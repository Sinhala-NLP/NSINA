{
       "Source": "hirunews",
       "Timestamp": "Wednesday, 29 November 2017 - 13:24",
       "Headline": "පළාත් පාලන ඡන්ද විමසීම ගැන දේශපාලන පක්ෂ ලේකම්වරුන් අතර සාකච්ඡාවක් හෙට",
       "News Content": "ඉදිරි පළාත් පාලන ඡන්ද විමසීම සම්බන්ධයෙන් දේශපාලන පක්ෂවල ලේකම්වරුන් සහ මැතිවරණ කොමිසමේ නිලධාරීන් අතර සාකච්ඡාවක් හෙට පෙරවරුවේ පැවැත්වීමට නියමිතයි.\nමැතිවරණ කොමිසමේ ප්‍රකාශකයෙකු සඳහන් කළේ දැනට නාමයෝජනා දැන්වීම නිකුත් කර ඇති පළාත් පාලන ආයතන 93ට අදාලව ඡන්ද විමසීම සිදු කිරීම සම්බන්ධයෙන් සහ ඒ ආශ්‍රිතව මතුවන ගැටළු පිළිබදව මෙහිදී දීර්ඝ ලෙස සාකච්ඡා කරනු ඇති බවයි.\nඑමෙන්ම මැතිවරණ කොමිසම ද හෙට දිනයේම රැස්වීමටද නියමිතව තිබෙනවා.\nඡන්ද විමසීම සිදුකෙරෙන පළාත් පාලන ආයතන 93ට අදාලව ඇප මුදල් තැන්පත් කිරීමේ තුන්වන දිනය අදයි.\nඅද පෙරවරුවේ ශ්‍රී ලංකා පොදුජන පෙරමුණ මාතලේ සහ මහනුවර දිස්ත්‍රික්කවල පළාත් පාලන ආයතන සඳහා ඇප මුදල් තැන්පත් කර තිබෙනවා.\nමාතලේ මහ නගර සභාව සහ මහනුවර දිස්ත්‍රික්කයේ නාවලපිටිය නගර සභාවට සහ පස්භාග කෝරලේ ප්‍රාදේශීය සභාව සඳහා පොදුජන පෙරමුණ ඇප මුදල් තැන්පත් කළ බවයි එහි ලේකම් නීතිඥ සාගර කාරියවසම් කියා සිටියේ.\nපොදුජන පෙරමුණ ඡන්ද විමසීම සිදුකරන දිස්ත්‍රික්ක  06 පළාත් පාලන ආයතන 21කට මේ වනවිට ඇප මුදල් තැන්පත් කර තිබෙනවා.\nඑමෙන්ම ඊයේ දිනයේදී ඊ. පී. ඩී. පී. සංවිධානය චාවකච්චේරි නගර සභාව සඳහා ඇප මුදල් තැන්පත් කළ අතර ස්වාධින කණ්ඩායමක් කෑගල්ල දිස්ත්‍රික්කයේ බුලත්කොහුපිටිය ප්‍රාදේශීය සභාව සඳහා ඇප මුදල් තැන්පත් කරනු ලැබුවා.\nමෙවර පළාත් පාලන ඡන්ද විමසීමේදී දේශපාලන පක්ෂ හෝ ස්වාධීන කණ්ඩායම් විසින් නාමයෝජනා පත්‍ර භාරදීමේදී එය කොටස් දෙකකට ඉදිරිපත් කළ යුතු බව මැතිවරණ කොමිසම ප්‍රකාශ කළා.\nපළමු පත්‍රය සහ දෙවන පත්‍රය වශයෙන් මෙය සකස් කළ යුතු අතර ඒ ඒ පළාත් පලාන ආයතනයේ සභික සංඛ්‍යාව අනුව පළමුවැනි සහ දෙවැනි පත්‍රවල ඇතුලත්විය යුතු අපේක්ෂකයන් සංඛ්‍යාව මැතිවරණ කොමිසම විසින් නියම කර තිබෙනවා.\nමෙම පත්‍ර දෙකටම සියයට 25ක කාන්තා නියෝජනය අනිවාර්ය කර තිබෙන අතර එම පදනම මත පළමු සහ දෙවන පත්‍රවලට  ඇතුලත් වියයුතු කාන්තා අපේක්ෂක සංඛ්‍යාවද මැතිවරණ කොමිසම මගින් නියම කර ඇති බව සඳහන්.\nමේ අතර, පළාත් පාලන ආයතන සීමානිර්ණ ගැසට් නිවේදනය අභියෝගයට ලක් කරමින් ගොනු කර ඇති පෙත්සම හෙට යළි අභියාචනාධිකරණය හමුවේ කැදවීමට නියමිතයි.\nඒ, මෙම පෙත්සම හෙට කැඳවන ලෙස නීතිපතිවරයා පසුගිය 27 වනදා මෝසමක් මාර්ගයෙන් කරනු ලැබූ ඉල්ලීමකට අනුවයි.\nඒ අනුව හෙට දිනයේදී මෙම පෙත්සම අදාල පාර්ශවයන් විසින් ඉල්ලා අස්කරගනු ඇති බවට ද වාර්තා වනවා.\nඑසේ වුවහොත් ඉදිරි පළාත් පාලන මැතිවරණයට නව ඡන්ද ක්‍රමයට අනුව එකම දිනකදී පැවැත්වීමට හැකියාව පවතින බවයි දේශපාලන ආරංචි මාර්ග සඳහන් කළේ.\nදැනට මෙම පෙත්සම හේතුවෙන් පළාත් පාලන ආයතන ආයතන 203 ඡන්ද පැවැත්වීම කල්දමා තිබෙනවා.",
       "URL": "https://www.hirunews.lk/177204/පළාත්-පාලන-ඡන්ද-විමසීම-ගැන-දේශපාලන-පක්ෂ-ලේකම්වරුන්-අතර-සාකච්ඡාවක්-හෙට",
       "Category": "Local News",
       "Parent URL": "https://www.hirunews.lk/local-news.php?pageID=4195"
}