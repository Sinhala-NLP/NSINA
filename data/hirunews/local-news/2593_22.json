{
       "Source": "hirunews",
       "Timestamp": "Saturday, 11 July 2020 - 19:36",
       "Headline": "උසස් පෙළ ඔක්තෝම්බර් පවත්වන්නැයි ජනපතිගෙන් සිසුවියන් පිරිසක් කළ ඉල්ලීම අධ්‍යාපන ඇමතිට (වීඩියෝ)",
       "News Content": "පොදුජන පෙරමුණෙන් මැතිවරණයට තරග වදින අපේක්ෂකයන්ගේ ජයග්‍රහණය තහවුරු කිරීම සඳහා මහනුවර අද සංවිධාන කර තිබූ ජනහමු කිහිපයකට ජනාධිපති ගෝඨාභය රාජපක්ෂ එක්වුණා.\nනාවලපිටිය ජයතිලක ක්‍රීඩාංගනයේ පැවති ජනහමුවට එක්වූ ජනාධිපතිවරයාව නාවලපිටියේ ජනතාව මහත් හරසරින් පිළිගත්තා.\nඑහිදී මහා සංඝරත්නය සෙත්පිරිත් සජ්ජායනා කර ජනාධිපතිවරයා වෙත ආශිර්වාද පළ කළ බවයි ජනාධිපති මාධ්‍ය අංශය සඳහන් කළේ.\nමෙහිදී පොදුජන පෙරමුණ සමග පසුගියදා එක්වූ නාවලපිටිය ගඟඉහළ කෝරළයේ ප්‍රාදේශීය සභාවේ එක්සත් ජාතික පක්ෂ මන්ත්‍රීවරුන් 8 දෙනා සහ පස්බාගේ කෝරළයේ ප්‍රාදේශිය සභාවේ මන්ත්‍රීවරුන් දෙදෙනා ද ජනාධිපතිවරයා හමුවුණා.\nනාවලපිටිය බස් නැවතුම්පොල ඉදිරිපිට සංවිධාන කළ ජනහමුවට එක්වූ ජනාධිපතිවරයාගෙන් තේ දළු සඳහා සාධාරණ මිලක් ලබා ගැනීමට සහය වන්නැයි කර්මාන්තයේ නිරත වූවන් ඉල්ලා සිටියා.\nදේශීය ගොවියා රැක ගැනීමට රජය පියවර රැසක් ගෙන ඇති බවත්, ඒ අතර තේ කර්මාන්තය ආරක්ෂා කර ගැනීමට ප්‍රමුඛතාව ලබාදී ඇති බව මෙහිදී ජනාධිපතිවරයා සඳහන් කළ බවයි ජනාධිපති මාධ්‍ය අංශය නිවේදනය කළේ.\nවතු ආශ්‍රිත දරුවන් සඳහා නාවලපිටියට උසස් අධ්‍යාපන ආයතනයක් සහ කාර්මික විද්‍යාලයක් ලබාදෙන ලෙස කළ ඉල්ලීම කෙරෙහි ද ජනාධිපතිවරයාගේ අවධානය යොමුවුණා.\nගම්පොල නගරයේ දුම්රිය ස්ථානය අසල සංවිධාන කර තිබූ ජනහමුවට එක්වූ ජනාධිපතිවරයාට රැස්ව සිටි ජනතාවගේ උණුසුම් ප්‍රතිචාර හිමිවුණා.\nඑසේම, උඩුනුවර - දවුලගල ප්‍රදේශයේ සංවිධාන කර තිබූ ජන හමුවේදී ජනාධිපතිවරයාගෙන් මෙවර උසස් පෙළ විභාගය ඔක්තෝම්බර් මස පවත්වන ලෙස සිසුවියන් පිරිසක් ඉල්ලීමක් කළා.\nඑය අධ්‍යාපන අමාත්‍යවරයා යොමුකරන බවයි ජනාධිපතිවරයා සඳහන් කළේ.",
       "URL": "https://www.hirunews.lk/245240/උසස්-පෙළ-ඔක්තෝම්බර්-පවත්වන්නැයි-ජනපතිගෙන්-සිසුවියන්-පිරිසක්-කළ-ඉල්ලීම-අධ්‍යාපන-ඇමතිට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2593"
}