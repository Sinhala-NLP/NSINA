{
       "Source": "hirunews",
       "Timestamp": "Wednesday, 08 June 2016 - 14:56",
       "Headline": "මැති සබයේ මයික්‍රෆෝන් නවතී -  විශ්වාසභංගයත් කල් යයි",
       "News Content": "ශබ්ද පරිපාලන පද්ධතියේ ඇතිවූ තාක්ෂනික දෝෂයක් නිසා පාර්ලිමේන්තුවේ කටයුතු හෙට පෙරවරු 9.30 දක්වා කල් තැබීමට කථානායකවරයා තීරණය කළා.\nඅද විවාදයට ගැනීමට නියමිතව තිබූ මුදල් අමාත්‍ය රවී කරුණානායකට එරෙහි විශ්වාසභංග යෝජනාව හෙට දිනයේදී විවාදයට ගන්නා බවද කථානායකවරයා දැනුම්දුන්නා.\nඅද පස්වරු එකට පාර්ලිමේන්තුවේ වැඩකටයුතු ආරම්භ වූ අතර පස්වරු 1.35 ට පමණ සභා ගර්භයේ මයික්‍රෆෝන් ක්‍රියාවිරහිත වුණා.\nයළි ඒවා යථා තත්ත්වයට පත් කරගැනීමට හැකියාවක් නොලැබීම හේතුවෙනුයි කථානායකවරයා පාර්ලිමේන්තුව කල් තැබීමට පියවර ගත්තේ.\nමේ අතර අද පස්වරුවේ පාර්ලිමේන්තු සංකීර්ණයේදී විශේෂ මාධ්‍ය හමුවක් කැඳවමින් ඒකාබද්ධ විපක්ෂය  චෝදනා කළේ  මෙය ආණ්ඩුවේ සැළසුම් සහගත ක්‍රියාවක් බවටයි.\nඅද රාත්‍රියේ ඇතැම් මන්ත්‍රීවරුන්ට වශියක් ලෙස වාහන හිමිවිය හැකි බවද බන්දුල ගුණවර්ධන මන්ත්‍රීවරයා එහිදී කියා සිටියා.\nඅද පාර්ලිමේන්තු සභා වාරයේදී මුදල් අමාත්‍ය රවි කරුණානායක මහතාට එරෙහි විශ්වාසභංග යෝජනාව ද විවාදයට ගැනීමට නියමිතව තිබුනා.\nමේ වසරේ අයවැය ලේඛනය පාර්ලිමේන්තුව හා ජනතාව නොමඟ යවා සම්මත කර ඇති බව පවසමින් දිනේෂ් ගුණවර්ධන ප්‍රමුඛ ඒකාබද්ධ විපක්ෂයේ මන්ත්‍රීවරුන් පිරිසක් විසින් අත්සන් කරන ලද මෙම විශ්වාසභංග යෝජනාව කථානායකවරයාට භාර දෙනු ලැබුවේ මීට මාස කිහිපයකට පෙරයි.\nඒ අනුව මෙම විශ්වාසභංග යෝජනාව අද පස්වරු 1ග00 සිට පස්වරු 6ග30 දක්වා විවාද කිරීමටයි නියමිතව තිබුනේ.\nමෙම යෝජනාව ඉදිරිපත් කළ නිදහස් සන්ධාන මන්ත්‍රී කණ්ඩායම සමඟ ජනතා විමුක්ති පෙරමුණ ද ඊට සහාය පළ කරමින් ඡන්දය ප්‍රකාශ කරන බවට දැනටමත් දැනුම් දී තිබෙනවා.\nඅද දිනයේ ආණ්ඩු පක්ෂයේ සියලූම මැති ඇමතිවරුන්ට පාර්ලිමේන්තු පැමිණීම අනිවාර්ය කර තිබුනා.",
       "URL": "https://www.hirunews.lk/135061/මැති-සබයේ-මයික්‍රෆෝන්-නවතී-විශ්වාසභංගයත්-කල්-යයි",
       "Category": "Local News",
       "Parent URL": "https://www.hirunews.lk/local-news.php?pageID=5014"
}