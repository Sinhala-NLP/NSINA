{
       "Source": "hirunews",
       "Timestamp": "Wednesday, 07 October 2020 - 9:47",
       "Headline": "නිරෝධායන ඇඳිරි නීතිය පැනවූ ප්‍රදේශවල ජනතාවට පොලිසිය කළ විශේෂ දැනුම්දීම",
       "News Content": "ගම්පහ පොලිස් බල ප්‍රදේශ 17කට පනවා ඇති නිරෝධායන ඇඳිරි නීති කාලසීමාව තුළ සියලු පුද්ගලයින් තම නිවෙස්තුලම රැදී සිටිය යුතු බව පොලිසිය අවධාරණය කරනවා.\nඇඳිරි නීති කාල සීමාව තුළ එම ප්‍රදේශයට ඇතුළු වීම සහ පිටවීම ද සම්පූර්ණයෙන් තහනම් බවයි පොලිස් මාධ්‍ය කොට්ඨාශය සඳහන් කළේ.\nඑසේම, එම බල ප්‍රදේශ හරහා දුර ගමන් සේවා බස් රථ ගමන් කිරීමේදී බස් රථ නැවැත්වීම, මගීන් බැස්වීම හෝ මගීන් නංවා ගැනීම සිදුනොකළ යුතු බව ද පොලීසිය ප්‍රකාශ කළා.\nමේ අතර, ප්‍රධාන මාර්ගයේ යාගොඩ සහ වඳුරව දුම්රිය ස්ථාන අතර අද(07) සිට දුම්රිය නතර කෙරෙන්නේ නැහැ.\nමේ වනවිට ගම්පහ පොලිස් කොට්ඨාසයට සහ කැලණිය කොට්ඨාසයේ කඳාන සහ ජාඇළ පොලිස් බල ප්‍රදේශවලටද පොලිස් ඇඳිරි නීතිය පනවා තිබෙනවා.\nඒ අනුව ගම්පහ, ගනේමුල්ල, කිරිඳිවැල, දොම්පේ, මල්වතුහිරිපිටිය, මීරිගම, නිට්ටඹුව, පූගොඩ, වීරගුල, වැලිවේරිය, පල්ලෙවෙල සහ යක්කල පොලිස් බල ප්‍රදේශවලට මෙන්ම කැළණිය පොලිස් කොට්ඨාසයට අයත් ජාඇළ සහ කඳාන පොලිස් බල ප්‍රදේශවලටද පොලිස් ඇඳිරි නීතිය ක්‍රියාත්මකයි.\nමීට පෙර දිවුලපිටිය, මිනුවන්ගොඩ සහ වේයන්ගොඩ පොලිස් බලප්‍රදේශවලට පොලිස් ඇදිරි නීතිය පනවනු ලැබුවා.",
       "URL": "https://www.hirunews.lk/251989/නිරෝධායන-ඇඳිරි-නීතිය-පැනවූ-ප්‍රදේශවල-ජනතාවට-පොලිසිය-කළ-විශේෂ-දැනුම්දීම",
       "Category": "Local News",
       "Parent URL": "https://www.hirunews.lk/local-news.php?pageID=2405"
}