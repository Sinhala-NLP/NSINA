{
       "Source": "hirunews",
       "Timestamp": "Friday, 22 July 2022 - 11:05",
       "Headline": "ගාලු මුවදොර අරගලකරුවන්ට එරෙහි ක්‍රියාමාර්ගය විපක්ෂ නායකවරයා හෙළා දකියි (වීඩියෝ)",
       "News Content": "ඊයේ රාත්‍රීයේ ගාලුමුවදොර විරෝධතාකරුවාන් විසිරුවා හැරීම වෙනුවෙන් ක්‍රියාත්මක වූ ඒකාබද්ධ හමුදා මෙහෙයුම, විපක්ෂ නායක සජිත් ප්‍රේමදාස විසින් හෙළා දකිනවා.\nඔහු ඒ සම්බන්ධයෙන් තම කණගාටුව හා විරෝධය ට්විටර් පණිවිඩයක් හරහා ප්‍රකාශ කරනවා.\nඅදාළ ට්විටර් පණිවිඩය ඔස්සේ විපක්ෂ නායකවරයා කියා සිටින්නේ, අද(22) සාමකාමී විරෝධතාකරුවන් විරෝධතා දක්වමින් සිටි ස්ථානවලින් ඉවත් වීමට තීරණය කර තිබුණු පසුබිමක ඔවුන්ට එල්ල වූ ප්‍රහාරය තමා දකින්නේ බියගුලු ප්‍රහාරයක් ලෙස බවත්, ශ්‍රී ලංකාව තීරණාත්මක සංධිස්ථානයක සිටින මෙම අවස්ථාවේ දී, සිදු වූ මෙම හර දීම ජාත්‍යන්තරය හමුවේ මෙරට ප්‍රතිරූපය අනතුරේ හෙලන්නක් බවත් එය තිරශ්චීන ආකාරයට බලය ප්‍රදර්ශනය කිරීමක් බවත් විපක්ෂ නායකවරයා කියා සිටිනවා.\nමේ අතර ස්විටර්ලන්තයේ මෙරට තානාපති ඩොමිනික් ෆර්ග්ලර් ට්විටර් පණිවිඩයක් නිකුත් කරමින් කියා සිටින්නේ, සාමකාමීව අදහස් දැක්වීමට ඇති අයිතිය වැදගත් කොට සැලකිය යුතු බවත්, ඒකාබද්ධ හමුදා ක්‍රියාමාර්ගය නිසාවෙන් තුවාල වූ පුද්ගලයන්ට කඩිනම් වෛද්‍ය ප්‍රතිකාර ලබා දීම බලාපොරොත්තු වන බවයි.\n(විපක්ෂ නායකවරයා සහ ස්විස්ටර්ලන්තයේ මෙරට තානාපතිවරයාගේ ට්විටර් පණිවිඩය පහතින්)",
       "URL": "https://www.hirunews.lk/310635/ගාලු-මුවදොර-අරගලකරුවන්ට-එරෙහි-ක්‍රියාමාර්ගය-විපක්ෂ-නායකවරයා-හෙළා-දකියි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1002"
}