{
       "Source": "hirunews",
       "Timestamp": "Thursday, 25 February 2021 - 17:23",
       "Headline": "ක්‍රිකට් නිලවරණයට ගිය සීලරතන හිමිගේ නාම යෝජනා ප්‍රතික්ෂේප වේ",
       "News Content": "මැයි 20 වනදා පැවැත්වීමට නියමිත ශ්‍රී ලංකා ක්‍රිකට් ආයතනයේ නිලවරණයේ උප සභාපති තනතුර සඳහා පූජ්‍ය බත්තරමුල්ලේ සීලරතන හිමියන් භාරදුන් නාම යෝජනාව ප්‍රතික්ෂේප වී තිබෙනවා.\nඒ ක්‍රිකට් ව්‍යවස්ථාව අනුව ශ්‍රී ලංකා ක්‍රිකට් ආයතනයේ සාමාජිකයෙකු නොවීම, ක්‍රීඩා සංගමයක් නියෝජනය නොකිරීම ඇතුළු කරුණු කිහිපයක් මුල් කර ගනිමින්.\nමේ සම්බන්ධයෙන් හිරු ප්‍රවෘත්ති අංශය උන්වහන්සේගෙන් විමසීමක් කළ අතර එහිදී පූජ්‍ය බත්තරමුල්ලේ සීලරතන හිමියන් සඳහන් කළේ තමන් මේ සම්බන්ධයෙන් තවමත් දැනුවත් නොමැති බවයි.\nඉදිරියේදී නීතිමය ක්‍රියාමාර්ග ගැනීමට කටයුතු කරන බව ද උන්වහන්සේ සඳහන් කළා.\nමෙවර ක්‍රිකට් නිලවරණයට අදාළව පූජ්‍ය බත්තරමුල්ලේ සීලරතන හිමියන් ද උප සභාපති ධුරය සඳහා ඊයේ නාම යෝජනා භාර දෙනු ලැබුවා.\nඒ උතුරු පළාතේ සෙන්ට් ඇන්තනීස් ක්‍රීඩා සමාජය නියෝජනය කරමින්.\nහිමිනමක් ශ්‍රී ලංකා ක්‍රිකට් නිලවරණයක් සඳහා නාම යෝජනා භාර දුන් පළමු අවස්ථාව ද එයයි.\nශ්‍රී ලංකා ක්‍රිකට් නිලවරණය ක්‍රීඩා අමාත්‍යාංශ ඩන්කන්වයිට් ශ්‍රවණාගාරයේදී ලබන මැයි මස 20 වැනිදා පැවැත්වීමට නියමිතයි.\nශ්‍රී ලංකා ක්‍රිකට් නිලවරණයට අදාල නාමයෝජනා භාර ගැනීම ඊයේ දහවල් 12.30ට අවසන් වුණා.",
       "URL": "https://www.hirunews.lk/263673/ක්‍රිකට්-නිලවරණයට-ගිය-සීලරතන-හිමිගේ-නාම-යෝජනා-ප්‍රතික්ෂේප-වේ",
       "Category": "Local News",
       "Parent URL": "https://www.hirunews.lk/local-news.php?pageID=2124"
}