{
       "Source": "hirunews",
       "Timestamp": "Sunday, 01 August 2021 - 6:14",
       "Headline": "මධ්‍යම අධිවේගයේ ඉදි කිරීම්වල නිරත බර වාහනවලින් ඉන්ධන සොරකම් කළ 7ක් STF අත්අඩංගුවට (වීඩියෝ)",
       "News Content": "මධ්‍යම අධිවේගී මාර්ගයේ ඉදි කිරීම් සඳහා භාණ්ඩ ප්‍රවාහනය කෙරෙන බර වාහනවලින් ඉන්ධන සොරකම් කිරීමේ නිරතවූ සැකකරුවන් 7 දෙනෙකු පොලිස් විශේෂ කාර්ය බලකාය විසින් අත්අඩංගුවට ගෙන තිබෙනවා.\nලැබුනු තොරතුරකට අනුවයි පොලිස් විශේෂ කාර්ය බලකාය විසින් ඊයේ (31) පස්වරුවේ වේයන්ගොඩ වඳුරව ප්‍රදේශයේදී වැටලීම සිදුකර ඇත්තේ.\nපොලිස් විශේෂ කාර්ය බලකාය සඳහන් කළේ ගෝනහේන කඳවුරේ නිලධාරීන් කණ්ඩායමකට ලද තොරතුරක් මත මෙම වැටලීම සිදුකළ බවයි.\nඑහිදී ඉන්ධන සොරකම් කරමින් සිටි පුද්ගලයන් දෙදෙනෙක් සහ බර වාහන රියදුරන් 5 දෙනෙකු අත්අඩංගුවට ගෙන තිබෙනවා.\nමෙහිදී ට්‍රැක්ටරයකට සම්බන්ධ කර ඇති බවුසරයක් මෙන්ම ට්‍රක් රථ 5ක් ද අත්අඩංගුවට ගෙන වේයන්ගොඩ පොලිසියට භාරදී  ඇති බවයි පොලිස් මාධ්‍ය ප්‍රකාශ ජ්‍යෙෂ්ඨ නියෝජ්‍ය පොලිස්පති අජිත් රෝහණ කියාසිටියේ.\nඊට අමතරව ජංගම දුරකතන 8ක් සහ රුපියල් 42,200ක මුදලක් ඔවුන් සතුව තිබී පොලිස් විශේෂ කාර්ය බලකා නිලධාරීන් භාරයට ගෙන තිබෙනවා.",
       "URL": "https://www.hirunews.lk/278538/මධ්‍යම-අධිවේගයේ-ඉදි-කිරීම්වල-නිරත-බර-වාහනවලින්-ඉන්ධන-සොරකම්-කළ-7ක්-stf-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1783"
}