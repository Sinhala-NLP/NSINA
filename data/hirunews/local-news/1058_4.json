{
       "Source": "hirunews",
       "Timestamp": "Thursday, 30 June 2022 - 7:39",
       "Headline": "නව කොවිඩ් ප්‍රභේද රටවල් 110කින් හමුවේ",
       "News Content": "බී.ඒ. 04 සහ බී.ඒ.05 කොවිඩ් වෛරස ප්‍රභේද ලොව පුරා ඉතා ශීඝ්‍රයෙන් පැතිර යනු ඇති බවට ලෝක සෞඛ්‍ය සංවිධානය අනතුරු අඟවනවා.\nඔවුන් පෙන්වා දෙන්නේ මේ වනවිට ලොව රටවල් 110කින් මෙම වෛරස් ප්‍රභේද ආසාදනය වූවන් සොයාගෙන ඇති බවයි.\nමෙතෙක් ලොව පුරා ව්‍යාප්ත වූ වෛරස් ප්‍රභේද‍යන්ට වඩා ප්‍රබල සහ වේගවත් පැතිර යාමක් පෙන්නුම් කරන බී.ඒ. 04 සහ බී.ඒ.05 වෛරස් ප්‍රභේදය ඉදිරියේ දී ලෝක සෞඛ්‍යයට ඉතා බරපතළ තත්ත්වයක් ඇති කරනු ඇති බවට ලෝක සෞඛ්‍ය සංවිධානය අනතුරු අඟවනවා.\nමෙම වෛරස් ප්‍රභේදය පැතිර ගියහොත් ඒ හරහා සමස්ත ගෝලීය රෝගීන්ගේ 20% ක පමණ වැඩිවීමක් අපේක්ෂා කළ හැකි බවත් ලෝක සෞඛ්‍ය සංවිධානය පෙන්වා දෙනවා.\nඑමෙන්ම, මේ වනවිටත් ලෝක සෞඛ්‍ය සංවිධානයේ සෞඛ්‍ය කලාප හයෙන් තුනක මෙම වෛරස් ප්‍රභේදයේ හේතුවෙන් සිදු වූ මරණ සංඛ්‍යාව ඉහළ ගොස් තිබෙනවා.",
       "URL": "https://www.hirunews.lk/308586/නව-කොවිඩ්-ප්‍රභේද-රටවල්-110කින්-හමුවේ",
       "Category": "Local News",
       "Parent URL": "https://www.hirunews.lk/local-news.php?pageID=1058"
}