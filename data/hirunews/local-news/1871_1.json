{
       "Source": "hirunews",
       "Timestamp": "Monday, 21 June 2021 - 10:17",
       "Headline": "පාර්ලිමේන්තුව දින දෙකකට සීමාවේ",
       "News Content": "මෙම සතියේ පාර්ලිමේන්තු සැසිවාරය දින දෙකකට සීමා කර තිබෙනවා. අද පෙරවරුවේ කථානායක මහින්ද යාපා අබේවර්ධනගේ ප්‍රධානත්වයෙන් පැවති පක්ෂ නායක රැස්වීමේදී තීරණය කර ඇත්තේ හෙට සහ අනිද්දා යන දෙදින තුළ පමණක් පාර්ලිමේන්තු රැස්වීම පැවැත්වීමටයි.\nඑහිදී ආණ්ඩු පක්ෂයෙන් ඉදිරිපත් කිරීමට නියමිත මුදල් සහ ඉඩම් පනත් සම්බන්ධයෙන් සාකච්ඡා කර ඇති අතර, ඊට සහය ලබාදෙන බව විපක්ෂය ප්‍රකාශ කළ බවයි විපක්ෂයේ ප්‍රධාන සංවිධායක පාර්ලිමේන්තු මන්ත්‍රී ලක්ෂ්මන් කිරිඇල්ල ප්‍රකාශ කළේ.\nමේ අතර ඉන්ධන මිල වැඩිකිරීමට එරෙහිව සමගි ජනබලවේගයේ මන්ත්‍රීවරුන් 25 දෙනෙකුගේ අත්සනින් යුක්තව ඉදිරිපත් කර ඇති විශ්වාසභංග යෝජනාව හෙට කථානායක මහින්ද යාපා අබේවර්ධනට භාරදීමට නියමිතව තිබෙනවා.\nඑමෙන්ම එක්සත් ජාතික පක්ෂයේ නායක රනිල් වික්‍රමසිංහ අනිද්දා පාර්ලිමේන්තු මන්ත්‍රීවරයෙකු ලෙස දිවුරුම්දීමට නියමිත අතර, එම පක්ෂයේ සභාපති, හිටපු පාර්ලිමේන්තු මන්ත්‍රී වජිර අබේවර්ධන සඳහන් කළේ එදින පෙරවරු 10 ට හිටපු අග්‍රාමාත්‍යවරයා මන්ත්‍රී ධුරයේ දිවුරුම් දීම සිදුවන බවයි.",
       "URL": "https://www.hirunews.lk/274881/පාර්ලිමේන්තුව-දින-දෙකකට-සීමාවේ",
       "Category": "Local News",
       "Parent URL": "https://www.hirunews.lk/local-news.php?pageID=1871"
}