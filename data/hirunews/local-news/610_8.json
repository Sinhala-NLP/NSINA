{
       "Source": "hirunews",
       "Timestamp": "Wednesday, 11 January 2023 - 8:32",
       "Headline": "සබරගමුව මහ සමන් දේවාලයේ පඬුරු ගබඩාව බිඳීයි",
       "News Content": "සබරගමුව මහ සමන් දේවාලයට අයත් පඬුරු ගබඩාවේ වහලය, සිවිලිම සහ යකඩ ආවරණය කඩා ඇතුළු වූ සොරුන් පිරිසක් එහි පඬුරු පෙට්ටි හතරකින් එකතු කර ගෝණිවල එක්රැස් කර තිබූ රුපිල් ලක්ෂ ගණනක මුදල් පැහැරගෙන ගොස් තිබෙනවා.\nපොලිසිය සඳහන් කළේ මේ සම්බන්ධයෙන් විමර්ශන සඳහා කණ්ඩායම් දෙකක් පත් කර ඇති බවයි.\nමෙම පඬුරු ගබඩාව බස්නායක නිලමේවරයාට අයත් නිල නිවසේ කොටසක ඉදි කර ඇති අතර නිල නිවෙස ඉදිරිපිට පැය විසි හතර පුරා ක්‍රියාත්මක පොලිස් මුරපොළක් ද පවතිනවා.\nපොලිස් නිලධාරීන්ට අමතරව දේවාලයේ ආරක්ෂාවට මුරකරුවන් යොදා දේවාල පරිශ්‍රයේ සීසීටීවී කැමරා 60ක් පැය විසි හතර පුරා ක්‍රියාත්මකව තිබිය දී පසුගිය 08 වැනිදා මැදියම් රැයේ දීයි මෙම කොල්ලය සිදුව ඇත්තේ.\nමෙම සොරකම සිදුවන අවස්ථාවේ පොලිස් මුරපොළේ රාජකාරි කරමින් සිටි පොලිස් නිලධාරීන් වෙනත් පොලිස් ස්ථාන වෙත මාරු කර මේ සම්බන්ධයෙන් විශේෂ පරීක්ෂණයක් රත්නපුර කොට්ඨාශය භාර පොලිස් අධිකාරිවරයාගේ උපදෙස් මත රත්නපුර පොලිසිය ආරම්භ කර තිබෙනවා.\nමේ වනවිට එම පොලිස් මුරපොලේ රාජකාරි සඳහා වෙනත් නිලධාරීන් කණ්ඩායමක් යෙදවීමට ද පොලිස් අධිකාරිවරයා පියවර ගනු ලැබුවා.",
       "URL": "https://www.hirunews.lk/324760/සබරගමුව-මහ-සමන්-දේවාලයේ-පඬුරු-ගබඩාව-බිඳීයි",
       "Category": "Local News",
       "Parent URL": "https://www.hirunews.lk/local-news.php?pageID=610"
}