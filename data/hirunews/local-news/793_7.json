{
       "Source": "hirunews",
       "Timestamp": "Wednesday, 19 October 2022 - 13:01",
       "Headline": "රුපියල් කෝටි 04ක කොකේන් සමඟ 06 ක් අල්ලයි",
       "News Content": "රුපියල් කෝටි 04 කට අධික වටිනාකමකින් යුත් කොකේන් මත්ද්‍රව්‍ය තොගයක් සමඟ සැකකරුවන් 06 දෙනෙකු නොරොච්චෝලේ - සේනාපොළ ප්‍රදේශයේ අත්අඩංගුවට ගෙන තිබෙනවා.\nමන්නාරම කොට්ඨාස අපරාධ විමර්ශන අංශය එම ප්‍රදේශයේ සිදුකළ වැටලීමකදී කොකේන් මත්ද්‍රව්‍ය ග්‍රෑම් 515 ක් සමඟ සැකකරුවෙකු අත්අඩංගුවට ගනු ලැබුවේ ඊයේ (18) දිනයේදීයි.\nඔහුගෙන් කළ ප්‍රශ්න කිරීම්වලින් පසු මෙම ජාවාරමට අධාර අනුබල ලබාදීමේ චෝදනාව යටතේ සැකකරුවන් සිව් දෙනෙකු අත්අඩංගුවට ගනු ලැබුවා.\nඔවුන්ගේ නිවාස පරීක්ෂා කිරීමේදී කොකේන් ග්‍රෑම් 511 ක් සොයාගැනීමට හැකි වූ බවයි පොලිසිය සඳහන් කළේ.\nඅත්අඩංගුවට ගත් 36 හැවිරිදි ප්‍රධාන සැකකරු බත්තුලුඔය ප්‍රදේශයේ පදිංචිකරුවෙක් වන අතර අනෙක් සැකකරුවන් සිව්දෙනා 25 සහ 53 අතර වයස්වල පසුවන කල්පිටිය සහ පුත්තලම ප්‍රදේශවල පදිංචිකරුවන් වනවා.\nඑමෙන්ම මෙම ජාවාරමට සම්බන්ධ තවත් සැකකරුවෙකු කොකේන් ග්‍රෑම් 506 ක් සමඟ මන්නාරම - නානට්ටාන් ප්‍රදේශයේදී අත්අඩංගුවට ගෙන තිබෙනවා.\nඔහු 48 හැවිරිදි සිලාවතුර ප්‍රදේශයේ පදිංචිකරුවෙක් බවයි පොලිසිය සඳහන් කළේ.\nමෙම කොකේන් මත්ද්‍රව්‍ය ලැබුනේ කෙසේද යන්න විමර්ශනය කිරීම සඳහා සැකකරුවන්ගෙන් රැඳවුම් නියෝග යටතේ ලබන 21 වනදා ප්‍රශ්න කරන බවයි පොලිසිය සඳහන් කළේ.\nමේ අතර ප්‍රබල මත්ද්‍රව්‍ය ජාවාරම්කරුවෙකු වන දැනට ප්‍රංශයේ සැඟව සිටින රූබන් සහ ලාල් පීරිස් හෙවත් කුඩු ලාල්ගේ මෙරට මත්ද්‍රව්‍ය බෙදාහරින ප්‍රධාන ගෝලයන් දෙදෙනෙකු අත්අඩංගුවට ගෙන තිබෙනවා.\nපොලිස් විශේෂ කාර්යබලකාය ඊයේ කිරිබත්ගොඩ සහ කෝස්ගස් හන්දිය ප්‍රදේශවල සිදුකළ වැටලීමකදීයි.\nමෙම සැකකරුවන් අත්අඩංගුවට ගෙන ඇත්තේ. ඔවුන් අවුරුදු 38 සහ 39 වයස්වල පසුවන එම ප්‍රදේශයේම පදිංචි පුද්ගලයන්.",
       "URL": "https://www.hirunews.lk/318261/රුපියල්-කෝටි-04ක-කොකේන්-සමඟ-06-ක්-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=793"
}