{
       "Source": "hirunews",
       "Timestamp": "Tuesday, 28 June 2022 - 23:05",
       "Headline": "ගාලු ක්‍රීඩා පිටිය වටා ගෑස් පවුරක් - හෙට තරඟයට ඉන්දීය බුකි කරුවන් මාන බලයි  (වීඩියෝ)",
       "News Content": "වෝන් - මුරලිදරන් කුසලානය වෙනුවෙන් පැවැත්වෙන ශ්‍රී ලංකා - ඔස්ට්‍රේලියා තරග 2කින් සමන්විත ටෙස්ට් ක්‍රිකට් තරගාවලියේ පළමු තරගය හෙට ගාල්ලේදී ආරම්භ වීමට නියමිතයි.\nපසුගියදා දිවිගමනට සමුදුන් ශේන් වෝන් වෙනුවෙන් හෙට ගෞරවය පුද කිරීමට ද සැලසුම් කරද්දී,රටේ පවතින ගැස් අර්බුදය හමුවේ ගාලු ක්‍රීඩා පිටිය වටා පවුරක් මෙන් ජනතාව විසින් හිස් ගෑස් සිලින්ඩර් පෙළගස්වා ඇති අයුරුයි දක්නට ලැබෙනවා.\nඉන් ඇතැම් ගෑස් පරිභෝගිකගින්ට දින ගණනාවකට පසු අද පස්වරුවේදී ගෑස් ලබාදීමට කටයුතු කරන අයුරුත් දක්නට ලැබුණා.\nඑවන් වටපිටාවක් තුළ ශ්‍රී ලංකා මෙන්ම ඔස්ට්‍රේලියා ක්‍රීඩකයින් ද සිය අවසන් පුහුණු සැසි සදහා මෙලෙසින් එක්ව සිටියත්, අද පස්වරුවේදී දැඩි වර්ෂාවක් ගාල්ලට ඇඳහැලුණා.\nශ්‍රී ලංකාව සහ ඔස්ට්‍රේලියාව මෙරටදී වසර 6කට පසු ටෙස්ට් තරගාවලියකදී මුණගැසෙද්දී,2016 වසරේදී අවසන් වරට මෙරටදී පැවති ටෙස්ට් තරගාවලිය තරග 3ට 0ක් ලෙසින් ජය ගන්නට ශ්‍රී ලංකා කණ්ඩායමට හැකියාව ලැබුණා.\nමේ අතර ශ්‍රී ලංකා - ඔස්ට්‍රේලියා ටෙස්ට් තරගාවලියේ ආරම්භයට පෙර සංචාරක මගපෙන්වන්නකු විසින් ගාලු ක්‍රිඩා පිටියේ කළමනාකරුගෙන් තණතීරු වාර්තාවක් ඉල්ලා සිටිමේ සිදුවීමක් සම්බන්ධයෙන් ක්‍රීඩාවලට සම්බන්ධ වැරදි වැළැක්වීමේ විශේෂ පොලිස් විමර්ශන ඒකකය මගින් පරීක්ෂණයක් ආරම්භ කර තිබෙනවා.\nHiru Sports වෙත අදහස් දක්වමින් එම ඒකකයේ ප්‍රධානී ජේෂ්ඨ පොලිස් අධිකාරි ජගත් ෆොන්සේකා මහතා පවසා සිටියේ ඉන්දියානු ජාතිකයෙකු විසින් සංචාරක මගපෙන්වන්නා උපයෝගී කර ගනිමින් ගාලු තණ තීරුවේ වාර්තා ලබා ගැනීමට උත්සහ කර ඇති බවයි.\nමෙම සිදුවීම සම්බන්ධයෙන් වැඩිදුර විමර්ශන සිදු කර අතර මේ පිළිබඳ ජගත් ක්‍රිකට් කවුන්සලයේ වංචා සහ දූෂණ විමර්ශන ඒකකය ද දැනුවත් කළ බවත් ඔහු වැඩිදුරටත් පවසා සිටියා.",
       "URL": "https://www.hirunews.lk/308450/ගාලු-ක්‍රීඩා-පිටිය-වටා-ගෑස්-පවුරක්-හෙට-තරඟයට-ඉන්දීය-බුකි-කරුවන්-මාන-බලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1061"
}