{
       "Source": "hirunews",
       "Timestamp": "Monday, 08 August 2022 - 22:01",
       "Headline": "කව පෙත්තෙන් රිදී දිනූ පාලිත දිවයිනට",
       "News Content": "පොදු රාජ්‍යමණ්ඩලීය ක්‍රීඩා තරගාවලියේ පැරා කවපෙත්ත විසි කිරීමේ ඉසව්වෙන් රිදී පදක්කම හිමිකරගත් පාලිත බණ්ඩාර අද (08) රාත්‍රියේ කටුනායක ගුවන්තොටුපොළෙන් දිවයිනට පැමිණ තිබෙනවා.\nපාලිත බණ්ඩාර පිළිගැනීම සදහා කටුනායක ගුවන්තොටුපොළ විශේෂ අමුත්තන්ගේ මැදිරිය තුළ උත්සවයක් ද සංවිධානය කර තිබුණා.\nඒ සඳහා ශ්‍රී ලංකා යුධ හමුදා ක්‍රීඩා අධ්‍යක්ෂ බ්‍රිගේඩියර් නලීන් බණ්ඩාරනායක, ජාතික පැරා කමිටුවේ සභාපති බ්‍රිගේඩියර් බන්දු බණ්ඩාර සහ ඔහුගේ මව, බිරිඳ සහ දරුවන් එක් වූ බව යි වාර්තා වන්නේ.\nඑහි දී වැඩිදුරටත් අදහස් දක්වමින් පාලිත බණ්ඩාර ප්‍රකාශ කළේ, තම අරමුණ 2022 වසරේ පැරිස් නුවර පැවැත්වෙන පැරා ඔලිම්පික් තරගාවලියේ දී රන් පදක්කමක් ශ්‍රී ලංකාවට ගෙන ඒම බව යි.\nශ්‍රී ලංකා කෙටි දුර ධාවන ශූර යුපුන් අබේකෝන් ලෝකඩ පදක්කම දිනා ගැනීමත් සමඟ ඔහු අසලට දිවවිත් සුබපැතුම් එක් කළ වීඩියෝවක් සමාජ මාධ්‍ය හරහා සංසරණය වීමත් සමඟ පාලිත බණ්ඩාර පිළිබඳ සුවිශේෂී කතාබහක් ද ඇති වුණා.",
       "URL": "https://www.hirunews.lk/312280/කව-පෙත්තෙන්-රිදී-දිනූ-පාලිත-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=954"
}