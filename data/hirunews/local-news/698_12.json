{
       "Source": "hirunews",
       "Timestamp": "Wednesday, 30 November 2022 - 13:07",
       "Headline": "රජයට රුපියල් මිලියන 145ක බදු අහිමි වීමක් (වීඩියෝ)",
       "News Content": "නිශ්කාෂනය නොකර රේගු දෙපාර්තමේන්තු භාරයේ පවතින කිරිපිටි තොගය රඳවාගෙන සිටීමෙන් රජයට රුපියල් මිලියන 145ක බදු මුදලක් අහිමි වන බව කිරිපිටි ආනයනකරුවන්ගේ සංගමය ප්‍රකාශ කළා.\nඑම සංගමයේ සාමාජික ලක්ෂ්මන් වීරසූරිය පසුගිය දා මාධ්‍ය හමුවක් කැඳවමින් සඳහන් කළේ, ආනයනය කළ කිරිපිටි කිලෝග්‍රෑම් ලක්ෂ 4ක් නිදහස් නො කර රේගු භාරයේ තබා ගැනීම හේතුවෙන් ඒවා නරක් වීමෙ අවදානමකට ලක්ව ඇති බවයි.\nඑහෙත්, අදාළ චෝදනාව ප්‍රතික්ෂේප කරන බව ඒ සම්බන්ධයෙන් නිවේදනයක් නිකුත් කරමින් රේගු දෙපාර්තමේන්තුව පසුව සඳහන් කළා.\nඑම නිවේදනයේ දැක්වුණේ ලක්ෂ්මන් වීරසූරියට අයත් සමාගම විසින්.\nආනයනය කරන ලද කිරිපිටි බහාලුම් 6ක් පසුගිය 14 වනදා වැඩිදුර විමර්ශන සඳහා රඳවා තබා ගෙන ඇති බවත් ඒවා, ආනයන රෙගුලාසිවලට පටහැනිව නීති විරෝධී ව සිදු කර ඇති බවට ආනයන හා අපනයන පාලක ජනරාල් විසින් තහවුරු කර ඇති බව යි.\nමේ සම්බන්ධයෙන් සිදු කෙරෙන විමර්ශනවල ප්‍රගතිය සම්බන්ධයෙන් මුදල් රාජ්‍ය අමාත්‍ය රංජිත් සියඹලාපිටිය ද ඊයේ පාර්ලිමේන්තුවේ අදහස් දැක්වූ අතර එහි දී ඔහු කියා සිටියේ, නියමිත පටිපාටියෙන් බැහැර ව මෙම කිරිපිටි ආනයනය කර ඇති බවයි.",
       "URL": "https://www.hirunews.lk/321632/රජයට-රුපියල්-මිලියන-145ක-බදු-අහිමි-වීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=698"
}