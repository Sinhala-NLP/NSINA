{
       "Source": "hirunews",
       "Timestamp": "Wednesday, 06 April 2022 - 19:45",
       "Headline": "කලකට පසු රජයේ වෛද්‍යවරුන් මහපාරේ",
       "News Content": "රට මුහුණදී ඇති ආර්ථික අර්බුදය නිරාකරණය කර ගැනීම සඳහා සුදුසු වෘත්තීකයින් අවශ්‍ය නම් එම වෘත්තීකයින්ගේ ආයතන හරහා හඳුනාගෙන ප්‍රධාන තනතුරු, මණ්ඩල හෝ සභාවල පිහිටුවන ලෙස ශ්‍රී ලංකා විද්‍යාභිවර්ධන සංගමය ජනාධිපතිවරයාගෙන් ඉල්ලීමක් කර තිබෙනවා.\nඅර්බුදයට කෙටි කාලීන හෝ දිගු කාලීන විසඳුම් ඉදිරිපත් කළ යුත්තේ බැංකුව හා මූල්‍ය, ආර්ථික විද්‍යාව, විද්‍යා හා තාක්ෂණය ඇතුළු ක්ෂේත්‍රවල හසල දැනුමක් සහ වෘත්තීය ප්‍රවණතාවයකින් යුත් ඉහළම පෙලේ බුද්ධිමතුන් විසින් බවයි ජනාධිපතිවරයා වෙත විවෘත ලිපියක් යොමුකරමින් එම සංගමය පෙන්වා දී ඇත්තේ.\nඑමගින් කාර්යක්ෂමව සහ පාරදෘෂ්‍ය ආකාරයෙන් ගත යුතු වඩාත් උචිතම විසඳුම් සඳහා යොමුවීමේ හැකියාව පවතින බව විද්‍යාභිවර්ධන සංගමය ප්‍රකාශ කළා.\nමෙරට ඉහළම පෙලේ විද්‍යාර්ථකයින් 6000ක් පමණ විද්‍යාභිවර්ධන සංගමයේ සාමාජිකත්වය දරනු ලබනවා.\nමේ අතර, ඉදිරි සති කිහිපයේ දී ඇතැම් රෝහල් ඖෂධ නොමැතිවීම හේතුවෙන් වසා දැමීමට සිදුවන බවට රජයේ වෛද්‍ය නිලධාරින්ගේ සංගමය අනතුරු අඟවනවා.\nඑමෙන්ම, ඔවුන් අද කොළඹ ජාතික රෝහල ඉදිරිපිට විරෝධතාවක් සංවිධාන කර තිබුණේ පවතින ඖෂධ හිඟයට විසඳුම් ඉල්ලමින්.\nමේ අතර, ඉල්ලීම් කිහිපයක් මුල් කරගෙන විරෝධතාවක නිරත වු සම සෞඛ්‍ය විද්‍යාපීඨ ශිෂ්‍ය සංගම් නියෝජිතයින් පිරිසක් අද පස්වරුවේ සෞඛ්‍ය අමාත්‍යාංශයට කඩා වැදුණා.\nඑමෙන්ම ඔවුන් සෞඛ්‍ය අමාත්‍යාංශයේ ප්‍රධාන ගේට්ටුව බලහත්කාරයෙන් විවෘත කරගෙන ඇතුළු වූ අතර එහිදී පොලීසිය සමග උණුසුම් තත්ත්වයක් ද හට ගත්තා.",
       "URL": "https://www.hirunews.lk/301361/කලකට-පසු-රජයේ-වෛද්‍යවරුන්-මහපාරේ",
       "Category": "Local News",
       "Parent URL": "https://www.hirunews.lk/local-news.php?pageID=1246"
}