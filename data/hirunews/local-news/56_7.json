{
       "Source": "hirunews",
       "Timestamp": "Saturday, 02 September 2023 - 16:22",
       "Headline": "ලංකාවේ ආගන්තුක සත්කාරය ලොවටම පෙන් වූ මොහොතක් (වීඩියෝ)",
       "News Content": "සති දෙකකට ආසන්න කාලයක් මෙරට රැඳී සිටි ඉතාලි ජාතික යුවළක් සිය සංචාරය නිමවා යළි මෙරටින් පිටව යන අවස්ථාවේ තමන්ට මාර්ගෝපදේශ සැපයූ තරුණයෙකු වෙනුවෙන් හැඟුම්බර වූ පුවතක් පිළිබඳව තොරතුරු වාර්තා වෙනවා.\nඒ ශ්‍රී ලංකාවේ අසිරිය විඳගැනීමට පැමිණි ඉතාලි ජාතික යුවළක් සති දෙකක පමණ කාලයක සිදුකළ සංචාරය නිමා කරමින් මෙරටින් පිටව යාමට සූදානම් වූ අවස්ථාවේ ඔවුන් සමග සිටි සංචාරක මාර්ගෝපදේශක තරුණයාට සමුදෙමින් දැක්වූ ප්‍රතිචාරයත් සමගයි.\nඑම ඉතාලි ජාතික යුවලට වඩාත් විශ්වසනීය හා ගුණාත්මක සේවාවක් ලබාදුන් එම තරුණයා වෙනුවෙන් ඔවුන්ගේ දෙනෙතට කඳුළු ඉනූ සිදුවීම සමාජ මාධ්‍යවල දැඩි අවධානයක් දිනාගෙන තිබුණා.\nමෙම යුවළ ගාල්ල, මිරිස්ස, යාල ජාතික වනෝද්‍යානය, ඇල්ල, මහනුවර, සීගිරිය, අනුරාධපුරය,පොළොන්නරුව, ත්‍රිකුණාමලය සහ මීගමුව යන ප්‍රදේශවල සංචාරය කිරීමට ඉකුත් අගෝස්තු 08 වැනිදා පැමිණි අතර ඔවුන්ට එම කාලය පුරාම සේවය ලබාදුන්නේ සංචාරක මාර්ගෝපදේශක රැකියාවේ නිරත 26 හැවිරිදි ලහිරු දිල්ෂාන් මධුසංඛයි.\nඑම තරුණයාගෙන් සමුගන්නා අවස්ථාවේ ගුවන්තොටුපොලේදී ඇති වූ ඒ හැඟුම්බර අවස්ථාව කියාපාන්නේ මෙරට සංචාරක කර්මාන්තය වෙනුවෙන් පුද්ගලයෙකු වෙනුවෙන් කළ හැකි බලපෑමේ තරමයි.",
       "URL": "https://www.hirunews.lk/346917/ලංකාවේ-ආගන්තුක-සත්කාරය-ලොවටම-පෙන්-වූ-මොහොතක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=56"
}