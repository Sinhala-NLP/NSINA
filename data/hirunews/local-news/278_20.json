{
       "Source": "hirunews",
       "Timestamp": "Sunday, 11 June 2023 - 8:52",
       "Headline": "වන්ගෝල්ෆේස් සිද්ධියේ සුරාබදු නිලධාරීන් ක්‍ෂේත්‍ර රාජකාරිවලින් ඉවතට",
       "News Content": "කොළඹ - වන් ගෝල්ෆේස් සංකීර්ණයේ පීට්සා අවන්හලක සේවකයෙකුට පහරදීමේ සිද්ධියට සම්බන්ධ සුරාබදුු නිලධාරින්, ක්ෂේත්‍ර රාජකාරිවල යෙදීම අත්හිටුවීමට සුරාබදුු දෙපාර්තමේන්තුව පියවර ගෙන තිබෙනවා.\nඑමෙන්ම අදාළ සිද්ධිය සම්බන්ධයෙන් දින දෙකක් තුළ වාර්තාවක් ඉදිරිපත් කරන ලෙසයි මුදල් රාජ්‍ය අමාත්‍ය රංජිත් සියඹලාපිටිය සුරාබදු කොමසාරිස් ජනරාල්වරයාට උපදෙස් දී ඇත්තේ.\nවන් ගෝල්ෆේස් සංකීර්ණයේ හය වන මහලේ පිහිටි පීට්සා අවන්හලකදී මෙම ගැටුම ඇති වුණේ පසුගිය 05 වනදා රාත්‍රියේයි.\nසේවය අවසන් කර නිවසට යාමට සූදානම් වූ අවන්හල් සේවකයෙකු තම හෙල්මටය මේසයක් මත තබා ගොස් තිබුණා.\nඒ අතරතුර එහි පැමිණෙන සුරාබදු නිලධාරීන් පිරිසක් එම හෙල්මටය රැගෙන යාමට උත්සහ කර යළිත් එය එහි තබා ඇති බවටයි සීසීටීවී දර්ශනවලින් අනාවරණ වී ඇත්තේ.\nඑම අවස්ථාවේදී සුරාබදු නිලධාරීන්, අවන්හලේ කළමනාකාරවරයා සහ ප්‍රධාන සූපවේදියා සමග බහින්බස් වීමක් ඇතිකරගෙන තිබුණා.\nඑහිදී සුරාබදු නිලධාරීන් ප්‍රධාන සූපවේදියාට පහර දෙන ආකාරයද සීසීටීවී දර්ශනවල දැක්වෙන බවයි පොලිසිය සඳහන් කළේ.\nඅනතුරුව තවත් සුරාබදු නිලධාරීන් කණ්ඩායමක්ද එහි පැමිණ අවන්හලේ සේවකයින්ට පහර දී තිබුණා.\nඑහිදී ඇතිවූ ගැටුමෙන් තුවාල ලැබූ අවන්හලේ ප්‍රධාන සූපවේදියා සහ සුරාබදු නිලධාරියෙකු කොළඹ ජාතික රෝහලට ඇතුළත් කෙරුණා.\nඑම අවස්ථාවේ සුරාබදු නිලධාරීන් බීමත්ව සිට ඇති බවටද තොරතුරු වාර්තා වුණා. සිද්ධිය සම්බන්ධයෙන් පොලිසිය විමර්ශනයක් සිදුකරන අතර සුරාබදු දෙපාර්තමේන්තුවද වෙනමම පරීක්ෂණයක් ආරම්භ කළ අතර මුදල් රාජ්‍ය අමාත්‍ය රංජිත් සියඹලාපිටිය පාර්ලිමේන්තුවේදී ද සඳහන් කළේ සිද්ධිය සම්බන්ධයෙන් වාර්තාවක් කැදවන බවයි.\nමේ වනවිට සිද්ධිය සම්බන්ධයෙන් සුරාබදු දෙපාර්තමේන්තුව සිදුකළ මූලික විමර්ශනයේ වාර්තාව රාජ්‍ය අමාත්‍යවරයාට ලබා දුන් බවයි එම දෙපාර්තමේන්තුවේ මාධ්‍ය ප්‍රකාශක සුරාබදු කොමසාරිස් කපිල කුමාරසිංහ පවසා සිටියේ.",
       "URL": "https://www.hirunews.lk/337598/වන්ගෝල්ෆේස්-සිද්ධියේ-සුරාබදු-නිලධාරීන්-ක්‍ෂේත්‍ර-රාජකාරිවලින්-ඉවතට",
       "Category": "Local News",
       "Parent URL": "https://www.hirunews.lk/local-news.php?pageID=278"
}