{
       "Source": "hirunews",
       "Timestamp": "Tuesday, 27 September 2022 - 9:49",
       "Headline": "විදුලි කප්පාදුව පැය 3 ක් දක්වා දිගු වේ (වීඩියෝ)",
       "News Content": "නොරොච්චෝලේ ගල් අඟුරු බලාගාරයේ තුන්වන ජනන යන්ත්‍රයේ ඇති වූ හදිසි බිඳවැටීම හේතුවෙන් අද දිනයේ පමණක් පැය 03 ක විදුලි කප්පාදුවක් සිදුකිරීමට විදුලිබල මණ්ඩලයට අනුමැතිය ලබාදුන් බව, මහජන උපයෝගිතා කොමිසම පවසනවා.\nබලාගාරයේ තුන්වන ජනන යන්ත්‍රයේ බොයිලේරුවට ජලය සපයන නල පද්ධතියක ඇති වූ හදිසි දෝෂයක් හේතුවෙන් ඊයේ රාත්‍රියේ සිට එහි ජනනය තාවකාලිකව අත්හිටුවීමටයි පියවර ගෙන ඇත්තේ.\nඒ හේතුවෙන් ජාතික පද්ධතියට මෙගාවොට් 300 ක ප්‍රමාණයක් අහිමි වී තිබෙනවා.\nකෙසේ වෙතත් මෙම ජනන යන්ත්‍රය දින 05 ක පමණ කාලයක් තුළ සකස් කිරීමට පියවර ගන්නා බව විදුලිබල හා බලශක්ති අමාත්‍ය කංචන විජේසේකර ප්‍රකාශ කළා.\nඑමෙන්ම, නොරොච්චෝලේ විදුලි බලාගාරයේ දෙවන ජනන යන්ත්‍රයද නඩත්තු කටයුතු හේතුවෙන් මේ වන විට අක්‍රිය කර ඇති අතර ඒ හේතුවෙන් ජාතික විදුලිබල පද්ධතියට අහිමි වී ඇති මෙගාවොට් ප්‍රමාණය 300 ක්.\nදෙවන ජනන යන්ත්‍රය යළි සක්‍රිය කිරීම සඳහා තවත් මාසයක් පමණ කාලයක් ගතවන බවටයි එහි ඉංජිනේරුවන් ප්‍රකාශ කළේ.\nඒ අනුව, දැනට නොරොච්චෝලේ විදුලි බලාගාරයේ ක්‍රියාත්මක වන්නේ පළමු ජනන යන්ත්‍රය පමණක් වන අතර එමඟින් මොගාවොට් 300 ක විදුලි ප්‍රමාණයක් නිෂ්පාදනය කරනු ලබනවා.\nඑවන් පසුබිමක අද සිට දෛනික විදුලි කප්පාදු කාල සීමාව ඉහළ නැංවෙන බවයි මහජන උපයෝගිතා කොමිසමේ සභාපති ජනක රත්නායක කොළඹ අද පැවති මාධ්‍ය හමුවකට එක්වෙමින් ප්‍රකාශ කළේ.\nඅක්‍රිය වූ නොරොච්චෝලේ ගල් අඟුරු බලාගාරයේ තුන්වන ජනන යන්ත්‍රය ක්‍රියාත්මක වන තෙක් ඉන්ධන බලාගාරවලින් විදුලිය ලබාදීමට පියවර ගන්නා බව විදුලිබල හා බලශක්ති අමාත්‍ය කංචන විජේසේකර ප්‍රකාශ කළා. ඒ ට්විටර් පණිවුඩයක් නිකුත් කරමින්.\nමේ අතර, ලෝක වෙලඳපලේ බොරතෙල් මිලට සාපේක්ෂව මෙරට ඉන්ධන මිල පහළ දැමිය යුතු බවත් එලෙස පහළ දැමීමට සුදුසු මිල ගණන් සකසා ඛණිජ තෙල් අමාත්‍යංශය වෙත යොමුකළ බව ඛනිජ තෙල් නීතිගත සංස්ථාව ප්‍රකාශ කළා.\nඑහෙත් ඊට අමාත්‍යංශයේ අනුමැතිය පළවී නොමැති බවයි වාර්තා වන්නේ. මේ අතර, ප්‍රමිතියෙන් අඩු බොරතෙල් ගෙන ඒම හේතුවෙන් තෙල් පිරිපහදුව සහ විදුළි බල ක්ෂේත්‍රය අර්බුදයකට ලක්ව ඇති බව ඛණිජ තෙල් පොදුසේවක සංගමය පවසනවා.\nඑහි සභාපති අශෝක රන්වල මේ බව කියා සිටියේ කොළඹ අද පැවති මාධ්‍ය හමුවකට එක්වෙමින්.",
       "URL": "https://www.hirunews.lk/316417/විදුලි-කප්පාදුව-පැය-3-ක්-දක්වා-දිගු-වේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=841"
}