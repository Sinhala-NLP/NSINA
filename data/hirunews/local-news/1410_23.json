{
       "Source": "hirunews",
       "Timestamp": "Thursday, 20 January 2022 - 22:21",
       "Headline": "සංකේත වැඩවර්ජනයක් ගැන වෘත්තීය සමිති කිහිපයකින් අනතුරු ඇඟවීම් (වීඩියෝ)",
       "News Content": "ගුරු වැටුප් විෂමතා ඉවත් කිරීමත් සමඟ හටගෙන ඇති සෞඛ්‍ය සේවකයින්ගේ වැටුප්  විෂමතා අර්බුදය නොවිසඳුනහොත් ලබන 26 වැනිදා සංකේත වැඩවර්ජනයකට අවතීර්ණ වන බව හෙද, පරිපූරක හා අතුරු වෛද්‍ය සේවා වෘත්තීය සමිති අනතුරු අඟවනවා.\nමේ අතර, රාජ්‍ය සේවකයින්ට ලබාදීමට නියමිතව ඇති රුපියල් 5000ක දීමනාව තාවකාලිකව අත්හිටවූ බව අම්පාර කලාප අධ්‍යාපන කාර්යාලය විදුහල්පතිවරුන්, පරිවෙනාධිපතිවරුන් ඇතුළු කාර්ය මණ්ඩලය වෙත ලිඛිත දැනුම්දීමක් සිදුකර තිබුණා.\nකෙසේ වෙතත් නැගෙනහිර පළාත් ආණ්ඩුකාර අනුරාධා යහපත් මහත්මිය හිරු ප්‍රවෘත්ති වෙත සඳහන් කළේ ඊට අදාළ මුදල් ප්‍රතිපාදන ලබාදුන් පසු රුපියල් 5000 දීමනාව හිඟ මුදල්ද සමඟ ලබාදීමට කටයුතු කරන බවයි.\nමෙම මස 1 වැනිදා සිට ක්‍රියාත්මක වන පරිදි සියලු රාජ්‍ය සේවකයින්ට සහ විශ්‍රාමිකයින්ට රුපියල් 5000ක දීමනාවක් ලබාදීමට රජය තීරණය කළ බව මුදල් අමාත්‍ය බැසිල් රාජපක්ෂ මහතා ප්‍රවෘත්ති සාකච්ඡාවක් පවත්වමින් පසුගිය 3 වැනිදා ප්‍රකාශ කළා.\nඒ අනුව මාසික වැටුප් ලබන ස්ථිරල තාවකාලික හෝ කොන්ත්‍රාත් නිලධාරීන් දෛනික වැටුප් ලබන නිලධාරීන් හා විශ්‍රාමිකයින්ට එම දීමනාව හිමිවනවා.\nඊට අදාළ තොරතුරු සඳහන් කරමින් රාජ්‍ය සේවා පළාත් සභා හා පළාත් පාලන අමාත්‍යාංශ ලේකම් ජේ.ජේ. රත්නසිරි මහතා පසුගිය 13 වැනිදා චක්‍ර ලේඛයක්ද නිකුත් කළා.\nමෙවන් පසුබිමක් තුළ අම්පාර කලාප අධ්‍යාපන කාර්යාලය මගින් එම කලාපයේ සියලු විදුහල්පතිවරුන්, පරිවෙනාධිපතිවරුන්, ගුරුභවතුන් සහ කාර්ය මණ්ඩල වෙත ලිපියක් නිකුත් කරමින් දැනුම්දී ඇත්තේ රාජ්‍ය සේවකයින්ට ලබාදීමට නියම කළ රුපියල් 5000ක දීමනාව තාවකාලිකව අත්හිටවු බවයි.\nමෙම මස 19 වැනිදා යොමුකර ඇති අදාල ලිපියේ සඳහන් වන්නේ පසුගිය 18 වැනිදා නැගෙනහිර පළාත් අධ්‍යාපන දෙපාර්තමේන්තුවේ පැවති ගණකාධිකාරීවරුන්ගේ රැස්වීමේදී මේ බව දැනුම්දී ඇති බවයි.\nඒ අනුව මෙම මස වැටුප් පත්‍රිකාවේ රුපියල් 5000ක දීමනාව සඳහන් වුවද එය වැටුපට එකතු කර නොමැති බවද අම්පාර කලාප අධ්‍යාපන කාර්යාලයේ ගණකාධිකාරිවරයාගේ අත්සනින් යුතුව නිකුත් කර ඇති එම ලිපියේ සඳහන්.\nකෙසේ වෙතත් එම තීරණය සංශෝධනය වූ බව සඳහන් සටහනක් ඇතුළත් තවත් ලිපියක් සමාජ මාධ්‍යයට එක්කර තිබුණා.\nඅම්පාර කලාප අධ්‍යාපන අධ්‍යක්ෂ එස්.ආර්. හසන්ති නමින් යොදා ඇති එම සටහනේ දැක්වුණේ තම අනුදැනුමකින් තොරව නිකුත් කර ඇති ඉහත ලිපිය නොසලකා හරින ලෙසයි.\nඑමෙන්ම රුපියල් 5000ක දීමනාව ලබන මස සිට හිඟ මුදලද සමග ගෙවනු ලබන බවත් සංශෝධිත වැටුප් පත්‍රිකා එළැඹෙන සඳුදා සිට ලබාගත හැකි බවත් එහි සටහන්ව තිබුණා.\nමධ්‍යම පළාතේ ගුරු විදුහල්පතිවරුන්ට ද රුපියල් 5000 දීමනාව ලබා නොදෙන බවට ලිපියක් නිකුත් වී ඇති බව පාර්ලිමේන්තු මන්ත්‍රිනී රෝහිණි කවිරත්න මහත්මිය අද පාර්ලිමේන්තුවේදී අනාවරණ කළා.\nමේ අතර, මෙම මස සිට ඉහළ දැමූ ගුරු වැටුප් ගෙවීමට රුපියල් බිලියන 30ක මුදලක් වෙන්කළ බව අධ්‍යාපන අමාත්‍ය දිනේෂ් ගුණවර්ධන මහතා අද පාර්ලිමේන්තුවේදී සඳහන් කළා.\nමේ අතරල ගුරු වැටුප් විෂමතා ඉවත් කිරීමත් සමඟ රාජ්‍ය සේවයේ වැටුප් විෂමතා අර්බුදයක් යළිත් හටගෙන ඇති බව හෙද, පරිපූරක හා අතුරු වෛද්‍ය සේවා වෘත්තීය සමිති පවසනවා.\nඔවුන් සඳහන් කරන්නේ කඩිනමින් ඊට විසඳුමක් ලබාදෙන ලෙස ඉල්ලා වෘත්තීය ක්‍රියාමාර්ගයකට අවතීර්ණ වන බවයි.",
       "URL": "https://www.hirunews.lk/294623/සංකේත-වැඩවර්ජනයක්-ගැන-වෘත්තීය-සමිති-කිහිපයකින්-අනතුරු-ඇඟවීම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1410"
}