{
       "Source": "hirunews",
       "Timestamp": "Sunday, 27 March 2022 - 15:11",
       "Headline": "වැලේ වැල් නැති වූ මීගහකිවුල පාලම (වීඩියෝ)",
       "News Content": "එදිනෙදා කටයුතුවලදී ගමනාගමන පහසුකම් ජීවිතයට අත්‍යවශ්‍ය සාධකයක් වුවත් එම පහසුකම් නිසියාකාරය සපයාගත නොහැකිව අපහසුතාවට පත්ව සිටින්නන් පිළිබඳව අප අවස්ථා ගණනාවකදී වාර්තා කළා.\nමේ එලෙස පීඩාවට පත් වූ මීගහකිවුල ප්‍රදේශයේ පිරිසක් ගැන තොරතුරු.\nමීගහකිවුල ලොග්ගල්ලාඔය හරහා ගමන් කිරීම සඳහා ඉඳි කර ඇති වැල් පාලමයි මේ.\nමීගහකිවුල ප්‍රාදේශීය ලේකම් කොට්ඨාසයේ කැටවත්ත ඌරුපිටියථ මොරහෙල, සියඹලා ගස්ලන්ද වත්තේගෙදර ආදී ගම්මාන රැසක ජනතාවට සිය දෛනික අවශ්‍යතා සපුරා ගැනීමට ඇති පහසුම මාර්ගය මෙම පාලමයි.\nවසර 10කට පමණ පෙර ඉඳිකර ඇති මේ වැල් පාලමේ කිසිදු ප්‍රතිසංස්කරණයක් මේ වන තෙක් සිදු කර නොමැති වීම හේතුවෙන් ජනතාව දැඩි පීඩාවට පත්ව සිටිනවා.\nගම්වාසීන්ගේ ජීවනෝපායන් මෙන්ම දෛනකි අවශ්‍යතා ඉටු කර ගැනීමට පවා බාධා එල්ල වී ඇත්තේ ගමනාගමන පහසුකම් නොමැතිවීමෙනුයි.\nකිසිදු නඩත්තුවක් සිදු නොවීම හේතුවෙන් පාලම් ලෑලි දිරාපත්ව ඇති අතර වැසි කාලවලදී මෙම පාලම භාවිතයට ගැනීම අවදානම් බව ගම්වාසීන් පවසනවා.\nජනතා මුදල් නිරපරාදේ යොදා ගනිමින් ඉදිකෙරෙන ව්‍යාපෘති වෙනුවට ජනතාවට සහනයක් සැළසිය හැකි මෙවැනි පාලමක් ප්‍රතිසංස්කරණයට ඒ අරමුදල් වෙන් කිරීම බලධාරීන්ගේ යුතුකමක් නොවේද?",
       "URL": "https://www.hirunews.lk/300528/වැලේ-වැල්-නැති-වූ-මීගහකිවුල-පාලම-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1267"
}