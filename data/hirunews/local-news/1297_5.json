{
       "Source": "hirunews",
       "Timestamp": "Sunday, 13 March 2022 - 11:29",
       "Headline": "වත්මන් ආණ්ඩුව නපුංසක රජයක් - මන්ත්‍රී රාජිතගෙන් සැර ප්‍රකාශයක්",
       "News Content": "ඉතිහාසයේ අසීරුතම කාල වකවානුව මේ වනවිට ගෙවෙමින් පවතින බව පාර්ලිමේන්තු මන්ත්‍රී රාජිත සේනාරත්න පවසනවා.\nකිසිම රාජ්‍ය පාලනයක සිදු නොවූ අයුරින් ඉතාමත් අමානුෂික සහ තිරිසන් අයුරින් ජනතාවට අත්‍යවශ්‍ය භාණ්ඩ මිල පවා ඉහළ දමමින් ඔවුන්ව පීඩනයට පත්කරන ආණ්ඩුවක් බවට වත්මන් රජය පත්ව ඇති බවයි මන්ත්‍රීවරයා පෙන්වා දෙන්නේ.\nඅද (13) පෙරවරුවේ පැවති මාධ්‍ය හමුවක් අමතමින් මන්ත්‍රීවරයා වැඩිදුරටත් පැවසුවේ, මහාමාන්‍ය ඩී.එස්. සේනානායකගේ සිට මහින්ද රාජපක්ෂ අග්‍රාමාත්‍යවරයා වන තෙක් රටට සෙතක් නිසි අයුරින් සිදු නොවූ බවයි.\nදුප්පත් ජනතාව ගැන කිසිදු අයුරකින් තැකීමක් නොකර රටේ සියලුම පාලන කටයුතු ආණ්ඩුව විසින් සිදු කරනු ලබන බව පවසන රාජිත මන්ත්‍රීවරයා පෙන්වා දෙන්නේ, වත්මන් ආණ්ඩුව නපුංසක රජයක් බවයි.\nඑනම් ඉන්ධන මිල පවා ඉන්දියාවට අවැසි පරිදි වැඩි කරමින්, මිල වැඩිකිරීම පවා හරියාකාරව තනිව සිදු කළ නොහැකි රජයක් බවට මේ වනවිට වත්මන් ආණ්ඩුව පත්ව ඇති බවටයි හෙතෙම පවසන්නේ.\nතමන් ආණ්ඩුවේ සිටින කාලයේ දී කුමක් සිදු වුව ද, තුන්වේල හරියට කා ජනතාව සතුටින් සිටි බව ද මන්ත්‍රී රාජිත සේනාරත්න ප්‍රකාශ කළා.\n2014 වසරේදී තම රජය යටතේ අත්‍යවශ්‍ය භාණ්ඩ ජනතාවට සහන මිලට ලබාදීමට කටයුතු කළ බවයි මන්ත්‍රීවරයා මෙම මාධ්‍ය හමුවේදී මතක් කර සිටියේ.",
       "URL": "https://www.hirunews.lk/299363/වත්මන්-ආණ්ඩුව-නපුංසක-රජයක්-මන්ත්‍රී-රාජිතගෙන්-සැර-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=1297"
}