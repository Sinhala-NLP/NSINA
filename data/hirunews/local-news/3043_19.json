{
       "Source": "hirunews",
       "Timestamp": "Sunday, 17 November 2019 - 20:17",
       "Headline": "කබීර් හෂීම් අමාත්‍යවරයාත් එජාප සභාපති ධුරය අතහරී",
       "News Content": "ජනාධිපතිවරණයේ පරාජය පිළිගනිමින් නව ප්‍රජාතන්ත්‍රවාදී පෙරමුණේ ජනාධිපති අපේක්ෂකයා ලෙස ඉදිරිපත්වූ සජිත් ප්‍රේමදාස එක්සත් ජාතික පක්ෂ නියෝජ්‍ය නායක ධුරයෙන් ඉල්ලා අස්වන බව ප්‍රකාශ කළා.\nඒ, මැතිවරණ ප්‍රතිඵල නිකුත් වෙමින් පැවති අතරතුර විශේෂ නිවේදනයක් නිකුත් කරමින්.\nජනාධිපතිවරණයේ ජන මතය පදනම්ව මහාමාර්ග හා මාර්ග සංවර්ධන සහ ඛනිජ තෙල් සම්පත් සංවර්ධන අමාත්‍ය කබීර් හෂීම්ද සිය අමාත්‍ය ධුරයෙන් සහ පක්ෂ සභාපතිත්වයෙන් ඊයේ පස්වරුවේ ඉල්ලා අස්වුණා.\nමුදල් අමාත්‍ය මංගල සමරවීර ඇතුලු අමාත්‍යවරුන් කිහිපදෙනෙකුද නිවේදනය කළේ තමන් සිය අමාත්‍ය ධුරවලින් ඉල්ලා අස්වන බවයි.\nඑමෙන්ම ක්‍රමෝපාය සංවර්ධන හා ජාත්‍යන්තර වෙළඳ කටයුතු අමාත්‍ය මලික් සමරවික්‍රමද සිය ඉල්ලා අස්වීමේ ලිපිය අග්‍රාමාත්‍ය රනිල් වික්‍රමසිංහ වෙත යොමුකළා.\nඩිජිටල්, යටිතල පහසුකම් සහ තොරතුරු තාක්ෂණ කැබිනට් නොවන අමාත්‍ය අජිත් පී.පෙරේරා, ආරක්ෂක රාජ්‍ය අමාත්‍ය ධුරය මෙන්ම ජනමාධ්‍ය අමාත්‍ය ධුරය දැරූ රුවන් විජේවර්ධන සහ ක්‍රීඩා, විදුලි සංදේශ සහ විදේශ රැකියා අමාත්‍ය හරීන් ප්‍රනාන්දු ද තම අමාත්‍ය ධුරයෙන් සහ එක්සත් ජාතික පක්ෂයේ දැරූ තනතුරුවලින් ඉවත් වන බව ද ඊයේ ප්‍රකාශ කළා.\nමේ අතර ඡන්ද ප්‍රතිඵලයට ගරු කරමින් නිපුණතා සංවර්ධණ සහ වෘත්තිය පුහුණු නියෝජ්‍ය අමාත්‍ය ධුරයෙන් ඉල්ලා අස්වන බව කරූ පරණවිතාන සිය ට්විටර් ගිණුමේ සටහනක් තබා තිබුණා.\nමේ අතර මුදල් අමාත්‍ය මංගල සමරවීර සිය ට්විටර් ගිණුමේ පණිවුඩයක් සටහන් කරමින් ත්‍රිවිධ රත්නයට අවමන් කර ඇති බවට බෞද්ධ තොරතුරු කේන්ද්‍රයේ විධායක අධ්‍යක්‍ෂ පූජ්‍ය අගුළුගල්ලේ සිරි ජිනානන්ද හිමියන් ඊයේ පොලිස් මූලස්ථානයට පැමිණිල්ලක් ඉදිරිපත් කළා.\nජනාධිපතිවරණයේ ප්‍රතිඵල නිකුත් වෙමින් තිබූ අතරතුර ඊයේ දහවල් මංගල සමරවීර අමාත්‍යවරයා සිය ට්විටර් ගිණුමේ දක්වා තිබූ එම සටහනෙන් කියවුණේ “මම මාගේ රට වෙනුවෙන් දුක්වනවා, බුද්ධ සහ ධම්ම රත්නයේ සරණ ශ්‍රී ලංකාවත් සමඟ පවතීවා” යනුවෙන්.\nකෙසේ වෙතත් අදාළ පණිවුඩයේ ඩබල් ජෙම් ලෙස සඳහන් කරමින් අමාත්‍යවරයා උතුම් වූ බුද්ධ සහ ධම්ම රත්නය පමණක් භාවිත කරමින් ත්‍රිවිධ රත්නයට ඇතුළත් සංඝ යන වචනය සිය ට්විටර් පණිවුඩයේ සටහන් කර නොතිබීම විශේෂත්වයක්.\nඅදාළ ට්විටර් පණිවුඩය මගින් මංගල සමරවීර අමාත්‍යවරයා තුණුරුවනට අවමන් කර ඇති බව සඳහන් කරමින් බෞද්ධ තොරතුරු කේන්ද්‍රයේ විධායක අධ්‍යක්‍ෂ පූජ්‍ය අඟුළුගල්ලේ සිරි ජිනානන්ද හිමියන් අදාළ පැමිණිල්ල ඉදිරිපත් කළා.",
       "URL": "https://www.hirunews.lk/228458/කබීර්-හෂීම්-අමාත්‍යවරයාත්-එජාප-සභාපති-ධුරය-අතහරී",
       "Category": "Local News",
       "Parent URL": "https://www.hirunews.lk/local-news.php?pageID=3043"
}