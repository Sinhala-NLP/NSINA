{
       "Source": "hirunews",
       "Timestamp": "Wednesday, 20 September 2017 - 10:08",
       "Headline": "ලලිත් වීරතුංග සහ අනූෂ පැල්පිට උසාවි එයි",
       "News Content": "හිටපු ජනාධිපති ලේකම් ලලිත් වීරතුංග සහ විදුලි සංදේශ නියාමන කොමිෂන් සභාවේ හිටපු අධ්‍යක්‍ෂ ජෙනරාල් අනූෂ පැල්පිට, බන්ධනාගාර නිලධාරීන් විසින් මහාධිකරණය වෙත රැගෙනවිත් තිබෙනවා.\nඒ, අදාළ ඇප ඉල්ලීම පිළිබඳ සලකා බැලෙන පෙත්සම සම්බන්ධයෙන්.\nමහාධිකරණය විසින් දඩුවම් නියම කළ හිටපු ජනාධිපති ලේකම් ලලිත් වීරතුංග සහ විදුලි සංදේශ නියාමන කොමිෂන් සභාවේ හිටපු අධ්‍යක්‍ෂ ජෙනරාල් අනූෂ පැල්පිට ඉදිරිපත් කළ ඇප ඉල්ලීම සම්බන්ධයෙන් කරුණු දැක්වීමට මේ මස 20 වනදා අධිකරණයේ පෙනී සිටින ලෙස නීතිපතිවරයාට නොතීසි නිකුත් කෙරුනා.\nඒ, විත්තිකරුවන් ඇප ලබාදෙන ලෙස කරනු ලැබූ ඉල්ලීම කොළඹ මහාධිකරණ විනිසුරු ගිහාන් කුලතුංග හමුවේ මීට පෙර සළකා බැලූ අවස්ථාවේදීයි.\nවිත්තිකරුවන්ට ඇපදීම සම්බන්ධයෙන් විරුද්ධත්වයක් ඇත්නම් අද (20) අධිකරණයට ඉදිරිපත් කරන ලෙසද විනිසුරුවරයා දැනුම් දී තිබෙනවා.\nපසුගිය ජනාධිපතිවරණ සමයේ විදුලි සංදේශ නියාමන කොමිසන් සභාවේ රුපියල් මිලියන 600ක් වැය කර දිවයින පුරා විහාරස්ථානවලට සිල් රෙදි බෙදීම සම්බන්ධයෙන් විත්තිකරුවන් දෙදෙනාට එරෙහිව ගොනු කර නඩුවේ තීන්දුව පසුගිය 07 වනදා ප්‍රකාශයට පත් කෙරුණා.\nකොළඹ මහාධිකරණ විනිසුරු ගිහාන් කුලතුංග විත්තිකරුවන්ට වසර තුනක බරපතල වැඩ සහිත සිරදඩුවමක් නියම කළ අතර රුපියල් ලක්ෂ 20 බැගින් දඩයක් සහ විදුලි සංදේශ නියාමන කොමිසන් සභාවට රුපියල් මිලියන 50 බැගින් වූ වන්දියක් ගෙවන ලෙසද නියෝග කර තිබුණා.\nමෙම තීන්දුව අවලංගු කර ඔවුන් සියලු අධිචෝදනාවලින් නිදොස් කොට නිදහස් කරන ලෙස ඉල්ලා අභියාචනාධිකරණය හමුවේ විත්තිකරුවන්ගේ නීතිඥයන් පෙත්සම් 02 ක් ගොනු කර තිබුණේ පසුගිය 11 වනදායි.\nඑම අභියාචනා සමඟ විත්තිකරුවන්ගේ ඇප ඉල්ලීමේ අයදුම්පත්‍රද කොළඹ මහාධිකරණයේ ප්‍රධාන රෙජිස්ට්‍රාර්වරිය වෙත ඔවුන්ගේ නීතිඥයන් භාරදී තිබූ අතර, ඒ අනුවයි මෙම නඩුවේ තීන්දුව ලබාදුන් මහාධිකරණ විනිසුරුවරයා ඉදිරියේම එම ඇප අයදුම්පත් සළකා බැලුණේ.",
       "URL": "https://www.hirunews.lk/171355/ලලිත්-වීරතුංග-සහ-අනූෂ-පැල්පිට-උසාවි-එයි",
       "Category": "Local News",
       "Parent URL": "https://www.hirunews.lk/local-news.php?pageID=4313"
}