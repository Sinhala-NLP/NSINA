{
       "Source": "hirunews",
       "Timestamp": "Monday, 14 September 2020 - 16:59",
       "Headline": "නාකොටික් හෙරොයින් ජාවාරමේ මහ මොලකරු අල්ලන්න වරෙන්තු (වීඩියෝ)",
       "News Content": "දැනට බූස්ස බන්ධනාගාරයේ රඳවා සිටින පොඩි ලැසී නමැත්තාගේ ඥාති සහෝදරයෙකු වන උදාර සම්පත් නමැති සැකකරු අත්අඩංගුවට ගැනීමට අධිකරණය අද වරෙන්තු නිකුත් කළා.\nකොළඹ අතිරේක මහේස්ත්‍රාත් ප්‍රියන්ත ලියනගේ මෙලෙස වරෙන්තු නිකුත් කරනු ලැබුවේ අපරාධ පරීක්ෂණ දෙපාර්තමේන්තුව කළ ඉල්ලීමක් සැලකිල්ලට ගනිමින්.\nදැනට අත්අඩංගුවේ පසුවන පොලිස් මත්ද්‍රව්‍ය නාශක කාර්යාංශයේ නිලධාරින් සිදුකළ මත්ද්‍රව්‍ය ජාවාරමේ මහමොළකරු මොහු වන අතර, මීට අදාළ නඩුවේ 14 වන සැකකරු ලෙස උදාර සම්පත් නමැත්තා නම් කර තිබෙනවා.\nඅපරාධ පරීක්ෂණ දෙපාර්තමේන්තුව අධිකරණයට දැනුම් දුන්නේ ඔහු වෙනත් අයෙකුගේ නමකට ව්‍යාජ ගමන් බලපත්‍රයක් සකස් කර ඩුබායි රාජ්‍යයට පලාගොස් එහි සිට මෙම ජාවාරම මෙහෙයවා ඇති බවයි.\nඑමෙන්ම, රාජගිරිය - ඔබේසේකරපුර ප්‍රදේශයේ සිදුකරන ලද වැටලීමකදී තීරුබදු නොගෙවූ දුම්වැටි 8000 ක් ඇතුළත් කාටුන් 40 ක් සමඟ සැකකරුවෙකු කොළඹ සුරාබදු විශේෂ මෙහෙයුම් ඒකකය මගින් අත්අඩංගුවට ගෙන තිබෙනවා.\nවිදේශීය රටක නිෂ්පාදිත මෙම දුම්වැටි තීරුබදු රහිත ලේඛනය යටතේ නිකුත් කර ඇති බවයි සුරාබදු දෙපාර්තමේන්තුව සඳහන් කළේ.\nමේ අතර, කල්මුණේ විශේෂ කාර්ය බලකා කඳවුරේ නිලධාරින්ට ලද තොරතුරක් අනුව, කල්මුණේ - තුරෙයිනීලවනී කලපුවේ තිබී ටී - 56 වර්ගයේ ගිනි අවියක් අද සොයා ගෙන තිබෙනවා.\nඑමෙන්ම, කරාතේ ශූර වසන්ත සොයිසා ඝාතනයේ ප්‍රධාන සැකකරු ලෙස සැලකෙන එස්. එෆ්. ලොක්කා හෙවත් ඉරෝන් රණසිංහගේ නමින් ඔහුගේ පියාගේ, මවගේ, සහෝදරයාගේ, සහෝදරියගේ සහ පෙම්වතිය බවට පැවසෙන කාන්තාවකගේ ඇතුළු 10 දෙනෙකුගේ නමින් ඇති බැංකු ගිණුම් සම්බන්ධයෙන් වාර්තාවක් ලබා දෙන ලෙස අධිකරණය අද පොලීසියට නියෝග කළා.\nඒ ඊට අදාළ නඩුව අනුරාධපුර අධිකරණය හමුවේ කැඳවූ අවස්ථාවේදීයි.",
       "URL": "https://www.hirunews.lk/250193/නාකොටික්-හෙරොයින්-ජාවාරමේ-මහ-මොලකරු-අල්ලන්න-වරෙන්තු-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2455"
}