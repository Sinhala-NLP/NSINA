{
       "Source": "hirunews",
       "Timestamp": "Saturday, 18 September 2021 - 10:55",
       "Headline": "මහින්ද සමරසිංහ මන්ත්‍රී ධුරයෙන් ඉල්ලා අස් වීමට තීරණය කරයි",
       "News Content": "ශ්‍රී ලංකා පොදුජන පෙරමුණේ පාර්ලිමේන්තු මන්ත්‍රී මහින්ද සමරසිංහ සිය මන්ත්‍රී ධුරයෙන් ඉල්ලා අස් වීමට තීරණය කර ඇති බව වාර්තා වනවා.\nදේශපාලන ආරංචි මාර්ග සදහන් කළේ ඇමරිකාවේ සහ මෙක්සිකෝවේ ශ්‍රී ලංකා තානාපති ලෙස වැඩ භාර ගන්නා ලෙස කර තිබූ ආරාධනාවකට අනුව මොහු මෙම තීරණය ගෙන ඇති බවයි.\nමීට පෙර ඇමරිකානු තානාපතිවරයා ලෙස රවිනාථ ආරියසිංහ කටයුතු කළ අතර පසුගිය දා ඔහු එම ධුරයෙන් විශ්‍රාම ගනු ලැබුවා.\nපාර්ලිමේන්තු මන්ත්‍රී මහින්ද සමරසිංහ මීට පෙර මානව හිමිකම් පිළිබද අමාත්‍යවරයා ලෙස කටයුතු තිබෙනවා.\nඑසේම ශ්‍රී ලංකාවට එරෙහිව එල්ල වී ඇති මානව හිමිකම් චෝදනා සම්බන්ධයෙන් ඔහු ජිනීවා මානව හිමිකම් කොමිසමේදී මෙන්ම නිව්යෝක් නුවර ජගත් මානව හිමිකම් මණ්ඩල රැස්වීමේදී ද අවස්ථා කිහිපයකදී කරුණු දක්වා සිටියා.\nපසුගිය මහ මැතිවරණයේදී කළුතර දිස්ත්‍රික්කය සඳහා ශ්‍රී ලංකා පොදුජන පෙරමුණට මන්ත්‍රී ධුර 08ක් හිමිව තිබූ අතර පාර්ලිමේන්තු මන්ත්‍රී මහින්ද සමරසිංහ මනාප 58,514ක් ලබා ගනිමින් එම ලැයිස්තුවේ 08 වැනියා ලෙස පාර්ලිමේන්තුවට තේරී පත්වුණා.\nඔහු මන්ත්‍රී ධුරයෙන් ඉල්ලා අස්වීමෙන් පසු පාර්ලිමේන්තුවට පිවිසීම සදහා සුදුසුකම් ලබා ඇත්තේ ලැයිස්තුවේ මීළඟට සිටින මංජුල ලලිත් වර්ණකුමාරයි.\nමහ මැතිවරණයේදී මනාප 46,542ක් ලබා ගත් ඔහු මදුරාවල ප්‍රාදේශීය සභාවේ හිටපු සභාපතිවරයා ද වනවා.",
       "URL": "https://www.hirunews.lk/282549/මහින්ද-සමරසිංහ-මන්ත්‍රී-ධුරයෙන්-ඉල්ලා-අස්-වීමට-තීරණය-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1684"
}