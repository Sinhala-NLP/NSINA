{
       "Source": "hirunews",
       "Timestamp": "Sunday, 10 September 2023 - 10:12",
       "Headline": "මුලතිව් කොක්කුතුඩුවායි ප්‍රදේශයෙන් හමු වූ සමූහ මිනී වළ සම්බන්ධයෙන් අනාවරණයක්",
       "News Content": "මුලතිව් කොක්කුතුඩුවායි ප්‍රදේශයෙන් හමු වූ සමූහ මිනී වළ කොටි සංවිධානය විසින් පවත්වා ගෙන ගිය වධකාගාරයකින් ඝාතනයට ලක් වූ සාමාජිකාවන්ගේ මළ සිරුරු වල ඇට සැකිළි බව කොටි සංවිධානයේ හිටපු සාමාජිකයෙකු ආරක්ෂක අංශ වලට 10 දා ප්‍රකාශ කොට තිබෙනවා.\nමෙම සමූහ මිනී වලේ තිබී කොටි සාමාජිකාවන් තුන් දෙනෙකුට අයත් සම්පූර්ණ ඇට සැකිලි තුනක් 9දා හමු වීමෙන් පසුව මේ සම්බන්ධයෙන් අදහස් දැක් වූ එම සාමාජිකයා ප්‍රකාශ කොට ඇත්තේ කොටි සංවිධානයේ වධකාගාරයක් මෙම සමූහ මිනී වලට යාබදව ඉඩම් දෙකකට එහායින් තිබූ බවයි.\nවැරදි කරණ ලද කොටි සාමාජිකාවන් විශාල පිරිසක් මේ ස්ථානයේ රදවා සිටි බවද ඔහු ප්‍රකාශ කොට තිබෙනවා.\nතවද එම ස්ථානයෙන් කොටි සාමාජිකාවන් දෙදෙනෙකුට අයත් ඔවුන් විසින් කරේ පැළද සිටින අංක තහඩු ( ඩෝග් ටැග් ) දෙකක්ද හමු වී ඇති බවයි වාර්තා වෙන්නේ.\nඑම ස්ථානයෙන් කොටි කාන්තාවන්ගේ නිල ඇදුම් කොටස් විශාල ප්‍රමාණයක්ද පියවුරු ආවරණ කීපයක්ද හමු වී තිබෙනවා.\nකොක්කුතුඩුවායී සමූහ මිනී වලේ කැණීම් කටයුතු ආරම්භයේදී දෙමළ දේශපාලන පක්ෂ නියෝජිතයෝ අදහස් දක්වමින් කියා සිටියේ මෙම ඇටසැකිලි යුද්ධයේ අවසන් දින කීපයේදී ආරක්ෂක අංශ වලට බාර වූ කොටි සාමාජික සාමාජිකාවන්ගේ මළ සිරුරු වල ඇට සැකිළි බවයි.\nනමුත් හිටපු කොටි සාමාජිකයෙකු මෙම සමූහ මිනී වළ සම්බන්ධයෙන් අදහස් දැක් වීමෙන් පසුව අළුතින් හමු වූ ඇට සැකිලි සම්බන්ධයෙන් අදහස් ප්‍රකාශ කිරීමට කිසිම දෙමළ දේශපාලනඥයෙකු හෝ නිලධාරියෙකු ඉදිරිපත් නොවීම විශේෂ කරුණක්.\nමෙම සමූහ මිනී වළේ කැණීම් කටයුතු තව දුරටත් අඛණ්ඩ සිදු වෙමින් පවතින අතර මුලතිව් දිස්ත්‍රික් විනිසුරු ධර්මලිංගම් ප්‍රදීපන් මහතාගේ නිරීක්ෂණය මත පුරාවිද්‍යා මහාචාර්ය රාජ් සෝමදේව, මුලතිව් දිස්ත්‍රික් අධිකරණ වෛද්‍ය නිලධාරී කේ. වාසුදේව, යාපනය අධිකරණ වෛද්‍ය නිලධාරී සී. ප්‍රනවන්, නීතිඥ රනිතා ඥානරාසා, වී.කේ. නිරංජන්, කෝකිලායී පොලිස් ස්ථාන භාර නිලධාරී ඇතුලු පිරිසක් කැණීම් කටයුතු බාරව කටයුතු කරගෙන යන බවයි වැඩිදුරටත් අනාවරණය වෙන්නේ.",
       "URL": "https://www.hirunews.lk/347773/මුලතිව්-කොක්කුතුඩුවායි-ප්‍රදේශයෙන්-හමු-වූ-සමූහ-මිනී-වළ-සම්බන්ධයෙන්-අනාවරණයක්",
       "Category": "Local News",
       "Parent URL": "https://www.hirunews.lk/local-news.php?pageID=40"
}