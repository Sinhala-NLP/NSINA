{
       "Source": "hirunews",
       "Timestamp": "Tuesday, 13 July 2021 - 8:15",
       "Headline": "බැංකු පද්ධතිය ශක්තිමත් පදනමක මහ බැංකුව අවධාරණය කරයි",
       "News Content": "බැංකු පද්ධතියේ බිඳ වැටීමක් සිදු විය හැකි බවට පළවන වාර්තා සම්පුර්ණයෙන්ම සාවද්‍ය බව ශ්‍රී ලංකා මහ බැංකුව පවසනවා. එහි අධිපති මහාචාර්ය ඩබ්ලිව්. ඩී. ලක්ෂ්මන් හිරු ප්‍රවෘත්ති අංශයට කියා සිටියේ වාණිජ බැංකු ශක්තිමත් පදනමක පිහිටා ඇති බවයි.\nඑම බැංකු සම්බන්ධයෙන් නිරන්තරයෙන් අධික්ෂණය කරන බව ද මහබැංකු අධිපතිවරයා සඳහන් කළා.\nමහ බැංකුව පසුගියදා තීරණය කළේ දැනට පවතින ප්‍රතිපත්ති පොලි අනුපාතික ස්ථාවරව තවදුරටත් පවත්වා ගැනීමටයි.\nමේ වසරේ පළමු කාර්තුව තුළ අපේක්ෂිත මට්ටමට වඩා වැඩි වර්ධනයක් ශ්‍රී ලංකා ආර්ථිකය පෙන්නුම් කර ඇති බව ද එමඟින් සඳහන් කළා.\nඑන්නත්කරණ ක්‍රියාවලිය සහ සංචරණ සීමා ඉවත් කිරිම මගින් කොරෝනා රැල්ල නිසා ඇති වු ආර්ථිකමය බලපෑම අඩුවනු ඇති බව මහ බැංකුවේ අදහසයි. ඉදිරි කාලය තුළ විදේශිය අංශය ක්‍රමයෙන් යථා තත්ත්වයට පත්වනු ඇති බව ද එමඟින් ප්‍රකාශ කර තිබුණා.\nමේ සම්බන්ධයෙන් අප මුදල් රාජ්‍ය අමාත්‍ය අජිත් නිවාඩ් කබ්රාල්ගෙන්ද විමසා සිටියා.\nඑහිදී ඔහු කියා සිටියේ පවතින තත්ත්වයන් කළමණාකරණය කර ගනිමින් බැංකු පද්ධතියේ ශක්තිමත් භාවය සඳහා අවශ්‍ය සියලු පියවර දැනටමත් ගෙන ඇති බවයි.",
       "URL": "https://www.hirunews.lk/276826/බැංකු-පද්ධතිය-ශක්තිමත්-පදනමක-මහ-බැංකුව-අවධාරණය-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1823"
}