{
       "Source": "hirunews",
       "Timestamp": "Thursday, 19 November 2020 - 13:42",
       "Headline": "ලංකාවේ සිදුකළ විශ්මිත සැත්කම (වීඩියෝ)",
       "News Content": "වෛද්‍ය ඉතිහාසයේ නව පිටුවක් පෙරළමින් ප්‍රථම වරට අධි බලැති ලේසර් කිරණ මගින් රෝගියෙකුගේ වකුගඩුවේ තිබූ  ගලක් සාර්ථකව ඉවත් කිරීමට කළුතර දිස්ත්‍රික් මහ රෝහලේ වෛද්‍ය කණ්ඩායමක් සමත් වී තිබෙනවා.\nකළුතර දිස්ත්‍රික් මහ රෝහලේ වකුගඩු සහ මෞත්‍ර ලිංගික ශල්‍ය වෛද්‍ය විශේෂඥ කලණ පරණපල්ලියගුරුගේ මහතා ඇතුලු වෛද්‍යවරුන් සහ හෙද හෙදියන්ගේ සහභාගීත්වයෙන් මෙම ශල්‍ය කර්මය ඊයේ සිදුකර තිබෙනවා.\nකළුතර ප්‍රදේශයේ පදිංචි 52 හැවිරිදි පුද්ගලයෙකුගේ දකුණු වකුගඩුවේ තිබූ ගල ඉවත් කිරීමේ මෙම  ශල්‍ය කර්මයට වැය වී ඇත්තේ පැය එක හමාරක් වැනි කාලයක්.\nඅදාළ රෝගියාගේ වකුගඩුවේ තිබූ  4cmක් පමණ වන ගලක් වොට් 140ක අධි බලැති ලේසර් කිරණ මගින් සාර්ථකව කුඩු කර මුත්‍රා මාර්ගය හරහා ඉවතට ගැනීමට වෛද්‍ය කණ්ඩායම සමත්  වුණා.\nඒ සඳහා එම පුද්ගලයාගේ පිටකොන්දේ සිදුකළ කැපුම මිලිමීටර් 4ක තරම් කුඩා එකක්.\nNat\nශල්‍ය කර්මයට භාජනය වූ මෙම පුද්ගලයාට දින කිහිපයකින් යළි සුපුරුදු පරිදි සිය කාර්යයන්වල නිරතවීමට හැකි බවයි වෛද්‍යවරුන් පවසන්නේ.\nමීට වසර 8කට පමණ පෙර ද මොහුගේ  වකුගඩුවේ තිබූ ගලක් ඉවත් කර තිබුණා.\nනමුත් එහිදී අඟල් 8පමණ විශාල කැපුමක් සිදු කිරීමට වෛද්‍යවරුන්ට සිදුවී තිබෙනවා.\nමෙම සැත්කම සඳහා යොදාගත්  high power lazzer යන්ත්‍රය මෙරට දී ශල්‍ය කර්මයක් සඳහා භාවිත කර ඇත්තේ පළමු වරටයි.\nමෙම ශල්‍ය කර්මයෙන් ලැබූ සාර්ථකත්වය ඉදිරියේදී  තවත් ජීවිත රැසක් සුවපත් කිරීමට ඉවහල් වනු ඇති බවට නොඅනුමානයි.",
       "URL": "https://www.hirunews.lk/255095/ලංකාවේ-සිදුකළ-විශ්මිත-සැත්කම-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2324"
}