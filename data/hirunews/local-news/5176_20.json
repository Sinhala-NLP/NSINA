{
       "Source": "hirunews",
       "Timestamp": "Tuesday, 09 February 2016 - 10:57",
       "Headline": "සිසිලියා කොතලාවල 23 දක්වා රිමාන්ඩ්",
       "News Content": "ව්‍යාපාරික ලලිත් කොතලාවලගේ බිරිඳ වන සිසිලියා කොතලාවල රක්ෂිත බන්ධනාගාරගත කරයි. ඇය විදේශගතව සිට පැමිණෙද්දී කටුනායකදී පසුගිය 4 වනදා අත්අඩංගුවට ගැනිණි. ඇය ලන්ඩනයේ සිට ඩුබායි හරහා මෙරටට පැමිණ තිබුනා. සිසිලියා කොතලාවල පසුගිය කාලය තුළ ජීවත් වූයේ බ්‍රිතාන්‍යයේයි. ඇය සමග ඇගේ වෛද්‍යවරයෙකු සහ නීතීඥයෙකු ද ලන්ඩනයේ සිට පැමිණ ඇත. ආගමන විගමන නිලධාරීන් විසින් අත්අඩංගුවට ගත් සිසිලියා කොතලාවල වැඩිදුර විමර්ශණ සඳහා අපරාධ පරීක්ෂණ දෙපාර්තමේන්තුවට භාරදී තිබෙනවා.\nකරුණු කිහිපයක්  සම්බන්ධයෙන් ඇයට එරෙහිව වරෙන්තු නිකුත් කර තිබුණා.\nගල්කිස්ස අධිකරණයෙන් නිකුත් කළ වරෙන්තුවකට අනුව ඇයව අත්අඩංගුවට ගත් බවයි ආගමන, විගමන දෙපාර්තමේන්තුවේ ප්‍රකාශකයෙකු සඳහන් කළේ.\nඅත්අඩංගුවට ගනු ලැබූ සිසිලියා කොතලාවලගේ සෞඛ්‍ය තත්ත්වය අයහපත් බව ප්‍රකාශ කර ඇති අතර ඒ අනුව ඇය පොලිස් රැකවරණය යටතේ රෝහල්ගත කෙරුනා.\nසෙලින්කෝ සමූහ ව්‍යාපාරයේ හිටපු සභාපති, ප්‍රසිද්ධ ව්‍යාපාරික ලලිත් කොතලාවලගේ බිරිද වන සිසිලියා කොතලාවල කොළඹ පෞද්ගලික රෝහලක දැඩි සත්කාර ඒකකයේ ප්‍රතිකාර ලබන බව එම රෝහල ඊයේ (08) කොළඹ ප්‍රධාන මහේස්ත්‍රාත් ගිහාන් පිලපිටිය වෙත වාර්තාවක් ඉදිරිපත් කරමින් ප්‍රකාශ කළා.\nඅවශ්‍ය නම් ඇය එම රෝහලේ වෙනත් වාට්ටුවකට හෝ වෙනත් රෝහලකට මාරු කිරීමේ හැකියාව පවතින බවයි අදාළ රෝහල අධිකරණයට ඉදිරිපත් කළ වාර්තාවේ තවදුරටත් දැක්වෙන්නේ.\nකෙසේ වෙතත් සිසිලියා කොතලාවල වෙනුවෙන් පෙනී සිටි නීතිඥයන් අධිකරණයෙන් ඉල්ලා සිටියේ තම සේවාදායිකාව කොළඹ ජාතික රෝහලට මාරු කර යවන ලෙසයි.\nඒ පිළිබඳව අවසන් තීන්දුව ලබන  11 වැනිදා ලබා දෙන බවයි මෙහිදී ප්‍රධාන මහෙස්ත්‍රාත්වරයා කියා  සිටියේ.\nඑෆ් ඇන්ඩ්  ජී සමාගමේ මුදල් අක්‍රමිකතාවක් සම්බන්ධයෙන් ඉදිරිපත් වු පැමිණිල්ලක් විභාගයට ගත් අවස්ථාවේදී මෙම කරුණු අනාවරණය වුණා.",
       "URL": "https://www.hirunews.lk/125798/සිසිලියා-කොතලාවල-23-දක්වා-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=5176"
}