{
       "Source": "hirunews",
       "Timestamp": "Monday, 06 June 2022 - 12:53",
       "Headline": "බස් ධාවනය අඩුවෙයි - පාසල් ප්‍රවාහන සේවාත් වැට උඩ",
       "News Content": "ඩීසල් අර්බුදය හේතුවෙන් අද පෙරවරුවේ දිවයින පුරා පෞද්ගලික බස් රථ ධාවනය වූයේ සමස්ත බස් ප්‍රමාණයෙන් තුනෙන් එකක් පමණක් බව ලංකා පෞද්ගලික බස් හිමියන්ගේ සංගමය ප්‍රකාශ කළා.\nඑහි සභාපති ගැමුණු විජේරත්න කියා සිටියේ, හෙට දිනයේ බස් ධාවනයද අවිනිශ්චිත තත්වයක පවතින බවයි.\nදිවයින පුරා පාසල්වල පළමු වාරයේ දෙවන අදියරද අද ආරම්භ වුණා.\nඅප වාර්තාකරුවන් පැවසුවේ කොළඹ ඇතුලු ප්‍රදේශ කිහිපයකම පාසල් ළමයින් මෙන්ම රාජ්‍ය හා පෞද්ගලික සේවකයන් ඇතුලු පාර්ශව රැසක් මෙලෙස ප්‍රමාණවත් පරිදි බස් රථ ධාවනය නොවීම නිසා පෙරවරුවේ අපහසුතාවට පත්වූ බවයි.\nමෙම ගැටළුවට වහාම විසඳුමක් අවශ්‍ය බව ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න පෙන්වා දුන්නා.\nමේ අතර පාසල් ළමයින් ප්‍රවාහන කටයුතු සඳහාද ඩීසල් ගැටලුව බාධාවක් වී තිබෙනවා.\nසමස්ත ලංකා අන්තර් දිස්ත්‍රික් පාසල් ළමුන් ප්‍රවාහන සේවා සංගමයේ සභාපති හරිස්චන්ද්‍ර පත්මසිරි කියා සිටියේ ඉදිරි සති දෙක තුළ මෙම තත්වය තවදුරටත් උග්‍රවීමෙන් පාසල් ප්‍රවහන කටයුතු අඩාල වනු ඇති බවයි.\nඩීසල් මෙන්ම පෙට්‍රල් ලබාගැනීම සඳහාද පිරවුම්හල්වල තවදුරටත් පෝලිම් පවතින අතර, ඉන්ධන තොග අවසන් වීම නිසා පිරවුම්හල් රැසක් අද දිනයේත් වසා දමා ඇති බවයි අප වාර්තාකරුවන් සඳහන් කළේ.\nමේ ඉන්ධන ලබාගැනීම සඳහා පෝලිම්වල රැඳී සිටි කිහිපදෙනෙකු දැක්වූ අදහස්.\nසපුගස්කන්ද තෙල් පිරිපහදුවෙන් අද සිට ඩීසල් මෙටි්‍රක් ටොන් 800ක් වෙළඳපොලට නිකුත් කරන බවයි ලංකා ඛනිජ තෙල් නීතිගත සංස්ථාව සඳහන් කළේ. තව දින කිහිපයකින් එම ප්‍රමාණය ඉහළ නැංවීමට සැළසුම් කර ඇතැයිද සංස්ථාව පෙන්වා දුන්නා.\nමෙවන් පසුබිමක සියලුම පොලිස් ස්ථානවල සහ පොලිස් නිලධාරීන්ගේ වාහන සඳහා භාවිතයට ගැනෙන ඉන්ධන ප්‍රමාණය සියයට විස්සකින් අඩු කරන ලෙස පොලිස්පති සී.ඩී. වික්‍රමරත්න චක්‍රලේඛයක් මගින් දැනුම්දී තිබෙනවා.\nමේ මස 1 වනදා සිට ක්‍රියාත්මක වන පරිදි එම චක්‍රලේඛය නිකුත් කර ඇති බවයි පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව සඳහන් කළේ.\nවිදුලිය සහ ඉන්ධන අරපිරිමැස්මෙන් භාවිත කිරීම සඳහා පොලිස්පතිවරයා විසින් මීට පෙරද පොලිස් වාහනවලට නිකුත් කරන ඉන්ධන ප්‍රමාණය සියයට 15 කින් අඩු කිරීමටත්, අනවශ්‍ය විදුලි පහන්, විදුලි පංකා සහ වායු සමීකරණ යන්ත්‍ර ක්‍රියා විරහිත කිරීමටත් උපදෙස් ලබාදී තිබුණා.\nලංකා ඛනිජ තෙල් නීතිගත සංස්ථාව සඳහා නව සභාපතිවරයෙකු පත් කිරීමට නියමිත බවට තොරතුරු වාර්තාවුණා.\nඑහි සභාපතිවරයා ලෙස දැනට කටයුතු කරන සුමිත් විජේසිංහ පෞද්ගලික හේතුවක් මත සිය ඉල්ලා අස්වීමේ ලිපිය විෂයභාර අමාත්‍යවරයා වෙත යොමුකර ඇති අතර, හෙට දිනයේ අමාත්‍යවරයා ඒ සම්බන්ධයෙන් අවසන් තීරණය දැනුම් දෙනු ඇති බවයි වාර්තා වුණේ.\nබොහෝ දුරට ලංකා ඛනිජ තෙල් නීතිගත සංස්ථාවේ නව සභාපති ධුරය සඳහා ලංකා ඛනිජ තෙල් තොග ගබඩා පර්යන්තයේ හිටපු සභාපතිවරයෙකු වන මොහොමඩ් උවයිස් පත් කිරීමට නියමිත බවද හිරු ප්‍රවෘත්ති අංශයට වාර්තා වුණා.",
       "URL": "https://www.hirunews.lk/306363/බස්-ධාවනය-අඩුවෙයි-පාසල්-ප්‍රවාහන-සේවාත්-වැට-උඩ",
       "Category": "Local News",
       "Parent URL": "https://www.hirunews.lk/local-news.php?pageID=1115"
}