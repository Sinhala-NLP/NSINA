{
       "Source": "hirunews",
       "Timestamp": "Sunday, 24 October 2021 - 19:30",
       "Headline": "පොහොර ගැටලුවෙන් එළවළු මිලටත් බලපෑම් - කොත්මලේ ගොවීන් පොල් ගසයි (වීඩියෝ)",
       "News Content": "පොහොර නොමැතිවීම හේතුවෙන් එළවළු වගාවට එල්ල වී ඇති බලපෑමත් සමඟ එළවළු මිල ගණන් ද සැලකිය යුතු අන්දමින් ඉහළ ගොස් ඇති බවට ආර්ථික මධ්‍යස්ථාන පවසනවා.\nමේ අතර, කොත්මලේ ගොවීන් පිරිසක් අද දේව කන්නලව්වක නිරත වූයේ වගා කටයුතු සිදුකරගෙන යාම සඳහා අවශ්‍ය පොහොර ලබාදෙන ලෙස ඉල්ලමින්. එමෙන්ම, පොහොර ගැටළුව මුල් කර ගනිමින් අදත් දිවයිනේ ප්‍රදේශ රැසකම ගොවීන් විරෝධතාවල නිරත වුණා.\nපොළොන්නරුව - බකමූණ ප්‍රදේශයේ ගොවි සංවිධාන 41 ක නියෝජිතයන් අද බකමූණ නගරයේදී උපවාසයක් ආරම්භ කළ අතර ඔවුන් කියා සිටියේ පොහොර ලබාදෙන තුරු සිය උපවාසය අත්නොහරින බවයි.\nඑමෙන්ම, විපක්ෂ නායක සජිත් ප්‍රේමදාසගේ ප්‍රධානත්වයෙන් අද උද්ඝෝෂණයක් සංවිධාන කර තිබුණේ ලුණුගම්වෙහෙර ප්‍රදේශයේදීයි.\nමහවැලි ගොවි සංවිධානවල ගොවි නියෝජිතයන් ද පොහොර ඉල්ලා අද දඹුල්ල නගරයේදී විරෝධතාවල නිරත වුණා.\nමේ අතර, කැබිතිගොල්ලෑව ගොවිජන සේවා මධ්‍යස්ථානයේදී ගොවීන්ට නැනෝ නයිට්‍රජන් පොහොර ලබාදීමේ අවස්ථාවට අද එක්වෙමින් අමාත්‍ය එස්.එම්. චන්ද්‍රසේන සදහන් කළේ කාබනික පොහොර යොදා ගනිමින් වගා කෙරෙන වී කිලෝවක් සඳහා රුපියල් 80ක මිලක් ගොවීන්ට ලබාදීමට කටයුතු කරන බවයි.",
       "URL": "https://www.hirunews.lk/285952/පොහොර-ගැටලුවෙන්-එළවළු-මිලටත්-බලපෑම්-කොත්මලේ-ගොවීන්-පොල්-ගසයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1608"
}