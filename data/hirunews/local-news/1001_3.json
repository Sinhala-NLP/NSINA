{
       "Source": "hirunews",
       "Timestamp": "Friday, 22 July 2022 - 18:22",
       "Headline": "ජනාධිපති ලේකම් කාර්යාල භූමියේදී අත්අඩංගුවට ගත් 9 දෙනාට ඇප (වීඩියෝ)",
       "News Content": "ජනාධිපති කාර්යාලය සහ එහි ප්‍රධාන දොරටුව ඇතුලු අවට පරිශ්‍රයේ රැඳී සිටි විරෝධතාකරුවන් ඉවත් කරන අවස්ථාවේදී අත්අඩංගුවට ගත් පුද්ගලයින් 9 දෙනා ඇප මත මුදා හැර තිබෙනවා.\nඒ කොටුව වැඩබලන නිල නොලත් මහේස්ත්‍රාත් ජයන්ත ඩයස් නානායක්කාර හමුවට අද ඉදිරිපත් කිරීමෙන් අනතුරුවයි.\nසැකකරුවන්ගෙන් 7 දෙනෙකු එහිදී අධිකරණයට ඉදිරිපත් කෙරුණු අතර දෙදෙනෙකු රෝහල් ගතව ප්‍රතිකාර ලබන බව ඔවුන්ගේ නීතිඥවරුන් අධිකරණයට දැනුම්දී තිබෙනවා.\nපොලිස් මාධ්‍ය කොට්ඨාශය අද පස්වරුවේ නිවේදනය කළේ ජුලි 9 වනදා සිට විරෝධතාකරුවන් පිරිස ජනාධිපති ලේකම් කාර්යාලයට ඇතුලු වී එය ඔවුන්ගේ පරිශ්‍රයක් බව හඟවමින් කටයුතු කළ බවයි.\nරාජ්‍ය පාලනයේ ඉතා වැදගත් කාර්යයක් ඉටු කරන කාර්යාල පද්ධතියක් නීතිවිරෝධීව මෙලෙස අත්පත් කර ගෙන සිටි බවත්, ඉන් සාමකාමීව ඉවත් වන ලෙසට අවස්ථා කිහිපයකදී ඉල්ලා සිටියත් පිරිස දිගින් දිගටම එහි රැදී සිටීමට උත්සාහ කළ බවත් අදාල නිවේදනයේ දැක්වුණා.\nඑම නිසා පසුගිය 14 වනදින කොළඹ මධ්‍යම කොට්ඨාශය භාර ජ්‍යෙෂ්ඨ පොලිස් අධිකාරිවරයා සහ කොළඹ මධ්‍යම දිස්ත්‍රික් සහකාර පොලිස් අධිකාරිවරයා මෙන්ම, කොටුව වැඩබලන පොලිස් ස්ථානාධිපතිවරයා මෙම විරෝධතාකරුවන් හමුවී ජනාධිපති ලේකම් කාර්යාලයෙන් ඉවත් වන ලෙසට දැනුම් දුන්නත් එය ප්‍රතික්ෂේප කරමින් ඔවුන් ආවේගශීලිව හැසිරුණු බව පොලිස් මාධ්‍ය කොට්ඨාශය ප්‍රකාශ කරනවා.\nපොලීසිය සමාජයෙන් නීතිය ක්‍රියාත්මක කරන ප්‍රධාන ආයතනයක් වන අතර, ඊට අභියෝග කිරීම තුලින් සමස්ත සමාජයේම නීතිය ක්‍රියාත්මක කිරීමේ ක්‍රියාවලිය අභියෝගයකට ලක්වන බව ද එහි සඳහන් වුණා.\nසියලු තත්ත්වයන් සලකා බලා වෙනත් විකල්ප ක්‍රියාමාර්ගයක් නොමැති වූ නිසා, විරෝධතාකරුවන් එම ස්ථානයෙන් ඉවත් කිරීමට කටයුතු කළ බවයි අදාළ නිවේදනයේ තවදුරටත් සඳහන් වුණේ. අද අලුයම විරෝධතාකරුවන් පාලනය කිරීමට යාමේදී එහි උණුසුම් තත්වයක් ද හට ගෙන තිබුණා.\nසිද්ධියෙන් තුවාල ලැබු 14 දෙනෙකු කොළඹ ජාතික රෝහලට ඇතුළත් කර තිබෙනවා. කාන්තාවක සහ මාධ්‍යවේදීන් දෙදෙනෙකුද එම පිරිසට ඇතුළත්.\nමේ අතර, අරගලකරුවන් විසින් ජනාධිපති ලේකම් කාර්යාලයේ දේපළවලට සිදු කර ඇති හානිය පිළිබඳ ස්ථානිය පරික්ෂණ ද අද ආරම්භ කරනු ලැබුවා.\nපොලිස් අපරාධ පරික්ෂණ නිළධාරින් සහ ස්ථානීය පරික්ෂණ නිළධාරින් විසින් එම කටයුතු සිදු කරන බවයි පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි නිහාල් තල්දුව කියා සිටියේ.\nමීට අදාළව ඇඟිලි සළකුණු වාර්තා ලබාගනිමින් විද්‍යාත්මක සාක්ෂි ලබාගැනීමටද පියවර ගෙන තිබෙනවා.\nඑසේම, ගාලුමුවදොර අරගල භූමියට සමගාමීව මහනුවර නගරයේ දින 98 ක් තිස්සේ ක්‍රියාත්මක වූ විරෝධතා භූමිය ද එම ස්ථානයෙන් ඉවත් කර ගැනීමට එහි සිටි පිරිස් කටයුතු කළා.\nමේ අතර, ගාලුමුවදොරට පිවිසෙන ලෝටස් වටරවුම ආසන්නයේ රැදී සිටි විරෝධතාකරුවන් පිරිසක් එම ස්ථානයෙන් ඉවත් කිරීමට ආරක්ෂක අංශ අද පස්වරුවේ කටයුතු කළා.",
       "URL": "https://www.hirunews.lk/310681/ජනාධිපති-ලේකම්-කාර්යාල-භූමියේදී-අත්අඩංගුවට-ගත්-9-දෙනාට-ඇප-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1001"
}