{
       "Source": "hirunews",
       "Timestamp": "Thursday, 07 April 2016 - 18:36",
       "Headline": "උතුර පළාත් සභාව ෆෙඩරල් ඉල්ලයි",
       "News Content": "භාෂාව පදනම් කරගත් ප්‍රාන්ත දෙකකින් සමන්විත ෆෙඩරල් රාජ්‍යයක් සඳහා යෝජනාවක් ඉදිරිපත් කරමින් උතුර පළාත් සභාව නව ආණ්ඩුක්‍රම ව්‍යවස්ථාව සඳහා සිය යෝජනාවලිය ඉදිරිපත් කර තිබෙනවා.\nඋතුර පළාත් සභාවේ සභාපති සී.වී.කේ.සිවඥානම් විසින් අදාළ යෝජනාව අද (07) එම පළාත් සභාව වෙත ඉදිරිපත් කළා.\nඑහිදී යෝජනා වී ඇත්තේ සිංහල සහ දෙමළ භාෂාව පදනම් කරගත් ප්‍රාන්ත සභා දෙකක් පිහිටුවිය යුතු බවටයි.\nඑහි සිංහල භාෂාව පදනම් කරගත් ප්‍රාන්තය දකුණු පළාත කේන්ද්‍ර කර ගනිමින් පිහිටුවන අතර, දෙමළ භාෂාව කේන්ද්‍ර කරගත් ප්‍රාන්තය උතුර - නැගෙනහිර දෙපළාත කේන්ද්‍ර කරගනිමින් පිහිටුවීම සඳහා අදාළ යෝජනා කර තිබෙනවා.\nඊට අමතරව දකුණු පළාත කේන්ද්‍ර කර ගනිමින් පිහිටුවන ප්‍රාන්ත සභාව යටතේ කඳුරට ප්‍රදේශය සඳහා වෙනම පාලන ඒකකයක් පිහිටුවීම හා උතුර නැගෙනහිර කේන්ද්‍ර කරගත් ප්‍රාන්ත සභාව යටතේ නැගෙනහිර මුස්ලිම් ප්‍රදේශ සඳහා වෙනම පාලන ඒකකයක්ද පිහිටුවීමට යෝජනා වී ඇති බව සඳහන්.\nඅදාළ ප්‍රාන්ත සභා සම්බන්ධයෙන් පාර්ලිමේන්තුවේදී ගනු ලබන යෝජනා ඇතුළත් කෙටුම්පත් ප්‍රාන්ත සභා දෙකට ඉදිරිපත් කිරීමෙන් අනතුරුව ඒවායින් සම්මත කර ගැනීමෙනුත් පසු යළි පාර්ලිමේන්තුවේදී සම්මත කරගත යුතු බවට වන යෝජනාවක් මෙහි අඩංගු වනවා.\nකෙසේ වෙතත්, අද ඉදිරිපත් වූ යෝජනාවලිය ලබන 12 වනදා උතුර පළාත් සභාවේ පැවැත්වෙන ඡන්ද විමසීමකින් අනතුරුව සම්මත කර ගැනීමට නියමිතයි.\nමෙම යෝජනාව පළාත් සභාව තුළ සම්මත වුවහොත් උතුර පළාත් ප්‍රධාන අමාත්‍යවරයා විසින් පාර්ලිමේන්තුවේ පිහිටුවා ඇති ආණ්ඩුක්‍රම ව්‍යවස්ථා මණ්ඩලය වෙත භාරදීම සඳහා අදාළ යෝජනාව විපක්ෂ නායක ආර්.සම්බන්ධන් වෙත ලබාදෙනු ඇති.",
       "URL": "https://www.hirunews.lk/130354/උතුර-පළාත්-සභාව-ෆෙඩරල්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=5098"
}