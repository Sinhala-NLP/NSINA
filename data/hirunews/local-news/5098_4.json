{
       "Source": "hirunews",
       "Timestamp": "Thursday, 07 April 2016 - 17:20",
       "Headline": "නව අස්ගිරි මහ නාහිමියන් තේරී පත් වෙයි",
       "News Content": "සියම් මහා නිකායේ අස්ගිරි පාර්ශවයේ මහානායක හිමියන් ලෙස එම පාර්ශවයේ අනුනායකව සිටි පූජ්‍ය වරකාගොඩ ඥානරතන හිමියන් අද (07) තේරී පත්වුණා.\nඅස්ගිරි පාර්ශවයේ කාරක සංඝ සභාවේ මහා සංඝරත්නයේ සහභාගීත්වයෙන් මංගල උපෝසථාගාරයේදීයි නව මහනායක හිමියන් පත්කර ගනු ලැබුවේ.\nඒ සඳහා සියම් මහා නිකායේ අස්ගිරි පාර්ශවයේ කාරක සංඝ සභාවේ ජ්‍යෙෂ්ඨ සභික හිමිවරුන් 19 දෙනෙකු එක්ව සිටි බවයි අප වාර්තාකරු සඳහන් කළේ.\nබදුලූ - මුතියංගන රජමහා විහාරාධිපති පූජ්‍ය වරකාගොඩ ඥානරතන සහ පොලොන්නරුව සොලොස්මස්ථානාධිපති පූජ්‍ය වෙඬරුවේ උපාලි යන අස්ගිරි පාර්ශවයේ අනුනාහිමිවරුන් දෙනමම මහනායක ධුරය සඳහා ඉදිරිපත් වී සිටියා.\nකෙසේ වෙතත්, කාරක සංඝ සභාවේ හිමිවරුන් ජ්‍යෙෂ්ඨත්වය සහ අනෙකුත් සියලූ සුදුසුකම් බලා මහනායක ධුරය සඳහා බදුලූ මුතියංගන රජමහා විහාරාධිපති පූජ්‍ය වරකාගොඩ ඥානරතන හිමියන් තෝරාගනු ලැබුවා.\n1955 වසරේ අප්‍රේල් මස 07 වනදා වරකාගොඩ ඥානරතන නමින් අස්ගිරි මහා විහාර මංගල උපෝසථාගාරයේදී උන්වහන්සේ පැවිදි දිවියට ඇතුළත් වුණා.\nමේ වනවිට 76 වන වියේ පසුවන මහනායක හිමියන් පැවිදි දිවියට ඇතුළු වූ අදවන් දිනකම අස්ගිරි පාර්ශවයේ මහනායක ධුරයට පත්වීමද විශේෂත්වයක්.",
       "URL": "https://www.hirunews.lk/130349/නව-අස්ගිරි-මහ-නාහිමියන්-තේරී-පත්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=5098"
}