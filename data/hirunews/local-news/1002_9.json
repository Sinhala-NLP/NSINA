{
       "Source": "hirunews",
       "Timestamp": "Friday, 22 July 2022 - 10:22",
       "Headline": "නව අගමැති ලෙසින් දිනේෂ් ගුණවර්ධන දිවුරුම් දෙයි (වීඩියෝ)",
       "News Content": "මෙරට 27 වන අග්‍රාමාත්‍යවරයා ලෙස අමාත්‍ය දිනේෂ් ගුණවර්ධන අද (22) පෙරවරුවේ ජනාධිපති රනිල් වික්‍රමසිංහ ඉදිරියේදී දිවුරුම් දුන්නා.\nපෙරවරු 10.20 ට යෙදුනු සුබ මොහොතින් අග්‍රාමාත්‍යවරයා දිවුරුම් දුන්නේ කොළඹ මල් පාරේ පිහිටි අග්‍රාමාත්‍ය කාර්යාලයේදියි.\nමෙම අවස්ථාවට කථානායකවරයා, හිටපු මැති ඇමතිවරුන් මෙන්ම රජයේ නිලධාරීන් ඇතුලු පිරිසක් එක්ව සිටියා.\nනව අග්‍රාමාත්‍යවරයා දිවුරුම් දීම හේතුවෙන් මල් පාරේ පිහිටි අග්‍රාමාත්‍ය කාර්යාලය අවට දැඩි ආරක්ෂාවක් යොදවා තිබුණා.\nමේ වනවිට 73 වන වියේ පසුවන දිනේෂ් ගුණවර්ධන බොරලුගොඩ සිංහයා යන විරුදාවලිය ලත් පිලිප් ගුණවර්ධනගේ සහ වාමාංශික දේශපාලනයේ කෘතහස්ත චරිතයක් වන කුසුමා ගුණවර්ධනගේ පුත්‍රයායි.\nකොළඹ රාජකීය විද්‍යාලයෙන් අධ්‍යාපනය හැදෑරූ දිනේෂ් ගුණවර්ධන, ව්‍යාපාර පරිපාලනය, කළමනාකරණය සහ ජාත්‍යන්තර ප්‍රවාහනය පිළිබඳ නෙදර්ලන්ත ව්‍යාපාරික විශ්වවිද්‍යාලයෙන් සහ ඔරිගන් විශ්වවිද්‍යාලයේ උපාධිධාරියෙක්.\nහිටපු අමාත්‍යවරයෙකු වන ඉන්දික ගුණවර්ධන, නියෝජ්‍ය අමාත්‍යවරයෙකු ලෙස කටයුතු කළ ගීතාංජන ගුණවර්ධන, කොළඹ හිටපු පුරපතිවරයෙකු වන ප්‍රසන්න ගුණවර්ධන සහ ලේඛිකාවක් වන ලක්මාලි ගුණවර්ධන, අග්‍රාමාත්‍ය දිනේෂ් ගුණවර්ධනගේ සහෝදර සහෝදරියන් වනවා.\n1983 වසරේ පැවති අතුරු මැතිවරණයෙන් මහරගම ආසනයේ මන්ත්‍රිවරයා ලෙස පළමුවරට පාර්ලිමේන්තුවට පිවිසි ඔහු, ප්‍රවාහන, ජලසම්පාදන, උසස් අධ්‍යාපන, නාගරික සංවර්ධන, මහා නගර සහ බස්නාහිර සංවර්ධන, විදේශ කටයුතු හා කම්කරු, විදේශ අධ්‍යාපන, රාජ්‍ය පරිපාලන, ස්වදේශ කටයුතු හා පළාත් පාලන ඇතුලු අමාත්‍ය ධුර රැසක් හොබවා තිබෙනවා.\nඑමෙන්ම වසර කිහිපයක් ආණ්ඩු පක්ෂයේ ප්‍රධාන සංවිධායක ලෙස කටයුතු කළ ඔහු මේ දක්වා පාර්ලිමේන්තුවේ සභානායකවරයා ලෙස කටයුතු කළා.",
       "URL": "https://www.hirunews.lk/310632/නව-අගමැති-ලෙසින්-දිනේෂ්-ගුණවර්ධන-දිවුරුම්-දෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1002"
}