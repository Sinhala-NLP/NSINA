{
       "Source": "hirunews",
       "Timestamp": "Friday, 25 May 2018 - 18:22",
       "Headline": "නව රාජ්‍යතාන්ත්‍රිකයන් 5 ක් ජනපතිට අක්තපත්‍ර භාරදෙයි",
       "News Content": "නොබැඳි විදේශ ප්‍රතිපත්තියක් සමග ශ්‍රී ලංකාවේ සංවර්ධනයට ලෝකයේ සෑම මිත්‍ර රාජ්‍යයකම සහය ලබාගැනීම තම අපේක්ෂාව බව ජනාධිපති මෛත්‍රීපාල සිරිසේන පවසනවා.\nශ්‍රී ලංකාවට අලුතින් පත්වූ නව රාජ්‍ය තාන්ත්‍රිකයන් 5 දෙනෙකු අක්තපත්‍ර භාරදීමේ අවස්ථාවට එක්වෙමිනුයි ජනාධිපතිවරයා මේ බව කියාසිටියේ.\nශ්‍රී ලංකාව සහ සිය රාජ්‍යයන් අතර පවතින ද්වීපාර්ශවික සබඳතා තවදුරටත් ශක්තිමත් කර ගැනීමට අද පත්වු නව තානාපතිවරුන් කැපවනු ඇතැයි ද ජනාධිපතිවරයා විශ්වාසය පළකරනවා.\nජනාධිපති මාධ්‍ය අංශය සඳහන් කළේ මොසැම්බික් රාජ්‍ය සඳහා මහකොමසාරිස්වරයෙක්, ස්වීඩනය, පින්ලන්තය, සෞදි අරාබිය සහ වෙනිසියුලාව සඳහා තානාපතිවරුන් ද අලුතින් පත්ව ඇති බවයි.\nඅක්තපත්‍ර භාරදීමේ අවස්ථාවට එක්වෙමින් ස්වීඩනය සඳහා පත්වු නව තානාපතිවරයා කියාසිටියේ සෞඛ්‍ය, අධ්‍යාපන සහ තොරතුරු තාක්ෂණ ක්ෂේත්‍රවල ශ්‍රී  ලංකාව සහ ස්වීඩනය අතර පවතින සබඳතා නව මාවතක් ඔස්සේ ශක්තිමත් කර ගැනීමට තම ධුර කාලය තුල විශේෂ අවදානයකින් කටයුතු කරන බවයි.\nතිරසර සංවර්ධනයේ අත්දැකීම් සතු පින්ලන්තය සිය දැනුම ශ්‍රී ලංකාව සමග බෙදා හදා ගැනීමේ නව වැඩපිළිවෙලකට එළඹීමට අපේක්ෂා කරන බව පින්ලන්තය සඳහා පත්වී ආ නව තානාපතිවරයා ප්‍රකාශකර තිබෙනවා.",
       "URL": "https://www.hirunews.lk/191564/නව-රාජ්‍යතාන්ත්‍රිකයන්-5-ක්-ජනපතිට-අක්තපත්‍ර-භාරදෙයි",
       "Category": "Local News",
       "Parent URL": "https://www.hirunews.lk/local-news.php?pageID=3927"
}