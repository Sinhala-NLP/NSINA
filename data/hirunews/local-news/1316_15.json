{
       "Source": "hirunews",
       "Timestamp": "Saturday, 05 March 2022 - 19:26",
       "Headline": "කෝට්ටේ නගර සභා සේවක විරෝධය අවසන් (වීඩියෝ)",
       "News Content": "ශ්‍රි ජයවර්ධනපුර කෝට්ටේ මහනගර සභාවේ නගර සභාවේ සේවකයෙකුට පහරදීමේ සිද්ධියක් මුල් කරගනිමින් නගර සභා සේවකයන් රාජගිරිය ගුවන් පාලම පහළ ක්‍රියාත්මක කල විරෝධතාවය අද පස්වරුවේ අවසන් කෙරුණා.\nඒ අදාල පහරදීම සිදුකළ බව කියන පුද්ගලයා විසින් පහර කෑමට ලක්ව කලුබෝවිල රෝහලේ ප්‍රතිකාර ලබමින් සිටින නගර සභා සේවකයා හමුවී සමාව ගෙන ගැටළුව සමථයකට පත්කර ගැනීමත් සමගයි.\nකෝට්ටේ - අලකේශ්වර මාවතේදී එම පහරදීම සිදුකර ඇති බවට චෝදනා එල්ල වුණේ මහේස්ත්‍රාත්වරයෙකුගේ පුත්‍රයෙකුටයි.\nකසල පැටවීමට නගර සභා ලොරි රථය මාර්ගයේ නවතා තැබීම හේතුවෙන් තම රථයට ගමන් කිරීමට බාධා වන බව පවසමින් ඔහු අදාළ පහරදීම සිදුකල බවයි නගර සභා සේවකයන් සඳහන් කළේ.\nඉන් අනතුරුව ඊට අදාළ පැමිණිල්ල සිදු කිරීමට නගර සභා සේවකයින් විසින් වැලිකඩ පොලීසියට පැමිණ තිබෙනවා.\nකෙසේ වෙතත්, එම අවස්ථාවේදී පොලීසියට කල බලපෑමක් හේතුවෙන් පැමිණිල්ල සටහන් කර ගැනීමට පොලීසිය කටයුතු නොකල බව නගර සභා සේවකයන් සඳහන් කළා.\nඊට එරෙහිව නගර සභා සේවකයන් අද පෙරවරුවේ සිට කෝට්ටේ නගර සභා බල ප්‍රදේශයේ කසල ඉවත් කිරීමේ රාජකාරී වලින් ඉවත් වූ අතර වැලිකඩ පොලීසිය ඉදිරිපිට විරෝධතාවයේ නිරත වුනේ රාජගිරිය ගුවන් පාලම පහල සියලු මාර්ග අවහිර වන ලෙස නගර සභා රථ හරස් කර නතරකර තබමින්.\nඒ හේතුවෙන් එම ප්‍රදේශයේ වාහන ගමනාගමනයට දැඩි බාධා එල්ල වූණා.\nපසුව පහරකෑමට ලක්වූ නගර සභා සේවකයාගෙන් පහරදුන් පුද්ගලයා සමාව ගෙන තත්වය සමථයකට පත්වීමත් සමග විරෝධතාවය අවසන් කරමින් නගර සභා සේවකයන් විසිර ගිය බව අප වාර්තාකරු සඳහන් කළා.",
       "URL": "https://www.hirunews.lk/298738/කෝට්ටේ-නගර-සභා-සේවක-විරෝධය-අවසන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1316"
}