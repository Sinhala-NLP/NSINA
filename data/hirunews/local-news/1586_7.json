{
       "Source": "hirunews",
       "Timestamp": "Wednesday, 03 November 2021 - 18:56",
       "Headline": "ලෝකයම මිල පීඩනයට ගොදුරු වුව ද, සතොසෙන් ජනතාවට සහන - ඇමති බන්දුල කියයි (වීඩියෝ)",
       "News Content": "මුළු ලෝකයම දැඩි මිල පීඩනයකට ගොදුරු ව තිබියදීත්, ලංකා සතොස මගින් ජනතාවට සහන ලබාදෙන බව වෙළෙඳ අමාත්‍ය ආචාර්ය බන්දුල ගුණවර්ධන පවසනවා.\nඅමාත්‍යවරයා මේ බව ප්‍රකාශ කළේ, වෙළෙඳ අමාත්‍යාංශයේ අද (03) පැවති ගෝලීය ආර්ථික අර්බුදය හමුවේ ඉහළ යන භාණ්ඩ මිල සම්බන්ධයෙන් පැවති මාධ්‍ය හමුවේදීයි.\nමුළු ලෝකයේම ඇති වූ හදිසි තත්ත්වය මත සෑම රටක්ම පාහේ මුහුණ දී ඇති අර්ථික අර්බුදය හේතුවෙන් ලෝකවාසී සියලුම දෙනාට අත්විඳින්නට සිදුව ඇති භාණ්ඩ මිළ ඉහළයාමේ තත්ත්වය, ශ්‍රී ලංකාවටත් බලපාන බව වෙළෙඳ අමාත්‍යවරයා පවසනවා.\nඅනෙකුත් රටවල් හා සැසඳීමේදී එම මිල වැඩිවීම් තුළ ජනතාවට යම්තාක් දුරකට හෝ සහන ලබාදීමට ලංකා සතොස අලෙවිසැල් ජාලය හරහා කටයුතු කර ඇති බවයි හෙතෙම වැඩිදුරටත් සඳහන් කරන්නේ.\nලෝක තත්ත්වය තුළ මිළ තීරණය කරනු ලබන රටවල් විසින් ඛනිජ තෙල්, ගෑස් හා අනෙකුත් අත්‍යවශ්‍ය භාණ්ඩ මිල ගණන් තීරණය කරන විට, ශ්‍රී ලංකාවට පමණක් එහි බලපෑමට යටත් නොවී සිටීමේ හැකියාවක් නැතැයි පැවසූ අමාත්‍යවරයා, මේ හේතුවෙන් ජනාධිපතිවරයා විසින් අත්‍යවශ්‍ය නොවන භාණ්ඩ ආනයනය කිරීම තහනම් කරමින්, දේශීය නිෂ්පාදකයින් හා නිෂ්පාදන ධාරිතාව පිළිබඳ සම්පූර්ණ විශ්වාසය තැබූ බව ද ප්‍රකාශ කළා.\nඑහෙත්, දේශපාලන කෝණයකින් මෙම ක්‍රියාමාර්ගය පිළිගත් දේශීය ගොවීන්, වෙළෙඳපොල මෙහෙයවීමට කෘත්‍රීම භාණ්ඩ හිඟ තත්ත්ව ඇති කිරීම හේතුවෙන් අත්‍යවශ්‍ය භාණ්ඩයක් සේ සලකා සහල් සහ සීනි ආනයනය කිරීමට සිදු වී ඇති බවයි හෙතෙම සඳහන් කළේ.\nමෙම අවස්ථාවට සතොස සභාපති රියර් අද්මිරාල් ආනන්ද පීරිස් ඇතුළු නිලධාරීන් පිරිසක් එක්ව සිටියා.",
       "URL": "https://www.hirunews.lk/286916/ලෝකයම-මිල-පීඩනයට-ගොදුරු-වුව-ද-සතොසෙන්-ජනතාවට-සහන-ඇමති-බන්දුල-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1586"
}