{
       "Source": "hirunews",
       "Timestamp": "Wednesday, 07 July 2021 - 11:03",
       "Headline": "හේමසිරි සහ පූජිත්ගේ නඩු විභාගයට විශේෂ ත්‍රිපුද්ගල විනිසුරු මඩුල්ලක්",
       "News Content": "හිටපු ආරක්ෂක ලේකම් හේමසිරි ප්‍රනාන්දු සහ හිටපු පොලිස්පති ජූජිත් ජයසුන්දරට එරෙහිව ගොනු කර ඇති නඩු දෙක විභාග කිරීම සඳහා අගවිනිසුරු ජයන්ත ජයසූරිය විසින් විශේෂ ත්‍රිපුද්ගල මහාධිකරණ විනිසුරු මඩුල්ලක් පත් කර තිබෙනවා.\nමහාධිකරණ විනිසුරුවරුන් වන  නාමල් බලල්ලේ, ආදිත්‍ය පටබැදිගේ සහ මොහොමඩ් ඉර්ෂඩීන් එහි සාමාජිකයන්.\nමෙය, ජාතික වැදගත්කමක් සහිත විශේෂ නඩුකරයක් සේ සලකා එය ජූරි සභාවක් නොමැති ත්‍රිපුද්ගල මහාධිකරණ විනිසුරු මඩුල්ලක් ඉදිරියේ විභාගයට ගැනීමට නියම කරන ලෙස නීතිපතිවරයා කරනු ලැබූ ඉල්ලීමක් සලකා බැලීමෙන් පසුවයි අගවිනිසුරුවරයා මෙම ත්‍රිපුද්ගල විනිසුරු මඩුල්ල නම් කර ඇත්තේ.\nපාස්කු ඉරුදින එල්ල කෙරුණු ත්‍රස්ත ප්‍රහාරය පිළිබඳ ප්‍රමාණවත් බුද්ධි තොරතුරු ලැබී තිබියදීත් එය වළක්වා ගැනීමට ක්‍රියාමාර්ග නොගැනීම තුලින් සාපරාධි ලෙස රාජකාරිය පැහැර හැර මිනීමැරීම ඇතුළු චෝදනා 864ක් යටතේ මොවුන් දෙදෙනොට එරෙහිව නීතිපතිවරයා නඩු පවරා තිබෙනවා.",
       "URL": "https://www.hirunews.lk/276310/හේමසිරි-සහ-පූජිත්ගේ-නඩු-විභාගයට-විශේෂ-ත්‍රිපුද්ගල-විනිසුරු-මඩුල්ලක්",
       "Category": "Local News",
       "Parent URL": "https://www.hirunews.lk/local-news.php?pageID=1836"
}