{
       "Source": "hirunews",
       "Timestamp": "Thursday, 17 February 2022 - 9:17",
       "Headline": "අපි නිසා අර්ථසාධකය බේරුණා - සජිත් (වීඩියෝ)",
       "News Content": "වර්තමාන ආණ්ඩුව විටින් විට අලුත් තෑගි ජනතාවට ලබාදෙන අතර, ආණ්ඩුව ලබාදෙන අලුත් ම තෑග්ග වන්නේ, ඉදිරි මාස කිහිපය සඳහා විදුලිය කැපීමේ තෑග්ග බව විපක්‍ෂ නායක සජිත් ප්‍රේමදාස පවසනවා.\nමීට පෙර අවස්ථාවල දී ආණ්ඩුව ජනතාවට පොහොර කප්පාදුව, පිපිරෙන ගෑස් ටැංකි වැනි තෑගි ජනතාවට ලබා දුන්නා යැ යි ද විපක්‍ෂ නායකවරයා අවධාරණය කළා.\nසෞභාග්‍යයේ දැක්ම වෙනුවට අන්ධකාරයේ දැක්ම ආණ්ඩුව විසින් ක්‍රියාත්මක කර ඇති බව යි ඔහු පවසන්නේ.\nවර්තමාන ආණ්ඩුව බලයට පැමිණියේ ජාතික ආරක්‍ෂාව සහ ජනතාවගේ ආරක්‍ෂාව තහවුරු කරන බව කියමින් යැ යි විපක්‍ෂ නායකවරයා ප්‍රකාශ කරන අතර, සිදු වී ඇත්තේ, ආණ්ඩුවෙන් ජනතාවට ආරක්‍ෂා වීමට සිදුවීම බව ද ඔහු සඳහන් කළා.\nමේ වනවිට අදහස් ප්‍රකාශ කිරීමේ නිදහස, භාෂණයේ නිදහස, දේශපාලනය කිරීමේ නිදහස යනාදී සියලු අයිතිවාසිකම් ආණ්ඩුව විසින් උල්ලංඝණය කරමින් සිටින බවත් ජනතා අයිතිවාසිකම් විසි හතර පැයේදී ම උල්ලංඝණය කරන ආණ්ඩුවක් වර්තමානයේ බලයේ සිටින බවත් විපක්‍ෂ නායකවරයා පවසනවා.\nසියයට 25ක අධිභාර බද්දට ඊ.ටී.එෆ්. සහ ඊ.පී.එෆ්. අරමුදල් ඇතුළු අරමුදල් එකොළහක් අයත් නො වන බව අන්තිමට මුදල් ඇමැතිට කියන්නට සිදු ව ඇති බව පැවසූ විපක්‍ෂ නායකවරයා, අර්ථසාධකයට තට්ටු කරන්නට ගත් උත්සාහයෙන් ආණ්ඩුව පසු බැස්සේ, සමඟි ජන බලවේගයේ අරගලය නිසා බව යි අවසාන වශයෙන් සඳහන් කර සිටියේ.",
       "URL": "https://www.hirunews.lk/297234/අපි-නිසා-අර්ථසාධකය-බේරුණා-සජිත්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1352"
}