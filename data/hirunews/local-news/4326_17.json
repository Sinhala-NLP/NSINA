{
       "Source": "hirunews",
       "Timestamp": "Tuesday, 12 September 2017 - 11:47",
       "Headline": "13 හැවිරිදි දියණිය දූෂණය කළ සැකකාර පියෙක් අත්අඩංගුවට",
       "News Content": "නාඋල - හපුගස්යාය ප්‍රදේශයේ පදිංචි අවුරුදු දහතුනක (13) පාසල් දැරියක් බරපතල ලිංගික අපයෝජනයට ලක්කළ පියෙකු අත්අඩංගුවට ගත් බව නාවුල පොලිසිය කියා සිටියා.\nවැලි ගොඩදැමීමේ නිරත සිය පියා බීමතින් පැමිණ තම  මව සහ වැඩිමහල් සොහොයුරා නිවසින් පන්නා තමන්ගේ කුඩා සොයුරු සොයුරියන් තිදෙනෙකු ඉදිරිපිට රාත්‍රී දහයට පමණ තමන්ව දූෂණයට ලක් කළ බව දැරිය නාඋල පොලිසියට පැමිණිලි කර තිබෙනවා.\nසිදුකළ පැමිණිල්ලට අනුව සැකකාර පියා අත්අඩංගුවට ගෙන නාඋල මහේස්ත්‍රාත් අධිකරණයට ඉදිරිපත් කළ පසු මේ මස 18 වෙනිදා දක්වා රක්ෂිත බණ්ධනාගාර ගතකිරීමට නාඋල ප්‍රධාන මහේස්ත්‍රාත් සුරංග මුණසිංහ  නියෝග කළා.\nපවුලේ පස් දෙනෙක් වූ දරුවන් සිටින මෙම දරු පවුලේ අගහිගකම්  පිළිබඳ මාධ්‍ය මගින් සිදුකළ ප්‍රචාරයන්ට අනුව සමාජයේ දෙස් විදෙස් පුද්ගලයින් රැසක් ඔවුන් ආධාර උපකාර ද සිදුකර තිබෙනවා.\nඒ, අතර දැරිය ඇතුළු පවුලේ සෙසු දරුවන් සඳහා විදෙස් ගත පුද්ගලයින් කිහිපදෙනෙක් එක්ව ශිෂ්‍යත්ව කිහිපයක් ද ලබා දී තිබුණා.\nප්‍රදේශයේ යාබද පාසලක අධ්‍යාපනය ලබන දැරිය අධ්‍යාපනයේ දක්ෂකම් දක්වන්නියක්.\nසිද්ධිය සම්බන්ධයෙන් පරික්ෂණ මෙහෙයවන නාඋල පොලිසියේ කාන්තා කාර්යාංශයේ  ස්ථානාධිපතිනි ඒ.ජී.එන්. කුමාරි මොරගොල්ල කියා සිටියේ  සිද්ධියෙන් පසු දැරිය මාතලේ විශේෂ අධිකරණ වෛද්‍යවරයා හමුවට යොමුකළ බවයි.\nපරික්ෂණ වාර්තාව ලැබෙන තෙන් දැරිය ඇගේ මව වෙත භාරදී තිබෙනවා.\nනාඋල පොලිසියේ වැඩ බලන ස්ථානාධිපති පොලිස් පරික්ෂක නිශාන්තගේ උපදෙස් මත නාඋල පොලිසියේ ළමා හා කාන්තා කාර්යාංශය වැඩිදුර පරික්ෂණ පවත්වනවා.\nසිද්ධිය ඉකුත් 09 වන දා වාර්තාවූ  බවයි පොලිසිය කියා සිටියේ.",
       "URL": "https://www.hirunews.lk/170706/13-හැවිරිදි-දියණිය-දූෂණය-කළ-සැකකාර-පියෙක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4326"
}