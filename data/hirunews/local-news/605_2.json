{
       "Source": "hirunews",
       "Timestamp": "Friday, 13 January 2023 - 14:34",
       "Headline": "දෛනික දුම්රිය ගමන් වාර 30ක් අවලංගු කෙරේ",
       "News Content": "දැනට පවතින 400 ක් වන දෛනික දුම්රිය ගමන් වාර සංඛ්‍යාව 30කින් අඩු කිරීමට තීරණය කර තිබෙනවා.\nඒ අනුව ලබන සඳුදා සිට දෛනිකව ධාවනය කෙරෙන දුම්රිය ගමන් වාර සංඛ්‍යාව 370 ක් බවයි විෂය භාර අමාත්‍ය බන්දුල ගුණවර්ධන රජයේ ප්‍රවෘත්ති දෙපාර්ත්මේන්තුවේ අද (13) පැවති මාධ්‍ය හමුවකට එක්වෙමින් කියා සිටියේ.\nඅවලංගු කිරිමට තිරණය කර ඇති දුම්රිය පිළිබඳ දුම්රිය නියෝජ්‍ය සාමාන්‍ය අධිකාරි ගාමිණි සෙනවිරත්න ද පැහැදිලි කිරීමක් සිදුකළා.\nඑසේම විශ්‍රාම ගිය දුම්රිය රියදුරන් හා නියාමකයන් කොන්ත්‍රාත් පදනම මත සේවයේ යෙදවීමට රාජ්‍ය සේවා කොමිෂන් සභාවේ අනුමැතිය හිමි වූ බව ද අමාත්‍යවරයා සඳහන් කළා.\nමේ අතර, කොටුව දුම්රිය ස්ථානයේ සිට ගමන් ගන්නා දුම්රිය තුළ ලොතරැයිපත් සහ ජල බෝතල් අලෙවි කිරීම සහ ගීත ගායනා කළ බවට අධිකරණයට ඉදිරිපත් කළ දෘශ්‍යාබාධිතයින් ඇතුලු 06 දෙනෙකුට අවවාද කර මුදාහරින ලෙස කොටුව මහේස්ත්‍රාත් තිළිණ ගමගේ අද නියෝග කළා.\nමහේස්ත්‍රාත්වරයා දුම්රිය දෙපාර්තමේන්තුවේ නිලධාරින්ට සඳහන් කර තිබුණේ දැඩි ආර්ථික අපහසුතා ඇති අවස්ථාවක සොරකම් නොකර මෙලෙස කටයුතු කිරීම වරදක් නොවන අතර ඔවුන් අත්අඩංගුවට ගෙන අධිකරණයට ඉදිරිපත් නොකර ඒ පිළිබඳ ඉහළ නිළධාරීන් දැනුම්වත් කරන ලෙසයි.",
       "URL": "https://www.hirunews.lk/324945/දෛනික-දුම්රිය-ගමන්-වාර-30ක්-අවලංගු-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=605"
}