{
       "Source": "hirunews",
       "Timestamp": "Monday, 07 November 2022 - 20:36",
       "Headline": "ධනිෂ්ක ගුණතිලක බන්ධනාගාරයට - පාටි දැමූ තවත් අය ගැන පැමිණිලි රැසක් (වීඩියෝ)",
       "News Content": "ස්ත්‍රී දූෂණ චෝදනාවක් සම්බන්ධයෙන් ඔස්ට්‍රෙලියාවේ සිඩ්නි නුවර දී අත්අඩංගුවට ගත් ධනිෂ්ක ගුණතිලකට වහාම ක්‍රියාත්මක වන පරිදි සියලුම ආකාරයේ ක්‍රිකට් තහනමක් පැනවීමට ශ්‍රී ලංකා ක්‍රිකට් ආයතනය තීරණය කර තිබෙනවා.\nඔහුට ඇප ලබාදීම අද(07) සිඩ්නි අධිකරණය විසින් ප්‍රතික්ෂේප කරනු ලැබු අතර, නඩුව ලබන වසරේ ජනවාරි 12 වනදා යලි කැදවීමට නියමිතයි.\nසිද්ධිය සම්බන්ධයෙන් අපක්ෂපාතී පරීක්ෂණයක් පැවැත්වීමට අවශ්‍ය සියලු සහයෝගය ඔස්ට්‍රෙලියාවේ නීතිය ක්‍රියාත්මක කරන බලධාරීන් වෙත ලබාදෙන බවද ක්‍රිකට් ආයතන වැඩිදුරටත් සදහන් කර තිබෙනවා.\nස්ත්‍රී දූෂණ චෝදනාවක් සම්බන්ධයෙන් 29 හැවිරිදි කාන්තාවක් පොලිසියට සිදු කළ පැමිණිල්ලකට අදාලව ශ්‍රී ලංකා ක්‍රිකට් ක්‍රීඩක ධනිෂ්ක ගුණතිලකව ඊයේ (06) ඔස්ට්‍රෙලියාවේ සිඩ්නි නුවර ශ්‍රි ලංකා කණ්ඩායම රැදී සිටින හෝටලයේ දි අත්අඩංගුවනට ගනු ලැබුවා.\nමීට සති කිහිපයකට පෙර ඩෙටින්ග් ඇප් යෙදවුමක් හරහා හදුනාගත් ධනිෂ්ක ගුණතිලක සිඩ්නි නුවර පිහිටි රෝස් බේ ප්‍රදේශයේ නිවසක දී පසුගිය දෙවැනි දා අවස්ථා 04 කදී තමා ලිංගික අතවරයට ලක් කළ බවයි අදාල කාන්තාව පොලිසියට පැමිණිලි කර තිබුණේ.\nඒ අනුව චෝදනා හතරක් යටතේ අත්අඩංගුවට ගත් ධනිෂ්ක අද උදැසන මාංචු සහිතව අළු පැහැති ටි ෂර්ටයකින් සැරසී විඩීයෝ තාක්ෂණය ඔස්සේ අධිකරණය හමුවේ පෙනි සිටියා.\nඔස්ට්‍රෙලියානු මාධ්‍ය වාර්තා කළේ මහේස්ත්‍රාත් රොබට් විලියම්ස් විසින් ඇප අයැදුම විභාග කිරීමට පෙර නඩුව කල් තැබු බවයි.\nඑහි දි ඇප ලබාදීම මහේස්ත්‍රාත්වරයා ප්‍රතික්ෂෙප කර ඇත්තේ ධනිෂ්ක විදේශිකයෙකු වීම සහ අධිකරණය වෙත ලබා දි ඇති ලිපිනයේ ඔහු සිටින බවට සහතික කල නොහැකි වු හේතුවෙන් බව අදාල මාධ්‍ය වාර්තාවල සදහන්.\nඅදාල ලිපිනය ධනිෂ්ක ගුණතිලක වෙනුවෙන් ලබා දි ඇත්තේ සමගි ජන බලවේගයේ ප්‍රබල දේශපාලනඥයෙකු බව මේ වන විට වාර්තා වනවා.\nතව දුරටත් පොලිස් අත්අඩංගුවේ පසුවන ධනිෂ්ක මේ වන විට රදවා ඇත්තේ පුනරුත්ථාපන මධ්‍යස්ථානයකයි.\nමේ අතර, ධනිෂ්ක ගුණතිලක නොමැතිව අද උදැසන ශ්‍රී ලංකා ක්‍රිකට් කණ්ඩායම දිවයිනට පැමිණ තිබුනා. ධනිෂ්ක ගුණතිලකගේ සිද්ධිය සම්බන්ධයෙන් අදහස් දක්වමින් ශ්‍රී ලංකා ක්‍රිකට් කණ්ඩායමේ පුහුණු උපදේශක මහේල ජයවර්ධන කියා සිටියේ පෞද්ගලික හැසිරීම් සම්බන්ධයෙන් ක්‍රිඩකයින් සිය වගකිම ගත යුතු බවයි.\nපන්දුවාර විස්ස ලෝක කුසලාන තරගාවලියට ගිය ශ්‍රී ලංකා ක්‍රිකට් කණ්ඩායමට සහ ක්‍රිඩකයින්ට වෙන් වෙන් වශයෙන් ප්‍රිය සම්භාෂණ සදහා ආරධනා 20කට ආසන්න ප්‍රමාණයක් ලැබි තිබෙනවා.\nනමුත් ඉන් ශ්‍රී ලංකා ක්‍රිකට් කළමනාකාරිත්වයේ අවසරය හිමිව ඇත්තේ හයකට පමණයි.\nඑහිදි ඇතැම් ක්‍රිඩකයින් කණ්ඩායම් කළමනාකරු නොමඟ යවමින් සීමාව ඉක්මවා කටයුතු කර තිබෙනවා.\nඉන් එක් අවස්ථාවකදි තුන් ඉරියව් ක්‍රීඩක චාමික කරුණාරත්න සිඩ්නි නුවර කැසිනෝ ශාලාවකදී ඇති කරගත් ගැටුමක් පිළිබදවද මේ වන විට සමාජයේ කථාබහට ලක්වනවා.\nඅදාල කැසිනෝ ශාලාවේ ගැටුමේදි එය සමථයකට පත්කිරීම සදහා මැදිහත් වී ඇත්තේ දසුන් ශානක සහ භානුක රාජපක්ෂ බවයි මේ වන විට වාර්තා වන්නේ.\nඑමෙන්ම, බහුතරයක් කි්‍රීඩකයින් එවැනි සාද වලට ගොස් යලි තමන් නවාතැන් ගෙන සිටි හෝටල් කාමරයට පැමිණ ඇත්තේ ද නියමිත කාලය ඉක්මවා යාමෙන් පසුවයි.\nමේ අතර, ක්‍රිඩකයින්ගේ විනය විරෝධි හැසිරීම් සම්බන්ධයෙන් ධනිෂ්ක ගුණතිලකගේ සිද්ධියෙන් අනතුරුව පැමිණිලි රැසක් මේ වන විටත් අමාත්‍යාංශයට ලැබි ඇති බව ක්‍රීඩා අමාත්‍යාංශයේ ලේකම් වෛද්‍ය අමල් හර්ෂ ද සිල්වා ප්‍රකාශ කළා.\nඑහිදි ඔහු කියා සිටියේ ධනිෂ්ක ගුණතිලකගේ සිද්ධිය සම්බන්ධයෙන් අභ්‍යන්තර පරීක්ෂණයක් පවත්වා කඩිනමින් ඒ පිලිබද දැනුම් දෙන ලෙස මේ වනවිට ක්‍රීඩා අමාත්‍යාංශය විසින් ක්‍රිකට් ආයතනයට දැනුම් දි ඇති බවයි.\nමේ අතර අද පස්වරුවේ වාර්තා වුණේ ධනිෂ්ක ගුණතිලක අද දිනයේම එරට සිල්වර් වෝටර් බන්ධනාගාරය වෙත රැගෙන යන බවයි.\nඔහු වෙනුවෙන් පෙනී සිටින නීතිඥ ආනන්ද අමරනාත් සිදුකරන ඉදිරි නීතිමය ක්‍රියාමාර්ග සම්බන්ධයෙන් ඕස්ටේ්‍රලියාවේ සිට හිරු ප්‍රවෘත්ති අංශයට අදහස් දක්වමින් කියා සිටියේ ඉහළ උසාවියක් හමුවේ මේ සම්බන්ධයෙන් අභියාචනයක් ගොනුකරන බවයි.\nවිදේශ ගමන් බලපත්‍රය පොලිස් භාරයට ගෙන ඇති බැවින් ඇප හිමි වුවද ධනිෂ්ක ගුණතිලකට ඕස්ටේ්‍රලියාවෙන් පිටවීමට හැකියාව නොලැබෙන බවයි නීතිඥවරයා කියා සිටියේ.\nකෙසේ වෙතත් විනිසුරුගේ අභිමතය මත ඒ සඳහා අවසර ලබා ගැනීමට ඉඩ ප්‍රස්තාව ඇති බවද ධනිෂ්ක ගුණතිලක වෙනුවෙන් පෙනී සිටින නීතිඥ ආනන්ද අමරනාත් සඳහන් කළා.",
       "URL": "https://www.hirunews.lk/319844/ධනිෂ්ක-ගුණතිලක-බන්ධනාගාරයට-පාටි-දැමූ-තවත්-අය-ගැන-පැමිණිලි-රැසක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=751"
}