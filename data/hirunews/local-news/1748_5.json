{
       "Source": "hirunews",
       "Timestamp": "Tuesday, 17 August 2021 - 16:09",
       "Headline": "අන්තරේ කැඳවුම්කරු ඇතුලු සිව්දෙනා 31 දක්වා රිමාන්ඩ්",
       "News Content": "පසුගිය 3 වනදා පාර්ලිමේන්තු වටරවුම අසළ පැවැත්වූ විරෝධතාවයේදී පොදු දේපළවලට හානි කිරීම ඇතුලු චෝදනා කිහිපයක් යටතේ අත්අඩංගුවට ගත් අන්තර් විශ්වවිද්‍යාලයීය ශිෂ්‍ය බල මණ්ඩලයේ කැඳවුම්කරු වසන්ත මුදලිගේ ඇතුලු සිව්දෙනා අගෝස්තු 31 වනදා දක්වා අද යළි රක්ෂිත බන්ධනාගාර ගත කෙරුණා.\nඒ, මීට අදාළ නඩුව කඩුවෙල මහේස්ත්‍රාත් මංජුල රත්නායක ඉදිරියේ කැඳවූ අවස්ථාවේදියි.\nමේ අතර ආණ්ඩුක්‍රම ව්‍යවස්ථාවෙන් ජනතාවට හිමි භාෂණයේ, ප්‍රකාශනයේ හා උද්ඝෝෂණ පැවැත්වීමේ අයිතියට ඉහළින් නිරෝධායන නීතිය ක්‍රියාත්මක නොවිය යුතු බව කොළඹ අතිරේක මහේස්ත්‍රාත් ලෝචිනී අබේවික්‍රම ප්‍රකාශ කළා.\nඒ, පසුගිය ජූලි 20 වනදා සංචරණ සීමා උල්ලංඝනය කරමින් උද්ඝෝෂණයක් පැවැත්වීම සම්බන්ධයෙන් කොළඹ - මෝදර පොලිසිය විසින් පෙරටුගාමී සමාජවාදී පක්ෂයේ අධ්‍යාපන ලේකම් පුබුදු ජයගොඩට එරෙහිව පවරා ඇති නඩුව අද විභාගයට ගත් අවස්ථාවේදියි.\nකොරෝනා වසංගතය පාලනයට නිරෝධායන නීතිය උපයෝගී කරගත්තද, ඒ තුළින් මූලික මිනිස් අයිතිවාසිකම් මර්දනය කිරීමට හැකියාවක් නොමැති බව කොළඹ අතිරේක මහේස්ත්‍රාත්වරිය සඳහන් කළා.",
       "URL": "https://www.hirunews.lk/279942/අන්තරේ-කැඳවුම්කරු-ඇතුලු-සිව්දෙනා-31-දක්වා-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=1748"
}