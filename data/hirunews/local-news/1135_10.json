{
       "Source": "hirunews",
       "Timestamp": "Sunday, 29 May 2022 - 13:36",
       "Headline": "පොහොර සමාගම්වලට රුපියල් මිලියන 34,000 ක් ගෙවිය යුතුයි - අමරවීර (වීඩියෝ)",
       "News Content": "2019 වසරේ සිට මේ දක්වා කෘෂිකර්ම අමාත්‍යාංශය විසින් පොහොර සමාගම්වලට ගෙවිය යුතු හිඟ මුදල රුපියල් මිලියන 34,000 ඉක්මවන බව කෘෂිකර්ම අමාත්‍ය මහින්ද අමරවීර පවසනවා.\nඑහිදී රසායනික පොහොර සඳහා රුපියල් මිලියන 29,000 ක් ගෙවිය යුතු අතර, කාබනික පොහොර සඳහා ගෙවිය යුතු හිඟ මුදල රුපියල් මිලියන 5,000 ක් බවයි අමාත්‍යවරයා සඳහන් කළේ.\nඅග්‍රාමාත්‍යවරයා විසින් ඉදිරිපත් කිරීමට නියමිත අයවැය මගින් අදාළ මුදල් ගෙවීමට පියවර ගන්නා බව කෘෂිකර්ම දෙපාර්තමේන්තුවේ භෝග නායකයන් සමඟ පැවති සාකච්ඡාවක දී අමාත්‍යවරයා ප්‍රකාශ කළා.\nයල කන්නයේ අස්වැන්න සියයට 50ක් දක්වා අඩුවිය හැකි වුවත් මීළඟ මහ කන්නයේ සිට හිඟයකින් තොරව රසායනික පොහොර, කෘමිනාශක සහ වල්නාශක ලබාදීම තම ඉලක්කය බව ද අමාත්‍යවරයා සඳහන් කළේ යැයි කෘෂිකර්ම වනජීවී හා වනසම්පත් සංරක්ෂණ අමාත්‍යාංශය නිකුත් කළ නිවේදනයක සඳහන්.",
       "URL": "https://www.hirunews.lk/305600/පොහොර-සමාගම්වලට-රුපියල්-මිලියන-34000-ක්-ගෙවිය-යුතුයි-අමරවීර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1135"
}