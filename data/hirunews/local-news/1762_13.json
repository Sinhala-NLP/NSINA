{
       "Source": "hirunews",
       "Timestamp": "Wednesday, 11 August 2021 - 7:37",
       "Headline": "දිනක වැඩිම කොරෝනා මරණ ඊයේ වාර්තා වෙයි,මරණ 118 න් 101 ක් 60 ඉක්මවුවන්",
       "News Content": "ඊයේ දිනයේ නැවතත් මෙරට වැඩිම කොරෝනා ආසාදිත මරණ සංඛ්‍යාව සටහන් වුණා.\nඒ අගෝස්තු 9 වනදා සිදුවූ මරණ 118 ක් සෞඛ්‍ය අධ්‍යක්ෂ ජනරාල්වරයා තහවුරු කිරීමත් සමඟයි.\nඅදාල මරණ අතරින් මරණ 101ක්ම වයස අවුරුදු 60ට වැඩි පුද්ගලයන්ගේ වන අතර ඉන් 64 දෙනෙකු පිරිමි පුද්ගලයන්.\nකාන්තාවන් 37 දෙනෙකුද එම 101 දෙනා අතර සිටිනවා.\nවයස අවුරුදු 30 ත් 59 ත් අතර ඛාණ්ඩයේ මරණ 17ක් වාර්තා වන අතර ඉන් 15ක්ම පිරිමි පුද්ගලයන්.\nඊයේ මෙරටින් වාර්තා වූ සමස්ථ ආසාදිතයන් සංඛ්‍යාව දැක්වෙන්නේ 2904 ක් ලෙසයි.\nඒ අනුව  මෙරට සමස්ත කොවිඩ් 19 ආසාදිතයින් ගණන 332,947 දක්වා ඉහළ ගියා.\nකෙසේ වෙතත්, වසංගත රෝග විද්‍යා අංශ වෙබ් අඩවියේ මෙරට සමස්ත කොවිඩ් ආසාදිතයින් සංඛ්‍යාව වාර්තා වී තිබුණේ 339,074ක් ලෙසයි.\nඒ අනුව, ඊයේ වාර්තා වු ආසාදිතයින 2904  අමතරව කොරෝනා රෝගින් 3223 දෙනෙකු  එහි වැඩිපුර සටහන් වි තිබෙනවා.\nහිරු ප්‍රවෘත්ති අංශය මේ සම්බන්ධයෙන් වසංගත රෝග විද්‍යා අංශයේ ප්‍රධානි විශේෂඥ වෛද්‍ය සමිත ගිනිගේ වෙතින් විමසිමක් කළ අතර, ඔහු  සඳහන් කළේ පසුගිය සතිය තුළ ප්‍රමාද වි වාර්තා වු කොරෝනා අසාදිතයින් 3223 දෙනෙකු ඊට  ඇතුළත් කර ඇති බවයි.\nමේ අතර තවත් ස්පුටින්ක කොරෝනා එන්නත් මාත්‍රා 15,000 ක් අද අළුයම දිවයිනට රැගෙන එනු ලැබුවා.\nඑසේම, විවිධ රෝගවලින් පීඩා විඳින බස්නාහිර පළාතේ වයස අවුරුදු 60 ට වැඩි පුද්ගලයින්ට එන්නත් ලබාදීමේ විශේෂ වැඩසටහනක් අද සිට ක්‍රියාත්මකයි.\nයුද හමුදාපති ජෙනරාල් ශවේන්ද්‍ර සිල්වා කියා සිටියේ එම වැඩසටහන නාරාහේන්පිට යුද හමුදා රෝහල, ගම්පහ මහ රෝහල සහ කළුතර - නාගොඩ මහරෝහලේදී පෙරවරු 8 සිට ක්‍රියාත්මක බවයි.\nඒ අනුව බස්නාහිර පළාතේ වයස අවුරුදු 60ට වැඩි මෙතෙක් එන්නත් නොගත් කිසිවෙකු තම තොරතුරු, මධ්‍යස්ථාන වෙත සපයා නොමැති නම් හෝ මෙම වැඩසටහන ගැන වැඩිදුර තොරතුරු අවශ්‍ය නම් 1906 දුරකථන අංකය ඔස්සේ කොව්ඩ් 19 නිවාරණ ජාතික ක්‍රියාන්විත මධ්‍යස්ථානය අමතන ලෙසද දැනුම් දෙනවා.\nමේ අතර පළාත් අතර සංචරණ සීමා ඊයේ මධ්‍යම රාත්‍රියේ සිට යළි ක්‍රියාත්මක අතර නිල රාජකාරිවලට අනුයුක්ත පුද්ගලයින්ට ඒ සඳහා බාධාවක් නොමැති බවයි යුද හමුදාපතිවරයා ප්‍රකාශ කළේ.\nඑසේම මංගල උත්සව සඳහා සහභාගි විය හැකි පුද්ගලයින් සංඛ්‍යාව ද ඊයේ මධ්‍යම රාත්‍රියේ සිට 50 දෙනෙකුට සීමා කෙරුණා.\nමේ අතර කොළඹ 01 සර්. බාරෝන් ජයතිලක මාවතේ ලොයිඩ්ස් ගොඩනැගිල්ලේ පිහිටි ශ්‍රී ලංකා මහ බැංකුවේ සේවක අර්ථ සාධක අරමුදල් දෙපාර්තමේන්තු මහජන ස`බදතා කවුලු අද සිට ලබන 20 වනදා දක්වා වසා තැබෙන බව මහ බැංකුව නිවේදනය කළා.\nඑහි සේවයේ නියුතු නිලධාරීන් කිහිපදෙනෙකු කොරෝනා ආසාදිත වීම ඊට හේතුව බවයි සේවක අර්ථ සාධක අරමුදල් දෙපාර්තමේන්තුව නිවේදනය කළේ.",
       "URL": "https://www.hirunews.lk/279392/දිනක-වැඩිම-කොරෝනා-මරණ-ඊයේ-වාර්තා-වෙයිමරණ-118-න්-101-ක්-60-ඉක්මවුවන්",
       "Category": "Local News",
       "Parent URL": "https://www.hirunews.lk/local-news.php?pageID=1762"
}