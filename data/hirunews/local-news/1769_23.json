{
       "Source": "hirunews",
       "Timestamp": "Saturday, 07 August 2021 - 12:39",
       "Headline": "මෙරට සමස්ත කොවිඩ් ආසාදිතයන් සංඛ්‍යාව 324,223 ක් (වීඩියෝ)",
       "News Content": "මෙරට සමස්ත කොවිඩ් මරණ සංඛ්‍යාව 5000 සීමාවට ආසන්න වී තිබෙනවා.\nඒ ගෙවුණු දිනයේ තවත් කොවිඩ් මරණ 98ක් තහවුරු කිරීමත් සමඟයි.\nඑවන් පසුබිමක ඇතැම් රෝහල්වල මෘත ශරීරාගාරවලද ඉඩකඩ ප්‍රමාණවත් නොවන තත්ත්වයක් හටගෙන තිබෙනවා.\nසෞඛ්‍ය සේවා අධ්‍යක්ෂ ජනරාල්වරයා විසින් ඊයේ තහවුරු කළ කොවිඩ් මරණ සංඛ්‍යාව 98ක්.\nමියගිය අය අතරින් 70 දෙනෙකුම අවුරුදු 60ට වැඩි අයයි.\nඒ අනුව මෙරට සමස්ත කොවිඩ් මරණ සංඛ්‍යාවද 4,919 දක්වා ඉහළ ගියා.\nමේ හේතුවෙන් රෝහල්වල මෘත ශරීරාගාරවලද ඉඩකඩ ප්‍රමාණවත් නොවන තත්ත්වයක් දක්නට ලැබෙනවා.\nබොහෝ ආදාහනාගාරවල කොවිඩ් මරණ මෙන්ම සාමාන්‍ය මරණද ආදාහනය කරන බැවින් ඒවායේ කාර්යබහුලත්වය මෙම තත්ත්වයට හේතුව බවයි පැවසෙන්නේ.\nඒ අනුව කළුතර දිස්ත්‍රික්කයේ සියලුම ආදාහනාගාර 24 පැය පුරා විවෘතව තැබීමට දිස්ත්‍රික් සෞඛ්‍ය බලධාරීන් පියවර ගෙන තිබෙනවා.\nගෙවුණු දිනයේ මෙරටින් තවත් කොවිඩ් ආසාදිතයන් 2,794 දෙනෙකු වාර්තා වුණා.\nඒ අතරින් ආසාදිතයන් 2,792ක් දේශීයව හඳුනාගත් ආශ්‍රිතයන්.\nතවත් දෙදෙනෙක් විදෙස් රටවල සිට මෙරටට පැමිණි අයයි.\nගෙවුණු දිනයේ වැඩිම ආසාදිතයන් ........දිස්ත්‍රික්කයෙන් වාර්තා වූ අතර එම ගණනක්.\nඒ අනුව මෙරට සමස්ත කොවිඩ් ආසාදිතයන් සංඛ්‍යාව 324,223 දක්වා ඉහළ ගියා.\nමේ වන විට පුද්ගලයන් 288,307ක් පූර්ණ සුවය ලබා ඇති අතර තවදුරටත්\nආසාදිතයන් 31,095ක් රෝහල්ගතව ප්‍රතිකාර ලබනවා.\nඊයේ එම සංඛ්‍යාව දැක්වුණේ ආසාදිතයින් 30,337ක් ලෙසයි.\nදෛනික ආසාදිතයන් 2500 ඉක්මවමින් අඛණ්ඩව වාර්තා වන පසුබිමක මෙරට\nරෝහල් පද්ධතියේ ධාරිතාවද තවදුරටත් අර්බුදයක් වී තිබෙනවා.\nමේ අතර මෙරට කොවිඩ් මර්දන එන්නත්කරණ වැඩසටහන අද තවදුරටත් පුළුල් කෙරෙනවා.\nඒ අනුව පනාගොඩ බෝධිරාජාරාමය, වේරහැර පළමුවන වෛද්‍ය බලකා කඳවුර සහ නාරාහේන්පිට යුද හමුදා රෝහලේදී අද සිට අවුරුදු 60ට වැඩි පුද්ගලයන්ට සයිනොෆාම් එන්නතේ පළමු මාත්‍රාව ලබාදෙනවා.\nපසුගිය ජූලි 5 සහ 6 දින දෙකෙහි ගාල්ල සහ මාතර දිස්ත්‍රික්කවල සයිනොෆාම් එන්නතේ පළමු මාත්‍රාව ලබාගත් පුද්ගලයන්ට එහි දෙවන මාත්‍රාව ලබාදීමද අද සහ හෙට සිදුකෙරෙනවා.\nගාල්ල විද්‍යාලෝක විද්‍යාලය සහ මාතර මහින්ද රාජපක්ෂ විද්‍යාලයේදී එම සයිනොෆාම් එන්නතේ දෙවන මාත්‍රාව ලබාගත හැකියි.\nමීට අමතරව කොළඹ විහාරමහාදේවි උද්‍යානයේ එන්නත්කරණ වැඩසටහන පැය 24 පුරා අදත් ක්‍රියාත්මකයි.\nඒ අනුව ඇස්ට්‍රාසෙනෙකා එන්නතේ පළමු මාත්‍රාව ලබාගත් ඕනෑම අයෙකුට විහාරමහාදේවි උද්‍යානය වෙත පැමිණ එහි දෙවන මාත්‍රාව ලබාගත හැකි බව යුද\nහමුදාපතිවරයා සඳහන් කළා.\nබම්බලපිටිය පොලිස් ක්ෂේත්‍ර බලකා මූලස්ථානයේදීත් ඇස්ට්‍රාසෙනෙකා දෙවන මාත්‍රාව අද පෙරවරු 9 සිට පස්වරු 3 දක්වා ලබාදෙන බවයි පොලිස් මාධ්‍ය\nප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ මහතා පැවසුවේ.\nමේ අතර කොවිඩ් ව්‍යාප්තිය රටපුරා යළි හිස ඔසවන පසුබිමක ඇතැමුන් තවමත් සෞඛ්‍ය මාර්ගෝපදේශ නොතකමින් කටයුතු කරන අයුරු දක්නට ලැබෙනවා.\nබණ්ඩාරවෙල සති පොලේද අද දිනයේ සෞඛ්‍ය නීති නොතකමින් ජනතාව කටයුතු කරන අයුරු දක්නට ලැබුණා.\nමේ අතර බණ්ඩාරවෙල - හාපත්ගමුව ප්‍රදේශයේ නිවසක පිරිසක් මත්පැන් සාදයකට සහභාගිවී සිටින බවට ලද තොරතුරක් මත එම ස්ථානයට ගිය මහජන සෞඛ්‍ය පරීක්ෂකවරුන් සාදයට සහභාගි වී 12 දෙනෙකු පමණ අවවාද කොට නිවෙස් නිරෝධායනයට යොමුකර තිබෙනවා.\nමේ අතර නිරෝධායන උපදෙස් කඩකරමින් මස්කෙලිය නගරයේ ව්‍යාපාර කටයුතු සිදුකළ වෙළඳසැල් කිහිපයක් වසා දමා වෙළෙඳුන්ට දැඩි අවවාද කිරීමට මස්කෙලිය සෞඛ්‍ය වෛද්‍ය නිලධාරී කාර්යාලයේ මහජන සෞඛ්‍ය පරීක්ෂකවරුන් කටයුතු කළා.\nමේ අතර කොවිඩ් වැළඳී කොළඹ පෞද්ගලික රෝහලක ප්‍රතිකාර ලබමින් සිටින ජනප්‍රිය ගායන ශිල්පී සුනිල් පෙරේරා මහතා මේ වන විට සුවය\nලබමින් සිටින බව ඔහුගේ පවුලේ සමීපතමයින් සඳහන් පවසනවා.",
       "URL": "https://www.hirunews.lk/279100/මෙරට-සමස්ත-කොවිඩ්-ආසාදිතයන්-සංඛ්‍යාව-324223-ක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1769"
}