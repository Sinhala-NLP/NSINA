{
       "Source": "hirunews",
       "Timestamp": "Saturday, 04 November 2017 - 19:05",
       "Headline": "විද්‍යා ඝාතනය ගැන රහස් පොලීසියෙන් තවත් පරීක්ෂණයක්",
       "News Content": "විද්‍යා ඝාතන සිද්ධිය සම්බන්ධයෙන් දඬුවම් නියම වූ ස්විස් කුමාර්ට පලායාමට ඉඩ සැලසූ තවත් පුද්ගලයින් කිහිපදෙනෙකු අත්අඩංගුවට ගැනීම සදහා අපරාධ පරීක්ෂණ දෙපාර්තමේන්තුව පරීක්ෂණ ආරම්භ කර තිබෙනවා.\nඅප කළ විමසීමකදී පොලිස් මාධ්‍ය ප්‍රකාශක පොලිස් අධිකාරි රුවන් ගුණසේකර සදහන් කළේ අපරාධ පරීක්ෂණ දෙපාර්තමේන්තුවේ විශේෂ කණ්ඩායමක් ඒ සදහා යාපනය ප්‍රදේශයට පිටත්ව ගොස් ඇති බවයි.\nමහත් ආන්දෝලනයට තුඩුදුන් යාපනය - පුංකුඩුතිව් ප්‍රදේශයේ පදිංචි විද්‍යා දැරිය සමූහ දූෂණයට ලක් කර ඝාතනය කිරීමේ සිද්ධියට සම්බන්ධයෙන් ප්‍රධාන සැකකරුවෙකු වූ ස්විස් කුමාර් නමැත්තාට පලායාමට උදව් කළ බවට මීට පෙර හිටපු නියෝජ්‍ය පොලිස්පති ලලිත් ජයසිංහට චෝදනා එල්ල වූ අතර, ඔහු අත්අඩංගුවට ද ගනු ලැබුවා.\nඑමෙන්ම, එම අනුබලදීමේ සිද්ධියට තවත් උපපොලිස් පරීක්ෂකවරයෙකු සම්බන්ධ බවට ද චෝදනා එල්ල වුණා.\nපොලිසිය පවසන්නේ තවත් පුද්ගලයන් කිහිපදෙනෙකුගේ අනුග්‍රහය ඒ සදහා ලැබී ඇති බවට තොරතුරු ලැබී ඇති බවයි.\nඒ අනුව, අපරාධ පරීක්ෂණ දෙපාර්තමේන්තුවේ කණ්ඩායමක් මෙලෙස පරීක්ෂණ ක්‍රියාත්මක කර ඇති බව සදහන්.",
       "URL": "https://www.hirunews.lk/175268/විද්‍යා-ඝාතනය-ගැන-රහස්-පොලීසියෙන්-තවත්-පරීක්ෂණයක්",
       "Category": "Local News",
       "Parent URL": "https://www.hirunews.lk/local-news.php?pageID=4235"
}