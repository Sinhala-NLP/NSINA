{
       "Source": "hirunews",
       "Timestamp": "Saturday, 12 November 2022 - 7:46",
       "Headline": "මිල්ලණියේ පාසල් සිසුන්ට පහරදීමේ සිද්ධියට පොලිස් ස්ථානාධිපතිට මාරුවක්",
       "News Content": "මිල්ලණිය ප්‍රදේශයේ පාසක ගුරුවරියකගේ මුදල් පසුම්බියක් සොරකම් කළේ යැයි චෝදනා කරමින් සිසුන් කිහිපදෙනෙකුට පහරදීමේ සිද්ධිය සම්බන්ධයෙන් මිල්ලණිය පොලිස් ස්ථානාධිපතිවරයාට ස්ථාන මාරුවක් ලබා දී තිබෙනවා.\nඒ මහජන ආරක්ෂක අමාත්‍යංශ ලේකම්වරයාගේ අනුමැතිය පරිදි රාජ්‍ය සේවා කොමිෂන් සභාවේ නිර්දේශ මත පොලිස්පතිවරයා විසින්.\nඔහු මිල්ලණිය පොලිස් ස්ථානාධිපති තනතුරේ සිට සාමන්‍ය රාජකාරී සඳහා ඇල්පිටිය කොට්ඨාසය වෙත මාරුකර යවා ඇති බවයි වාර්තා වන්නේ.\nඑමෙන්ම මෙම සිද්ධිය සම්බන්ධයෙන් රක්ෂිත බන්ධනාගාර ගත කර සිටින මිල්ලනිය - ගුංගමුව කනිෂ්ඨ විද්‍යාලයේ විදුහල්පතිනියගේ වැඩ මේ වන විට තහනම් කර තිබෙනවා.\nබස්නාහිර පළාත් අධ්‍යාපන දෙපාර්තමේන්තුවේ අධ්‍යක්ෂ ශ්‍රීලාල් නෝනිස් සඳහන් කළේ මෙම සිද්ධිය සම්බන්ධයෙන් දෙපාර්තමේන්තු පරීක්ෂණයක් ද සිදු කරන බවයි.\nසිද්ධියට අදාළ විදුහල්පතිනිය සහ මිල්ලනිය පොලීසියේ නිලධාරින් දෙදෙනෙකු ලබන 16 වනදා දක්වා රක්ෂිත බන්ධනාගාර ගතවයි පසුවන්නේ.\nසැකකාර විදුහල්පතිවරිය සහ නියෝජ්‍ය විදුහල්පතිවරිය දරුවන් කිහිපදෙනෙකු පුස්තකාල ශාලාවට ගෙන ගොස් දණ ගස්වා ඔවුන්ගේ පාදවලට හා විලු‍ඹට වේවැල් වලින් සහ ලී පතුරුවලින් පහර දී ඇති බවට විමර්ශනවලදී හෙළි වී තිබුණා.\nපසුව පොලීස් ජීප් රථයක් පාසැල තුළට ගෙන්වා ගෙන අදාළ සිසුන් පොලීසියට භාර දී ඇති අතර, එහිදී සැකකාර පොලිස් නිලධාරීන් ජීප් රථයේ තිබෙන ”‍වෝකිටෝකි‘ ගමන් කථන යන්ත්‍රවලට විදුලිය සපයන විදුලි රැහැන්වලින් අදාළ දරුවන්ගේ දණිස් පුළු‍ස්සා ඇති බවයි අනාවරණ වුණේ.\nමේ අතර හුංගම - දුටුගැමුණු මහා විද්‍යාලයේ 5 වන ශ්‍රේණියේ ඉගෙනුම ලබන ශිෂ්‍යාවකට පහර දීමේ සිද්ධිය සම්බන්ධයෙන් එම පාසලේ 49 හැවිරිදි ගුරුවරයෙකු අත්අඩංගුවට ගනු ලැබුවා.\nපසුව ඔහු අගුණුකොළපැළැස්ස මහේස්ත්‍රාත්වරයාට හමුවට ඉදිරිපත් කිරීමෙන් අනතුරුව ලබන සඳුදා දක්වා රක්ෂිත බන්ධනාගාර ගත කර තිබෙනවා.\nමේ අතර අරණායක ප්‍රදේශීය ලේකම් කාර්යාලයේ සිදු කළ වැඩසටහනක් අතරතුර විනය විරෝධී සහ අපකීර්තිමත් හැසිරීම සම්බන්ධයෙන් ග්‍රාම නිලධාරීන් තුන්දෙනෙකුගේ වැඩ තහනම් කර තිබෙනවා.\nමෙලෙස වැඩ තහනම් කර ඇත්තේ නාරංගල, යෝධගම සහ ගල්අතර යන වසම් වල ග්‍රාම නිලධාරීන් තුන්දෙනෙකුගේයි.",
       "URL": "https://www.hirunews.lk/320199/මිල්ලණියේ-පාසල්-සිසුන්ට-පහරදීමේ-සිද්ධියට-පොලිස්-ස්ථානාධිපතිට-මාරුවක්",
       "Category": "Local News",
       "Parent URL": "https://www.hirunews.lk/local-news.php?pageID=740"
}