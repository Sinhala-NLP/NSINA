{
       "Source": "hirunews",
       "Timestamp": "Saturday, 17 October 2020 - 7:14",
       "Headline": "දින 04 ක් ගතවුණත්, බදියුදීන් තවමත් අත්අඩංගුවට ගෙන නැහැ (වීඩියෝ)",
       "News Content": "පාර්ලිමේන්තු මන්ත්‍රී රිෂාඩ් බදියුදීන් අත්අඩංගුවට ගැනීමට නියෝග කර මේ වනවිට දින 04 ක කාලයක් ගත වී ඇති නමුත්, මෙතෙක් ඔහු අත්අඩංගුවට ගැනීමට අපරාධ පරීක්ෂණ දෙපාර්තමේන්තුවට හැකියාව ලැබී නැහැ.\nමේ වනවිටත් පොලිස් කණ්ඩායම් 06 ක් ඔහු සොයා මෙහෙයුම් ක්‍රියාත්මක කරන බවයි පොලිස් මාධ්‍ය ප්‍රකාශක, නියෝජ්‍ය පොලිස්පති අජිත් රෝහණ හිරු ප්‍රවෘත්ති අංශයට සඳහන් කළේ.\nහිටපු අමාත්‍ය රිෂාඞ් බදියුදීන් සමඟ සිදුකළ දුරකතන සංවාදයක් සම්බන්ධයෙන් අපරාධ පරීක්ෂණ දෙපාර්තමේන්තුවේ නිලධාරීන් විපක්ෂ නායක සජිත් ප්‍රේමදාසගෙන් ඊයේ ප්‍රකාශ  සටහන් කර ගත්තා. ඉන් අනතුරුව අපරාධ පරීක්ෂණ දෙපාර්තමේන්තුවේ නිලධාරීන් කණ්ඩායම ශ්‍රී ලංකා මුස්ලිම් කොංග්‍රසයේ නායක රවුෆ් හකීම්ගෙන්ද ප්‍රකාශ සටහන් කරගෙන තිබෙනවා.\nමේ අතර, තමන් අත්අඩංගුවට ගැනීම වළක්වාලන නියෝගයක් නිකුත් කරන ලෙස ඉල්ලා පාර්ලිමේන්තු මන්ත්‍රී රිෂාඞ් බදියුදීන් ඉදිරිපත් කළ රීට් පෙත්සම ලබන 20 වැනිදා සලකා බැලීමට අභියාචනාධිකරණය ඊයේ දින නියම කළා.",
       "URL": "https://www.hirunews.lk/252695/දින-04-ක්-ගතවුණත්-බදියුදීන්-තවමත්-අත්අඩංගුවට-ගෙන-නැහැ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2385"
}