{
       "Source": "hirunews",
       "Timestamp": "Saturday, 25 August 2018 - 17:58",
       "Headline": "දේශපාලන කුමන්ත්‍රණයක් ගැන මන්ත්‍රී ඩිලාන් හෙළි කරයි",
       "News Content": "පළාත් සභා මැතිවරණ කොට්ඨාශ සීමා නිර්ණය කිරීමේ කමිටු වාර්තාව ඊයේ පාර්ලිමේන්තුවේදී පරාජය කිරීම පිටුපස දේශපාලන කුමන්ත්‍රණයක් පවතින බව පාර්ලිමේන්තු මන්ත්‍රී ඩිලාන් පෙරේරා චෝදනා කරනවා.\nබදුල්ලේදී අද මාධ්‍ය වෙත අදහස් දක්වමින් ඔහු මේ බව කියා සිටියා.\nඑහිදී මන්ත්‍රීවරයා පෙන්වා දුන්නේ එක්සත් ජාතික පක්ෂය සීමා නිර්ණ කමිටු වාර්තාව පරාජය කිරීම තුළ ශ්‍රී ලංකා නිදහස් පක්ෂය වහාම ආණ්ඩුවෙන් ඉවතට පැමිණ කටයුතු කළ යුතු බවයි.\nමේ සම්බන්ධයෙන් පාර්ලිමේන්තු මන්ත්‍රී විමල් වීරවංශ ද අද පිලියන්දල පැවති ජන හමුවකදී අදහස් පළ කළා.\nඑහිදී මන්ත්‍රීවරයා සදහන් කළේ සීමා නිර්ණ කමිටු වාර්තාව ගෙන ආ ෆයිසර් මුස්තාෆා අමාත්‍යවරයා ඊට විරුද්ධව ඡන්දය ලබාදුන් බවයි.\nවත්මන් පාලනය යටතේ රට පත්ව ඇති තත්ත්වය සැලකිල්ලට ගෙන මැතිවරණ එනතුරු බලා නොසිට ආණ්ඩුවට ඉවත් වීමට බල කල යුතුව ඇති බවයි ඔහු පෙන්වා දුන්නේ.",
       "URL": "https://www.hirunews.lk/198387/දේශපාලන-කුමන්ත්‍රණයක්-ගැන-මන්ත්‍රී-ඩිලාන්-හෙළි-කරයි",
       "Category": "Local News",
       "Parent URL": "https://www.hirunews.lk/local-news.php?pageID=3781"
}