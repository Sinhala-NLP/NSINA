{
       "Source": "hirunews",
       "Timestamp": "Friday, 13 August 2021 - 13:40",
       "Headline": "ඊයේ වාර්තාවූ ආසාදිතයින්ගෙන් අඩක් බස්නාහිර පලාතෙන් - කොරෝනා ව්‍යාප්තිය ඉහළ යාම ගැන කොවිඩ් කමිටුවේ අවධානය (වීඩියෝ)",
       "News Content": "රටපුරා සීඝ්‍රයෙන් පැතිර යන කොරෝනා වෛරසය පාලනය කිරීමේ ඉදිරි පියවර පිළිබඳ විශේෂ සාකච්ඡාවක් මේ වනවිට පැවැත්වෙනවා.\nඒ ජනාධිපති ගෝඨාභය රාජපක්ෂයේ ප්‍රධානත්වයෙන් ජනාධිපති ලේකම් කාර්යාලයේදීයි.\nඅද පෙරවරු 11ට පමණ ආරම්භ වූ මෙම සාකච්ඡාවේදී කොරෝනා ව්‍යාප්තිය පාලනය කිරීම සඳහා ගත යුතු ක්‍රියාමාර්ග සම්බන්ධයෙන් වැඩිදුරටත් සාකච්ඡා කෙරෙනු ඇති.\nදින 67 කට පසු ඊයේ මෙරටින් ආසාදිතයන් 3000 ඉක්මවා ගොස් ඇති බව වසංගත රෝග විද්‍යා අංශයේ දත්ත අනුව පෙනී යනවා.\nඒ අනුව ඊයේ ආසාදිතයින් 3039 දෙනෙකු වාර්තා වූ අතර ඉන් 46 දෙනෙකු විදෙස් ගතව සිට පැමිණි පුද්ගලයින්.\nඊයේ වාර්තා වූ ආසාදිතයින්ගෙන් 1483ක්ම බස්නාහිර පළාතෙන් වාර්තා වුණා. ඒ ගම්පහ දිස්ත්‍රික්කයෙන් 591ක්, කොළඹ දිස්ත්‍රික්කයෙන් 455ක් සහ කළුතර දිස්ත්‍රික්කයෙන් 437ක් වශයෙන්.\nමේ අතර, ඊයේ දිනයේදී මෙරට කොරෝනා එන්නත්කරණ වැඩසටහන යටතේ එන්නත් මාත්‍රා තුන්ලක්ෂ 34,020ක් ලබාදී තිබෙනවා.\nඑසේම, ශ්‍රී ලංකා යුද හමුදාව, නාවික හමුදාව, ශ්‍රි ලංකා පොලීසිය සහ කොළඹ මහනගර සභාව මගින් කොළඹ නගරයේ සහ අනෙකුත් දිස්ත්‍රික්කවල සංවිධාන කරන කොරෝනා එන්නත්කරණ වැඩසටහන් අදත් ක්‍රියාත්මකයි.\nඑමෙන්ම, කොරෝනා ව්‍යාප්තිය පාලනය කිරීමේ පිලියමක් ලෙස කැකිරාව නගරයේ සියලු ව්‍යාපාරික ස්ථාන සහ ආයතන අද සහ හෙට දිනවල වසා දැමීමට පියවර ගත් බව පොලීසිය සඳහන් කළා.",
       "URL": "https://www.hirunews.lk/279599/ඊයේ-වාර්තාවූ-ආසාදිතයින්ගෙන්-අඩක්-බස්නාහිර-පලාතෙන්-කොරෝනා-ව්‍යාප්තිය-ඉහළ-යාම-ගැන-කොවිඩ්-කමිටුවේ-අවධානය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1756"
}