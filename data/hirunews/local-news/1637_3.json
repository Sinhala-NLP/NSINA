{
       "Source": "hirunews",
       "Timestamp": "Sunday, 10 October 2021 - 19:34",
       "Headline": "ෆයිසර් හැර සියලු එන්නත් දිවයිනට ගෙන්වා අවසන්   (වීඩියෝ)",
       "News Content": "කොරෝනා මර්දන එන්නත්කරණය සඳහා අවශ්‍ය ප්‍රමාණයට අතරින් ෆයිසර් එන්නත් හැරෙන්නට අනෙක් සියලු‍ එන්නත් මෙරටට රැගෙනවිත් අවසන් බව රාජ්‍ය අමාත්‍ය මහාචාර්ය චන්න ජයසුමන ප්‍රකාශ කළා.\nමේ අතර, ඊයේ සිදුවූ කොරෝනා ආසාදිත පුද්ගල මරණ 35 ක් සෞඛ්‍ය සේවා අධ්‍යක්ෂ ජනරාල්වරයා අද තහවුරු කළා. ඒ සමඟ මෙරට සමස්ත කොරෝනා මරණ සංඛ්‍යාව දැක්වෙන්නේ 13,331 ක් ලෙසයි.\nඅද දිනයේ මේ දක්වා කොරෝනා ආසාදිතයින් 560 දෙනෙකු වාර්තා වී තිබෙනවා. ඒ සමඟ මෙරට සමස්ත ආසාදිතයින් සංඛ්‍යාව 526,223 ක් දක්වා ඉහළ ගියා.\nමේ අතර, කොරෝනා මර්දන එන්නත්කරණ වැඩසටහන යටතේ ගෙවුණු දිනයේදී පළමු සහ දෙවැනි මාත්‍රා වශයෙන් ලබා දුන් එන්නත් මාත්‍රා ගණන 117,587 ක්.\nඒ අනුව පුද්ගලයින් 12,995 ක් පළමු මාත්‍රාවත්, පුද්ගලයින් 104,592ක් දෙවැනි මාත්‍රාවත් ලබා ගෙන තිබෙනවා.\nනිදන්ගත රෝගවලන් පෙළන සහ විශේෂ අවශ්‍යතා සහිත වයස අවුරුදු 12ට වැඩි දරුවන්ට ෆයිසර් එන්නත ලබාදීම අදත් දිවයින පුරා ක්‍රියාත්මක වුණා.\nමහරගම අපේක්ෂා රොහලේදී දරුවන් 60 දෙනෙකුට පමණ මේ වනවිට එන්නත් ලබා දී තිබෙනවා.\nඑම වැඩසටහන භාරව කටයුතු කරන එහි ක්ෂුද්‍ර ජීවී විශේෂඥ වෛද්‍ය සමන්මලී ගුණසේකර කියා සිටියේ එන්නත් ලබාදුන් දරුවන් අතරින් කිසිවෙකුටත් ආසාත්මිකතාවක් ඇති නොවූ බවයි.\nමේ අතර, වයස අවුරුදු 20 ත්, 30 ත් අතර කාණ්ඩයේ තරුණ තරුණයින් එන්නත් ලබාගැනීමට පැමිණීමේ අඩුවක් දක්නට ලැබෙන බව තඹුත්තේගම ප්‍රදේශයේදී අද මාධ්‍ය වෙත අදහස් දක්වමින් රාජ්‍ය අමාත්‍ය මහාචාර්ය චන්න ජයසුමන කියා සිටියා.\nසෞඛ්‍ය අමාත්‍ය කෙහෙලිය රඹුක්වැල්ල මහනුවරදී අද මාධ්‍ය වෙත අදහස් දක්වමින් කියා සිටියේ නව සාමාන්‍යකරණයට ජනතාව හුරු විය යුතු බවයි.\nමේ අතර, ශ්‍රී ලංකාව මේ වසරේ ලෝකයේ ප්‍රමුඛතම සුවතා සංචාරක ගමනාන්ත අතරින් 4වැනි ස්ථානයට පත්ව තිබෙනවා.",
       "URL": "https://www.hirunews.lk/284641/ෆයිසර්-හැර-සියලු-එන්නත්-දිවයිනට-ගෙන්වා-අවසන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1637"
}