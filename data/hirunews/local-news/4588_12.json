{
       "Source": "hirunews",
       "Timestamp": "Thursday, 30 March 2017 - 10:38",
       "Headline": "යතුරු පැදියෙන් පොලිසියට වෙට්ටුදැමූ පුද්ගලයාට අධිකරණයෙන් සුපිරි දඩයක්",
       "News Content": "අංක තහඩු හා කිසිදු නිත්‍යානුකූල ලියවිල්ලක් නොමැතිව වෙනත් අයකුගේ යතුරු පැදියක් ධාවනය කළ සැකකරුවෙකුට පුත්තලම දිසා විනිසුරු හා මහේස්ත්‍රාත් බන්දුල ගුණරත්න මහතා රුපියල් 58500 ක ඉහල දඩයක් නියම කර තිබෙනවා.\nමෙසේ දඩ මුදලක් ගෙවීමට නියම වූයේ පුත්තලම ඉබුනු බතුනා පාර පදිංචි මුලෆ් මොහොමඩ් නෆ්රාස් නැමති අයෙකුටයි.\nපසුගිය 24 වැනි දින රාත්‍රියේ අදාළ සැකකරු පුත්තලම නගරයේ සිට පාලවිය දක්වා යතුරු පැදියකින් අධික වේගයෙන් පොලිස් අණ නොතකා ධාවනය කරමින් තිබියදී රථවාහන පොලියේ නිළධාරින් දෙදෙනෙකු මෙම සැකකරු හඹා ගොස් යතුරු පැදිය හා සැකකරු අත්අඩංගුවට ගෙන තිබුණා.\nඑහිදි සැකකරුගෙන් පොලිස් නිළධාරින් විමසද්ධී කිසිදු නිත්‍යානුකූල ලියකියවිල්ලක් නොමැති බවට සනාථ කර ගෙන තිබුණා.\nඑහිදී පොලිසිය විසින් අත්අඩංගුවට ගත් සැකකරු 25 වැනිදා දින පොලිස් ඇප මත මුදාහැර 29 වැනිදා නැවත පුත්තලම අධිකරණයේ පෙනි සිටීමටත් දන්වා තිබුණා.\nබිමත්ව රිය පැදවීම, අන්තරාදායක ලෙස ධාවනය කිරිම, පොලිස් අණ නොතකා ධාවනය කිරීම, රියදුරු බලපත්‍රයක් නොමැති වීම, ආදායම් බලපත්‍ර නොමැති වීම, රක්ෂණ සහතිකයක් නොමැති වීම, රජයේ අනුමත අංක තහඩු නොමැතිව ධාවනය කිරීම යන චෝදනා පොලිසිය අදාළ සැකකරුට විරුද්ධව නගා තිබුණා.\n29 වැනිදා අධිකරණයට ඉදිරිපත් වු සැකකරුට පුත්තලම දිසා විනිසුරු බන්දුල ගුණරත්න මහතා සියලුම චෝදනාවලට වැරදිකරු කරමින් දඩ නියම කිරීම සිදු කළා.\nමෙයට අමතරව මෙම යතුරු පැදියේ නිත්‍යානුකුළ හිමිකරු යැයි කියන පුද්ගලයාට පොලිසිය විසින රුපියල් 3500 ක තවත් දඩයක් නියම කර තිබුනේ වෙනත් වලංගු රියදුරු බලපත්‍රයක් නොමැති පුද්ගලයකුට ලබා දිමේ චෝදනාවටයි.\nපුත්තලම හිරාන් ප්‍රියංකර ජයසිංහ",
       "URL": "https://www.hirunews.lk/158090/යතුරු-පැදියෙන්-පොලිසියට-වෙට්ටුදැමූ-පුද්ගලයාට-අධිකරණයෙන්-සුපිරි-දඩයක්",
       "Category": "Local News",
       "Parent URL": "https://www.hirunews.lk/local-news.php?pageID=4588"
}