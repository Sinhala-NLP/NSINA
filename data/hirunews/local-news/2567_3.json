{
       "Source": "hirunews",
       "Timestamp": "Wednesday, 22 July 2020 - 17:16",
       "Headline": "මීගමුවේ හිටපු බන්ධනාගාර අධිකාරී ඇතුලූ 4ක් අත්අඩංගුවට ගැනීමට වරෙන්තු (වීඩියෝ)",
       "News Content": "දැනට වැඩතහනමට ලක්ව සිටින මීගමුව බන්ධනාගාරයේ හිටපු අධිකාරී අනුරාධ සම්පායෝ සහ ප්‍රධාන ජේලර්වරුන් දෙදෙනෙකු ඇතුලූ සිව්දෙනෙකු අත්අඩංගුවට ගන්නා ලෙස මීගමුව මහේස්ත්‍රාත් අධිකරණය අද වරෙන්තු නිකුත් කළා.\nඒ, වරෙන්තු ලබාගෙන ඔවුන් අත්අඩංගුවට ගන්නා ලෙස අපරාධ පරීක්ෂණ දෙපාර්තමේන්තුවට නීතිපතිවරයා උපදෙස් ලබාදීමෙන් අනතුරුවයි.\nහිටපු අධිකාරිවරයාට අමතරව අත්අඩංගුවට ගන්නා ලෙස නියෝග කෙරුණේ ප්‍රධාන ජේලර්වරුන් වන සරත් බණ්ඩාර, නිශාන්ත සේනරත්න සහ ජේලර් කාලිංග කළුඅග්ගලයි.\nරැඳවියෙකුට ශීතකරණයක් ලබාදුන් බව පවසමින් අපරාධ පරීක්ෂණ දෙපාර්තමේන්තුව තමන් අත්අඩංගුවට ගැනීම වැළැක්වීමේ අතුරු නියෝගයක් නිකුත් කරන ලෙස ඉල්ලා මීගමුව බන්ධනාගාරයේ හිටපු අධිකාරී අනුරාධ සම්පායෝ අභියාචනාධිකාරණය හමුවේ අද රිට් පෙත්සමක් ද ගොනුකර තිබුණා.\nමේ අතර බන්ධනාගාර තුළ දැනට පවතින විශේෂ ආරක්ෂක වැඩපිළිවෙලත් සමඟ බන්ධනාගාර ගතකර සිටින ඇතැම් දරුණු ගණයේ අපරාධකරුවන් දැඩි පීඩනයකින් පසුවන බවට තොරතුරු වාර්තාවනවා.\nඒ, ඔවුන් මීට පෙර ලබාගෙන තිබූ ඇතැම් වරප්‍රසාද නොලැබීම සම්බන්ධයෙන්.\nඑමෙන්ම පසුගියදා බන්ධනාගාර නිලධාරීන්ට මරණ තර්ජන එල්ල කළ සංවිධානාත්මක අපරාධකරුවෙකු වන කොස්ගොඩ තාරක නැමැත්තා මේ වනවිට බියට පත්ව ඇති බව බන්ධනාගාර දෙපාර්තමේන්තුවේ ජ්‍යෙෂ්ඨ ප්‍රකාශකයෙකු සඳහන් කළා.\nඔහු බන්ධනාගාර නිලධාරීන්ට තර්ජනය කර තිබීම සම්බන්ධයෙන් පසුගියදා මාධ්‍ය වාර්තා පළවූ අතර, ඔවුන් ජංගම දුරකථන ඇතුලූ අවශ්‍ය ද්‍රව්‍ය නොලැබීම හේතුවෙන් අදාළ තර්ජන සිදුකර තිබූ බවයි වාර්තාවන්නේ.\nමෙලෙස දැඩි ආරක්ෂක ප්‍රතිපත්තියක් අනුගමනය කරන අතරතුර මීගමුව බන්ධනාගාරය තාප්පයට ඉහළින් ඊයේ දිනයේද කිසියම් පුද්ගලයෙකු විසින් පාර්සලයක් විසිකර තිබෙනවා.\nසිදුකළ පරීක්ෂාවකදී එහි තිබී  ජංගම දුරකථන 4ක්, ඒ සඳහා භාවිත කරන චාජර්, ගංජා සහ හෙරොයින් සොයාගෙන තිබෙනවා.",
       "URL": "https://www.hirunews.lk/246167/මීගමුවේ-හිටපු-බන්ධනාගාර-අධිකාරී-ඇතුලූ-4ක්-අත්අඩංගුවට-ගැනීමට-වරෙන්තු-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2567"
}