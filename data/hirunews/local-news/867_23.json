{
       "Source": "hirunews",
       "Timestamp": "Thursday, 15 September 2022 - 10:07",
       "Headline": "විස්සයි විස්ස ලෝක කුසලානයට යන ශ්‍රී ලංකා සංචිතයට ක්‍රීඩා අමාත්‍යවරයාගේ අනුමැතිය",
       "News Content": "එළඹෙන පන්දුවාර විස්සයි විස්ස ලෝක කුසලාන තරගාවලිය සඳහා වන ශ්‍රී ලංකා සංචිතයට තමන් අනුමැතිය ලබාදුන් බව ක්‍රීඩා අමාත්‍ය රොෂාන් රණසිංහ පවසනවා.\nඅමාත්‍යවරයා ඒ බව ප්‍රකාශ කළේ තම නිල ට්විටර් ගිණුමේ සටහනක් තබමින්.\nඑහි දී ඔහු කියා සිටියේ,\n\"ක්‍රීඩා කවුන්සිලයේ නිර්දේශය පරිදි, විස්සයි විස්ස ලෝක කුසලානය සඳහා ඉදිරිපත්වන ශ්‍රී ලංකා කණ්ඩායම මම ඊයේ (13) අනුමත කළා. 2022 ඔක්තෝම්බර් 16 සිට නොවැම්බර් 13 දක්වා ඔස්ට්‍රෙලියාවේ දී ආරම්භ වීමට නියමිත ලෝක කුසලාන තරගාවලිය සඳහා ක්‍රීඩා කරන ශ්‍රී ලංකා කණ්ඩායමට මම සුබ පතනවා.\"\nයනුවෙන්.\nමේ අතර අමාත්‍යවරයාගේ අනුමැතිය ලද සංචිතය නුදුරේදී ම ප්‍රකාශයට පත් කිරීමට නියමිත අතර, එම සංචිතය ඔක්තෝබර් මාසයේ මුල් සතියේ පල්ලෙකැලේ පැවැත්වෙන පුහුණු කඳවුරකින් අනතුරුව තරගාවලිය සඳහා පිටත්ව යාමට නියමිතයි.\nඑළඹෙන ඔක්තෝබර් 16 වැනි දා ආරම්භ වන තරගාවලියට පෙර ශ්‍රී ලංකාව සිම්බාබ්වේ සහ අයර්ලන්තය සමඟ පෙරහුරු තරග දෙකකට ද සහභාගි වීමට නියමිතයි.\n(ක්‍රීඩා අමාත්‍යවරයා විසින් නිකුත් කරන ලද ට්විටර් පණිවිඩය පහතින්)",
       "URL": "https://www.hirunews.lk/315430/විස්සයි-විස්ස-ලෝක-කුසලානයට-යන-ශ්‍රී-ලංකා-සංචිතයට-ක්‍රීඩා-අමාත්‍යවරයාගේ-අනුමැතිය",
       "Category": "Local News",
       "Parent URL": "https://www.hirunews.lk/local-news.php?pageID=867"
}