{
       "Source": "hirunews",
       "Timestamp": "Tuesday, 30 June 2020 - 13:08",
       "Headline": "වරාය වෘත්තීය සමිතිවලින් රතු එළියක්",
       "News Content": "කොළඹ වරායේ නැගෙනහිර බහලුම් පර්යන්තය පෞද්ගලීකරණය කිරීමට එරෙහිව වරාය වෘත්තිය සමිති වෘත්තිය ක්‍රියාමාර්ගයකට අවතීර්ණ වීමට සැරසෙනවා.\nවරාය වාණිජ කර්මාන්ත හා සේවා ප්‍රගතිශීලි සේවක සංගමයේ ප්‍රධාන ලේකම් ශාමල් සුමනරත්න කියා සිටියේ නැගෙනහිර බහලුම් පර්යන්තය පෞද්ගලිකරණය කිරීමේ තීරණය වෙනස් කිරීම සඳහා පැය 24ක කාලයක් රජයට ලබා දී ඇති බවයි.\nඑසේ නොවුනහොත් ඉදිරියේදී වෘත්තීය ක්‍රියාමාර්ගයක් ආරම්භ කරන බවයි ඔහු වැඩිදුරටත් සඳහන් කළේ.\nනැගෙනහිර පර්යන්තය පෞද්ගලීකරණය කිරීම සඳහා පසුගිය රජය අදාළ පිඹුරුපත් සකස් කරනු ලැබුවා.\nපසුව වත්මන් රජය විසින් එහි කිරීම් කටයුතු සිදුකිරීම සඳහා චීන සමාගමකට අයත් නෞකාවකින් ග්‍රැන්ටි දොඹකර 3ක් කොළඹ වරාය වෙත රැගෙන එනු ලැබුවේ පසුගිය 21 වන දායි. එහෙත් එය මේ වන තෙක් ගොඩබෑම ප්‍රමාද කරමින් සිටින බවයි වෘත්තීය සමිති චෝදනා කරන්නේ.\nකෙසේ වෙතත්, අදාළ ග්‍රැන්ටි දොඹකර නැගෙනහිර පර්යන්තයේ ගොඩබෑම සිදුකර එම පර්යන්තය පෞද්ගලීකරණය කිරීම නතර කරන ලෙසටයි වෘත්තිය සමිති චෝදනා කරන්නේ.\nඑසේ කිරීමට රජය අපොහොසත් වුවහොත් වරාය සියළුම වෘත්තීය සමිති එක්ව වෘත්තීය ක්‍රියාමාර්ගයක් ආරම්භ කරන බව වරාය වාණිජ කර්මාන්ත හා සේවා ප්‍රගතිශීලි සේවක සංගමයේ ප්‍රධාන ලේකම් ශාමල් සුමනරත්න වැඩිදුරටත් සඳහන් කළා.",
       "URL": "https://www.hirunews.lk/244302/වරාය-වෘත්තීය-සමිතිවලින්-රතු-එළියක්",
       "Category": "Local News",
       "Parent URL": "https://www.hirunews.lk/local-news.php?pageID=2621"
}