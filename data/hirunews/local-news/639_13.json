{
       "Source": "hirunews",
       "Timestamp": "Tuesday, 27 December 2022 - 22:48",
       "Headline": "තම ජීවිතය ද නොතකා ඔයට පැන ගසාගෙන යමින් සිටි තරුණියක් බේරාගත් වීරයා (වීඩියෝ)",
       "News Content": "පසුගිය 20 වැනි දින බිබිල - මැදගම 17 කණුව ප්‍රදේශයෙන් ගලා බසිනා බෙල්ලන් ඔය හරහා ඇති පාලමෙන් එගොඩ වීමට උත්සාහ කළ පාසල් සිසුවියක් ඔයට වැටී ගසාගෙන යාමේ දී 17 හැවිරිදි තරුණයෙකු විසින් ඇයව බේරාගත් පුවතක් වාර්තා වනවා.\nමෙම දැරිවිය සිය පවුලේ සාමාජිකයින් සමග දානමය පිංකමට ගොස් පැමිණෙමින් සිට ඇති අතර, පය ලිස්සා යාමෙන් ඇයව බෙල්ලන් ඔයට ඇද වැටී තිබෙනවා.\nදැඩි වර්ෂාපතනයත් සමග ඔයෙහි ජල පහර සැඩ වී ඇති අතර, දැරිවිය ඔයට වැටුණු පසු මව විසින් ඇයව බේරාදෙන ලෙස ඉල්ලමින් කෑ ගසා ඇති බවයි වාර්තා වන්නේ.\nඉන් අනතුරුව පාලමට මඳක් ඔබ්බෙන් සිටි උසස්පෙළ පන්තියක ඉගෙනුම ලබන තරුණයෙකු විසින් සිය ජීවිතය නොතකා ඔයට පැන මීටර් 50කට වඩා දුරකට ගසාගෙන යමින් සිටි දැරිවිය මහත් පරිශ්‍රමයක් යොදා බේරාගෙන තිබෙනවා.\nමෙම වීර ක්‍රියාව ඇගයීම වස් දැරිය බේරාගත් පාසල් ශිෂ්‍යයාට මොනරාගල අමුණේකඳුර ජාතික පාසල එක්ව එම දරුවා ඇගයීමේ උත්සවයක් ද සංවිධානය කර තිබුණා.",
       "URL": "https://www.hirunews.lk/323709/තම-ජීවිතය-ද-නොතකා-ඔයට-පැන-ගසාගෙන-යමින්-සිටි-තරුණියක්-බේරාගත්-වීරයා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=639"
}