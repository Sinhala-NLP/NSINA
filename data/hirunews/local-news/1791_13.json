{
       "Source": "hirunews",
       "Timestamp": "Wednesday, 28 July 2021 - 7:16",
       "Headline": "‘විසල් මාතලේ’ ජල සම්පාදන යෝජනා ක්‍රමය අද ජනතා අයිතියට",
       "News Content": "මෙරට දැවැන්තම ජල සම්පාදන යෝජනා ක්‍රමයක් වන ‘විසල් මාතලේ’ ජල සම්පාදන යෝජනා ක්‍රමය අද පස්වරුවේ අග්‍රාමාත්‍ය මහින්ද රාජපක්ෂගේ ප්‍රධානත්වයෙන් ජනතා අයිතියට පත් කෙරෙනවා.\nමෙම ව්‍යාපෘතිය සඳහා වැය කර ඇති මුදල රුපියල් මිලියන 31,000 ක්.\nමෙමගින් නව ජල සම්බන්ධතා 90,000 ක් පමණ ලබාදීමට හැකියාව පවතින බවයි ජල සම්පාදන මණ්ඩලය ප්‍රකාශ කළේ.\nමෙම ජල සම්පාදන යෝජනා ක්‍රමය යටතේ අඹන් ගඟ, උකුවෙල සහ උඩතැන්න ජල ව්‍යාපෘති තුනයි විවෘත කෙරෙන්නේ.\nමෙමගින් මාතලේ දිස්ත්‍රික්කයේ පිරිසිදු පානීය ජල ආවරණය සියයට 30 සිට සියයට 90 දක්වා වැඩි කිරීමට හැකියාව ලැබෙන බව ජල සම්පාදන මණ්ඩලය ප්‍රකාශ කරනවා.\nඅඹන් ගඟ ව්‍යාපෘතිය මගින් නව ජල සබඳතා 20,000 ක් ලබාදෙන අතර, පල්ලෙපොල, යටවත්ත, නාවුල, මාතලේ යන ප්‍රාදේශීය ලේකම් කොට්ඨාශ එමගින් ආවරණය වනවා. එහි ප්‍රතිලාභී පවුල් සංඛ්‍යාව 76,740 ක්.\nඋකුවෙල ජල සම්පාදන ව්‍යාපෘතියෙන් නව ජල සබඳතා 8,000 ක් ලබා දෙන අතර, ප්‍රතිලාභී පවුල් සංඛ්‍යාව 31,908 ක් වනවා.\nඋඩතැන්න ව්‍යාපෘතියෙන් නව ජල සබඳතා 12,000 ක් ලබාදෙන අතර, එමගින් පවුල් 47,918 කට ප්‍රතිලාභ සැලසෙන බවයි ජල සම්පාදන මණ්ඩලය වැඩිදුරටත් ප්‍රකාශ කළේ.\nමේ අතර, විදේශ රැකියාවල නිරත ශ්‍රිී ලාංකිකයන් රටට ශක්තියක් බව අග්‍රාමාත්‍ය මහින්ද රාජපක්ෂ පවසනවා.\nවිදේශ අමාත්‍යංශයේ කුරුණෑගල ප්‍රාදේශීය කොන්සියුලර් කාර්යාලය විවෘත කිරීමේ අවස්ථාවට අරලියගහ මන්දිරයේ සිට ඔන්ලයින් තාක්ෂණය ඔස්සේ එක්වෙමින් අග්‍රාමාත්‍යවරයා මෙම අදහස් පළ කළා.\nඑහිදී වැඩිදුරටත් අදහස් දක්වමින් අග්‍රාමාත්‍යවරයා කියා සිටියේ ලෝක කොරෝනා වසංගතය හමුවේද රජය ජනතාව වෙනුවෙන් කැපවී කටයුතු කරන බවයි.",
       "URL": "https://www.hirunews.lk/278189/විසල්-මාතලේ-ජල-සම්පාදන-යෝජනා-ක්‍රමය-අද-ජනතා-අයිතියට",
       "Category": "Local News",
       "Parent URL": "https://www.hirunews.lk/local-news.php?pageID=1791"
}