{
       "Source": "hirunews",
       "Timestamp": "Monday, 21 February 2022 - 7:59",
       "Headline": "මහබැංකුවෙන් රාජ්‍ය බැංකුවලට උපදෙසක්",
       "News Content": "නියමිත ණය සීමාව ඉක්මවා ලංකා ඛනිජ තෙල් නීතිගත සංස්ථාවට ණය ලබාදීමෙන් වළකින්නැයි ශ්‍රී ලංකා මහ බැංකුව රාජ්‍ය බැංකු වෙත උපදෙස් ලබාදී තිබෙනවා.\nපසුගිය කාල සීමාව තුළ ලබාදුන් ණයවලින් සැළකිය යුතු ප්‍රතිශතයක් නැවත පියවා නො තිබීමත්, තෙල් සංස්ථාව තුළ පවතින මූල්‍ය තත්වයත් සැළකිල්ලට ගනිමින් මෙම උපදෙස් නිකුත් කර ඇති බවයි වාර්තාවන්නේ.\nහිරු ප්‍රවෘත්ති අංශය සිදු කළ විමසීමක දී මහ බැංකු අධිපති අජිත් නිවාඩ් කබ්රාල් සඳහන් කළේ, රාජ්‍ය බැංකුවල ස්ථාවරත්වය ආරක්ෂා කරගැනීමේ පියවරක් ලෙස මෙම උපදෙස් නිකුත් කළ බවයි.\nතෙල් සංස්ථාව මෙන්ම පාඩු ලබන වෙනත් රාජ්‍ය ආයතන සම්බන්ධයෙන්ද ඉහත ක්‍රමවේදය අනුගමනය කරන ලෙස රාජ්‍ය බැංකුවලට උපදෙස් ලබාදුන් බවයි මහ බැංකු අධිපති අජිත් නිවාඩ් කබ්රාල් වැඩිදුරටත් කියා සිටියේ.\nමේ අතර මුදල් අමාත්‍යාංශය විසින් ඉන්ධන සඳහා පනවා ඇති බදු සහනය ඉවත් නො කළ හොත් යළිත් ඉන්ධන මිල වැඩිවීම අනිවාර්ය බව බලශක්ති අමාත්‍ය උදය ගම්මන්පිළ පවසනවා.\nහංවැල්ල ප්‍රදේශයේ ඊයේ පැවති වැඩසටහනකින් අනතුරුව මාධ්‍ය වෙත අදහස් දක්වමින් ඔහු වැඩිදුරටත් සදහන් කළේ බදු සහනය ලබා නො දුන හොත් ඩීසල් ලීටරයක් රුපියල් 52කිනුත් පෙට්‍රල් ලීටරයක් රුපියල් 19කිනුත් වැඩිවන බවයි.",
       "URL": "https://www.hirunews.lk/297575/මහබැංකුවෙන්-රාජ්‍ය-බැංකුවලට-උපදෙසක්",
       "Category": "Local News",
       "Parent URL": "https://www.hirunews.lk/local-news.php?pageID=1344"
}