{
       "Source": "hirunews",
       "Timestamp": "Wednesday, 13 July 2022 - 22:19",
       "Headline": "වහාම පාර්ලිමේන්තු කැඳවන ලෙසට ත්‍රෛනිකායික මහනාහිමිවරුන් ඉල්ලයි (වීඩියෝ)",
       "News Content": "ප්‍රජාතන්ත්‍රවාදී රාමුව තුළ ජනතා අපේක්ෂාවන් ඉටුකර රට තුළ වහා සාමය ස්ථාපිත කිරීමට කටයුතු කළ යුතු බව ත්‍රෛනිකායික මහා සංඝරත්නය අවධාරණය කරනවා.\nඋන්වහන්සේ මේ බව සඳහන් කළේ මාධ්‍ය වෙත විශේෂ නිවේදනයක් නිකුත් කරමින්.\nමල්වතු පාර්ශවයේ මහනායක අතිපූජ්‍ය තිබ්බටුවාවේ ශ්‍රී සුමංගල, අස්ගිරි පාර්ශවයේ මහනායක අතිපූජ්‍ය වරකාගොඩ ශ්‍රී ඥාණරතන, අමරපුර මහ නිකායේ උත්තරීතර මහනායක අතිපූජ්‍ය දොඩම්පහළ ශ්‍රී චන්දසිරි හා රාමඤ්ඤ මහ නිකායේ\nමහ නායක අති පූජ්‍ය මකුලෑවේ ශ්‍රී විමල යන මහ නාහිමවරුන්ගේ අත්සනින් යුතුව මෙම නිවේදනය නිකුත් කර තිබෙනවා.\nඑහි දැක්වෙන්නේ රට තුළ නිර්මාණය වී ඇති දේශපාලන අස්ථාවරත්වය හේතුවෙන් මේ වන විට රටේ ආරක්ෂාව මෙන්ම ජන ජීවිතද දැඩි තර්ජනයට ලක්ව ඇති බවයි.\nජන ජීවිත සුරක්ෂා කොට ජනතා ගැටළු විසඳීමෙහි ලා නිසි සැලැස්මක් නොමැති, අත්තනෝමතික බල අරගලයක් තුළින් සිදුවන්නේල තවදුරටත් රට අරාජික වීම බව එම නිවේදනයේ වැඩිදුරටත් සඳහන්.\nමෙම තීරණාත්මක මොහොත තුළ රටේ නීතියට අවනතව නීතියේ ආධිපත්‍යයට ගරු කරමින් සාමකාමීව සිය විරෝධය දැක්වීම හැරල මහජන දේපළ වලට හානි පමුණුවන කිසිදු ක්‍රියාවක නොයෙදීමට විරෝධතාවයේ නියුතු මහ ජනතාවද, වගකීමෙන් බුද්ධිමත්ව කටයුතු කළ යුතු බව මහනායක හිමිවරුන් අවධාරණය කරනවා.",
       "URL": "https://www.hirunews.lk/309926/වහාම-පාර්ලිමේන්තු-කැඳවන-ලෙසට-ත්‍රෛනිකායික-මහනාහිමිවරුන්-ඉල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1023"
}