{
       "Source": "hirunews",
       "Timestamp": "Tuesday, 16 June 2020 - 8:23",
       "Headline": "කැබිතිගොල්ලෑවෙන් හමුවූ කොරෝනා ආසාදිත කාන්තාවගෙන් වෛරසය බෝවීමේ හැකියාවක් නැතැයි සෞඛ්‍ය අංශ කියයි (වීඩියෝ)",
       "News Content": "යළිත් කොරෝනා වෛරසය ආසාදනය වීම හේතුවෙන් ඊයේ (15) හමුවූ අනුරාධපුර - කැබිතිගොල්ලෑව - හල්මිල්ලෑව ප්‍රදේශයේ පදිංචි කාන්තාවගෙන් වෛරසය බෝවීමේ හැකියාවක් නොමැති බව සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අනිල් ජාසිංහ පවසනවා.\nඅනුරාධපුර - කැබිතිගොල්ලෑව, මහහල්මිල්ලෑව ප්‍රදේශයෙන් ඊයේ හමුවූ කොරෝනා රෝගය වැළදුණු 36 හැවිරිදි කාන්තාව එම ප්‍රදේශයේ පදිංචිකාරියක නොවන බව ප්‍රදේශයේ සෞඛ්‍ය අංශ අනාවරණය කළා.\nකෙසේ වෙතත් ඇය නවාතැන් ගත් මහ හල්මිල්ලෑවේ නිවසේ පදිංචි අඹු සැමි යුවල සහ ඔවුන්ගේ දරුවා ද සමඟ එම නිවසේම දින 14ක කාලයක් නිරෝධායනය කිරීමට අවශ්‍ය පියවර ගත් බවයි ප්‍රදේශයේ මහජන සෞඛ්‍ය පරීක්ෂක කාර්යාලය සඳහන් කළේ.\nසෞඛ්‍ය අංශ සිදුකළ සොයා බැලීම්වලදී හෙලිවී ඇත්තේ මෙම කාන්තාවගේ ස්ථීර පදිංචිය කුරුණෑගල, පාදෙණිය, මිනුවන්ගැටේ ප්‍රදේශයේ බවයි.\nකුවේටයේ සිට පසුගිය 19 වනදා ශ්‍රී ලංකාවට ගෙන්වා ගත් 36 හැවිරිදි මෙම කාන්තාව කුවේටයේ සිට මෙරටට පැමිණ පසුව කොරෝනා රෝග ලක්ෂ පහල වීම හේතුවෙන් හෝමාගම රෝහලට ඇතුළත් කරනු ලැබුවේ පසුගිය මස 28 වනදායි.\nඉන් අනතුරුව මීට දින දෙකකට ඉහත දී සිදුකරන ලද පී.සී.ආර්. පරීක්ෂණයකින් පසු ඇයට සුව වී ඇති බව පවසා නිවසට පිටත් කර හැර ඇති බවයි අනුරාධපුර ශික්ෂණ රෝහලේ අධ්‍යක්ෂ වෛද්‍ය දුලාන් සමරවීර වැඩිදුරටත් සඳහන් කළේ.\nපසුව හදිසියේ ඇති වූ රෝගී තත්ත්වයක් හේතුවෙන් ඇය යලි අනුරාධපුර ශික්ෂණ රෝහලට ඇතුළත් කර අවස්ථාවේදී සිදුකළ පී.සී.ආර් පරීක්ෂාවෙන් ඇයට යලි කොරෝනා ආසාදනය වී ඇති බවට තහවුරු වී තිබෙනවා.\nඒ අනුව මේ වනවිට ඇය අයි.ඩී.එච් රෝහලේ ප්‍රතිකාර ලබනවා.\nකෙසේ වෙතත්, මෙම කාන්තාවගෙන් කොරෝනා පැතිරීමේ අවධානමක් නොමැති බව සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අනිල් ජාසිංහ හිරු ප්‍රවෘත්ති අංශයට අදහස් දක්වමින් ප්‍රකාශ කළා.",
       "URL": "https://www.hirunews.lk/243177/කැබිතිගොල්ලෑවෙන්-හමුවූ-කොරෝනා-ආසාදිත-කාන්තාවගෙන්-වෛරසය-බෝවීමේ-හැකියාවක්-නැතැයි-සෞඛ්‍ය-අංශ-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2656"
}