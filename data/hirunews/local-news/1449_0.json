{
       "Source": "hirunews",
       "Timestamp": "Tuesday, 04 January 2022 - 23:37",
       "Headline": "හිතවතා බලන්න එද්දී බත් එකේ සඟවගෙන ගෙනාව මත්පෙති",
       "News Content": "කළුතර බන්ධනාගාරයේ රැඳවියෙකු බැලීමට පසුගිය දිනක (28) පැමිණි ඔහුගේ හිතවතෙකු විසින් එම රැඳවියාට ලබාදීමට ගෙනා බත් පැකට්ටුවේ රහසිගතව සඟවා සූක්ෂ්ම අයුරින් මත් පෙති රැගෙන විත් ඇති බව අනාවරණ වී තිබෙනවා.\nඑදින (28) පස්වරු 1 - 2ත් අතර කාලය තුළ දී මෙම සිදුවීම සිදුව ඇති අතර, උපක්‍රමශීලී ලෙස අදාළ මත් පෙති කුඩු කර බත් පැකට්ටුවට කලවම් කර ඇති බවයි සිදු කරන ලද විමර්ශනවලින් හෙළි වී ඇත්තේ.\nමෙලෙස රැගෙන විත් ඇති මත් පෙති වර්ගය ප්‍රිගැබලින් ( Prigabaling ) නමැති මත්පෙති වර්ගයක්.\nමෙම සිද්ධිය හෙළිදරව් කර ගැනීමට එදින රාජකාරියේ කටයුතු කළ බන්ධනාගාර නිලධාරින් සමත්ව ඇති අතර, මත් පෙති රැගෙන ආ සැකකරු මේ වනවිට පොලිස් අත් අඩංගුවට ගෙන තිබෙනවා.\nඅත්අඩංගුවට ගත් සැකකරු වැඩිදුර විමර්ශන සඳහා කළුතර උතුර පොලිස් ස්ථානය වෙත භාර දී ඇති අතර, බන්ධනාගාර මූලස්ථානය විසින් ද විශේෂ විමර්ශනයක් ආරම්භ කර ඇති බවට ද තොරතුරු වාර්තා වනවා.",
       "URL": "https://www.hirunews.lk/293044/හිතවතා-බලන්න-එද්දී-බත්-එකේ-සඟවගෙන-ගෙනාව-මත්පෙති",
       "Category": "Local News",
       "Parent URL": "https://www.hirunews.lk/local-news.php?pageID=1449"
}