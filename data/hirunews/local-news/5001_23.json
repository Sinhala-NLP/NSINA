{
       "Source": "hirunews",
       "Timestamp": "Friday, 17 June 2016 - 18:57",
       "Headline": "සිවිල් සංවිධාන විශේෂ අධිකරණයක් ඉල්ලයි",
       "News Content": "මහබැංකු අධිපතිවරයා ලෙස අර්ජුන මහේන්ද්‍රන් නැවත පත් කරන්නේ ද නැද්ද යන්න පිළිබඳව සාකච්ඡා කර තීරණයක් ගන්නා බව ජනාධිපතිවරයා සහ අග්‍රාමාත්‍යවරයා ප්‍රකාශ කර තිබෙනවා.\nඒ, ජනාධිපති ලේකම් කාර්යාලයේ සිවිල් සංවිධාන නියෝජිතයින් සමඟ අද පැවැති සාකච්ඡාවකදියි.\nමෙම සාකච්ඡාවට සාධාරණ සමාජයක් සඳහා වූ ජනතා ව්‍යාපාරය, පුරවැසිබලය ඇතුළු සිවිල් සංවිධාන කිහිපයක සහ වෘත්තීය සමිති නියෝජිතයින් එක්වුණා.\nමෙහිදී පසුගිය කාලයේ සිදුවූ මහා පරිමාණ වංචා, දුෂණ සිද්ධීන් සම්බන්ධයෙන් වන නඩු කඩිනමින් විභාග කිරීම සඳහා විශේෂ අධිකරණයක් පිහිටුවීමට යෝජනා කළ බවයි සාකච්ඡාවට එක්වූ පුරවැසිබලය සංවිධානයේ සම කැදවුම්කරු සමන් රත්නප්‍රිය සදහන් කළේ.\nමෙහිදී මහබැංකුවට නව අධිපතිවරයෙකු පත් කිරීම මදකට නවත්වා පවතින චෝදනා සම්බන්ධයෙන් පරීක්ෂණයක් සිදුකර අනතුරුව නිසි තීරණයක් ගැනීම සිදුකළ යුතු බවට සිවිල් සංවිධාන යෝජනා කර තිබෙනවා.",
       "URL": "https://www.hirunews.lk/135831/සිවිල්-සංවිධාන-විශේෂ-අධිකරණයක්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=5001"
}