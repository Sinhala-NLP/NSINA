{
       "Source": "hirunews",
       "Timestamp": "Wednesday, 20 April 2016 - 7:39",
       "Headline": "කැබලිත්ත දේවාලයට යන බැතිමතුන්ට අලූත් නීති",
       "News Content": "කතරගම දෙවියන් වැඩවාසය කරන බවට සහ අනුහස් රැසක් ඇතැයි විශ්වාස කෙරෙන කැබලිත්ත දේවාලයේ ආශිර්වාදය ලබාගැනීමට එන බැතිමතුන්ට නව නීති පැනවීමට තිරසාර සංවර්ධන හා වනජීවී අමාත්‍යාංශය තීරණය කර තිබෙනවා.\nඅදාළ නීති ලබන ජූලි පළමුවනදා සිට ක්‍රියාත්මක බවයි එම අමාත්‍යාංශය සඳහන් කළේ.\nපරිසරයට සිදුවන හානි අවම කිරීමේ අරමුනින් මෙම තීරණය ගෙන තිබෙනවා.\nඒ අනුව කොටියාගල හරහා සහ අම්පාර - කුමන අභයභූමිය හරහා වන ප්‍රධාන මාර්ග දෙක පමණක් භාවිතා කරමින් මින් ඉදිරියට කැබලිත්ත දේවාලයට ගමන් කළ යුතු වනවා.\nඅදාළ මාර්ග දෙකෙන් ගමන් කිරීමේදී ප්‍රවේශපත්‍ර ලබාගැනීමේ කවුළු දෙකක් ඉදිරියේදී ස්ථාපිත කිරීමටද සැළසුම් කර ඇති අතර ට්‍රැක්ටර් රථවලින් පැමිණෙන බැතිමතුන් සඳහා රුපියල් දහසක මුදලක්ද ජීප් රථවලින් පැමිණෙන බැතිමතුන් සඳහා රුපියල් 2500 ක්ද අය කෙරෙනු ඇති.\nමීට පෙර කැබලිත්ත දේවාලයට ගමන් කිරීමට යොදාගත් ගල්ගේ මාර්ගයේ ගමනාගමන කටයුතු සඳහා ඉඩ ලැබෙන්නේ නැහැ.\nමෙම තීරණ රජයේ ප්‍රධානීන්ටද ක්‍රියාත්මකයි.\nඑමෙන්ම පොලිතීන් රැගෙන යාමද සම්පූර්ණයෙන්ම තහනම් කර තිබෙනවා.\nවිශාල ප්‍රමාණයේ ටයර් යෙදු  ඕෆ්රෝඞ් වර්ගයේ රථ යොදාගෙන කැබලිත්ත දේවාලය වන්දනා කිරීමටද යාමද ඒ අනුව සම්පූර්ණයෙන් තහනම් වනු ඇති.\nඑසේම වර්ෂාව අධිකව පවතින සැප්තැම්බර් මාසයේදී වන්දනා සඳහා පැමිණිම තහනම් කිරීමටද තිරසාර සංවර්ධන හා වනජීවී අමාත්‍යාංශය තීරණය කර  තිබෙනවා.\nමීට  අමතරව රාත්‍රී හතෙන් පසු කැබලිත්ත දේවාලයේ පූජාවන් පැවැත්වීමටද ජූලි පළමුවනදායින් පසු අවසර හිමිවන්නේ නැහැ.",
       "URL": "https://www.hirunews.lk/131265/කැබලිත්ත-දේවාලයට-යන-බැතිමතුන්ට-අලූත්-නීති",
       "Category": "Local News",
       "Parent URL": "https://www.hirunews.lk/local-news.php?pageID=5081"
}