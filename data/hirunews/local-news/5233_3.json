{
       "Source": "hirunews",
       "Timestamp": "Sunday, 27 December 2015 - 13:10",
       "Headline": "දෙමළ ජනතා සභාව දෙවන වරටත් රැස්වේ",
       "News Content": "උතුරු පළාත් ප්‍රධාන අමාත්‍ය සී.වී.විග්නේෂ්වරන්ගේ ප්‍රධානත්වයෙන් මෑතකදී පිහිටුවා ගත් දෙමළ ජනතා සභාවේ රැස්වීමක් මේ වනවිට යාපනයේදී පැවැත්වෙනවා.\nයාපනය පුස්තකාල ශ්‍රවණාගාරයේ පැවැත්වෙන මෙම රැස්වීමට දෙමළ ජනතා සභාව නියෝජනය කරන දේශපාලන පක්ෂවල සාමාජිකයින් එක්ව සිටින බවයි හිරු වාර්තාකරු සඳහන් කළේ.\nඅද (27) පැවැත්වෙන රැස්වීමේදී විශේෂ තීරණ කිහිපයක් ගැනීමට නියමිත බව ද සඳහන්.\nවිශේෂයෙන් දේශපාලන විසඳුමක් ලබා ගැනීම සඳහා ගත යුතු ක්‍රියාමාර්ග පිළිබඳව මෙන්ම ජිනීවා මානව හිමිකම් මණ්ඩලයේදී සම්මත වූ ශ්‍රී ලංකාව පිළිබද යෝජනාව ක්‍රියාවට නැංවීම පිළිබඳව සොයා බැලීම සඳහා කමිටු පිහිටුවා ගැනීම ද දැන් පැවැත්වෙන සාකච්ඡාවේදී සිදුකිරීමට නියමිතයි.\nමීට සතියකට පෙර සිය සමාරම්භක රැස්වීම පැවැත්වූ දෙමළ ජනතා සභාව අද රැස්වීමේදී සිය ඉදිරි ක්‍රියාමාර්ග තීරණය කෙරෙනු ඇති.\nකෙසේ නමුත්, උතුරු පළාත් ප්‍රධාන අමාත්‍ය සී.වී. විග්නේෂ්වරන් සහ දෙමළ ජාතික සන්ධානයේ නායක ආර්. සම්බන්ධන් අතර පවතින මතගැටුම්වල ප්‍රතිඵලයක් ලෙස දෙමළ ජාතික සභාව බිහිවූ බවයි ඇතැමුන් පෙන්වා දෙන්නේ.",
       "URL": "https://www.hirunews.lk/122874/දෙමළ-ජනතා-සභාව-දෙවන-වරටත්-රැස්වේ",
       "Category": "Local News",
       "Parent URL": "https://www.hirunews.lk/local-news.php?pageID=5233"
}