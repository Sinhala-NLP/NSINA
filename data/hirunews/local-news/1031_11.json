{
       "Source": "hirunews",
       "Timestamp": "Sunday, 10 July 2022 - 17:57",
       "Headline": "විකල්ප අගමැති විය යුත්තේ සජිත්! - රට; ඇෆ්ගනිස්ථානයක්, සුඩානයක් වෙන්න දෙන්න බෑ! - රාජිත සේනාරත්න (වීඩියෝ)",
       "News Content": "ජනාධිපතිවරයා සහ අගමැතිවරයා ඉවත් වූ විට විපක්ෂ නායකවරයා විපකල්ප අග්‍රාමාත්‍යවරයා ලෙස පත්වන බවත් එය පාර්ලිමේන්තු ප්‍රජාතන්ත්‍රවාදය අනුව සිදු විය යුත්තක් බවත් පාර්ලිමේන්තු මන්ත්‍රී රාජිත සේනාරත්න පවසනවා.\nඔහු ඒ බව කියා සිටියේ අද (10) සමගි ජන බලවේගයේ මාධ්‍ය හමුවට එක්වෙමින්.\nඑහි දී ඔහු කියා සිටියේ, \"අද ජනාධිපතිවරයාත් නෑ. අගමැතිවරයාත් නෑ. ඒකට විකල්ප අගමැතිවරයා කියන්නේ විපක්ෂ නායකවරයා. ඕනෑ ම රටක පාර්ලිමේන්තු ප්‍රජාතන්ත්‍රවාදය අනුව විපක්ෂ නායකවරයා තමා විකල්ප අග්‍රාමාත්‍යවරයා. ලෝකයේ ඕනෑම රාජ්‍ය ත්‍රාන්තික නායකයෙක්, ජාත්‍යන්තර සංවිධානයක් ඕනෑ ම රටකට ආවහ ම අග්‍රාමාත්‍යවරයාවත් හම්බවෙලා, විපක්ෂ නායකවරයාවත් හම්බවෙලා තමා යන්නේ. මොකද ඒ අය කවුරුත් දන්නේ නෑ හෙට දිනයේ අග්‍රාමාත්‍යවරයා වෙන්නේ විපක්ෂ නායක ද කියන එක.\" යනුවෙන්.\nඑසේ ම, \"මේක අවසන් කළ යුත්තේ පාර්ලිමේන්තුව හරහා. එහෙ ම නැත්නම් රටේ අරාජික තත්ත්වයක් ඇති වුණොත් මේක ඇෆ්ගනිස්තානයක්, සුඩානයක්, හෝ ටියුනිසියාවක් කරන්නට බෑ අපිට. වගකිව යුතු දේශපාලනඥයෙක් විදියට අපේ මුලික පරමාර්ථය අරාජිකත්වයෙන් ඉවත්කර ගැනීම. දෙවැන්න මේ රටේ ජනතාවගේ දුක්අදෝනාවන් නැතිකර දීම.\" යනුවෙන් ද මන්ත්‍රීවරයා කියා සිටියා.\nඑසේ ම විපක්ෂ නායකවරයා සමග එක්ව, ඔහුගේ නායකත්වයෙන් යුතුව, අර්බුදයට සියලු ම දෙනා හා එක්ව බලය බෙදා හැරෙන අයුරින් කඩිනමින් ආණ්ඩුවක් පිහිටුවා මිනිසුන්ගේ දුක්ගැනවිල්ල සමනය කිරීමට කටයුතුයි යනුවෙන් ද ඔහු මාධ්‍ය හමුවේ කියා සිටියා.",
       "URL": "https://www.hirunews.lk/309623/විකල්ප-අගමැති-විය-යුත්තේ-සජිත්-රට-ඇෆ්ගනිස්ථානයක්-සුඩානයක්-වෙන්න-දෙන්න-බෑ-රාජිත-සේනාරත්න-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1031"
}