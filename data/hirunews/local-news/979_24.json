{
       "Source": "hirunews",
       "Timestamp": "Saturday, 30 July 2022 - 15:14",
       "Headline": "හිටපු ජනපතිගේ නිල ධජය සොරා ගත් පුද්ගලයා රිමාන්ඩ්",
       "News Content": "ජනාධිපති නිල ධජය සොරකම් කිරීමේ සිද්ධිය සම්බන්ධයෙන් අත්අඩංගුවට ගත් පුද්ගලයා අගෝස්තු 05 දක්වා රක්ෂිත බන්ධනාගාර ගත කිරීමට කොළඹ මහේස්ත්‍රාත් අධිකරණය නියෝග කර තිබෙනවා.\nඉකුත් ජූලි 9 වැනි දා කොළඹ කොටුව ජනාධිපති මන්දිරයට මහජනතාව ඇතුළු වීමත් සමග මෙම පුද්ගලයා ද එහි ඇතුළු වී ඇති අතර, ඔහු එහි වූ ජනාධිපතිවරයාගේ නිල ධජය සොරා ගෙන තිබුණා.\nපසුව ඔහු එය ඇඳ ඇතිරිල්ලක් ලෙස භාවිත කරනු අයුරු ඇතුලත් වීඩියෝ පටයක් සමාජ මාධ්‍යට නිකුත් කර තිබුණා.\nසැකකරු ඊයේ (29) උදෑසන නීතිඥයෙකු මාර්ගයෙන් වේල්ලවීදිය පොලිසියට පැමිණ භාර වී තිබූ අතර ඔහුව අද(30) කොළඹ මහේස්ත්‍රාත් අධිකරණයට ඉදිරිපත් කිරීමෙන් අනතුරුව මෙම නියෝගය ලබා දී තිබුණා.\nඋදේනි කළුතන්ත්‍රී නම් මෙම සැකකරු වරාය ආරක්ෂක නිලධාරියෙකු වන අතර, සමගි ජන බලවේගය වරාය වෘත්තීය සමිතියේ හිටපු සභාපතිවරයා ද වනවා.",
       "URL": "https://www.hirunews.lk/311411/හිටපු-ජනපතිගේ-නිල-ධජය-සොරා-ගත්-පුද්ගලයා-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=979"
}