{
       "Source": "hirunews",
       "Timestamp": "Monday, 01 July 2019 - 7:23",
       "Headline": "රාජ්‍ය සේවක වැටුප් ඇතුලූ දීමනා වැඩිවීම අද සිට",
       "News Content": "යෝජිත රාජ්‍ය සේවක වැටුප් වැඩිවීම ඇතුලූ දීමනා ඉහළ නැංවීම අද සිට ක්‍රියාත්මකයි.\nමුදල් අමාත්‍යාංශය සඳහන් කළේ රාජ්‍ය සේවකයින්ගේ වැටුප්, ත්‍රිවිධ හමුදාවේ දීමනා, විශ්‍රාමිකයින්ගේ වැටුප් විෂමතා ඉවත්කිරීම මේ යටතේ ක්‍රියාත්මක වනු ඇති බවයි.\nඒ යටතේ ලක්ෂ 11 ක් පමණ වන රාජ්‍ය සේවකයින්ට රුපියල් 2500 ක අන්තර්කාලීන දීමනාවක්, ආරක්ෂක දීමනා ඉහළ නැංවීම, විශ්‍රාම වැටුප් විෂමතා ඉවත් කිරීම සහ විශේෂ හැකියාවන් සහිත පුද්ගලයින්ගේ දීමනා ඉහළ නැංවීම අද සිට සිදු කෙරෙනු ඇති.\nමේ සඳහා රජය වෙන්කර ඇති මුදල රුපියල් මිලියන 40,000 කට ආසන්නයි.\nමෙහිදී 2015 දෙසැම්බර් 31 වන දිනට පෙර විශ්‍රාම ගිය ලක්ෂ 5 ක් පමණ වන සියලූම විශ්‍රාමිකයින්ට රුපියල් 2800 ක අවමයක සිට රුපියල් 20,000ක උපරිමයක් දක්වා විශ්‍රාම වැටුප් ඉහළ නැංවෙනු ඇති.\nඑමෙන්ම ත්‍රිවිධ හමුදාවේ නිලධාරීන්ට සහ සෙසු නිලයන්ට ගෙවනු ලබන දීමනා අද සිට ඉහළ නැංවෙන බවයි මුදල් අමාත්‍යාංශය සඳහන් කළේ.\nඒ අනුව නිලධාරීන්ගේ සලාක දීමනාව රුපියල් 23,231 දක්වාත් සෙසු නිලයන්ගේ සලාක දීමනාව රුපියල් 19,350 දක්වාත් ඉහළ නංවෙනු ඇති.\nඑමෙන්ම යුද හමුදා සාමාජිකයින් වෙත ගෙවනු ලබන ගෙවල් කුලී දීමනාව ද දෙගුණ කර තිබෙනවා.",
       "URL": "https://www.hirunews.lk/219418/රාජ්‍ය-සේවක-වැටුප්-ඇතුලූ-දීමනා-වැඩිවීම-අද-සිට",
       "Category": "Local News",
       "Parent URL": "https://www.hirunews.lk/local-news.php?pageID=3273"
}