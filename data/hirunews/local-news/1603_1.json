{
       "Source": "hirunews",
       "Timestamp": "Wednesday, 27 October 2021 - 11:39",
       "Headline": "හිටපු උතුරු පළාත් ආණ්ඩුකාරවරිය මැතිවරණ කොමිෂන් සභාවට",
       "News Content": "හිටපු උතුරු පළාත් ආණ්ඩුකාර පී.එස්.එම් චාර්ල්ස් මැතිවරණ කොමිෂන් සභාවේ සාමාජිකාවක ලෙස පත් කිරීමට පාර්ලිමේන්තු සභාවේ අනුමැතිය හිමි වී තිබෙනවා.\nඒ මෙතෙක් මැතිවරණ කොමිෂන් සභාවේ සාමාජිකයෙකු ලෙස කටයුතු කළ ජීවන් ත්‍යාගරාජන් එම තනතුරෙන් ඉල්ලා අස්වීම හේතුවෙන් අදාළ පුරප්පාඩුව සඳහායි.\nමෙලෙස මැතිවරණ කොමිෂන් සභාවෙන් ඉල්ලා අස් වූ ජීවන් ත්‍යාගරාජන් උතුරු පළාත් ආණ්ඩුකාරවරයා ලෙස පත් කෙරුණා.\nමෙතෙක් උතුරු පළාත් ආණ්ඩුකාර ධූරයේ කටයුතු කළ  පී එස් එම් චාර්ල්ස් මැතිවරණ කොමිෂමට පත් කෙරෙන්නේ ඒ අනුවයි.\nපී.එස්.එම් චාර්ල්ස් මීට පෙර සෞඛ්‍ය හා දේශීය වෛද්‍ය අමාත්‍යාංශයේ ලේකම්වරිය ලෙස හා රේගු අධ්‍යක්ෂ ජනරාල්වරිය ලෙසත් කටයුතු කර තිබෙනවා.\nමීට අමතරව සුන්දරම් අරුමයිනායහම් රාජ්‍ය සේවා කොමිෂන් සභාවේ සාමාජිකයෙකු ලෙස පත් කිරීමටත් කතාතානායක මහින්ද යාපා අබේවර්ධනගේ ප්‍රධානත්වයෙන් පසුගිය 25 වැනි දා රැස් වූ පාර්ලිමේන්තු සභාවේ එකඟතාව පළ වී ඇති බවයි වාර්තා වන්නේ.\nමේ අතර, විධිමත් නීති සංශෝධනයක් සිදුකර කුමන ක්‍රමයට හෝ කඩිනමින් පළාත් සභා මැතිවරණය පැවැත්වීමේ අවස්ථාව මැතිවරණ කොමිසන් සභාවට ලබා දෙන ලෙස එහි සභාපති නිමල් පුංචිහේවා ඉල්ලීමක් කරනවා.\nකොළඹ ඊයේ (26) පැවති මාධ්‍ය හමුවකට එක්වෙමින් ඔහු කියා සිටියේ ඕනෑම අවස්ථාවක පළාත් සභා මැතිවරණය පැවැත්වීමට මැතිවරණ කොමිසන් සභාව සූදානමින් සිටින බවයි.\nඑමෙන්ම වයස අවුරුදු 18 සම්පූර්ණ වූ සැණින් ඡන්දය භාවිතා කිරීමේ අවස්ථාව ලබා දීමට අදාළ පනත මේ වන විට සම්මත වී ඇති බවයි ඔහු මෙහිදී ප්‍රකාශ කළේ.",
       "URL": "https://www.hirunews.lk/286176/හිටපු-උතුරු-පළාත්-ආණ්ඩුකාරවරිය-මැතිවරණ-කොමිෂන්-සභාවට",
       "Category": "Local News",
       "Parent URL": "https://www.hirunews.lk/local-news.php?pageID=1603"
}