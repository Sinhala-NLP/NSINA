{
       "Source": "hirunews",
       "Timestamp": "Saturday, 12 February 2022 - 13:37",
       "Headline": "ශාසනාරක්ෂක මණ්ඩලයේ ගැටලු විසඳන්න - අගමැතිගෙන් උපදෙස් (වීඩියෝ)",
       "News Content": "සමස්ත ලංකා ශාසනාරක්ෂක මණ්ඩලයේ දැනට පවතින ගැටලු‍ විසඳීමට පියවර ගන්නැයි අග්‍රාමාත්‍ය මහින්ද රාජපක්ෂ නිලධාරීන්ට උපදෙස් දී තිබෙනවා.\nඒ, අරලියගහ මන්දිරයේදී ඊයේ (11) පැවති සමස්ත ලංකා ශාසනාරක්ෂක මණ්ඩල සාකච්ඡාවේදී ඉදිරිපත් වූ කරුණු සැලකිල්ලට ගනිමින්.\nඅග්‍රාමාත්‍යවරයාගේ ප්‍රධානත්වයෙන් පැවති මෙම සාකච්ඡාවේදී, නාගදීප රජමහා විහාරස්ථානය පූජා භූමියක් බවට පත් කිරීමේ සන්නස්පත්‍රය ප්‍රදානය කිරීමේ උත්සවය එළැඹෙන මාර්තු මාසයේ දී පැවැත්වීමට ද තීරණය කර තිබෙනවා.\nඅග්‍රාමාත්‍ය කාර්යාලය පැවසුවේ, දහම් පාසල් කොඩි දිනය, දහම් පාසල් දින ජාතික උත්සවය සහ දහම් පාසල් සිසු නිපුණතා ජාතික උත්සවය පැවැත්වීම සම්බන්ධයෙන්ද මෙහිදී විශේෂ අවධානයක් යොමු වූ බවයි.\nඋතුරු හා නැගෙනහිර පළාත්වල පූජා භූමි හා පුරාවිද්‍යා ස්ථානවල දැනට පවතින ගැටලු‍ නිරාකරණය කරමින් ඒවායේ ඇති ශිලාලේඛන අනාගත පරපුර වෙනුවෙන් සංරක්ෂණය කළ යුතු බවද අග්‍රාමාත්‍ය මහින්ද රාජපක්ෂ මෙහිදී අවධාරණය කර තිබෙනවා.",
       "URL": "https://www.hirunews.lk/296819/ශාසනාරක්ෂක-මණ්ඩලයේ-ගැටලු-විසඳන්න-අගමැතිගෙන්-උපදෙස්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1361"
}