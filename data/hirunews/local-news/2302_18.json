{
       "Source": "hirunews",
       "Timestamp": "Monday, 30 November 2020 - 17:34",
       "Headline": "රටටම සුව පතන පාසල (වීඩියෝ)",
       "News Content": "කොවිඩ් 19 වසංගතය ලොවපුරා එදිනෙකා ක්‍රියාකාරකම්වලට සිදුකර ඇත්තේ සුලු පටු බලපෑමක් නොවේ.\nමෙම වසංගතයෙන් ආරක්ෂාවීමට අප දැඩිව අනුගමනය කළයුතු පුරුදු මේ වනවිට එදිනෙදා ජීවිතයට බද්ධ වී අවසන්.\nමේ ඒ හොඳ  පුරුදු අකුරටම පිළිපදින පුත්තලම - නාගමඩුව විදුහලයි.\nමේ පුත්තලම අධ්‍යාපන කලාපයට අයත් නාගමඩුව විදුහලයි.\nපුත්තලම  - වනාතවිල්ලුව - නාගමඩුව කණිෂ්ඨ විද්‍යාලයේ දරු දැරියන් අධ්‍යයන කටයුතු  ආරම්භ කිරීමට පෙර රතන සුත්‍රය සජ්ජායනා කරන්නේ දැනට ලොවපුරා ව්‍යාප්ත වී ඇති කොවිඩ් වසංගතයෙන් ආරක්ෂාවීමට සෙත් ප්‍රාර්ථනා කරමින්.\nආගම් භේදයකින් තොරව පාසලේ සිටින සියලු දරුවන් සහ ගුරු මණ්ඩලය නිසි සෞඛ්‍යාරක්ෂිත ක්‍රමවේද සහ සමාජ දුරස්ථභාවය තබා ගනිමින් පන්සිල් සමාදම් වී මෙලෙස රතන සුත්‍රය සජ්ඣායනය කරනවා.\nදරුවන්ගේ ප්‍රතිශක්තිය වර්ධනය කර ගැනීම උදෙසා මව්පියන් පිළියෙල කරන ලද ඉගුරු සහිත කොත්තමල්ලි පානයක් ද  සෑම දරුවෙකුටම ලබාදීම මොවුන්ගේ දින චර්යාවේ තවත් අංගයක්.\nනාගස්මඩුව කනිෂ්ඨ විද්‍යාලයේ විදුහල්පතිනි එස්. සුභාෂනී නොනිස් මෙනවිය පෙන්වා දෙන්නේ මෙම වැඩපිළිවෙළ දරුවන්ට මානසික සුවයක් ගෙනදීමට ඉවහල් වන බවයි.\nපළමු ශ්‍රේණියේ සිට 11 වන ශ්‍රේණිය දක්වා පන්ති පැවැත්වෙන මෙම පාසල වයඹ පළාතේ අති දුෂ්කර පාසලක් බවට හඳුනා ගෙන ඇතත් එහි අධ්‍යාපනය ලබන දරුවන්ගේ අධ්‍යයන කටයුතු ඉතා ඉහළ මට්ටමක පවතින බව මව්පියන් පවසනවා.\nමෙම පාසලේ දරුවන්ගේ අහිංසක ඉල්ලීම වන්නේ කොවිඩ් වෛරසයෙන් තවදුරටත් ආරක්ෂාවීම සඳහා පාසලේ ප්‍රධාන දොරටුව අබියස විෂබීජහරණය සඳහා කුටියක් ස්ථාපිත කර දෙන ලෙසයි.",
       "URL": "https://www.hirunews.lk/255980/රටටම-සුව-පතන-පාසල-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2302"
}