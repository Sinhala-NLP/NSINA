{
       "Source": "hirunews",
       "Timestamp": "Friday, 24 June 2022 - 14:40",
       "Headline": "රුසියාවෙන් පෙරදිග රටවලට ඉන්ධන නිකුත් නොකිරීම නිසයි ගන්න බැරි වුණේ - උදය ගම්මන්පිළ (වීඩියෝ)",
       "News Content": "තමා බලශක්ති අමාත්‍යවරයා ලෙස සිටින සමයේ රුසියාවෙන් අඩු මිලට ඉන්ධන ආනයනය කිරීමට අවස්ථාවක් නො ලැබුණේ රුසියාව විසින් පෙරදිග රටවලට ඉන්ධන නිකුත් කිරීමක් සිදු නොකිරීම නිසාවෙන් බව පාර්ලිමේන්තු මන්ත්‍රී උදය ගම්මන්පිළ ප්‍රකාශ කරනවා.\nඒ අඩු මිල ගණන් යටතේ ඉන්ධන මිලට ගැනීමට හැකියාව තිබිය දී, රුසියාවෙන් ඉන්ධන ආනයනය කිරීමට කටයුතු නො කිරීම පිළිබඳව පසුගිය දා (22) පාර්ලිමේන්තුවේ දී විමල් වීරවංශ මන්ත්‍රීවරයා සහ විදුලිබල හා බලශක්ති අමාත්‍ය කංචන විජේසේකර අතර ඇති වූ විවාදයක දී මතු වූ කරුණක් සම්බන්ධයෙන් පිළිතුරු දෙමින්.\nඅදාළ විවාදයේ දී විදුලිබල හා බලශක්ති අමාත්‍ය කංචන විජේසේකර විමසා සිටියේ, “ඔබතුමාගේ සංධානයේ සිටින හිටපු බලශක්ති ඇමතිවරයා තමයි පසුගිය වසර එකහමාරක් කටයුතු කලේ. එතුමා රුසියාවෙන් තෙල් නොගත්තේ ඇයි” යනුවෙන්.\nඑම ප්‍රශ්නයට පිළිතුරු වශයෙන් මන්ත්‍රීවරයා සඳහන් කරන්නේ \"රුසියාව සහ යුක්රේනය අතර යුද්ධය අරඹන්නේ 2022 පෙබරවාරි 24 දිනය. යුරෝපී​ය රටවල් විසින් රුසියාවට සීමිත වෙළඳ සම්බාධක පනවන්නේ පෙබරවාරි 26 දිනය. රුසියාව​ විසින් ඈත පෙරදිග රටවලට තම ඉන්ධන සැපයීම ඇරඹු​වේ සමීපයේ තිබෙන යුරෝපියානු වෙලඳපොල අහිමි වීමෙන් පසුවය. ජනාධිපතිතුමා විසින් මා බලශක්ති ඇමති ධූරයෙන් ඉවත් කරන්නේ මාර්තු 3 දිනය. එනම් රුසියාවට සම්බාධක පනවා දින පහකට පසුවය. එබැවින් අඩු මිලට රුසියානු ඛනිජතෙල් මිල දී ගැනීමේ ස්වර්ණමය අවස්ථාව මා ඇමති ධූරය දරණ සමයේ නොතිබුණු බව දිනපතා ප්‍රවෘත්ති නරඹන පාසල් දරුවන් පවා දන්නා කරුණකි.\" යනුවෙන්.\n(මන්ත්‍රීවරයා විසින් නිකුත් කළ මාධ්‍ය නිවේදනය පහතින්)",
       "URL": "https://www.hirunews.lk/308066/රුසියාවෙන්-පෙරදිග-රටවලට-ඉන්ධන-නිකුත්-නොකිරීම-නිසයි-ගන්න-බැරි-වුණේ-උදය-ගම්මන්පිළ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1071"
}