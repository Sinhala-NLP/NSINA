{
       "Source": "hirunews",
       "Timestamp": "Wednesday, 15 March 2023 - 15:04",
       "Headline": "ක්‍රිකට් ක්‍රීඩාව නැංවීම සඳහා අමාත්‍යවරයාගේ ප්‍රමුඛත්වයෙන් විශේෂ සාකච්ඡාවක් (වීඩියෝ)",
       "News Content": "මෙරට ක්‍රිකට් ඉහළ නැංවීම සඳහා පරිපාලනමය වශයෙන් ගත යුතු තීරණ සම්බන්ධයෙන් ක්‍රීඩා අමාත්‍ය රොෂාන් රණසිංහ සහ ශ්‍රී ලංකා ක්‍රිකට් ආයතනයේ හිටපු පරිපාලකයින්ගේ සහභාගිත්වයෙන් පසුගිය දා කොළඹ ක්‍රීඩා අමාත්‍යංශයේ දී විශේෂ සාකච්ඡාවක් පැවැත්වුණා.\nක්‍රීඩා අමාත්‍යවරයා විසින් ක්‍රීඩා පනතේ රෙගුලාසිවල සිදු කළ සංශෝධනයන් සම්බන්ධයෙන් මෙහි දී දීර්ඝ වශයෙන් සාකච්ඡාවට බඳුන් කර තිබෙනවා.\nජාතික ක්‍රීඩා සංගමයක තනතුරක් දැරිය හැකි උපරිම වයස් සීමාව අවුරුදු 70කට සීමා කිරීම, සභාපති සහ අනෙකුත් තනතුරුවල කටයුතු කිරීමේ උපරිම කාලය ද වසර 4කට සීමා කිරීම ඇතුළු ව කරුණු මෙම නව සංශෝධනයන් අතරට ඇතුලත් වුණා.\nකෙසේ වෙතත්, ක්‍රීඩා රෙගුලාසිවල සිදු කළ සංශෝධනයන් තාවකාලිකව අත්හිටුවමින් පසුගිය මස 27 වැනි දා අභියාචනාධිකරණය අතුරු තහනම් නියෝගයක් නිකුත් කළේ ශ්‍රී ලංකා ක්‍රිකට් ආයතනය ඳ ඇතුළු ක්‍රීඩා සංගම් කිහිපයක් ඉදිරිපත් කළ පෙත්සමක් සලකා බැලීමෙන් අනතුරුව යි.\nඒ අතරවාරයේ දී ලබන මැයි මස 20 වැනිදා පැවැත්වීමට සැලසුම් කර තිබෙන ශ්‍රී ලංකා ක්‍රිකට් ආයතනයේ නිලවරණය සඳහා නාමයෝජනා කැඳවනු ලැබූ අතර, ඒ සඳහා වත්මන් ශ්‍රී ලංකා ක්‍රිකට් පරිපාලකයින් පමණක් නාමයෝජනා භාරදී තිබීමත් කැපී පෙනුණා.\nමේ අතර, පෙරේ දා අවසන් වූ ශ්‍රී ලංකා නවසීලන්ත ටෙස්ට් තරගයේ දී නිරෝෂන් දික්වැල්ල පෙන්වූ දුර්වල පන්දු රැකීම ගැන මාධ්‍යවේදියකු අර්ජුන රණතුංගගෙන් විමසා සිටියා.\nඑහි දී අර්ජුණ රණතුංග සඳහන් කළේ, මට වඩා ක්‍රිකට් දන්නා අය ක්‍රිකට් පරිපාලනයේ සිටිනා නිසා, එම ප්‍රශ්නය ඔවුන්ගෙන් ඇසිය යුතු එකක් බව යි.",
       "URL": "https://www.hirunews.lk/330019/ක්‍රිකට්-ක්‍රීඩාව-නැංවීම-සඳහා-අමාත්‍යවරයාගේ-ප්‍රමුඛත්වයෙන්-විශේෂ-සාකච්ඡාවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=475"
}