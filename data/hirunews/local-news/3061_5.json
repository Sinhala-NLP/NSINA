{
       "Source": "hirunews",
       "Timestamp": "Wednesday, 06 November 2019 - 18:53",
       "Headline": "ආණ්ඩුවේ ලිපි ගැන විශ්වාසයක් නැතැයි උපවාසයේ නිරතවූ කාශ්‍යප හිමියන් කියයි",
       "News Content": "අග්‍රාමාත්‍ය කාර්යාලය හෝ ජනාධිපති ධූර අපේක්ෂක, අමාත්‍ය සජිත් ප්‍රේමදාස යොමුකළ ලිපි පිළිබඳව විශ්වාසයක් නොමැති බව මිලේනියම් චැලෙන්ජ් කෝපරේෂන් ගිවිසුම අත්හිටුවන ලෙස ඉල්ලමින් මාරාන්තික උපවාසයක නිරත වූ කොළඹ ජාත්‍යන්තර විපස්සනා භාවනා මධ්‍යස්ථානාධිපති පූජ්‍ය උඩුදුම්බර කාශ්‍යප හිමියන් පවසනවා.\nකොළඹ නිදහස් චතුරස‍්‍ර පරිශ්‍රයේ සිදුකළ උපවාසය ඊයේ මධ්‍යම රාත්‍රියේ අවසන් කිරීමෙන් අනතුරුව අද කැඳවා තිබූ මාධ්‍ය හමුවකදීයි උන්වහන්සේ මේ බව කියා සිටියේ.\nමිලේනියම් චැලෙන්ජ් කෝපරේෂන් හෙවත් එම්.සී.සී. ගිවිසුම අත්සන් කිරීම අත්හිටුවන්නැයි ඉල්ලා පූජ්‍ය උඩුදුම්බර කාශ්‍යප හිමියන් ඊයේ පෙරවරු 8.45 ට පමණ මාරාන්තික උපවාසයක් ආරම්භ කළ අතර, ඊට සහය පළ කිරීම සඳහා මහා සංඝරත්නය, දේශපාලනඥයින්, කලාකරුවන් සහ සිවිල් සංවිධාන නියෝජිතයින් ඇතුළු විශාල පිරිසක් එක්ව සිටියා.\nඑම ස්ථානයට වැඩම කළ රාමඤ්ඤ මහ නිකායේ ස්වාමීන් වහන්සේ කිහිප නමක්ද උපවාසය අත්හිටුවන ලෙස ඉල්ලීමක් කළද, උන්වහන්සේ අවධාරණය කළේ ගිවිසුම අත්සන් කිරීම අත්හිටුවන බවට ලිඛිත පොරොන්දුවක් ලැබෙන තුරු තම උත්සාහය අත්නොහරින බවයි.\nමේ අතර, පාර්ලිමේන්තු මන්ත්‍රී ආචාර්ය බන්දුල ගුණවර්ධන, ශ්‍රී ලංකා පොදුජන පෙරමුණේ ජනාධිපති ධූර අපේක්ෂක ගෝඨාභය රාජපක්ෂගේ ලිපියක් රැගෙන පූජ්‍ය උඩුදුම්බර කාශ්‍යප හිමියන් මාරාන්තික උපවාසයේ නිරත නිදහස් චතුරස‍්‍ර පරිශ්‍රයට ඊයේ රාත්‍රියේ පැමිණියා.\nඑමෙන්ම, එක්සත් ජාතික පක්ෂ හිටපු මහ ලේකම් තිස්ස අත්තනායකද ඊයේ රාත්‍රියේ එම ස්ථානයට පැමිණ උපවාසයේ නිරත වූ පූජ්‍ය උඩුදුම්බර කාශ්‍යප හිමියන්ට අග්‍රාමාත්‍ය කාර්යාලයෙන් සහ ජනාධිපති ධූර අපේක්ෂක අමාත්‍ය සජිත් ප්‍රේමදාස යොමුකළ ලිපි දෙකක් ඉදිරිපත් කළා.\nකෙසේ වෙතත්, ඉන් අනතුරුව පාර්ශව ගණනාවකින් ලැබුණු ලිඛිත පොරොන්දු හේතුවෙන් උන්වහන්සේ සිය මාරාන්තික උපවාසය නතර කළා.\nමේ අතර, මුදල් අමාත්‍ය මංගල සමරවීර මිලේනියම් චැලේන්ජ් කෝපරේෂන් ගිවිසුම සම්බන්ධයෙන් අද අදහස් පළ කළා. එහිදි ඔහු කියා සිටියේ තවත් ඇමරිකානු විරෝධී භීෂණයක් ඇති කිරීමට ඇතමුන් උත්සාහ දරමින් සිටින බවයි.\nමේ අතර, මිලේනියම් චැලෙන්ජ් කෝපරේෂන් හෙවත් එම්.සී.සී. ගිවිසුම අත්සන් තැබීමට එරෙහිව පාර්ශව රැසකින් දැඩි විරෝධයක් එල්ලවුණා.\nඑමෙන්ම එම්.සී.සී. ගිවිසුම හරහා මෙරට ස්වෛරීභාවයට, නිදහසට සහ ආර්ථිකයට බාධා කිරිමක් සිදුවන බව පවසමින් සුරකිමු ශ්‍රී ලංකා ජාතික ව්‍යාපාරය ඇමරිකානු තනාපති කාර්යාලයට අද සංදේශයක් භාරදෙනු ලැබුවා.\nඑමඟින් දක්වා ඇත්තේ ශ්‍රී ලාංකිකයින් ලෙස එම්.සී.සී. ගිවිසුමට දැඩි ලෙස විරුද්ධ වන බවයි.",
       "URL": "https://www.hirunews.lk/227755/ආණ්ඩුවේ-ලිපි-ගැන-විශ්වාසයක්-නැතැයි-උපවාසයේ-නිරතවූ-කාශ්‍යප-හිමියන්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=3061"
}