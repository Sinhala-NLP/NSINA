{
       "Source": "hirunews",
       "Timestamp": "Sunday, 11 September 2022 - 13:40",
       "Headline": "මහ රැජිනගේ අවමංගල්‍ය උත්සවයට එක්වන බව ජනපති පවසයි",
       "News Content": "පසුගියදා අභාවප්‍රාප්ත වූ දෙවැනි එලිසබෙත් මහ රැජනගේ අවමංගල්‍ය උත්සවයට තමන් සහභාගි වන බව ජනාධිපති රනිල් වික්‍රමසිංහ තහවුරු කර තිබෙනවා.\nජනාධිපතිවරයා මේ බව තහවුරු කර ඇත්තේ බ්‍රිතාන්‍ය මහ කොමසාරිස් කාර්යාලයේ තබා තබා ඇති ශෝකය පළ කිරීමේ සටහන් පොතේ සටහනක් තැබීමෙන් අනතුරුවයි.\nඅවමංගල්‍ය උත්සවය පැවැත්වීමට නියමිතව ඇත්තේ එළැඹෙන 19 සඳුදායි.\nඅද (11) පෙරවරුවේ බ්‍රිතාන්‍ය මහ කොමසාරිස් කාර්යාලය වෙත පැමිණි ජනාධිපති රනිල් වික්‍රමසිංහ බ්‍රිතාන්‍ය මහ කොමසාරිස් සාරා හල්ටන් හමු වී දෙවැනි එළිසබෙත් මහ රැජිණගේ අභාවය වෙනුවෙන් සිය ශෝකය ප්‍රකාශ කළා.\nමහකොමසාරිස් කාර්යාලය වෙත පැමිණි රනිල් වික්‍රමසිංහ මහතා බ්‍රිතාන්‍ය මහ කොමසාරිස්වරිය විසින් පිළිගනු ලැබුවා.\nඅනතුරුව එහි තැන්පත් කර ඇති විශේෂ සමරු ග්‍රන්ථයෙහි ශෝක සටහනක් තැබු රනිල් වික්‍රමසිංහ දෙවන එළිසබෙත් මහ රැජිණ දශක 07ක් පුරා ලෝක ජනතාව වෙනුවෙන් ඉටු කළ මහඟු සේවය ඇගයීමට ලක් කර තිබෙනවා.\nලබන 19 වනදා ලන්ඩනයේ, වෙස්ට්මින්ස්ටර් ඇබේහිදී පැවැත්වෙන එළිසබෙත් මහා රැජිණගේ අවමංගල්‍ය උත්සවය සඳහා ද ජනාධිපති රනිල් වික්‍රමසිංහ සහභාගීවීමට නියමිතයි.",
       "URL": "https://www.hirunews.lk/315129/මහ-රැජිනගේ-අවමංගල්‍ය-උත්සවයට-එක්වන-බව-ජනපති-පවසයි",
       "Category": "Local News",
       "Parent URL": "https://www.hirunews.lk/local-news.php?pageID=876"
}