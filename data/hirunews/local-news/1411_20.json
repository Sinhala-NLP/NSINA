{
       "Source": "hirunews",
       "Timestamp": "Thursday, 20 January 2022 - 16:05",
       "Headline": "වෙළඳ ඇමති පාකිස්ථානයට",
       "News Content": "වෙළඳ අමාත්‍ය ආචාර්ය බන්දුල ගුණවර්ධන පාකිස්ථානයේ නිල සංචාරයක නිරත වනවා.\nඒ පාකිස්ථානු වාණිජ අමාත්‍ය අබ්දුල් රසාක් ඩාවුඩ් මෙරට කළ සංචාරයේදී සිදුකළ ආරාධනයකට අනුවයි.\nමෙම සංචාරය අතරතුර වෙළඳ අමාත්‍යවරයා පාකිස්ථානු අග්‍රාමාත්‍ය ඉම්රාන් ඛාන් මෙන්ම එරට වානිජ සංගම් කිහිපයක් සමගද සාකච්ඡා කිරීමට නියමිතයි.\nපාකිස්ථාන වාණිජ අමාත්‍ය අබ්දුල් රසාක් ඩාවුඩ් මහතා මෙරට සිදු කළ සංචාරයේ දී, සිය රටෙහි නිල සංචාරයකට එක් වන ලෙස වෙළෙඳ අමාත්‍ය බන්දුල ගුණවර්ධන වෙත ආරාධනයක් සිදු කර තිබුණා.\nඑම ආරාධනය අනුවයි වෙළෙඳ අමාත්‍යවරයා පාකිස්ථානයේ නිල සංචාරය සඳහා එක්වන්නේ.\nදෙරට අතර වෙළෙඳ සහයෝගීතා තවදුරටත් ව්‍යාප්ත කරගැනීමේ අරමුණින් ආරම්භ කරන ලද මෙම නිල සංචාරය සඳහා කලාපීය සහයෝගිතා රාජ්‍ය අමාත්‍ය තාරක බාලසූරිය ඇතුළු විදේශ අමාත්‍යාංශ නියෝජිතයින් පිරිසක් ද, වෙළෙඳ අමාත්‍යාංශ නියෝජිතයින් පිරිසක් හා මෙරට ප්‍රමුඛ පෙළේ ව්‍යාපාරිකයින් පිරිසක් ද සහභාගී වී තිබෙනවා.\nඒ අනුව, වෙළෙඳ අමාත්‍යවරයා ඇතුළු මෙම පිරිස පාකිස්ථානයේ ඉස්ලාමාබාද් නුවර දී එරට අග්‍රාමාත්‍ය ඉම්රාන් ඛාන් මහතා සමඟ ද්විපාර්ශ්වික වෙළෙඳ සබඳතා පිළිබඳව සාකච්ඡාවක් පැවැත්වීමට නියමිත අතර පාකිස්ථානු වාණිජ අමාත්‍ය අබ්දුල් රසාක් ඩාවුඩ් මහතා සහ විදේශ අමාත්‍යවරයා ද හමුවීමට නියමිතයි.\nමෙම සාකච්ඡාවලදී මෙරට අපනයන ක්ෂේත්‍රය සඳහා වැඩි ඉඩකඩක් පාකිස්ථාන වෙළෙඳපොල තුළ ඇති කරගැනීමටත්, ද්විපාර්ශ්වික වෙළෙඳ සබඳතා පිළිබඳව නව ප්‍රවණතා ඇති කරගැනීමටත් අපේක්ෂා කෙරෙනවා.\nඑමෙන්ම එරට වෙළෙඳ ප්‍රජාව සමඟ සිදු කිරීමට නියමිත සාකච්ඡා තුළින්, ශ්‍රී ලංකාවේ ව්‍යාපාරිකයින්ට ද සිය නිෂ්පාදන එරට ජනතාව තුළ ප්‍රචලිත කිරීමේ ඉඩකඩ සලසා දීමට ද කටයුතු යොදා තිබෙනවා.\nඑමෙන්ම අමාත්‍යවරයා මෙහිදී පාකිස්ථානයේ වාණිජ සංගම් කීපයක් සමඟ සාකච්ඡා පැවැත්වීමට ද නියමිතයි.",
       "URL": "https://www.hirunews.lk/294591/වෙළඳ-ඇමති-පාකිස්ථානයට",
       "Category": "Local News",
       "Parent URL": "https://www.hirunews.lk/local-news.php?pageID=1411"
}