{
       "Source": "hirunews",
       "Timestamp": "Friday, 28 January 2022 - 15:09",
       "Headline": "ඉතිහාසය අලුතෙන් ලියන ලකඹර සුරකින ගුවන් හමුදාව (වීඩියෝ)",
       "News Content": "වසර ගණනාවක් පුරා ගුවන් හමුදාව සතු සියලු ගුවන් යානාවල සේවා සහ නඩත්තු කටයුතු සිදු කෙරුණේ අදාළ ගුවන්යානයේ නිජ භූමියේදී යි.\nගුවන් යානා අලුත්වැඩියා පක්ෂාංගය ඒ පරණ කතාවට නැවතීමේ තිත තබා ගුවන් හමුදා ඉතිහාසය අලුතෙන් ලියමින් සිටිනවා.\nමෙම ඒකකය රටට ඩොලර් මිලියන ගණන් ඉතිරි කර දෙනවා සේම රටේ දූ දරුවන්ගේ හැකියාවන් ලොවට විදහා ඔප මට්ටම් කර ගන්නටත් කදිම\nදොරටුවක්.\nශ්‍රී ලංකා ගුවන් හමුදාවේ ගුවන්යානා අලුත්වැඩියා පක්ෂාංගය ස්ථාපිත කෙරුණේ 2016 වසරේදී.\nඒ චීනයේ නිෂ්පාදිත F7 හා K8 ප්‍රහාරක ගුවන් යානා, Y 12 ප්‍රවාහන ගුවන් යානා සහ PT 6 පුහුණු ගුවන් යානා අලුත්වැඩියා කිරීම සඳහා යි.\nගුවන් යානයේ තීන්ත ආලේපනය ද සම්පූර්ණයෙන් ඉවත් කර ඇණෙන් ඇණය ගලවා සිදු කෙරෙන මෙම සේවා කාර්ය අතිශයින් බැරෑරුම් වගකීම් සහිත රාජකාරියක් වන්නේ එක ඇණයක මුරිච්චියක වෙනසක් අවසානයේ බරපතළ ඛේදවාචකයකින් නිමා විය හැකි වීම නිසායි.\nගුවන් හමුදාව සතු සෙසු යානාවල අමතර කොටස් ද මෙම වැඩබිම් හිදී අලුත්වැඩියා කිරීමට හැකිවීම අමතර වාසියක්.\nමෙලෙස ගුවන් යානාවේ සියලු කොටස් නිශ්චිත පරික්ෂාවන්ට ලක් කිරීමෙන් අනතුරුව යානාව නැවත සවිකොට ඒ සඳහා නව පියාසර කාලයක් ලබාදීමෙන් මෙම කාර්යය අවසන් වනවා.\nF7 වැනි ප්‍රහාරක යානයක් සැලකීමේදී මෙම සම්පූර්ණ කාර්ය පටිපාටිය සඳහා ගත වන කාලය මාස 8ක්.\nමෙම ක්‍රියාදාමය තවදුරටත් පුළුල් කිරීම සඳහා අවශ්‍ය පර්යේෂණ ද ගුවන්යනා අලුත්වැඩියා පක්ෂාංගය මේ වන විටත් ආරම්භ කර තිබෙනවා.\nඑම පර්යේෂණයන්හි ප්‍රගතිය අනුව මෙරට ගුවන් තාක්ෂණ විප්ලවයක් පිළිබඳව අපට සුබ සිහින දැකිය හැකියි.\nඒ අනුව ලක‘ඹර රකින විරුවන් හෙට දවසේදී තවත් තාක්ෂණික ජයග්‍රහණ රැසක් අප රටට අත්පත් කර දෙනු නො අනුමානයි.",
       "URL": "https://www.hirunews.lk/295465/ඉතිහාසය-අලුතෙන්-ලියන-ලකඹර-සුරකින-ගුවන්-හමුදාව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1391"
}