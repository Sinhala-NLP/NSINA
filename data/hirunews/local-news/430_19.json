{
       "Source": "hirunews",
       "Timestamp": "Thursday, 06 April 2023 - 14:21",
       "Headline": "අලුත් අවුරුද්දටත් සමෘද්ධි නිලධාරින් වැඩ වර්ජනයේ (වීඩියෝ)",
       "News Content": "සමෘද්ධි බැංකු සේවකයින් පිරිසක් අද (06) ආරම්භ කළ සංකේත වර්ජනය හේතුවෙන් ප්‍රදේශ කිහිපයක බැංකු වෙත පැමිණි ගණුදෙනුකරුවන් අපහසුතාවයට පත්වුණා.\nදීමනා ඇතුළු ඉල්ලීම් කිහිපයක් මුල් කරගනිමින් සමස්ත ලංකා මහ බැංකු සංගම් හා කාර්යාල හා ක්ෂේත්‍ර නිලධාරින්ගේ සංගමයයි ලෙඩ නිවාඩු වාර්තා කර තිබුණේ.\nමෙම වෘත්තීය ක්‍රියාමාර්ගයත් සමග ඇතැම් ප්‍රදේශවල සමෘද්ධි බැංකුවල කටයුතු අඩාල වූ අතර, ඇතැම් ප්‍රාදේශීය ලේකම් කොට්ඨාශවල සමෘද්ධි බැංකු සාමාන්‍ය ලෙස ගණුදෙනු සිදුකරනු ලැබුවා.\nමේ අතර, එළඹෙන සිංහල හා දෙමළ අලුත් අවුරුද්දට සමගාමීව අලුත් අවුරුදු උත්සව පැවැත්වීම හා ගණුදෙනු චාරිත්‍රයට අදාළ අවුරුදු ගණුදෙනුවලින් ලබන 15 වනදා ඉවත්වීමට සමෘද්ධි සංවර්ධන නිලධාරින්ගේ සංගමය තීරණය කර තිබෙනවා.\nඑමෙන්ම, තමන්ගේ ගැටලුවට ද විසදුම් ලබාදුනහොත් උසස් පෙළ ඇගයීම් කටයුතුවලට සහය පළ කරන බවත් ලංකා ගුරු සංගමය සිදුකරන චෝදනා සාධාරණ නොවන බවත් විශ්වවිද්‍යාල ආචාර්යවරුන්ගේ සමිති සම්මේලනය පවසනවා.\nඋසස් පෙළ පිළිතුරු පත්‍ර ඇගයීමේ කටයුතුවලින් ගුරුවරුන් ඉවත්වී නොමැති බවත් ඇගයීම් කටයුතු සිදුකිරීම සදහා විශ්වවිද්‍යාල ආචාර්යවරුන් විසින් ලබාදෙන කඩයිම් සීමාව මේ දක්වා නිකුත් කර නොමැති බවත් ලංකා ගුරු සංගමය ප්‍රකාශ කළා.\nඑහි සභාපති ප්‍රියන්ත ප්‍රනාන්දු මේ බව කියා සිටියේ මහනුවර ඊයේ පැවති මාධ්‍ය හමුවකට එක්වෙමින්.\nකෙසේ වෙතත්, ලංකා ගුරු සංගමය නගන චෝදනා ප්‍රතික්ෂේප කරන බව විශ්වවිද්‍යාල ආචාර්යවරුන්ගේ සමිති සම්මේලනයේ සභාපති කියා සිටියා.",
       "URL": "https://www.hirunews.lk/331839/අලුත්-අවුරුද්දටත්-සමෘද්ධි-නිලධාරින්-වැඩ-වර්ජනයේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=430"
}