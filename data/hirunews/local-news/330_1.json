{
       "Source": "hirunews",
       "Timestamp": "Saturday, 20 May 2023 - 15:59",
       "Headline": "සිංගප්පූරුවේදී මියගිය නදීකාගේ මවගෙන් ඉල්ලීමක්",
       "News Content": "සිංගප්පූරුවේ දී මියගිය මෙරට ගෘහ සේවිකාවගේ දේහය අද (20) ලංකාවට රැගෙන එනු ලැබුවා.\nමෙලෙස ජිවිතක්ෂයට පත්ව තිබුණේ දංකොටුව - මොටෑමුල්ල ප්‍රදේශයේ පදිංචිව සිට විදෙස් ගත වූ 41 හැවිරිදි නදීකා නැමති විවාහක කාන්තාවක්.\nමියගිය නදීකාගේ මව ඉල්ලා සිටින්නේ ඇගේ මරණය පිළිබඳ පරීක්ෂණයක් අවශ්‍ය බවයි.\nඑමෙන් ම මියගිය නදීකා මීට ඇයට සිදුවන හිරිහැර පිළිබඳ තමන් සමඟ පවසා තිබෙන බවයි මව ප්‍රකාශ කළේ.\nඇයට කිසිදු දිනෙක ඉරිදා නිවාඩුවක් හිමි නොවූ බවත්, අමානුෂික ආකාරයට ඇ‍යට එම නිවසේ මිනිසුන් සැළකූ බවත්, තමන් කාමරයකට සිර කර තැබූ බවත් ඇය සිය මව සමඟ පවසා තිබෙනවා.\nඑමෙන් ම මෙතරම් දරුණු පිරිසක් තමන් කිසි දිනෙක දැක නොමැති බවද මියගිය තරුණිය සිය මව සමඟ පවසා ඇති බවද වාර්තා වනවා.\nනදීකාගේ මව බලධාරීන්ගෙන් ඉල්ලා සිටියේ සිය දියණියගේ මරණය සම්බන්ධයෙන් සාධාරණ සැකයක් පවතින බවත් ඇය සේවය කළ නිවසේ ආරක්ෂිත කැමරා පද්ධතිය නිරීක්ෂණය කොට ඇයගේ මරණය සම්බන්ධව සාධාරණයක් ඉටු කර දෙන ලෙසයි.",
       "URL": "https://www.hirunews.lk/335735/සිංගප්පූරුවේදී-මියගිය-නදීකාගේ-මවගෙන්-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=330"
}