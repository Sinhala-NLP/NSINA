{
       "Source": "hirunews",
       "Timestamp": "Tuesday, 21 March 2017 - 16:32",
       "Headline": "ලුෂන් බුලත්සිංහල කලාශූරි සම්මානය නොගෙන ගෙදර යයි",
       "News Content": "ලූෂන් බුලත්සිංහල මහතාට ලබාගැනීමට තිබු සම්මානයක් තමා සතු කර ගැනීමට නොහැකි වූ පුවතක් වාර්තාවනවා.\nජාතික වීර දිනයට සමගාමීව \"නෙළුම් පොකුණ රඟහලේ\" දී පැවති  ජාතික සම්මාන ප්‍රදානෝත්සවදී කලාශූරී සම්මානය ලැබීමට නිර්දේශ වී තිබුනේ ලූෂන් බුලත්සිංහල මහතාටයි.\nඑය ලබා ගැනීම සඳහා  ලූෂන් බුලත්සිංහල මහතා පසුගියදා නෙළුම් පොකුණ රඟහලට ගොස් තිබෙනවා.\nඑහිදී එහි සිටි ආරක්ෂක නිලධාරීන් තමාට නෙළුම් පොකුණ රඟහලට ඇතුල් වීමට බාධා කළ බවයි අප මේ සම්බන්ධයෙන් විමසු විට ලූෂන් බුලත්සිංහල මහතා සඳහන් කළේ.\nලූෂන් බුලත්සිංහල මහතා නිවැරදිව හඳුනා නොගත් ආරක්ෂක අංශ නිලධාරීන් පවසා තිබෙන්නේ ඔහුගේ වාහනය පිටතින් නවතා අවශ්‍යනම් නෙළුම් පොකුණ රඟහලට ඇතුල් විය හැකි බවයි.\nඑහිදී වාහනය නතරකර ගැනීමට තැනක් නොතිබීම හේතුවෙන් ලූෂන් බුලත්සිංහල මහතා නැවතත් නිවස බල ගිය බවයි ඔහු අප වෙත පැවසුවේ.\nඑහි සිටි ආරක්ෂක නිලධාරීන් තමන් හඳුනා නොගත්ත ද ප්‍රකාශ කල කරුණුවලට සවන්දිය යුතුව තිබු බවයි ලුෂන් බුලත්සිංහල මහතා පෙන්වා දුන්නේ.\nඑහි සිටි කිසිවකු තම ආරාධනා පත්‍රය හෝ පරීක්ෂා නොකල බව ඔහු සඳහන් කලා.\nමීට පෙර අවස්ථා කිහිපයකදී ද නෙලුම් පොකුණ රගහලේ පැවති උත්සවවලට ගොස් යළි හැරී ඒමට තමාට සිදුවු බවයි ප්‍රවීණ නාට්‍යවේදියා කියාසිටියේ.\nඑය එලෙස සිදුවන්නේ කෙසේ ද යන්න තේරුම් ගැනීමට නොහැකි අතර ඇතැම්විට කිසියම් අයෙකු ලබාදෙන උපදෙස් මත ආරක්ෂක නිලධාරීන් එලෙස කටයුතු කරන්නට ඇතැයි ද ලුෂන් බුලත්සිංහල මහතා ප්‍රකාශ කලා.",
       "URL": "https://www.hirunews.lk/157386/ලුෂන්-බුලත්සිංහල-කලාශූරි-සම්මානය-නොගෙන-ගෙදර-යයි",
       "Category": "Local News",
       "Parent URL": "https://www.hirunews.lk/local-news.php?pageID=4602"
}