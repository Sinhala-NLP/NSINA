{
       "Source": "hirunews",
       "Timestamp": "Tuesday, 16 August 2022 - 18:24",
       "Headline": "මගුල හරි ගිය පසු කපු නෝනා අමතක කළ ව්‍යාපාරිකයාට පාඩමක් (වීඩියෝ)",
       "News Content": "කැකිරාව ප්‍රදේශයේ කෝටිපති ව්‍යාපාරිකයකුට මගුල් කපුකමක් සිදුකළ බව කියන කාන්තාවක එම මනාල පාර්ශවයට එරෙහිව විරෝධතා පුවරු ප්‍රදර්ශනය කරමින් අද කැකිරාව නගරයේදී විරෝධතාවයක නියැලි සිටියා.\nමෙලෙස විරෝධතාවයේ නිරතවූයේ ගල්නෑව ප්‍රදේශයේ පදිංචි 47 හැවිරිදි කාන්තාවක්.\nඅදාළ කාන්තාව පවසන්නේ මීට වසර දෙකකට පමණ ඉහතදී තමන් කැකිරාව ප්‍රදේශයේ පදිංචි කෝටිපති ව්‍යාපාරිකයකු හට එම ව්‍යාපාරිකයාගේ මවගේ ඉල්ලීම මත මංගල යෝජනාවක් ගලපා දුන් බවත් ඔවුන් ඉකුත් අප්‍රෙල් 28 වන දින විවාහ වූ බවත්ය.\nඑම අවස්ථාවේදී තමන්ට මංගල යෝජනා ගාස්තුව නිවසට රැගෙනවිත් දෙන බවට මනාල පාර්ශවය පොරොන්දු වුවද එය මෙතෙක් තමන්ට ලබා නොදී එම ව්‍යාපාරික මනමාලයා මගහරිමින් සිටින බව එම කාන්තාව පවසනවා.\nඅදාළ කාන්තාව පවසන්නේ අදාළ මංගල යෝජනාව සම්බන්ධව මනාල පාර්ශවය තමන්ට රුපියල් පනස් දහසක් ලක්ෂයත් අතර මුදලක් ගෙවීමට එකඟ වූ බවයි.\nඑහෙත් පොරොන්දු පරිදි මනාල පාර්ශවය විසින් එම මුදල තමන්ට ගෙවීම පැහැර හරිමින් සිටින බවයි.\nඑපමණක්ද නොව එම මනාල පාර්ශවය වු ව්‍යාපාරිකයාගෙන් තමන්ට තර්ජන එල්ලවන බවද ඇය පවසනවා.\nමෙය මාගේ ජිවනෝපාය වන අතර තමන් දිර්ඝ කාලිනව රෝගී තත්ත්වයකින් පෙලෙන බවත් මේ හේතුවෙන් තමන්ට අවශ්‍ය බෙහෙත් හේත් පවා ලබා ගැනීමට මුදල් හිගතාවයක් පැන නැගී ඇති බවයි.\nඅදාළ මනාල පාර්ශවය මෙලෙස පොරොන්දුවූ පරිදි මංගල ගාස්තුව නොගෙවීම සම්බන්ධයෙන් ඇය මීට පෙර ගල්නෑව පොලිසියටද පසුව අද දිනයේ කැකිරාව පොලිසියට ද පැමිණීලි කිරීමෙන් පසුව අද දිනයේ ඇය අදාළ මනාල යුවලගේ මංගල ඡායාරූප සහිත බැනරයක් හා විරෝධතා පුවරුවක් ද ගෙලෙහි එල්ලා ගෙන කැකිරාව නගරයේදී විරෝධතාවයේ නිරත වුවා.\nකැකිරාව පොලිස් ස්ථානය එම කාන්තාවගෙන් ලද පැමිණීල්ල සම්බන්ධයෙන් විමර්ශණ අරඹා තිබෙනවා.",
       "URL": "https://www.hirunews.lk/312936/මගුල-හරි-ගිය-පසු-කපු-නෝනා-අමතක-කළ-ව්‍යාපාරිකයාට-පාඩමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=936"
}