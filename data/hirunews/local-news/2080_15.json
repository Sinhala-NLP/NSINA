{
       "Source": "hirunews",
       "Timestamp": "Thursday, 18 March 2021 - 13:02",
       "Headline": "ගෑස් මිල ඉහල නොදැමීමේ තීරණයක් (වීඩියෝ)",
       "News Content": "එළඹෙන උත්සව සමයේදී ගෑස් මිල ඉහළ දැමීමේ අවශ්‍යතාවක් නොමැති බවත්, හිඟයකින් තොරව ගෑස් වෙළඳපොළට සැපයිය හැකි බවත් අග්‍රාමාත්‍ය මහින්ද රාජපක්ෂ ප්‍රකාශ කළා.\nවර්තමාන ආර්ථික තත්ත්වය සහ වෙළදපොළ සම්බන්ධයෙන් අරලියගහ මන්දිරයේ ඊයේ පැවති සාකච්ඡාවකදීයි අග්‍රාමාත්‍යවරයා මේ බව කියා සිටියේ.\nඑහිදී සහල්, පොල්, කිරිපිටි, මස්, මාළු, බිත්තර, පරිප්පු සහ ළුෑණු අර්තාපල්, එළවළු, පළතුරු සඳහා පාරිභෝගිකයින්ට සහන සැලසීම කෙරෙහි අවදානය යොමු වී තිබෙනවා.\nරේගුව මගින් සිය භාරයට ගනු ලැබූ සහල් මෙටි්‍රක් ටොන් 3000කට ආසන්න ප්‍රමාණයක් සතොස හරහා ජනතාවට බෙදා දෙන ලෙස ජනාධිපති කාර්ය සාධක බලකායේ සභාපති බැසිල් රාජපක්ෂ එහිදී උපදෙස් ලබා දුන්නා.\nරට තුළ සහල් හිඟයක් නොමැති අතර, පරිභෝජනයට අවශ්‍ය සහල් රට තුළ නිපදවා ඇති බවයි ඔහු කියා සිටියේ.\nඑමෙන්ම, සතොස හරහා එළඹෙන උත්සව සමයේදී අඩු මිලට පොල් අලෙවි කිරීමේ වැඩපිළිවෙලක් ද සකස් කර ඇති බව සභාපතිවරයා මෙහිදී පෙන්වා දුන්නා.\nමීට අමතරව වී අලෙවි මණ්ඩලය සතු සහල් සංචිත වෙළඳපොළට නිකුත් කිරීම සහ තවත් මෙටි්‍රක් ටොන් 25,000ක් දේශීය සහල් ව්‍යාපාරිකයින්ගෙන් මිලදී ගැනීමට ද කටයුතු කෙරෙනු ඇති.\nමේ අතර, මෙටි්‍රක් ටොන් ලක්ෂ 03 ක වී සංචිතයක් පවත්වා ගැනීම රජයේ ඉලක්කය බව කෘෂිකර්ම අමාත්‍ය මහින්දානන්ද අළුත්ගමගේ ප්‍රකාශ කළා.\nරජය විසින් ක්‍රියාත්මක වී මිලදී ගැනීමේ ජාතික ක්‍රියාන්විතයේ තවත් අදියරකට මුලතිව් - ඔඩ්ඩුසුඩාන් ප්‍රදේශයේදී ඊයේ එක්වෙමිනුයි ඔහු මේ බව කියා සිටියේ.\nකෙසේ වෙතත්, මරදගහමුල සහල් නිෂ්පාදකයින්ගේ සංගමයේ සභාපති බී.කේ. රංජිත් පසුගියදා මාධ්‍ය වෙත අදහස් දක්වමින් කියා සිටියේ වී මිලදී ගැනීමේ අපේක්ෂිත ඉලක්කයට යෑමට රජයට නොහැකි වී ඇති බවයි.",
       "URL": "https://www.hirunews.lk/265736/ගෑස්-මිල-ඉහල-නොදැමීමේ-තීරණයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2080"
}