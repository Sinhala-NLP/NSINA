{
       "Source": "hirunews",
       "Timestamp": "Sunday, 12 December 2021 - 7:38",
       "Headline": "පාඨමාලා අතහැර දැමූ සරසවි ඇදුරන්ට නීතිය ක්‍රියාත්මක කරන්නැයි ඉල්ලීමක්",
       "News Content": "විශ්වවිද්‍යාල ආචාර්යවරුන් පශ්චාත් උපාධි හැදෑරීම සඳහා මෙන්ම පර්යේෂණ කටයුතු සඳහා අවශ්‍ය මුදල් අනුමත කරගෙන තිබුණ ද, ඇතැම් පාඨමාලා අතහැර දැමීම සහ ඒවා භාවිතයට නොගෙන සිටී නම් ඒ සම්බන්ධයෙන් නීතිමය ක්‍රියාමාර්ග ගත හැකි බව විශ්වවිද්‍යාල ආචාර්යවරුන්ගේ සමිති සම්මේලනය ප්‍රකාශ කළා.\nකෝප් කමිටුව විසින් ඒ පිළිබඳව අවධානයට ලක් කිරීමත් සමඟ ඊට ප්‍රතිචාර දක්වමිනුයි එම සංගමය මෙම අදහස් පළ කළේ.\nකෝප් කමිටුව විසින් ප්‍රකාශ කර සිටියේ පශ්චාත් උපාධි හැදෑරීම සඳහා විශ්වවිද්‍යාල ආචාර්යවරුන් 13 දෙනෙකුට රුපියල් මිලියන 25ක් ලබා දී තිබුණත්, ඔවුන් මේ වනවිට එම පාඨමාලා අතහැර දමා ඇති බවයි.\nඑසේම, 2017 වසරේදී කථිකාචාර්යවරුන් 12 දෙනෙකු රුපියල් මිලියන 34 යි දශම 3 ක් පර්යේෂණ සඳහා අනුමත කරගෙන තිබුණත් එය භාවිතයට ගෙන නොමැති බව ද කෝප් කමිටුව අවධාරණය කළා.\nකෙසේ වෙතත්, විශ්වවිද්‍යාල ආචාර්යවරුන්ගේ සමිති සම්මේලනය පවසන්නේ යම් ආචාර්යවරයෙකු හෝ කථිකාචාර්යවරයෙකු එලෙස කටයුතු කර ඇත්නම් ඊට එරෙහිව නීතිමය ක්‍රියාමාර්ග ගත හැකි බවයි.\nඑසේම, අදාළ ආචාර්යවරුන් සහ කථිකාචාර්යවරුන් එම මුදල් භාවිතයට නොගැනීම සහ ඇතැම් පාඨමාලා අතරමඟ නතර කර දැමීමට හේතුව නිසි පරිදි සොයා බැලිය යුතු බව ද එම සංගමය වැඩිදුරටත් සඳහන් කර සිටියා.\nමීට අමතරව ආචාර්ය උපාධිය හදාරා ඇති 15 දෙනෙකු විශ්වවිද්‍යාලවලින් ඉවත්ව ඇති බව ද කෝප් කමිටුව අවධාරණය කළ අතර, ඊට ප්‍රතිචාර දැක්වූ විශ්වවිද්‍යාල ආචාර්යවරුන්ගේ සමිති සම්මේලනය ප්‍රකාශ කළේ ඕනෑම ආචාර්ය උපාධියක් හැදෑරීමෙන් අනතුරුව එම ආචාර්යවරුන් විශ්වවිද්‍යාලවල සේවය කිරීමට අදාළව ගිවිසුමකට එළැඹෙන බවයි.\nමේ අතර, ඉසෙඩ් අගය මත විශ්වවිද්‍යාලවලට ඇතුළත් කර ගන්නා පිරිසට බාහිරව සරසවි ප්‍රවේශය සඳහා අභියෝගතා පරීක්ෂණ මගින් ඇතුළත් කර ගැනීම අනවශ්‍ය බව තීරණය කරන්නේ නම්, එය අහෝසි හෝ අවම කිරීමට සුදුසු පියවර ගන්නා ලෙස කෝප් කමිටුව නිර්දේශ කර තිබෙනවා.\n2012 වසරේදී විශේෂ කැබිනට් අනුමැතියකට අනුව විශ්වවිද්‍යාල 13 ක පාඨමාලා 38 ක් සඳහා සිසුන් බඳවා ගැනීමට මෙම පරීක්ෂණ ක්‍රමය හඳුන්වා දුන්නා.\nකෝප් කමිටුව හමුවේ අදහස් දක්වමින් ප්‍රතිපාදන කොමිෂන් සභාවේ සභාපති මහාචාර්ය සම්පත් අමරතුංග පවසා ඇත්තේ මෙම පාඨමාලා අවශ්‍ය පරිදි අඩු කිරීම හෝ අහෝසි කිරීම සිදුකළ යුතු බවයි.\nමෙම පරීක්ෂණ ක්‍රමය නිසා ඉසෙඩ් අගය මත සිසුන් විශ්වවිද්‍යාලයට ඇතුළත් කිරීමේ ජාතික ප්‍රතිපත්තියට යම් හානියක් සිදුවන බව පෙනී යන්නේ යැයි කෝප් කමිටුව ද ප්‍රකාශ කර තිබෙනවා.",
       "URL": "https://www.hirunews.lk/290736/පාඨමාලා-අතහැර-දැමූ-සරසවි-ඇදුරන්ට-නීතිය-ක්‍රියාත්මක-කරන්නැයි-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=1500"
}