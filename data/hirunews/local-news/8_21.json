{
       "Source": "hirunews",
       "Timestamp": "Monday, 25 September 2023 - 15:14",
       "Headline": "දිනේෂ් ෂාෆ්ටර්ගේ දේහය ඥාතීන්ට භාර දෙයි",
       "News Content": "අබිරහස් ලෙස මිය ගිය ව්‍යාපාරිකයකු වූ දිනේෂ් ෂාෆ්ටර්ගේ ගොඩගත් දේහය ඔහුගේ පවුලේ අයට භාරදෙන ලෙස කොළඹ අතිරේක මහේස්ත්‍රාත්වරයා රහස් පොලිසියට නියෝග කළා.\nප්‍රකට කෝටිපති ව්‍යාපාරිකයකු වූ දිනේෂ් ෂාෆ්ටර්ගේ දේහය යළි ගොඩ ගැනීම සිදු කෙරුණේ මීට සිවු මසකට කලින්.\nඔහුගේ දේහය යළි ගොඩ ගැණුනේ මෙම මරණය සම්බන්ධයෙන් අබිරහස සෙවීමට දේහය යළි ගොඩගැනීම අවශ්‍ය බවට පංචපුද්ගල විශේෂඥ වෛද්‍ය මණ්ඩලය අධිකරණයට කළ දැනුම් දීමකට අනුවයි.\nපසුගිය දෙසැම්බර් 15 වනදා ව්‍යාපාරික දිනේෂ් ෂාෆ්ටර් බොරැල්ල කනත්තේ සිය මෝටර් රථය තුළ ආසාද්‍ය තත්ත්වයේ සිටියදී රෝහල්ගත කිරිමෙන් අනතුරුව මිය ගියා.\nඅත් පා ගැට ගසා සිටියදී සොයා ගත් ඔහු ජාතික රෝහලේ දැඩි සත්කාර ඒකකයට ඇතුළත් කළ ද එදිනම රාත්‍රීයේදී මිය ගොස් තිබුණා.\nඅද වන විට එම මරණය සිදු වී මාස 9ක් ගත වුවද ඊට වගකිව යුත්තේ කවුරුන් ද යන්න පිළිබදව තවමත් නිශ්චිත තොරතුරක් හෙළි නොවූ අතර කිසිදු සැකකරුවකු ද අත්අඩංගුවට ගැනීමට නොහැකි වී තිබෙනවා.\nඔහුගේ මරණය සිදුවු ආකාරය නිශ්චය කර ගැනීම සඳහා විශේෂඥ අධිකරණ වෛද්‍යවරුන්ගෙන් සමන්විත ස්වාධීන පංච පුද්ගල විශේෂඥ කමිටුවක් පත් කෙරුණ අතට එහිදී තීරණය කෙරුණේ සිරුර ගොඩට ගෙන පරීක්ෂණ කළ යුතු බවයි.\nගොඩගත් දේහය කරාපිටිය අධිකරණ වෛද්‍ය නිලධාරී කාර්යාලයට ගෙන එනු ලැබූ අතර අද තීරණය වුණේ දේහය දිනේෂ් ෂාෆ්ටර්ගේ ඥාතීන්ට භාර දෙන ලෙසයි.",
       "URL": "https://www.hirunews.lk/349341/දිනේෂ්-ෂාෆ්ටර්ගේ-දේහය-ඥාතීන්ට-භාර-දෙයි",
       "Category": "Local News",
       "Parent URL": "https://www.hirunews.lk/local-news.php?pageID=8"
}