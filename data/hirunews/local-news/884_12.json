{
       "Source": "hirunews",
       "Timestamp": "Wednesday, 07 September 2022 - 20:27",
       "Headline": "ලක්ෂ 63ක් ආහාර සපයා ගැනීමේ අර්බුදයක (වීඩියෝ)",
       "News Content": "1948 වසරේ නිදහස ලබා ගැනීමෙන් පසු ශ්‍රී ලංකාව ආහාර සුරක්ෂිතතාව සම්බන්ධ බරපතලම ගැටලුවට මුහුණ දීමේ අවදානමට ලක්ව ඇති බව ලෝක ආහාර වැඩසටහන පෙන්වා දෙනවා.\nශ්‍රී ලංකාවේ මේ වන විට පවතින තත්ත්වය සම්බන්ධයෙන් එම වැඩසටහන නිකුත් කළ වාර්තාවක දැක්වෙන්නේ, මෙරට පුද්ගලයින් මිලියන 6.3ක් ආහාර අනාරක්ෂිතතාවට පවත්වන බවට ඇස්තමේන්තු කර ඇති බවයි.\nරට තුළ මතුව ඇති ආර්ථික අර්බුදය හමුවේ මේ වන විට ක්ෂේත්‍ර කිහිපයක බිඳවැටීම් නිර්මාණය වී තිබෙනවා.\nඉන් ප්‍රධානතම ක්ෂේත්‍රයක් වන්නේ මෙරට ආහාර සුරක්ෂිතතාවයි. ශ්‍රී ලංකාවේ පවතින තත්ත්වය සම්බන්ධයෙන් ලෝක ආහාර වැඩසටහන වාර්තාවක් නිකුත් කර ඇත්තේ එවන් පසුබිමකයි.\n1948 වසරේ නිදහස ලබා ගැනීමෙන් පසු ශ්‍රී ලංකාව මුහුණ දෙන දරුණුතම ආර්ථික අර්බුදයට මේ වන විට මුහුණ දෙමින් සිටින බව එම වාර්තාවේ සඳහන්.\nභාණ්ඩ මිල අහස උසට නැගීම හේතුවෙන් ජනතාවගේ ආහාර සුරක්ෂිතතාව බරපතල ලෙස පිරිහීමට ලක්විය හැකි බවයි එම වාර්තාවෙන් පෙන්වා දෙන්නේ.\nමෙරට මිලියන 6.3ක් හෙවත් ලක්ෂ 63ක පමණ පිරිසක් ආහාර අනාරක්ෂිතතාවට මුහුණදෙනු ඇති බවට ලෝක ආහාර වැඩසටහන ඇස්තමේන්තු කරනවා.\nආහාර සුරක්ෂිතතාව පිරිහීම කෙරෙහි මෙලෙස බලපෑම් මතු කර ඇත්තේ භාණ්ඩ මිල ශීඝ්‍රයෙන් ඉහළ යාමයි.\nපසුගිය වසරට සාපේක්ෂව මෙම වසරේ අගෝස්තු මාසයේ දී කොළඹ පාරිභෝගික මිල දර්ශකය 64.3%ක් දක්වා ඉහළ ගොස් ඇති බව ලෝක ආහාර වැඩසටහන නිකුත් කළ වාර්තාවේ සඳහන්.\nමෙලෙස භාණ්ඩ මිල ඉහළ යාමට ඉන්ධන හිඟය මත සැපයුම්ජාලයේ බිඳවැටීම හේතු වී ඇති බවද ඔවුන් පෙන්වා දෙනවා.\nඒ අනුව මෙම තත්ත්වයට මුහුණ දීම සඳහා මෙරට පවුල් 5කින් 4ක් ආහාර ගැනීම මඟහරින බවයි ලෝක ආහාර වැඩසටහන පෙන්වාදෙන්නේ.\nමේ හරහා මෙරට දරුවන් ඇතුළු ජනතාවගේ පෝෂණ මට්ටම පහළ යාම ද නිතැතින්ම සිදුවන්නක්.\nආර්ථික අර්බුදය හමුවේ භාණ්ඩ මිල ශීඝ්‍රයෙන් ඉහළ යාමෙන් පෝෂ්‍යදායී ආහාර මිලදී ගැනීමට නොහැකි වීම ඊට ප්‍රධාන හේතුවයි.\nමෙරට සංචාරයක නිරතව සිටි යුනිසෙෆ් සංවිධානයේ දකුණු ආසියානු කලාපීය අධ්‍යක්ෂ ජෝර්ජ් ලාර්යෙයා මෙරට ළමා මන්දපෝෂණ තත්ත්වය ඇතුළු පෝෂණ අවශ්‍යතා සම්බන්ධයෙන් පසුගියදා අදහස් පළකළා.\nඑහිදී ඔහු සඳහන් කළේ ළමා මන්දපෝෂණය අතින් ශ්‍රී ලංකාව ලොව 6 වැනි ස්ථානයට පත්ව ඇති බවයි.\nදකුණු ආසියාවේ දරුණු මන්දපෝෂණය සහිත රටවල් අතරින් ශ්‍රී ලංකාව දෙවැනි ස්ථානයට පත්ව ඇති බව ද යුනිසෙෆ් සංවිධානය පෙන්වා දෙනවා.",
       "URL": "https://www.hirunews.lk/314812/ලක්ෂ-63ක්-ආහාර-සපයා-ගැනීමේ-අර්බුදයක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=884"
}