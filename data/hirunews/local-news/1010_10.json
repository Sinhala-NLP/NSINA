{
       "Source": "hirunews",
       "Timestamp": "Monday, 18 July 2022 - 18:22",
       "Headline": "අඩු වෙන බස් ගාස්තුව",
       "News Content": "ඉන්ධන මිල පහත දැමීමත් සමඟ හෙට මධ්‍යම රාත්‍රීයේ සිට බස් ගාස්තු අඩු කරන ලෙස ප්‍රවාහන අමාත්‍ය ආචාර්ය බන්දුල ගුණවර්ධන ජාතික ගමනාගමන කොමිෂන් සභාව වෙත උපදෙස් ලබා දී තිබෙනවා.\nඒ අනුව නව බස් ගාස්තු හෙට දිනයේ ප්‍රකාශයට පත් කිරීමට නියමිත බවයි වාර්තා වන්නේ. ජාතික බස් ගාස්තු ප්‍රතිපත්තියට අනුව මේ මස පළමු වන දා සිට සියයට 22කින් බස් ගාස්තු ඉහළ දැමුණු අතර අවම ගාස්තුව රුපියල් 40ක් දක්වා එහි දී ඉහළ නංවනු ලැබුවා.\nමේ අතර ඛනිජ තෙල් තොග ගබඩා පර්යන්තය හරහා පිට පළාත් වලට දුම්රියෙන් සහ ට්‍රක් රථ මගින් ඉන්ධන බෙදාහැරීම හෙට ආරම්භ කරන බව විදුලි බල හා බලශක්ති අමාත්‍ය කංචන විජේසේකර පවසනවා.\nට්විටර් සටහනක් තබමින් ඔහු කියා සිටියේ කොළඹ වරායට පැමිණි ඩීසල් නෞකා දෙකෙහි පවතින ඉන්ධන ගොඩබෑමේ කටයුතු අවසන් කර ඇති බවයි.\nඑමෙන්ම වරායේ ඇති තවත් ඩීසල් නෞකාවක ඉන්ධන ගොඩබෑමට නියමිතයි.\nපෙට්රල් නෞකාවක ද තත්ත්ව පරීක්ෂාව සඳහා සාම්පල් යොමු කර ඇති අතර එහි ගොඩබෑමේ කටයුතු හෙට සිදු කෙරෙන බව බලශක්ති අමාත්‍යවරයා සඳහන් කළා.\nමේ අතර ඉන්ධන පිරවුම්හල් හිමියන්ගේ සංගමයේ සභාපති කුමාර රාජපක්ෂ කොළඹ අද පැවති මාධ්‍ය හමුවකදී කියා සිටියේ ලබන බ්‍රහස්පතින්දා සිට දැනට හමුදාව මගින් ලබාදී ඇති කූපන් පත් අවලංගු කෙරෙන බවයි. කිව් ආර් ක්‍රමයට පමණක් ඉන්ධන නිකුත් කරන බව එහිදී ඔහු සඳහන් කළා.\nකෙසේ වෙතත් බෙහෝ සිපෙට්කෝ පිරවුම්හල් ඉදිරිපිට තවදුරටත් පෝලිම් දක්නට ලැබෙව බවයි හිරු වාර්තාකරුවන් සඳහන් කළේ.",
       "URL": "https://www.hirunews.lk/310328/අඩු-වෙන-බස්-ගාස්තුව",
       "Category": "Local News",
       "Parent URL": "https://www.hirunews.lk/local-news.php?pageID=1010"
}