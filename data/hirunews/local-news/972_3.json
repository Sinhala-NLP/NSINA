{
       "Source": "hirunews",
       "Timestamp": "Tuesday, 02 August 2022 - 15:34",
       "Headline": "\"හිටපු ශ්‍රී ලංකා ජනාධිපති අපට සාමාන්‍ය සංචාරකයෙකු විතරයි!\" සිංගප්පූරු විදේශ අමාත්‍යවරයා කියයි",
       "News Content": "ශ්‍රී ලංකා හිටපු ජනාධිපති ගෝඨාභය රාජපක්ෂට සිංගප්පූරුව තුළ දී කිසිදු විශේෂ වරප්‍රසාදයක් හිමි නොවන බව සිංගප්පූරු විදේශ කටයුතු අමාත්‍ය විවියන් බාලක්‍රිෂ්ණන් පවසනවා.\nසිංගප්පූරු විදේශ අමාත්‍යවරයා එරට පාර්ලිමේන්තුව තුළ දී මෙලෙස අදහස් ප්‍රකාශ කළේ, සිංගප්පූරු විපක්ෂ පාර්ලිමේන්තු මන්ත්‍රී ජෙරල්ඩ් ගියම් ගේ ප්‍රශ්නයකට පිළිතුරු සපයමින්.\nඑහිදී \"සාමාන්‍යයෙන්, සිංගප්පූරු රජය හිටපු රාජ්‍ය නායකයින්ට හෝ රජයේ ප්‍රධානීන්ට වරප්‍රසාද, මුක්තිය සහ ආගන්තුක සත්කාර ලබා දෙන්නේ නැත, මේ නිසා හිටපු ශ්‍රී ලංකා ජනාධිපති ගෝඨාභය රාජපක්ෂ ට ද කිසි ම විශේෂ වරප්‍රසාදයක්, මුක්තියක් හෝ ආගන්තුක සත්කාරයක් ලබා දුන්නේ නැහැ,” යනුවෙන් විදේශ අමාත්‍ය බාලක්‍රිෂ්ණන් ඊයේ (01) පාර්ලිමේන්තුවේ දී වැඩි දුරටත් කියා සිටියා.\nමේ අතර පළමුව හිටපු ජනාධිපති ගෝඨාභය රාජපක්ෂට දින ද 14ක කාලයක් සඳහා සංචාරක වීසා නිකුත් කළ සිංගප්පූරු රජය පසුව එම කාල සීමාවට තවත් දින 14 ක් එක් කළා.\nඒ අනුව හිටපු ජනාධිපති ගෝඨාභය රාජපක්ෂගේ සිංගප්පූරුවේ රැඳී සිටීමේ කෙටිකාලීන අවසරය අගෝස්තු 11 වනදා නිමා වනු ඇති.\nපසුගිය ජූලි මාසයේ සිය රජයට එරෙහි ව දියත් වූ දැවැන්ත මහජන විරෝධතා මධ්‍යයේ ජුලි 13 වැනිදා ශ්‍රී ලංකා ගුවන් හමුදාවට අයත් ඇන්ටනෝව් 32 වර්ගයේ යානාවකින් මාලදිවයිනට පළා ගිය හිටපු ජනධිපතිවරයා පසුව සිංගප්පූරුවට ළඟා වූයේ ජූලි මස 14 වැනිදා යි.\nරජය විසින් ආර්ථිකය වැරදි ලෙස හැසිරවීම හේතුවෙන් මතු වූ දැඩි උද්ධමනය සහ සේවා පහසුකම් වල බිඳවැටීම හේතුවෙන් ඇතිවූ ජන පීඩනය හමුවේ හිටපු ජනාධිපති ගෝඨාභය රාජපක්ෂට රටින් පලා යාමට සිදුවුණා.\n73 හැවිරිදි හිටපු ජනාධිපතිවරයා \"පුද්ගලික සංචාරයක්\" සඳහා සිංගප්පූරුවට ඇතුළු වූ සැණින් කථානායකවරයාට සිය ඉල්ලා අස්වීමේ ලිපිය විද්‍යුත් තැපෑලෙන් එවීමට යි කටයුතු කළේ.\nකෙසේ වෙතත් මෙම සිද්ධි දාමයත් සමග සිංගප්පූරුව \"දේශපාලන පලායන්නන්ගේ ගමනාන්තයක්\" බවට පත්වනු ඇතැයි යනුවෙන් පාලක පීපල්ස් ඇක්ෂන් පක්ෂයේ පාර්ලිමේන්තු මන්ත්‍රී යිප් හොන් වෙන්ග් මතු කළ ප්‍රශ්නයකට පිළිතුරු දෙමින් ස්වදේශ කටයුතු සහ නීති අමාත්‍ය කේ ෂන්මුගම් පැවසුවේ, වලංගු සංචාරක ලියකියවිලි ඇති සහ ප්‍රවේශ අවශ්‍යතා සපුරාලන විදේශිකයන්ට සිංගප්පූරුවට පැමිණීමට සෑම විට ම අවසර දී ඇති බවයි.\nඑමෙන් ම එවැනි ආගමනයන් සිංගප්පූරුවේ ජාතික අවශ්‍යතා ලෙස සලකන්නේ නම් ඒත් සඳහා අනුමැතිය දීමටත්, ජාතික ආරක්ෂාවට යම් තර්ජනයක් සිදුවන්නේ නම් ඒ සඳහා අනුමැතියය ලබා නො දීමටත් සිංගප්පූරුවට අයිතියක් ඇති බව ඔහු වැඩිදුරටත් කියා සිටියා.\nඑමෙන් ම \"සිංගප්පූරුවට පැමිණෙන විදේශිකයෙකු ඔහුගේ රජයට අවශ්‍ය නම් සහ ඔහුගේ රජය ඉල්ලීමක් කර ඇත්නම්, අපගේ නීතිවලට අනුකූලව අදාල රජයට සහාය ලබා දෙනු ඇත, මෙය ජාත්‍යන්තර නීතියයි. එසේ වුවද, අනවශ්‍ය පුද්ගලයින් සිටින බව අප දන්නේ නම්, අපට තවමත් ඔවුන් පරීක්ෂා කර සුදුසු ක්‍රියාමාර්ග ගත හැකිය,\" විදේශ අමාත්‍ය ෂන්මුගම් වැඩිදුරටත් සඳහන් කළා.\nඑමෙන් ම පුද්ගලයාට සහ සාමාන්‍ය ජනතාවට ඇති විය හැකි ආරක්‍ෂාව සහ ආරක්‍ෂාව පිළිබඳ අවදානම සැලකිල්ලට ගනිමින් ඕනෑ ම පුද්ගලයකුගේ වර්තමාන සහ පැරණි තත්ත්වය අනුව රජයට අමතර ආරක්‍ෂාවක්‌ ලබාදිය හැකි බවද ඇමැතිවරයා කියා සිටි අතර, කෙසේ වෙතත් ශ්‍රී ලංකාවේ හිටපු ජනාධිපතිවරයාට එවැනි විශේෂ ආරක්ෂාවක් සපයා නොමැති බවත් ඔහු කියා සිටියා.",
       "URL": "https://www.hirunews.lk/311672/හිටපු-ශ්‍රී-ලංකා-ජනාධිපති-අපට-සාමාන්‍ය-සංචාරකයෙකු-විතරයි-සිංගප්පූරු-විදේශ-අමාත්‍යවරයා-කියයි",
       "Category": "Local News",
       "Parent URL": "https://www.hirunews.lk/local-news.php?pageID=972"
}