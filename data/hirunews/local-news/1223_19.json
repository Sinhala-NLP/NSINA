{
       "Source": "hirunews",
       "Timestamp": "Monday, 18 April 2022 - 19:18",
       "Headline": "IMF ආධාර ලබා ගැනීමට දේශපාලන ස්ථාවරත්වය බලපාන්නේ නැහැ - ආර්ථික උපදේශක ශාන්තායනන් දේවරාජා",
       "News Content": "ජාත්‍යන්තර මූල්‍ය අරමුදලේ පළමු ණය වාරිකය මෙරටට ලැබීමට ආසන්න වශයෙන් තවත් මාස 6 සිට 9 දක්වා කාලයක් ගත වනු ඇති බවට ආර්ථික උපදේශක ශාන්තායනන් (ශාන්ත) දේවරාජා පවසනවා.\nජෝර්ජ්ටවුන් විශ්ව විද්‍යාලයේ එඩ්මන්ඩ් ඒ. වෝල්ෂ් විදේශ සේවා පාසලේ ජාත්‍යන්තර සංවර්ධනය පිළිබඳ මහාචාර්යවරයෙක් වන ශාන්තායනන් දේවරාජා හෙට ඇමරිකාවේ වොෂින්ටන් ඩී.සී හිදී ආරම්භ වන ජාත්‍යන්තර මූල්‍ය අරමුදල සමග වන සාකච්ඡාවන් සඳහා එක්ව සිටින උපදේශක මඩුල්ලේ සාමාජිකයෙක්.\nශ්‍රී ලංකා මුදල් අමාත්‍ය අලි සබ්රිගේ නායකත්වයෙන් යුත් ශ්‍රී ලංකා දූත පිරිසක් ඊට එක්වන අතර ආර්ථිකය යථාවත් කිරීමේ ක්‍රමෝපායන් පිළිබඳ සාකච්ඡා හෙට ඇරැඹෙනු ඇති.\nහෙට පැවැත්වෙන සාකච්ඡාවන්හි ස්වභාවය සහ මෙරට පවතින වත්මන් දේශපාලන වාතාවරණය පිළිබඳවව අදහස් දක්වමින් මහාචාර්යවරයා කියා සිටියේ රටක දේශපාලන ස්ථාවරත්වය ජාත්‍යන්තර මූල්‍ය අරමුදලෙන් ලෝක බැංකුවෙන් හෝ වෙනත් ජාත්‍යන්තර සංවිධානවලින් අරමුදල් ලබාගැනීමට කිසිදු විටෙක බාධාවක් නොවන බවයි.\nආධාර ලබා දීමේ දී ජාත්‍යන්තර මූල්‍ය අරමුදල සහ අනෙකුත් ආයතන විශේෂයෙන් ම අදාළ රටවල රජයන් විසින් ක්‍රියාත්මක කරනු ලබන සමාජ ප්‍රතිසංස්කරණ වැඩසටහන් සම්බන්ධයෙන් වැඩි අවධානයක් යොමුකරන බවත් ඔහු කියා සිටියා.\nඒ අනුව බදු වැඩි කිරීම්, වියදම් කපා හැරීම්, දුප්පතුන් සඳහා ඉලක්ක කරගත් වැඩසටහන් ආදිය පිළිබඳව ජාත්‍යන්තර මූල්‍ය අරමුදල සහ ලෝක බැංකුව වැනි ජාත්‍යන්තර මූල්‍ය ආයතන වැඩි අවධානයක් යොමු කරන බවත් ඔහු කියා සිටියා.\nඅරමුදල් මුදා හැරීමේදී ඔවුන්ට එය සුළුතර ආණ්ඩුවක් හෝ ආන්තික බහුතර ආණ්ඩුවක් ද යන කරුණු එතරම් ව වැදගත් නොවන බවයි ඔහු අවධාරණය කරන්නේ.\nඑමෙන්ම මේ වන විටත් ශ්‍රී ලංකාව සිය ආපසු ගෙවීමේ වගකීම් ඉටු කළ නොහැකි බව මහ බැංකුව විසින් සියලුම ණය කරුවන්ට ප්‍රසිද්ධියේ සහ විධිමත් ලෙස දන්වා ඇති බැවින්, මෙය ශ්‍රී ලංකාවට ජාත්‍යන්තර මූල්‍ය අරමුදලෙන් ලෝක බැංකුවෙන් හෝ වෙනත් ජාත්‍යන්තර සංවිධානවලින් අරමුදල් ලබා ගැනීමේ අවස්ථා වැඩි කරන බවත් ඔහු කියා සිටියා.",
       "URL": "https://www.hirunews.lk/302237/imf-ආධාර-ලබා-ගැනීමට-දේශපාලන-ස්ථාවරත්වය-බලපාන්නේ-නැහැ-ආර්ථික-උපදේශක-ශාන්තායනන්-දේවරාජා",
       "Category": "Local News",
       "Parent URL": "https://www.hirunews.lk/local-news.php?pageID=1223"
}