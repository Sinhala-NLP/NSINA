{
       "Source": "hirunews",
       "Timestamp": "Friday, 18 February 2022 - 18:06",
       "Headline": "ඉන්දීය අධිකරණයකින් 38කට මරණ දඬුවම",
       "News Content": "ඉන්දියාවේ අහමදාබාද් නුවර බෝම්බ පිපිරීමක් සම්බන්ධයෙන් වැරදිකරුවන් වූ පුද්ගලයන් 38 දෙනෙකුට ඉන්දීය අධිකරණයක් විසින් මරණ දඩුවම නියමකර තිබෙනවා.\nතවත් 11 දෙනෙකුට ජීවිතාන්තය දක්වා සිර දඩුවම් නියමකර ඇති බවයි විදෙස් මාධ්‍ය වාර්තා කළේ.\n2008 වසරේ අහමදාබාද් නුවර සිදුවූ අදාළ බෝම්බ පිපිරීමෙන් පුද්ගලයන් 56ක් මියගිය අතර 200 දෙනෙකු තුවාල ලැබුවා.\nමෙම ප්‍රහාරය සම්බන්ධයෙන් පුද්ගලයින් 49 දෙනෙකු වරදකරුවන් බවට අධිකරණය විසින් තීන්දු කරනු ලැබුවේ පසුගිය 8 වනදායි.\nගුජරාට් ප්‍රාන්තයේ වාණිජ කේන්ද්‍රස්ථානය වූ අහමදාබාද් නුවර වෙලඳපොල, බස් රථ සහ වෙනත් පොදු ස්ථාන ඉලක්ක කර ගනිමින් මෙම ප්‍රහාරය එල්ල වුණා.\nප්‍රහාරයන් සම්බන්ධයෙන් පුද්ගලයන් 80කට ආසන්න පිරිසකට චෝදනා එල්ල වූව ද 28 දෙනෙකු නිදොස් කොට නිදහස් කිරීමටයි අධිකරණය නියෝග කළේ.\nඅනතුරුව මිනීමැරුම් සහ සාපරාධී කුමන්ත්‍රණ සම්බන්ධයෙන් වැරදිකරුවන් වූ සියලුදෙනාට දඬුවම් නියම කෙරුණා.\nමෙම සිද්ධිය අහිංසක ජීවිත අහිමි වූ \"දුර්ලභ නඩුවක්\" ලෙස ප්‍රකාශයට පත් කරමින් මරණ දණ්ඩනය ලබාදෙන ලෙසට සඳහා පැමිණිල්ලේ නීතිඥයන් විසින් අධිකරණයෙන් කළ ඉල්ලීමෙන් පසුවයි විනිසුරු ඒ.ආර්. පටෙල් අද මෙම දඬුවම් නියම කළේ.\nකෙසේවෙතත් විත්තියේ නීතිඥයෙකු පැවසුවේ තීන්දුවට එරෙහිව ඉහළ අධිකරණයක අභියාචනයක් ඉදිරිපත් කරන බවයි.\nමෙම සැකකරුවන් දැනටමත් වසර 13 කට වැඩි කාලයක් සිරගතව සිටින බැවින් වැරදිකරුවන්ට ලිහිල් දඬුවම් ඉල්ලා සිටිය ද  මරණ දඬුවම ලබාදීමට එරෙහිව අනිවාර්යයෙන්ම අභියාචනයකට යන බවයි විත්තියේ නීතිඥවරුන් ප්‍රකාශ කළේ.\n2008 ජූලි 26 වැනි දින සිදුවූ මෙම පිපිරිම්වල වගකීම “ඉන්දියානු මුජාහිදීන්” ලෙස හඳුන්වන කණ්ඩායමක් වගකීම භාරගෙන තිබුණා.\nසිද්ධියට අදාළ නඩු විභාගය දශකයකට ආසන්න කාලයක් පැවති අතර, සාක්ෂිකරුවන් 1,100 කට වැඩි පිරිසක් සාක්ෂි දීමට කැඳවනු ලැබුවා.\nකෙසේවෙතත් පාපොච්චාරණ ඉල්ලා අස්කර ගැනීම සඳහා විත්තිකරුවන් හතර දෙනෙකු විසින් සිදු කරන ලද නීතිමය අරගලයක් ද ඇතුළුව, ප්‍රමාදයන් මගිනුයි එය මෙතෙක් ප්‍රමාද වී තිබුණේ.\n2013 වසරේදී මෙම සිද්ධියට අදාළව රක්ෂිත බන්ධනාගාර ගතකර සිටි විත්තිකරුවන් පිරිසක් උමගකින් පිටතට යාමට ගත් උත්සාහය ද පොලිසිය විසින් ව්‍යර්ථ කරනු ලැබුවා.\nඑම සැකකරුවන් ආහාර පිඟාන කැණීමේ මෙවලමක් ලෙස භාවිතා කරමිනුයි උමග නිර්මාණය කර තිබුණේ.\nරෝග තත්වයක් විනිශ්චය කිරීමෙන් පසු ඇප ලැබූ එක් අයෙකු හැර, අනෙක් සියලු විත්තිකරුවන් වසර ගණනාවක් පුරා අත්අඩංගුවේ පසුවුණා.\nඅහමදාබාද් නුවර මෙම ප්‍රහාරය පුද්ගලයන් 1,000ක් කපා කොටා, වෙඩි තබා පුළුස්සා මරා දැමූ 2002 ආගමික කෝලාහලවල කේන්ද්‍රස්ථානයක් ලෙසටයි සැලකෙන්නේ.\nඅග්‍රාමාත්‍ය නරේන්ද්‍ර මෝදි එවකට ප්‍රාන්ත රජයේ ප්‍රධානියා වූ අතර ඔහු මෙම සිද්ධිය සම්බන්ධයෙන් නිසි ක්‍රියාමාර්ග නොගත් බවට ද චෝදනා එල්ල වී තිබෙනවා.",
       "URL": "https://www.hirunews.lk/297379/ඉන්දීය-අධිකරණයකින්-38කට-මරණ-දඬුවම",
       "Category": "Local News",
       "Parent URL": "https://www.hirunews.lk/local-news.php?pageID=1348"
}