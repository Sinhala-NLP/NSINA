{
       "Source": "hirunews",
       "Timestamp": "Sunday, 28 July 2019 - 15:03",
       "Headline": "යාපනයේ පොලිස් අධිකාරී කාර්යාලයේ ලිපිකාරිණියගේ සිරුර දෑත් බැඳ ළිඳක තිබියදී හමුවේ",
       "News Content": "යාපනය පොලිස් අධිකාරී කාර්යාලයේ ප්‍රධාන ලිපිකාරිණියගේ දෑත් ගැට ගැසූ සිරුර යාපනය - පේදුරුතුඩුව - තම්බසිට්ටි ප්‍රදේශයේ පොදු ළිඳක තිබී හමුවී තිබෙනවා. මෙලෙස ඊයේ මිය ගොස් ඇත්තේ තම්බසිට්ටි ප්‍රදේශයේම පදිංචි 35 හැවිරිදි කාන්තාවක්.\nතම බිරිඳ අතුරුදන්ව ඇති බවට ඇයගේ සැමියා පොලීසියට ද පැමිණිල්ලක් ඉදිරිපත් කර ඇති අතර, ඉන් අනතුරුව සිදුකළ සෝදිසි මෙහෙයුම්වලදී ඇයගේ මළ සිරුර හමුවී ඇත්තේ.\nපොලීසිය සඳහන් කළේ පශ්චාත් මරණ පරීක්ෂණය යාපනය ශික්ෂණ රෝහලේදී පවත්වා ඇති අතර එහිදී අනාවරණ  වී ඇත්තේ මෙම මරණය සිය දිවි හානි කර ගැනීමක් බවටයි.\nමේ අතර, කොස්ගම - කළුඅග්ගල ප්‍රදේශයේදී ඝාතන සිද්ධියකට රක්ෂිත බන්ධනාගාරගතව සිට ඇප මත නිදහස් වූ පුද්ගලයෙකු තියුණු ආයුධයකින් පහර දී අද ඝාතනය කර තිබෙනවා.\nමෙලෙස මිය ගිය පුද්ගලයාගේ වයස අවුරුදු 42ක් වන අතර ඔහු බිරිඳ සහ සිය දියණිය ඝාතනය කිරීමේ සිද්ධියකට රක්ෂිත බන්ධනාගාරගතව සිටි බවයි හෙළිව ඇත්තේ.\nසෑම ඉරු දිනකම මොහුට කොස්ගම පොලීසියේ පෙනී සිටින ලෙස පවතින ඇප කොන්දේසිය හේතුවෙන් අද දිනයේ ද පොලීසියට පැමිණ අත්සන් කර යළි නිවස බලා යමින් සිටියදී මෝටර් රථයකින් පැමිණි පිරිසක් මොහුට තියුණු ආයුධයකින් පහර දී ඝාතනය කර තිබෙනවා.\nසිද්ධිය සම්බන්ධයෙන් දියණියගේ සැමියා සහ ඔහුගේ මිතුරන් තුන් දෙනෙකු පොලීසිය අත්අඩංගුවට ගනු ලැබූ අතර මොවුන් ලබුගම - වැලිකන්ද ප්‍රදේශයේ පදිංචි අවුරුදු 21ත්, 34ත් අතර වයස්වල පසුවනවා.",
       "URL": "https://www.hirunews.lk/221191/යාපනයේ-පොලිස්-අධිකාරී-කාර්යාලයේ-ලිපිකාරිණියගේ-සිරුර-දෑත්-බැඳ-ළිඳක-තිබියදී-හමුවේ",
       "Category": "Local News",
       "Parent URL": "https://www.hirunews.lk/local-news.php?pageID=3224"
}