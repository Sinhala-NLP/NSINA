{
       "Source": "hirunews",
       "Timestamp": "Saturday, 08 July 2017 - 19:15",
       "Headline": "කසළ ගැටළුවට ස්ථිර විසඳුමක් මාස දෙකක් ඇතුළත, ඇමති පාඨලී",
       "News Content": "කසළ ගැටළුව නිරාකරණය සඳහා රජය ගෙන යන වැඩපිළිවෙලට බාධාවක් නොවන අයුරින් සියලු පාර්ශවයන් කටයුතු කළ යුතු බව මහා නගර සහ බස්නාහිර සංවර්ධන අමාත්‍ය පාඨලී චම්පික රණවක ප්‍රකාශ කළා.\nඒ, කසළ ගැටළුව පිළිබඳව අදහස් දැක්වීම සඳහා කොළඹ නගර සභාව ඉදිරිපිට අද පැවති මාධ්‍ය හමුවකට එක්වෙමින්.\nඑහිදී අමාත්‍යවරයා කියා සිටියේ කොළඹ නගරය පුරා සති ගණනාවක් ගොඩගැසී තිබූ කසළ ටොන් 3000 කට අධික ප්‍රමාණයක් ඉවත් කර කසළ කඳු ගොඩගැසීම සම්පූර්ණයෙන්ම පාලනය කර ඇති බවයි.\nමෙය තාවකාලික විසඳුමක් බවත් කොළඹ නගරයේ කසළ ගැටළුවට ස්ථිර විසඳුමක් ඊළඟ මාස දෙක ඇතුළත ගෙන එන බවට අමාත්‍යවරයා කියා සිටියා.\nමාධ්‍ය හමුවට බස්නාහිර පළාත් ප්‍රධාන අමාත්‍ය ඉසුර දේවප්‍රිය කියා සිටියේ කසළ අවිධිමත් ලෙස බැහැර කරන පුද්ගලයින් අත්අඩංගුවට ගැනීම යුද හමුදාවේ සහ පොලීසියේ වගකීමක් බවයි.\nඑහිදී අදහස් දැක්වූ පළාත්සභා හා පළාත්පාලන අමාත්‍ය ෆයිසර් මුස්තාෆා කියා සිටියේ කුණු ඉවත් කිරීම කඩිනම් කිරීම, පළාත් ප්‍රධාන අමාත්‍යවරයාගේ වගකීමක් බවයි.\nජාතික සංවාද පිළිබඳ අමාත්‍ය මනෝ ගනේෂන්ද එහිදී අදහස් පළ කරමින් කියා සිටියේ ‘‘කොළඹ කුණු අපට එපා’’ යැයි සඳහන් කරන සටන් පාඨ ප්‍රතිගාමී දේශවිරෝධී බවයි.\nරට ඒකීය නම් කසළ ගැටළුවට පෙඩරල් සටන් පාඨ ඉදිරිපත් කිරීම පිළිගත නොහැකි බවද අමාත්‍යවරයා කියා සිටියා.\nමේ අතර කොළඹ නගරයේ ස්ථින කිහිපයකදීද අද දිනයේත් කසළ එක්රැස්වී තිබෙන අයුරු දක්නට ලැබුණා.\nඑමෙන්ම මරදාන - සුදුවැල්ල ප්‍රදේශයේදී සහ ගුණසිංහපුර ප්‍රදේශයේදී කසළ වර්ගීකරණය නොකිරීම හේතුවෙන් නගර සභා සේවකයින් සහ ජනතාව අතර උණුසුම් තත්ත්වයක් හටගත්තා.",
       "URL": "https://www.hirunews.lk/165414/කසළ-ගැටළුවට-ස්ථිර-විසඳුමක්-මාස-දෙකක්-ඇතුළත-ඇමති-පාඨලී",
       "Category": "Local News",
       "Parent URL": "https://www.hirunews.lk/local-news.php?pageID=4431"
}