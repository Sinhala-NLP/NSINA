{
       "Source": "hirunews",
       "Timestamp": "Monday, 15 August 2022 - 10:21",
       "Headline": "නිදහසේ වජ්‍ර ජයන්තිය සමරන අසල්වැසියා - වසර 25කින් ඉන්දියාව දියුණු රටක් - ජාතිය අමතමින් අගමැති මෝදි කියයි",
       "News Content": "ලෝකයේ විශාලතම ප්‍රජාතන්ත්‍රවාදී රාජ්‍යයක් වන ඉන්දියාව අද (15) දින සිය 75 වන නිදහස් දිනය සමරනවා.\nමෙම දිනය සියලුම ඉන්දියානුවන් විසින් සිහිපත් කරන්නේ 1947 වර්ෂයේ බ්‍රිතාන්‍ය අධිරාජ්‍යයයේ පීඩනයේ විලංගු බිඳ දමා නිදහස ලබා ගත් ඓතිහාසික අවස්ථාව සනිටුහන් කරමින්.\nයටත් විජිතකරණයේ දී තමන් ලද දැවැන්තම ජයග්‍රහණය ඉන්දියාව යටත් කර ගැනීම බව බ්‍රිතාන්‍ය අධිරාජ්‍ය පාලනයේ නිසැක විශ්වාසය වී තිබුණා.\nබ්‍රිතාන්‍ය කිරුළේ උච්චතම සංධිස්ථානයක් ලෙස සලකන ලද්දේ ඉන්දියාවයි.\nඑහි තේරුම මහා බ්‍රිතාන්‍යයට සිය යටත් විජිත අතරින් වැදගත්ම විජිතය වූයේ ඉන්දියාවය යන්නයි.\n1757 දී නැගෙනහිර ඉන්දියා සමාගම හරහා බ්‍රිතාන්‍ය පාලනය ඉන්දියාවේ ස්ථාපිත කරන ලද අතර එම සමාගම වසර 100කට අධික කාලයක් ඉන්දියාව පාලනය කළා.\nබ්‍රිතාන්‍ය රාජ්‍යයෙන් ‘ආසාදි’ (නිදහස) සඳහා වූ සටන සැබවින්ම ආරම්භ වූයේ 1857 වන අතර එය ඉන්දියානු කැරැල්ල ලෙස ද හඳුන්වනවා.\nබ්‍රිතාන්‍යයන් “බෙදා පාලනය කිරීමේ ප්‍රතිපත්තියේ” උපක්‍රමය ඉන්දියාව තුළ භාවිත කළ අතර, බ්‍රිතාන්‍යයන් ජාතිය කෙරෙහි ක්‍රමයෙන් තම ග්‍රහණය ශක්තිමත් කර ගැනීමත් සමඟ ඉන්දියාව සෘජු බ්‍රිතාන්‍ය පාලනයට යටත් වුණා.\nබ්‍රිතාන්‍ය රාජ්‍යයේ විලංගුවලින් ජාතිය මුදා ගැනීම සඳහා නිදහස් සටන්කාමීන් කිහිප දෙනෙකු සිතාගත නොහැකි වේදනාවක් විඳිමින් ඉන්දියාවේ නිදහස වෙනුවෙන් තම ජීවිත පූජා කළා.\nනේටා ජී සුභාෂ් චන්ද්‍ර බෝස්, භගත් සිං, මංගල් පාණ්ඩේ, මහත්මා ගාන්ධි, රාණි ලක්ෂිබායි, සරෝජිනී නයිදු, චන්ද්‍ර ශේකර් අසාද් සහ ආචාර්ය බබාසාහේබ් අම්බෙඩ්කාර් ඇතුළු පිරිස ඉන්දියාවේ බිහිවූ විශිෂ්ටතම නිදහස් සටන්කාමීන්ගෙන් සමහරක්.\nඔවුන් ඉමහත් ධෛර්යය සහ නිර්භීතකම ප්‍රදර්ශනය කළ අතර ඔවුන්ගේ ආදරණීය ජාතියට නිදහස ඉල්ලා බ්‍රිතාන්‍ය අධිරාජ්‍යයට එරෙහිව කැරලි ගැසුවා.\nමහත්මා ගාන්ධි විසින් නායකත්වය දුන් අවිහිංසාවාදී සහ සිවිල් ව්‍යාපාරය හේතුවෙන් බ්‍රිතාන්‍යයන්ට ඉන්දියාවෙන් පිටවීමට සිදු වුණා.\nඑබැවින්, ඉන්දීය නිදහස් සටන්කාමීන්ගේ අසංඛ්‍යාත පරිත්‍යාගයන් සනිටුහන් කිරීමට සහ තමන් ජීවත් වන්නේ නිදහස් ඉන්දියාවක යන සත්‍යයට ගෞරව කිරීම සඳහා නිදහස් දිනය ඉතා උද්‍යෝගයෙන් සහ දේශප්‍රේමීත්වයෙන් ඉන්දියාව තුළ සමරනු ලබනවා.\nමහත්මා ගාන්ධි නායකත්වය දුන් නිදහස් අරගලයේ දී ජවහර්ලාල් නේරු සහ මුස්ලිම් ලීග් නායක මොහොමඩ් අලි ජින්නා ප්‍රමුඛ ජාතික මට්ටමේ හින්දු සහ මුස්ලිම් නායකයෝ නිදහස් සටනේ පෙරමුණ ගත්තා.\nනීතිවේදියකු වූ මහත්මා ගාන්ධි 1915 වසරේ දකුණු අප්‍රිකාවේ සිට ඉන්දියාවට ළඟා වූ අතර ඔහුගේ ප්‍රයත්නය වුණේ සමස්ත ඉන්දීය ජනතාව එක්කර ගත් ජාතික බලවේගයක් ගොඩනැගීමයි.\nගාන්ධිගේ ඉලක්කය වුණේ එම ජාතික බලවේගයේ බලය පාවිච්චි කරමින් ඉන්දියාවට \"ස්වරාජ්\"(ස්වරාජ්‍යය) තත්ත්වය දිනා ගැනීමයි.\nඉන්දියානු මුස්ලිම් ප්‍රජාව සඳහා වෙනම රාජ්‍යයක් නිර්මාණය කර ගැනීමේ අදහස 1906 දී මුස්ලිම් ලීගය ආරම්භයේ පටන්ම දැකිය හැකි වූ අතර, ඉන්දියාවෙන් වෙන් වූ 'මුස්ලිම් රාජ්‍යයක්' බිහි කර ගැනීම සිය ඉලක්කය බව සමස්ත ඉන්දීය මුස්ලිම් ලීගය 1940 දී කියා සිටියා.\n1946 වර්ෂය වන විට මෑතකදී නිමාවූ 2 වන ලෝක යුද්ධය නිසා සිය භාණ්ඩාගාරය හිස් ව ඇති බව එවකට පාලනයේ සිටි බ්‍රිතාන්‍ය කම්කරු පක්ෂයට වැටහුණා.\nඉන්දියාවේ දිගින් දිගටම වර්ධනය වෙමින් පැවති කලහකාරී තත්ත්වය තවදුරටත් මර්දනය කිරීමට අවශ්‍ය සිය ඡන්ද දායකයන්ගේ කැමැත්තවත්, ජාත්‍යන්තර සහයෝගයවත්, බ්‍රිතාන්‍යය-ඉන්දීය හමුදාවේ විශ්වසනීයත්වයවත් නොමැති බව තවදුරටත් ඔවුන් තේරුම් ගත්තා.\nඑබැවින් 1947 පෙබරවාරි මාසයේදී එවකට බ්‍රිතාන්‍යය අග්‍රාමාත්‍යව සිටි ක්ලිමෙන්ට් ඇට්ලී විසින් 1948 ජූනි 28 වන විට බ්‍රිතාන්‍යය-ඉන්දියාවට සම්පූර්ණ ස්වයං පාලනයක් ලබා දෙන බවට ප්‍රකාශයට පත් කරනු ලැබුවා.\nදිගුකාලීන නිදහස් අරගලයෙන් ඉන්දියාව ජයගත් නමුත් දකුණු ආසියාවේ මහා දේශය නිදහස දිනා ගත්තේ ඉන්දියාව සහ පාකිස්තානය ලෙස රාජ්‍යයන් දෙකක් හැටියට දෙකඩ වීමෙන්.\nඉන්දියාවේ නිදහස් අරගලය ලෝකයේ වඩාත්ම අවිහිංසාවාදී ව්‍යාපාරය වූ බැවින් එය සැමවිටම අනෙකුත් පිරිස වෙත මහා ආදර්ශයක් වුණා.\nනිදහස වෙනුවෙන් ඉන්දියානුවන්ට අති දැවැන්ත අරගලයක් වගේම ජීවිත පරිත්‍යාගයක් කරන්න සිද්ධ වූ අතර මහත්මා ගාන්ධිතුමාගේ ආධ්‍යාත්මික නායකත්වය යටතේ පෙළ ගැසුණු ඉන්දියානුවන් එවකට ලෝකයේ බලගතුම හිරු නොබසින අධිරාජ්‍යය අවිහිංසාවාදයෙන් දණ ගස්වන්න සමත්වුණා.\nඉන්දියාව මෙලෙස සිය 75 වන ජාතික නිදහස් දිනය සමරනු ලබන්නේ ලොව ආර්ථික දේශපාලන හා සාමාජීය අතින් දියුණු රටක මට්ටමකට පත් වීමේ පෙරනිමිති මේවන විටත් පහළ කර ලොවටම අභියෝග කර ඇති යුගයකයි.\nඉන්දියාවේ ආර්ථිකය මේ වන විට වර්ධනය වන වේගය, චීනයේ ආර්ථික වර්ධන වේගයටත් වඩා වැඩි වන අතර එක්සත් රාජධානිය පසු කරමින් ඉන්දියාව මේ වනවිට ලොව පස්වැනි විශාලතම ආර්ථිකය බවට ද පත්ව තිබීම සුවිශේෂී තත්ත්වයක්.\nඉන්දියාවේ වාණිජ දෙපාර්තමේන්තුවට අනුව වත්මන් වසර සඳහා ඉන්දියාව ඇමෙරිකානු ඩොලර් බිලියන 400ක අපනයන ඉලක්කයක් තබා තිබෙනවා.\nඉන්දියාව සිය අපනයන ඉලක්කය සපුරා ගතහොත් ඔවුන්ගේ අපනයන ආදායම සිංගප්පූරුවේ අපනයන ආදායම ද ඉක්මවා යනු ඇති.\nමේ වසර ආරම්භයේ දී ඉන්දියාවේ මහ බැංකුව (රිසව් බෑන්ක්) සතුව ඇමෙරිකානු ඩොලර් බිලියන 635ක විදෙස් සංචිතයක් පැවතුණා.\nදත්ත විශ්ලේෂණ සමාගමක් වන Kpler ට අනුව, පසුගිය මැයි මාසයේ දත්ත මගින් පෙනී යන්නේ ,ඉන්දියාව විසින් රුසියානු තෙල් ආනයනය කිරීම මේ වන විට ඉරාකයට පසු දෙවන විශාලතම ප්‍රභවය බවට පත් වී ඇති බවයි.\nරුසියාවෙන් තෙල් මිලදී ගැනීම් සමඟ ඉන්දියාව \"වැඩි දුර\" නොයා යුතු බව අමෙරිකා එක්සත් ජනපදය තර්ජනය ඇති පසුබිමකදී පවා ඉන්දියාව රුසියානු බොරතෙල් අඛණ්ඩව මිලදී ගැනීම සිදුකිරීම විශේෂත්වයක්.\nඒ අනුව මෙම් නිල සංඛ්‍යාලේඛන අනුව පවා පෙනී යන්නේ ඉන්දියාව මේ වන විට ලොව දියුණුම රාජ්‍යයන්ට පවා අභියෝග කළ හැකි මට්ටමට සිය ආර්ථික දේශපාලන සාමාජීය හා ආරක්ෂක යන අංශයන්ගෙන් වඩාත් ප්‍රබල තත්ත්වයකට පත්ව ඇති බවයි.\n75 වන අභිමානවත් නිදහස් සැමරුම දිල්ලියේ ඓතිහාසික රතු බලකොටුව පරිශ්‍රයේ දී පැවත්වෙන්නේ ඉන්දීය අග්‍රාමාත්‍ය නරේන්ද්‍ර මෝදිගේ ප්‍රධානත්වයෙන්.\nරතු බලකොටුවේ ජාතික ධජය එසවීමෙන් පසු නිදහස් සමරු උත්සවය ආරම්භ වුණා.\nඅඛණ්ඩව 9 වැනි වරටත් ඓතිහාසික රතු බලකොටුවේ සිටි නිදහස් දිනයේ ජාතිය අමතන ඉන්දීය අග්‍රාමාත්‍යවරයා අද (15) ත්‍රි-වර්ණ ඉන්දීය ධජයේ ඉරි කිහිපයක් සහිත සුදු පැහැති ජටාවක් පැළඳ සිටීම කැපී පෙනුණා.\nනිදහස් දින ආචාර වෙඩි මුර 21 පැවැත්වීම සඳහා පළමුවරට මුලු මනින්ම ඉන්දියාවේ නිෂ්පාදිත ගිනි අවි (howitzer guns) යොදා ගැනීම විශේෂත්වයක්.\nනිදහසේ 75 වසර සම්පූර්ණ කිරීම නව අධිෂ්ඨානයකින් නව දිශානතියකට පිය නැගිය යුතු කාලයක් බව අගමැති නරේන්ද්‍ර මෝදි ජාතිය අමතමින් ප්‍රකාශ කළා.\n“අපට ඉහළට පියාසර කළ හැක්කේ අපි අපේ මුල්වලට සම්බන්ධ වූ විට පමණයි. අපි ඉහළට පියාසර කරන විට, අපි මුළු ලෝකයටම විසඳුම් ලබා දෙන්නෙමු.\nයැයි අගමැති මෝදි සිය කතාවේදී පැවසුවා. ”\nඉන්දියාව වසර 25කින් සංවර්ධිත රාජ්‍යයක් විය යුතුයි.\n\"මම තරුණයින්ගෙන් ඉල්ලා සිටින්නේ ඔවුන්ගේ ජීවිතයේ ඉදිරි වසර 25 ජාතියේ සංවර්ධනය සඳහා කැප කරන ලෙසයි.\nඅපි සමස්ත මානව වර්ගයාගේම සංවර්ධනය සඳහා කටයුතු කරන්නෙමු,\" අගමැති මෝදි අවධාරණය කළා.\nඉන්දියාවට සුබ නිදහස් දිනයක් වේවා!\nමේ අතර නවදිල්ලි නුවර පිහිටි ශ්‍රී ලංකා මහ කොමසාරිස් කාර්යාලයේ දී ද ඉන්දීය නිදහස් දින සැමරුමක් පවත්වා තිබෙනවා.\nඒ පිළිබඳව නවදිල්ලි නුවර ශ්‍රී ලංකා මහ කොමසාරිස් කාර්යාලය ට්විටර් සටහනක් එක් කර තිබුණා.\nවිවිධ ක්‍ෂේත්‍රයන්ට අයත් වුව ද, විවිධ භාෂා කථා කළ ද ඉන්දියාව වෙනුවෙන් වන ආදරය, ගෞරවය සහ අභිමානය ඔවුන් සැම එකට එක් කරමින් ඉන්දීය ප්‍රජාව හා ඉන්දීය මහ කොමසාරිස් කාර්යාලයේ නිලධාරීන් ඉන්දීය ත්‍රෛවර්ෂ ධජය ප්‍රදර්ශනය කරමින් නිදහස සැමරූ බවයි එහි දැක්වුණේ.\nඑමෙන්ම යාපනයේ පිහිටි ඉන්දීය නියෝජ්‍ය මහ කොමසාරිස් කාර්යාලයේදීද නිදහස් සැමරුම් වැඩසටහනක් පැවැත්වුණා.\nඒ, මෙරට ඉන්දීය නියෝජ්‍ය මහ කොමසාරිස් රාකේෂ් නට්රාජ්ගේ ප්‍රධානත්වයෙන්.",
       "URL": "https://www.hirunews.lk/312794/නිදහසේ-වජ්‍ර-ජයන්තිය-සමරන-අසල්වැසියා-වසර-25කින්-ඉන්දියාව-දියුණු-රටක්-ජාතිය-අමතමින්-අගමැති-මෝදි-කියයි",
       "Category": "Local News",
       "Parent URL": "https://www.hirunews.lk/local-news.php?pageID=940"
}