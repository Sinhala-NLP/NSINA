{
       "Source": "hirunews",
       "Timestamp": "Monday, 27 February 2017 - 8:13",
       "Headline": "කළු ගඟ ව්‍යාපෘතියේ කැණීම් නොකරන්නැයි - කලින් දැනුවත් කළ බවට හෙළිවේ",
       "News Content": "මාතලේ - ලග්ගල - කළුගඟ ව්‍යාපෘතියට අයත් ගල් කොරියෙහි කැණීම් සිදුනොකරන ලෙසට මීට පෙර දැනුම් දී තිබූ බව එම ව්‍යාපෘතිය භාර ප්‍රධාන ඉංජිනේරු ලාල් කුමාරසිරි පවසනවා.\nකළුගඟ ව්‍යාපෘතියට අයත් ගල් කොරියක කැණීම් කටයුත්තක් අතරතුර පස් කන්දක් කඩාවැටීමෙන් මියගිය සංඛ්‍යාව ඊයේ රාත්‍රිය වනවිට දෙක දක්වා ඉහළ ගියා.\nඒ, පස් කන්ද අතර සිරවී සිටි පුද්ගලයෙකු පැය අටක මෙහෙයුමකින් පසුව බේරාගෙන රෝහල් ගත කරන අතරතුරයි.\nලග්ගල - කළුගඟ ව්‍යාපෘතියේ කැණීම් සිදුකරන භූමිය තුළ විශාල කළු ගලක් සහිත පස් කන්දක් කඩා වැටීමෙන් ඊයේ මෙම අනතුර සිදුවුණා.\nමෙලෙස අනතුරට ලක්වූයේ බැකෝ යන්ත්‍රයකින් සහ ස්කැවේටර් යන්ත්‍රයකින් පස් කනිමින් සිටි සේවකයන් පිරිසක්.\nඑහිදී අනතුරෙන් එක් පුද්ගලයෙකු ජීවිතක්ෂයට පත්වූ අතර, තවත් පුද්ගලයන් දෙදෙනෙකු තුවාල ලබා රෝහල් ගත කෙරුණා.",
       "URL": "https://www.hirunews.lk/155549/කළු-ගඟ-ව්‍යාපෘතියේ-කැණීම්-නොකරන්නැයි-කලින්-දැනුවත්-කළ-බවට-හෙළිවේ",
       "Category": "Local News",
       "Parent URL": "https://www.hirunews.lk/local-news.php?pageID=4641"
}