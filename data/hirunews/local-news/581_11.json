{
       "Source": "hirunews",
       "Timestamp": "Tuesday, 24 January 2023 - 19:25",
       "Headline": "රියදුරු මිතුරාගේ බෝතල් පහරෙන් කොන්දොස්තර මරුට",
       "News Content": "දීර්ඝ කාලයක සිට මිතුරෙකු ලෙස ඇසුරු කළ රියදුරාගේ බෝතල් ප්‍රහාරයකට ලක්ව එම බස් රථයේම කොන්දොස්තරවරයා ජීවිතක්ෂයට පත්වීමේ පුවතක් කටුනායක ප්‍රදේශයෙන් වාර්තා වනවා.\nමෙලෙස මියගොස් තිබුණේ මොණරාගල සිට කටුනායක බලා ධාවනය වන ශ්‍රී ලංගම බස් රථයේ කොන්දොස්තරවරයායි.\nඊයේ රාත්‍රී 7.30 ට පමණ මොවුන් දෙදෙනා ආහාර ගැනීමට සූදානම් වී මත්පැන් පානය කරමින් සිටියදී ඇති වූ බහින්බස්වීමක් දුරදිග ගොස් රියදුරා විසින් කොන්දොස්තරවරයාට වීදුරු බෝතලයකින් පහරදී ඇති අතර, එහිදී ඔහුගේ ගෙළට තුවාල සිදුව තිබෙනවා.\nතුවාල ලැබූ කොන්දොස්තරවරයා ඒ සම්බන්ධයෙන් කටුනායක පොලීසියට පැමිණ පැමිණිල්ලක්ද සිදුකර මීගමුව මහ රෝහලට ඇතුළත් වී තිබුණා.\nකෙසේ වෙතත් අද අලුයම ඔහු ජීවිතක්ෂයට පත්ව ඇති බවයි පොලීසිය සඳහන් කළේ.\nමියගිය කොන්දොස්තරවරයා 38 හැවිරිදි වියේ පසුවන අතර, 40 හැවිරිදි සැකකාර රියදුරා පොලීසිය අත්අඩංගුවට ගත්තා.\nඔවුන් මොණරාගල - මාගන්දරමුල්ල ප්‍රදේශයේ පදිංචිකරුවන් වන අතර, දීර්ඝ කාලයක සිට මිතුරන් ලෙස ඇසුරු කර එක්ව සේවය කළ පුද්ගලයන් දෙදෙනෙකු වීමද විශේෂත්වයක්.\nමේ අතර, මහනුවර - ගුරුදෙණිය මාලිගාවත්ත ප්‍රදේශයේ අසල්වැසි පුද්ගලයින් දෙදෙනෙකු අතර සිදුවූ බහින් බස්වීමක් දුරදිග ගොස් තියුණු ආයුධයකින් සිදුකළ පහරදීමකින්ද 75 හැවිරිදි අයෙකු ජිවිතක්ෂයට පත්ව තිබෙනවා.\nඝාතනය සිදුකළ පුද්ගලයා විසින් මියගිය පුද්ගලයාගේ ඉඩමට හිස් කිරි හට්ටියක් දමා ඇති අතර එවැනි දේ නොකරන ලෙසට අවවාද කිරීමේ ඇතිවූ බහින් බස්වීමක් ගැටුමට මුල්වී තිබුණා.\nමේ අතර, දිවුලපිටිය - හුනුමුල්ල මධ්‍ය මහා විද්‍යාලයේ පැවති උපකාරක පන්තියකට සහභාගි වී නිවෙස් බලා යමින් සිටි පාසල් සිසුන් 6 දෙනෙකු කැලෑපිටිමුල්ල ප්‍රදේශයේදී ලොරියකින් ඇද වැටී අද දහවල් තුවාල ලැබුවා.\nපොලීසිය සඳහන් කළේ ඔවුන් දිවුලපිටිය මූලික රෝහලට ඇතුළත් කර ඇති බවයි.\nසිද්ධියෙන් පසුව අදාළ ලොරි රථය නොනවත්වා ධාවනය කර තිබුණා.\nඑමෙන්ම, අනුරාධපුර - පරසන්ගස්වැව ප්‍රදේශයේදී බස් රථයකින් බිමට බැසීමේදී ඉන් ඇද වැටී එම බස් රථයේම පසුපස රෝදයට යටවී හය හැවිරිදි පාසල් දැරියක ජිවිතක්ෂයට පත්ව තිබෙනවා.\nසිද්ධිය සම්බන්ධයෙන් බස් රථයේ රියදුරා සහ කොන්දොස්තරවරයා අත්අඩංගුවට ගෙන තිබෙනවා.",
       "URL": "https://www.hirunews.lk/325801/රියදුරු-මිතුරාගේ-බෝතල්-පහරෙන්-කොන්දොස්තර-මරුට",
       "Category": "Local News",
       "Parent URL": "https://www.hirunews.lk/local-news.php?pageID=581"
}