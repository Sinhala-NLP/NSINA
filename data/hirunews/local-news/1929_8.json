{
       "Source": "hirunews",
       "Timestamp": "Tuesday, 25 May 2021 - 19:03",
       "Headline": "අද රාත්‍රී 11 සිට යළි සංචරණ සීමා දැඩි වෙයි (වීඩියෝ)",
       "News Content": "අත්‍යාවශ්‍ය භාණ්ඩ මිලදී ගැනීම සඳහා අද සංචරණ සීමා ලිහිල් කළ අතර ඇතැම් ප්‍රදේශවල ජනතාව රථවාහනවල ගමන් කරමින් ලබාදුන් උපදෙස් උල්ලංඝනය කරන ආකාරයක් දක්නට ලැබුණා.\nපාගමනින් පැමිණ ළඟම වෙළඳසැලෙන් භාණ්ඩ මිලදී ගන්නා ලෙස දැනුවත් කර තිබූ අතර, ඇතැම් පිරිස් විල්බැරෝ, උපයෝගි කරගෙන භාණ්ඩ ප්‍රවාහනය කළ බවයි අප වාර්තාකරුවන් ප්‍රකාශ කළේ.\nඇතැම් ස්ථානවල දිගු පෝලිම් දක්නට ලැබුණු අතර, සැලකිය යුතු පිරිසක් සංචරණ සීමාවන්ට යටත්ව කටයුතු කළ බවට ද ප්‍රදේශ රැසකින් වාර්තා වුණා.\nමේ අතර, වෛද්‍යවරුන් ලෙස පෙනී සිටිමින් සහ වෛද්‍ය ලාංඡනය අවභාවිත කරමින් කටයුතු කළ තිදෙනෙකු ද පොලීසිය අද කොළඹදී අත්අඩංගුවට ගෙන තිබුණා.\nමේ අතර, සංචරණ සීමා පනවා තිබියදී නිරෝධායන නීති උල්ලංඝනය කර නීතිවිරෝධී මත්පැන් ජාවාරමේ නිරත වූ පුද්ගලයින් 3 දෙනෙකු ද බේරුවල දී අත්අඩංගුවට ගෙන තිබෙනවා.\nපෑලියගොඩ මත්ස්‍ය වෙළඳ සංකීර්ණය ද අද විවෘත කර තිබූ අතර, මත්ස්‍ය මිල ගණන් ඉහළ මට්ටමක පැවති බව වාර්තා වනවා.\nදිවයින පුරා ක්‍රියාත්මක සංචරණ සීමා අද අලුයම 4 ට ලිහිල් කෙරුණු අතර එය අද රාත්‍රී 11ට යළි බලාත්මක වනවා.\nඒ අනුව, ජුනි 7 වනදා දක්වා එය බලපැවැත්වෙන අතර, මැයි 31 සහ ජුනි 4 යන දිනයන්හි යළි අත්‍යාවශ්‍ය භාණ්ඩ මිලදී ගැනීම සඳහා සංචරණ සීමා ලිහිල් කිරීමට නියමිතයි.",
       "URL": "https://www.hirunews.lk/272422/අද-රාත්‍රී-11-සිට-යළි-සංචරණ-සීමා-දැඩි-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1929"
}