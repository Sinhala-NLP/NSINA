{
       "Source": "hirunews",
       "Timestamp": "Tuesday, 19 September 2023 - 9:48",
       "Headline": "කුවේට් රාජ්‍යයෙන් පිටුවහල් කළ ශ්‍රී ලාංකිකයන් පිරිසක් අද දිවයිනට",
       "News Content": "ශ්‍රී ලංකාවට පැමිණීමට නොහැකිව කුවේට් රාජ්‍යයේ වීසා නොමැතිව දිගු කලක් රැඳී සිටි ශ්‍රී ලාංකිකයන් 31 දෙනෙකු එරට ශ්‍රී ලංකා තානාපති කාර්යාලයේ මැදිහත්වීමෙන් තාවකාලික ගුවන් ගමන් බලපත්‍ර යටතේ අද (19) උදෑසන කටුනායක ගුවන් තොටුපොළට පැමිණියා.\nඔවුන් අද කටුනායක ගුවන් තොටුපොළට පැමිණියේ උදෑසන 06.16 ට කුවේට් සිට ශ්‍රී ලන්කන් ගුවන් සේවයේ යූ.එල්.- 230 දරණ ගුවන් යානයෙන්.\nමොවුන් ශ්‍රී ලංකාවට පැමිණීම සදහා කුවේට් රාජ්‍යයේ ශ්‍රී ලංකා තානාපති කාර්යාලයේ ලියාපදිංචි වී සිටි ශ්‍රී ලාංකිකයන් පිරිසක් වන අතර ඒ අතර පිරිමි 03 දෙනෙකු සහ ගැහැනු ගෘහ සේවිකාවන් 28 දෙනෙකු ඇතුළත්ව සිටි බවයි වාර්තා වන්නේ.\nමේ පෙර ද එනම් පසුගිය 12 දින ද කුවේට් රාජ්‍යයේ සිට ශ්‍රී ලාංකික ගෘහ සේවක සේවිකාවන් 33 දෙනෙකු ශ්‍රී ලංකාවට එවා තිබූ අතර, එම පිරිසට පිරිමි 09 දෙනෙකු සහ කාන්තාවන් 24 දෙනෙකු ඇතුළත්ව සිටියා.\nඒ අනුව, මෙම සති දෙක තුළ කුවේට් රාජ්‍යයේ ගෘහ සේවය සදහා ගොස්, වීසා නොමැතිව එරට රැදී සිටි, එරට ශ්‍රී ලංකා තානාපති කාර්යාලයේ ලියාපදිංචි වුණ ශ්‍රී ලාංකිකයන් 64 දෙනෙකුට නැවත ශ්‍රී ලංකාවට පැමිණීමට හැකි වුණා.\nමෙම පිරිස අනුරාධපුරය, කුරුණෑගල, ගාල්ල, මාතර සහ මොනරාගල ප්‍රදේශවල පදිංචිකරුවන්.\nඑමෙන්ම, තවත් 2,000 ක පමණ පිරිසක් ලියාපදිංචි වී සිටින බවත්, ඔවුන් කණ්ඩායම් වශයෙන් ඉදිරියේදී ශ්‍රී ලංකාවට එවීමට කටයුතු කරන බවත් වාර්තා වෙනවා.",
       "URL": "https://www.hirunews.lk/348719/කුවේට්-රාජ්‍යයෙන්-පිටුවහල්-කළ-ශ්‍රී-ලාංකිකයන්-පිරිසක්-අද-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=21"
}