{
       "Source": "hirunews",
       "Timestamp": "Wednesday, 26 July 2023 - 9:04",
       "Headline": "අඟුරුවාතොට මව සහ දියණිය ඝාතනයේ සෙබළා උකස් කළ රන් මාලයෙන් සාක්ෂියක්",
       "News Content": "අඟුරුවාතොට මව සහ ඇගේ කුඩා දියණිය ඝාතනය කිරීම සම්බන්ධයෙන් අත්අඩංගුවට ගෙන රිමාන්ඩ් භාරයේ සිටින ප්‍රධාන සැකකරු වන හමුදා සෙබළා උකස් කර තබා ඇත්තේ එම කාන්තාව පැලඳ සිටි රන් මාලය දැයි නිශ්චිතව තහවුරු කර ගැනීමට විමර්ශන කිරීම සඳහා අධිකරණ නියෝගයක් ලබා ගෙන තිබෙනවා.\nමෙම සිද්ධිය පිළිබඳ මූලික පරීක්ෂණවලදී හෙළි වී ඇත්තේ සැකකරු පසුගිය 21 වන දින මෙම මාලය හොරණ නගරයේ උකස් මධ්‍යස්ථානයකට උකස් කර රු. 48,000ක මුදලක් ලබා ගෙන ඇති බවයි.\nසැකකරුගේ හැඳුනුම්පත් අංකයෙන් මේ බව තහවුරු වී තිබෙනවා.\nඒ සම්බන්ධ වැඩිදුර විමර්ශන සඳහා මෙම උකස් මධ්‍යස්ථානයේ සී.සී.ටී.වී. දර්ශන ලබා ගැනීමට ද නියමිතයි.\nඝාතනයට ලක් වූ මෙම කාන්තාව සහ ඇගේ දියණිය පසුගිය 18 වන දා අතුරුදන් වී ඇති අතර ඉන් දින දෙකකට පසු එනම්, 21 වන දා ඔවුන්ගේ නිවෙසට මීටර් 700ක් පමණ දුරින් පිහිටි ලඳු කැලෑවක තිබී ඔවුන් දෙදෙනාගේ මළ සිරුරු හමු වුණා.\nමෙම කාන්තාවගේ සැමියා විසින් පොලිසියට කරන ලද පැමිණිල්ලක් අනුව ක්‍රියාත්මක වූ පොලිසිය, සැකකරු අත්අඩංගුවට ගත් අතර දින දෙකකට පසුව ඔහු ඇප මත මුදා හැර තිබෙනවා.\nඝාතනයට ලක් වූ කාන්තාවගේ සහ ඇගේ දියණියගේ මළ සිරුරු හමුවීමෙන් පසුව නැවතත් සැකකරු වරකාගොඩ ප්‍රදේශයේදී අත්අඩංගුවට ගෙන ඇති අතර මේ වන විට ඔහු පොලිස් ආරක්ෂාව මධ්‍යයේ කළුතර, නාගොඩ මහ රෝහලේ ප්‍රතිකාර ලබමින් සිටිනවා.",
       "URL": "https://www.hirunews.lk/342545/අඟුරුවාතොට-මව-සහ-දියණිය-ඝාතනයේ-සෙබළා-උකස්-කළ-රන්-මාලයෙන්-සාක්ෂියක්",
       "Category": "Local News",
       "Parent URL": "https://www.hirunews.lk/local-news.php?pageID=151"
}