{
       "Source": "hirunews",
       "Timestamp": "Wednesday, 10 July 2019 - 18:41",
       "Headline": "දයාසිරිගෙන් තේරීම් කාරක සභාවට ප්‍රශ්න",
       "News Content": "පාස්කු ඉරිදා ත්‍රස්ත ප්‍රහාරය සම්බන්ධයෙන් සොයා බැලෙන පාර්ලිමේන්තු තේරීම් කාරක සභාව හමුවේ මීට පෙර එහි පෙනී සිටීම ප්‍රතික්ෂේප කළ ශ්‍රී ලංකා නිදහස් පක්ෂ මහ ලේකම්, පාර්ලිමේන්තු මන්ත්‍රී දයාසිරි ජයසේකර අද සාක්ෂි ලබාදුන්නා.\nපස්වරු 2.30 ට පමණ මන්ත්‍රීවරයා කොමිසම හමුවේ සාක්ෂි ලබාදීම ආරම්භ කළ අතර, එහිදී ඔහු පෞද්ගලික රූපවාහිණි නාළිකාවකට ලබාදුන් සම්මුඛ සාකච්ඡාවකදී සිදුකළ ප්‍රකාශ සම්බන්ධයෙන් ප්‍රශ්න කෙරුණා.\nමීට පෙර පසුගිය 28 වනදා කළ කැදවීමට මන්ත්‍රීවරයා තේරීම්කාරක සභාව හමුවට පැමිණියේ නැහැ.\nඒ අනුව කාරක සභාව හමුවේ පෙනී නොසිටින  ඕනෑම මන්ත්‍රීවරයෙකු සම්බන්ධයෙන් අවශ්‍ය ක්‍රියාමාර්ගවලට අනිවාර්යයෙන්ම එළඹෙන බව කමිටු සභාපති නියෝජ්‍ය කතානායක ආනන්ද කුමාරසිරි ප්‍රකාශ කර තිබුණා.\nපසුව පාර්ලිමේන්තු මන්ත්‍රි දයාසිරි ජයසේකර ඊයේ පාර්ලිමේන්තුවේදී කථානායකවරයාගෙන් ඒ සම්බන්ධයෙන් විමසා සිටි අතර, ඉන් අනතුරුව ඔහු හිරු ප්‍රවෘත්ති අංශයට සඳහන් කළේ  තේරීම් කාරක සභාව හමුවේ පෙනී සිටීමට තීරණය කළ බවයි.\nඑමෙන්ම නැගෙනහිර පළාත් ජ්‍යෙෂ්ඨ නියෝජ්‍ය පොලිස්පතිවරයා, අධ්‍යාපන අමාත්‍යාංශ ලේකම්වරයා මෙන්ම අධ්‍යාපන ග්‍රන්ථ ප්‍රකාශන කොමසාරිස්වරයාද අද තේරීම් කාරක සභාව හමුවේ සාක්ෂි ලබාදුන්නා.",
       "URL": "https://www.hirunews.lk/220044/දයාසිරිගෙන්-තේරීම්-කාරක-සභාවට-ප්‍රශ්න",
       "Category": "Local News",
       "Parent URL": "https://www.hirunews.lk/local-news.php?pageID=3255"
}