{
       "Source": "hirunews",
       "Timestamp": "Sunday, 16 June 2019 - 18:58",
       "Headline": "හිරු ශ්‍රද්ධාභිවන්දනා මහා පිංකමේදී තිස්සමහාරාම පුදබිම සංවර්ධනය සඳහා රුපියල් මිලියනයක මුදල් ආධාරයක් ලබාදීම සහ සමාධි බුද්ධ ප්‍රතිමා වහන්සේ දෙනමක් පූජා කිරීම",
       "News Content": "අනුබුදු මිහිඳු මාහිමියන්ගේ ලංකා ගමනය සිදුවූ පොසොන් පුර පසළොස්වක පොහෝ දිනය වෙනුවෙන් හිරු ටී.වී. හිරු එෆ්.එම්. ප්‍රමුඛ ආසියානු මාධ්‍ය ජාලය සංවිධාන කරන හිරු ශ්‍රද්ධාභිවන්දනා මහා අසිරිමත් සම්මා වායාමය ඓතිහාසික තිස්සමහාරාම සෑ රඳුන් අභියසදී දහස් ගණන් බැතිමතුන්ගේ සහභාගීත්වයෙන් පැවැත්වෙනවා.\nආසියානු මාධ්‍ය ජාලයේ සභාපති රේනෝ සිල්වා මහතාගේ සුරතින් තිස්සමහාරාම සෑ රඳුන් උදෙසා සමාධි බුද්ධ ප්‍රතිමා වහන්සේ දෙනමක් අද පූජා කෙරුණා.\nමීට අමතරව තිස්සමහාරාම පුදබිම සංවර්ධනය කිරීම සඳහා රුපියල් මිලියනයක මුදල් පරිත්‍යාගයක්ද ආසියානු මාධ්‍ය ජාලයේ සභාපති රේනෝ සිල්වා මහතා විසින් පරිත්‍යාග කරනු ලැබුවා.\nමේ අතර, හිරු ශ්‍රද්ධාභිවන්දනා මහා පුණ්‍යකර්මයට සමගාමීව අද (16) පස්රුවේ තිස්සමහාරාම සෑරදුන් වහන්සේ උදෙසා වාදන ශිල්පීන් 250 දෙනෙකුගේ සහභාගීත්වයෙන් පංච මහා තූර්ය නාදයෙන් පුද සත්කාර කෙරෙන මහාභිදාන පූණ්‍යකර්මය පැවැත්වුණා.\nඑම මාහැගි පුණ්‍යකර්ම අවසානයේ බුදුරජාණන් වහන්සේගේ ලාලාට ධාතූන් වහන්සේ තැන්පත් කර ඇති තිස්සමහාරාම සෑ රදුන් උදෙසා මහා කප්රුක් පූජාවක් ද ආසියානු මාධ්‍ය ජාලයේ සභාපති රේනෝ සිල්වා මහතාගේ මූලිකත්වයෙන් සිදුවුණේ රැස්ව සිටි අති විශාල සැදැහැවතුන්ගේ සාධු නාද මධ්‍යයේයි.\nඑමෙන්ම, තිස්සමහාරාම මහසෑ රඳුන් සුවඳ ධූපයෙන් පිදීමේ මහා පිංකමක්ද සිදු කෙරුණා.",
       "URL": "https://www.hirunews.lk/218527/හිරු-ශ්‍රද්ධාභිවන්දනා-මහා-පිංකමේදී-තිස්සමහාරාම-පුදබිම-සංවර්ධනය-සඳහා-රුපියල්-මිලියනයක-මුදල්-ආධාරයක්-ලබාදීම-සහ-සමාධි-බුද්ධ-ප්‍රතිමා-වහන්සේ-දෙනමක්-පූජා-කිරීම",
       "Category": "Local News",
       "Parent URL": "https://www.hirunews.lk/local-news.php?pageID=3297"
}