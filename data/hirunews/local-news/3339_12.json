{
       "Source": "hirunews",
       "Timestamp": "Wednesday, 22 May 2019 - 22:16",
       "Headline": "පාස්කු ඉරිදා ප්‍රහාරය වළක්වා ගැනීමට කටයුතු නොකළ පිරිස්වලට එරෙහිව අපරාධ පරීක්ෂණයක් සිදු කිරීමට නීතිපතිගෙන් උපදෙස්",
       "News Content": "පාස්කු ඉරිදා ප්‍රහාරය වලක්වා ගැනීමට ක්‍රියානොකළ පුද්ගලයන්ට එරෙහිව අපරාධ පරීක්ෂණයක් සිදුකරන ලෙස නීතිපතිවරයා වැඩ බලන පොලිස්පතිවරයාට දැනුම් දී තිබෙනවා.\nඒ අදාල ප්‍රහාරය සම්බන්ධයෙන් ජනාධිපතිවරයා පත්කල ත්‍රිපුද්ගල පරීක්ෂණ මණ්ඩලයේ අතුරු වාර්තාව අනුවයි.\nපාස්කු ඉරිදා ප්‍රහාරය සම්බන්ධයෙන් සොයා බැලීමට ජනාධිපතිවරයා පත් කළ විශේෂ පරීක්ෂණ මණ්ඩලයේ අතුරු වාර්තා දෙකක් ජනාධිපති ලේකම්වරයා විසින් නීතිපතිවරයාට යොමුකර තිබෙනවා.\nඑම වාර්තා පදනම් කරගනිමින් අදාල ප්‍රහාරය වලක්වා ගැනීමට කටයුතු නොකළ පුද්ගලයන් සම්බන්ධයෙන් අපරාධ පරීක්ෂණයක් සිදුකරන ලෙස නීතිපති දප්පුල ද ලිවේරා මහතා වැඩබලන පොලිස්පති සීග ඩීග වික්‍රමරත්න මහතාට උපදෙස් ලබා දී තිබෙනවා.\nඊට අදාල නියෝගය වැඩබලන පොලිස්පතිවරයා විසින් අපරාධ පරීක්ෂණ දෙපාර්තමේන්තුවට ලබා දී ඇති බව සඳහන්.\nඑමෙන්ම චෝදනා එල්ල වී ඇති පොලිස් නිලධාරීන් සම්බන්ධයෙන් ගත යුතු විනය ක්‍රියාමාර්ග සම්බන්ධයෙන් අවශ්‍ය උපදෙස් ලබා දෙන ලෙස වැඩබලන පොලිස්පතිවරයා ජාතික පොලිස් කොමිසමට ද ලිපියක් යොමුකර තිබෙනවා.",
       "URL": "https://www.hirunews.lk/216909/පාස්කු-ඉරිදා-ප්‍රහාරය-වළක්වා-ගැනීමට-කටයුතු-නොකළ-පිරිස්වලට-එරෙහිව-අපරාධ-පරීක්ෂණයක්-සිදු-කිරීමට-නීතිපතිගෙන්-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=3339"
}