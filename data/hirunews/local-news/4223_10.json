{
       "Source": "hirunews",
       "Timestamp": "Sunday, 12 November 2017 - 10:20",
       "Headline": "පේර කැඩීමට ගොස් අතුරුදන්වු දරුවාගේ සිරුර ඇලකින් හමුවෙයි (ඡායාරූප)",
       "News Content": "දිඹුල බෝගහවත්ත ප්‍රදේශයේදී අතුරුදන්වු සය හැවිරිදි දරුවෙකුගේ මළ සිරුරක් ඇලක තිබියදී සොයාගෙන තිබෙනවා.\nඊයේ පස්වරුවේ සිට දරුවා අතුරුදන්ව සිට ඇති බවයි අප වාර්තාකරු සඳහන් කළේ.\nමෙම දරුවා පේර කැඩීමට ගොස් ඇති අතර යළි නිවසට නොපැමිණීම හේතුවෙන් දෙමව්පියන් සහ ප්‍රදේශවාසීන් එක්ව ඔහු සොයා මෙහෙයුමක් ආරම්භ කර තිබුනා.\nකෙසේවෙතත් දරුවා සොයා ගැනීමට හැකියාවක් ලැබී තිබුනේ නැහැ.\nමේ හේතුවෙන් අද උදෑසන පේර කැඩීමට ගිය ගස අසලින් මහවැලි ගගට ජලය ගලා බසින බෝගහවත්ත ඇල පරීක්ෂා කිරීමේදී එහි තිබී දරුවාගේ සිරුර සොයාගෙන තිබෙනවා.\nදරුවා ඇළට වැටුනේ කෙසේ ද යන්න පිළිබඳ දිඹුල පොලිසිය අංශ කිහිපයක් ඔස්සේ විමර්ශණ සිදු කරන බවයි අප වාර්තාකරු කියාසිටියේ.\nමහේස්ත්‍රාත් පරීක්ෂණයෙන් පසු දරුවාගේ සිරුර පශ්චාත් මරණ පරීක්ෂණය සඳහා නුවරඑළිය රෝහලට රැගෙන යාමට නියමිතයි.\nඡායාරූප - හැටන් රංජිත් රාජපක්ෂ",
       "URL": "https://www.hirunews.lk/175823/පේර-කැඩීමට-ගොස්-අතුරුදන්වු-දරුවාගේ-සිරුර-ඇලකින්-හමුවෙයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4223"
}