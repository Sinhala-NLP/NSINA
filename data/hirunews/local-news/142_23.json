{
       "Source": "hirunews",
       "Timestamp": "Saturday, 29 July 2023 - 8:38",
       "Headline": "උඩවලව සත්‍යග්‍රහය 6 වන දිනටත්-ජලය නොමැතිව අක්කර 50,000 ක් විනාශවීමේ අවදානමක්",
       "News Content": "පවතින දැඩි වියළි කාලගුණය හේතුවෙන් උඩවලව ජලාශය යටතේ වගා කර ඇති කුඹුරු ඉඩම් අක්කර 50,000 කට වැඩි ප්‍රමාණයක් විනාශවී යාමේ අවදානමක් පවතින බව කෘෂිකර්ම අමාත්‍ය මහින්ද අමරවීර පවසනවා.\nඋඩවළව ජලාශයට, සමනලවැව ජලාශයෙන් අවශ්‍ය ජලය නොලැබුනහොත් වී සහ අනෙකුත් භෝග විනාශ වී යාමෙන් රුපියල් බිලියන 30ක පාඩුවක් සිදු විය හැකි බව මහවැලි හා වාරිමාර්ග අමාත්‍යාංශ පසුගියදා අනාවරණය කළා.\nමහවැලි හා වාරිමාර්ග අමාත්‍යාංශයේ පැවති සාකච්ඡාවකට එක්වූ විදුලිබල මණ්ඩලයේ නිලධාරින් ප්‍රකාශ කළේ මේ වනවිට සමනල වැව ජලාශයේ ජල ධාරිතාව සියයට 13 දක්වා පහත බැස ඇති බවයි.\nකෙසේ වුවද මෙම ගැටළුව සම්බන්ධව අමාත්‍ය මණ්ඩලය සමග සාකච්ඡා කර විසඳුමක් ලබාදීමට තමන් එකඟතාව පළ කළ බවයි කෘෂිකර්ම අමාත්‍ය මහින්ද අමරවීර ප්‍රකාශ කර සිටියේ.\nමේ අතර උඩවළව ජලාශය සිඳී යාමත් සමඟ තම වගා බිම්වලට සමනල වැවෙන් ජලය ලබාදෙන ලෙස ඉල්ලා ගොවීන් පිරිසක් පසුගිය සඳුදා සිට ආරම්භ කළ සත්‍යග්‍රහය අද හයවන දිනටත් ක්‍රියාත්මක බවයි වාර්තා වෙන්නේ.",
       "URL": "https://www.hirunews.lk/342906/උඩවලව-සත්‍යග්‍රහය-6-වන-දිනටත්-ජලය-නොමැතිව-අක්කර-50000-ක්-විනාශවීමේ-අවදානමක්",
       "Category": "Local News",
       "Parent URL": "https://www.hirunews.lk/local-news.php?pageID=142"
}