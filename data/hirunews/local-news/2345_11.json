{
       "Source": "hirunews",
       "Timestamp": "Sunday, 08 November 2020 - 7:16",
       "Headline": "හෙට අලුයම පහට නිරෝධායන ඇඳිරි නීතිය ඉවතට (වීඩියෝ)",
       "News Content": "දැනට පනවා ඇති නිරෝධායන ඇඳිරි නීතිය හෙට(09) අලුයම පහට අනිවාර්යයෙන්ම ඉවත්වන බව යුද හමුදාපති ලුතිනන් ජෙනරාල් ශවේන්ද්‍ර සිල්වා ප්‍රකාශ කළා.\nපසුගිය 29 වනදා බස්නාහිර පළාතටම නිරෝධායන ඇඳිරි නීතිය පනවනු ලැබූ අතර, ඊට පෙර ගම්පහ දිස්ත්‍රික්කයටම මෙන්ම තවත් පොලිස් බල ප්‍රදේශ ගණනාවකට ඇඳිරි නීතිය පනවනු ලැබුවා.\nබස්නාහිර පළාතට පනවනු ලැබූ  නිරෝධායන ඇඳිරි නීතිය පසුගිය දෙවනදා අලුයම පහෙන් ඉවත් කිරීමට නියමිතව තිබුණද එය, හෙට(09) අලුයම පහ දක්වා පසුව දීර්ඝ කළා.\nමේ අතර හෙට(09) අලුයම පහට දැනට පනවා ඇති නිරෝධායන ඇඳිරි නීතිය ඉවත් කළද, රෝගීන් වාර්තාවන ඇතැම් ප්‍රදේශ තවදුරටත් හුදකලා කරන බව යුද හමුදාපති ලුතිනන් ජෙනරාල් ශවේන්ද්‍ර සිල්වා ප්‍රකාශ කළා.\nඒ අනුව කොළඹ දිස්ත්‍රික්කයේ මට්ටක්කුලිය, මෝදර, බ්ලූමැන්ඩල්, කොටහේන, ග්‍රෑන්ඩ්පාස්, වෙරළබඩ, ආදුරුප්පු වීථිය, මාළිගාවත්ත, දෙමටගොඩ, වැල්ලම්පිටිය, බොරැල්ල සහ කෙසෙල්වත්ත යන පොලිස් වසම් තවදුරටත් හුදකලා කෙරෙන බව යුද හමුදාපතිවරයා සඳහන් කළා.\nඑමෙන්ම මෙත්සඳ සෙවණ, මිහිජය සෙවණ, රන්මුතු සෙවණ, මුවදොර උයන සහ සිරිසරඋයන, එන්.එච්.එස්. නිවාස සංකීර්ණයද හුදකලා කරන බවයි ඔහු කියා සිටියේ.\nගම්පහ දිස්ත්‍රික්කයේ වත්තල, පෑලියගොඩ, කඩවත, රාගම, මීගමුව, පමුණුගම, ජාඇළ, සපුගස්කන්ද, කළුතර දිස්ත්‍රික්කයේ හොරණ සහ ඉංගිරිය යන පොලිස් වසම් මෙන්ම වෑකඩ - බටහිර ග්‍රාම නිලධාරී කොට්ඨාශයද තවදුරටත් හුදකලා කරන බවද යුද හමුදාපතිවරයා ප්‍රකාශ කළා.\nඑමෙන්ම කුරුණෑගල දිස්ත්‍රික්කයේ කුරුණෑගල මහා නගර සභා සීමාව මෙන්ම කුලියාපිටිය පොලිස් වසමද තවදුරටත් හුදකලාවනු ඇති.\nඊට අමතරව කළුතර,හොරණ සහ ඉංගිරිය පොලිස් බල ප්‍රදේශ, වෑකඩ බටහිර, කුරුණෑගල නගර සීමාව, කුලියාපිටිය පොලිස් වසම, කෑගල්ල දිස්ත්‍රික්කයේ මාවනැල්ල සහ රුවන්වැල්ල පොලිස් බල ප්‍රදේශ තවදුරටත් හුදකලා කරන බවයි යුද හමුදාපතිවරයා කියා සිටියේ.\nමෙලෙස හුදකලා කෙරෙන ප්‍රදේශ හරහා ගමනාගමන කටයුතු සිදුකළ හැකි අතර, එම ප්‍රදේශවලදී කිසිදු පුද්ගලයෙකු රථවාහනවලට ඇතුලු කරගැනීම හෝ බැස්සවීම සිදු කළ නොහැකි බව පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ කියා සිටියා.\nඑමෙන්ම හුදකලා කරන ප්‍රදේශවලට කිසිදු පුද්ගලයෙකුට ඇතුලුවීම හෝ පිටවීමට නොහැහි බවයි ඔහු සඳහන් කළේ.\nමුඛ ආවරණ නොපළඳින පුද්ගලයින් මෙන්ම නිරෝධායන නීතිරීති කඩකරන්නන් අත්අඩංගුවට ගැනීම සඳහා සිවිල් ඇඳුමින් සැරසුණු පොලිස් නිලධාරීන් හෙට දිනයේ සිට යොදවන බවයි පොලිස් මාධ්‍ය ප්‍රකාශකවරයා වැඩිදුරටත් සඳහන් කළේ.",
       "URL": "https://www.hirunews.lk/254243/හෙට-අලුයම-පහට-නිරෝධායන-ඇඳිරි-නීතිය-ඉවතට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2345"
}