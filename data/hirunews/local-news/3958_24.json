{
       "Source": "hirunews",
       "Timestamp": "Saturday, 05 May 2018 - 19:58",
       "Headline": "ඩී මංජුගේ ජාවාරම් මෙහෙයවු දිලීප STF සමග වෙඩි හුවමාරුවකින් මරුට",
       "News Content": "තලාතුඔය ප්‍රදේශයේදී අද පස්වරු 6.30 ට පමණ පොලිස් විශේෂ කාර්ය බලකාය සමග ඇතිවූ වෙඩි හුවමාරුවකින් පාතාල සාමාජිකයෙකු මියගොස් තිබෙනවා.\nඑම පුද්ගලයා පාතාල නායකයෙකු වන ඩී මංජුගෙන් පසු ඔහුගේ ජාවාරම් මෙහෙයවු දිලීප් රෝහණ හෙවත් දිලීප නැමති අයෙක් බවටයි අනාවරණ වී ඇත්තේ.\nඑම පුද්ගලයා තලාතුඔය ප්‍රදේශයේ සිටින බවට ලැබුනු තොරතුරක් මත විශේෂ කාර්ය බලකා නිලධාරීන් එම ප්‍රදේශයට පිටත්ව ගොස් තිබුනා.\nඑහිදී එම සංවිධානාත්මක අපරාධකරු සිටින නිවසට විශේෂ කාර්ය බලකා නිලධාරීන් ගිය අවස්ථාවේ වෙඩි ප්‍රහාරයක් එල්ලවී ඇති බවයි පොලිසිය සඳහන් කළේ.\nවිශේෂ කාර්ය බලකා නිලධාරීන් ද සිය පෞද්ගලික ආරක්ෂාව වෙනුවෙන් කළ වෙඩි තැබීමේදී සැකකරු තුවාල ලබා තිබෙනවා.\nඔහු මහනුවර රෝහලට රැගෙන යන විට මියගොස් ඇතැයි සඳහන්.\nසැකකරු සමග එම අවස්ථාවේ සිටි කාන්තාවක් ද පොලිස් අත්අඩංගුවට ගෙන තිබෙනවා.\nවෙඩි තැබීම සිදුකළ මිලිමීටර් 9 වර්ගයේ ගිනි අවියක් ද එම ස්ථානයේ තිබී සොයාගෙන ඇති බවයි පොලිසිය කියාසිටියේ.\nමීට මාස කිහිපයකට පෙර වත්තල ප්‍රදේශයේදී වෙඩි තැබීමකින් මියගිය ඩී මංජු නැමති අපරාධකරුගේ ප්‍රධානතම සමීපතමයා ලෙසට කටයුතු කර ඇත්තේ මෙම සැකකරු බවට හෙළිවී තිබෙනවා.\nඩී මංජුගේ මරණයෙන් පසු ඔහුගේ මත්ද්‍රව්‍ය ජාවාරම මෙහෙයවා ඇත්තේ ද දිලීප නැමති පුද්ගලයා බවටයි හෙළිවී ඇත්තේ.\nඑමෙන්ම 2014 වසරේ කැළණිය ටයර් හංදියේදී කැළණිය ප්‍රාදේශීය සභා මන්ත්‍රීවරයෙකුට වෙඩි තැබිම  සම්බන්ධයෙන් ද දිලීප නම් සැකකරු ඇප ලබා සිටින අයෙක් බව පොලිසිය ප්‍රකාශ කළා.",
       "URL": "https://www.hirunews.lk/190053/ඩී-මංජුගේ-ජාවාරම්-මෙහෙයවු-දිලීප-stf-සමග-වෙඩි-හුවමාරුවකින්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=3958"
}