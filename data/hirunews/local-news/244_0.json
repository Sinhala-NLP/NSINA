{
       "Source": "hirunews",
       "Timestamp": "Friday, 23 June 2023 - 13:44",
       "Headline": "අඩු ආදායම්ලාභී පවුල් ලක්ෂ 10කට ප්‍රතිලාභ අහිමි වෙයි",
       "News Content": "අස්වැසුම සුබසාධන ප්‍රතිලාභ යෝජනා ක්‍රමය හරහා සැබෑ අඩු ආදායම්ලාභී පවුල් ලක්ෂ 10 කට ප්‍රතිලාභ අහිමි වී ඇති බවට සමෘද්ධි සංවර්ධන නිලධාරීන්ගේ සංගමය චෝදනා කරනවා.\nඑහි ප්‍රධාන ලේකම් චාමර මද්දුමකලුගේ අද (23) කොළඹ පැවති මාධ්‍ය හමුවකට එක්වෙමින් කියා සිටියේ ජනතාවට අභියාචනා ඉදිරිපත් කිරීම සඳහා හඳුන්වාදුන් 1924 ක්‍ෂණික ඇමතුම් අංකය ද අක්‍රිය තත්ත්වයේ පවතින බවයි.\nසමෘද්ධිය වෙනුවට ලබන මස පළවැනිදා සිට ක්‍රියාත්මක කිරීමට යෝජිත අස්වැසුම සුබසාධන ප්‍රතිලාභ යේජනා ක්‍රමය යටතේ ගෙවීම් ලේඛනය මේ වනවිට ප්‍රකාශයට පත් කර තිබෙනවා.\nමේ අතර අස්වැසුම සුබසාධන ප්‍රතිලාභ යෝජනා ක්‍රමය තාවකාලිකව අත්හිටුවන ලෙස ආණ්ඩු පක්ෂයේ පාර්ලිමේන්තු මන්ත්‍රි ජගත් කුමාර අද (23) පාර්ලිමේන්තුවේදී ඉල්ලීමක් කළා.\nඒ අස්වැසුම සුබසාධන ප්‍රතිලාභ යෝජනා ක්‍රමය සම්බන්ධයෙන් පාර්ලිමේන්තුවේදී ප්‍රශ්න කළ අවස්ථාවේදීයි.\nඑහිදී වැඩබලන මුදල් අමාත්‍ය ෂෙහාන් සේමසිංහ කියා සිටියේ මෙම වැඩසටහන අත්හිටුවීමේ හැකියාවක් නොමැති බවයි.\nසමගි ජනබලවේගයේ පාර්ලිමේන්තු මන්ත්‍රී රංජිත් මද්දුම බණ්ඩාර මෙම සුබසාධන ප්‍රතිලාභ යෝජනා ක්‍රමය සම්බන්ධයෙන් පාර්ලිමේන්තුවේ එක්දින විවාදයක් ද ඉල්ලා සිටියා.",
       "URL": "https://www.hirunews.lk/338817/අඩු-ආදායම්ලාභී-පවුල්-ලක්ෂ-10කට-ප්‍රතිලාභ-අහිමි-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=244"
}