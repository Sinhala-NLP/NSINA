{
       "Source": "hirunews",
       "Timestamp": "Wednesday, 14 July 2021 - 15:26",
       "Headline": "ගිනිගත් නැවේ පළමු අතුරු වන්දියෙන් වැඩි මුදලක් ධීවරයන්ට",
       "News Content": "කොළඹ වරායට ආසන්න මුහුදේදී ගිනි ගැනීමට ලක්වූ එක්ස්ප්‍රෙස් පර්ල් නෞකාවේ පළමු අතුරු වන්දියෙන් වැඩි මුදලක් ධීවරයන්ට ලබාදීමට රජය තීරණය කර තිබෙනවා.\nඅධිකරණ අමාත්‍යංශය සඳහන් කළේ ගම්පහ දිස්ත්‍රික්කයේ ධීවරයන් වෙනුවෙන් රුපියල් මිලියන 100ක්, කොළඹ ධීවරයන්ට රුපියල් මිලියන 20ක් සහ කළුතර දිස්ත්‍රික්කයේ ධීවරයන් වෙනුවෙන් රුපියල් මිලියන 4ක් ලබාදීමේ මූලික පියවර අද ආරම්භ වූ බවයි.\nමෙම නෞකා අනතුර හේතුවෙන් ධීවර කටයුතුවලට තහනම් කෙරුනු ප්‍රදේශවල ධීවරයන්ට අතුරු වන්දියේ පළමු වන්දි කොටස බෙදාහැරීම සිදුකරනු ලබනවා.\nඅමාත්‍යංශය සඳහන් කළේ කොළඹ, ගම්පහ සහ කළුතර දිස්ත්‍රික්වල ලේකම්වරුන් වෙත මුදල් බැර කිරීම අද සිදුවූ බවයි.\nමෙය පළමු වරට ලැබුනු අතුරු වන්දියක් වන අතර ඉදිරියේදී තවත් අතුරු වන්දි මුදල් ලැබීමට නියමිත බව මෙම අවස්ථාවට එක්වෙමින් ධීවර රාජ්‍ය අමාත්‍ය කංචන විජේසේකර සඳහන් කළා.\nධීවරයන් වෙනුවෙන් සියළු තොරතුරු රැස් කරමින් තවත් වන්දි මුදල් ලබාදීමට කටයුතු කරන බවයි ඔහු කියාසිටියේ.\nඑක්ස් ප්‍රෙස් පර්ල් නෞකාවේ ගින්න හේතුවෙන් ශ්‍රී ලංකාවට ලැබීමට නියමිත අතුරු වන්දියේ පලමු කොටස ලෙසට ඇමරිකානු ඩොලර් මිලියන 3.2ක් රජයට ලැබී තිබුණා.\nඉන් ඩොලර් මිලියන 2ක මුදලක් ක්ෂේත්‍ර 27ක ධීවර කාර්මිකයන් 16000ක පමණ පිරිසක් වෙත ලබාදීමට නියමිතයි.\nඅදාළ මුදල් ධීවරයන්ගේ ගිණුම්වලට බැර කිරීම දිස්ත්‍රික් ලේකම් කාර්යාල හරහා සිදු කෙරෙනවා.\nරාජ්‍ය අමාත්‍යවරයා මෙහිදී සඳහන් කළේ දෙවන හා තුන්වන අතුරු වන්දි මුදල් ද ලැබීමට නියමිත බවයි.\nදේශපාලන අවශ්‍යතා අනුව ධීවරයන්ගේ නම් ඇතුලත් කර නොමැති අතර ධීවර කටයුතු තහනම් කළ ප්‍රදේශ හඳුනාගෙන කටයුතු කරන බව ද ඔහු අවධාරණය කළා.\nනෞකාවේ අනතුර හේතුවෙන් පීඩාවට පත්වූ ක්ෂේත්‍ර 27ක් හඳුනාගෙන ඇති අතර ඉදිරියේදී ලැබෙන පැමිණිලි පිළිබඳව ද සොයාබලන බවයි රාජ්‍ය අමාත්‍යවරයා සඳහන් කළේ.",
       "URL": "https://www.hirunews.lk/276957/ගිනිගත්-නැවේ-පළමු-අතුරු-වන්දියෙන්-වැඩි-මුදලක්-ධීවරයන්ට",
       "Category": "Local News",
       "Parent URL": "https://www.hirunews.lk/local-news.php?pageID=1820"
}