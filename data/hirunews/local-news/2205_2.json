{
       "Source": "hirunews",
       "Timestamp": "Monday, 18 January 2021 - 11:05",
       "Headline": "පාර්ලිමේන්තු සැසිය හෙට සහ අනිද්දාට පමණක් සීමාවෙයි (වීඩියෝ)",
       "News Content": "කොරෝනා ව්‍යාප්තිය හමුවේ මෙම සතියේ පාර්ලිමේන්තු රැස්වීම දින 02ක් පමණක් පැවැත්වීමට අද (18) පැවති පක්ෂ නායක රැස්වීමේදී තීරණය වී තිබෙනවා.\nඒ අනුව හෙට සහ අනිද්දා යන දෙදින තුළ පමණක් පාර්ලිමේන්තු රැස්වීම පැවැත්වෙනු ඇති.\nපාර්ලිමේන්තුවේ මන්ත්‍රීවරුන් සහ කාර්ය මණ්ඩලයේ කිහිප දෙනෙකුට කොරෝනා ආසාදනය වීමත් සමඟ පාර්ලිමේන්තු කටයුතු පිළිබද අවසන් තීරණයක් ගැනීම සඳහා අද (18) පෙරවරුවේ පාර්ලිමේන්තු කටයුතු පිළිබද කාරක සභාව රැස්වුණේ කථානායක මහින්ද යාපා අබේවර්ධනගේ ප්‍රධානත්වයෙන්.\nඑහිදී ජයන්තිපුර පිවිසුමේ සිට පාර්ලිමේන්තු පරිශ්‍රය තුළ පවතින සෞඛ්‍යාරක්ෂිත ක්‍රමවේදයන් තවදුරටත් පුළුල් කිරීමට තීරණය කෙරුණු බව වේත්‍රධාරී නරේන්ද්‍ර ප්‍රනාන්දු සදහන් කළා.\nපාර්ලිමේන්තු කාර්ය මණ්ඩලයට සහ අනෙකුත් කාර්යාංශවලට අයත් 09 දෙනෙකු කොරෝනා ආසාදිත බවට ඊයේ (17) වන විට තහවුරු වුණා.\nඑසේම අමාත්‍ය වාසුදේව නානායක්කාර, රාජ්‍ය අමාත්‍ය දයාසිරි ජයසේකර සහ පාර්ලිමේන්තු මන්ත්‍රී රවුෆ් හකීම්ට මේ වන විට කොරෝනා වැළදී තිබෙනවා.",
       "URL": "https://www.hirunews.lk/259999/පාර්ලිමේන්තු-සැසිය-හෙට-සහ-අනිද්දාට-පමණක්-සීමාවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2205"
}