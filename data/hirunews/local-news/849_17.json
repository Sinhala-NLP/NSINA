{
       "Source": "hirunews",
       "Timestamp": "Friday, 23 September 2022 - 14:58",
       "Headline": "ගල් අඟුරු සැපයීමට විවෘත ටෙන්ඩරයක්",
       "News Content": "පසුගිය අගෝස්තු 25 වැනි දා ලබාදුන් ගල් අඟුරු ටෙන්ඩරය ඊයේ(22) කැබිනට් මණ්ඩලය විසින් අවලංගු කළ බව බලශක්ති අමාත්‍ය කාංචන විජේසේකර පවසනවා.\nවිදුලිබල හා බලශක්ති අමාත්‍යාංශයෙන් කළ ඉල්ලීමකට අනුව එම ටෙන්ඩරය අවලංගු කළ බවයි අමාත්‍යවරයා කියා සිටියේ.\nතෝරාගන්නා ලද සැපයුම්කරු අමාත්‍යාංශයට දැනුම් දී ඇත්තේ අදාළ ටෙන්ඩරය ක්‍රියාත්මක කිරීම කළ නො හැකි බවයි ට්විටර් පණිවිඩය හරහා අමාත්‍යවරයා වැඩිදුරටත් කියා සිටියේ.\nඑයට හේතුව ලෙස වාර්තා වන්නේ අදාල කටයුත්ත සඳහා වන නීතිමය මැදිහත්වීම් සහ ගෙවීම් සම්බන්ධයෙන් ඇති අවිනිශ්චිතතාවය හේතුවෙන් එම සමාගම මෙම තීරණය ගෙන ඇති බවයි.\nතව ද අමාත්‍යාංශය විසින් දීර්ඝකාලීනව ගල්අඟුරු ලබාගැනීම සඳහා අලුත් ටෙන්ඩරයක් සඳහා නිවේදනයක් නිකුත් කරන බව පවසන අමාත්‍යවරයා සඳහන් කරන්නේ, දැනට මතුව ඇති ගල්අඟුරු හිඟය මගහරවා ගැනීම සඳහා පසුගිය වසරේ නිකුත් කර ඇති ටෙන්ඩරයට අනුව ලැබීමට නියමිත ගල්අඟුරු තොග කඩිනමින් ගෙන්වාගැනීමට පියවර ගන්නා බව ද ඔහු සිය ට්විටර් පණිවුඩය හරහා පැවසුවා.",
       "URL": "https://www.hirunews.lk/316113/ගල්-අඟුරු-සැපයීමට-විවෘත-ටෙන්ඩරයක්",
       "Category": "Local News",
       "Parent URL": "https://www.hirunews.lk/local-news.php?pageID=849"
}