{
       "Source": "hirunews",
       "Timestamp": "Saturday, 22 August 2020 - 7:13",
       "Headline": "ලොව පුරා කොරෝනා මරණ අටලක්ෂය ඉක්මවයි - රුසියානු එන්නත ශ්‍රී ලංකාවටත් යොදාගැනීම ගැන අවධානය (වීඩියෝ)",
       "News Content": "කොරෝනා ආසාදිතයන් 23 දෙනෙකු ඊයේ වාර්තාවීමත් සමඟ මෙරට ආසාදිතයන්ගේ සංඛ්‍යාව 2,941 දක්වා ඉහළ ගියා.\nඑක්සත් අරාබි එමීර් රාජ්‍යයෙන් පැමිණි 18 දෙනෙකු, චෙන්නායි සිට පැමිණි දෙදෙනෙකු, තුර්කියේ සිට පැමිණි එක් අයෙකු, කුවේටයේ සිට පැමිණි එක් අයෙකු සහ ඉන්දුනීසියාවේ සිට පැමිණි එක් අයෙකු ඊයේ මෙලෙස වාර්තාවූ බවයි වසංගත රෝග විද්‍යා ඒකකය සඳහන් කළේ.\nමේ අතර, කොරෝනා ආසාදනය වූ තවත් 24 දෙනෙකු ඊයේ සුවය ලබා රෝහල් වලින් පිටව ගියා. වසංගත රෝග විද්‍යා අංශය සදහන් කළේ මේ අනුව සුවය ලැබූ ආසාදිතයින් සංඛ්‍යාව 2,789 දක්වා ඉහළ යන බවයි.\nඑසේම, කොරෝනා ආසාදනය වී තවදුරටත් රෝහල් ගතව ප්‍රතිකාර ලබන්නේ පුද්ගලයින් 141 දෙනෙකු පමණයි.\nමේ අතර ශ්‍රී ලංකාවේ රුසියානු තානාපති යූරි මතේරි සහ සෞඛ්‍ය ඇමතිනි පවිත්‍රා වන්නිආරච්චි ඊයේ සෞඛ්‍ය අමාත්‍යාංශයේදී හමුවුණා.\nමෙහිදී කොරෝනා වෛරසය මර්දනය සඳහා රටක් ලෙස ශ්‍රී ලංකාව ගෙන ඇති සාර්ථක මර්දනය කිරීම පිළිබඳව ඔහු ප්‍රශංසාවට ලක් කර තිබෙනවා.\nඑමෙන්ම, රුසියාව විසින් නිපදවා ඇති කොරෝනා මර්දන නව එන්නත සම්බන්ධයෙන් ද තානාපතිවරයා විසින් සෞඛ්‍ය අමාත්‍යවරිය දැනුවත් කළ බවයි වාර්තා වන්නේ.\nඑමෙන්ම, ලෝක සෞඛ්‍ය සංවිධානයේ නිර්දේශ සහ අනුමැතිය ලැබුණු පසු එම එන්නත ශ්‍රී ලංකාවේ කොරෝනා මර්දනය සහ ප්‍රතිකාර සදහා භාවිත කිරීමට කටයුතු කරන බව ද අමාත්‍යවරිය එහිදී රුසියානු තානාපති යූරි මතේරි වෙත ප්‍රකාශ කර තිබෙනවා.\nමේ අතර, කොරෝනා වසංගතය හේතුවෙන් මෙරටට පැමිණීමට නොහැකිව  ඕස්ට්‍රේලියාවේ සිටි ශ්‍රී ලාංකිකයින් 276 දෙනෙකු, ඉන්දියාවේ සහ ඇමරිකාවේ රැඳී සිටි 306 දෙනෙකු, චීන ජාතිකයින් 127 දෙනෙකු ඊයේ සහ අද අලූයම කටුනායක ගුවන්තොටුපලින් මෙරටට පැමිණියා.\nමේ අතර, ලොවපුරා කොරෝනා මරණ සංඛ්‍යාව මේ වනවිට අටලක්ෂය ඉක්මවා තිබෙනවා.\nකොරෝනා ආසාදිතයන් දෙකෝටි තිස්ලක්ෂ 96,000 ක් මේ වනවිට ලොව පුරා වාර්තාවන අතර, මරණ සංඛ්‍යාව සටහන් වන්නේ අටලක්ෂ 2,318 ක් ලෙසයි.\nලෝක සෞඛ්‍ය සංවිධානය සඳහන් කළේ කොරෝනා වෛරස් ගෝලීය වසංගතය වසර දෙකකට අඩු කාලයක් තුළදී ලොවින් තුරන් කිරීමට හැකිවනු ඇතැයි අපේක්ෂා කරන බවයි.\nඑහි ප්‍රධානී ටෙඩ්‍රොස් ඇඩනම් ගෙබ්‍රියේසස් ජිනීවා නුවර ඊයේ පැවති මාධ්‍ය හමුවේදී කියා සිටියේ 1918 වසරේ ලොව පුරා පැතිරුණු ස්පැනිෂ් ෆ්ලූ වසංගතය වසර දෙකකින් නිමාවූ අතර, නූතන තාක්ෂණය හේතුවෙන් කොරෝනා වසංගතය ඊට අඩු කාලයකින් අවසන් කිරිමට හැකිවනු ඇති බවයි.\n1918 වසරේ ස්පැනිෂ් ෆ්ලූ වසංගතයෙන් ලොව පුරා මිලියන 50 කට අධික පිරිසක් ජීවිතක්ෂයට පත්වුණා.",
       "URL": "https://www.hirunews.lk/248351/ලොව-පුරා-කොරෝනා-මරණ-අටලක්ෂය-ඉක්මවයි-රුසියානු-එන්නත-ශ්‍රී-ලංකාවටත්-යොදාගැනීම-ගැන-අවධානය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2506"
}