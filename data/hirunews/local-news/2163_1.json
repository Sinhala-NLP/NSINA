{
       "Source": "hirunews",
       "Timestamp": "Sunday, 07 February 2021 - 13:07",
       "Headline": "උතුරේ දමිළ ජනතාව වෛද්‍ය ගයාන්ගේ ගුණ සිහි කරයි (ඡායාරූප)",
       "News Content": "කොරෝනා වෛරසය ආසාදනය වීමෙන් ජීවිතක්ෂයට පත්වූ මෙරට පළමු වෛද්‍යවරයා වන වෛද්‍ය ගයාන් දන්තනාරායනගේ ගුණ සිහිකිරීමේ වැඩසටහනක් වව්නියාව නගරයේදී සිදුකෙරුණේ දෙමළ ජනතාවගේ සහභාගීත්වයෙන්.\nද්‍රවිඩ දේශපාලඥයන් උතුරු පළාතේ විරෝධතා පවත්වන පසුබිමක දෙමළ ජනතාව වෛද්‍ය දන්තනාරායනගේ අභාවය වෙනුවෙන් ශෝකය පළ කිරීම විශේෂත්වයක්.\nඔවුන් ඒ වෙනුවෙන් බැනරයක් සහ ඡායාරූපයක් සකස් කර පහන් දල්වා පුෂ්පෝපහාර දක්වා තිබෙනවා.\nවව්නියාව දමිළ ජනතා සංසදය ප්‍රමුඛ මානවවාදී වව්නියාවේ දෙමළ ජනතාව මෙම ගුණ සැමරුම සංවිධාන කර තිබූ බවයි අප වාර්තාකරු කියාසිටියේ.\nමේ අතර, මෙරට කොරෝනා අවදානම දෙගුණ වී ඇති බව රජයේ වෛද්‍ය නිලධාරීන්ගේ සංගමය ප්‍රකාශ කළා.\nඑහි සංස්කාරක වෛද්‍ය හරිත අලුත්ගේ මාධ්‍ය වෙත අදහස් දක්වමින් මේ බව කියා සිටියා.\nමේ අතර, කල්පිටිය ප්‍රදේශයේ පාසලක ගුරුවරියකට කොරෝනා වෛරසය ආසාදනය වීම හේතුවෙන් පාසල් වෑන් රියේ ඇය සමඟ ගමන්ගත් ගුරුවරුන් 15 දෙනෙකු ස්වයං නිරෝධායනයට යොමුකර තිබෙනවා.\nඑසේම, යක්කලමුල්ල - නාකියාදෙනිය ප්‍රදේශයේ පදිංචි කාන්තාවකට කොරෝනා වෛරසය ආසාදනය වී ඇති අතර, ඇය පසුගියදා මාතර ප්‍රදේශයේ පැවති විවාහ මංගල උත්සවයක කැවිලි සෑදිම සඳහා ගොස් ඇති බවටයි අනාවරණ වී ඇත්තේ.\nමීට පෙර මංගල උත්සවයේ මනමාලයට කොරෝනා වෛරසය ආසාදනය වී ඇති බවට හඳුනා ගැනුණා.\nමෙරටින් ඊයේ හඳුනා ගැනුණු කොරෝනා ආසාදිතයින් 726 දෙනා අතරින් වැඩිම සංඛ්‍යාව බදුල්ල දිස්ත්‍රික්කයෙන් වාර්තා වී තිබෙනවා.\nඒ අනුව බදුල්ලෙන් ඊයේ දිනයේදී කොරෝනා ආසාදිතයින් 197 දෙනෙකු හඳුනාගෙන ඇති බවයි කොවිඩ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානය නිවේදනය කළේ.\nඉන් බහුතර සංඛ්‍යාවක් වාර්තා වී ඇත්තේ මහියංගණය ගැමුණුපුර ඇඟලු‍ම් කර්මාන්ත ශාලාවෙන්.\nඒ අනුව එම කර්මාන්තශාලාවෙන් නව ආසාදිතයින් 185 දෙනෙක් වාර්තා වී තිබෙනවා.\nඒ සමඟ ඉන් හඳුනා ගැණුනු ආසාදිතයින් සංඛ්‍යාව 379 ක් දක්වා ඉහළ ගියා.\nබස්නාහිර පළාතෙන් ඊයේ හඳුනාගත් නව ආසාදිතයින් සංඛ්‍යාව 268 ක් වන අතර, එය කොළඹ දිස්ත්‍රික්කයෙන් 116ක්, ගම්පහ දිස්ත්‍රික්කයෙන් 101ක් සහ කළුතර දිස්ත්‍රික්කයෙන් 51ක් ලෙස බෙදී ගොස් තිබුණා.\nමෙරට සමස්ත කොරෝනා ආසාදිතයින් සංඛ්‍යාව මේ වනවිට 68,576ක් වන අතර, සම්පූර්ණයෙන්ම සුවය ලබා ඇති ආසාදිතයින්ගේ සංඛ්‍යාව 62,894ක්.",
       "URL": "https://www.hirunews.lk/261887/උතුරේ-දමිළ-ජනතාව-වෛද්‍ය-ගයාන්ගේ-ගුණ-සිහි-කරයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=2163"
}