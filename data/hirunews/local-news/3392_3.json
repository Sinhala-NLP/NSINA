{
       "Source": "hirunews",
       "Timestamp": "Sunday, 21 April 2019 - 17:34",
       "Headline": "ආගමික ස්ථාන සහ රජයේ වැදගත් ස්ථානවල ආරක්ෂාව තර කෙරේ",
       "News Content": "දිවයිනේ සියලුම ආගමික ස්ථාන සංචාරක හෝටල් රෝහල් තානාපති කාර්යාල සහ සියලුම කතෝලික ආගමික නායකයන් ඇතුලු ආගමික ස්ථාන මෙන්ම රජයේ වැදගත් ස්ථානවල ආරක්ෂාව තර කිරීමට රජය පියවර ගෙන තිබෙනවා.\nරටේ ආරක්ෂක තත්වය පිළිබඳ ආරක්ෂක අංශ සහ සියලුම අංශවල ප්‍රධානීන්ගේ සහභාගීත්වයෙන් පැවති විශේෂ සාකච්ඡාවකදී මෙම තීරණ ගෙන ඇති බවයි ජනාධිපති ලේකම් උදය ආර් සෙනවිරත්න සඳහන් කළේ.\nආරක්ෂක කටයුතු සඳහා පොලිසිය ත්‍රිවිධ හමුදාව සහ සිවිල් ආරක්ෂක දෙපාර්තමේන්තුවේ නිලධාරීන් යොදවා තිබෙනවා.\nඑමෙන්ම වහාම ක්‍රියාත්මක වන පරිදි පොලිස් ඇඳිරි නීතිය ද පැනවීමටයි පියවර ගෙන ඇත්තේ.\nආරක්ෂක මාණ්ඩලික ප්‍රධානීවරයාගේ උපදෙස් පරිදි මෙම පරීක්ෂණ කටයුතු සිදු කිරීම සඳහා මෙන්ම අපරාධකරුවන් සොයා සෝදිසි මෙහෙයුම් ක්‍රියාත්මක කිරීම සඳහා ජාතික මෙහෙයුම් මැදිරියක් ද පිහිටුවා තිබෙනවා.\nසිදුවූ පිපිරීම්වලින් ආබාධිත තත්වයට ලක්වූ රෝගීන් සඳහා කඩිනමින් ප්‍රතිකාර ලබාදීමට අවශ්‍ය කටයුතු සිදුකරන ලෙසටයි සියලුම රෝහල් බලධාරීන්ට උපදෙස් ලබාදී ඇත්තේ.\nමියගිය පුද්ගලයන් හඳුනාගැනීමේ කටයුතු සිදු කෙරෙන අතර ඔවුන්ගේ මරණ පරීක්ෂණ කඩිනමින් සිදු කිරීමට අධිකරණ බලධාරීන් කටයුතු කරමින් සිටිනවා.\nඑමෙන්ම මියගිය සියලුදෙනාගේ අවමංගල්‍ය කටයුතු රජයේ වියදමින් සිදු කිරීමටයි රජය තීරණය කර ඇත්තේ.\nමෙම සිදුවීම්වලට අදාළ පරීක්ෂණ ආරක්ෂක අංශ විසින් ඉතා පුලුල් ලෙස මේවන විට සිදු කරන අතර සමාජ මාධ්‍ය හරහා සාවද්‍ය ප්‍රවෘත්ති හුවමාරු වන බැවින් පරීක්ෂණ අවසන්වන තෙක් තාවකාලිකව සියලු සමාජ මාධ්‍ය අවහිර කිරීමට රජය පියවර ගෙන තිබෙනවා.\nඑමෙන්ම හෙට සහ අනිද්දා දෙදින පෞද්ගලික සහ රජයේ සියලු පාසල් නිවාඩු දින ලෙසට ප්‍රකාශ කිරීමටයි රජය තීරණය කර ඇත්තේ.",
       "URL": "https://www.hirunews.lk/214902/ආගමික-ස්ථාන-සහ-රජයේ-වැදගත්-ස්ථානවල-ආරක්ෂාව-තර-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=3392"
}