{
       "Source": "hirunews",
       "Timestamp": "Monday, 18 November 2019 - 17:01",
       "Headline": "චීනය, ජපානය, පාකිස්තානය ඇතුළු රටවල් රැසකින් නව ජනපතිට සුභාෂිංශන",
       "News Content": "ශ්‍රී ලංකාවේ අභිනව ජනාධිපතිවරයා ලෙස දිවුරුම් දුන් ගෝඨාභය රාජපක්ෂ වෙත තවත් රටවල් රැසක නායකයින් සුබ පැතුම් එක් කර තිබෙනවා.\nශ්‍රී ලංකාවේ අභිනව ජනාධිපතිවරයා ලෙස තේරී පත්වීම පිළිබදව ජනාධිපති ගෝඨාභය රාජපක්ෂ වෙත සුබ පැතූ චීනය, නව ජනාධිපතිවරයා සමඟ ද්වි පාර්ශවික ක්‍රමෝපාය සබඳතාවල ඉහළ ප්‍රගතියක් උදෙසා එක්ව කටයුතු කිරීමට සූදානම් බව ප්‍රකාශ කළා.\nබීජිං නුවර අද පැවති මාධ්‍ය හමුවේදී චීන විදේශ කටයුතු අමාත්‍යාංශයේ ප්‍රකාශක ජෙන් ෂුඈන් කියා සිටියේ චීනයේ එක් තීරුවක්, එක් මාවතක් ව්‍යාපෘතිය යටතේ ඉහළ ප්‍රමිතියේ ව්‍යාපෘති ශ්‍රී ලංකාවේ ක්‍රියාත්මක කිරීමට අපේක්ෂා කරන බවයි.\nචීනය සහ ශ්‍රී ලංකාව ක්‍රමෝපාය, සහයෝගීතාවයේ පාර්ශවකරුවන් වන අතර, දෙරට අතර පවතින අනන්‍යෝන්‍ය අවබෝධය සහ මිතුරුදම සදාකල් පවතින බවයි ඔහු වැඩිදුරටත් කියා සිටියේ.\nශ්‍රී ලංකාවේ නව නායකත්වය යටතේ දෙරටටම සමාන ප්‍රතිලාභ සහ ගරුත්වය යන පදනම මත රටවල් දෙක සහ ජනතාව අතර ඉහළ මට්ටමේ සබදතා පවත්වා ගැනීමට අපේක්ෂා කරන බවත් චීන විදේශ කටයුතු අමාත්‍යාංශ ප්‍රකාශකයා අවධාරණය කළා.\nජපාන අග්‍රාමාත්‍ය ෂින්සෝ අබේ ද අභිනව ජනාධිපති ගෝඨාභය රාජපක්ෂ වෙත සුභාෂිංශන පණිවුඩයක් යොමු කර තිබෙනවා. ශ්‍රී ලංකා - ජපාන සබඳතාව තවදුරටත් වර්ධනය කර ගැනීමට අපේක්ෂා කරන අතර, ආර්ථික සංවර්ධනය ඇතුළු අනෙකුත් කටයුතු උදෙසා ශ්‍රී ලංකාව දරණ උත්සාහයට ජපානයේ සහය තවදුරටත් හිමි වන බවයි ඔහු එහිදී සඳහන් කර ඇත්තේ.\nමේ අතර, ට්විටර් පණිවුඩයක් නිකුත් කරමින් පාකිස්තාන අග්‍රාමාත්‍ය ඉම්රාන් ඛාන් සඳහන් කළේ දෙරට අතර සහෝදර සබඳතා තවදුරටත් දැඩි කිරීමට සහ පුළුල් කිරීමට මෙන්ම නව ජනාධිපතිවරයා සමග සමීපව කටයුතු කිරිමට සුදානම් බවයි.\nශ්‍රී ලංකා සහ පාකිස්තාන ජනතාවගේ සාමය ප්‍රගතිය සහ සශ්‍රීකත්වය උදෙසා එම සහයෝගිතාව වැදගත් වන බව පාකිස්තාන අග්‍රාමාත්‍ය ඉම්රාන් ඛාන් එමගින් අවධාරණය කළා.\nඑමෙන්ම, ඉන්දියාවේ සංචාරය කරන ලෙසට එරට අග්‍රාමාත්‍ය නරේන්ද්‍ර මෝදි කළ ආරාධනාව නව ජනාධිපති ගෝඨාභය රාජපක්ෂ විසින් පිළිගෙන තිබෙනවා.\nඉන්දීය මාධ්‍ය සඳහන් කළේ ජනාධිපති ධුරයට පත්වීමෙන් පසු පළමු නිල විදෙස් සංචාරය ලෙස ඉන්දියාවට පැමිණෙන ලෙස අග්‍රාමාත්‍ය නරේන්ද්‍ර මෝදි, ජනාධිපති ගෝඨාභය රාජපක්ෂ වෙත දැනුම්දී ඇති බවයි.\nඒ අනුව අග්‍රාමාත්‍ය මෝදි සිදුකළ එම ආරාධනය නව ජනාධිපති ගෝඨාභය රාජපක්ෂ පිළිගෙන ඇති බවයි ඉන්දියා ටුඬේ වෙබ් අඩවිය සඳහන් කළේ.\nබංග්ලාදේශ ජනාධිපති අබ්දුල් හමීඞ් විසින් ද අභිනව ජනාධිපති ගෝඨාභය රාජපක්ෂ වෙත අද සුබ පැතුම් පණිවුඩයක් එක් කළා. එමගින් ඔහු කියා සිටියේ ජනාධිපති ගෝඨාභය රාජපක්ෂගේ ප්‍රඥාව සහ නායකත්වය යටතේ ශ්‍රී ලංකාවට ජාතික වශයෙන් මෙන්ම ජාත්‍යන්තර තලයේ ඉහළ මානයකට පැමිණීමට හැකි වනු ඇති බවයි.\nශ්‍රී ලංකාව සහ බංග්ලාදේශය අතර සාම්ප්‍රදායික මිතුරු සබඳතා නව නායකත්වය යටතේ තවදුරටත් වර්ධනය වනු ඇති බවට බංග්ලාදේශ ජනාධිපතිවරයා විශ්වාසය පළ කළා.\nමේ අතර, නව ජනාධිපති ගෝඨාභය රාජපක්ෂ වෙත ඊයේ ට්විටර් පණිවුඩයක් මගින් සුබ පැතූ කොළඹ ඇමරිකානු තානාපති කාර්යාලය අද ඒ පිළිබද තවත් ප්‍රකාශයක් නිකුත් කළා. එහි දැක්වෙන්නේ ශ්‍රී ලංකාවාසීන්ගේ ප්‍රජාතන්ත්‍රවාදී ජනාධිපතිවරණය පිළිබදව ඇමරිකා එක්සත් ජනපදය සුබ පතන අතර ජනාධිපති ගෝඨාභය රාජපක්ෂ සමඟ එක්ව වැඩ කිරීමට අපේක්ෂා කරන බවයි.\nආසියාවේ පැරණිතම ප්‍රජාතන්ත්‍රවාදයට ගැලපෙන නිදහස්, සාධාරණ හා විනිවිද පෙනෙන ජනාධිපතිවරණයක් පැවති බව ද එමගින් සඳහන් කළා.\nසියළු රටවලට සමෘද්ධිමත් විය හැකි ඉන්දු - පැසිෆික් කලාපයක් පෝෂණය කිරීම, යහපාලනය පුළුල් කිරීම, පුළුල් ආර්ථික වර්ධනය, මානව හිමිකම් සහ ප්‍රතිසන්ධානය ප්‍රවර්ධනය හරහා රටේ ස්වෛරීභාවයට සහයෝගය දැක්වීමට නව ජනාධිපති ගෝඨාභය රාජපක්ෂ සහ ශ්‍රී ලංකාවේ සියළු ජනතාව සමඟ කටයුතු කිරීමට ඇමරිකාව සූදානම් බව එහි වැඩිදුරටත් දැක්වෙනවා.",
       "URL": "https://www.hirunews.lk/228499/චීනය-ජපානය-පාකිස්තානය-ඇතුළු-රටවල්-රැසකින්-නව-ජනපතිට-සුභාෂිංශන",
       "Category": "Local News",
       "Parent URL": "https://www.hirunews.lk/local-news.php?pageID=3042"
}