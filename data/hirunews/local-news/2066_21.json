{
       "Source": "hirunews",
       "Timestamp": "Wednesday, 24 March 2021 - 13:39",
       "Headline": "මිහින්තලයේ අනවසර බොරළු කැපීමක් ඇමති අණින් නවතී",
       "News Content": "මිහින්තලය - 580 - වෙල්ලාරගම - පළුගස්වැව ගම්මානයේ බොරලු කැපීම සඳහා නිකුත් කර ඇති බලපත්‍ර තාවකාලිකව අත්හිටුවා තිබෙනවා.\nඒ, මිහින්තලය ප්‍රාදේශීය සම්බන්ධීකරණ කමිටු සභාපති රාජ්‍ය අමාත්‍ය දුමින්ද දිසානායක එම ප්‍රදේශයේ සිදුකළ නිරීක්ෂණයකින් අනතුරුවයි.\nගම්මානයේ පරිසරයට හානි වන අයුරින් බොරලු කැපීම සිදුකරන බවට පසුගිය දා රැස්වූ මිහින්තලය ප්‍රාදේශීය සම්බන්ධීකරණ කමිටු රැස්වීමේදී අනුරාධපුර අඩවි වන නිලධාරී සුමිත් සුවාරිස් විසින් හෙළිදරව්වක් සිදුකරනු ලැබුවා.\nඒ අනුවයි රාජ්‍ය අමාත්‍යවරයා ඊයේ පස්වරුවේ එම ප්‍රදේශයේ නිරීක්ෂණය කිරීමට එක්වුණේ.\nඒ සඳහා රාජ්‍ය නිලධාරීන් ද සහභාගි වී සිටි අතර එම අවස්ථාවේදී බොරලු කැපීම් සිදුකරන ව්‍යාපාරිකයින් සඳහන් කරනු ලැබුවේ රජය මගින් වසර කිහිපයකට පෙර ලබාදුන් බලපත්‍ර අනුව බොරලු කැපීම් සිදුකරන බවයි.\nකෙසේ වෙතත්, බොරලුව කැපීම් සිදුකරන පරිසර භූමිය වන සංරක්ෂණ කලාපයට අයිති බැවින් ඒ සම්බන්ධයෙන් නිවැරදිතාවය සොයා බලන තෙක් එම බලපත්‍ර තාවකාලිකව අත්හිටුවීමට තීරණය කළ බව රාජ්‍ය අමාත්‍ය දුමින්ද දිසානායක සදහන් කළා.",
       "URL": "https://www.hirunews.lk/266383/මිහින්තලයේ-අනවසර-බොරළු-කැපීමක්-ඇමති-අණින්-නවතී",
       "Category": "Local News",
       "Parent URL": "https://www.hirunews.lk/local-news.php?pageID=2066"
}