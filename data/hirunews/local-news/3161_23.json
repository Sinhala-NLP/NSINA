{
       "Source": "hirunews",
       "Timestamp": "Thursday, 05 September 2019 - 19:12",
       "Headline": "දොම්පේ මහමග කුණු දැමූ දෙදෙනා රිමාන්ඩ් - උප කොන්ත්‍රාත්කරුත් අත්අඩංගුවේ",
       "News Content": "ජාතික වකුගඩු රෝහලේ සායනික අපද්‍රව්‍ය තොගයක් දොම්පේ - නාගහ හන්දිය ප්‍රදේශයේ දමා යාම සම්බන්ධයෙන් අත්අඩංගුවට ගත් රථයේ රියදුරා සහ ඔහුගේ පුත්‍රයා මේ මස 12 වනදා දක්වා රක්ෂිත බන්ධනාගාර ගත කෙරුණා.\nඒ සැකකරුවන් අද පූගොඩ මහේස්ත්‍රාත් අධිකරණය වෙත ඉදිරිපත් කළ අවස්ථාවේදීයි.\nඑසේම, මෙම සායනික අපද්‍රව්‍ය බැහැර කිරීමට කොන්ත්‍රාත් ලබා ගත් උප කොන්ත්‍රාත්කරු ද අද දොම්පේ පොලීසිය මගින් අත්අඩංගුවට ගෙන තිබෙනවා.\nදොම්පේ - පවුරුවෙල මාර්ගයේ නාගහ හන්දිය ප්‍රදේශයේ දමා ගොස් තිබියදී මෙම අපද්‍රව්‍ය තොගය ප්‍රදේශවාසීන් විසින් සොයා ගනු ලැබුවේ ඊයේ උදෑසන කාලයේදීයි. පසුව, සිදුකළ විමර්ශනවලදී හෙළි වුණේ මෙම රෝහල් අපද්‍රව්‍ය දැරණියගල ප්‍රදේශයේ පෞද්ගලික ආයතනයකට බැහැර කිරීමට අවසර ලබාදී ඇති බවයි.\nඑම ආයතනය විසින් තවත් පුද්ගලයෙකුට මෙම කසල බැහැර කිරීම සදහා උප කොන්ත්‍රාත් ලබාදී තිබෙනවා. ඒ අනුව, සායනික අපද්‍රව්‍ය රැගෙන කෑගල්ල ප්‍රදේශයට යමින් සිටියදී දොම්පේ - නාගහ හන්දිය ප්‍රදේශයේ මහමග ඒවා දමා ගොස් තිබුණා.\nවැඩිදුර විමර්ශනවලදී හෙළි වී ඇත්තේ සායනික අපද්‍රව්‍ය බැහැර කිරීමට උප කොන්ත්‍රාත් ලබා ගත් පුද්ගලයා ද අදාළ ලොරි රථය පසුපස මෝටර් රථයකින් පැමිණ ඇති බවයි.\nඔහු ලබාදුන් උපදෙස් වලට අනුව, මෙම අපද්‍රව්‍ය අදාළ ස්ථානයට බැහැර කළ බව සැකකරුවන් දෙදෙනා පාපොච්චාරණය කර තිබෙනවා.\nසැකකරුවන් අධිකරණයට ඉදිරිපත් කළ අවස්ථාවේදී මෙම රෝහල් අපද්‍රව්‍ය බැහැර කිරීමට භාර ගත් දැරණියගල ප්‍රදේශයේ පෞද්ගලික ආයතනයේ පාලනාධිකාරියට මීළග නඩු දිනයේදී අධිකරණයේ පෙනී සිටින ලෙසට නොතීසිටි ද නිකුත් කළ බවයි දොම්පේ ප්‍රාදේශීය සභාවේ සෞඛ්‍ය පරිපාලක සිදත් නිලන්ත කියා සිටියේ.\nඅප මේ සම්බන්ධයෙන් වැඩිදුර තොරතුරු දැන ගැනීමට මාලිගාවත්ත ජාතික වකුගඩු රෝහලේ අධ්‍යක්ෂවරයා දුරකථනය හරහා සම්බන්ධ කර ගැනීමට උත්සාහ කළ ද ඔහු සෞඛ්‍ය සේවා අධ්‍යක්ෂ ජනරාල්වරයාගෙන් විමසීමකින් තොරව තොරතුරු ලබාදීම ප්‍රතික්ෂේප කළා.",
       "URL": "https://www.hirunews.lk/223671/දොම්පේ-මහමග-කුණු-දැමූ-දෙදෙනා-රිමාන්ඩ්-උප-කොන්ත්‍රාත්කරුත්-අත්අඩංගුවේ",
       "Category": "Local News",
       "Parent URL": "https://www.hirunews.lk/local-news.php?pageID=3161"
}