{
       "Source": "hirunews",
       "Timestamp": "Saturday, 22 July 2023 - 13:34",
       "Headline": "ලක්ෂයක අල්ලස් පොලිස් නිලධාරීන් ප්‍රතික්ෂේප කරලා",
       "News Content": "අත්අඩංගුවට ගැනීමෙන් මිදීමට ලබා දුන් රුපියල් ලක්ෂයක අල්ලස් මුදලක් ප්‍රතික්ෂේප කළ පොලිස් නිලධාරීන් දෙදෙනෙකු පිළිබඳ පුවතක් කුරුණෑගල දොරටියාව ප්‍රදේශයෙන් වර්තා වෙනවා.\nමෙම පුද්ගලයින් දෙදෙනා ව්‍යාජ බලපත්‍ර යොදාගෙන මස් පිණිස ගවයන් ප්‍රවාහනය කර ඇති බවයි වාර්තා වන්නේ.\nඅදාළ පොලිස් නිලධාරීන් දෙදෙනා දොරටියාව පොලිස් බල ප්‍රදේශයට අයත් දඹුල්ල මාර්ගයේ රථ වාහන පරීක්ෂාවක යෙදී සිටියදී එළගවයන් ප්‍රවාහනය කරමින් තිබූ ලොරියක් පරීක්ෂාව සඳහා නවතා තිබෙනවා.\nඑහිදී එම ලොරියෙහි ගවයන් දසදෙනෙකු ප්‍රවාහනය කරමින් තිබූ අතර, ඒ සඳහා යොදාගෙන තිබූ බලපත්‍ර පරීක්ෂා කිරීමේදී ඒවා ව්‍යාජ බවට හෙළි වී ඇති බවයි වාර්තා වන්නේ.\nකෙසේ වෙතත් බේරී යාම සඳහා වැටලීම සිදු කළ මෙම පොලිස් නිලධාරීන් දෙදෙනාට රුපියල් ලක්ෂයක මුදලක් ලබා දීමට ලොරිකරුවන් දෙදෙනා සූදානම්ව ඇති බවයි අප වාර්තාකරු සඳහන් කර සිටියේ.\nඅදාළ පොලිස් නිලධාරීන් දෙදෙනා එය ප්‍රතික්ෂේප කරමින් ලොරිය සමඟ සැකකරුවන් දෙදෙනා අත්අඩංගුවට ගෙන තිබෙනවා.\nමෙසේ අත්අඩංගුවට ගත් සැකකරුවන් ජාඇළ ප්‍රදේශයේ පදිංචිකරුවන්.",
       "URL": "https://www.hirunews.lk/342116/ලක්ෂයක-අල්ලස්-පොලිස්-නිලධාරීන්-ප්‍රතික්ෂේප-කරලා",
       "Category": "Local News",
       "Parent URL": "https://www.hirunews.lk/local-news.php?pageID=161"
}