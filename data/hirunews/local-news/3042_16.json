{
       "Source": "hirunews",
       "Timestamp": "Monday, 18 November 2019 - 18:07",
       "Headline": "ශ්‍රී ලංකා ධරණීතලය තුළ සිදුවන අග්‍රතම පුණ්‍යකර්මය - රුවන්වැලි මහසෑ රජුන් මත පාදම සහිත නව චූඩා මාණික්‍යය පැළඳවීමේ පුණ්‍ය මහෝත්සවය සිදුකෙරෙයි - Video",
       "News Content": "අනුරාධපුර සුපිහිටි ස්වර්ණමාලී මහා චෛත්‍ය රාජයාණන් වහන්සේට පළඳවන රන් පාදම සහිත නව චූඩා මාණික්‍යය මහජන ගෞරවය සඳහා ප්‍රදර්ශනය කිරීම සහ එකි රන් පාදම සහිත නව චූඩා මාණික්‍යය අතිපූජනීය ස්වර්ණමාලී චෛත්‍ය රාජයාණන් වහන්සේට පැළඳවීමේ මහා පුණ්‍යෝත්සවය මේ වන විට සංවිධානය කොට තිබෙනවා.\nඒ අනුව මේ ශත වර්ෂයෙහි ශ්‍රී ලංකා ධරණීතලය තුළ සිදුවන අග්‍රතම පුණ්‍යකර්මය ලෙස සැලකිය හැකි මේ මහා පුණ්‍ය මංගල්‍යය පහත සඳහන් කාල සටහනට අනුව සිදු කිරීමට නියමිතයි.\nනොවැ. 18, 19, 20 තෙදින පුරා පෙ.ව. 6.00 සිට එම උතුම් රන් පාදම සහිත චූඩා මාණික්‍යය කොළඹ බණ්ඩාරනායක සම්මන්ත්‍රණ ශාලාවේදී සිව්දෙසින් පැමිණෙන සැදැහැවතුන් වෙත දැක බලා වන්දනාමාන කරගැනීමට අවස්ථාව සැලසෙනවා.\nනොවැ. 21 වන දින - කොළඹ බණ්ඩාරනායක සම්මන්ත්‍රණ ශාලාවේ සිට කුරුණෑගල ඇත්කඳ රජමහා විහාරයට මහා පුද පෙළහර මධ්‍යයේ වැඩමවීම සහ එදින සන්ධ්‍යා වේදී සැදැහැවතුන් හට දැක බලා වන්දනාමාන කිරීමට අවස්ථාව සැලසෙනවා.\nනොවැ. 22 වන දින - උදෑසන 6.00 සිට දහවල් 12.00 දක්වා කුරුණෑගල ඇත්කඳ රජමහා විහාරයේදී මහජන වන්දනාමාන සඳහා අවස්ථාව සලසා දීම සහ සහ සවස් භාගයේදී මහා පුදපෙළහර මධ්‍ය යේ අනුරාධපුරයට වැඩම කරවීම සිදුකෙරෙනවා.\nනොවැ. 23, 24, 25 තෙදින - එම උතුම් පාදම සහිත චූඩා මාණික්‍යය අනුරාධපුර රුවන්වැලි මහසෑ මළුවෙහි මනරම් මණ්ඩපයක තැන්පත් කොට සැදැහැවතුන් හට දැකබලා වන්දනා කිරීමට අවස්ථාව සැලසෙනවා.\nනොවැ. 25 දින සවස - රන් පාදම සහිත චූඩා මාණික්‍යය මහසෑ රජුන් මත පැළඳවීමේ මහා පුණ්‍යෝත්සවය සිදුකෙරෙනවා.\nනොවැ. 26 දින උදෑසන - රන් පාදම සහිත චූඩා මාණික්‍යය දරණ රන් ආලේපිත කොත් වහන්සේ නිරාවරණය කිරීමේ මහා පුණ්‍යෝත්සවය පැවැත්වීමට නියමිතයි.\nඅටමස්ථානාධිපති පූජ්‍ය පල්ලෙගම සිරිනිවාස හිමියන් සහ අනුරාධපුර රුවන්වැලි මහා සෑයේ විහාරාධිකාරී පල්ලේගම හේමරතන නාහිමියන්ගේ අවවාධ අනුශාසනා මධ්‍යයේ හිරු ටීවී මාධ්‍ය අනුග්‍රහයෙන් සිදුකෙරෙනවා.\nමෙම අති දුර්ලභ මහා පින්කමට පිං කැමති ඔබටත් සහභාගී විය හැකියි.",
       "URL": "https://www.hirunews.lk/228500/ශ්‍රී-ලංකා-ධරණීතලය-තුළ-සිදුවන-අග්‍රතම-පුණ්‍යකර්මය-රුවන්වැලි-මහසෑ-රජුන්-මත-පාදම-සහිත-නව-චූඩා-මාණික්‍යය-පැළඳවීමේ-පුණ්‍ය-මහෝත්සවය-සිදුකෙරෙයි-video",
       "Category": "Local News",
       "Parent URL": "https://www.hirunews.lk/local-news.php?pageID=3042"
}