{
       "Source": "hirunews",
       "Timestamp": "Wednesday, 01 September 2021 - 13:07",
       "Headline": "හිරු අනාවරණයෙන් පසු ලියාපදිංචි ඔක්සිමීටර ප්‍රසිද්ධ කෙරේ (වීඩියෝ)",
       "News Content": "හිරු ප්‍රවෘත්ති මගින් පසුගියදා සිදුකළ අනාවරණයෙන් පසු මෙරට තුළ ලියාපදිංචි කර ඇති ඔක්සි මීටර හෙවත් ඔක්සිජන් මාපක ජාතික ඖෂධ නියාමන අධිකාරිය සිය වෙබ් අඩවිය මගින් ප්‍රසිද්ධ කර තිබෙනවා.\nපසුගියදා හිරු ප්‍රවෘත්ති අංශය සමඟ සංවාදයට එක්වෙමින් සමස්ත ලංකා පෞද්ගලික ඔසුසැල් හිමිකරුවන්ගේ සංගමයේ ලේකම් අනුරුද්ධ රණවක කියා සිටියේ ඖෂධ නියාමන අධිකාරිය අනුමැතිය දී ඇති ඔක්සි මීටර ප්‍රසිද්ධ නොකිරීමෙන් ප්‍රමිතියෙන් තොර ඔක්සි මීටර වෙළඳපලේ අලෙවි වෙමින් පවතින බවයි.\nමෙම අනාවරණයෙන් පසු ලියාපදිංචි කර ඇති ඔක්සි මීටර, ඖෂධ නියාමන අධිකාරිය විසින් ඊයේ අදාළ වෙළඳ නාමය, ආනයනකරු සහ නිෂ්පාදකයාගේ නාමයන්ද සහිතව සිය වෙබ් අඩවියට එක් කර තිබෙනවා.\nඒ අනුව මේ දක්වා මෙරට තුළ අලෙවියට අවසර හිමිවී ඇත්තේ වෙළඳ නාම දෙකක ඔක්සි මීටර සඳහා පමණක් වන අතර, පෞද්ගලික සමාගම් තුනකට හදිසි අවශ්‍යතාව මත ඔක්සි මීටර ගෙන්වීමට අවසර ලබාදී ඇති බව එහි දක්වා තිබෙනවා.\nමේ අතර පසුගිය දින කිහිපයේ ආහාර, ඖෂධ පරීක්ෂකවරුන් සිදුකළ වැටලීම්වලින් ලියාපදිංචි නොකළ, ප්‍රමිතියෙන් තොර ඔක්සිමීටර 5,200 ක් පමණ අත්අඩංගුවට ගෙන තිබෙනවා.\nඑසේම හිරු සී අයි ඒ මගින්ද මෙවැනි කොළඹ ප්‍රදේශ ආශ්‍රිතව ප්‍රමිතියෙන් තොර ඔක්සි මීටර අලෙවි කරන ස්ථාන කිහිපයක් සම්බන්ධයෙන් පසුගියදා තොරතුරු අනාවරණ කළා.\nමේ අතර, ඊයේ මාධ්‍ය හමුවක් කැඳවමින් ශ්‍රී ලංකා ඖෂධ වෙළද සංගමයේ සභාපති කපිල ද සොයිසා කියා සිටියේ ජාතිය ඖෂධ නියාමන අධිකාරියේ අනුමැතිය නොලද ඖෂධ සහ වෛද්‍ය උපකරණ අලෙවි නොකිරීමට සිය සාමාජිකයින් දැනුවත් කළ බවයි",
       "URL": "https://www.hirunews.lk/281101/හිරු-අනාවරණයෙන්-පසු-ලියාපදිංචි-ඔක්සිමීටර-ප්‍රසිද්ධ-කෙරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1718"
}