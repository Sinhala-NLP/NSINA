{
       "Source": "hirunews",
       "Timestamp": "Friday, 15 November 2019 - 7:55",
       "Headline": "ඡන්ද පෙට්ටි ප්‍රවාහනය අද උදෑසන සිට ජංගම මුරසංචාරත් ඇරඹේ",
       "News Content": "ජනාධිපතිවරණයට අදාළව ඡන්ද පෙට්ටි, ඡන්ද මධ්‍යස්ථාන වෙත ප්‍රවාහනය කිරීමේ කටයුතු අද උදෑසන සිට ආරම්භ කරන බව මැතිවරණ කොමිෂන් සභාව පවසනවා.\nඡන්ද මධ්‍යස්ථාන 12,845 ක් සහ ගණන් කිරීමේ මධ්‍යස්ථාන 1,179 කට අදාළව ලිපිද්‍රව්‍ය සහ අනෙකුත් උපකරණද මේ වනවිට යොමුකර ඇති බවයි එම කොමිෂන් සභාව සඳහන් කළේ.\nඅද දිනයේ ඡන්ද මධ්‍යස්ථාන වෙත ඡන්ද පෙට්ටි සහ ඡන්ද පත්‍රිකා බෙදාහැරීමේ කටයුතු සිදුකරන ආකාරය පිළිබඳව දිස්ත්‍රික් ලේකම්වරුන් කිහිප දෙනෙකු මාධ්‍ය වෙත අදහස් දක්වා සිටියා.\nඒ අනුව කළුතර දිස්ත්‍රික් ලේකම් යූ.ඞී.සී.ජයලාල් කියා සිටියේ පස්දුන්රට කෝරලේ අධ්‍යාපන විද්‍යා පීඨයේ ඇති ප්‍රධාන ඡන්ද මධ්‍යස්ථානයේ සිට දිස්ත්‍රික්කයේ අනෙකුත් ඡන්ද මධ්‍යස්ථාන වෙත ඡන්ද පෙට්ටි සහ පත්‍රිකා ප්‍රවාහනය කිරීමේ කටයුතු ආරම්භ කරන බවයි.\nබදුල්ල මධ්‍ය මහා විද්‍යාලයේ පිහිටුවා ඇති ප්‍රධාන ඡන්ද මධ්‍යස්ථානයේ සිට අදාළ බෙදාහැරීම් කටයුතු අද පස්වරුව වනවිට අවසන් කිරීමට බලාපොරොත්තු වන බවයි බදුල්ල දිස්ත්‍රික් ලේකම් දමයන්ති පරණගම ප්‍රකාශ කළේ.\nමීට අමතරව ජනාධිපතිවරණයේ රාජකාරී සඳහා පත්කර ඇති සියළුම රාජ්‍ය නිලධාරීන් වෙත මැතිවරණ කොමිෂන් සභාව නිවේදනයක් නිකුත් කරනු ලැබුවා.\nඒ, රජයෙන් දෛනික වැටුප් ලබන අනියම් සහයකයින්ගේ සිට තේරීම් භාර නිලධාරීන් දක්වා මැතිවරණ ක්‍රියාදාමයේ සියල්ලන් ඉලක්ක කරගනිමින්.\nඡන්ද විමසීම් රාජකාරීවලදී මනා අවබෝධයකින් හා සුපරීක්ෂාකාරීත්වයකින් යුතුව විශේෂ සැලකිල්ලක් නොදක්වමින් අපක්ෂපාතීව ක්‍රියා කරන ලෙසටයි එමඟින් දැනුම්දී ඇත්තේ.\nකිසිවෙකුටත් බිය නොවිය යුතු අතර, වගකිව යුත්තේ මැතිවරණ කොමිෂන් සභාවට සහ අධිකරණයට පමණක් බව එමඟින් වැඩිදුරටත් සඳහන් කර තිබෙනවා.\nමේ අතර, දිවයිනේ සියලූ රජයේ පාසල් අද දිනයේ වසා තැබෙන බව අධ්‍යාපන අමාත්‍යාංශය සඳහන් කළා.\nඑමෙන්ම, මැතිවරණය පැවැත්වෙන හෙට සහ අනිද්දා දිවයින පුරා සුරාසැල් වසා තැබෙන බවයි සුරාබදු දෙපාර්තමේන්තුව නිවේදනය කළේ.\nජනාධිපතිවණයට අදාළව විශේෂ රාජකාරී සඳහා යොදවන නිලධාරීන් ඊයේ පොලිස් කොට්ඨාශ වෙත පිටත් කර යැවූ බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී රුවන් ගුණසේකර සඳහන් කළා.\nඑමෙන්ම, මැතිවරණ කොමිසමේ සභාපති මහින්ද දේශප්‍රිය ඉල්ලා සිටියේ සමාජ මාධ්‍ය භාවිත කිරීමේදී මැතිවරණ නීතිවලට අනුව කටයුතු කරමින් සිදුකරන ලෙසයි.",
       "URL": "https://www.hirunews.lk/228297/ඡන්ද-පෙට්ටි-ප්‍රවාහනය-අද-උදෑසන-සිට-ජංගම-මුරසංචාරත්-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=3048"
}