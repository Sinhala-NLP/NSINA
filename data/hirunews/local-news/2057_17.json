{
       "Source": "hirunews",
       "Timestamp": "Sunday, 28 March 2021 - 13:48",
       "Headline": "ඉන්දීය - චීන සහ රුසියානු කොරෝනා එන්නත් කඩිනමින් දිවයිනට - ඉදිරියේදී පෞද්ගලික අංශයටත් අවස්ථාවක්",
       "News Content": "ලොව පුරා කොරෝනා එන්නත් සැපයුම ඉහළ මට්ටමකට පැමිණි විට මෙරට පෞද්ගලික අංශයටද කොරෝනා එන්නත්කරණය සඳහා එක්විය හැකි බව ජනාධිපති උපදේශක ලලිත් වීරතුංග පවසනවා.\nහිරු ප්‍රවෘත්ති අංශය සිදුකළ විමසීමකදී ඔහු සඳහන් කළේ මේ වනතුරුම එන්නත් නිෂ්පාදන සමාගම් ප්‍රමුඛත්වය ලබාදෙන්නේ රජයන් වෙත එන්නත් සැපයීමට බවයි.\nලොව පුරා ඉල්ලුමට සරිලන කොරෝනා එන්නත් නිෂ්පාදනය නොවීම ඊට හේතුවයි.\nකෙසේ නමුත් ඉදිරි මාස එකහමාරක කාලය තුළ එම තත්වය සමනය විය හැකියි. එවැනි තත්වයකදී මෙරට පෞද්ගලික අංශය, රජය සමඟ සාකච්ඡා කොට කොරෝනා එන්නත් ආනයනය කිරීමට හැකියාවක් ලැබෙනු ඇතැයි ජනාධිපති උපදේශක ලලිත් වීරතුංග විශ්වාසය පළ කළා.\nඑලෙස පෞද්ගලික අංශය මගින් කොරෝනා එන්නත්කරණය සිදු කරන්නේ නම් එය රජයේ අධීක්ෂණය යටතේ සිදුවනු ඇති බවයි ඔහු අවධාරණය කළේ.\nඉන්දියාවේ පූනේ හි සීරම් ආයතනය මගින් නිෂ්පාදනය කෙරෙන කොවිෂීල්ඩ් කොරෝනා එන්නත් මාත්‍රා නවලක්ෂයක් පමණ මේ වනවිට ශ්‍රී ලාංකිකයන්ට ලබාදී තිබෙනවා.\nඑමෙන්ම ඉන්දියාව ඇණවුම් කළ තවත් කොරෝනා එන්නත් මිලියනයක් උපරිම වශයෙන් මැයි මාසයේ මුල වනවිට දිවයිනට පැමිණෙනු ඇති බවයි ජනාධිපති උපදේශක ලලිත් වීරතුංග කියා සිටියේ.\nචීනයෙන් සයිනොෆාම් එන්නත් හය ලක්ෂයක් මේ මස 31 වනදා වනවිට දිවයිනට පැමිණෙන අතර, රුසියානු ස්පුට්නික් කොරෝනා එන්නත් මාත්‍රා මිලියන 13 ක්ද ඇණවුම් කර ඇති බවයි ජනාධිපති උපදේශක ලලිත් වීරතුංග වැඩිදුරටත් සඳහන් කළේ.\nමේ අතර ගතවූ පැය විසි හතරේ දිවයිනෙන් වාර්තාවූ කොරෝනා ආසාදිතයන් අතරින් වැඩිම සංඛ්‍යාවක් වාර්තාවී ඇත්තේ යාපනය දිස්ත්‍රික්කයෙන්.\nඑම සංඛ්‍යාව 88 ක් බවයි සෞඛ්‍ය අංශ පෙන්වා දෙන්නේ.\nඉන් අනතුරුව වැඩිම කොරෝනා රෝගීන් සංඛ්‍යාවක් ගම්පහ දිස්ත්‍රික්කයෙන් වාර්තාවන අතර, එම සංඛ්‍යාව 29ක්.\nරත්නපුර දිස්ත්‍රික්කයෙන් රෝගීන් 28 දෙනෙකු වාර්තාවී ඇති අතර, කොළඹ දිස්ත්‍රික්කයෙන් වාර්තාවී ඇත්තේ රෝගීන් 26 දෙනෙකු පමණයි.\nඅනුරාධපුර දිස්ත්‍රික්කයෙන්ද රෝගීන් 20 දෙනෙකු වාර්තාවී තිබීම විශේෂත්වයක්.\nයාපනය දිස්ත්‍රික්කයෙන් වාර්තාවූ කොරෝනා රෝගීන්ගෙන් වැඩිම සංඛ්‍යාවක් වාර්තාවී ඇත්තේ චුන්නාකම් ප්‍රදේශයෙන් වන අතර, එම සංඛ්‍යාව 29ක්.\nඑසේම යාපනයෙන් සහ මනිපායි නගරවලින් රෝගීන් 23 දෙනෙකු බැගින්ද වාර්තාවී තිබෙනවා.",
       "URL": "https://www.hirunews.lk/266793/ඉන්දීය-චීන-සහ-රුසියානු-කොරෝනා-එන්නත්-කඩිනමින්-දිවයිනට-ඉදිරියේදී-පෞද්ගලික-අංශයටත්-අවස්ථාවක්",
       "Category": "Local News",
       "Parent URL": "https://www.hirunews.lk/local-news.php?pageID=2057"
}