{
       "Source": "hirunews",
       "Timestamp": "Thursday, 21 May 2020 - 16:42",
       "Headline": "හෝමාගම ක්‍රිකට් ක්‍රීඩාංගන ව්‍යාපෘතිය නවතී (වීඩියෝ)",
       "News Content": "හෝමාගම - දියගම ඉදිකිරීමට නියමිත මෙරට විශාලතම ක්‍රිකට් ක්‍රීඩාංගන ව්‍යාපෘතිය අත්හිටුවීමට තීරණය කර තිබෙනවා.\nඅග්‍රාමාත්‍ය මහින්ද රාජපක්ෂ සහ හිටපු ක්‍රිකට් ක්‍රීඩකයින් අතර අරලියගහ මන්දිරයේ අද පැවති සාකච්ඡාවේදී මෙම තීරණය ගත් බවයි අග්‍රාමාත්‍ය මාධ්‍ය ඒකකය සඳහන් කළේ.\nපසුගියදා මෙම ක්‍රීඩාංගනය ඉදිකිරීමට යෝජිත භූමි ප්‍රදේශයේ සංචාරයකට එක්වූ අමාත්‍ය බන්දුල ගුණවර්ධන කියා සිටියේ මෙම ක්‍රීඩාංගනය සඳහා අක්කර 26ක භූමි ප්‍රමාණයක් වෙන්කර ඇති බවයි.\nකෙසේ වෙතත්, මේ සම්බන්ධයෙන් දේශපාලන ක්ෂේත්‍රයේ මෙන්ම සමාජයේ දැඩි කතාබහක් ඇතිවුණා.\nකෙසේ වෙතත්, අග්‍රාමාත්‍යවරයා අද කැඳවා තිබූ සාකච්ඡාවට ශ්‍රී ලංකා ක්‍රිකට් ආයතනයේ සභාපති ෂම්මි සිල්වා, හිටපු ක්‍රිකට් ක්‍රීඩකයින් වන රොෂාන් මහානාම, කුමාර් සංගක්කාර, මහේල ජයවර්ධන මෙන්ම ලසිත් මාලිංගද එක්ව සිටියා.\nඑහිදී අග්‍රාමාත්‍ය මහින්ද රාජපක්ෂ අදහස් පළ කරමින් කියා සිටියේ ක්‍රිකට් ක්‍රීඩාව සම්බන්ධ ජාතික වැඩපිලිවෙලක් සකස් කරන ලෙසට තමන් බලධාරීන්ට උපදෙස් ලබාදුන් බවයි.\nක්‍රීඩා අමාත්‍යවරයා, ක්‍රිකට් පරිපාලනය සහ ප්‍රවීන ක්‍රිකට් ක්‍රීඩකයින් සම්බන්ධීකරණයෙන් මෙම ජාතික වැඩසටහන සකස් කරන ලෙසත්, මාසයක කාලයක් ඇතුළත එම වාර්තාව ලබාදෙන ලෙසත් අග්‍රාමාත්‍ය මහින්ද රාජපක්ෂ උපදෙස් ලබාදී තිබෙනවා.",
       "URL": "https://www.hirunews.lk/241195/හෝමාගම-ක්‍රිකට්-ක්‍රීඩාංගන-ව්‍යාපෘතිය-නවතී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2718"
}