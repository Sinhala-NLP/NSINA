{
       "Source": "hirunews",
       "Timestamp": "Friday, 17 July 2020 - 16:46",
       "Headline": "අඟුලාන පොලීසිය ඉදිරිපිට කලහකාරි ලෙස හැසිරුණු 14 දෙනාට ඇප - පොලීසියට ගැසූ ගල් 1619ක් උසාවියට",
       "News Content": "අඟුලාන පොලීසිය ඉදිරිපිට ඇති වූ උණුසුම් තත්ත්වය සම්බන්ධයෙන් අත්අඩංගුවට ගත් කාන්තාවන් 9 දෙනෙකු ඇතුළු 14 දෙනාට ඇප නියම කෙරුණා.\nමොරටුව මහේස්ත්‍රාත් අධිකරණය වෙත අද ඉදිරිපත් කළ ඔවුන් රුපියල් ලක්ෂය බැගින් වූ ශරීර ඇප දෙක බැගින් මත මුදා හැර ඇති බවයි පොලිස් මාධ්‍ය කොට්ඨාශය සඳහන් කළේ.\nඅයුතු ජන රාශිය, රජයේ නිලධාරින්ට තුවාල සිදුකිරීම සහ අනර්ථය සිදුකිරීම යන චෝදනා අදාළ සැකකාර කාන්තාවන් 9 දෙනා ඇතුළු 14 දෙනාට එරෙහිව ගොනුකර තිබෙනවා.\nඅදාළ නඩුව අද කැඳවූ අවස්ථාවේදී අගුලාන පොලීසියට පහරදුන් ගල් 1619ක් ගෝනී දෙකක පුරවා අධිකරණයට ඉදිරිපත් කළ බවයි අප වාර්තාකරු සඳහන් කළේ.\nඊයේ පස්වරුවේ පොලිසිය ඉදිරිපිට මෙලෙස උණුසුම් තත්ත්වයත් හට ගත්තේ පසුගියදා මොරටුව - ලූනාව පාලම අසළදී පොලිස් රාජකාරියට බාධා කළ පුද්ගලයෙකු පොලිස් වෙඩි පහරින් මිය යාමේ සිද්ධියට එරෙහිව විරෝධතාවයේ නිරත වූ ප්‍රදේශවාසීන් පොලීසිය දෙසට ගල් මුල් ප්‍රහාර එල්ල කිරීමත් සමගයි.",
       "URL": "https://www.hirunews.lk/245757/අඟුලාන-පොලීසිය-ඉදිරිපිට-කලහකාරි-ලෙස-හැසිරුණු-14-දෙනාට-ඇප-පොලීසියට-ගැසූ-ගල්-1619ක්-උසාවියට",
       "Category": "Local News",
       "Parent URL": "https://www.hirunews.lk/local-news.php?pageID=2578"
}