{
       "Source": "hirunews",
       "Timestamp": "Tuesday, 04 May 2021 - 12:59",
       "Headline": "සායනවලට සහභාගිවීමට නොහැකිව රෝගීන් ගැටළුවක",
       "News Content": "රෝහල්වල සායනවලින් ඖෂධ ලබාගන්නා රෝගීන් රට තුළ පවතින කොරෝනා වසංගත තත්වය හමුවේ දැඩි දුෂ්කරතාවට පත්ව සිටින බව වාර්තාවනවා.\nවකුගඩු රෝගය, පිළිකා, දියවැඩියාව, හෘද රෝග වැනි රෝගවලට ඖෂධ ලබාගන්නා රෝගීන් පවසන්නේ පවතින තත්ත්වය හමුවේ සායන වෙත ගොස් ඖෂධ ලබාගැනීමෙන් තම ජීවිත අවදානමට ලක්වන බවයි.\nඒ හේතුවෙන් පෙර කොරෝනා වසංගත තත්වය අවස්ථාවේ ඖෂධ තැපෑල මගින් බෙදාහැරීම සිදුකළ ආකාරයේ වැඩපිළිවෙලක් යළිත් ක්‍රියාත්මක කරන ලෙස ඔවුන් ඉල්ලා සිටිනවා.\nවකුගඩු බද්ධ කිරීමට ලක් කළ කොළඹ ජාතික රෝහලේ වකුගඩු සායනයෙන් ප්‍රතිකාර ලබාගන්නා ඉතා දුරබැහැර ප්‍රදේශවල රෝගීන් කිහිපදෙනෙකු තමන් පත්ව ඇති දුෂ්කරතා සම්බන්ධයෙන්  අදහස් දක්වමින් ඉල්ලා සිටියේ කඩිනමින් ඊට විසඳුමක් ලබාදෙන ලෙසයි.\nමේ සම්බන්ධයෙන් හිරු ප්‍රවෘත්ති අංශය ජාතික රෝහලේ අධ්‍යක්ෂ වෛද්‍ය කුමාර වික්‍රමසිංහගෙන් විමසීමක් කළ අතර, ඔහු කියා සිටියේ සායනවලට පැමිණෙන වකුගඩු බද්ධ කිරීම් සිදුකළ රෝගීන් එන්නත්කරණයට ලක් කර ඇති බැවින් සායනවලට ගෙන්වාගැනීම ගැටළුවක් නොමැති බවයි.\nමේ අතර දැනට හුදකලා කර ඇති ප්‍රදේශවල සිටින ගර්භනී මව්වරුන්ට හදිසි අවශ්‍යතාවක් හෝ රෝගී තත්වයක් ඇතිවුවහොත් ප්‍රදේශයේ පවුල් සෞඛ්‍ය සේවා නිලධාරිනිය දුරකථනයෙන් අමතා උපදෙස් ලබාගන්නා ලෙස පවුල් සෞඛ්‍ය කාර්යාංශයේ අධ්‍යක්ෂ විශේෂඥ වෛද්‍ය චිත්‍රමාලි ද සිල්වා දැනුම් දෙනවා.",
       "URL": "https://www.hirunews.lk/270397/සායනවලට-සහභාගිවීමට-නොහැකිව-රෝගීන්-ගැටළුවක",
       "Category": "Local News",
       "Parent URL": "https://www.hirunews.lk/local-news.php?pageID=1976"
}