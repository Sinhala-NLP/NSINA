{
       "Source": "hirunews",
       "Timestamp": "Monday, 06 December 2021 - 11:29",
       "Headline": "බැඳුම්කර නඩුවේ චෝදනා 11කින් රවී නිදහස් (වීඩියෝ)",
       "News Content": "2016 වසරේ මාර්තු මස 31 වනදා ශ්‍රී ලංකා මහ බැංකුව විසින් සිදුකළ බැඳුම්කර වෙන්දේසියක දී රුපියල් බිලියන 15ක බැඳුම්කර සම්බන්ධයෙන් සාපරාධී විශ්වාසය කඩ කළේ යැයි චෝදනා කරමින් ගොනු කර ඇති චෝදනා 22ක් අතුරින් චෝදනා 11කින් හිටපු මුදල් අමාත්‍ය රවි කරුණානායක ඇතුළු විත්තිකරුවන් නිදහස් කරන ලෙස කොළඹ ත්‍රිපුද්ගල මහාධිකරණ විනිසුරු මඬුල්ල නියම කළා.\nඅමල් රණරාජා, නාමල් බලල්ලේ සහ ආදිත්‍ය පටබැඳිගේ යන මහත්වරුන්ගෙන් සමන්විත ත්‍රිපුද්ගල මහාධිකරණ විනිසුරු මඩුල්ල විසින් මෙම නියෝගය ලබා දුන්නා.\nමෙම නඩුව ඉකුත්දා කැඳවනු ලැබූ අවස්ථාවේදී විත්තිය වෙනුවෙන් පෙනී සිටි ජනාධිපති නීතිඥ ගාමිණී මාරපන, ජනාධිපති නීතිඥ අනිල් සිල්වා යන මහත්වරුන්ගෙන් සමන්විත නීතිඥ මණ්ඩලයක් මූලික විරෝධතා මතු කරමින් මෙම නඩුවේ විත්තිකරුවන්ට එරෙහිව පොදු දේපළ පනත යටතේ චෝදනා පවත්වාගෙන යාමට හැකියාවක් නොමැති බවට තර්ක කළා.\nඒ අනුව මෙම නඩුව විභාග කිරීමට අධිකරණ බලයක් නොමැති හෙයින් විත්තිකරුවන් සියලු දෙනා චෝදනාවලින් නිදහස් කරන ලෙසත් එම මූලික විරෝධතාව තුළින් විත්තියේ නීතිඥවරුන් අධිකරණයෙන් ඉල්ලා තිබුණා.\nඑම මූලික විරෝධතා සම්බන්ධයෙන් අද (05) තීන්දුව ප්‍රකාශයට පත් කරමින් ත්‍රිපුද්ගල විනිසුරු මඩුල්ලේ සාමාජික විනිසුරු ආදිත්‍ය පටබැඳිගේ මහතා සඳහන් කළේ විත්තිකරුවන්ට එල්ල කර තිබෙන චෝදනාවලින් චෝදනා 11ක් පවත්වාගෙන යාමට නොහැකි බවයි.\nඒ අනුව එම චෝදනා 11කින් සියලු විත්තිකරුවන් නිදහස් කරන බව ද විනිසුරුවරයා සඳහන් කළා.\nතීන්දුව ප්‍රකාශයට පත් කිරීමෙන් අනතුරුව නීතිපතිවරයා වෙනුවෙන් පෙනී සිටි අතිරේක සොලිසිටර් ජෙනරාල් ප්‍රියන්ත නාවාන මහතා සඳහන් කළේ පැමිණිල්ල විසින් ගොනුකර තිබූ චෝදනාව 22ක් අතුරින් චෝදනා 11කින් විත්තිකරුවන් නිදහස් කිරීමට අධිකරණය තීරණය කර ඇති බව පෙන්වා දුන්නා.\nමහබැංකු බැඳුම්කර සම්බන්ධයෙන් අධිකරණය හමුවේ නඩු පැවරුණු ඉතිහාසයේ ප්‍රථම අවස්ථාව මෙය බවත් මෙය අත්හදා බැලීමක් බවත් මෙහිදී අතිරේක සොලිස්ටර් ජනරාල්වරයා සඳහන් කළා.\nඒ අනුව විත්තිකරුවන්ට එරෙහිව ගොනුකර තිබෙන චෝදනා පත්‍රය සංශෝධනය කරනවා ද? ඉවත් කරගන්නවා ද? එසේත් නැතිනම් විකල්ප නීතිමය ක්‍රියා මාර්ගයක් අනුගමනය කරනවාද? යන්න තීරණය කිරීම සඳහා දිනයක් ලබා දෙන ලෙස අතිරේක සොලිසිටර් ජනරාල්වරයා අධිකරණයෙන් ඉල්ලා සිටියේ.\nමෙහිදී හිටපු මුදල් අමාත්‍ය රවී කරුණානායක මහතා වෙනුවෙන් පෙනී සිටි ජනාධිපති නීතිඥ ශවීන්ද්‍ර ප්‍රනාන්දු මහතා අධිකරණය හමුවේ කරුණු දක්වමින් මෙම නඩුව සම්පූර්ණයෙන්ම ගොඩනැගී ඇත්තේ එහි පළමුවන චෝදනාව මත බව පෙන්වා දුන්නා.\nඑම පළමුවන චෝදනාවෙන් විත්තිකරුවන් සියලු දෙනා නිදහස් කිරීමට අධිකරණය දැනටමත් තීරණය කර ඇති හෙයින් විත්තිකරුවන්ට එරෙහි සෙසු චෝදනා ද පවත්වාගෙන යාමට හැකියාවක් නොමැති බවයි ජනාධිපති නීතිඥ ප්‍රනාන්දු මහතා අධිකරණය හමුවේ පෙන්වා දුන්නේ.\nඒ අනුව මෙම නඩුව සම්බන්ධයෙන් ගනු ලබන ඉදිරි ක්‍රියා මාර්ගය තීරණය කිරීම සඳහා එය ජනවාරි මස 26 වනදා කැඳවීමට අධිකරණය නියම කළා.\n2016 වසරේ මාර්තු මස 31 දා ශ්‍රී ලංකා මහ බැංකුව විසින් සිදුකළ බැඳුම්කර වෙන්දේසියක දී රුපියල් බිලියන 15ක් වටිනා බැඳුම්කර සම්බන්ධයෙන් සාපරාධී විශ්වාසය කඩ කළේ යැයි චෝදනා කරමින් හිටපු මුදල් අමාත්‍ය රවී කරුණානායක, හිටපු මහ බැංකු අධිපති අර්ජුන් මහේන්ද්‍රන්, පර්පචුවෙල් ට්‍රෙෂරීස් සමාගම, එහි අධ්‍යක්ෂවරුන් වන අර්ජුන් ඇලෝසියස්, ජෙෆ්රි ඇලෝසියස්, කසුන් පලිසේන ඇතුළු විත්තිකරුවන් 10 දෙනෙකුට එරෙහිව නීතිපතිවරයා විසින් පොදු දේපළ පනත යටතේ මෙම නඩුව ගොනු කර තිබුණා.",
       "URL": "https://www.hirunews.lk/290161/බැඳුම්කර-නඩුවේ-චෝදනා-11කින්-රවී-නිදහස්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1514"
}