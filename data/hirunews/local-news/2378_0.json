{
       "Source": "hirunews",
       "Timestamp": "Wednesday, 21 October 2020 - 10:49",
       "Headline": "විසිවන ව්‍යවස්ථා සංශෝධන විවාදය ඇරඹේ (වීඩියෝ)",
       "News Content": "විසිවන ව්‍යවස්ථා සංශෝධන පනත් කෙටුම්පත සම්බන්ධයෙන් වන විවාදය මේ වනවිට පාර්ලිමේන්තු සංකීර්ණයේදී ආරම්භ වී තිබෙනවා.\nසමගි ජනබලවේගයේ මන්ත්‍රීවරුන් මෙම පනත් කෙටුම්පතට විරෝධය පළ කරමින් අද එම පක්ෂයේ ප්‍රධාන කාර්යාලය ඉදිරිපිට සිට විරෝධතා රථ පෙළපාලියකිව් පාර්ලිමේන්තුවට පැමිණියා.\nඇතැම් රථවල විස්සට එරෙහි විරෝධතා පුවරුද සවිකර තිබූ අතර,  මන්ත්‍රීවරුන්ගේ අත්වල සහ  මුව ආවරණවල විස්සට එරෙහි වැකි සඳහන් කර තිබුණා.\n“විනාශකාරී විස්ස එපා” යනුවෙන් හඬ නගමින් සමගි ජනබලවේගයේ මන්ත්‍රීවරුන් පාර්ලිමේන්තු සංකීර්ණයට පිවිසියා.\nමේ අතර ප්‍රජාතන්ත්‍රවාදය ආරක්ෂා කරන යෞවන කටයුතු කමිටුව විසින් යාපනය - වඩමාරච්චි ප්‍රදේශයේදී ඊයේ රාත්‍රියේ පන්දම් දල්වා විරෝධතාවක් පවත්වා තිබුණේ විසිවන ව්‍යවස්ථා සංශෝධනයට එරෙහිවයි.\nඊට සහය දක්වමින් සහ විසිවන ව්‍යවස්ථා සංශෝධනයට එරෙහිව දෙමළ ජාතික සන්ධානයේ පාර්ලිමේන්තු මන්ත්‍රී  එම්.ඒ. සුමන්දිරන්ද සිය නිවසේ විදුලි පහන් නිවා ලාම්පුවක් දල්වා විරෝධය පළ කර තිබුණා.\nශ්‍රී ලංකා නිදහස් පක්ෂයේ මධ්‍යම කාරක සභාවද හිටපු ජනාධිපති මෛත්‍රිපාල සිරිසේනගේ ප්‍රධානත්වයෙන් අද පෙරවරුවේ පක්ෂ මූලස්ථානයේ රැස්වුණේ විසිවන ව්‍යවස්ථා සංශෝධනය පිළිබඳ සාකච්ඡා කිරීම සඳහායි.\nවිසිවන ආණ්ඩුක්‍රම ව්‍යවස්ථා සංශෝධන පනත් කෙටුම්පත සම්බන්ධයෙන් වන විවාදය අධිකරණ අමාත්‍ය ජනාධිපති නීතීඥ අල් සබ්රි විසින් ආරම්භ කළ අතර, පාර්ලිමේන්තු මන්ත්‍රී ආචාර්ය හර්ෂ ද සිල්වා විවාදයේදී අදහස් පළ කළා.",
       "URL": "https://www.hirunews.lk/252993/විසිවන-ව්‍යවස්ථා-සංශෝධන-විවාදය-ඇරඹේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2378"
}