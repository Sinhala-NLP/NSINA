{
       "Source": "hirunews",
       "Timestamp": "Wednesday, 03 August 2022 - 21:40",
       "Headline": "මුහුද මැද අනතුරට පත්වූ ධීවරයින් තුන් දෙනෙක් නාවික හමුදාව විසින් බේරා ගනී",
       "News Content": "ත්‍රිකුණාමලය පිටත වරාය ප්‍රදේශයේ ධීවර කර්මාන්තයේ නියැලෙමින් සිටියදී, අනතුරට පත් වූ කුඩා ධීවර යාත්‍රාවක සිටි ධීවරයින් තිදෙනෙකු නිරුපද්‍රිතව බේරා ගැනීම‍ට නාවික හමුදාව කටයුතු කර තිබෙනවා.\nනැගෙනහිර නාවික විධානයට අයත් වෙරළබඩ මුර යාත්‍රාවක සිටි නිලධාරීන් විසිනුයි මෙම ධීවරයන් බේරාගෙන ඇත්තේ.\nඋදෑසන මුර සංචාරයේ යෙදී සිටියදී, ඔවුන් එම මුහුදු ප්‍රදේශයේ පෙරලී අනතුරට පත්වූ කුඩා ධීවර යාත්‍රාවක් නිරික්ෂණය කර තිබෙනවා.\nඒ අනුව සිදුකළ සෝදිසි මෙහෙයුමේදී ‍ එම අනතුරට පත්ව තිබූ යාත්‍රාවේ සිට මුහුදට වැටී සිටි ධීවරයින් තිදෙනෙකු බේරා ගෙන නිරුපද්‍රිතව ගොඩබිම වෙත යොමු කිරීමටයි නාවික හමුදාව විසින් මෙලෙස කටයුතු කර ඇත්තේ.\nමෙම ධීවරයින් තිදෙනා ත්‍රිකුණාමලය චීන වරාය සහ කින්නියා ප්‍රදේශයේ පදිංචි පුද්ගලයන් බවට හඳුනා ගෙන තිබෙනවා.",
       "URL": "https://www.hirunews.lk/311814/මුහුද-මැද-අනතුරට-පත්වූ-ධීවරයින්-තුන්-දෙනෙක්-නාවික-හමුදාව-විසින්-බේරා-ගනී",
       "Category": "Local News",
       "Parent URL": "https://www.hirunews.lk/local-news.php?pageID=968"
}