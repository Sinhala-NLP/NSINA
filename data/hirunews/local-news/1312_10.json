{
       "Source": "hirunews",
       "Timestamp": "Monday, 07 March 2022 - 20:04",
       "Headline": "පාඨලීගේ නඩුවේ සාක්ෂි විභාගය අප්‍රේල් 4 දක්වා කල් දැමේ",
       "News Content": "2016 වසරේ රාජගිරිය ප්‍රදේශයේදී තරුණයකු බරපතළ රිය අනතුරකට ලක් කිරීමේ සිද්ධියකට අදාළ සාක්ෂි වසන් කිරීම ඇතුළු චෝදනා එල්ල වී සිටින හිටපු අමාත්‍ය පාඨලී චම්පික රණවක ඇතුළු විත්තිකරුවන් තුන්දෙනෙකුට එරෙහිව ගොනුකර තිබෙන නඩුවේ සාක්ෂි විභාගය අප්‍රේල් මස 4 වනදා දක්වා කල් දැමීමට කොළඹ මහාධිකරණය නියෝග කළා.\nඒ, මෙම නඩුව අද කොළඹ මහාධිකරණ විනිසුරු දමිත් තොටවත්ත ඉදිරියේ කැඳවනු ලැබූ අවස්ථාවේදියි.\nඑහිදී විත්තිකාර චම්පික රණවක වෙනුවෙන් පෙනී සිටි ජනාධිපති නීතිඥ සරත් ජයමාන්න අධිකරණය හමුවේ කියා සිටියේ විත්තිකරුට සාධාරණ නඩු විභාගයක් ලබාගැනීමට ඇති අයිතිය තහවුරු කිරීම සඳහා ලේඛන කිහිපයක් ලබාදෙන ලෙස පැමිණිල්ලෙන් ඉල්ලීම් කළත් ලැබී ඇත්තේ ඉන් කොටසක් පමණක් බවයි.\nමෙම නඩුවේ සාක්ෂිකරුවන් විසින් පොලිසිය වෙත ලබාදී ඇති ඇතැම් ප්‍රකාශවල පිටපත් තමන් වෙත මේ දක්වා ලබා දී නොමැති බව පෙන්වා දුන් ජනාධිපති නීතිඥවරයා එම ප්‍රකාශ නොමැතිව නඩුව මෙහෙයවීමෙන් තම සේවාදායකයාට අගතියක් සිදු විය හැකි බව පෙන්වා දුන්නා.\nඑබැවින් තමන් ඉල්ලා සිටින ලේඛන පැමිණිල්ල විසින් ලබා දෙන තුරු මෙම නඩුවේ සාක්ෂි විභාගය කල් තබන ලෙස ජනාධිපති නීතිඥ ජයමාන්න අධිකරණයෙන් ඉල්ලා සිටියා.\nමෙහිදී පැමිණිල්ල වෙනුවෙන් පෙනී සිටි ජේෂ්ඨ නියෝජ්‍ය සොලිසිටර් ජනරාල් දිලීප පිරිස් අධිකරණයට දන්වා සිටියේ විත්ති පාර්ශවය ඉල්ලාසිටි ලේඛන වලින් බහුතරයක් මේ වන විටත් ලබාදී ඇති බවයි.\nඑහිදී මහාධිකරණ විනිසුරු දමිත් තොටවත්ත සදහන් කළේ පැමිණිල්ල විසින් විත්තියට අවශ්‍ය කරන ලේඛන ලබාදීම යුතුකම වන අතර විත්තියට අවශ්‍ය ලේඛනයක් ලබා නොදීම තුළින් අගතියක් වූවොත් එහි වාසිය විත්ති පාර්ශවය වෙත ලබාදීමට අධිකරණය කටයුතු කරන බවයි.\nඒ අනුව වැඩිදුර සාක්ෂි විභාගය අප්‍රේල් මස 4 වන දා දක්වා කල් දැමීමට තීන්දු කළා.\nඑදිනට පෙර අදාල ලේඛන විත්ති පාර්ශවය වෙත ලබාදීමට පියවර ගන්නා ලෙසද විනිසුරුවරයා පැමිණිල්ලට දැනුම් දුන්නා.\nඅද දින සාක්ෂි දීම සඳහා අධිකරණය හමුවේ පෙනී සිටි සාක්ෂිකරුට එදින අධිකරණය හමුවේ පෙනී සිටින ලෙසද විනිසුරුවරයා නියෝග කළා.\nඉන් අනතුරුව අධිකරණය හමුවේ කරුණු දැක්වූ ජේෂ්ඨ නියෝජ්‍ය සොලිසිටර් ජෙනරාල් දිලීප පිරිස් කියා සිටියේ පසුගිය 18 වනදා නඩු විභාගය අවසන් වීමෙන් පසුව නීතිඥවරුන් දෙදෙනෙකු මෙම අධිකරණ පරිශ්‍රයේදී මාධ්‍ය සාකච්ඡාවක් පවත්වමින් මෙම නඩුව දේශපාලන නඩුවක් ලෙස හදුන්වා ඇති බවයි.\nඑය අධිකරණයට සිදුකළ බලපෑමක් බව පැවසූ නියෝජ්‍ය සොලිසිටර් ජෙනරාල්වරයා සදහන් කළේ එමගින් මෙම නඩුව දේශපාලනය නඩුවක් බවට අනාගතයේ සාක්ෂි දීමට නියමිත පුද්ගලයින්ගේ මනසට ද ඇතුළු වන බවයි.\nනියෝජ්‍ය සොලිසිටර් ජෙනරාල්වරයා අදාළ ප්‍රකාශය අඩංගු සංයුක්ත තැටියක් ද අධිකරණයට ඉදිරිපත් කළා.\nවිත්තිකාර පාඨලී චම්පික රණවක වෙනුවෙන් පෙනී සිටි ජනාධිපති නීතිඥ සරත් ජයමාන්න මෙම චෝදනාව ප්‍රතික්ෂේප කරමින් සදහන් කළේ තම නීතිඥ මණ්ඩලයේ කිසිවකු මේ ආකාරයෙන් මාධ්‍ය සාකච්ඡා පවත්වා නොමැති බවයි.\nමේ සම්බන්ධයෙන් සිය ප්‍රතිචාරය පළ කළ විනිසුරු දමිත් තොටවත්ත අධිකරණය තුළ හැසිරීමේදී අධිකරණයේ ගෞරවය ආරක්ෂා වන පරිදි සියලු‍ දෙනා කටයුතු කිරීමට වගබලා ගත යුතු බව ප්‍රකාශ කළා.",
       "URL": "https://www.hirunews.lk/298899/පාඨලීගේ-නඩුවේ-සාක්ෂි-විභාගය-අප්‍රේල්-4-දක්වා-කල්-දැමේ",
       "Category": "Local News",
       "Parent URL": "https://www.hirunews.lk/local-news.php?pageID=1312"
}