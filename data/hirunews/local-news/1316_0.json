{
       "Source": "hirunews",
       "Timestamp": "Sunday, 06 March 2022 - 8:51",
       "Headline": "තෙල් පෝලිම් තවදුරටත්",
       "News Content": "ඉන්ධන පිරවුම්හල් ආශ්‍රිතව පවතින පෝලිම් ලබන අඟහරුවාදා (08) පමණ වනවිට පහව යනු ඇති බව ඛනිජ තෙල් තොග ගබඩා පර්යන්ත සමාගම පවසනවා.\nසාමාන්‍යයෙන් ඉරිදා දිනවලදී ඉන්ධන බෙදාහැරීමේ කටයුතු සිදු නොකළත්, අද දිනයේදී ඉන්ධන බෙදාහැරීමේ කටයුතු සිදුකරන බවයි එම සමාගමේ උසස් නිලධාරියෙකු සඳහන් කළේ.\nඊයේ (05) දිනයේදී ඩීසල් මෙට්‍රික් ටොන් 7,000 කට වැඩි ප්‍රමාණයක් බෙදාහැර ඇති අතර, අද දිනයේදී මෙට්‍රික් ටොන් 8,000 ක් පමණ බෙදාහැරීමටයි සැලසුම් කර ඇත්තේ.\nඒ අනුව එළැඹෙන අඟහරුවාදා පමණ වනවිට ඉන්ධන පිරවුම්හල් ආශ්‍රිතව පවතින පෝලිම් පහව යනු ඇති බවටයි විශ්වාසය පළ කෙරෙන්නේ.\nකෙසේ වෙතත්, දිවයිනේ ප්‍රදේශ රැසක ඉන්ධන පිරවුම්හල් අසල ඊයේ රාත්‍රියේත් දිගු වාහන පෝලීම් පැවති බව අප වාර්තාකරුවන් සඳහන් කළා.\nඉන්ධන තොග ලැබීමත් සමග කැළණිතිස්ස බලාගාරයට ඉන්ධන ලබාදීම මේ වනවිට ආරම්භ කර ඇති බව ලංකා ඛණිජ තෙල් සංස්ථාව ප්‍රකාශ කළා. ඒ අනුව ඩීසල් මෙට්‍රික් ටොන් 4000 ක් පමණ මේ වනවිටත් ලබා දී අවසන්ව ඇති බවයි වාර්තා වන්නේ.\nවිදුලිය නිෂ්පාදනයට අවශ්‍ය දැවි තෙල් හා ඩීසල් අවශ්‍ය ප්‍රමාණයට ලබාදීමට සඳුදා සිට හැකි වනු ඇති බව ලංකා ඛනිජ තෙල් නීතිගත සංස්ථාවේ සභාපතිවරයා ඊයේ ප්‍රකාශ කළා.\nමේ අතර විදුලි බලාගාර සඳහා ඉන්ධන ලබාදීමට අවශ්‍ය දැවි තෙල් මෙට්‍රික් ටොන් 30,000 ක් රැගත් තවත් නෞකාවක් හෙට (07) කොළඹ වරායට ළඟා වීමට නියමිතයි.\nඒ සඳහා මේ වනවිටත් මුදල් ගෙවා අවසන් බවයි ඛනිජ තෙල් නීතිගත සංස්ථාව ප්‍රකාශ කළේ.",
       "URL": "https://www.hirunews.lk/298760/තෙල්-පෝලිම්-තවදුරටත්",
       "Category": "Local News",
       "Parent URL": "https://www.hirunews.lk/local-news.php?pageID=1316"
}