{
       "Source": "hirunews",
       "Timestamp": "Sunday, 16 July 2017 - 12:41",
       "Headline": "සිරියාව, ඊජිප්තුව ඇතුලු රටවල් 7 කට මෙරට වීසා නිකුත් කිරීමේදී විශේෂ පරීක්ෂාවක්",
       "News Content": "ජාතික ආරක්ෂාව පිළිබඳ අවධානය යොමු කරමින් සිරියාව, පාකිස්ථානය සහ නයිජීරියාව ඇතුලූ රටවල් 7 කින් පැමිණෙන විදේශිකයන්ට වීසා බලපත් නිකුත් කිරීමේදී විශේෂ පරීක්ෂාවකට ලක් කරන බව ආගමන විගමන පාලක නිහාල් රණසිංහ පවසනවා.\nඅභ්‍යන්තර කටයුතු අමාත්‍යාංශයේ තීරණයකට අනුව මෙලෙස වීසා බලපත් නිකුත් කිරීමේදී පරීක්ෂා කෙරෙන අනෙකුත් රටවල් වන්නේ ඊජිප්තුව, අයිවරි - කෝස්ට්, ඝානාව සහ කැමරූන් රාජ්‍යයන් බවයි ඔහු වැඩිදුරටත් සඳහන් කළේ.\nමෙම රටවලින් ඉදිරිපත් වන වීසා අයදුම්පත්වලට ස්වයංක්‍රීය අනුමැතිය හිමි නොවන අතර, ඒවා විශේෂ පරීක්ෂාවකට ලක් කිරීමෙන් අනතුරුව වීසා නිකුත් කිරීමට පියවර ගැනෙනු ඇති.\nමෙම රටවලින් පැමිණෙන නීතිවිරෝධී සංක්‍රමනිකයන් හා සරණාගතයන් සම්බන්ධයෙන්ද මෙහිදී අවධානය යොමුවන බව සඳහන්.\nඉදිරියේදී ඇෆ්ගනිස්ථානය සහ උගන්ඩාව යන රටවලින් ඉදිරිපත් වන වීසා අයදුම්පත් පිළිබඳවද මෙලෙස විශේෂ පරීක්ෂාවන් සිදුකිරීමට නියමිත බවයි වාර්තාවන්නේ.",
       "URL": "https://www.hirunews.lk/165997/සිරියාව-ඊජිප්තුව-ඇතුලු-රටවල්-7-කට-මෙරට-වීසා-නිකුත්-කිරීමේදී-විශේෂ-පරීක්ෂාවක්",
       "Category": "Local News",
       "Parent URL": "https://www.hirunews.lk/local-news.php?pageID=4419"
}