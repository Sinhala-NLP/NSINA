{
       "Source": "hirunews",
       "Timestamp": "Thursday, 07 September 2023 - 14:27",
       "Headline": "මුලතිව් කැලයකින් සිරිපතුලක් හමුවෙයි",
       "News Content": "මුලතිව් ඔට්ටිසුඩාන් වාවෙට්ටි කදුකර ප්‍රදේශයේ කැළෑවකින් ආදී මිනිසුන් විසින් වන්දනාමාන කරණ ලද නටබුන් සහිත ස්ථානයක් හමු වී ඇති බව වාර්තා වෙනවා.\nඔට්ටිසුඩාන් තානේස්වරී ප්‍රදේශයේ හින්දු ජනයා විසින් කෝවිලක් ඉදිකරගෙන ඊට වන්දනාමාන කරන අතර එම ස්ථානයට කිලෝ මීටර් පහක් පමණ ඈතීන් වාවෙට්ටි කදුකර ප්‍රදේශයෙන් මෙම නටබුන් සහිත ස්ථනය හමු වී ඇත්තේ කෝවිලේ කිරිබත් පිසීමට මීපැණි එකතු කිරීමට ගිය වැසියන් පිරිසකටයි.\nඔවුන් මේ පිළිබදව පළාතේ ග්‍රාම නිලධාරීවරයාට තොරතුරු දැනුම් දීමෙන් පසුව ඔහු ඒ සම්බන්ධයෙන් විස්තර පුරාවිද්‍යා නිලධාරීන්ට, මුලතිව් දිසාපති කාර්යාලයට හා යාපනය විශ්වවිද්‍යාලයේ පුරා විද්‍යා අංශයට දැණුම් දී තිබෙනවා.\nයාපනය විශ්වවිද්‍යාලයේ පුරාවිද්‍යා අංශයේ දෙදෙනෙකු එම ස්ථනායට පැමිණ ඇති අතර ඔවුන් පවසා ඇත්තේ එම නව නටබුන් වලින් එකක් ශ්‍රී පතුලක් විය හැකි බවයි.\nකෙසේ වෙතත් මේ පළාතේ වසර ගණනාවකට ඉහතදී ජනාවාස තිබූ බවට සාධක මේ තුලින් ප්‍රකාශිත වන නමුත් ස්ථානය තහවුරු කොට කැණීම් සිදු කිරීමෙන් පසුව මිස ඒ ගැන වැඩිදුර තොරතුරක් ප්‍රකාශ කළ නොහැකි බව යාපනය විශ්ව විද්‍යාලයේ පුරාවිද්‍යා අංශයේ පිරිස පවසා ඇත්තේ.\nඔට්ටුසුට්ටාන් සිට මාන්කුලම් පාර හරහා ගමන් කරන විට 14 වැනි සැතපුම් කණුවේදී වම් පසින් ගැටිති සහිත මාර්ගයක් හමුවන අතර එම මාර්ගයේ කිලෝ මීටර් 11 ක් පමණ ගමන් කරන විට අළුතින් නටබුන් හමු වූ සහිත ස්ථානයට ප්‍රවේශවිය හැකියි.\nකෙසේ වෙතත් අළුතින්ම නටඹුන් හමු වූ මේ ස්ථානයට හින්දු බැතිමතුන් මල් පහන් පූජා කොට ආපසු පැමිණ ඇති බවයි වාර්තා වෙන්නේ.",
       "URL": "https://www.hirunews.lk/347460/මුලතිව්-කැලයකින්-සිරිපතුලක්-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=46"
}