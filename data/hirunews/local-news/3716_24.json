{
       "Source": "hirunews",
       "Timestamp": "Wednesday, 03 October 2018 - 20:23",
       "Headline": "ගාස්තු ඉහළ නැංවීම ගැන දුම්රිය මගී සංවිධානවලින් රජයට චෝදනා",
       "News Content": "ආණ්ඩුව ප්‍රෝඩාකාරී ලෙස දුම්රිය ගාස්තු ඉහළ නංවා ඇතැයි දුම්රිය මගී සංවිධාන චෝදනා කරනවා.\nකෙසේ වෙතත් දුම්රිය දෙපාර්තමේන්තුව පවසන්නේ නීත්‍යානුකූලව කලාප චක්‍රයට අනුකූලව ගාස්තු සංශෝධනය සිදුකළ බවයි.\nඅයවැය යෝජනාවකට අනුව ඔක්තෝබර් මස පළමුවැනිදා සිට ප්‍රවේශ පත්‍ර හා වාර ප්‍රවේශපත්‍ර ගාස්තු ඉහළ නැංවීමට දුම්රිය දෙපාර්තමේන්තුව පියවර ගත්තා.\nවසර 10 කට පමණ පසු සිදු කෙරුණු මෙවර ගාස්තු සංශෝධනයේදී කිසිදු පන්තියක අවම ගාස්තුවේ වෙනසක් සිදු වූයේ නැහැ.\nකෙසේ වෙතත් අනෙකුත් ගාස්තු වැඩි වීමේ ප්‍රතිශතයන් සම්බන්ධයෙන් මේ වන විට විශාල කතාබහක් සමාජයේ ඇතිව තිබෙනවා.\nදුම්රිය දෙපාර්තමේන්තුව සඳහන් කළේ අගෝස්තු 24 වනදා නිකුත් කල අතිවිශේෂ ගැසට් නිවේදනයට අනුව කලාප චක්‍රයට අනුකූලව ගාස්තු සංශෝධනය සිදුකළ බවයි.\nඒ අනුව සෑම දුම්රිය ස්ථානයක හෝ උප දුම්රිය ස්ථානයක සිට දුර අනුව කලාප 5 ක් යටතේ මෙම ගාස්තු වැඩි වීම සිදුව තිබෙනවා.\nඑහිදී තුන්වන පන්තියේ ගාස්තුව ආසන්න රුපියල් 5 ටද දෙවන පන්තියේ ගාස්තුව ආසන්න රුපියල් 10 ටද තුන්වන පන්තියේ ගාස්තුව ආසන්න රුපියල් 20 ටද වටයන බව අදාල ගැසට් නිවේදනයේ සඳහන්.\nගාස්තු සංශෝධනයකින් තොරව ඉන්ධන සඳහා වන බදු ඉවත් කිරීම වැනි විකල්පයක් අනුගමනය කිරීම වඩා සුදුසු බව දුම්රිය මගී සංවිධාන පෙන්වා දෙනවා.",
       "URL": "https://www.hirunews.lk/201345/ගාස්තු-ඉහළ-නැංවීම-ගැන-දුම්රිය-මගී-සංවිධානවලින්-රජයට-චෝදනා",
       "Category": "Local News",
       "Parent URL": "https://www.hirunews.lk/local-news.php?pageID=3716"
}