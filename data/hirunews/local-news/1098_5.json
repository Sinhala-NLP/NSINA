{
       "Source": "hirunews",
       "Timestamp": "Monday, 13 June 2022 - 15:06",
       "Headline": "නැණස පෑදූ ඉටිතැම්පල තක්සලාව වල් බිහිවෙයි (වීඩියෝ)",
       "News Content": "එක් පාසලක් විවෘත කිරීම සිර ගෙවල් 100ක් වසා දැමීමට සමානයි.\nඒ ජනවහරේ එන කතාවක්.\nනමුත් මේ කතාව සිසුන් නොමැතිකම නිසා වසා දැමුණු මීගහකිවුලේ පාසලක් ගැන.\n​දශක 5කට වැඩි කාලයක් දරුවන් රැසකගේ නැණස පෑදූ මීගහකිවුල ප්‍රාදේශීය ලේකම් කොට්ඨාසයට අයත් ඉටිතැම්පල ප්‍රාථමික විද්‍යාලයට අද අත්ව ඇති ඉරණම ඛේදනීයයි.\nදැනට වසර 5කට පමණ පෙර මෙම විද්‍යාලය වසා දමා ඇත්තේ එහි ඉගෙනුම ලැබීම සඳහා සිසුන් ප්‍රමාණවත් නොවන බවට පවසමින්.\nමේ හේතුවෙන් ඉටිතැම්පල ගම්මානයේ පාසැල් සිසුන්ට අධ්‍යාපනය ලැබීම සඳහා දැඩි දුෂ්කරතාවන්ට මුහුණ දිමට සිදුව තිබෙනවා.\nඒ එම ගම්මානයේ සිට කිලෝමීටර් අටක පමණ දුරක් පාසලක් සොයා පයින්ම යාමට දරුවන්ට සිදුවීම හේතුවෙන්.\nපාසලේ කොඩනැගිලි කැලයට සින්න වෙමින් තිබෙන ආකාරය දක්නට ලැබෙනවා.\nකැලෑ වැදුණු පාසල් භූමිය මේවන විට විවිධ අපචාරයන්ගේ තෝතැන්නක් බවට පත්ව ඇති බවයි ප්‍රදේශවාසීන් පෙන්වා දෙන්නේ.\nඉතා සුළු ප්‍රතිසංස්කරණ කටයුතුවලින් පසු යළි භාවිතයට ගැනීමේ හැකියාව පවතින මෙම ගොඩනැගිලි පාසලක් වෙනුවෙන් නොවුණත් වෙනත් ප්‍රයෝජනවත් කටයුත්තක් සඳහා භාවිතයට ගන්නා ලෙසයි ප්‍රදේශවාසීන් ඉල්ලා සිටින්නේ.",
       "URL": "https://www.hirunews.lk/307033/නැණස-පෑදූ-ඉටිතැම්පල-තක්සලාව-වල්-බිහිවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1098"
}