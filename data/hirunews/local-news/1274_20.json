{
       "Source": "hirunews",
       "Timestamp": "Thursday, 24 March 2022 - 11:52",
       "Headline": "උතුරේ තවත් දස දෙනෙක් තමිල්නාඩුවේ සරණාගතභාවය ඉල්ලයි",
       "News Content": "ඊයේ දිනය තුළ දී උතුරේ තවත් ශ්‍රී ලාංකිකයින් දහදෙනකු කුඩා බෝට්ටුවක් භාවිතා කරමින් ඉන්දියාවේ තමිල්නාඩුව වෙත ගොස් එහි සරණාගතභාවය ඉල්ලා ඇති බව ඉන්දීය මාධ්‍ය වාර්තා කරනවා.\nමෙලෙස කුඩා ෆයිබර්ග්ලාස් බෝට්ටුවක් භාවිත කරමින් තමිල්නාඩුව වෙත ගොස් ඇත්තේ වවුනියාව ප්‍රදේශයේ පදිංචි පවුල් දෙකක පිරිමි ළමුන් පස් දෙනකු, ගැහැණු ලමුන් තිදෙනකු සහ පිරිමි පුද්ගලයින් දෙදෙනෙකු ඇතුළු දස දෙනෙක්.\nමේ පිරිස මන්නාරම ප්‍රදේශයෙන් පෙරේදා පෙරවරු 9ට පමණ පිටත්ව ගොස් ඇත්තේ ඔවුන්ට අයත් ෆයිබර්ග්ලාස් බෝට්ටුවකින්.\nතමිල්නාඩු වෙරළාරක්ෂක බලකායේ විසින් මේ පිරිස අත්අඩංගුවට ගැනීමෙන් පසු සිදු කළ ප්‍රශ්න කිරීම්වල දී ඔවුන් පවසා ඇත්තේ මේ වන විට ශ්‍රී ලංකාව තුළ මතුව ඇති බරපතළ ආර්ථික අර්බුදය හමුවේ දිනෙන් දින ඉහළ යන ජීවන වියදම තව දුරටත් දරා ගැනීමට නො හැකි වීම හේතුවෙන් මෙලෙස ඉන්දියාවට පැමිණි බවයි.\nතමිල්නාඩුවේ ධනුෂ්කොඩි පොලීිසිය භාරයට පත් කෙරුණු මෙම පිරිස සම්බන්ධයෙන් ඉදිරි විමර්ෂන කටයුතු නිම කිරීමෙන් අනතුරුව අනවසර ලෙස රටට ඇතුලු වීමේ චෝදනා යටතේ නඩු පැවරීමට ඉඩ ඇති බවයි ඉන්දීය මාධ්‍ය වාර්තා කරන්නේ.\nමේ අතර මීට් දින 2කට පෙර මන්න්නාරම ප්‍රදේශයේ වාසය කළ තවත් පුද්ගලයින් 6 දෙනෙකු මේ ආකාරයටම කුඩා බෝට්ටුවක් භාවිත කරමින් ඉන්දියාවේ තමිල්නාඩුවේ ධනුෂ්කොඩි ප්‍රදේශයට පැමිණියා.\nඔවුන්ගෙන් සිදු කළ ප්‍රශ්න කිරීම්වලවල දී පවසා ඇත්තේ, ආර්ථික පීඩනය දරාගත නො හැකි මට්ටමකට වර්ධනය වී තිබීම හේතුවෙන් මෙලෙස තමිල්නාඩුවට පලා ආ බවයි.\nමේ අනුව මේ දක්වා උතුරුකරයෙන් තමිල්නාඩුවට පලාගිය සරණාගතයින් සංඛ්‍යාව දාසයක් (16) දක්වා ඉහළ යනවා.\nමේ අතර ශ්‍රී ලංකාවෙන් තමිල්නාඩුවට පලායන සරණාගතයින්ගේ සංඛ්‍යාව ඉහළ යෑමේ අවදානමක් මතුව ඇති බැවින් එම ප්‍රදේශයේ ඉන්දීය වෙරළාරක්ෂක සහ නාවික හමුදා ආරක්ෂාවන් තර කර ඇති බවයි ඉන්දීය මාධ්‍ය වාර්තා වැඩිදුරටත් සඳහන් කරන්නේ.",
       "URL": "https://www.hirunews.lk/300261/උතුරේ-තවත්-දස-දෙනෙක්-තමිල්නාඩුවේ-සරණාගතභාවය-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=1274"
}