{
       "Source": "hirunews",
       "Timestamp": "Thursday, 08 April 2021 - 7:52",
       "Headline": "රන්ජන් රාමනායකගේ මන්ත්‍රී ධූරය ගැන විපක්ෂය වැරදි මතයක් සමාජගත කරන බවට කතානායකවරයා කියයි",
       "News Content": "හිටපු පාර්ලිමේන්තු මන්ත්‍රී රන්ජන් රාමනායකගේ මන්ත්‍රී ධූරය අහෝසි වීම සම්බන්ධයෙන් විපක්ෂ නායකවරයා ප්‍රමුඛ සමගි ජනබලවේගය, රට තුළ වැරදි මතවාදයක් සමාජගත කිරීමට උත්සාහ කරන බව කතානායක මහින්ද යාපා අබේවර්ධන පවසනවා.\nනිවේදනයක් නිකුත් කරමින් ඔහු සඳහන් කළේ ආණ්ඩුක්‍රම ව්‍යවස්ථාවේ 66-ඊ වගන්තිය යටතේ රන්ජන් රාමනායකගේ මන්ත්‍රී ධූරය අහෝසි කිරීමට කටයුතු කර ඇති බවයි.\nඑම වගන්තියට අනුව මන්ත්‍රීවරයෙකු පාර්ලිමේන්තුවේ අවසරය කලින් නොලබා නොකඩවා මාස 03 ක් පාර්ලිමේන්තු රැස්වීම්වලට නොපැමිණීමෙන් ඔහුගේ මන්ත්‍රී ධූරය අහෝසි වන බව එහි සඳහන්.\nකෙසේ වෙතත්, රන්ජන් රාමනායකගේ මන්ත්‍රී ධූරය අහෝසි වූයේ 66-ඈ වගන්තිය අනුව බව කතානායකවරයා පෙන්වා දෙනවා.\nඑම වගන්තියට අනුව මන්ත්‍රීවරයෙකු 89 වැනි ව්‍යවස්ථාවේ හෝ 91 ව්‍යවස්ථාවේ සඳහන් යම් ආකාරයකින් නුසුදුස්සෙකු වීමෙන් මන්ත්‍රී ධූරය අහෝසි වනු ඇති.\n89 වැනි ව්‍යවස්ථාවෙන් හෝ 91 ව්‍යවස්ථාවෙන් කවර හෝ අධිකරණයකින් වරදකරු වීමෙන් මන්ත්‍රී ධූරය අහෝසි වන බව ව්‍යවස්ථාවේ සඳහන් කර තිබෙනවා.\nඑබැවින් සමගි ජන බලවේගය පාර්ලිමේන්තුවේදී සමාජගත කිරීමට උත්සාහ කරන මතය සම්පූර්ණයෙන්ම වැරදි සහගත බවත්, එය මුළුමනින්ම ප්‍රතික්ෂේප කරන බවත්, කතානායකවරයා නිකුත් කළ නිවේදනයේ වැඩිදුරටත් සදහන්.",
       "URL": "https://www.hirunews.lk/267823/රන්ජන්-රාමනායකගේ-මන්ත්‍රී-ධූරය-ගැන-විපක්ෂය-වැරදි-මතයක්-සමාජගත-කරන-බවට-කතානායකවරයා-කියයි",
       "Category": "Local News",
       "Parent URL": "https://www.hirunews.lk/local-news.php?pageID=2034"
}