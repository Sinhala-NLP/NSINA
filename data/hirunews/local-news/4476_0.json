{
       "Source": "hirunews",
       "Timestamp": "Saturday, 10 June 2017 - 19:40",
       "Headline": "අමුතු විෂය පථ, ගැටලූවක් නොවන බව ආණ්ඩුව කියයි",
       "News Content": "පසුගියදා සිදුකළ කැබිනට් සංශෝධනයෙන් පසු නව අමාත්‍යාංශ කිහිපයක විෂය පථයන් ගැසට් කිරීමත් සමග ඒ සම්බන්ධයෙන් දේශපාලන පක්ෂ නියෝජිතයින් අද (10) විවිධ අදහස් පළ කළා.\nගැසට් මගින් ප්‍රකාශයට පත් කළ විෂය පථයන්ට අනුව මෙතෙක් මුදල් අමාත්‍යාංශය සතුව පැවති ජාතික හා සංවර්ධන ලොතරැයි මණ්ඩල ඉතිහාසයේ පළමු වරට විදේශ කටයුතු අමාත්‍යාංශය යටතට පත් කර තිබීම විශේෂත්වයක්.\nනව අමාත්‍යාංශ 4 කට අදාළව විෂය පථයන් රජයේ අති විශේෂ ගැසට් පත්‍රයක් මගින් ප්‍රකාශයට පත් කෙරුණේ ඊයේ දිනයේදීයි.\nඒ අනුව මුදල් හා ජනමාධ්‍ය අමාත්‍ය මංගල සමරවීර යටතට ආයතන 33 ක් ඇතුළත් කර තිබෙනවා.\nමහාභාණ්ඩාගාරය, ජාතික අයවැය දෙපාර්තමේන්තුව, රාජ්‍ය ව්‍යවසාය දෙපාර්තමේන්තුව, දේශීය ආදායම් දෙපාර්තමේන්තුව, ශ්‍රී ලංකා රේගුව, සුරාබදු දෙපාර්තමේන්තුව, රක්ෂණ මණ්ඩලය, රජයේ ප්‍රවෘත්ති දෙපාර්තමේන්තුව සහ රන් මිනිතැන්න ටෙලි සිනමා උද්‍යානය ඇතුළු ආයතන ඊට අයත්.\nමුදල් අමාත්‍යවරයා ලෙස කටයුතු කළ රවී කරුණානායක කැබිනට් සංශෝධනයේදී විදේශ කටයුතු අමාත්‍යවරයා ලෙස දිවුරුම් දුන් අතර එම අමාත්‍යාංශයේ විෂය පථයට අදාළව ආයතන 5 ක් ගැසට් කර තිබෙනවා.\nඒ අනුව මෙතෙක් මුදල් අමාත්‍යාංශය යටතේ පැවති ජාතික ලොතරැයි මණ්ඩලය, සංවර්ධන ලොතරැයි මණ්ඩලය, විදේශ කටයුතු අමාත්‍යාංශයේ විෂය පථයට ගැසට් කර තිබීම විශේෂත්වයක්.\nගයන්ත කරුණාතිලක අමාත්‍ය ධුරය දරණ ඉඩම් හා පාර්ලිමේන්තු ප්‍රතිසංස්කරණ අමාත්‍යාංශය යටතට ආයතන 8 ක් ගැසට් කර තිබෙනවා.\nඒ අනුව, ඉඩම් කොමසාරිස් ජනරාල් දෙපාර්තමේන්තුව, ඉඩම් ප්‍රතිසංස්කරණ කොමිෂන් සභාව, මිනුම්පති දෙපාර්තමේන්තුව, ඉඩම් මැනුම් සභාව සහ කන්තලේ සීනි සමාගම ඇතුලූ ආයතන ඊට අයත්.\nතිලක් මාරපන අමාත්‍ය ධුරයට පත් වූ නව අමාත්‍යාංශයක් වන සංවර්ධන කාර්යභාර අමාත්‍යාංශය යටතට ආයතන 3 ක් ගැසට් කර තිබෙනවා.\nසේවා නියුක්තිකයින්ගේ භාරකාර අරමුදල, ව්‍යාපෘති කළමනාකරණ හා අධීක්ෂණ දෙපාර්තමේන්තුව සහ මිලෝදා ආයතන ඊට අයත්.\nමීට පෙර, සේවා නියුක්තිකයන්ගේ භාරකාර අරමුදල සහ ව්‍යාපෘති කළමනාකරණ හා අධීක්ෂණ දෙපාර්තමේන්තුව මීට පෙර ක්‍රියාත්මක වුණේ ජාතික ප්‍රතිපත්ති හා ආර්ථික කටයුතු අමාත්‍යාංශ යටතේයි.\nරජයේ පළමු අමාත්‍ය මණ්ඩල සංශෝධනය පසුගිය මැයි මස 22 වනදා සිදුකෙරුණු අතර,  එහිදී අමාත්‍යාංශ 9 ක් සහ එක් රාජ්‍ය අමාත්‍යාංශයක් සදහා අමාත්‍යවරුන් පත් කෙරුණා.\nඒ අනුව, තවත් අමාත්‍යාංශ 5 ක් සදහා අදාළ වන ආයතන ඉදිරියේදී ගැසට් කිරීමට නියමිතයි.\nමෙලෙස නව අමාත්‍යාංශ වලට අදාළව වෙන් කෙරුණු විෂය පථ පිළිබදව දේශපාලන පක්ෂ නියෝජිතයින් අද විවිධ අදහස් පළ කළා.\nනියෝජ්‍ය අමාත්‍ය අජිත් පී පෙරේරා කියා සිටියේ ‘‘මේ ආයතන 2 එතරම් බරපතළ විශාල ආයතන නෙමෙයි. කිසියම් විශේෂ හේතුවක් ඇති ජනාධිපතිතුමා ඒ විෂයන් දෙක විදේශ කටයුතු ඇමතිතුමාට පවරලා දෙන්න. පරස්පරතාවයක් පේන්නේ නැහැ. ඊට කලිනුත් එහෙම වෙලා තියෙනවා. මම විදේශ කටයුතු නියෝජ්‍ය ඇමති කාලයේ මංගල සමරවීර ඇමතිතුමාට ශ්‍රී ලංකා ටෙලිකොට් තාක්ෂණික විෂයත් පවරලා තිබුණා. ඒක රජය ජනාධිපතිවරයා ගන්න ප්‍රතිපත්තිමය තීරණයක් ’’ යනුවෙන් අදහස් දක්වා සිටියා.\nපාර්ලිමේන්තු මන්ත්‍රී කුමාර වෙල්ගම ‘‘විදේශ අමාත්‍යාංශයට මුදල් අමාත්‍යාංශයේ සබ්ජට් එකක් කවදාවත් දාලා නැහැ. ඒක සම්පූර්ණයෙන් වැරදියි. එක ඇමතිවරයෙකුට ඕන කරන දෙයක් එතුමා බලෙන් ලබාගන්නවා. ජනාධිපතිතුමා දීපු එක ඇත්තග නමුත් එතුමා බලෙන් තමයි ලබාගෙන තියෙන්නේ. මේ ලොතරැයි මණ්ඩල, මේ ආණ්ඩුව මුල ඉඳලාම ගත්ත තීන්දු සියල්ලක්ම වැරදියි. ඒ නිසා තමයි මේ රට විනාශ වෙලා තියෙන්නේ ’’ යනුවෙන් අදහස් දක්වා සිටියා.\nඑමෙන්ම, රාජ්‍ය අමාත්‍ය සුජීව සේනසිංහ, ‘‘ඕව හිතලා බලලා කරනවා ඇත්තේ නායකයෝත්. ලේසි පහසු කාර්යයක් නෙමෙයි. වැඩේ හොඳට වෙනවා නම් කවුද කරන්නේ කියලා හොයන්න එපා. වැඩේ නරකනම් කියන්න අපිට එහෙනම් අපිව දැනුවත් කරන්න. අපි ඒක අයින් කරලා හොඳ එක්කෙනෙකුට දෙමු. අපි අවශ්‍ය කරන්නේ පුද්ගලයා කවුද කියන එක නෙමෙයි. රස කතා තමයි අරක මෙයාට දුන්නෑ, අරක මෙයාට දුන්නග පොඩි දේ හොයන්න එපා ’’ යැයි සදහන් කළා.\nඅමාත්‍ය චන්දිම වීරක්කොඩි  ‘‘හරිනම් හරියි කියන්න අපිට පුළුවන්. වැරැද්දක් වැරැද්දක් හැටියට පේනවා නම් ඒක වැරදියි කියලා අපි බය නැතුව කියනවා. ඒක මටත් අලුත් ප්‍රවෘත්තියක්. එහෙම දෙයක් වෙලා තියෙනවා නම් රටේ ජනතාව දරන අදහසේ අපි ඉන්නවා. අපි ආණ්ඩුව හැටියට එහෙයි කියලා ඔළුව වනන මහජන නියෝජිතයෝ නෙමෙයි.  ’’ යනුවෙන් ප්‍රකාශ කළා.",
       "URL": "https://www.hirunews.lk/163268/අමුතු-විෂය-පථ-ගැටලූවක්-නොවන-බව-ආණ්ඩුව-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4476"
}