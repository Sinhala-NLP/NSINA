{
       "Source": "hirunews",
       "Timestamp": "Monday, 11 January 2021 - 15:17",
       "Headline": "අන්තෝනියෝ ගුටේරස් යළිත් වරක් ජගත් මහලේකම් ධුරය ඉල්ලයි",
       "News Content": "එක්සත් ජාතීන්ගේ සංවිධානයේ මහලේකම් අන්තෝනියෝ ගුටේරස් තවත් 5 වසරක් එම ධුරය දැරීමට අපේක්ෂා කරන බව විදෙස් වාර්තා සඳහන් කළා.\nපෘතුගාලයේ හිටපු අග්‍රාමාත්‍යවරයෙකු වූ ඔහු සිය අභිලාෂය එක්සත් ජාතීන්ගේ මහා මණ්ඩලය වෙත නුදුරේදීම දැනුම් දෙනු ඇතැයි අපේක්ෂිතයි.\n71 හැවිරිදි ගුටේරස් ජගත් සංවිධානයේ 9 වන මහලේකම්වරයා ලෙස 2017 වසරේදී පත්වූ අතර, මේ වසර අවසානයේ ඔහුගේ පස් වසරක ධුර කාලය අවසන් වනවා.\nඅන්තෝනියෝ ගුටේරස් යළිත් වරක් ජගත් මහලේකම් ධුරය දැරීමට අදහස් කරන්නේ ද යන්න ප්‍රකාශ කිරීම මෙතෙක් පමා වූයේ ඇමෙරිකානු ජනපතිවරණයේ නිල ප්‍රතිඵලය අපේක්ෂාවෙන්.\nජනපති ට්‍රම්ප් යටතේ ජගත් සංවිධානය සහ ඇමෙරිකා එක්සත් ජනපදය අතර පසමිතුරුකම් රැසක් පැන නැගීම ඊට හේතුවයි.",
       "URL": "https://www.hirunews.lk/259418/අන්තෝනියෝ-ගුටේරස්-යළිත්-වරක්-ජගත්-මහලේකම්-ධුරය-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=2218"
}