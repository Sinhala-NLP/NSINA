{
       "Source": "hirunews",
       "Timestamp": "Thursday, 16 December 2021 - 8:42",
       "Headline": "ප්‍රවාහන ඇමති සහ දුම්රිය වෘත්තීය සමිති අතර සාකච්ඡා සාර්ථකයි",
       "News Content": "දුම්රිය එන්ජින් රියදුරන් සහ දුම්රිය නියාමකවරුන් සිය වෘත්තීය ගැටලු සම්බන්ධයෙන් ඊයේ (15) පස්වරුවේ ප්‍රවාහන ඇමතිනි පවිත්‍රා වන්නිආරච්චි සමඟ පැවති සාකච්ජාව සාධනීය ලෙස අවසන් වූ බව දුම්රිය එන්ජින් රියදුරන්ගේ සංගමයේ ලේකම් ඉන්දික දොඩංගොඩ ප්‍රකාශ කළා.\nමේ අතර දුම්රිය සාමාන්‍යාධිකාරි දම්මික ජයසුන්දර කියා සිටියේ අද (16) දිනයේ සාමාන්‍ය පරිදි දුම්රිය ධාවනය සිදුවන බවයි.\nඋසස් වීම් සහ සේවා ගැටලු කිහිපයක් මුල් කරගනිමින් දුම්රිය එන්ජින් රියදුරන් සහ දුම්රිය නියාමකවරුන් ඊයේ මධ්‍යහ්න 12 සිට හදිසි වර්ජනයක් ආරම්භ කළ අතර, එය පැය හතරහමාරකට පසු පස්වරු 4.30 ට පමණ අවසන් කෙරුණා.\nඒ, දුම්රිය සාමාන්‍යාධිකාරීවරයා සමඟ සාකච්ජාවක් පැවැත්වීමෙන් අනතුරුවයි.\nකෙසේ වෙතත්, මෙම හදිසි වර්ජනය හේතුවෙන් පාසල් දරුවන් ඇතුළු දුම්රිය මගීන් පත්වූයේ දැඩි අපහසුතාවකටයි.\nඉන් අනතුරුව පස්වරුවේ දුම්රිය එන්ජින් රියදුරන් සහ දුම්රිය නියාමකවරුන් ප්‍රවාහන ඇමතිනි පවිත්‍රා වන්නිආරච්චි සමඟ සාකච්ඡාවක් පැවැත්වූ අතර එහිදී අදහස් දැක්වූ දුම්රිය එන්ජින් රියදුරන්ගේ සංගමයේ ලේකම් ඉන්දික දොඩංගොඩ කියා සිටියේ මේ සම්බන්ධයෙන් අද පස්වරුවේත් සාකච්ජාවක් පැවැත්වෙන බවයි.",
       "URL": "https://www.hirunews.lk/291181/ප්‍රවාහන-ඇමති-සහ-දුම්රිය-වෘත්තීය-සමිති-අතර-සාකච්ඡා-සාර්ථකයි",
       "Category": "Local News",
       "Parent URL": "https://www.hirunews.lk/local-news.php?pageID=1491"
}