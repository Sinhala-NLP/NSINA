{
       "Source": "hirunews",
       "Timestamp": "Saturday, 08 August 2020 - 7:27",
       "Headline": "සමගි ජනබලවේගය, එජාප සහ ජවිපෙ,ජාතික ලැයිස්තු මන්ත්‍රීවරුන් නම් කිරීම අද හෝ හෙට",
       "News Content": "ජාතික ලැයිස්තුවෙන් තේරී පත්වූ තම මන්ත්‍රීවරුන් 7 දෙනාගේ නම් අද දිනයේදී මැතිවරණ කොමිසමට යොමුකිරීමට අපේක්ෂා කරන බව සමගි ජනබලවේගය පවසනවා.\nඑමෙන්ම, ජනතා විමුක්ති පෙරමුණ සහ එක්සත් ජාතික පක්ෂය ද අද හෝ හෙට සිය ජාතික ලැයිස්තු මන්ත්‍රී ධුර දෙක සදහා නම් ලබාදීමට නියමිතයි.\nමේ අතර, ශ්‍රී ලංකා පොදුජන පෙරමුණේ ජාතික ලැයිස්තු මන්ත්‍රී ධුර 17 දෙනාගේ නම් ඊයේ මැතිවරණ කොමිසම වෙත යොමුකර තිබුණා.\nපක්ෂ ප්‍රධාන ලේකම් නීතිඥ සාගර කාරියවසම්ගේ අත්සනින් යුත් එම නිවේදනයේ දැක්වුණේ එම පක්ෂයේ සභාපති මහාචාර්ය ජී.එල්.පීරිස්, ප්‍රධාන ලේකම් නීතිඥ සාගර කාරියවසම්, හිටපු මහබැංකු අධිපති අජිත් නිවාඞ් කබ්රාල්, ජනාධිපති නීතිඥවරුන් වන අලී ෂබ්රි, ජයන්ත වීරසිංහ ඊට ඇතුළත් බවයි.\nමීට අමතරව, මංජුලා දිසානායක, ජ්‍යෙෂ්ඨ මහාචාර්ය රංජිත් බණ්ඩාර, මහාචාර්ය චරිත හේරත්, ගෙවිදු කුමාරතුංග, මොහොමඞ් මුසම්මිල්, මහාචාර්ය තිස්ස විතාරණ, යදාමිණි ගුණවර්ධන ද මෙම 17 දෙනාට අයත්.\nඑමෙන්ම, ආචාර්ය සුරේන්ද්‍ර රාගවන්, හිටපු පාර්ලිමේන්තු මන්ත්‍රී ටිරාන් අලස්, විශේෂඥ වෛද්‍ය සීතා අරඹේපොල, හිටපු පාර්ලිමේන්තු මන්ත්‍රී ජයන්ත කැටගොඩ සහ ව්‍යාපාරික මොහොමඩ් ෆලීල් මර්ජාන් ද පොදුජන පෙරමුණේ ජාතික ලැයිස්තු මන්ත්‍රී ධුර සදහා නම් කර තිබෙනවා.",
       "URL": "https://www.hirunews.lk/247334/සමගි-ජනබලවේගය-එජාප-සහ-ජවිපෙජාතික-ලැයිස්තු-මන්ත්‍රීවරුන්-නම්-කිරීම-අද-හෝ-හෙට",
       "Category": "Local News",
       "Parent URL": "https://www.hirunews.lk/local-news.php?pageID=2533"
}