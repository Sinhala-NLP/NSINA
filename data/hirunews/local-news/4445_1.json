{
       "Source": "hirunews",
       "Timestamp": "Friday, 30 June 2017 - 13:59",
       "Headline": "කොළඹ ත්‍රී රෝද රථවල යන ඇමරිකානු කතුන්ට තානාපති කාර්යාලයෙන් උපදෙස් මාලාවක්",
       "News Content": "කොළඹ නගරයේ ත්‍රිරෝද රථවල තනිව ගමන් නොකරන ලෙස කොළඹ ඇමරිකානු තානාපති කාර්යාලය මෙරට සංචාරය කරන ඇමරිකානු කාන්තාවන්ට උපදේශයක් ලබාදී තිබෙනවා.\nඑමගින් සදහන් කළේ කොළඹ ත්‍රිරෝද රථ රියදුරන් විසින් කාන්තාවන් අනවශ්‍ය පරිදි ස්පර්ශ කිරීම ඇතුළු චෝදනා රැසක් තමන්ට වාර්තා වී ඇති බවයි.\nමේ නිසා විශේෂයෙන් රාත්‍රි කාලයේ ත්‍රිරෝද රථයකින් ගමන් ගන්නේ නම් තම ගමන් විස්තරය පිළිබදව ඥාතීන් දැනුවත් කිරීමට පියවර ගන්නා ලෙසත්, එමගින් උපදෙස් ලබාදී තිබෙනවා.\nකොළඹ නගරයේ ත්‍රිරෝද රථයකට ගොඩවීමට පෙර එහි රියදුරාගේ සහ වාහන අංකයේ ඡායාරූපයක් ලබාගත යුතු බව ශ්‍රී ලංකාවේ සංචාරය කරන ඇමරිකානු කාන්තාවන්ට තානාපති කාර්යාලය ලබාදී ඇති තවත් උපදේශයක්.\nවිශේෂයෙන් ගමනාන්තයේ හිරිහැර ඇතිවීමේ අවදානම වැඩි බැවින් ත්‍රිරෝද රථය තුළ ගත කරන කාලය සීමා කිරීමට පියවර ගන්නා ලෙසත් ඔවුන්ගෙන් ඉල්ලා තිබෙනවා.\nරියදුරු සහ තමන් අතර ගමන් මළු වැනි බාධක යොදන ලෙසත් අනවශ්‍ය බලපෑමකදී බාහිර අවධානය යොමු කර ගැනීමට මෙන්ම, දැඩි ප්‍රතිචාරයක් දැක්වීමට බිය නොවන ලෙසත් තානාපති කාර්යාලය නිකුත් කළ උපදේශන මාලාවේ සදහන්.\nමෙම උපදෙස් ශ්‍රී ලංකාවේ ඇමරිකානු තානාපති කාර්යාල වෙබ් අඩවියේ ඇමරිකානු පුරවැසියන් සදහා වන ආරක්ෂක උපදේශ යටතේ පළකොට තිබෙනවා.\nඇමරිකානු තානාපති කාර්යාලය නිකුත් කර ඇති මෙම උපදේශය සම්බන්ධයෙන් අප ත්‍රිරෝද රථ සංගම්වලින් විමසීමක් කළා.\nඑහිදී ලංකා ස්වයං රැකියා වෘත්තිකයන්ගේ ජාතික සම්මේලනයේ සභාපති සුනිල් ජයවර්ධන ප්‍රකාශ කළේ මෙය මෙරට විදේශීය කුලී රථ සේවා ඇති කිරීමේ උත්සාහයක පළමු  පියවර බවයි.\nමේ අතර, ත්‍රිරෝද රථ වෘත්තීකයින්ගේ සමිති සම්මේලනයේ සභාපති සුදිල් ජයරුක් කියා සිටියේ ත්‍රිරෝද රථ ප්‍රවාහනය සදහා නියාමන අධිකාරියක් නොමැතිවීම හේතුවෙන් මෙවැනි ගැටලූ උද්ගත වී ඇති බවයි.",
       "URL": "https://www.hirunews.lk/164775/කොළඹ-ත්‍රී-රෝද-රථවල-යන-ඇමරිකානු-කතුන්ට-තානාපති-කාර්යාලයෙන්-උපදෙස්-මාලාවක්",
       "Category": "Local News",
       "Parent URL": "https://www.hirunews.lk/local-news.php?pageID=4445"
}