{
       "Source": "hirunews",
       "Timestamp": "Thursday, 27 May 2021 - 18:46",
       "Headline": "කිසිදු වරායක් සිය නෞකාව ප්‍රතික්ෂේප කර නැහැ - එක්ස් ප්‍රෙස් පර්ල් මව් සමාගමෙන් ප්‍රකාශයක් (වීඩියෝ)",
       "News Content": "කොළඹ වරායට නුදුරින් ගිනි ගැනීමට ලක්වූ එක්ස් ප්‍රෙස් පර්ල් නෞකාවට කටාර් සහ ඉන්දීය වරායන්ට ඇතුලුවීමට ඉඩ ලබා නොදුන් බවට පළවන මාධ්‍ය වාර්තා එම නෞකාවේ සිංගප්පූරු මව් සමාගම ප්‍රතික්ෂේප කරනවා.\nහිරු ප්‍රවෘත්ති මේ සම්බන්ධයෙන් එම සමාගමෙන් කළ විමසීමකට ප්‍රතිචාර දක්වමින් එක්ස් ප්‍රෙස් නැව් භාණ්ඩ ප්‍රවාහන සමාගමේ ප්‍රකාශකයෙකු කියාසිටියේ එම් වී එක්ස් ප්‍රෙස් පර්ල් නෞකාව ඉන්දියාවේ හසීරා සහ කටාර් රාජ්‍යයේ  හමාන් වරායන්ට පිවිස භාණ්ඩ ගොඩබෑමේ සහ පැටවීමේ කටයුතු සිදුකළ බවයි.\nඑහිදී නයිට්‍රික් අම්ලය සහිත එක් කන්ටේනරයක කාන්දුවක් සිදුවන බව දැන ගැනීමෙන් අනතුරුව එම කන්ටේනරය මෙම වරායන්හි ආරක්ෂිතව ගොඩබෑමට අවසර ඉල්ලා තිබෙනවා.\nකෙසේවෙතත් එම වරායන් එම අවසර ලබාදී නැත්තේ එවැනි රසායන ද්‍රව්‍ය ගබඩාකර තැබීමට හෝ මෙහෙයවීමට අවශ්‍ය විශේෂඥ දැනුම එම වරායන් සතුව නොමැති බව පවසමින්. ඉන් අනතුරුවයි නෞකාවේ ඊළග ගමනාන්තය වන කොළඹ වරාය කරා එක්ස් ප්‍රෙස් පර්ල් නෞකාව ගමන් අරඹා ඇත්තේ.\nඑසේ පැමිණීමෙන් අනතුරුව කොළඹ පිටත වරායේ නැංගුරම්ලා තිබියදී අදාළ නයිට්‍රික් ඇසිඩ් අඩංගු කන්ටේනරය අවටින් ගින්න ආරම්භ වී තිබෙනවා.\nකෙසේවෙතත් මෙම නයිට්‍රික් ඇසිඩ් තොගය කුමන රටකට ප්‍රවාහනය කිරීමට සූදානම් කර තිබුනේදැයි හෙළිවී නැහැ.\nනෞකාවේ ඊළග ගමනාන්තය ලෙස දැක්වුනේ ඉන්දියාවයි.\nමේ අතර නෞකාව සම්බන්ධයෙන් මතුව ඇති අර්බුදකාරී තත්වය පිළිබඳව සිය ස්ථාවරය පැහැදිළි කරමින් ශ්‍රී ලංකා වරාය අධිකාරිය අද සවස මාධ්‍ය වෙත නිවේදනයක් නිකුත් කළා.\nඑහි දැක්වෙන්නේ මෙම නෞකාව කොළඹ වරායට අයත් CICT බහලු පර්යන්තයේ සේවාවන් ලබාගැනීමට සැලසුම් කළ නෞකාවක් බවයි.\nපසුගිය 19 වනදා රාත්‍රියේ පිටත වරායට පැමිණි මෙම නෞකාව ගුවන්විදුලි පණිවුඩ ඔස්සේ ශ්‍රී ලංකා වරාය අධිකාරියේ පාලක මැදිරිය අමතා පවසා ඇත්තේ එය එදින මධ්‍යම රාත්‍රියේ වරායට පැමිණෙන බවයි.\nකෙසේවෙතත් ඒ අවස්ථාවේ වරායේ නැංගුරම්පොළ සූදානම් නොමැති බැවින් එය පිටත වරායේ නැංගුරම්ලා තිබෙනවා.\nඒ මොහොතේදීත් නැව තුල කිසිදු විශේෂිත සිද්ධියක් පිළිබඳ දැනුම්දීමක් සිදුවී නැහැ.\nමේ සම්බන්ධයෙන් වරාය අධිකාරිය නිකුත් කළ සම්පූර්ණ නිවේදනය පහතින්.",
       "URL": "https://www.hirunews.lk/272625/කිසිදු-වරායක්-සිය-නෞකාව-ප්‍රතික්ෂේප-කර-නැහැ-එක්ස්-ප්‍රෙස්-පර්ල්-මව්-සමාගමෙන්-ප්‍රකාශයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1924"
}