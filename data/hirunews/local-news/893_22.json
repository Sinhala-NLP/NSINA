{
       "Source": "hirunews",
       "Timestamp": "Saturday, 03 September 2022 - 19:05",
       "Headline": "වතුකරයේ ජනතාව රොටියෙන් බතට (වීඩියෝ)",
       "News Content": "පවතින තිරිඟු පිටි හිඟය සහ මිල ඉහළ යෑම හමුවේ වතුකරයේ ජනතාව තිරිඟු පිටි පරිභෝජනයෙන් ඈත් වෙමින් සිටිනවා.\nඔවුන් පවසන්නේ මේ වනවිට තමන් වැඩි වශයෙන් බත් ආහාරයට ගැනීමට යොමු වී ඇති බවයි.\nදෛනික ජිවිතයේ වැඩකටයුතු සහ ආර්ථික අපහසුතා හේතුවෙන් වතුකරයේ ජනතාව බොහෝ අවස්ථාවල, තිරිඟු පිටිවලින් සකසා ගන්නා රොටී, තම ප්‍රධාන ආහාර වේල පිරිමසා ගැනීම සඳහා යොදා ගත්තා. කෙසේ වෙතත්, මේ වනවිට එය බරපතල ගැටලුවක් බවයි ඔවුන් පවසන්නේ.\nමේ අතර, තිරිඟු පිටි වෙළඳපොලෙන් වැඩි මිලකට මිලදී ගැනීමට සිදුව ඇති බැවින් ග්‍රෑම් 450 ක පාන් ගෙඩියක් රුපියල් 300 කට පමණ අලෙවි කිරීමට සිදුව ඇති බව සමස්ත ලංකා බේකරි හිමියන්ගේ සංගමය අද ප්‍රකාශ කළා.\nඑහි සභාපති එන්.කේ. ජයවර්ධන කියා සිටියේ මේ වනවිට ඉන්දියාවෙන් ආනයනය කෙරෙන කිලෝග්‍රෑම් පණහේ තිරිඟු පිටි මිටියක් රුපියල් විසි දහස ඉක්මවා ඇති බවයි.\nමේ අතර, අමුද්‍රව්‍යවල හිඟය සහ මිල ඉහළ යාම හේතුවෙන් තවදුරටත් සිය කර්මාන්තය පවත්වාගෙන යෑම ගැටළු සහගත බවයි බේකරි හිමියන් පෙන්වා දෙන්නේ.\nතිරිඟු පිටි මිල මාෆියාවට රජය මැදිහත් නොවුනහොත් ඉදිරියේදී හෝටල් කර්මාන්තයෙන් ඉවත්වීමට සිදුවන බව සමස්ත ලංකා ආපනශාලා හිමියන්ගේ සංගමය පවසනවා. එහි සභාපති අසේල සම්පත් මේ බව කියා සිටියේ කොළඹ අද පැවති මාධ්‍ය හමුවකට එක්වෙමින්.\nමේ අතර, මිල ඉහළ යෑමත් සමඟ තමන් පාන් පාරිභෝජනයෙන් ඉවත්ව ඇති බවයි පාරිභෝගිකයින් පවසන්නේ.\nතිරිඟු පිටි හිඟය සම්බන්ධයෙන් වෙළඳ වාණිජ හා ආහාර සුරක්ෂිතතා අමාත්‍ය නලින් ප්‍රනාන්දු ප්‍රධාන ආනයන සමාගම් වන ප්‍රීමා සහ සෙරන්ඩිබ් සමාගම් සමඟ සාකච්ඡා කර තිබෙනවා.\nඑහිදී ඔවුන් සතුව පවතින තිරිඟු පිටි තොග වෙළඳපොලට නිකුත් කරන බව ඔවුන් ප්‍රකාශ කර ඇත්තේ මාසයකට පමණ සරිලන තොග තමන් සතුව පවතින බැවින් ඒවා වෙළඳපොලට නිකුත් කරන බවයි.\nමේ අතර, තුර්කියෙන් සහ ඩුබායි සිට ආනයනය කළ තිරිඟු පිටි තොගයක් ද තවත් දෙසතියකින් පමණ වෙළඳපොලට නිකුත් කෙරෙනු ඇති.",
       "URL": "https://www.hirunews.lk/314469/වතුකරයේ-ජනතාව-රොටියෙන්-බතට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=893"
}