{
       "Source": "hirunews",
       "Timestamp": "Saturday, 14 November 2020 - 21:27",
       "Headline": "කොළඹ තවත් පොලිස් බල ප්‍රදේශ 5ක් හුදෙකලා කෙරේ (වීඩියෝ)",
       "News Content": "කොළඹ දිස්ත්‍රික්කයේ දැනට හුදෙකලා කර ඇති පොලිස් බල ප්‍රදේශ 12 ට අමතරව තවත් පොලිස් බල ප්‍රදේශ 5 ක් සඳුදා අලුයම 5 සිට හුදෙකලා කිරීමට තීරණය කළ බව යුද හමුදාපති ලුතිතන් ජෙනරාල් ශවේන්ද්‍ර සිල්වා මහතා සඳහන් කළා.\nගම්පහ දිස්ත්‍රික්කයේ ඇතැම් පොලිස් බල ප්‍රදේශ හුදෙකලා තත්ත්වයෙන් ඉවත් කෙරෙන අතර කැලණිය පොලිස් බල ප්‍රදේශය හුදෙකලා කිරීමට නියමිතයි.\nයුද හමුදාපතිවරයා පැවසුවේ කුරුණෑගල සහ කළුතර දිස්ත්‍රික්කවල හුදෙකලා කර ඇති ප්‍රදේශ හෙට  අලුයම 5 සිට එම තත්ත්වයෙන් මුදා හරින බවයි.\nමේවන විට දිවයිනේ පොලිස් වසම් 27ක් සහ ග්‍රාම සේවා වසම් 5ක්  හුදෙකලා කර ඇත්තේ කොවිඩ් වෛරස ව්‍යාප්තිය පාලනය කිරීමේ අරමුණින්.\nඒ අනුව මේ වන විට කොළඹ දිස්ත්‍රික්කය තුළ පොලිස් බල ප්‍රදේශ 12ක් හුදෙකලා කර ඇති අතර එම තත්ත්වය සඳුදා අලුයම 5න් පසුවද  දීර්ඝ කෙරෙන බව යුද හමුදාපති ලුතිතන් ජෙනරාල් ශවේන්ද්‍ර සිල්වා මහතා සඳහන් කලා.\nඊට අමතරව කොළඹ දිස්ත්‍රික්කයේ කොටුව, පිටකොටුව, කොම්පඤ්ඤවීදිය, වේල්ලවීදිය සහ මරදාන යන පොලිස් වසම්ද සඳුදා අලුයම 5 සිට හුදෙකලා කෙරෙනවා.\nගම්පහ දිස්ත්‍රික්කයේ මේ වන විට හුදෙකලා කර ඇති පොලිස් බල ප්‍රදේශවලින් ජා ඇළ, මීගමුව, රාගම, කඩවත, වත්තල, පෑලියගොඩ තවදුරටත් හුදෙකලා තත්ත්වයෙන් පවතින අතර කැලණිය පොලිස් වසමද සඳුදා සිට හුදෙකලා තත්ත්වයට පත්කරන බවයි යුද හමුදාපතිවරයා සඳහන් කළේ.\nඒ හැර ගම්පහ දිස්ත්‍රික්කයේ සහ දිවයිනේ සෙසු සියලු ප්‍රදේශවල හුදෙකලා කර ඇති පොලිස් වසම් හෙට අලුයම 5 සිට එම තත්ත්වයෙන් මුදා හැරෙනු ඇති.\nඑම හුදෙකලා කර ඇති ප්‍රදේශ අතරට බස්නාහිර පළාතේ පොලිස් වසම් 23ක් අයත්.\nමෙම ප්‍රදේශවල නිරෝධායන නීති කඩකරන පිරිස් හඳුනාගෙන අත්අඩංගුවට ගැනීම සඳහා පසුගිය දින කිහිපය පුරාම පොලිසිය ඇතුළු ආරක්ෂ අංශ මෙහෙයුම් කියාත්මක කළා.\nමේ අතර බස්නාහිර පළාතෙන් පිටවීම පනවා ඇති සීමාව හෙට මධ්‍යම රාත්‍රියෙන් අවසන් වීමට නියමිතයි.\nකෙසේ වෙතත් බස්නාහිර පළාත් සීමාවල ස්ථාපිත කර ඇති මාර්ග බාධකවලදී අදත් රථවාහන සහ පුද්ගලයින් මෙලෙස පරීක්ෂාවට ලක් කෙරුණා.\nඑම නිවේදනය පහතින්.",
       "URL": "https://www.hirunews.lk/254736/කොළඹ-තවත්-පොලිස්-බල-ප්‍රදේශ-5ක්-හුදෙකලා-කෙරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2332"
}