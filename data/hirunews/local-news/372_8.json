{
       "Source": "hirunews",
       "Timestamp": "Wednesday, 03 May 2023 - 14:46",
       "Headline": "ගල්කිස්සේ වෙළඳසැලක කොල්ලකෑමක්",
       "News Content": "ගල්කිස්ස, පීරිස් පාරේ පිහිටි වෙළඳසැලක් කිසියම් පිරිසක් විසින් කොල්ලකා ඇති බව පොලීසිය පවසනවා.\nසැකකරුවන් විසින් වෙළඳසැල් හිමියාට තියුණු ආයුධයකින් පහර දී තර්ජනය කර මෙම කොල්ලකෑම සිදු කර ඇති බවයි පොලිසිය පවසන්නේ.\nඑහිදී සැකකරුවන් විසින් පවුම් 28කට ආසන්න බරකින් යුත් රන් ආභරණ ඊයේ (01) පස්වරුවේ දී සොරාගෙන ඇති අතර එහි වටිනාකම රුපියල් ලක්ෂ 60ක්.\nපවුම් 5ක් සහ 7ක් බරැති රන් වළලු දෙකක්, පවුම් 12ක රන් මාලයක්, පවුම් 1 සහ 1.5 බරැති පෙන්ඩන්ට් දෙකක්, තවත් පවුම් 1ක් සහ 1.5ක් බරැති රන් ආභරණ 2ක් සොරාගත් රන් භාණ්ඩ අතර වෙනවා.\nමීට අමතරව ගබඩාවේ තිබූ රුපියල් ලක්ෂ 2ක මුදලක් ද සොරා ගෙන ඇති බව පොලිසිය පවසනවා.\nසිද්ධිය වන අවස්ථාවේ සේවකයින් 8 දෙනෙකු ගබඩාව තුළ සිටිය ද සැකකරුවන් විසින් තියුණු ආයුධය ව්‍යාපාරිකයාගේ ගෙලට තැබීම හේතුවෙන් ඔවුන්ට මෙම කොල්ලකෑම පාලනය කිරීමට නොහැකි වී තිබෙනවා.\nකොළ පැහැති ත්‍රිරෝද රථයකින් පැමිණි සැකකරුවන් ව්‍යාපාරිකයා පැළඳ සිටි රන් ආභරණ මුලින් කොල්ලකා පළා යාමට පෙර මුදල් යන්ත්‍රයේ තිබූ මුදල් ද රැගෙන පලා ගොස් ඇති බවයි වාර්තා වෙන්නේ.\nඑමෙන්ම අපරාධය සිදුකිරීමට යොදාගත් ත්‍රිරෝද රථය මීට දින කිහිපයකට පෙර දෙහිවල ප්‍රදේශයෙන් අතුරුදන්ව ඇති බවට තොරතුරු ලැබී ඇති බව විමර්ශනවල දී අනාවරණය වී තිබෙනවා.\nතවද කොල්ලකෑමට සම්බන්ධ සැකකරුවන් දෙදෙනෙකුගේ අනන්‍යතාව සොයා ගෙන ඇති බවයි පොලිසිය ප්‍රකාශ කළේ.",
       "URL": "https://www.hirunews.lk/334142/ගල්කිස්සේ-වෙළඳසැලක-කොල්ලකෑමක්",
       "Category": "Local News",
       "Parent URL": "https://www.hirunews.lk/local-news.php?pageID=372"
}