{
       "Source": "hirunews",
       "Timestamp": "Thursday, 07 October 2021 - 13:25",
       "Headline": "ගැටලුව විසඳීමට රජයට අවශ්‍යතාවක් නැහැ - ගුරු සංගම්වලින් චෝදනා",
       "News Content": "ගුරු - විදුහල්පති වැටුප් ගැටලුව විසඳීමට රජයට කිසිදු අවශ්‍යතාවක් නොමැති බවට ගුරු සංගම් චෝදනා කරනවා.\nකොළඹ අද පැවැති මාධ්‍ය හමුවකදී ලංකා ගුරු සංගමයේ ප්‍රධාන ලේකම් ජෝශප් ස්ටාලින් කියා සිටියේ, බලධාරින් ගැටලුව විසඳිමට කටයුතු නොකළහොත් ඉදිරියේදී වෘත්තිය සමිති අරගලය දැඩි කරන බවයි.\nමේ අතර, ගුරු විදුහල්පති වැටුප් අර්බුදය ඇතුළු වෘත්තිය ගැටලු ගැන සාකච්ඡා කිරිම සඳහා ඊයේ නාරාහේන්පිට අභයාරාමයේදී සර්ව පාක්ෂික සමුළුවක් පැවැත්වුණා.\nඊට හිටපු ජනාධිපති මෛත්‍රිපාල සිරිසේන, හිටපු අධ්‍යාපන අමාත්‍ය අකිල විරාජ් කාරියවසම්, විපක්ෂ නායක සජිත් ප්‍රේමදාස, පාර්ලිමේන්තු මන්ත්‍රී විජේදාස රාජපක්ෂ මෙන්ම වෘත්තිය සමිති නියෝජිතයින් රැසක් ද එක්ව සිටියා.\nඑහිදී ගුරු සංගම් විසින් සය වැදෑරුම් යෝජනාවලියක්ද ඉදිරිපත් කෙරුණා.\nපාසල් යටිතල පහසුකම් නගා සිටුවීම, නව සියවසට ගැලපෙන පරිදි ගුරුවරුන්ට නිසි පුහුණුවක් ලබාදීම, අධ්‍යාපන කේෂ්ත්‍රයට අදාළ තීන්දු තීරණ ගැනීමේ දී පංති කාමරයේ ගුරුවරුන්ගේ අත්දැකීම් ලබා ගැනිම අනිවාර්ය කිරිම ආදී කරුණු ඊට ඇතුළත්.\nගුරු සේවය වෘත්තිය වැටුප් තලයක පිහිටුවිම, එම යෝජනාවලියට ඇතුළත් ප්‍රධාන කරුණක්.\nඑමෙන්ම, ගුරු සේවා තෘප්තිය ඉහළ නංවන අධ්‍යාපන ක්‍රමවේදයක් රටට හඳුන්වා දිය යුතු බවට ද එමගින් යෝජනා කර තිබෙනවා.",
       "URL": "https://www.hirunews.lk/284329/ගැටලුව-විසඳීමට-රජයට-අවශ්‍යතාවක්-නැහැ-ගුරු-සංගම්වලින්-චෝදනා",
       "Category": "Local News",
       "Parent URL": "https://www.hirunews.lk/local-news.php?pageID=1644"
}