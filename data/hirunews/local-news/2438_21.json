{
       "Source": "hirunews",
       "Timestamp": "Monday, 21 September 2020 - 22:51",
       "Headline": "සාමාජික රටවල අභ්‍යන්තර කටයුතුවලට මැදිහත් නොවන්න, ජනපති ජගත් සංවිධානයෙන් ඉල්ලයි(වීඩියෝ)",
       "News Content": "සාමාජික රටවල අභ්‍යන්තර කටයුතුවලට මැදිහත් නොවනු ඇතැයි ජගත් සංවිධානයෙන් අපේක්ෂා කරන බව ජනාධිපති ගෝඨාභය රාජපක්ෂ එක්සත් ජාතීන් අමතමින් ඊයේ ප්‍රකාශ කළා.\nඑක්සත් ජාතීන්ගේ මහා මණ්ඩලයේ 75 වන සමුළුව ඊයේ ආරම්භ වූ අතර, වීඩියෝ තාක්ෂණය ඔස්සේ සමුළුව ඇමතූ ජනාධිපතිවරයා වැඩිදුරටත් සඳහන් කළේ ලෝකය පොදු හා අසමාන වූ තර්ජනයකට මුහුණපා සිටින බවයි.\nඅපට අවශ්‍ය එක්සත් ජාතීන්, යන පාඨයට අනුව රාජ්‍යයන්හි ස්වෛරී සමානාත්මතාවට හා භෞමික අඛන්ඩතාවට නිසි ගෞරවයක් දැක්විය යුතු බවයි ජනාධිපතිවරයා එහිදී කියා සිටියේ.\nසුළු පිරිසකගේ අවශ්‍යතාවට කිසිදු රටක් ප්‍රාණ ඇපයට නොගැනීමෙන් සාමාජික රටවල් සහ එක්සත් ජාතීන් අතර හවුල්කාරිත්වය මෙන්ම එහි තිරසර පැවැත්ම උපරිමයෙන් සාක්ෂාත් කරගත හැකි බවද ජනාධිපති ගෝඨාභය රාජපක්ෂ එහිදී අවධාරණය කළා.\nකොවිඞ් 19 ගෝලීය වසංගතයෙන් රටවල ආර්ථිකයන් සහ සෞඛ්‍ය පද්ධති අඩපණ කරමින් ලෝකය පීඩාවට පත්කර තිබෙනවා.\nදැනුවත් මැදිහත්වීමක් මගින් කොවිඞ් 19 අභියෝගයට සාර්ථකව මුහුණදීමට ශ්‍රී ලංකාවට හැකිවූ බවයි ජනාධිපතිවරයා එහිදී පෙන්වා දුන්නේ.",
       "URL": "https://www.hirunews.lk/250788/සාමාජික-රටවල-අභ්‍යන්තර-කටයුතුවලට-මැදිහත්-නොවන්න-ජනපති-ජගත්-සංවිධානයෙන්-ඉල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2438"
}