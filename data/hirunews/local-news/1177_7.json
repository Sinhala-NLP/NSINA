{
       "Source": "hirunews",
       "Timestamp": "Wednesday, 11 May 2022 - 10:44",
       "Headline": "විශේෂ පක්ෂ නායක රැස්වීම අද සවස 3ට - කතානායක",
       "News Content": "අද (11) දිනයේ පැවැත්වීමට නියමිතව තිබූ පක්ෂ නායකයින්ගේ විශේෂ රැස්වීම Zoom තාක්ෂණය ඔස්සේ සිදු කිරීමට තීරණය කර ඇති බව වාර්තා වනවා.\nරට තුළ පවතින අනාරක්ෂිත වාතාවරණය හේතුවෙන් මෙම සාකච්ඡාව නව තාක්ෂණය ඔස්සේ පැවැත්වීමට තීරණය කර ඇත්තේ.\nඒ අනුව අද සවස තුනට මෙම රැස්වීම කැඳවීමට තීරණය කර ඇති බව කතානායක මහින්ද යාපා අභයවර්ධන පවසනවා.\nමෙම පක්ෂ නායකයින් ගේ විශේෂ රැස්වීමේදී මේ වන විට රට තුළ උද්ගත වී ඇති තත්ත්වය සහ ඒ පිළිබඳ ගත යුතු ක්‍රියාමාර්ග පිළිබඳව සාකච්ඡා කිරීමට නියමිතයි.\nඑමෙන්ම මේ වන විට අග්‍රාමාත්‍යවරයා සිය ධුරයෙන් ඉවත් වී තිබීම හේතුවෙන් ඒ සම්බන්ධයෙන් ගත යුතු ඉදිරි ක්‍රියාමාර්ග පිළිබඳවත් මෙම පක්ෂ නායක රැස්වීමේදී සාකච්ඡා කිරීමට නියමිත බවයි වාර්තා වන්නේ.\nඑමෙන්ම රට තුළ පවතින කලබලකාරී වාතාවරණය පහව ගොස් පාර්ලිමේන්තු මන්ත්‍රීවරුන්ගේ ආරක්ෂාව තහවුරු වන තෙක් නැවත පාර්ලිමේන්තුව නො කැඳවීම්ට කතානායකවරයා තීරණය කර ඇති බව මීට පෙර වාර්තා වුණා.\nකෙසේ වෙතත් නව පාර්ලිමේන්තු සැසිවාරය ආරම්භ කිරීමට නියමිතව තිබුණේ ලබන 17 වන අගහරුවාදායි.\nනමුත් අග්‍රාමාත්‍යවරයා සිය ධූරයෙන් ඉල්ලා අස්වීමත් සමඟ ජනාධිපතිවරයා කතානායකවරයාට වහාම පාර්ලිමේන්තුව කැඳවන ලෙස දැනුම් දුන්නා.\nඒ අනුවයි පාර්ලිමේන්තුව කලින් කැඳවීම අවස්ථාවන් පිළිබඳව සලකා බැලුණේ.",
       "URL": "https://www.hirunews.lk/304052/විශේෂ-පක්ෂ-නායක-රැස්වීම-අද-සවස-3ට-කතානායක",
       "Category": "Local News",
       "Parent URL": "https://www.hirunews.lk/local-news.php?pageID=1177"
}