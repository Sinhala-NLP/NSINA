{
       "Source": "hirunews",
       "Timestamp": "Friday, 22 September 2023 - 19:06",
       "Headline": "සජබ ක්‍රියාකාරිකයෙකුට එරෙහි විමර්ශන කඩිනම් කරන්නැයි අධිකරණයෙන් නියෝග",
       "News Content": "රුපියල් මිලියන 20කට අධික මුදලක් චෙක්පත් මගින් වංචා කළේ යැයි සැකකෙරෙන සමගි ජනබලවේග පක්ෂයේ යාපනය නිරිතදිග ප්‍රාදේශීය සභා අපේක්ෂක සහ ඔහුගේ බිරිඳ ඇතුළු තුන්දෙනකුට එරෙහි විමර්ශන කඩිනමින් අවසන් කර අධිකරණයට කරුණු ඉදිරිපත් කරන ලෙස ගල්කිස්ස මහේස්ත්‍රාත් කෝසල සේනාධීර අපරාධ පරීක්ෂණ දෙපාර්තමේන්තුවට නියෝග කළා.\nප්‍රාදේශීය සභා අපේක්ෂකයකු ලෙස ඉදිරිපත්වූ කරුපයියා මෝගන් සුන්දරම්, ඔහුගේ බිරිඳ නවරත්න රාසා හංසප්‍රියා සහ අරුන් ද නාදන් අනෝෂන් යන සැකකරුවන්ට එරෙහි පැමිණිල්ල ඊයේ (21) කැඳවූ අවස්ථාවේදීයි මහේස්ත්‍රාත්වරයා එම නියෝග නිකුත් කළේ.\nමෙහිදී තවත් සැකකරුවන් කිහිප දෙනෙකුගෙන් ප්‍රකාශ සටහන් කිරීමට අවශ්‍ය හෙයින් විමර්ශන අවසන් නොමැති බව අපරාධ පරීක්ෂණ දෙපාර්තමේන්තුව අධිකරණයට කරුණු ඉදිරිපත් කරනු ලැබුවා.\nපුද්ගලික සමාගමක ප්‍රධාන සැලසුම් ශිල්පී, ඉංජිනේරු හා ගණකාධිකාරිවරයා ව සිටි සැකකරුවන් තුන්දෙනා සමාගමේ මුදල් චෙක්පත් මගින් වංචා කළේ යැයි එම සමාගමේ සභාපතිවරයා 2018 වසරේ කළ පැමිණිල්ලකට අනුවයි මෙම විමර්ශන ආරම්භ කර තිබුණේ",
       "URL": "https://www.hirunews.lk/349115/සජබ-ක්‍රියාකාරිකයෙකුට-එරෙහි-විමර්ශන-කඩිනම්-කරන්නැයි-අධිකරණයෙන්-නියෝග",
       "Category": "Local News",
       "Parent URL": "https://www.hirunews.lk/local-news.php?pageID=13"
}