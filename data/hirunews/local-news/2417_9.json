{
       "Source": "hirunews",
       "Timestamp": "Thursday, 01 October 2020 - 20:06",
       "Headline": "නිව් ඩයමන්ඩ් නෞකාව‍ට, මෙරට මුහුදු සීමාවෙන් පිටවීමට අවසර නැහැ (වීඩියෝ)",
       "News Content": "නිව් ඩයමන්ඩ් නෞකාව‍ට මෙරට මුහුදු සීමාවෙන් පිටවීමට අවසර ලබා නොදුන් බව සමුද්‍රීය පරිසර ආරක්ෂණ අධිකාරිය පවසනවා.\nඒ අදාළ නෞකාව මෙරට මුහුදු සීමාවෙන් ඉවත් කර ගැනීමේ සූදානමක් පවතින බවට පළ වූ වාර්තා සම්බන්ධයෙන්  අප කළ විමසීමකදියි.\nකෙසේ වෙතත්  නෞකාව නිදහස් කළ පසු එය රැගෙන යා යුතු ගමන් මාර්ගය පමණක් සමුද්‍රීය ගලවා ගැනීමේ සම්බන්ධීකරණ මධ්‍යස්ථානය විසින් අනුමත කර ඇති බව ද ආරංචි මාර්ග සඳහන් කළා.\nනැගෙනහිර මුහුදේදී බොර තෙල් ප්‍රවාහනය කරමින් තිබූ MT නිව් ඩයමන්ඩ් නෞකාව ගිනි ගැනීමට ලක් වූයේ පසුගිය 03 වනදායි.\nනෞකාව අයත් සමාගමෙන්  ශ්‍රී ලංකාව ඉල්ලා ඇති සම්පූර්ණ වන්දි මුදල රුපියල් මිලියන 442ක්.\nඑම මුදල ගෙවීමට අදාළ සමාගම එකඟතාව පළ කළද මෙතෙක් එම ගෙවීම් සිදුකර නැහැ.\nඑවන් තත්තවයක් තුල නෞකාව මෙරට මුහුදු සීමාවෙන් ඉවත් කර ගැනීමේ සූදානමක් පවතින බවට වාර්තා පල වුණා.\nහිරු ප්‍රවෘත්ති ඒ සම්බන්ධයෙන් කළ විමසීමකදී සමුද්‍රීය පරිසර ආරක්ෂණ අධිකාරියේ සභාපති දර්ශනී ලහඳපුර මහත්මිය පැවසුවේ නිව් ඩයමන්ඩ් නෞකාව මෙරට මුහුදු සීමාවෙන් ඉවත් කර ගැනීමට මේ දක්වා අවසරයක් ලබා දී නොමැති බවයි.\nමේ අතර ගිනි ගැනීමට ලක් වූ නෞකාවෙන් සිදුවූ සමුද්‍ර දූෂණය පිළිබඳ තවදුරටත් සාකච්ඡා කිරීමට නියමිත බව නීතිපතිවරයා සමුද්‍රීය පරිසර ආරක්ෂණ අධිකාරියට දැනුම් දී තිබෙනවා.\nනීතිපතිවරයාගේ සම්බන්ධීකරණ නිලධාරී රජයේ අධිනීතිඥ නිශාරා ජයරත්න මෙනවිය පැවසුවේ සමුද්‍ර දූෂණයට අදාළ කටයුතු නිමවන තුරු නෞකාව රැගෙන යෑමට අවසර ලබා දිය නොහැකි බව සමුද්‍රීය පරිසර ආරක්ෂණ අධිකාරිය නීතිපතිවරයා වෙත දන්වා ඇති බවයි.",
       "URL": "https://www.hirunews.lk/251576/නිව්-ඩයමන්ඩ්-නෞකාව‍ට-මෙරට-මුහුදු-සීමාවෙන්-පිටවීමට-අවසර-නැහැ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2417"
}