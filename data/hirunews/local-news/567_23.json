{
       "Source": "hirunews",
       "Timestamp": "Tuesday, 31 January 2023 - 17:16",
       "Headline": "IMF සහාය ගැන අමෙරිකාවෙන් පණිවිඩයක්",
       "News Content": "සියලු රටවල සහයෝගයෙන් ජාත්‍යන්තර මූල්‍ය අරමුදලේ සහාය ලැබීම කඩිනම් වනු ඇති බව අමෙරිකානු තානාපතිනී ජූලි චංග් ප්‍රකාශ කරනවා.\nමුදල් රාජ්‍ය අමාත්‍ය ශෙහාන් සේමසිංහ සමග පැවති හමුවක දී අමෙරිකානු තානාපතිවරිය මේ බව ප්‍රකාශ කර සිටි බවයි මුදල් රාජ්‍ය අමාත්‍යාංශය නිවේදනයක් නිකුත් කරමින් පවසන්නේ.\nඑහි දී වැඩිදුරටත් අදහස් දක්වමින් අමෙරිකානු තානාපතිනිය පවසා ඇත්තේ රජයේ වැඩ පිළිවෙල සම්බන්ධයෙන් අනෙකුත් රටවල්වල විශ්වසනීයත්වය තවදුරටත් තහවුරු වෙමින් පවතින බවයි.\nතව ද ශ්‍රී ලංකාවේ මූල්‍ය ස්ථාවරත්වය ඇති කරගැනීම වෙනුවෙන් රජය විසින් ගෙන ඇති පියවර හා සිදු කර ඇති අපහසු ප්‍රතිසංස්කරණයන් සම්බන්ධයෙන් අදහස් දක්වමින් අමෙරිකානු තානාපතිනිය ප්‍රකාශ කර ඇත්තේ රටක් වශයෙන් ඒකීයව කටයුතු කිරීම අගය කළ යුතු බවයි.\nඒ අනුව, ජාත්‍යන්තර ණය හිමියන්ගේ සුබවාදී තීරණ හමුවේ ශ්‍රී ලංකාව වඩාත් ස්ථීරසාර ආර්ථිකයක් ඉතා ම ඉක්මනින් ළඟා කරගනු ඇති බව ද , ඊට අවශ්‍ය සෑම සහයෝගයක් ම අමෙරිකානු රජය විසින් තවදුරටත් ලබා දෙන බව ද තානාපතිනිය මෙහි දී ප්‍රකාශ කර ඇති බවයි මුදල් රාජ්‍ය අමාත්‍යාංශය අදාළ නිවේදනය ඔස්සේ පවසන්නේ.",
       "URL": "https://www.hirunews.lk/326330/imf-සහාය-ගැන-අමෙරිකාවෙන්-පණිවිඩයක්",
       "Category": "Local News",
       "Parent URL": "https://www.hirunews.lk/local-news.php?pageID=567"
}