{
       "Source": "hirunews",
       "Timestamp": "Tuesday, 21 September 2021 - 8:35",
       "Headline": "ජගත් මහා මණ්ඩල සමුළුව අද ඇරඹේ - ජනපති ද්විපාර්ශවික සාකච්ඡාවල (වීඩියෝ)",
       "News Content": "එක්සත් ජාතීන්ගේ 76 වන මහා මණ්ඩල සැසිවාරය ඇමරිකා එක්සත් ජනපදයේ නිව්යෝක්හි දී අද ආරම්භ වීමට නියමිත යි.\nඒ, අමෙරිකානු ජනාධිපති ජෝ බයිඩ්න්ගේ ප්‍රධානත්වයෙන්.\nකොවිඩ් 19 වෛරසයෙන් සුවය ලබා ගැනීම සඳහා බලාපොරොත්තු සහගත බව තුළින් ඔරොත්තු දීමේ හැකියාව වර්ධනය, තිරසර බව යළි ගොඩනැගීම, පෘථිවියේ අවශ්‍යතාවන්ට ප්‍රතිචාර දැක්වීම, මිනිසුන්ගේ අයිතිවාසිකම්වලට ගරු කිරීම සහ එක්සත් ජාතීන්ගේ සංවිධානය නැවත පණ ගැන්වීම මෙවර සමුළුවේ තේමාව යි.\nනිව්යෝක් වේලාවෙන් අද පෙරවරු 9ට ආරම්භ වන එක්සත් ජාතීන්ගේ මහා මණ්ඩලයේ 76 වන සැසිවාරයේ ආරම්භක දේශකයා වන්නේ බ්‍රසීල ජනාධිපති ජායිර් බොල්සෙනාරෝ වන අතර, අමෙරිකානු ජනාධිපති ජෝ බයිඩ්න් ඉන් අනතුරු ව සමුළුව අමතනවා.\nමාලදිවයින් ජනාධිපති ඊබ්‍රාහිම් සොලී 03 වන දේශකයා ලෙසයි ජගත් සංවිධාන මහා මණ්ඩල වෙබ් අඩවියේ දක්වා ඇත්තේ.\nජනාධිපති ගෝඨාභය රාජපක්ෂ සමුළුව අමතනු ලබන්නේ හෙට නිව්යෝක් වේලාවෙන් පෙරවරු 11ට ආරම්භ වන සැසියේදි යි.\nමෙම සමුළුව ඇමතීම සඳහා ජනාධිපති ගෝඨාභය රාජපක්ෂ පසුගිය දා දිවයිනෙන් පිටත් ව ගියා.\nජනාධිපතිවරයා හෙට දිනයේ දී සමුළුව ඇමතීමට නියමිත බවයි ජනාධිපති මාධ්‍ය අංශය නිවේදනය කළේ.\nසැසිවාරය අතරතුර ජනාධිපතිවරයා රාජ්‍ය නායකයින් කිහිප දෙනෙකු සමඟ ද්වි පාර්ශ්වික සාකච්ඡා පැවැත් වීමට ද නියමිත අතර, පසුගිය දා එක්සත් ජාතීන්ගේ මහලේකම් අන්තෝනියෝ ගුටේරස් ද හමු වී තිබුණා.\nජනාධිපති ගෝඨාභය රාජපක්ෂ සහ කුවේට් අග්‍රාමාත්‍ය ෂෙයික් සබා අල් හමාඩ් අල් සබා අතර හමුවක් ද නිව්යෝක්හි දී සිදු වී තිබෙනවා.\nජනාධිපති මාධ්‍ය අංශය නිවේදනය කළේ, කුවේටයේ වැඩි රැකියා අවස්ථා ශ්‍රී ලංකාවට ලබාදෙන ලෙස ජනාධිපතිවරයා එහි දී කුවේට් අග්‍රාමාත්‍යවරයාගෙන් ඉල්ලා සිටි බවයි.\nකොළඹ වරාය නගරය, සූර්‍ය හා සුළං බලශක්ති මෙන්ම පිරිපහදු ක්ෂේත්‍රයන්හි කුවේටයට ශ්‍රී ලංකාවේ සිදු කළ හැකි ආයෝජන පිළිබඳව ද ජනාධිපතිවරයා කුවේට් අග්‍රාමාත්‍යවරයාගේ අවධානයට යොමුකර තිබෙනවා.",
       "URL": "https://www.hirunews.lk/282798/ජගත්-මහා-මණ්ඩල-සමුළුව-අද-ඇරඹේ-ජනපති-ද්විපාර්ශවික-සාකච්ඡාවල-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1678"
}