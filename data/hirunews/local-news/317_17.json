{
       "Source": "hirunews",
       "Timestamp": "Thursday, 25 May 2023 - 15:23",
       "Headline": "සැමියාගේ වියෝව දරාගත නොහැකි වූ බිරිඳක් සියදිවි හානි කරගනී",
       "News Content": "සැමියාගේ වියෝවදරාගත නොහැකි වූ බිරිඳක් සියදිවි හානිකර ගැනීමේ පුවතක් කලවාන පොලිස් බල ප්‍රදේශයෙන් වාර්තා වෙනවා.\nමෙලෙස සියදිවි හානි කරගෙන ඇත්තේ කලවාන නාවලකන්ද ප්‍රදේශයේ පදිංචිව සිටි 60 හැවිරිදි කාන්තාවක්.\nදීර්ඝකාලීන පිළිකා රෝගයකින් පීඩා විඳි ඇයගේ සැමියා මහරගම අපේක්ෂා රෝහලේ ප්‍රතිකාර ලබමින් සිටියදී දින කිහිපයකට ඉහත දී මිය ගිය පුවත ඇයට දැනගැනීමට ලැබී තිබෙනවා.\nඑම පුවත සැළ වූ ඇය ගම්වාසීන්ට පවසා ඇත්තේ මට සැලකීමට කිසිදු අයෙකු නොමැති නිසා මම ද සිය දිවි හානි කර ගන්නා බවයි.\nඇයගේ එම කතාවට වැඩි අවධානයක් යොමු නොකළ ගම්වැසියන් සාමාන්‍ය පරිදි ජන ජීවිතය ගත කර ඇති අතර දින දෙකකට පෙර එම නිවසින් දැඩි දුර්ගන්ධයක් හැමූ බැවින් අසල්වාසියකු විසින් එම නිවස පරික්ෂා කර ඇති බවයි වාර්තා වන්නේ.\nඑහිදී ඔහු දැක ඇත්තේ ගෙල වැලලාගෙන සිටි එම කාන්තාවගේ නරක් වූ සිරුරයි.\nග්‍රාම නිලධාරිවරයා දැනුවත් කිරීමෙන් අනතුරුව ඔහු පොලීසිය දැනුවත් කිරීමට පියවර ගෙන තිබෙනවා.\nමෙම අඹු-සැමි යුවළගේ පෙර විවාහයෙන් දරුවන් සිටින අතර ඔවුන් සමඟ දීර්ඝ කාලයක් තිස්සේ පවත්වාගෙන ගොස් නොමැති බවයි පොලිසිය සඳහන් කළේ.\nවැඩිදුරටත් අදහස් දක්වමින් පොලිසිය පැවසුවේ සියදිවි හානි කරගත් කාන්තාවගේ සිරුර අධිකරණ වෛද්‍යවරයාට ඉදිරිපත් කිරීමට නියමිත අතර අපේක්ෂා රෝහලේදි මියගිය සැමියාගේ සිරුර මේ වන විටත් අපේක්ෂා රෝහලේ තිබෙන බවයි.",
       "URL": "https://www.hirunews.lk/336197/සැමියාගේ-වියෝව-දරාගත-නොහැකි-වූ-බිරිඳක්-සියදිවි-හානි-කරගනී",
       "Category": "Local News",
       "Parent URL": "https://www.hirunews.lk/local-news.php?pageID=317"
}