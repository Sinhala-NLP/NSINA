{
       "Source": "hirunews",
       "Timestamp": "Monday, 27 June 2022 - 20:04",
       "Headline": "අද මධ්‍යම රාත්‍රියේ සිට ඉන්ධන සැපයෙන්නේ අත්‍යවශ්‍ය සේවා සඳහා පමණයි - කැබිනට් මණ්ඩලය (වීඩියෝ)",
       "News Content": "ලබන මස 10 වනදා දක්වා අත්‍යවශ්‍ය සේවා සඳහා පමණක් ඉන්ධන නිකුත් කිරීමට රජය තීරණය කර ඇති බව ප්‍රවාහන, මහාමාර්ග හා ජනමාධ්‍ය අමාත්‍ය ආචාර්ය බන්දුල ගුණවර්ධන ප්‍රකාශ කළා.\nඔහු කියා සිටියේ, පවතින තත්ත්වය හමුවේ අන්තර් පළාත් ගමනාගමන කටයුතු බොහෝ දුරට අත්හිටුවීමට සිදුවනු ඇති බවයි.\nඑමෙන්ම එළඹෙන 10 වනදා දක්වා නගරාසන්න පාසල් වසා තැබෙන අතර ග්‍රාමීය පාසල් පවත්වාගෙන යාමේ හැකියාව පවතින බවද රජයේ ප්‍රවෘත්ති දෙපාර්තමේන්තුවේ ඊයේ පැවැති මාධ්‍ය හමුවකට එක්වෙමින් අමාත්‍යවරයා කියා සිටියා.\nඅත්‍යවශ්‍ය සේවා පමණක් ක්‍රියාත්මක වුවද තවදුරටත් සියලු දුම්රිය ගමන්වාර සාමාන්‍ය පරිදි ධාවනය කරන බව දුම්රිය දෙපාර්තමේන්තුව ප්‍රකාශ කළා.\nදුම්රිය සාමාන්‍යාධිකාරී ධම්මික ජයසුන්දර කියා සිටියේ, දුම්රිය ධාවනයට අවශ්‍ය ඉන්ධන සංචිත ප්‍රමාණවත් පරිදි පවතින බවයි.\nමේ අතර ඩීසල් නොමැති වීම නිසා අද සිට පෞද්ගලික බස් රථ ධාවනයට හැකියාවක් නොමැති බව ලංකා පෞද්ගලික බස් රථ හිමියන්ගේ සංගමයේ සභාපති ගැමුණු විජේරත්න ප්‍රකාශ කළා.\nකෙසේ වෙතත් ලංකා ගමනාගමන මණ්ඩලයේ සභාපති නීතිඥ කිංස්ලි රණවක සඳහන් කළේ, ලංගම බස්රථ අද සිට උපරිම ධාරිතාවයෙන් ධාවනය කිරීමට කටයුතු යොදා ඇති බවයි.\nමේ අතර ලබන මස පළමු වැනි දා සිට සංශෝධනය වීමට නියමිත බස් ගාස්තු සම්බන්ධයෙන් විශේෂ සාකච්ඡාවක් අද පස්වරුවේ පැවැත්වීමට නියමිත යි.\nප්‍රවාහන අමාත්‍ය ආචාර්ය බන්දුල ගුණවර්ධනගේ ප්‍රධානත්වයෙන් පැවැත්වෙන මෙම සාකච්ඡාවට ජාතික ගමනාගමන කොමිෂන් සභාව මෙන්ම බස් රථ වෘත්තීය සමිති එක්වනු ඇති.",
       "URL": "https://www.hirunews.lk/308345/අද-මධ්‍යම-රාත්‍රියේ-සිට-ඉන්ධන-සැපයෙන්නේ-අත්‍යවශ්‍ය-සේවා-සඳහා-පමණයි-කැබිනට්-මණ්ඩලය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1064"
}