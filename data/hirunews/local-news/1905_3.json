{
       "Source": "hirunews",
       "Timestamp": "Saturday, 05 June 2021 - 12:38",
       "Headline": "මානව සෞඛ්‍ය සුරැකීමේ අවශ්‍යතාව ජනපති පහදයි (වීඩියෝ)",
       "News Content": "මානව සෞඛ්‍ය සුරැකීමට නිර්භීත ප්‍රතිපත්ති අනුගමනය කිරීම සඳහා ලොව රටවල් පසුබට නොවිය යුතු බව ජනාධිපති ගෝඨාභය රාජපක්ෂ පවසනවා.\nඑවැනි ප්‍රතිපත්ති පාරිසරික සංරක්ෂණයට සහය විය යුතුයි.\nඑමෙන්ම, ජෛව විවිධත්වය විනාශ වීම වැළැක්වීම සහ තිරසර ආර්ථික අභිලාෂයන් සාක්ෂාත් කර ගැනීමට ජනතාවට සහය වීම අවශ්‍යතාවක්.\nජනාධිපති ගෝඨාභය රාජපක්ෂ මේ බව ප්‍රකාශ කළේ ඉතාලියේ රෝම නගරයේ පැවති ලෝක ආහාර සුරක්ෂිතතාව පිලිබඳ එක්සත් ජාතීන්ගේ කමිටුවේ 48 වන සමුළුවේ කෘෂි පරිසර විද්‍යා සැසිය වීඩියෝ තාක්ෂණය ඔස්සේ අමතමින්.\nරසායනික පොහොර භාවිතයෙන් සම්පූර්ණයෙන් ඉවත් වීමට ගත් තීරණය කෙරෙහි ලෝක ආහාර සෞඛ්‍ය සංවිධානය ජනාධිපතිවරයා වෙත ප්‍රසාදය පළ කරමින් මෙම සමුළුව ඇමතීම සඳහා ඇරයුම් කළ බව ජනාධිපති මාධ්‍ය අංශය සඳහන් කළා.\nකෘත්‍රිම පොහොර හා කෘෂි රසායන ද්‍රව්‍ය ආනයනය තහනම් කිරීමට තම රජය ගත් තීරණයෙන් සෞඛ්‍ය සම්පන්න සහ වඩාත් පරිසර හිතකාමී කෘෂිකාර්මික පද්ධතියක් කරා සංක්‍රමණය වීමට දිගු කාලීනව පැවති අවශ්‍යතාව සපුරා ගත හැකිවනු ඇති බවයි ජනාධිපති ගෝඨාභය රාජපක්ෂ මෙහිදී අවධාරණය කළේ.",
       "URL": "https://www.hirunews.lk/273446/මානව-සෞඛ්‍ය-සුරැකීමේ-අවශ්‍යතාව-ජනපති-පහදයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1905"
}