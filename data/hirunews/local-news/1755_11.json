{
       "Source": "hirunews",
       "Timestamp": "Saturday, 14 August 2021 - 10:33",
       "Headline": "LTTE සංවිධානයේ සංඥා අංශයේ නායකයෙකු විදේශීය රටක නිෂ්පාදිත ජීව අත් බෝම්බයක් සමග අත්අඩංගුවට",
       "News Content": "විශේෂ කාර්ය බලකා කලවංචිකුඩි කඳවුරේ නිලධාරීන්ට මඩකලපුව නාවික හමුදා බුද්ධි අංශය මගින් ලද තොරතුරකට අනුව ඊයේ (13) වන දින කලවංචිකුඩි පොලිස් වසමේ ඔන්ඩච්චිමඩම් ප්‍රදේශයේ දී වැටලීමක් සිදුකර තිබෙනවා.\nඑහි දී උදෑසන 09.30ට පමණ කලවංචිකුඩි ප්‍රදේශයේ යොදන ලද මාර්ග බාධක රාජකාරියක් අතරතුර අණ නොතකා පලාගිය පුද්ගලයකු පසුපස සංග්‍රාමික යතුරුපැදි කණ්ඩායමේ නිලධාරීන් පිරිසක් හඹාගොස් සැකකරු අත්අඩංගුවට ගෙන තිබෙනවා.\nඅත්අඩංගුවට ගත් පුද්ගලයා පරීක්ෂා කිරීමේ දී ඔහු සන්තකයේ තිබී විදේශීය රටක නිෂ්පාදිත ජීව අත් බෝම්බයක් සොයා ගැනුනා.\nඅත්අඩංගුවට ගත් අදාල සැකකරු වැඩිදුර විමර්ශන කටයුතු සඳහා කලවංචිකුඩි පොලිස් ස්ථානය වෙත භාර දීමෙන් පසුව සිදුකල වැඩිදුර ප්‍රශ්ණ කිරීමේ දී මෙම සැකකරු එල්.ටී.ටී.ඊ. සංවිධානයේ සංඥා අංශයේ සාමාජිකයකු බවට තොරතුරු හෙලි කරගෙන තිබෙනවා.\nමෙම සැකකරු කංචිකුඩිආරු ප්‍රදේශයේ පිහිටි එල්.ටී.ටී.ඊ. කඳවුරක කන්නර් රාම් යන එල්.ටී.ටී.ඊ. ප්‍රාදේශීය නායකයෙකු යටතේ ආල්වාන් නැමති ආරූඩ නාමයෙන් සිට ඇති බවටයි හෙලිවී අත්තේ.\nකෙසේ වෙතත් පසුව මොහු එල්.ටී.ටී.ඊ. සංවිධානයෙන් පලා ගොස් ඇති නමුත් පුනරුත්ථාපනය නොවු හිටපු එල්.ටී.ටී.ඊ. සාමාජිකයෙක් බවට මෙතෙක් සිදු කළ ප්‍රශ්න කිරීම්වල දී හෙළි කර ගෙන තිබෙනවා.\n34 හැවිරිදි විජේරාසා ප්‍රශාන්තන් නමැති අදාළ සැකකරු ජීව අත්බෝම්බයක් ලඟ තබාගෙන සිටියේ කිසියම් අනර්ථයක් සිදු කිරීමටදැයි සෙවීම සඳහා වැඩිදුර පරීක්ෂණ ක්‍රියාත්මකයි.",
       "URL": "https://www.hirunews.lk/279670/ltte-සංවිධානයේ-සංඥා-අංශයේ-නායකයෙකු-විදේශීය-රටක-නිෂ්පාදිත-ජීව-අත්-බෝම්බයක්-සමග-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1755"
}