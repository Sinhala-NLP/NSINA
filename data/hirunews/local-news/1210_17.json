{
       "Source": "hirunews",
       "Timestamp": "Monday, 25 April 2022 - 13:26",
       "Headline": "කබ්රාල්ට එරෙහි ව තවත් අධිකරණ නියෝගයක් (වීඩියෝ)",
       "News Content": "හිටපු මහබැංකු අධිපති අජිත් නිවාඩ් කබ්රාල්ට විදේශ ගතවීම වළක්වාලමින් කොළඹ - කොටුව මහේස්ත්‍රාත් අධිකරණයෙන්ද නියෝගයක් නිකුත් කර තිබෙනවා.\nකොළඹ - කොටුව මහේස්ත්‍රාත් තිළිණ ගමගේ මෙම නියෝගය නිකුත් කළේ, අජිත් නිවාඩ් කබ්රාල් මහබැංකු අධිපතිවරයා ලෙස කටයුතු කළ අවධියේ රාජ්‍ය මුදල් අවභාවිතාවක් සිදු කළේ යැයි චෝදනා කරමින් පුජ්‍ය තීනියාවල පාලිත හිමියන් ඉදිරිපත් කළ පෞද්ගලික පැමිණිල්ලක් සලකා බැලීමෙන් අනතුරුව යි.\nලබන ජුනි 07 වන දා අධිකරණය හමුවේ පෙනී සිටින ලෙසට දන්වා මහේස්ත්‍රාත්වරයා විසින් හිටපු මහබැංකු අධිපතිවරයාට සිතාසි ද නිකුත් කෙරුණා.\n2006 වසරේ 2015 දක්වා කාලය තුළ මහබැංකු අධිපති ලෙස කටයුතු කළ අවධියේ අමාත්‍ය මණ්ඩලයේ අනුමැතියක් නොමැතිව ඇමරිකානු ඩොලර් මිලියන 6.5ක් ඇමරිකානු ජාතික සුබේරි නැමැති පුද්ගලයෙකුට ගෙවීම තුළින් සාපරාධි විශ්වාසය කඩකිරීම සහ සාපරාධී පරිහරණයක් සිදු කර ඇති බවට පූජ්‍ය තීනියාවල පාලිත හිමියන් වෙනුවෙන් ජනාධිපති නීතීඥ පාර්ලිමේන්තු මන්ත්‍රී විජේදාස රාජපක්ෂ කරුණු ඉදිරිපත් කළා.",
       "URL": "https://www.hirunews.lk/302775/කබ්රාල්ට-එරෙහි-ව-තවත්-අධිකරණ-නියෝගයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1210"
}