{
       "Source": "hirunews",
       "Timestamp": "Sunday, 24 September 2023 - 13:45",
       "Headline": "තියුණු ආයුධයකින් පහර දී බිරිය සැමියා ඝාතනය කරයි",
       "News Content": "නුවරඑළිය, මාගස්තොට විජිතපුර ප්‍රදේශයේ පදිංචි පුද්ගලයකුට සිය බිරිය විසින් තියුණු ආයුධයකින් ඇන ඝාතනය කර ඇති බව නුවරඑළිය පොලිසිය පවසනවා.\nමෙසේ පිහි ඇනුමකින් තුවාල ලබා ජීවිතක්ෂයට පත්ව ඇත්තේ බහිරදන් චන්ද්‍රසේකරන් නමැති අවුරුදු 32ක එක්දරු පියෙක්.\nපෞද්ගලික ආයතනයක රැකියාවක නිරත මොහොමඩ් නෞසර් ෆාතිමා රිස්වානා නමැති 32 හැවිරිදි මිය ගිය අයගේ බිරිය නිවෙසට පැමිණෙන විට සිය ස්වාමිපුරුෂයා අධික ලෙස බීමතින් වයස අවුරුදු දෙකහමාරක් වයසැති ඔවුන්ගේ දියණිය සමග නිවෙසේ රැඳී සිට තිබෙනවා.\nරැකියාව අවසන් කර නිවෙසට පැමිණි බිරිය සමඟ ඇති වූ බහින්බස් වීමක් දුරදිග යෑමෙන් උරණ වු බිරිය සිය සැමියාට මෙලෙස නිවෙස තුළදී තියුණු ආයුධයකින් ඇන ඝාතනය කර ඇති බව සිදු කරන ලද මූලික පරීක්ෂණවලදී අනාවරණය වි ඇති බව නුවරඑළිය පොලිසිය පවසනවා.\nමෙම ඝාතනය ඊයේ (23) රාත්‍රි 11.30 ට පමණ සිදු වී ඇති අතර සිද්ධිය දැන ගත් ප්‍රදේශවාසීන් 1990 ගිලන් රථ සේවාවට දුරකථන ඇමතුමක් දී එම ස්ථානයට ගෙන්වා ගත් නමුත් ගිලන් රථය පැමිණෙන විටදී පිහි ඇනුමට ලක් ව තුවාල ලබා සිටි පුද්ගලයා නිවෙස තුළම මිය ගොස් ඇති බවයි වාර්තා වන්නේ.\nඉන් අනතුරුව 119 හදිසි ඇමතුම් දුරකථන අංකයට ලද පැමිණිල්ලට අනුව නුවරඑළිය පොලිසිය විමර්ශන කටයුතු ආරම්භ කළ බවත්, එහිදී පිහි ඇනුම සිදු කළ බවට සැක කරන මිය ගිය පුද්ගලයාගේ බිරිය නුවරඑළිය මූලස්ථාන ප්‍රධාන පොලිස් පරීක්ෂක ප්‍රේමලාල් හෙට්ටිආරච්චිගේ උපදෙස් පරිදි අපරාධ විමර්ශන අංශයේ නිලධාරින් විසින් අත්අඩංගුවට ගෙන තිබෙනවා.\nනුවරඑලිය මහේස්ත්‍රාත්වරයාගේ ස්ථානය පරීක්ෂණයෙන් අනතුරුව දේහය පශ්චාත් මරණ පරීක්ෂණය සඳහා නුවරඑළිය දිස්ත්‍රික් මහ රෝහලේ විශේෂඥ අධිකරණ වෛද්‍ය නිලධාරීවරයා වෙත ඉදිරිපත් කිරීමට නියමිතයි.\nඅත්අඩංගුවට ගත් සැකකාර බිරිය හෙට (25) දින නුවරඑලිය මහෙස්ත්‍රාත් අධිකරණය වෙත ඉදිරිපත් කිරීමට නියමිත අතර ඝාතනය සම්බන්ධයෙන් නුවරඑලිය පොලිසිය පරික්ෂණ පවත්වනවා.",
       "URL": "https://www.hirunews.lk/349258/තියුණු-ආයුධයකින්-පහර-දී-බිරිය-සැමියා-ඝාතනය-කරයි",
       "Category": "Local News",
       "Parent URL": "https://www.hirunews.lk/local-news.php?pageID=10"
}