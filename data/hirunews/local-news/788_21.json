{
       "Source": "hirunews",
       "Timestamp": "Friday, 21 October 2022 - 11:07",
       "Headline": "ගල් අඟුරු නෞකාවක් ලබන අඟහරුවාදා දිවයිනට",
       "News Content": "ගල් අඟුරු මෙට්‍රික් ටොන් 60,000 ක් රැගත් නෞකාවක් ලබන අඟහරුවාදා දිවයිනට ළඟාවීමට නියමිත බව ලංකා ගල් අඟුරු සමාගමේ සාමාන්‍යාධිකාරී නාමල් හේවගේ ප්‍රකාශ කළා.\nහිරු ප්‍රවෘත්ති අංශය කළ විමසීමකදී ඔහු කියා සිටියේ මීට පෙර ගිවිසුම්ගත වූ සමාගමෙන්ම මෙම ගල් අඟුරු තොගය ආනයනය කිරීමට පියවර ගත් බවයි.\nමේ වනවිට නොරොච්චෝලේ බලාගාරයේ ගල් අඟුරු සංචිත පවතින්නේ ලබන 31 වනදා දක්වා පමණයි.\nකෙසේ වෙතත් මෙම ගල් අඟුරු තොගය ලැබීමත් සමඟ අඛන්ඩව බලාගාරය ක්‍රියාත්මක කළ හැකි බවද ඔහු සඳහන් කළා.\nඑසේම ලබන දෙසැම්බර් මාසය දක්වා අදාළ සමාගමෙන් ගල් අඟුරු මෙටි්‍රක් ටොන් 60,000 බැගින් තවත් ගල් අඟුරු නෞකා හතරක් ආනයනය කිරීමට සැළසුම් කර ඇති බවයි ලංකා ගල් අඟුරු සමාගමේ සාමාන්‍යාධිකාරී නාමල් හේවගේ සඳහන් කළේ.\nගල් අඟුරු මිලදී ගැනීමට නව සැපයුම්කරුවන් තෝරාගැනීම සඳහා වන ටෙන්ඩරය ද මේ වනවිට කැඳවා ඇති අතර, එහි කාලය ලබන 25 වනදායින් අවසන් වීමට නියමිතයි.\nඉන් තෝරාගන්නා සැපයුම්කරුවන්ගෙන් දෙසැම්බර් මාසයේ සිට ගල් අඟුරු මිලදී ගැනීමට සැළසුම් කර ඇති බවද ඔහු සඳහන් කළා.\nමේ අතර කොළඹ වරායේ නැංගුරම් ලා ඇති බොරතෙල් මෙට්‍රික් ටොන් ලක්ෂයක් රැගත් නෞකාවට මෙතෙක් මුදල් ගෙවීමට නොහැකි වී තිබෙනවා.\nඑම නෞකාව දින 40 ක් මෙරට මුහුදේ නැංගුරම් ලා ඇති බවයි ලංකා ඛනිජ තෙල් නීතිගත සංස්ථාව සඳහන් කළේ.\nමේ වනවිට සපුගස්කන්ද පිරිපහදුවද වසා දමා ඇත්තේ බොරතෙල් නොමැතිවීම හේතුවෙන්.\nඑසේ ම දිවයිනට ළඟාවූ ඩීසල් මෙට්‍රික් ටොන් 40,400 ක් රැගත් නෞකාවට ඊයේ මුදල් ගෙවා ඇති අතර, එහි ගොඩබෑමේ කටයුතු මේ වනවිට ආරම්භ කර තිබෙනවා.",
       "URL": "https://www.hirunews.lk/318449/ගල්-අඟුරු-නෞකාවක්-ලබන-අඟහරුවාදා-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=788"
}