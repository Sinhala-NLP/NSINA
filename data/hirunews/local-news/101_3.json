{
       "Source": "hirunews",
       "Timestamp": "Sunday, 13 August 2023 - 19:14",
       "Headline": "අනුරාධපුර රෝහලේ දරු ප්‍රසූතියක් අතරතුර බිළිඳෙකු බිම වැටී මරුට  (වීඩියෝ)",
       "News Content": "රෝහල් බලධාරින්ගේ නොසැළකිලිමත්කමින් රෝගී ජීවිත අහිමි වූ පුවත් පසුගිය දින කිහිපයේදීම වාර්තා වුණා.\nඑවන් තවත් සිදුවීමක් අප අසන්නට ලැබුණේ අනුරාධපුර ශික්ෂණ රෝහලෙන්.\nරෝහල් බලධාරින්ගේ නොසැළකිලිමත්කම හේතුවෙන් දරු ප්‍රසූතියකදී බිළිදෙකු බිම වැටී ළදරු දැඩි සත්කාර ඒකකයේ ප්‍රතිකාර ලැබූ දරුවෙකු මියගොස් ඇති බවට එම රෝහලෙන් වාර්තා වුණා. පසුගිය 10 වනදා රැඹෑව, කල්ලංචිය ප්‍රදේශයේ පදිංචි ටී. ඒ. තක්ෂිලා උදයංගනී නැමැති මෙම කාන්තාව දරු ප්‍රසූතිය සඳහා පළමුවෙන් ඇතුළත් කර තිබුණේ කල්ලංචිය රෝහලටයි.\nපසුව හදිසි තත්ත්වයේ සිටි ඇය පසුව අනුරාධපුර ශික්ෂණ රෝහලට මාරුකර යවා ඇති අතර එහිදීයි මෙම සිදුවීම වී ඇත්තේ.\nඑහිදී දින තුනක පමණ අනුරාධපුර ශික්ෂණ රෝහලේ ළදරු දැඩි සත්කාර ඒකකයේ ප්‍රතිකාර ලබමින් සිටියදී අදාළ බිළිදා අද උදෑසන ජීවිතක්ෂයට පත්ව තිබෙනවා.\nබිළිදාගේ දෙමාපියන් චෝදනා කරන්නේ රෝහල් බලධාරින්ගේ නොසැළිමත්කම හේතුවෙන් දරු ප්‍රසූතියේදී බිළිඳා එලෙස බිම වැටී ජීවිතක්ෂයට පත්වූ බවයි.\nමේ පිළිබඳව අප අනුරාධපුර ශික්ෂණ රෝහලේ නියෝජ්‍ය අධ්‍යක්ෂවරයාගෙන් විමසීමක් කළ අතර ඔහු කියා සිටියේ මෙය සති 31 ක් වයසැති බිළිදෙකුගේ නොමේරු දරු ප්‍රසූතියක් බවත් බිළිදා බිම වැටී ඔලුව වැදීම සම්බන්ධයෙන් පරීක්ෂණයක් ආරම්භ කර ඇති බවයි.\nමේ අතර ගම්පහ රෝහලේදී ආසාත්මිකතාවයක් හේතුවෙන් මියගිය රෝගියාට භාවිත කළ සෙෆ්ටසිඩීම් නැමති ප්‍රතිජීවක එන්නත ගම්පහ දිස්ත්‍රික්කය තුල භාවිතය තාවකාලිකව අත්හිටුවා තිබෙනවා.\nකෙසේ වෙතත් එම එන්නත මුළුමනින්ම භාවිතයෙන් ඉවත් කරන්නේ ද යන්න ඒ සම්බන්ධයෙන් කැඳවූ විශේඥ වාර්තාව ලැබීමෙන් පසුව තීරණය කරන බවයි සෞඛ්‍ය අමාත්‍යාංශය ප්‍රකාශ කළේ.\nහිරු ප්‍රවෘත්ති කළ විමසීමකදී සෞඛ්‍ය අමාත්‍ය කෙහෙළිය රඹුක්වැල්ල සදහන් කළේ සිද්ධිය සම්බන්ධයෙන් කඩිනම් වාර්තාවක් ලබාදෙන ලෙස තමන් නිලධාරින්ට නියෝග කර ඇති බවයි.",
       "URL": "https://www.hirunews.lk/344706/අනුරාධපුර-රෝහලේ-දරු-ප්‍රසූතියක්-අතරතුර-බිළිඳෙකු-බිම-වැටී-මරුට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=101"
}