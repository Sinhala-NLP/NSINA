{
       "Source": "hirunews",
       "Timestamp": "Wednesday, 02 December 2020 - 11:47",
       "Headline": "ඊයේත් වැඩිම කොරෝනා ආසාදිතයින් කොළඹින් (වීඩියෝ)",
       "News Content": "මෙරටින් ඊයේ හඳුනා ගැනුණු කොරෝනා ආසාදිතයින් 541 දෙනා අතරින් වැඩිම සංඛ්‍යාවක් කොළඹ දිස්ත්‍රික්කයෙන් වාර්තා වී ඇති බව කොවිඩ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානය පවසනවා.\nඑම සංඛ්‍යාව 294 ක්. ඒ අතර කොම්පඤ්ඤවීදිය ප්‍රදේශයෙන් වාර්තා වූ ආසාදිතයින් 77 දෙනෙකු සහ වැලිකඩ බන්ධනාගාරයෙන් වාර්තා වූ ආසාදිතයින් 66 දෙනෙකු වනවා.\nකොළඹ මහ නගර සභාවේ නගරාධිපතිනි රෝසි සේනානායක කියා සිටියේ මේ දක්වා ගතවූ කාලය තුළ කොළඹ මහ නගර සභා සීමාවෙන් කොරෝනා ආසාදිත මරණ 59 ක් වාර්තා වී ඇති බවයි.\nඑසේම, ඊයේ වාර්තා වූ ආසාදිතයින් අතරින් කළුතර දිස්ත්‍රික්කයෙන් ආසාදිතයින් 130 දෙනෙකු වාර්තා වූ අතර, ඉන් 96 දෙනෙකම අටලුගම ප්‍රදේශයෙන් හඳුනාගෙන තිබීම විශේෂත්වයක්.\nඑම ආසාදිතයින් හඳුනාගෙන ඇත්තේ ඊයේ එම ප්‍රදේශයේ පුද්ගලයින් 470 දෙනෙකුගේ පමණ එකවර සිදුකළ රැපිඩ් ඇන්ටිජන් සහ පී.සී.ආර්. පරීක්ෂණ ප්‍රතිඵලවලට අනුවයි.\nඅටලුගම ප්‍රදේශයෙන් පමණක් මේ වනවිට වාර්තා වී ඇති ආසාදිතයින් සංඛ්‍යාව 325 ක්.\nමහනුවර දිස්ත්‍රික්කයෙන්ද ඊයේ ආසාදිතයින් 36 දෙනෙකු වාර්තා වූ අතර, ඊට බෝගම්බර බන්ධනාගාරයෙන් වාර්තා වූ නව ආසාදිතයින් 24 දෙනෙකු ද අයත්.\nමේ අතර, කරාපිටිය වෛද්‍ය පීඨයේ සිසුවියකටද කොරෝනා වෛරසය ආසාදනය වී තිබෙනවා.\nපානදුර - කෙසෙල්වත්ත ප්‍රදේශයේ පදිංචිකාරිනියක වන ඇය සමඟ සබඳතා පැවැත් වූ තවත් සිසුවියන් 16 දෙනෙකු මේ වනවිට නිරෝධායනයට යොමුකිරීමටයි පියවර ගෙන ඇත්තේ.\nසේම, හැඳල - කෙරවලපිටිය ප්‍රදේශයේ පැවති දානමය පුණ්‍ය කර්මයකට සහභාගි වූ පුද්ගලයෙකුට කොරෝනා වෛරසය ආසාදනය වී ඇති බව අනාවරණ වීමෙන් පසුව සිදුකළ පී.සී.ආර්. පරීක්ෂණවලදී තවත් 14 දෙනෙකුට වෛරසය ආසාදනය වී ඇති තහවුරු වී තිබෙනවා. ඒ අනුව ආශ්‍රිතයින් ස්වයං නිරෝධායනයට යොමුකිරීමට පියවර ගෙන ඇති බවයි වත්තල සෞඛ්‍ය වෛද්‍ය නිලධාරිනිය සඳහන් කළේ.\nමේ අතර, වැලිපැන්න පොලිස් ස්ථානයට අනුයුක්තව සේවය කළ පොලිස් නිලධාරීන් 27 දෙනෙකුට කොරෝනා වෛරසය ආසාදනය වී ඇති බව තහවුරු වී තිබෙනවා. ඒ සමඟ තවත් පොලිස් නිලධාරීන් 56 දෙනෙකු ස්වයං නිරෝධායනයට යොමුකර ඇති අතර, පොලිස් ස්ථානයද විෂබීජහරණය කිරීමටයි පියවර ගැනුණේ.\nමේ වනවිට මෙරටින් වාර්තා වන සමස්ත කොරෝනා ආසාදිතයින්ගේ සංඛ්‍යාව 24,532 ක් ලෙස සටහන් වන අතර, ඉන් 17,817 ක් සම්පූර්ණයෙන් සුවය ලබා තිබෙනවා.",
       "URL": "https://www.hirunews.lk/256123/ඊයේත්-වැඩිම-කොරෝනා-ආසාදිතයින්-කොළඹින්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2299"
}