{
       "Source": "hirunews",
       "Timestamp": "Tuesday, 01 November 2022 - 14:42",
       "Headline": "කැන්ගරුවන් ව දිනවන අපේ සනායා (ඡායාරූප)",
       "News Content": "ශ්‍රී ලාංකික ටේබල් ටෙනිස් ශූරියක් වන සනායා බුද්ධදාස ලබන දෙසැම්බර් 4 සිට 11 දක්වා ටියුනිසියාවේ ටියුනිස් නුවර පැවැත්වෙන ටේබල් ටෙනිස් යොවුන් ලෝක කුසලාන තරගාවලියේ ඕස්ට්‍රේලියානු කණ්ඩායම නියෝජනය කිරීම සඳහා තෝරා ගෙන තිබෙනවා.\nඑහි දී ඇය 19න් පහළ කේවල, යුගළ හා මිශ්‍ර යුගල යන අංශ තුනෙන්ම තරග වැදීමට නියමිත යි.\nඕස්ට්‍රේලියාවේ මෙල්බර්න් නුවර මේරිබිනොන්ග් උසස් විද්‍යාලයේ අධ්‍යාපනය ලැබීමට යාමට පෙර සනායා වයස අවුරුදු 12 දී ශ්‍ර්‍රී ලංකා අවුරුදු 15න් පහල කණ්ඩායම නියෝජනය කර තිබුණා.\n” මං ඕස්ට්‍රේලියාවට එන කොට බලාපොරොත්තුවක් තිබුණා කවද හරි ටේබල් ටෙනිස් ක්‍රීඩාවෙන් ඔලිම්පික් නියෝජනය කරන්න. දැනට මං ඕස්ට්‍රේලියාවේ 17න් පහල හා19 න් පහල අංක එකේ ශ්‍රේණිගතයි. ජාතික විවෘත ශ්‍රේණිගත කිරීම් වල මං නව වැනි ස්ථානයේ ඉන්නවා. ලංකාවෙන් මෙහි ඇවිත් සුළු කාලෙකින් ලබා ගත් මේ ජයග්‍රහණ ගැන සතුටුයි! “\nසනායා ඕස්ට්‍රේලියාවේ සිට එසේ පවසනවා.\nඕස්ට්‍රේලියාවට යාමට පෙර ඇය කොළඹ විශාඛා විද්‍යාලයේ ඉගෙනුම ලැබූ අතර, මේ වන විට ඕස්ට්‍රේලියා යොවුන් ටේබල් ටෙනිස් කණ්ඩායම සමග විදෙස් පුහුණුවක නිරතව සිටිනවා.",
       "URL": "https://www.hirunews.lk/319382/කැන්ගරුවන්-ව-දිනවන-අපේ-සනායා-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=763"
}