{
       "Source": "hirunews",
       "Timestamp": "Tuesday, 23 May 2023 - 13:00",
       "Headline": "චීන ජාතිකයාගේ \"ගිනි\" රාජ්‍යයට අයත් ගමන් බලපත්‍රය ව්‍යාජ එකක් බව තහවුරු වේ",
       "News Content": "ගමන් බලපත් දෙකක් සහිතව මෙරටට ඇතුල්වීමට තැත් කළ චීන ජාතිකයා සතුව තිබූ ගිනි රාජ්‍යයට අයත් ගමන් බලපත්‍රය ව්‍යාජ එකක් බව එම රාජ්‍යය විසින් ආගමන විගමන දෙපාර්තමේන්තුව අද(23) දැනුවත් කර තිබෙනවා.\nපසුගිය 18 වෙනිදා මෙරටට පැමිණී මෙම චීන ජාතිකයා ආගමන විගමන දෙපාර්තමේන්තුවේ නිලධාරීන් විසින් ප්‍රශ්න කිරීමේ දී කලහකාරී ලෙස හැසිරී තිබුණා.\nඑහිදී ඇති වූ සැකය මත පරීක්ෂා කිරීමේදී මොහු සතුව මෙම ව්‍යාජ ගමන් බලපත්‍රය තිබී හමුව තිබෙනවා.\nඑම චීන ජාතිකයාට මෙරට වෙත ඇතුළුවීමට අවසර ලබා දෙන ලෙස රාජ්‍ය අමාත්‍ය අරුන්දික ප්‍රනාන්දු විසින් ලිඛිතව ඉල්ලීමක් ද සිදුකර තිබෙන බවද වාර්තා වෙනවා.\nමහජන ආරක්ෂක අමාත්‍ය ටිරාන් අලස් ඊයෙ(22) පැවති මාධ්‍ය හමුවකදී පැවසූයේ මේ සම්බන්ධව වගකිව යුත්තේ වැරදි උපදෙස් ලබා දුන් රාජ්‍ය ඇමති අරුන්දික නොව එම වැරදි උපදෙස් මත රටේ නීතිය නිසිලෙස ක්‍රියාත්මක නොකළ ආගමන විගමන නිලධාරීන් බැවින් සිද්ධියට වගකිව යුතු සියලුම නිලධාරීන්ට එරෙහිව පරීක්ෂණයක් පවත්වා නීතිය ක්‍රියාත්මක කරන බවයි.",
       "URL": "https://www.hirunews.lk/335997/චීන-ජාතිකයාගේ-ගිනි-රාජ්‍යයට-අයත්-ගමන්-බලපත්‍රය-ව්‍යාජ-එකක්-බව-තහවුරු-වේ",
       "Category": "Local News",
       "Parent URL": "https://www.hirunews.lk/local-news.php?pageID=323"
}