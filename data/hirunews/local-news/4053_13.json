{
       "Source": "hirunews",
       "Timestamp": "Sunday, 04 March 2018 - 12:32",
       "Headline": "එම්.එච්.එම්. අෂ්රොෆ්ගේ මරණය සම්බන්ධයෙන් වන විමර්ශන වාර්තාව මුස්ලිම් කොංගසය අතට",
       "News Content": "මීට වසර 18 කට පෙර හිටපු අමාත්‍ය සහ මුස්ලිම් කොංග්‍රස් නායක එම්.එච්.එම්. අෂ්රොෆ් ගේ මරණයට හේතුවූ ශ්‍රී ලංකා ගුවන් හමුදාවට අයත් එම්.අයි. 17 හෙලිකොප්ටර් යානයේ අනතුර සම්බන්ධයෙන් වන විමර්ශන වාර්තාව ශ්‍රී ලංකා මුස්ලිම් කොංග්‍රසය තොරතුරු දැනැගැනීමේ පනත යටතේ දැන් ලබාගෙන තිබෙනවා.\nඑහි හිටපු සභාපති බසීර් සේගු දාවුද් හිරු ප්‍රවෘත්ති අංශයට සඳහන් කළේ අදාළ වාර්තාවේ ඇතුළත් කරුණු හෙළිදරව් කිරීම සම්බන්ධයෙන් නීතිවේදීන්ගේ උපදෙස් ලබාගනිමින් සිටින බවයි.\nහිටපු අභියාචනාධිකරණ විනිසුරු එල්.කේ.ජි. වීරසේකරගේ ප්‍රධානත්වයෙන් යුත් කොමිසමක් මගින් 2000 වසරේ සැප්තැම්බර් 16 වනදා බිබිලේ - ඌරකන්ද ප්‍රදේශයේදී ගුවන් හමුදා එම්.අයි. 17 හෙලිකොප්ටර් යානය අනතුරට ලක්වීම සම්බන්ධයෙන් සොයා බැලූ අතර, එහි වාර්තාවයි මෙලෙස ලබාගෙන ඇත්තේ.\nඑහි සඳහන් වන පරිදි හිටපු අමාත්‍ය එම්.එච්.එම්. අෂ්රොෆ්ගේ මරණයට හේතු වූ අනතුර කිසිවෙකු හෝ කිසියම් කණ්ඩායමක් විසින් සැළසුම් කරන ලද්දක් නොවේ.\nඑමෙන්ම එම අනතුර යානයේ සිදුවූ පිපිරීමක් නිසා සිදුවූ බවට සාක්ෂියක් නොමැති බවද රජයේ රස පරීක්ෂක සහ අධිකරණ වෛද්‍ය වාර්තා උපුටා දක්වමින් කොමිසම අනාවරණ කර තිබෙනවා.\nඑමෙන්ම කොමිසම මගින් අනාවරණ කරගෙන ඇති තවත් කරුණක් වන්නේ හිටපු අමාත්‍යවරයාගේ නැගෙනහිර සංචාරය සඳහා ලබාදුන් හෙලිකොප්ටර් යානය අලූත්වැඩියා කරමින් පැවති එකක් බවයි.\nමේ නිසා නඩත්තු කටයුතුවල නොසැළකිල්ලක් අනතුරට හේතුවී ඇති බව තොරතුරු දැනගැනීමේ අයිතිය පනත යටතේ ලබාගත් කොමිෂන් වාර්තාවේ සඳහන් බවයි මුස්ලිම් කොංග්‍රසය සඳහන් කළේ.",
       "URL": "https://www.hirunews.lk/185083/එම්-එච්-අෂ්රොෆ්ගේ-මරණය-සම්බන්ධයෙන්-වන-විමර්ශන-වාර්තාව-මුස්ලිම්-කොංගසය-අතට",
       "Category": "Local News",
       "Parent URL": "https://www.hirunews.lk/local-news.php?pageID=4053"
}