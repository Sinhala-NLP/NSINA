{
       "Source": "hirunews",
       "Timestamp": "Monday, 28 August 2023 - 15:42",
       "Headline": "මරණය අභියස සිටි තිත් මුවාට අභය දානය",
       "News Content": "පවතින නියගයත් සමග රණව කන්ද රක්ෂිතයේ සිට ආහාර හා ජලය සොයා යමින් සිටි තිත් මුවෙකු දඩයක්කරුවකු විසින් ඇටවූ මද්දකට හසුව සිටියදී දිවි බේරා ගෙන වනජීවී නිලධාරීන්ට බාර දීමට ගල්කිරියාගම ‍මොරොත්තේගම ප්‍රදේශයේ ගම්වැසියන් තිදෙනෙකු කටයුතු කර තිබෙනවා.\nගල්කිරියාගම මොරොත්තේගම ප්‍රදේශයේ පදිංචි ගල්නෑව ප්‍රාදේශීය ලේකම් කාර්යාලයේ සේවයේ නියතු සිසිර කුමාර තෙන්නකෝන් හා ඔහුගේ පුතා වන ලක්ෂිත පියුමන්ත තෙන්නකෝන් හා ටී.එම්.උපනන්ද යන අය මෙම තිත් මුවා බේරා ගැනීමට මූලිකත්වය ගෙන තිබෙන්නේ.\nපසුව ගල්කිරියාගම වනසත්ව අඩවි ආරක්ෂක කාර්යාලයට ඒ බව දන්වා එම නිලධාරීන්ට තිත් මුවා බාර දීමට ද එම තිදෙනා කටයුතු කර තිබිණ.\nවනජීවී නිලධාරීන් පැවූසයේ පවතින නියං තත්ත්වයත් සමග රණව කන්ද රක්ෂිතයේ සිට ආහාර හා ජලය සොයා යන අවස්ථාවක මෙම තිත් මුවා දඩයක්කරුවකු ඇටවූ මන්දකට හසුව ඇති බවයි.\nමෙලෙස දඩයක්කරුවන්ගේ මන්දට හසුව සිටියදී ප්‍රදේශවාසීන් විසින් දිවි බේරා ගෙන ඇති තිත් මුවාගේ වයස අවුරුදු 03ක පමණ වෙතැයි වනජීවී නිලධාරීහු අනුමාන කරනවා.\nදඩයක්කරුවන්ගේ මද්දට හසුවීමෙන් එම තිත් මුවාගේ පසු පස පාද යුගලයේ පහළ කොටස් කැපී වෙන්ව ගොස් තිබෙන අතර පාද යුගලයේ කොටස් අහිමිව ඇතත් එම තිත් මුවා යහපත් සෞඛ්‍ය තත්ත්වයෙන් පසුවන බැවින් දිවි බේරා ගැනීමට හැකි වනු ඇති බව වනජීවී නිලධාරීහු පවසන්නේ.\nඑම තිත් මුව පැටවා ගල්කිරියාගම වනසත්ව අඩවි ආරක්ෂක කාර්යාලයට රැගෙනවිත් මුවාට අවශ්‍ය මූලික පහසුකම් සැපයීමෙන් පසුව අවශ්‍ය කඩිනම් පශු වෛද්‍ය ප්‍රතිකාර ලබා දීම සදහා එම තිත් මුවා වනජීවී සංරක්ෂණ දෙපාර්තමේන්තුවට අයත් ගිරිතලේ වන සත්ව රෝහල වෙත කඩිනමින් ඇතුළත් කිරීමට ගල්කිරියාගම වනසත්ව අඩවි ආරක්ෂක කාර්යාලයේ නිලධාරීහු කටයුතු කර තිබෙනවා.\nවනසතුන් දඩයම සදහා එම මදු ඇටවූ පුද්ගලයා සොයා ගල්කිරියාගම වනසත්ව අඩවි ආරක්ෂක කාර්යාලය මගින් විමර්ශනයක් ආරම්භ කර තිබෙනවා.\nඔබ ප්‍රදේශයේ සිදුවන වනජීවී අපරාධ හා එවන් අපරාධවල නිරතවන්නන් වෙතොත් දුරකතන අංක1992 ඔස්සේ වනජීවී සංරක්ෂණ දෙපාර්තමේන්තුවට තොරතුරු ලබා දෙන ලෙස ජනතාවගෙන් ඉල්ලා සිටිනවා.",
       "URL": "https://www.hirunews.lk/346423/මරණය-අභියස-සිටි-තිත්-මුවාට-අභය-දානය",
       "Category": "Local News",
       "Parent URL": "https://www.hirunews.lk/local-news.php?pageID=66"
}