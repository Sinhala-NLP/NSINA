{
       "Source": "hirunews",
       "Timestamp": "Tuesday, 09 March 2021 - 10:34",
       "Headline": "අදානි සමූහය එක් කර ගත්තේ, ඉන්දීය රජයේ නම් කිරීමක් ලෙස සලකා බව ආණ්ඩුව කියයි",
       "News Content": "කොළඹ වරායේ බටහිර පර්යන්තය සංවර්ධනය කිරීම සඳහා අදානි සමාගම සමඟ සාකච්ඡා ආරම්භ කළේ එය ඉන්දීය රජයේ නම් කිරීමක් ලෙස සලකා බව සම කැබිනට් ප්‍රකාශක අමාත්‍ය උදය ගම්මන්පිළ ප්‍රකාශ කළා.\nඅමාත්‍ය මණ්ඩල තීරණ දැනුම් දීම සඳහා රජයේ ප්‍රවෘත්ති දෙපාර්තමේන්තුවේ අද පෙරවරුවේ පැවති මාධ්‍ය හමුවට එක්වෙමින් ඔහු වැඩිදුරටත් සඳහන් කළේ නැගෙනහිර පර්යන්තය සංවර්ධනය කිරීම සඳහා ඉන්දියාව විසින් අදානි සමූහය නම් කර තිබූ බවයි.\nකෙසේ නමුත්, වෘත්තීය සමිති විරෝධතා මැද නැගෙනහිර පර්යන්තය විදේශ සමාගමක් සමඟ ඒකාබද්ධව සංවර්ධනය කිරීමේ ප්‍රයත්නය රජය විසින් අත්හැර දමනු ලැබුවා.\nබටහිර පර්යන්තය සංවර්ධනය කිරීමට සැලසුම් කිරීමේදී අදානි සමූහය සමඟ තවදුරටත් සාකච්ඡා කිරීමට ලක් රජය කටයුතු කළා.\nඒ, අදානි සමූහය ඉන්දීය රජයේ නම් කිරීමක් යන මතයේ පිහිටා බවයි අමාත්‍ය උදය ගම්මන්පිළ වැඩිදුරටත් සඳහන් කළේ.\nබටහිර පර්යන්තය සංවර්ධනය කිරීම සඳහා ඉන්දීය සමාගමක් එක්ව සිටින්නේ තම රජයේ සම්බන්ධයකින් තොරව බවට ඉන්දීය විදේශ අමාත්‍යාංශය පසුගිය දා ප්‍රකාශ කළා.\nහින්දු මාධ්‍යවේදිනිය විමසා සිටියේ කලාපයේ තවත් වරාය කිහිපයක් පවත්වාගෙන යන අදානි සමූහයට බටහිර පර්යන්තයේ බහුතර කොටස් ලබාදීම බැඳියා පිළිගැටුමකට මුල් නොවන්නේ ද යන්නයි.\nඑහිදී අමාත්‍ය ගම්මන්පිළ කියා සිටියේ බටහිර පර්යන්තය, නැගෙනහිර පර්යන්තය තරම් ක්‍රමෝපාය වැදගත්කමකින් යුක්ත නොවන බවයි.\nබටහිර පර්යන්තය සහ නැගෙනහිර පර්යන්තය කොළඹ වරායේ අන්ත දෙකක පර්යන්තයන් බැවින් ඒවායේ වැදගත්කම වෙනස් වන්නේ කෙසේ දැයි හින්දු මාධ්‍යවේදිනිය මෙහිදී විමසා සිටියා.\nඑහිදී අමාත්‍ය උදය ගම්මන්පිළි කියා සිටියේ නැගෙනහිර පර්යන්තයට ඉන්දියානු සහ බංග්ලාදේශ කුඩා නෞකා පැමිණෙන ගැඹුරෙන් අඩු පැරණි වරාය මෙන්ම බහාලුම් නෞකා පැමිණෙන ගැඹුරු වරාය ද අයත් වන බවයි.\nමේ නිසා ගොඩබාන බහාලුම් කුඩා නැව්වලට පැටවීමේ මෙහෙයුම් සිදුකළ හැකි එකම පර්යන්තය නැගෙනහිර පර්යන්තය බවයි අමාත්‍යවරයා අවධාරණය කළේ.",
       "URL": "https://www.hirunews.lk/264788/අදානි-සමූහය-එක්-කර-ගත්තේ-ඉන්දීය-රජයේ-නම්-කිරීමක්-ලෙස-සලකා-බව-ආණ්ඩුව-කියයි",
       "Category": "Local News",
       "Parent URL": "https://www.hirunews.lk/local-news.php?pageID=2100"
}