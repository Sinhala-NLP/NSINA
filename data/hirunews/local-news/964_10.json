{
       "Source": "hirunews",
       "Timestamp": "Friday, 05 August 2022 - 7:55",
       "Headline": "සංචාරක වීසා මත පැමිණෙන ශ්‍රී ලාංකිකයන් ගැන මැලේසියාව අවධානයෙන්",
       "News Content": "සංචාරක වීසා මත පැමිණෙන ශ්‍රී ලාංකිකයන් සම්බන්ධයෙන් මැලේසියාව දැඩි අවධානයකින් පසුවන බව ජාතික මිනිස් ජාවාරම්වලට එරෙහි කාර්ය සාධක බලකාය පවසනවා.\nනිවේදනයක් නිකුත් කරමින් එම බලකාය පෙන්වා දෙන්නේ සතියක කාලය තුළ පමණක් සංචාරක වීසා මත එරටට පැමිණි ශ්‍රී ලාංකිකයින් 20 දෙනෙකු පමණ ආපසු හරවා යැවීමට මැලේසියාව පියවර ගෙන ඇති බවයි.\nවැඩි පිරිසක් සංචාරක වීසා මත මැලේසියාවට පැමිණ රැකියා සොයා ගැනීමට නොහැකිව මිනිස් ජාවාරම්කරුවන්ට හසුව රැවටීමට ලක්වන අවස්ථාත්, අඩු වැටුප් සහ කම්කරු අයිතිවාසිකම්වලට පටහැනි දැඩි අමානුෂික තත්ත්වයන් යටතේ රැකියා කිරීමට සිදුවන අවස්ථාත් බහුලව වාර්තා වී ඇති බව ජාතික මිනිස් ජාවාරම්වලට එරෙහි කාර්ය සාධක බලකාය පෙන්වා දෙනවා.\nනීතිවිරෝධී සංක්‍රමණිකයින් සඳහා මැලේසියාවෙන් පිටවීමට ලබා දී තිබූ පොදු සමා කාලය ජුනි 30 වැනිදායින් අවසන් වූ අතර, වලංගු වීසා බලපත්‍ර නොමැතිව එරට රැඳී සිටින විදේශිකයින් අත්අඩංගුවට ගැනීම සඳහා මැලේසියානු ආරක්ෂක අංශ මේ වනවිට අඛණ්ඩ වැටලීම් ක්‍රියාත්මක කරන බව සඳහන්.\nඑසේ අත්අඩංගුවට පත්වුවහොත් බන්ධනාගාරගත වීමට සිදුවනු ඇති බැවින් නීත්‍යානුකූල සහ නීත්‍යානුකූල මාර්ග ඔස්සේ විදේශ රැකියා සඳහා යොමුවන ලෙස ජාතික මිනිස් ජාවාරම්වලට එරෙහි කාර්ය සාධක බලකාය වැඩිදුරටත් සියලුම ශ්‍රී ලාංකිකයින්ට දැනුම් දෙනවා.",
       "URL": "https://www.hirunews.lk/311931/සංචාරක-වීසා-මත-පැමිණෙන-ශ්‍රී-ලාංකිකයන්-ගැන-මැලේසියාව-අවධානයෙන්",
       "Category": "Local News",
       "Parent URL": "https://www.hirunews.lk/local-news.php?pageID=964"
}