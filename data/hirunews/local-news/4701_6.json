{
       "Source": "hirunews",
       "Timestamp": "Friday, 20 January 2017 - 11:09",
       "Headline": "හිටපු නියෝජ්‍ය ඇමති සරත් කුමාර ගුණරත්නට ඇප",
       "News Content": "හිටපු ධීවර නියෝජ්‍ය අමාත්‍ය සරත් කුමාර ගුණරත්නට අද ඇප නියම කෙරුණා.\nඒ කොළඹ ප්‍රධාන මහේස්ත්‍රාත් ලාල් බණ්ඩාර හමුවට ඔහු අද (20) ඉදිරිපත් කිරීමෙන් අනතුරුවයි.\nමීගමු කලපු සංවර්ධන යෝජනා ක්‍රමයකට ලබාදුන් රුපියල් ලක්ෂ 112 ක මුදලක් වංචා කළ බව කියන සිද්ධිය සම්බන්ධයෙන් ප්‍රකාශයක් ලබාදීම සඳහා අපරාධ පරීක්ෂණ දෙපාර්තමේන්තුව පැමිණි අවස්ථාවේදී හිටපු නියෝජ්‍ය අමාත්‍යවරයා පසුගිය ජනවාරි 2 වනදා අත්අඩංගුවට ගනු ලැබුවා.\nඑතැන් සිට ඔහු රක්ෂිත බන්ධනාගාර ගත කර සිටියා.\nඅද දිනයේදී ඔහු රුපියල් 25,000 ක මුදල් ඇපයක් සහ රුපියල් ලක්ෂ 10 බැගින් වූ ශරීර ඇප දෙකක් මත මුදා හැරීමටයි විනිසුරුවරයා නියෝග කළේ.\nඊට අමතරව, හිටපු නියෝජ්‍ය අමාත්‍යවරයාට සෑම මසකම අවසන් ඉරුදින උදෑසන 9 ත් 12 ත් අතර අපරාධ පරීක්ෂණ දෙපාර්තමේන්තුවට වාර්තා කරන ලෙස ද මහේස්ත්‍රාත්වරයා නියෝග කර තිබෙනවා.\nමෙම නඩුවට අදාළව හිටපු නියෝජ්‍ය අමාත්‍ය සරත් කුමාර ගුණරත්නගේ බෑණනුවන් වන උපුල් චමින්ද කුමාරසිංහ ද අද දින නීතිඥයෙකු මාර්ගයෙන් අධිකරණයට භාර වූ අතර, ඔහු ලබන 3 වනදා දක්වා රක්ෂිත බන්ධනාගාර ගත කිරීමට මහේස්ත්‍රාත්වරයා නියෝග කළා.",
       "URL": "https://www.hirunews.lk/152487/හිටපු-නියෝජ්‍ය-ඇමති-සරත්-කුමාර-ගුණරත්නට-ඇප",
       "Category": "Local News",
       "Parent URL": "https://www.hirunews.lk/local-news.php?pageID=4701"
}