{
       "Source": "hirunews",
       "Timestamp": "Tuesday, 27 September 2016 - 18:19",
       "Headline": "මවකගේ මරණය ගැන රෝහලට චෝදනා",
       "News Content": "තම කුළුඳුල් දරුවා මව්කිරි ප්‍රතික්ෂේප කිරීම හේතුවෙන් කළුතර - නාගොඩ රෝහලට පැමිණි මවක් වෛදවරුන්ගේ නොසැලකිල්ල හේතුවෙන් හදිසියේ අසනීප වී මියගිය බවට ඇයගේ ඥාතීන් චෝදනා කරනවා.\n20 හැවිරිදි එම මව, පයාගල - කටුකුරුන්ද වත්තේ පදිංචිකාරිණියක්.\nපසුගිය 17 වනදා දරු ප්‍රසූතිය සඳහා රෝහල් ගතවන ඇය ඊට පසුදින දරුවා බිහිකරන අතර, එදිනම පස්වරුවේ රෝහලෙන් පිටවී නිවස බලා ගොස් තිබෙනවා.\nකෙසේ වෙතත් 19 වනදා ඇය දරුවා සමඟ යළි රෝහලට පැමිණෙන්නේ දරුවා මව් කිරි නොබොන බව පවසමින්.\nපසුව දරුවා නොමේරූ ළදරු  ඒකකයට ඇතුළත් කෙරෙන අතර මව රෝහලේ රැඳී සිටිනවා.\n24 වනදා රාත්‍රියේ මෙම මව හදිසියේ අසනීප වූ බවත්, 25 වනදා ඇය මියගිය බවත්, ඥාතීන් ප්‍රකාශ කරන්නේ ඒ පිළිබඳව රෝහල් බලධාරීන් නිසි අවධානයක් යොමු නොකළ බවටද චෝදනා කරමින්.\nඅප මේ පිළිබඳව කළුතර - නාගොඩ රෝහලේ අධ්‍යක්‍ෂ වෛද්‍ය ප්‍රදීප් වික්‍රමසිංහගෙන් විමසීමක් කළා.\nඔහු කියා සිටියේ මෙම මව විෂබීජයක් ශරීරගතවීම හේතුවෙන් මියගොස් ඇති බවට මූලික පරීක්ෂණවලදී අනාවරණ වූ බවයි.\nකෙසේ වෙතත් පශ්චාත් මරණ පරීක්ෂණයේදී විවෘත තීන්දුවක් ලබාදී ඇති බව සඳහන් කළ ඔහු ඇයගේ මරණය සම්බන්ධයෙන් වෙනම පරීක්ෂණයක් ක්‍රියාත්මක බවද සඳහන් කළා.",
       "URL": "https://www.hirunews.lk/143959/මවකගේ-මරණය-ගැන-රෝහලට-චෝදනා",
       "Category": "Local News",
       "Parent URL": "https://www.hirunews.lk/local-news.php?pageID=4861"
}