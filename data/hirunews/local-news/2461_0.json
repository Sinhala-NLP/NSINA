{
       "Source": "hirunews",
       "Timestamp": "Friday, 11 September 2020 - 21:23",
       "Headline": "ජනපති අටමස්ථානය වැඳ ආශිර්වාද ලබා ගනී (වීඩියෝ)",
       "News Content": "ජනාධිපති ගෝඨාභය රාජපක්ෂ ඓතිහාසික අනුරාධපුර අටමස්ථානය වැඳ ආශිර්වාද ලබා ගෙන තිබෙනවා.\nජනාධිපති මාධ්‍ය අංශය කියාසිටියේ අද (11) පස්වරුවේ අනුරාධපුරයට ගිය ජනාධිපතිවරයා අටමස්ථානාධිපති පූජ්‍ය පල්ලේගම සිරි නිවාස නායක හිමියන් බැහැ දැක පිළිසඳරක ද නිරත වු බවයි.\nජය ශ්‍රී මහා බෝධීන් වහන්සේ අභියස ආගමික වතාවත්වල නිරත වූ ජනාධිපතිවරයා රැස්ව සිටී ජනතාවගෙන් තොරතුරු විමසා තිබෙනවා.\nඓතිහාසික රුවන්වැලි මහා සෑය විහාරාධිපති පූජ්‍ය පල්ලේගම හේමරතන නායක හිමියන් සමග ද කෙටි පිළිසඳරක නිරත වූ ජනාධිපති ගෝඨාභය රාජපක්ෂ  රුවන් වැලි මහා සෑ රඳුන් වැඳ ආශිර්වාද ලබා ගත්තා.\nපුද බිමෙහි රැස්ව සිටී ජනතාව සමග ද ඔහු කතා බහ කර තිබෙනවා.\nජනාධිපතිවරයා ජේතවන විහාරාධිකාරී පූජ්‍ය හල්මිල්ලෑවේ රතනපාල හිමියන් බැහැ දැක ආශිර්වාද ගෙන ආගමික වතාවත්වල නිරත වූ අතර ජේතවන විහාරයේ සංරක්ෂණ කටයුතු කෙරෙහි ද ජනාධිපතිවරයාගේ අවධානය යොමු කෙරුණා.\nගෝඨාභය රාජපක්ෂ මහතා අභයගිරිය විහාරයට ගොස් විහාරාධිකාරී පූජ්‍ය කල්ලංචියේ රතනසිරි හිමියන්ගේ සුව දුක් විමසනු ලැබුවා.\nඅභයගිරි විහාරය වැඳ පුදාගත් ජනාධිපතිවරයා විහාරයේ සංවර්ධන කටයුතුවල වත්මන් තත්ත්වය ද සොයා බැලූ බවයි ජනාධිපති මාධ්‍ය අංශය කියාසිටියේ.",
       "URL": "https://www.hirunews.lk/249996/ජනපති-අටමස්ථානය-වැඳ-ආශිර්වාද-ලබා-ගනී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2461"
}