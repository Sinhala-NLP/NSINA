{
       "Source": "hirunews",
       "Timestamp": "Tuesday, 15 December 2020 - 19:56",
       "Headline": "සිය මවගේ අවමගුල දා මත්පැන් විෂ වී මියගිය සහෝදරයින් දෙදෙනා (වීඩියෝ)",
       "News Content": "සිය මවගේ අවමගුලට සහභාගී වී මත්පැන් පානය කිරීමෙන් පසු ඇති වූ අසාත්මිකතාවක් හේතුවෙන් එකම පවුලේ සහෝදරයින් දෙදෙනෙකු අද ජීවිතක්ෂය පත් වුණා.\nඔවුන් සමඟ මත්පැන් පානය කළ තවත් පුද්ගලයෙක් රෝහල් ගත කර ඇති අතර අදාළ මත්පැන් ලබා දුන් පුද්ගලයා මීරිගම පොලිසිය විසින් අත්අඩංගුවට ගෙන තිබෙනවා.\nමේ අතර පසුගිය වසරේ මෙවැනිම මත්පැන් විෂවීමකින් මීරිගම, පල්ලේවෙල ප්‍රදේශයේ පුද්ගලයන් පිරිසක් මියගිය ද ඔවුන්ට මත්පැන් විකුණූ පුද්ගලයන්ට මෙතෙක් නීතිය ක්‍රියාත්මක වී නොමැති බවට ප්‍රදේශවාසීන් චෝදනා කරනවා.\nමීරිගම - මොට්ටෑවවත්ත - කීනදෙනිය ප්‍රදේශයේ සිය මවගේ අවමංගල්‍ය උත්සවයට සහභාගී වීමෙන් අනතුරුව එකම පවුලේ සහෝදරයින් දෙදෙනෙකු මත් පැන් පානය කිරීමෙන් ඇති වූ ආසාත්මිකතාවක් හේතුවෙන් ජීවිතක්ෂයට පත්ව තිබෙනවා.\nමිය ගිය පුද්ගලයින් දෙදෙනා සමඟ පෙරේදා රාත්‍රියේ පුද්ගලයින් සිව් දෙනෙක් මත්පැන් පානය කර ඇති බවට තොරතුරු අණාවරණ වූ බව පොලිසිය සඳහන් කළා.\nවැඩිදුරටත් හෙළිවී ඇත්තේ අසල්වැසි නිවසක පුද්ගලයකු ලබා දුන් ස්ප්‍රීතු පානය කිරීමෙන් පසු මෙම අසාත්මිකතා මතු  වී ඇති බවයි.\nමත් පැන් පානය කල සිව් දෙනාගෙන් තිදෙනෙකු මීරිගම සහ වරකාපොළ රොහල්වලට ඇතුලත් කිරීමෙන් අනතුරුව ඉන් එකම පවුලේ සහෝදරයින් දෙදෙනා ජීවිතක්ෂයට පත්ව තිබෙනවා.\nඑළෙස ජීවිතක්ෂයට පත් වුණේ  47 හැවිරිදි සහ 54 හැවිරිදි අනුරාධපුර - ගල්නෑව ප්‍රදේශයේ පදිංචිකරුවන් දෙදෙනෙක්.\nඔවුන්ගේ මෘත ශරීර මීරීගම සහ වරකාපොළ රෝහල් වල තැන්පත් කර ඇති අතර පශ්චාත් මරණ පරික්ෂණ අද සිදු කෙරුණා.\nමෙම පුද්ගලයින්ට පානය කිරීම සඳහා ස්ප්‍රීතු ලබා දුන් පුද්ගලයාගෙන් මීරිගම පොලිසිය වැඩිදුර ප්‍රශ්න කිරීම් සිදු කරනවා.\nසිද්ධිය සම්බන්ධයෙන් ස්ථානීය පරික්ෂණය සිදු කිරීම සඳහා අත්තනගල්ල වැඩ බලන මහේස්ත්‍රාත් සිතාරා මීමන මහත්මිය එම ස්ථානයට පැමිණියා.\nමේ අතර පසු මීරිගම - පල්ලේවෙල ප්‍රදේශයේ පවත්වාගෙන ගිය මත්පැන් නිශ්පාදනාගාරයකින් මත්පැන් පානය කළ පුද්ගලයින් පිරිසක් පසුගිය වසරේ ජීවිතක්ෂයට පත්ව තිබුණේ ද ආසාද්මිකතා ඇති වීම හේතුවෙන්.\nඑළෙස මිය ගිය ඇතැම් පිරිසකගේ සිරුරු විවිධ ස්ථාන වල තිබී හමුවී තිබුණේ හදිසියේ ඇති වූ ආසාත්මිකතා සමග ඔවුන් මියයාම හේතුවෙන්.\nඑම සිද්ධියෙන් වසරකටත් වැඩි කාලයක් ඉක්ම ගොස් තිබුද අදාල මත්පැන් නිශ්පාදන කළ පුද්ගලයින්ට මෙතෙක් නීතීය ක්‍රියාත්මක වී නොමැති බවට ප්‍රදේශවාසීන් චෝදනා කරනවා.\nඑම මත් පැන් පානය කර අතුරු ආබාධ සහිතව දිවි බේරා ගත් පිරිස් අදටත් සිය ජීවිකාව පවා කර ගත නොහැකි තරමට අසරණ වී සිටිනවා.",
       "URL": "https://www.hirunews.lk/257112/සිය-මවගේ-අවමගුල-දා-මත්පැන්-විෂ-වී-මියගිය-සහෝදරයින්-දෙදෙනා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2272"
}