{
       "Source": "hirunews",
       "Timestamp": "Sunday, 12 March 2023 - 14:26",
       "Headline": "මතු පරපුර වෙනුවෙන් පරිසරය රැකීම හැමගේ යුතුකමක් -  ජ්‍යේෂ්ඨ උපදේශක සාගල (ඡායාරූප)",
       "News Content": "එක්ස්ප්‍රස් පර්ල් නෞකාව ගිනි ගැනීම හේතුවෙන් මෙරට වෙරළ තීරයට සිදු වූ පරිසර හානිය අවම කර ගනිමින් වෙරළ තීරයේ කැළි කසළ ඉවත් කිරීම යන්ත්‍රානුසාරයෙන් සිදු කිරීමේ වැඩසටහන ජාතික ආරක්ෂාව පිළිබඳ ජනාධිපති ජ්‍යෙෂ්ඨ උපදේශක සහ ජනාධිපති කාර්ය මණ්ඩල ප්‍රධානි සාගල රත්නායකගේ ප්‍රධානත්වයෙන් ආරම්භ වුණා.\nඒ මට්ටක්කුලිය, කාක දූපත් වෙරළ තීරයේ දීයි.\nසමුද්‍රීය පරිසර ආරක්ෂණ අධිකාරිය, වෙරළ සංරක්ෂණ දෙපාර්තමේන්තුව, පළාත් සභා හා පළාත් පාලන අමාත්‍යාංශය, මධ්‍යම පරිසර අධිකාරිය, ශ්‍රී ලංකා පොලිස් පරිසර ඒකකය, ශ්‍රී ලංකා නාවික හමුදාව මෙන්ම තුඩාව බ්‍රදර්ස් පුද්ගලික සමාගම ඒකාබද්ධව වැඩසටහන ක්‍රියාවට නංවනු ලබනවා.\nමෙහිදී අදහස් දැක්වූ සාගල රත්නායක කියා සිටියේ ශ්‍රී ලංකාව සංචාරක ආකර්ෂණයට ලක්ව ඇත්තේ සුන්දර වෙරළ තීරය, පරිසරය සහ සංස්කෘතික උරුමයන් නිසා බවයි.\nඑබැවින් වෙරළ තීරය රැක ගනිමින් සංචාරක කර්මාන්තය ශක්තිමත්ව ඉදිරියට පවත්වාගෙන යාම මෙන්ම මතු පරපුර වෙනුවෙන් පරිසරය රැක දීම සියලුදෙනාගේ වගකීමක් බව ද ඔහු සඳහන් කළා.",
       "URL": "https://www.hirunews.lk/329723/මතු-පරපුර-වෙනුවෙන්-පරිසරය-රැකීම-හැමගේ-යුතුකමක්-ජ්‍යේෂ්ඨ-උපදේශක-සාගල-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=481"
}