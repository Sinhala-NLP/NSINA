{
       "Source": "hirunews",
       "Timestamp": "Sunday, 15 January 2017 - 6:51",
       "Headline": "නියඟයට මුහුණ දෙන්න අමාත්‍යාංශ 05 ක් සීරුවෙන් - කුඹුරු අක්කර එක්ලක්ෂ 20,000 ක් අවදානමේ",
       "News Content": "පවතින නියං කාලගුණ තත්ත්වය සම්බන්ධයෙන් අදාළ විෂය ක්ෂේත්‍රයන් නියෝජනය කරන අමාත්‍යවරුන් සහ ජනාධිපතිවරයා සතියකට වරක් රැස්වී සමාලෝචනයක යෙදෙන බව විදුලිබල අමාත්‍ය රංජිත් සියඹලාපිටිය ප්‍රකාශ කළා.\nකොළඹ දී ඊයේ මාධ්‍ය වෙත අදහස් දක්වමින් ඔහු කියා සිටියේ  ඕනෑම තත්ත්වයකට මුහුණදීමට රජය සූදානමින් සිටින බවයි.\nකෘෂිකර්ම, වාරිමාර්ග, ආපදා කළමනාකරණ, විදුලිබල සහ බලශක්ති මෙන්ම ජලසම්පාදන අමාත්‍යාංශවල අමාත්‍යවරුන් සහ නිලධාරීන් සතියකට වරක් මෙලෙස හමුවී පවතින තත්ත්වයට මුහුණදීම පිළිබඳව සාකච්ඡා පවත්වනවා.\nඑසේම වාරිමාර්ග අධ්‍යක්ෂ ජනරාල් සමන් වීරසිංහ පැවසුවේ පවතින තත්ත්වය මත කුඹුරු අක්කර එක්ලක්ෂ 20,000 ක් පමණ විනාශ වීමේ අවදානමක් පවතින බවයි.\nදැනට වගා කර ඇති කුඹුරු ඉඩම් සඳහා ජලය නිකුත් නොකළහොත් ජල මට්ටම අඩුවී ඇති ප්‍රධාන ජලාශවල ජල ධාරිතාව සියයට 10 දක්වා අඩුවනු ඇති බව ඔහු කියා සිටියා.\nඑසේ වුවහොත් පානීය ජල අර්බුදයද උග්‍රවන බවයි අධ්‍යක්‍ෂ ජනරාල්වරයා සඳහන් කළේ.\nහැකි උපරිම අයුරින් වගා කර ඇති කුඹුරු නියඟයෙන් බේරාගැනීමට උත්සාහ කරන බවද ඔහු සඳහන් කළා.\nමේ අතර, පවතින දැඩි වියලි කාලගුණ තත්ත්වය හමුවේ විදුලිය, ජලය පමණක් නොව ආහාර ද්‍රව්‍යයද අරපිරිමැස්මෙන් භාවිත කරන ලෙස ආපදා කළමනාකරන මධ්‍යස්ථානය ජනතාවගෙන් ඉල්ලා සිටියා.\nනියඟය හරහා ඇතිවිය හැකි අහිතකර බලපෑම් අඩුකරගැනීමට එය අත්‍යාවශ්‍ය බවයි ඔවුන් සඳහන් කරන්නේ.\nපවතින කාලගුණ තත්ත්වය හමුවේ කෘෂිභෝග විනාශවීමේ අවදානමක් පවතින හෙයින් ආහාර සුරක්ෂිත කරගැනීම අත්‍යාවශ්‍ය වී ඇති බව ආපදා කළමනාකරණ මධ්‍යස්ථානයේ අදහසයි.\nඑසේම ජලාශ සහ ගංඟාවල ජල මට්ටමද සීග්‍රයෙන් පහත වැටෙන තත්ත්වයක් දක්නට ලැබෙන බව එම මධ්‍යස්ථානය වැඩිදුරටත් ප්‍රකාශ කළා.",
       "URL": "https://www.hirunews.lk/152076/නියඟයට-මුහුණ-දෙන්න-අමාත්‍යාංශ-05-ක්-සීරුවෙන්-කුඹුරු-අක්කර-එක්ලක්ෂ-20000-අවදානමේ",
       "Category": "Local News",
       "Parent URL": "https://www.hirunews.lk/local-news.php?pageID=4709"
}