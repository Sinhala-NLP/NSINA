{
       "Source": "hirunews",
       "Timestamp": "Friday, 26 August 2022 - 10:39",
       "Headline": "බලංගොඩ කස්සප හිමිට හා ධානිෂ් අලීට ඇප (වීඩියෝ)",
       "News Content": "අග්‍රාමාත්‍ය කාර්යාලයට අයුතු ලෙස ඇතුළු වී එහි දේපලවලට හානි කිරීමේ චෝදනාව මත අත්අඩංගුවට ගෙන රක්ෂිත බන්ධනාගාරගත කර සිටි පියත් නිකේෂල සහ බලංගොඩ කස්සප හිමියන් රුපියල් ලක්ෂ 5 බැගින් වූ ශරීර ඇප මත මුදා හැරීමට කොළඹ කොටුව මහේස්ත්‍රාත් අධිකරණය නියෝග කළා.\nඒ ඔවුන් කොටුව මහේස්ත්‍රාත් තිලිණ ගමගේ හමුවට අද (26) ඉදිරිපත් කළ අවස්ථාවේදීයි.\nසැකකරුවන් වෙනුවෙන් පෙනී සිටි නීතිඥවරුන් කළ ඇප ඉල්ලීම සලකා බැලීමෙන් අනතුරුව යි මහේස්ත්‍රාත්වරයා මෙම නියෝගය නිකුත් කර ඇත්තේ.\nමේ අතර, ගාලුමුවදොර පැවති අරගලයට සමගාමීව පසුගිය මැයි 9 සහ ජුලි 9 සිදු වූ සිද්ධීන්ට අදළ ව තවත් සැකකරුවන් 8 දෙනෙකු පොලිසීය අත්අඩංගුවට ගෙන තිබෙනවා.\nඒ අනුව, මැයි 9 වනදා හිටපු අමාත්‍යවරුන් වන රෝහිත අබේගුණවර්ධන සහ ජොන්ස්ටන් ප්‍රනාන්දුගේ නිවාසවලට පහර දී දේපලවලට අලාභ හානි සිදුකිරීම් චෝදනාවලට පුද්ගලයෙකු බස්නාහිර දකුණු අපරාධ කොට්ඨාශයේ නිලධාරින් විසින් අත්අඩංගුවට ගෙන තිබෙනවා.\nඔහු රත්මලාන ප්‍රදේශයේ පදිංචි 24 හැවිරිදි තරුණයෙක්.\nමේ අතර, හිටපු අමාත්‍ය අරුන්දික ප්‍රනාන්දුගේ නිවසට හා කාර්යාලයට පහරදී ගිනි තැබීමේ සිද්ධියට අදාළව දංකොටුව ප්‍රදේශයේ පදිංචි 45 හැවිරිදි පුද්ගලයෙකු ද අත්අඩංගුවට ගත් බවයි පොලිස් මාධ්‍ය කොට්ඨාශය සඳහන් කළේ.\nඑමෙන්ම, එදිනම ගාලුමුවදොර විරෝධතාකරුවන්ට පහරදීමට පැමිණි පුද්ගලයින් ප්‍රවාහනය කළ බස් රථ 5 කට පහරදුන් බව කියන 29 හැවිරිදි අතුරුගිරිය ප්‍රදේශයේ පුද්ගලයෙකු ද අත්අඩංගුවට ගැණුනා.\nඑසේම, මැයි 10 වනදා උමංදාව බෞද්ධ විශ්ව ගම්මානයට පහර දී අනර්ථයක් සිදු කිරීමේ චෝදනාවට සැකකරුවන් සිව් දෙනෙකු ද පොලීසිය අත්අඩංගුවට ගෙන තිබෙනවා.\nඔවුන් 27 ත් 67 ත් අතර වියේ පසුවන මඩහපොල ප්‍රදේශයේ පදිංචිකරුවන්.\nමේ අතර, ජුලි 9 වනදා කොටුව ජනාධිපති මන්දිරයට ඇතුළු වී එහි දේපලවලට හානි කිරීම සම්බන්ධයෙන් 34 හැවිරිදි තොඩුවාව - ග්‍රේස්ලන්ත ප්‍රදේශයේ පදිංචිකරුවෙක් අත්අඩංගුවට ගත් බව පොලීසිය සඳහන් කළා.\nඑමෙන්ම, ජුලි 9 වනදා හිටපු ජනාධිපති ගෝඨාභය රාජපක්ෂ ගුවන් යානයකයින් පිටත්ව යාම සම්බන්ධයෙන් සමාජ මාධ්‍ය ඔස්සේ සිදුකළ ප්‍රචාරයක් පිලිබඳ ප්‍රකාශයක් ලබා ගැනීම සඳහා සමාජ මාධ්‍ය ක්‍රියාකාරි නලින් රාජපක්ෂ අද අපරාධ පරීක්ෂණ දෙපාර්තමේන්තුවට කැඳවා තිබුණා.\nපැයක පමණ ප්‍රකාශයක් ලබාදීමෙන් අනතුරුව ඔහු එම දෙපාර්තමේන්තුවෙන් පිටව ගිය බවයි අප වාර්තාකරු කියා සිටියේ.\nමේ අතර, ජනාධිපති මන්දිරයට ඇතුළු වීමේ චෝදනාවට අත් අඩංගුවට ගත් ධානිෂ් අලී ඇතුළු තවත් දස දෙනෙකුට ද ඇප ලැබී ඇති බව වාර්තා වනවා.",
       "URL": "https://www.hirunews.lk/313764/බලංගොඩ-කස්සප-හිමිට-හා-ධානිෂ්-අලීට-ඇප-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=913"
}