{
       "Source": "hirunews",
       "Timestamp": "Sunday, 15 May 2022 - 17:29",
       "Headline": "ඩීසල් නැවක් කොළඹට වරායට (වීඩියෝ)",
       "News Content": "ඉන්දීය ණය ආධාර යටතේ තවත් ඩීසල් තොගයක් අද මෙරටට ලඟා වී තිබෙනවා.\nටොම් හෙල්විග් සමාගම විසින් මෙම ඩීසල් තොගය මෙරටට ලබාදී ඇති අතර, ඒ අනුව ඉන්දියාවෙන් මෙරටට ඉන්ධන මෙට්‍රික් ටොන් ලක්ෂ හතරක ලැබී ඇති බවයි කොළඹ ඉන්දීය මහ කොමසාරිස් කාර්යාලය සඳහන් කළේ.\nමේ අතර හෙට සිට යළිත් ඉන්ධන බෙදාහැරීමේ කටයුතු යථා තත්වයට පත්වනු ඇති බව ලංකා ඛනිජ තෙල් පෞද්ගලික ටැංකි රථ හිමියන්ගේ සංගමය පවසනවා.\nඅදට යෙදී තිබෙන වෙසක් පොහෝ දින නිවාඩුව නිමිත්තෙන් ඉන්ධන බෙදාහැරීමේ කටයුතු නතර කළ බවයි එම සංගමය සඳහන් කළේ.\nකෙසේ වෙතත් අද දිනයේදී දිවයිනේ ප්‍රදේශ රැසක ජනතාව ඉන්ධන නොමැතිවීමෙන් අපහසුතාවට පත්ව පිරවුම්හල් අසළ දිගු පෝලිම් දක්නට ලැබුණා.\nඇතැම් ඉන්ධන පිරවුම්හල් රැසක් ඉන්ධන නොමැති බවට පවසමින් වසා දැමීමට ද කටයුතු කර තිබෙනවා.\nලංකා ඛනිජ තෙල් පෞද්ගලික ටැංකි රථ හිමියන්ගේ සංගමයේ සම ලේකම් ශාන්ත සිල්වා සඳහන් කළේ මේ වනවිටත් ඩීසල් මෙට්‍රික් ටොන් 42,000 ක් රැගත් නෞකාවක් දිවයිනට පැමිණ ඇති බවයි.\nහෙට සිට යළිත් පෙට්‍රල් සහ ඩීසල් බෙදාහැරීමේ කටයුතු ආරම්භ කරන බව ද ඔහු කියා සිටියා.\nඑමෙන්ම ඉන්ධන අර්බුදය මෙන්ම තවදුරටත් ගෑස් අර්බුදයද දිවයිනේ ඇතැම් ප්‍රදේශවලින් වාර්තාවනවා.\nමේ අතර වෙසක් පෝය නිමිත්තෙන් අද සහ හෙට යන දිනවල විදුලි කප්පාදුවක් සිදු නොකරන බවයි මහජන උපයෝගීතා කොමිසම සඳහන් කළේ.",
       "URL": "https://www.hirunews.lk/304429/ඩීසල්-නැවක්-කොළඹට-වරායට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1166"
}