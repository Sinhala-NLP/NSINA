{
       "Source": "hirunews",
       "Timestamp": "Monday, 30 May 2016 - 18:53",
       "Headline": "හමුදාවට අධිකරණ නියෝගයක්",
       "News Content": "මාධ්‍යවේදී ලසන්ත වික්‍රමතුංග ඝාතනය සම්බන්ධ පරීක්ෂණ සඳහා හමුදා බුද්ධි අංශ කඳවුරුවල ඇති තොරතුරු හා ලේඛන අපරාධ පරීක්ෂණ දෙපාර්තමේන්තුව වෙත ලබාදෙන ලෙස අධිකරණය අද යුද හමුදාපතිවරයා වෙත නියෝග කළා.\nගල්කිස්ස ප්‍රධාන මහේස්ත්‍රාත් මොහොමඩ් සහබ්දීන් මෙම නියෝගය නිකුත් කළේ අපරාධ පරීක්ෂණ දෙපාර්තමේන්තුව අධිකරණයෙන් කළ ඉල්ලීමක් සලකා බැලීමෙන් අනතුරුවයි.\nමෝටර් රථයකින් ගමන් කරමින් සිටි මාධ්‍යවේදී ලසන්ත වික්‍රමතුංග අත්තිඩිය ප්‍රදේශයේදී වෙඩි තබා ඝාතනය කෙරුණේ 2009 වසරේ ජනවාරි 8 වන දායි. සිද්ධිය සම්බන්ධයෙන් මීට පෙර සැකකරුවන් කිහිප දෙනෙකු අත්අඩංගුවට ගැනුණ ද ඔවුන් අදාළ සිද්ධියට සම්බන්ධ නොමැති බවට පසුව අනාවරණ වුණා.\nමේ අතර, නීත්‍යානුකූල නොවන ලෙස අලි පැටවෙකු ළඟ තබා ගැනීම සම්බන්ධයෙන් චෝදනා එල්ල වී තිබෙන කොළඹ අතිරේක මහේස්ත්‍රාත් තිළිණ ගමගේ ඉදිරිපත් කර ඇති ඇප අයදුම සලකා බැලීම ලබන මස 2 වන දා දක්වා කල් තැබුණා.\nනුගේගොඩ මහේස්ත්‍රාත් කණිෂ්ක විජේරත්න සදහන් කළේ මහේස්ත්‍රාත් තිළිණ ගමගේ මෙතෙක් සැකකරුවෙකු ලෙස නම් කර නොමැති නිසා ඒ සම්බන්ධයෙන් නීතිපති උපදෙස් ලබා ගැනීමට සිදුව ඇති බවයි.\nකෙසේ වෙතත්, අතිරේක මහේස්ත්‍රාත් තිළිණ ගමගේ සැකකරුවෙකු ලෙස නම් කර අධිකරණයට ඉදිරිපත් කරන්නැයි නීතිපතිවරයා මේ වන විටත් අපරාධ පරීක්ෂණ දෙපාර්තමේන්තුවට දැනුම් දී තිබෙනවා.\nඒ අනුව විනිසුරුවරයාට අපරාධ පරීක්ෂණ දෙපාර්තමේන්තුව වෙත පැමිණ ප්‍රකාශයක් ලබාදෙන ලෙස දැනුම් දුන්න ද ඔහු මෙතෙක් එහි පැමිණ නැහැ.\nඑසේම නිසි ලියාපදිංචි කිරීමක් සහ බලපත්‍රයක් නොමැතිව අලි පැටවෙකු ළඟ තබා ගැනීම සම්බන්ධයෙන් අපරාධ පරීක්ෂණ දෙපාර්තමේන්තුව හමුවේ පෙනී සිටින ලෙස කොළඹ ප්‍රධාන මහේස්ත්‍රාත් ගිහාන් පිලපිටිය ද විනිසුරු තිළිණ ගමගේ වෙත නියෝග කළේ පසුගිය 18 වනදායි.\nඅතිරේක මහේස්ත්‍රාත් තිළිණ ගමගේ සම්බන්ධයෙන් අධිකරණයේ නඩුවක් විභාගයට ගැනෙන බැවින් ඔහුගේ සේවය තාවකාලිකව අත්හිටුවීමට ද අධිකරණ සේවා කොමිෂන් සභාව තීරණය කළා.",
       "URL": "https://www.hirunews.lk/134374/හමුදාවට-අධිකරණ-නියෝගයක්",
       "Category": "Local News",
       "Parent URL": "https://www.hirunews.lk/local-news.php?pageID=5026"
}