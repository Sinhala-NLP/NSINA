{
       "Source": "hirunews",
       "Timestamp": "Saturday, 25 December 2021 - 10:00",
       "Headline": "විදෙස්ගත ශ්‍රී ලාංකිකයන්ගේ ප්‍රේෂණ සඳහා ලබාදෙන අතිරේක දිරි දීමනාව දීර්ඝ කෙරේ",
       "News Content": "විදෙස්ගත ශ්‍රී ලාංකිකයන් විසින් මෙරටට එවන ලද ප්‍රේෂණ සඳහා අතිරේක දිරි දීමනාවක් ලබාදීමේ කාලසීමාව තවත් මාසයකින් දීර්ඝ කිරීමට තීරණය කළ බව ශ්‍රී ලංකා මහ බැංකුව ප්‍රකාශ කළා.\nවිදේශයන්හි සේවයේ නියුතු ශ්‍රී ලාංකිකයන්ගේ ඉල්ලීම් සළකා බලා දැනට ඇමරිකානු ඩොලරයකට ගෙවනු ලබන රුපියල් 10 ක අතිරේක දිරි දීමනාව ඒ අනුව ලබන වසරේ ජනවාරි 31 වනදා දක්වා ක්‍රියාත්මක වනු ඇති.\nමෙම අතිරේක දිරි දීමනාව ප්‍රකාශයට පත් කිරීමෙන් අනතුරුව විදේශීය ප්‍රේෂණවල දක්නට ලැබුණු හිතකර වර්ධනයට ප්‍රතිචාර වශයෙන් එම තීරණයට එළඹුණු බවයි මහ බැංකුව නිකුත් කළ නිවේදනයක දැක්වෙන්නේ.\nඑමෙන්ම විදේශ සේවා නියුක්තිකයන් විසින් විදේශ විනිමය හුවමාරු ආයතන සහ බැංකු හරහා ශ්‍රී ලංකාවට තම විදේශ මුදල් ප්‍රේෂණය කිරීමේදී එම ආයතනවලට ගෙවනු ලබන ගාස්තු නිශ්චිත සීමාවකට යටත්ව ශ්‍රී ලංකා මහ බැංකුව විසින් දැරීමට තීරණය කර තිබෙනවා.\nඒ අනුව ඉදිරියේදී විදේශයන් හි සේවය කරන ශ්‍රී ලාංකිකයන් විශාල පිරිසකට කිසිදු ගාස්තුවකින් තොරව තම විදේශ මුදල් මෙරටට එවීමට හැකිවනු ඇති බවයි මහ බැංකුව අවධාරණය කළේ.",
       "URL": "https://www.hirunews.lk/292079/විදෙස්ගත-ශ්‍රී-ලාංකිකයන්ගේ-ප්‍රේෂණ-සඳහා-ලබාදෙන-අතිරේක-දිරි-දීමනාව-දීර්ඝ-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=1471"
}