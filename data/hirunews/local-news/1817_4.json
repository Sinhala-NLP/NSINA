{
       "Source": "hirunews",
       "Timestamp": "Friday, 16 July 2021 - 13:09",
       "Headline": "කුසල් ජනිත් හට ඉන්දීය තරග සංචාරය අහිමි වෙයි",
       "News Content": "ශ්‍රී ලංකා ක්‍රිකට් කණ්ඩායමේ ආරම්භක පිතිකරු හා කඩුළු රකින්නා වන කුසල් ජනිත් පෙරේරා හට එළැඹෙන ඉන්දීය සංචාරයේ එක් දින හා පන්දුවාර 20 තරගාවලි අහිමි වන බව ශ්‍රී ලංකා ක්‍රිකට් නිවේදනයක් නිකුත් කරමින් පවසනවා.\nමීට හේතු වී ඇත්තේ මෙම ප්‍රහාරාත්මක පිතිකරුවාගේ උරහිසේ මතුව ඇති ආබාධයක්.\nපුහුණුවීම් අතරතුර මතුවූ මෙම ආබාධය හේතුවෙන් කුසල් ජනිත් විවේක ගන්වන ලෙස වෛද්‍ය උපදෙස් ලැබී තිබෙනවා.\nමේ අතර පුහුණුවීම් අතරතුර වම් පාදයේ වළලූකර ප්‍රදේශයේ ඇති වූ ආබාධයක් හේතුවෙන් වේග පන්දු යවන ක්‍රීඩක බිනුර ප්‍රනාන්දු හට ද ඉන්දියාව සමග පැවැත්වෙන එක්දින තරගාවලිය අහිමි වෙන බව ශ්‍රි ලංකා ක්‍රිකට් මාධ්‍ය වෙත නිකුත් කළ නිවේදනයක සඳහන් වනවා.\nබිනුර මෙම ආබාධයට මුහුණ දුන්නේ පසුගිය පහළොස් වෙනිදා පුහුණුවීම් අතරතුරදීයි.\nකෙසේ වෙතත් ඔහුට ඉන්දියාව සමග පැවැත්වෙන පන්දුවාර විස්ස තරඟාවලිය සඳහා එක්වීමට හැකි වනු ඇති බවටයි ශ්‍රී ලංකා ක්‍රිකට් විශ්වාසය පළ කරන්නේ.",
       "URL": "https://www.hirunews.lk/277120/කුසල්-ජනිත්-හට-ඉන්දීය-තරග-සංචාරය-අහිමි-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1817"
}