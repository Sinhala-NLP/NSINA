{
       "Source": "hirunews",
       "Timestamp": "Tuesday, 20 October 2020 - 10:30",
       "Headline": "රිෂාඩ්ගේ පෙත්සම වලංගු ද නැද්ද - තීරණය 6 වන දා",
       "News Content": "අපරාධ පරීක්ෂණ දෙපාර්තමේන්තුව විසින් තමන්ව අත්අඩංගුවට ගැනීම වැලැක්වීමේ නියෝගයක් නිකුත් කරන ලෙස ඉල්ලා හිටපු අමාත්‍ය රිෂාඩ් බදියුදීන් ඉදිරිපත් කර තිබෙන රිට් පෙත්සම තවදුරටත් පවත්වාගෙන යන්නේද නැද්ද යන්න සම්බන්ධයෙන් ලබන මස 06 වනදා දැනුම් දෙන බව අභියාචනාධිකරණය අද (20)නියෝග කළා.\nමෙම පෙත්සම කුමුදුනී වික්‍රමසිංහ සහ සෝභිත රාජකරුණා යන අභියාචනාධිකරණ විනිසුරු මඩුල්ල හමුවේ කැදවනු ලැබූ අවස්ථාවේ.\nඑහිදී පෙත්සම්කාර රිෂාඞ් බදියුදින් වෙනුවෙන් පෙනී සිටි ජනාධිපති නීතිඥ ෆයිස් මුස්තාෆා අධිකරණය හමුවේ කරුණු දක්වමින් කියා සිටියේ මේ වනවිටත් සිය සේවාදායකයා අත්අඩංගුවට ගෙන ඇති බැවින් මෙම පෙත්සම තවදුරටත් පවත්වාගෙන යාම සම්බන්ධයෙන් ඔහුගෙන් උපදෙස් ලබා ගැනීමට අවශ්‍ය බවයි.\nඑමෙන්ම සිය සේවාදායකයා අත්අඩංගුවට ගැනීම සඳහා නීතිපතිවරයාට මේ ආකාරයෙන් උපදෙස් ලබා දීමට බලයක් නොමැති බවද ඔහු කියා සිටියා.\nඒ අනුව ඉදිරිපත් වූ කරුණු සලකා බැලූ අභියාචනාධිකරණ විනිසුරු මඩුල්ල නොවැම්බර් මස 06 වනදා මෙම පෙත්සම කැඳවීමට නියම කළ අතර එදිනට පෙත්සම සම්බන්ධයෙන් පෙත්සම්කාර පාර්ශවයේ ස්ථාවරය දැනුම් දෙන ලෙසද නියෝග කළා.\nකෙසේ වෙතත් ඊයේ රක්ෂිත බන්ධනාගාර ගත කෙරුණු රිෂාඞ් බදියුදීන් මන්ත්‍රීවරයා අද පාර්ලිමේන්තුවට නොපැමිණි බවයි හිරු පාර්ලිමේන්තු වාර්තාකරු සඳහන් කළේ.",
       "URL": "https://www.hirunews.lk/252922/රිෂාඩ්ගේ-පෙත්සම-වලංගු-ද-නැද්ද-තීරණය-6-වන-දා",
       "Category": "Local News",
       "Parent URL": "https://www.hirunews.lk/local-news.php?pageID=2379"
}