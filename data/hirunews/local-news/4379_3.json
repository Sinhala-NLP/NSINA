{
       "Source": "hirunews",
       "Timestamp": "Wednesday, 09 August 2017 - 19:22",
       "Headline": "අමුතු ක්‍රමයකට සන්නද්ධ වීමට ගොවි සමිතියක් සැරසේ",
       "News Content": "වගා හානි සදහා රුපියල් 40,000 වන්දි මුදලක් ලබාදෙන ලෙස ඉල්ලමින් සමස්ත ලංකා ගොවිජන සම්මේලනය කෘෂිකර්ම අමාත්‍යාංශය ඉදිරිපිට අද (09) විරෝධතාවයක නිරත වුණා.\nඒ, පාර්ලිමේන්තු වටරවුමේ සිට කෘෂිකර්ම අමාත්‍යාංශය දක්වා පාගමනින් පැමිණීමෙන් අනතුරුවයි.\nපාර්ලිමේන්තුවට පිවිසෙන මාර්ගය අසලින් කෘෂිකර්ම අමාත්‍යාංශය දෙසට පිවිසෙන මාර්ගය පොලිසිය අවහිර කර තිබූ අතර, විරෝධතාකරුවන් රජමල්වත්ත දෙසින් වන මාර්ගයෙන් කෘෂිකර්ම අමාත්‍යාංශයට ඇතුළු වූ බවයි අප වාර්තාකරු සඳහන් කළේ.\nපසුව ගොවිජන සම්මේලනයේ නියෝජිතයින් 10 දෙනෙකු සහ කෘෂිකර්ම අමාත්‍ය දුමින්ද දිසානායක සමඟ සාකච්ඡාවක් පැවැත්වුණා.\nඅනතුරුව මාධ්‍ය වෙත අදහස් දැක්වූ සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න කියා සිටියේ ගොවීන්ට වන්දි ලබාදීමට අමාත්‍යවරයා පොරොන්දු වූ බවත්, ඒවා ඉටු නොවන්නේ නම් ආයුධවලින් නොව කොසු, හනසුවලින් ගොවියා සන්නද්ධ කරන බවයි.\nමේ අතර, අත්පත් කරගෙන ඇති තම ඉඩම් කඩිනමින් මුදා හරින ලෙස ඉල්ලා කිලිනොච්චි - ඉරණතිව් දුපතේ ධීවර ජනතාවද ජනාධිපති ලේකම් කාර්යාලය අසල අද (09) පෙරවරුවේ විරෝධතාවක නිරත වුණා.\nඑමෙන්ම, සමෘද්ධි දීමනාව කප්පාදු කිරීමට ගෙන ඇති තීරණයට විරෝධය පළ කරමින් මොණරාගල ප්‍රදේශයේ ග්‍රාමසේවා වසම් 26 ක ජනතාව මොණරාගල ප්‍රාදේශීය ලේකම් කාර්යාලය ඉදිරිපිට අද පෙරවරුවේ විරෝධතාවක නිරත වුණේ මොණරාගල - වැල්ලවාය මාර්ගය අවහිර කරමින්.",
       "URL": "https://www.hirunews.lk/168033/අමුතු-ක්‍රමයකට-සන්නද්ධ-වීමට-ගොවි-සමිතියක්-සැරසේ",
       "Category": "Local News",
       "Parent URL": "https://www.hirunews.lk/local-news.php?pageID=4379"
}