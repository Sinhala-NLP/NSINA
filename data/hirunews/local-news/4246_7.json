{
       "Source": "hirunews",
       "Timestamp": "Monday, 30 October 2017 - 7:30",
       "Headline": "රජයේ යෝජනා ගැන සයිටම් ආයතනයේ තීන්දුව අද, වෛද්‍යවරුන්ගේ සංගමයත් රැස්වේ",
       "News Content": "මාළඹේ සයිටම් පෞද්ගලික වෛද්‍ය පීඨය සම්බන්ධයෙන් රජය ඉදිරිපත් කර ඇති යෝජනා පිළිබඳව සයිටම් ආයතනයේ මතය අද (30) ප්‍රකාශයට පත්කිරීමට නියමිතයි.\nඒ පිළිබඳව සාකච්ඡා කිරීම සඳහා සයිටම් ආයතනයේ ඉහළ කළමනාකාරීත්වය රැස්ව ඉන් අනතුරුව ඔවුන්ගේ තීරණය දැනුම්දෙනු ඇති.\nකෙසේ වෙතත්, රජය ඉදිරිපත් කර ඇති යෝජනා තමන් වෙත ලැබී නොමැති බවත්, එය මාධ්‍ය මගින් පමණක් දුටු බවත් සයිටම් ආයතනයේ ප්‍රකාශකයෙකු සඳහන් කළා.\nමාළඹේ සයිටම් පෞද්ගලික වෛද්‍ය පීඨය අහෝසි කිරීමට රජය ඊයේ තීරණය කළා.\nරජයේ ප්‍රවෘත්ති දෙපාර්තමේන්තුව නිවේදනයක් නිකුත් කරමින් සඳහන් කළේ නෙවිල් ප්‍රනාන්දු සහ ඔහුගේ පවුලේ හිමිකාරීත්වය දරමින් ලාභ පදනම් කර ගත් ආයතනය අහෝසි කර ලාභ නොලබන ආයතනයක් ස්ථාපිත කිරීමට අපේක්ෂා කරන බවයි.\nසයිටම් පෞද්ගලික වෛද්‍ය පීඨය සම්බන්ධයෙන් මතුව තිබූ ගැටළුව නිරාකරණය කිරීම සඳහා ජනාධිපතිවරයා විසින් පත් කළ කමිටුවේ විසඳුම් ඇතුළත් නිවේදනයට අනුව සියලු පාර්ශවකරුවන්ට සාධාරණ වන සහ රජයේ ප්‍රතිපත්තියට අනුකූල වන ස්ථීර විසඳුමක් ලබාදීම සඳහා යෝජනා 8ක් ද මෙමගින් ඉදිරිපත් කර තිබෙනවා.\nඅදාළ යෝජනා ක්‍රියාත්මක කිරීම සඳහා ඉහළ මට්ටමේ නිලධාරීන්ගෙන් යුත් කමිටුවක් පත් කර සමස්ත ක්‍රියාවලිය මේ වසර අවසන් වන විට අනිවාර්යෙන් සම්පූර්ණ කළ යුතු බව ද රජයේ ප්‍රවෘත්ති අධ්‍යක්ෂ ජනරාල්වරයාගේ අත්සනින් යුතුව නිකුත් කළ එම නිවේදනයේ සඳහන්.\nමේ අතර රජයේ යෝජනාවලිය සම්බන්යෙන් තීරණයක් ගැනීම සඳහා රජයේ වෛද්‍ය නිලධාරීන්ගේ සංගමයේ විධායක සභාව අද රැස්වන බව රජයේ වෛද්‍ය නිලධාරින්ගේ සංගමයේ මාධ්‍ය ප්‍රකාශක වෛද්‍ය ප්‍රසාද් කොළඹගේ සඳහන් කළා.",
       "URL": "https://www.hirunews.lk/174752/රජයේ-යෝජනා-ගැන-සයිටම්-ආයතනයේ-තීන්දුව-අද-වෛද්‍යවරුන්ගේ-සංගමයත්-රැස්වේ",
       "Category": "Local News",
       "Parent URL": "https://www.hirunews.lk/local-news.php?pageID=4246"
}