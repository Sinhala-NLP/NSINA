{
       "Source": "hirunews",
       "Timestamp": "Wednesday, 25 October 2017 - 13:35",
       "Headline": "ව්‍යවස්ථා අතුරු වාර්තාව සංහිඳියාවට විසඳුමක් නොවේ - රතන හිමියන්ගෙන් ප්‍රකාශයක්",
       "News Content": "ආණ්ඩුක්‍රම ව්‍යවස්ථා මණ්ඩලය පාර්ලිමේන්තුවට ඉදිරිපත් කළ අතුරු වාර්තාවේ සංහිඳියාවට හෝ සුළු ජනකොටස්වලට විසදුමක් ලැබී නොමැති බව පාර්ලිමේන්තු මන්ත්‍රී පූජ්‍ය අතුරලියේ රතන හිමියන් ප්‍රකාශ කළා.\nශ්‍රී ලංකා ජාතික මහා සභාව කොළඹ අද (25) කැඳවා තිබූ මාධ්‍ය හමුවකට එක්වෙමිනුයි උන්වහන්සේ මේ බව සදහන් කළේ.\nජාතික භික්ෂු පෙරමුණ ද අද කොළඹදී මාධ්‍ය හමුවක් කැදවා තිබුණේ ව්‍යවස්ථා මණ්ඩලය ඉදිරිපත් කළ අතුරු වාර්තාව පිළිබදව අදහස් දැක්වීමටයි.\nආණ්ඩුක්‍රම ව්‍යවස්ථා මණ්ඩලයේ මෙහෙයුම් කමිටුවේ විසි දෙනෙකුගෙන් හත්දෙනෙකු පමණක් අතුරු වාර්තාව සඳහා කැමැත්ත පළ කර ඇති බවද මෙහිදී පූජ්‍ය අතුරලියේ රතන හිමියන් ප්‍රකාශ කර සිටියා.\nසියලූ ජාතීන්ට සාධාරණත්වය ඇතිවන පරිදි රට වෙනුවෙන් සිතා නව ව්‍යවස්ථාවක් ගෙන ආ යුතු බවයි උන්වහන්සේ එහිදී අවධාරණය කළේ.\nඑසේ නොමැතිව ව්‍යවස්ථාවක් ගෙන ඒමේ වුවමනාවෙන් පමණක් එය සිදු නොකළ යුතු බවද උන්වහන්සේ අවධාරණය කළා.\nමාධ්‍ය හමුවට එක්වෙමින් අදහස් දැක්වූ එම පෙරමුණේ ප්‍රධාන ලේකම් පූජ්‍ය වකමුල්ලේ උදිත හිමියන් සදහන් කළේ නව ආණ්ඩුක්‍රම ව්‍යවස්ථාවක අවශ්‍යතාවයක් මේ වනවිට රට තුළ නිර්මාණය වී ඇති බවයි.\nනව ව්‍යවස්ථාවක් සම්බන්ධයෙන් ඇතිවී තිබෙන සංවාදය හේතුවෙන් රටේ ප්‍රශ්න මේ වනවිට යටපත් වෙමින් පවතින බව ජනතා විමුක්ති පෙරමුණේ ප්‍රධාන ලේකම් ටිල්වින් සිල්වා කියා සිටියේ කොළඹ අද පැවති මාධ්‍ය හමුවකට එක්වෙමින්.",
       "URL": "https://www.hirunews.lk/174400/ව්‍යවස්ථා-අතුරු-වාර්තාව-සංහිඳියාවට-විසඳුමක්-නොවේ-රතන-හිමියන්ගෙන්-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=4254"
}