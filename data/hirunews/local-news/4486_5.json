{
       "Source": "hirunews",
       "Timestamp": "Saturday, 03 June 2017 - 16:21",
       "Headline": "සහන සැළසීමට චීනයෙන් මිලියන 22 ක් - ආධාර රැගත් ගුවන් යානයකුත් පැමිණෙයි",
       "News Content": "අයහපත් කාලගුණයෙන් විපතට පත් ජනතාවට සහන සැලසීම සඳහා චීන බෞද්ධ සංගමය විසින් රුපියල් මිලියන 22ක මූල්‍ය පරිත්‍යාගයක් ජනාධිපති මෛත්‍රීපාල සිරිසේන වෙත අද පෙරවරුවේ ලබාදුන්නා.\nඑම මුදල් අයහපත් කාලගුණයෙන් විපතට පත්ව නිවාස අහිමි වූ ජනතාවට නිවාස ඉදිකිරීම වෙනුවෙන් යොදා ගන්නා බව ජනාධිපතිවරයා එහිදී ප්‍රකාශ කළා.\nචීන රජයෙන් ශ්‍රී ලංකාවට ලබාදෙන මෙවන් සහයෝගය තුළින් දෙරට අතර පවතින දීර්ඝ කාලීන සබඳතා තවදුරටත් වර්ධනය වන බව ජනාධිපතිවරයා මෙහිදී ප්‍රකාශ කළේ යැයි ජනාධිපති මාධ්‍ය අංශය  සඳහන් කළා.\nමේ අතර ඇතිවී තිබෙන ආපදා තත්ත්වයට සහන සැලසිම සදහා චීනයේ සිට ආධාර තොග රැගත් විශේෂ ගුවන් යානයක් කටුනායක ගුවන් තොටුපලට පැමිණ තිබෙනවා.\nඅප ගුවන් තොටුපල වාර්තාකරු කියා සිටියේ මෙම විශේෂ ගුවන් යානය මගින් ඇමරිකානු ඩොලර් මිලියන 2.2 වටිනාකමකින් යුත් ආධාර තොග රැගෙන විත් ඇති බවයි.\nකූඩාරම් 600ක්, ඇඳ ඇතිරිලි 5000ක්, ජීවිතාරක්ෂක කබා 20,000ක්, ආරක්ෂිත පාවහන් කට්ටල 1000ක් මෙම තොගයට ඇතුලත්.\nඑය භාරගැනීම සදහා විදේශ කටයුතු අමාත්‍ය රවි කරුණායක මෙන්ම ආපදා කලමණාකරන අමාත්‍ය අනුර ප්‍රියදර්ශන යාපාද ගුවන් තොටුපලට පැමිණියා.\nචීන රජය නියෝජනය කරමින් ශ්‍රී ලංකාවේ චීන තානාපතිවරයා එම අවස්ථාවට එක්ව සිටි බවයි ගුවන් තොටුපල වාර්තාකරු කියා සිටියේ.\nමේ අතර ආපදාවට ලක්වූ ජනතාවට සහනාධාර රැගෙන පැමිණි චීන නාවික හමුදාවට අයත් චෑන්චුන්, ජින්ෂොව් සහ චා ඕහු යන නෞකා අද කොළඹ වරායෙන් පිටත්ව ගියා.\nඅදාළ නෞකා මෙරට විපතට පත් ජනතාවට සහන සැළසීම සඳහා වෛද්‍ය කණ්ඩායම් පහක් සහ ආපදා සහන කටයුතු සඳහා කුඩා යාත්‍රා 10 ක් රැගෙන ආ බවයි ශ්‍රී ලංකා නාවික හමුදාව නිවේදනය කළේ.",
       "URL": "https://www.hirunews.lk/162758/සහන-සැළසීමට-චීනයෙන්-මිලියන-22-ක්-ආධාර-රැගත්-ගුවන්-යානයකුත්-පැමිණෙයි",
       "Category": "Local News",
       "Parent URL": "https://www.hirunews.lk/local-news.php?pageID=4486"
}