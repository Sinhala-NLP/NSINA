{
       "Source": "hirunews",
       "Timestamp": "Wednesday, 28 October 2020 - 22:32",
       "Headline": "හෙරොයින් ජාවාරමේ නිරත වූ කාන්තාවන් දෙදෙනෙක් ඇතුළු 04ක් අත්අඩංගුවේ",
       "News Content": "මාතර ප්‍රදේශයේ හෙරොයින් ජාවාරමේ නිරත වූ කාන්තාවක් හෙරොයින් සමඟ අද (28) පස්වරුවේ අත්අඩංගුවට ගෙන තිබෙනවා.\nමාතර යුධ හමුදා කඳවුරේ බුද්ධි අංශ නිලධාරීන්ට ලද තොරතුරක් මත මාතර කොට්ඨාශ දූෂණ මර්දන අංශය විසින් මෙම අත්අඩංගුවට ගැනීම සිදුකර ඇති බවයි වැලිගම අප වාර්තාකරු පැවසුවේ.\nඅත්අඩංගුවට ගැනුණු සැකකාර කාන්තාව 25 හැවිරිදි වියේ පසුවන අතර ඇය සන්තකයේ තිබී සොයාගත් හෙරොයින් ප්‍රමාණය ග්‍රෑම් 325ක්.\nසිදුකළ වැඩිදුර විමර්ශන වලදී ජාවාරමට සම්බන්ධ බව කියන මාතර, තුඩාව ප්‍රදේශයේ පදිංචි 38 හැවිරිදි තවත් කාන්තාවක් සහ කඹුරුගමුව පෙදෙස් පදිංචි 22 සහ 27 යන වයස්වල පසුවන තරුණයින් දෙදෙනකු ද සැකපිට අත්අඩංගුවට ගෙන තිබෙනවා.\nසැකකරුවන් මාතර මහේස්ත්‍රාත් අධිකරණය වෙත ඉදිරිපත් කිරීමට නියමිතය අතර මේ සම්බන්ධයෙන් වැඩිදුර විමර්ශන සිදුකරනවා.",
       "URL": "https://www.hirunews.lk/253531/හෙරොයින්-ජාවාරමේ-නිරත-වූ-කාන්තාවන්-දෙදෙනෙක්-ඇතුළු-04ක්-අත්අඩංගුවේ",
       "Category": "Local News",
       "Parent URL": "https://www.hirunews.lk/local-news.php?pageID=2363"
}