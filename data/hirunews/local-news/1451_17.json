{
       "Source": "hirunews",
       "Timestamp": "Monday, 03 January 2022 - 19:12",
       "Headline": "චීන පොහොර නැවට ගෙවීම් කිරීම වළක්වමින් අධිකරණය නිකුත් කර තිබූ වාරණ නියෝගය ඉවතට (වීඩියෝ)",
       "News Content": "බැක්ටීරියා අඩංගු පොහොර තොගයක් මෙරටට ගෙන ආ බව කියන චීන සමාගමට, හා එහි  දේශීය නියෝජිතවරයාට මුදල් ගෙවීම වළක්වාලන ලෙස ඉල්ලා පවරා තිබූ නඩුව අද කොළඹ වාණිජ මහාධිකරණයේදී සමථයට පත්වුණා.\nඒ අනුව මුදල් ගෙවිම වළක්වාලමින් මහජන බැංකුවට එරෙහිව පනවා තිබූ වාරණ නියෝගය විසුරුවා හැරීමට ද කොළඹ වාණිජ මහාධිකරණ විනිසුරු ප්‍රදීප් හෙට්ටිආරච්චි මහතා නියෝග කළා.\nදෙපාර්ශ්වයේ නීතිඥවරු විසින් අධිකරණය හමුවේ මෝසමක් ගොනු කරමින් මෙම නඩු කටයුත්ත සමථයට පත් කිරීමට අවසර දෙන ලෙස අධිකරණයෙන් ඉල්ලා සිටියා.\nසමථ කොන්දේසි වලට අනුව ප්‍රමිතියෙන් යුත් පොහොර සැපයීම වෙනුවෙන් පැමිණිලිකාර කොළඹ කොමර්ෂල් පොහොර සමාගම ඇමෙරිකානු ඩොලර් මිලියන 6.7 ක මුදලක් ගෙවීමට එකඟ වී තිබෙනවා.\nප්‍රමිතියෙන් යුතු පොහොර ලබා නොදෙන්නේ නම් චීන සමාගම තැන්පත් කර ඇති මුදල් රාජසන්තක කිරීමට ද දෙපාර්ශ්වය අධිකරණය හමුවේ එකඟ වුණා.\nප්‍රමිතියෙන් යුතු පොහොර ලබා නොදෙන්නේ නම් ඒවා ප්‍රතික්ෂේප කිරීමේ අයිතිය ද පැමිණිලිකාර පාර්ශ්වය සතු වන බව සමථ කොන්දේසිවල සඳහන්.\nමේ යටතේ මුලින්ම මෙට්‍රික් ටොන් 90000 ක් කාබනික පොහොර ලබා ගැනීමට එකඟතාවය පළ වී තිබුණ ද මුල් අදියර යටතේ මෙට්‍රික් ටොන් 20 ක් ලබා ගැනීමට සමථ කොන්දේසි ඔස්සේ පැමිණිලිකාර සමාගම එකඟ වී තිබෙනවා.\nකරුණු සලකා බැලූ කොළඹ වාණිජ මහාධිකරණ විනිසුරු ප්‍රදීප් හෙට්ටිආරච්චි මහතා මෙම නඩු කටයුත්ත සමථයට පත් කිරීමට තීන්දු කළා.",
       "URL": "https://www.hirunews.lk/292929/චීන-පොහොර-නැවට-ගෙවීම්-කිරීම-වළක්වමින්-අධිකරණය-නිකුත්-කර-තිබූ-වාරණ-නියෝගය-ඉවතට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1451"
}