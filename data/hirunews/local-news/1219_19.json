{
       "Source": "hirunews",
       "Timestamp": "Wednesday, 20 April 2022 - 19:33",
       "Headline": "ආණ්ඩුවේ මන්ත්‍රී ධුර 117ට බසී - අදත් 3 දෙනෙකුගේ සහය අහිමි වෙයි (වීඩියෝ)",
       "News Content": "තවත් රාජ්‍ය අමාත්‍යවරුන් 3 දෙනෙකු ජනාධිපති ගෝඨාභය රාජපක්ෂ ඉදිරියේ ඊයේ දිවුරුම්දී තිබෙනවා.\nජනාධිපති මාධ්‍ය අංශය අද නිකුත් කළ නිවේදනයක දැක්වුණේ තරුණ හා ක්‍රීඩා රාජ්‍ය අමාත්‍යවරයා ලෙස එස්. වියාලේන්ද්‍රන් සහ ග්‍රාමීය මාර්ග සංවර්ධන රාජ්‍ය අමාත්‍ය ධුරයේ සිවනේසතුරෙයි චන්ද්‍රකාන්තන් දිවුරුම් දුන් බවයි.\nඑසේම, පසුගියදා ස්වාධීන වූ රිෂාඩ් බදියුදීන්ගේ නායකත්වය දරණ සමස්ත ලංකා මහජන කොංග්‍රසය නියෝජනය කරන එස්.එම්. මුෂාරෆ් මන්ත්‍රීවරයා දිවුරුම් දී ඇත්තේ පේෂ කර්මාන්ත හා දේශිය ඇඟලුම් නිෂ්පාදන ප්‍රවර්ධන රාජ්‍ය අමාත්‍යවරයා ලෙසයි.\nඑමෙන්ම, අධ්‍යාපන සේවා සහ ප්‍රතිසංස්කරණ රාජ්‍ය අමාත්‍ය ධුරයට පත් කළ ආචාර්ය සුරේන් රාඝවන්ගේ අමාත්‍ය ධුරය උසස් අධ්‍යාපන රාජ්‍ය අමාත්‍ය ලෙස සංශෝධනය කර ඇති අතර ඔහු ද නව රාජ්‍ය අමාත්‍ය ධුරයේ දිවුරුම් දී තිබෙනවා. මේ අනුව, රාජ්‍ය අමාත්‍ය ධුර සංඛ්‍යාව 27 දක්වා ඉහළ ගියා.\nමේ අතර, තමන් සහ එම්.එස්. තවුෆික්, ඉෂාක් රහුමාන් යන පාර්ලිමේන්තු මන්ත්‍රීවරුන් අද සිට ආණ්ඩුවට සහය දීමෙන් වැළකී සිටින බව විශේෂ ප්‍රකාශයක් සිදුකරමින් පාර්ලිමේන්තු මන්ත්‍රී ෆයිසාල් කාසීම් පාර්ලිමේන්තුවේදී ප්‍රකාශ කළා.\nමුස්ලිම් කොංග්‍රසය සහ සමස්ත ලංකා මහජන කොංග්‍රසය නියෝජනය කරන මෙම මන්ත්‍රීවරුන් තුන්දෙනා සමගි ජන බලවේගයෙන් පාර්ලිමේන්තුවට පිවිස 20 වන ව්‍යවස්ථා සංශෝධනයේදී රජයට සහය පළ කළා.\nමෙම මන්ත්‍රීවරුන් ආණ්ඩුවෙන් ඉවත් වීමත් සමඟ ආණ්ඩුවේ මන්ත්‍රී ධුර සංඛ්‍යාව 117 දක්වා පහත වැටී තිබෙනවා.\nමීට පෙර ආණ්ඩුවේ මන්ත්‍රී ධුර සංඛ්‍යාව 159 ක්ව පැවති අතර, ශ්‍රී ලංකා පොදු ජන පෙරමුණ,  නිදහස් පක්ෂය, ලංකා කම්කරු කොංග්‍රසය, පාර්ලිමේන්තු මන්ත්‍රී විමල් වීරවංශ ඇතුළු හවුල්කාර පක්ෂ දහයේ මන්ත්‍රීවරුන් 42 දෙනෙකු පාර්ලිමේන්තුවේ ස්වාධීනව කටයුතු කරන බව ප්‍රකාශ කළා.\nකෙසේ වෙතත්, පාර්ලිමේන්තු මන්ත්‍රීවරුන් වන ශාන්ත බණ්ඩාර, සුරේන් රාඝවන් සහ එස්.එම්. මුෂාරෆ් යළි ආණ්ඩුවට සහය පළ කිරීමත් සමඟ එම ස්වාධීන මන්ත්‍රී සංඛ්‍යාව 39 දක්වා පහත වැටුණු අතර, මන්ත්‍රීවරුන් 3 දෙනෙකු අද ආණ්ඩුවෙන් ඉවත් වීමත් සමග එම සංඛ්‍යාව යළි 42 දක්වා ඉහළ ගොස් තිබෙනවා.\nදේශපාලන ආරංචි මාර්ග සඳහන් කළේ හිටපු කැබිනට් අමාත්‍යවරයෙකු, 20 වන ව්‍යවස්ථා සංශෝධනයේදී රජයට සහය පළ කළ මුස්ලිම් මන්ත්‍රීවරයෙකු ඇතුළු ආණ්ඩුවේ පසුපෙළ මන්ත්‍රීවරුන් 12 කට අධික පිරිසක් ඉදිරියේදී ස්වාධීන වීමට තීරණය කර ඇති බවයි.\nඑසේ වුවහොත් ආණ්ඩුවට පාර්ලිමේන්තුවේ බහුතරය අහිමිවී යාමේ අවදානමක් මතුව තිබෙනවා.\nමේ අතර, සංස්කෘතික හා ප්‍රාසාංගික කලා රාජ්‍ය අමාත්‍ය ධුරයේ දිවුරුම් දුන් ගීතා කුමාරසිංහ අද එම ධුරයේ වැඩ භාර ගනු ලැබුවා.",
       "URL": "https://www.hirunews.lk/302396/ආණ්ඩුවේ-මන්ත්‍රී-ධුර-117ට-බසී-අදත්-3-දෙනෙකුගේ-සහය-අහිමි-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1219"
}