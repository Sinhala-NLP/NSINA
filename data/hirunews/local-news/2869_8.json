{
       "Source": "hirunews",
       "Timestamp": "Thursday, 05 March 2020 - 7:24",
       "Headline": "මෙවර බිම්ස්ටෙක් සමුළුව ශ්‍රී ලංකාවේ",
       "News Content": "බහුආංශික තාක්ෂණික හා ආර්ථික සහයෝගීතාව සඳහා වූ බෙංගාල බොක්ක ප්‍රවේශය හෙවත් බිම්ස්ටෙක් සමුළුවට මෙවර ශ්‍රී ලංකාව සත්කාරකත්වය සපයන බව ජනාධිපති ගෝඨාභය රාජපක්ෂ බිම්ස්ටෙක් මහලේකම් එම්. සහිදුල් ඉස්ලාම්ට නිල වශයෙන් දැනුම්දී තිබෙනවා.\nඒ, මහලේකම්වරයා ජනාධිපති කාර්යාලයේදී ඊයේ ජනාධිපතිවරයා හමුවූ අවස්ථාවේදියි.\n2018 වසරේ සිට 2020 වසර දක්වා බිම්ස්ටෙක් සභාපතිත්වය ශ්‍රී ලංකාව දරනු ලබන අතර, මෙවර සමුළුව සැප්තැම්බර් මාසයේදී පැවැත්වීමට නියමිතයි.\nබිම්ස්ටෙක් ජ්‍යෙෂ්ඨ නිලධාරීන්ගේ රැස්වීම මාර්තු 1 වනදා සිට 3 වනදා දක්වා මෙරටදි පැවැත්වුණු අතර, එහිදී බිම්ස්ටෙක් ප්‍රඥප්තිය පිළිබඳව අවසන් තීරණයකට එළඹුණු බවයි ජනාධිපති මාධ්‍ය අංශය නිවේදනය කළේ.\nඉන්දියාව, බංග්ලාදේශය, භූතානය, මියන්මාරය, නේපාලය, තායිලන්තය සහ ශ්‍රී ලංකාව සාමාජිකත්වය දරණ බිම්ස්ටෙක් හි ප්‍රධාන අරමුණ වන්නේ බෙංගාල බොක්ක ආශ්‍රිත දකුණු ආසියානු සහ අග්නිදිග ආසියානු රටවල තාක්ෂණික හා ආර්ථික සහයෝගීතාව ඇති කිරීමයි.\nමේ අතර වත්මන් ශ්‍රී ලංකාව මුහුණදී සිටින ප්‍රධානතම අභියෝගය කඩිනම් ආර්ථික සංවර්ධනයක් අත්කරගැනීම බව ජනාධිපති ගෝඨාභය රාජපක්ෂ ප්‍රකාශ කළා. ඒ, තොරතුරු සන්නිවේදන තාක්ෂණ නියෝජිතයන් සමඟ ජනාධිපති කාර්යාලයේ ඊයේ පැවති සාකච්ඡාවකදියි.",
       "URL": "https://www.hirunews.lk/235819/මෙවර-බිම්ස්ටෙක්-සමුළුව-ශ්‍රී-ලංකාවේ",
       "Category": "Local News",
       "Parent URL": "https://www.hirunews.lk/local-news.php?pageID=2869"
}