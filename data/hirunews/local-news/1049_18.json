{
       "Source": "hirunews",
       "Timestamp": "Sunday, 03 July 2022 - 15:01",
       "Headline": "මහ දවාලේ කඩවල් කොල්ල කෑ අපරාධකරු හිරු සී.අයි.ඒ. අනාවරණයෙන් පසු අත්අඩංගුවට (වීඩියෝ)",
       "News Content": "හිරු සී.අයි.ඒ. ඔස්සේ ඊයේ (02) රාත්‍රියේ මෙම පුවත ප්‍රචාරය වීමෙන් පසුව පොලිසිය විසින් අදාළ කොල්ලකරු කොළඹ - කෙසෙල්වත්ත ප්‍රදේශයේ දී අත්අඩංගුවට ගෙන තිබෙනවා.\nපොලිසිය ප්‍රකාශ කළේ 33 හැවිරිදි මොහොමඩ් කාසිම් මොහොමඩ් රිකාස් නම් අදාළ සැකකරු මත්ද්‍රව්‍යවලට තදින් ඇබ්බැහි වී සිටින පුද්ගලයෙකු\nබවයි.\nකොල්ලකෑම් සම්බන්ධ චෝදනාමත සැකකරු හෙට (04) අධිකරණයට ඉදිරිපත් කිරීමට නියමිත බව ද පොලිසිය සඳහන් කළා.\nකොළඹ 10 ප්‍රදේශයේ පිහිටා ඇති දහවල් මෙන්ම සවස් කාලයේ ද එක සේ ජනාකීර්ණ වන මාළිගාවත්ත - ජුම්මා මස්ජීද් ප්‍රදේශයේ මෙම අපරාධ සිදු වී තිබෙනවා.\nබොහෝ දිනවල පස්වරු 1-3 ත් අතර කාලසීමාවේදී කිණිස්සක් හා පිහියක් අතින් ගත් කොල්ලකරුවෙක් මේ ප්‍රදේශයේ ව්‍යාපාරිකයින් බියවද්දමින් නිදැල්ලේ සැරිසරමින් සිටින බව හිරු සී.අයි.ඒ.වෙත වාර්තා වුණා.\nගත වු සතිය තුළ පමණක් අදාළ කොල්ලකරු බේකරි, බාබර් සාප්පු හා සිල්ලර වෙළෙඳසැල් ඇතුළු ව්‍යාපාරික ස්ථාන 04ක මුදල් අයකැමිවරුන් බියවද්දා මුදල් කොල්ල කා පලා ගොස් තිබෙනවා.\nඇතැම් වෙළෙඳසැල්වලට ෆුල්ෆේස් හෙල්මට් සහිතව පැමිණ කොල්ලකෑම් සිදුකර ඇති කොල්ලකරු අනෙක් ව්‍යාපාරික ස්ථානවලට පැමිණ තිබුණේ මුව ආවරණයක් හා කැප් තොප්පියක් පැළඳ ගෙනයි.\nමේ අදාළ කොල්ලකරු ජනාකීර්ණ මාලිගාවත්ත ප්‍රදේශයේ වෙළෙඳසැල්වලට ඇතුල් වන හා කොල්ලකෑම් සිදුකළ ආකාරය දක්නට ලැබුණා.\nඑක් වෙළෙඳසැලක සේවකයෙකු වෙළෙද සැලෙන් පිටතට පැමිණෙන අවස්ථාවේ ක්ෂණිකව අදාළ ව්‍යාපාරික ස්ථානයට ඇතුළු වන කොල්ලකරු මුදල් සහිත ස්ථානය මෙලෙස සොයන්නේ තියුණු ආයුධ ද අතැතිවයි.\nමුදල් සහිත ලාච්චුව සොයාගත් පසු කොල්ලකරු මුදල් කොල්ල කා තම කලිසම් සාක්කුවට පුරවා ගන්නවා.\nමුහුණු ආවරණ සහිත හිස්වැසුම් පැළඳ පැමිණිය ද මොහු යතුරුපැදියක පැමිණ කොල්ලකෑම් සිදු කරන්නේ නැහැ.\nතියුණු ආයුධ පෙන්වා වෙළඳසැල් සේවකයන් බියවද්දන කොල්ලකරු තම ඉලක්කය සපුරා සාමාන්‍ය වැසියෙකු මෙන් ජුම්මා මස්ජීද් මාර්ගය හරහා පා ගමනින් ගමන්කර පලා යාමටයි කටයුතු කරන්නේ.\nකොල්ලකෑමට ලක් වු මෙම වෙළඳසැල්වලට යාබදව මීටර් 50ක පමණ දුරකින් පොලිස් මුරපොලක් ද ක්‍රියාත්මක වන පසුබිමක් තුළ මෙම කොල්ලකරු මෙලෙස රිසි සේ සැරිසරන්නේ කෙසේද..?",
       "URL": "https://www.hirunews.lk/308919/මහ-දවාලේ-කඩවල්-කොල්ල-කෑ-අපරාධකරු-හිරු-සී-අයි-ඒ-අනාවරණයෙන්-පසු-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1049"
}