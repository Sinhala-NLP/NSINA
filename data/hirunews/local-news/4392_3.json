{
       "Source": "hirunews",
       "Timestamp": "Tuesday, 01 August 2017 - 13:15",
       "Headline": "සයිටම් විරෝධී පා ගමන මාවනැල්ලෙන් ගමන් අරඹයි",
       "News Content": "මාළඹේ පෞද්ගලික වෛද්‍ය විද්‍යාලය අහෝසි කිරීම ඇතුළු ඉල්ලීම් කිහිපයක් මුල් කර ගනිමින් අන්තර් විශ්වවිද්‍යාලයීය ශිෂ්‍ය බල මණ්ඩලය මහනුවරින් ආරම්භ කළ පා ගමනේ දෙවන දිනය අදයි.\nඅද උදෑසන මාවනැල්ල නගරයෙන් ආරම්භ කෙරුණු පා ගමන පස්වරුවේ අවසන්වීමට නියමිතව ඇත්තේ නෙලුම්දෙනිය නගරයෙන්.\nලබන සිකුරාදා මෙම විරෝධතා පා ගමන කොළඹට පැමිණීමට නියමිතව තිබෙනවා.\nමේ අතර, සයිටම් විරෝධී ජන පවුර සංවිධානය සහ වෘත්තීය සමිති කිහිපයක් එක්ව හෙට සංවිධාන කර ඇති සයිටම් විරෝධී ජාතික විරෝධතා දිනය නිමිත්තෙන් ජනතාව දැනුවත් කිරීමේ වැඩසටහනක් ලිප්ටන් වටරවුම අසළ අද පැවැත්වුණා.\nඊට එක්වෙමින් අදහස් දැක්වූ රජයේ වෛද්‍ය නිලධාරීන්ගේ සංගමයේ ලේකම් හරිත අලුත්ගේ ප්‍රකාශ කළේ හෙට දිනයේදී දිවයිනේ සියලුම රජයේ රෝහල් ඉදිරිපිට විරෝධතා සංවිධාන කර ඇති බවයි.\nමේ අතර, ශික්ෂණ රෝහලක් බවට පත් කෙරුණු මාළඹේ නෙවිල් ප්‍රනාන්දු රෝහලේ රෝගී සත්කාරක සේවා නොමිලේ ලබාදීම අද ආරම්භ වුණා.\nවෙනත් දිනයන්ට සාපේක්ෂව අද දිනයේදී ප්‍රතිකාර ලබා ගැනීමට පැමිණෙන රෝගීන්ගේ කැපී පෙනෙන වෙනසක් දක්නට ලැබෙන බවයි එම රෝහලේ නියෝජ්‍ය අධ්‍යක්ෂ වෛද්‍ය බිමන්ත ගුණසේකර ප්‍රකාශ කළේ.",
       "URL": "https://www.hirunews.lk/167318/සයිටම්-විරෝධී-පා-ගමන-මාවනැල්ලෙන්-ගමන්-අරඹයි",
       "Category": "Local News",
       "Parent URL": "https://www.hirunews.lk/local-news.php?pageID=4392"
}