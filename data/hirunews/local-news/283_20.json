{
       "Source": "hirunews",
       "Timestamp": "Friday, 09 June 2023 - 8:10",
       "Headline": "පැමිණිලිකරු පොලිසිය තුළ දී විත්තිකරුට තියුණු ආයුධයකින් පහරදෙයි",
       "News Content": "පොලොන්නරුව - බකමූණ පොලිස් ස්ථානය තුළ දී පැමිණිලිකරුවෙකු විසින් විත්තිකරුවෙකුට තියුණු ආයුධයකින් පහර දී තිබෙනවා.\nපෙරේදා (07) රාත්‍රීයේ පැමිණිලිකරු නිවසේ නොමැති අවස්ථාවක නිවස අසළ සැකකටයුතු පුද්ගලයෙකු ගැවසෙන බවට ඔහුගේ බිරිඳ විසින් දුරකථන ඇමතුමක් ලබාදී පවසා තිබුණා.\nඒ අනුව වහා නිවසට පැමිණෙන අවස්ථාවේ මෙම පුද්ගලයා නිවස අසළ සිටිනු දැක ඇති අතර, පසුව ඔහු පලාගොස් ඇති බවයි වාර්තාවන්නේ.\nකෙසේ වෙතත් ඔහු එම ප්‍රදේශයේම පදිංචිකරුවෙකු බවට හඳුනාගෙන ඇති අතර, ඒ පිළිබඳව පොලිසියට පැමිණිල්ලක් ඉදිරිපත් කර තිබෙනවා.\nඊයේ (08) බකමූණ පොලිස් ස්ථානය අසළදී පැමිණිල්ල විභාග කරන අවස්ථාවේ දී පැමිණිලිකරු විසින් සැකකටයුතු ලෙස නිවස අසළ ගැවසුනු බව කියන පුද්ගලයාට එක්වරම සඟවාගෙන සිටි තියුණු ආයුධයක් රැගෙන පහරදී ඇති බවයි පොලිසිය සඳහන් කළේ.\nවිත්තිකරුට මෙන්ම අදාළ ප්‍රහාරය වැළැක්වීමට ගිය කාන්තා පොලිස් නිලධාරිනියකද එහිදී තුවාල ලබා රෝහල් ගත කර ඇති බවයි වාර්තාවන්නේ.",
       "URL": "https://www.hirunews.lk/337425/පැමිණිලිකරු-පොලිසිය-තුළ-දී-විත්තිකරුට-තියුණු-ආයුධයකින්-පහරදෙයි",
       "Category": "Local News",
       "Parent URL": "https://www.hirunews.lk/local-news.php?pageID=283"
}