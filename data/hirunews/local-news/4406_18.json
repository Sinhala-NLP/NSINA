{
       "Source": "hirunews",
       "Timestamp": "Monday, 24 July 2017 - 12:25",
       "Headline": "බස් රථ අනතුරු දෙකකින් 37කට තුවාල (ඡායාරූප)",
       "News Content": "ගාල්ල වඳුරඹ බස් රථ 2ක් මුහුණට මුහුණ ලා ගැටීමෙන් 15 දෙනෙකු තුවාල ලබා ඇති අතර මහියංගනය - මහනුවර මාර්ගයේ 18 වංගුව ප්‍රදේශයේ 08 වන වංගුව ආසන්නයේදී පෞද්ගලික බස් රථයක් මාර්ගයෙන් ඉවතට පැන සිදුවූ අනතුරකින් පුද්ගලයින් 22 දෙනෙකු තුවාල ලබා තිබෙනවා.\nවඳුරඹ - ගාල්ල ප්‍රධාන මාර්ගයේ - කිහිඹිකන්ද ප්‍රදේශයේ සිදුවූ බස් රථ අනතුරකින් පුද්ගලයින් 15 දෙනෙකු තුවාල ලබා කරාපිටිය රෝහලට ඇතුළත් කර කළා.\nඅද (24) උදෑසන ගාල්ලේ සිට මාපලගම දක්වා ධාවනය කරමින් තිබූ පෞද්ගලික බස් රථයක් සහ ඇඟලුම් සේවිකාවන් ප්‍රවාහනය කරමින් තිබූ බස් රථයක් මුහුණට මුහුණලා ගැටීමෙන් මෙම අනතුර සිදුව ඇති බවයි පොලිසිය සඳහන් කළේ.\nකෙසේ වෙතත්, තුවාල ලැබූ පුද්ගලයන්ගේ තත්වය බරපතල නොවන බව රෝහල් ප්‍රකාශකයෙකු හිරු ප්‍රවෘත්ති අංශයට කියා සිටියා.\nමේ අතර මහියංගනය - මහනුවර මාර්ගයේ අනතුරකින් 22 කට තුවාල සිදු වුනා.\nඒ, මහියංගනය - මහනුවර මාර්ගයේ 18 වංගුව ප්‍රදේශයේ 8 වන වංගුව ආසන්නයේදී පෞද්ගලික බස් රථයක් මාර්ගයෙන් ඉවතට පැන සිදුවූ අනතුරකින්.\nතුවාලකරුවන් ඇතුලත් කෙරුනේ මහියංගනය රෝහලටයි.\nදෙහිඅත්තකණ්ඩිය ප්‍රදේශයේ පදිංචි මෙම පිරිස කොළඹ ප්‍රදේශයේ පැවති ආගමික කටයුත්තකට සහභාගි වී නැවත පැමිණෙමින් සිටියදීයි මෙම අනතුර සිදුව ඇත්තේ.\nඅද (24) අලුයම මෙම අනතුර සිදුව තිබෙනවා.\nමෙම අනතුර සිදුව ඇත්තේ අදාළ බස් රථයේ තිරිංග නිසි පරිදි ක්‍රියාත්මක නොවීම හේතුවෙන් බවයි පොලිසිය සඳහන් කළේ.\nඡායාරූප -  ගාල්ල, නිමල් අලගේවත්ත",
       "URL": "https://www.hirunews.lk/166633/බස්-රථ-අනතුරු-දෙකකින්-37කට-තුවාල-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4406"
}