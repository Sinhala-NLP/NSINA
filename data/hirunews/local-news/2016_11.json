{
       "Source": "hirunews",
       "Timestamp": "Friday, 16 April 2021 - 14:55",
       "Headline": "වේලි ඔයේ දියනෑමට ගොස් අතුරුදන්වූ පියා සහ පුතුගේ මළ සිරුරු සොයාගැනේ (වීඩියෝ)",
       "News Content": "වේලි ඔයේ දියනෑමට ගොස් අතුරුදන්වූ පියා සහ පුතුගේ මළ සිරුරු සොයාගැනේ\nහල්දුම්මුල්ල - කළුපහන පාලම් දෙක අතර වේලි ඔයේ දියනෑමට ගොස් ඊයේ අතුරුදන්වූ පියාගේ සහ පුත්‍රයාගේ මළ සිරුරු අද පෙරවරුවේ සොයාගැණූනා.\nපාලමේ සිට මීටර 800 ක පමණ දුරින් ගල්පර අතර සිරවී තිබියදී ඔවුන්ගේ මළ සිරුරු සොයාගත් බවයි පොලීසිය සඳහන් කළේ.\nමෙලෙස ජීවිතක්ෂයට පත්වූ පියාගේ වයස අවුරුදු 52 ක් වන අතර, පුත්‍රයාගේ වයස අවුරුදු 14 ක්. වේලි ඔයේ ඉහළ ධාරා ප්‍රදේශයට ඇද හැලුණු අධික වර්ෂාපතනයත් සමඟ එක්වරම එහි ජලය වැඩිවී ඊයේ ඔවුන් මෙම අනතුරට ලක්ව තිබුණා.\nඑහිදී සැඩ පහරට හසුව ගසාගෙන ගිය ඔවුන්ගේ ඥාතීන් දෙදෙනෙකු ප්‍රදේශවාසීන් විසින් බේරාගනු ලැබුවා.\nමේ අතර, බක්මහ අකුණු වලින් ආරක්ෂා වීම සඳහා අවශ්‍ය පියවර ගන්නා ලෙස කාලගුණ විද්‍යා දෙපාර්තමේන්තුව ජනතාවට යලි දැනුම් දෙනවා. ඒ, මේ දිනවල වැඩි වශයෙන් වාර්තා වන අකුණු සැර වැදීමේ සිද්ධි පිළිබඳව අවධානය යොමු කරමින්.\nඊයේ පස්වරුවේ වැසි පැවති අවස්ථාවේ මුලතිව් - තන්නිමුරුප්පු - තුනේ කණූව ප්‍රදේශයේ වෙල්යායකදී අකුණු සැරයට  ගොදුරුවීමෙන් ගොවීන් තුන් දෙනෙකු ජීවිතක්ෂයට පත් වුණා. එලෙස මියගොස් තිබුණේ 35 හැවිරිදි පුද්ගලයින් දෙදෙනෙකු හා 46 හැවිරිදි පුද්ගලයෙක්.\nඑසේම වෙල්ලාවලි - රාණමඩුව ප්‍රදේශයේ කුඹුරක වැඩකරමින් සිටි තවත් ගොවියෙකුද අකුණු සැර වැදී ජීවිතක්ෂයට පත් වුණේ ඊයේ පස්වරුවේයි.\nඅකුණු අනතුරු අවදානම තවදුරටත් පවතින බැවින් ඒ පිළිබඳව වැඩි අවධානයකින් කටයුතු කරන ලෙස කාලගුණ විද්‍යා දෙපාර්තමේන්තුවේ අධ්‍යක්ෂ ජනරාල් අතුල කරුණානායක ජනතාවට දැනුම් දෙනවා.\nමේ අතර අධික වර්ෂාව අතරතුර මොණරාගල - සිරිගල වතුයායට යන මාර්ගයේ දී සැඩ පහරකට හසුව ඊයේ පස්වරුවේ වයස අවුරුදු 4 ක කුඩා දරුවෙකු ජීවිතක්ෂයට පත් වීමේ අවාසනාවන්ත සිද්ධියක් හිරු ප්‍රවෘත්ති අංශයට වාර්තා වුණා.\nපොලිසිය පැවසුවේ ඔහු සිය පියා සමඟ නිවස වෙත යමින් සිටියදී මෙම සිද්ධියට මුහුණ පා ඇති බවයි. අදාළ දරුවාගේ සිරුර මීටර් 200 ක් පමණ ඈත ප්‍රදේශයක තිබියදී අද පෙරවරුවේ සොයාගෙන ඇති අතර, මේ වනවිට මොණරාගල සිරිගල රෝහලේ තැන්පත් කර තිබෙනවා.\nඑසේම, මාතලේ විල්ගමුව හිං ගඟේ ගිනිපෙට්ටි පාලම අසල දිය නෑමට ගොස් සිටිය දී සැඩ පහරකට හසුව එහි ගල්තලාවක් මත කොටුවී සිට ඊයේ මුදාගත් තරුණයින් 13 දෙනා ඔවුන්ගේ දෙමාපියන් වෙත භාරදුන් බව පොලිසිය සඳහන් කළා.\nගතවූ පැය 24 ක කාලය තුළ දිවයිනේ වැඩිම වර්ෂාපතනය කෑගල්ල - අල්ගම ප්‍රදේශයෙන් වාර්තා වී ඇති අතර, එහි අගය මිලිමීටර් 132 ක්. එසේම, මාතලේ කන්දේනුවර ප්‍රදේශයෙන්ද මිලිමීටර් 107 ක වර්ෂාපතනයක් වාර්තා වී තිබෙනවා.",
       "URL": "https://www.hirunews.lk/268618/වේලි-ඔයේ-දියනෑමට-ගොස්-අතුරුදන්වූ-පියා-සහ-පුතුගේ-මළ-සිරුරු-සොයාගැනේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2016"
}