{
       "Source": "hirunews",
       "Timestamp": "Sunday, 10 July 2022 - 16:23",
       "Headline": "බැරියර් දෙකට කඩා ඉණේ ගහගත් ජන අරගලය - රෝමය ගිනි ගනිද්දි මැදුරේ තාලෙට වැයුණු පියානෝව (වීඩියෝ)",
       "News Content": "දින 100කට ආසන්න කාලයක් පුරාවට ගෝල්ෆේස් පිටිය ගම්මානයක් බවට පත් කරගනිමින්, රටේ අර්බුදයන්ට වහාම විසඳුම් ලබාදෙන ලෙස සහ වත්මන් රජය බලයෙන් ඉවත් වන ලෙසට බල කරමින් විරෝධතා රැල්ලක් ආරම්භ කෙරුණා.\nඑම විරෝධතාවය ආරම්භ වූ මොහොතේ පටන් ගෝල්ෆේස් අරගලකරුවන් විසින් පොලිසිය ජනාධිපති ලේකම් කාර්යාලයට අරගලකරුවන් ඇතුළුවීමට වැළැක්වීම සඳහා හරස් කර තිබූ මා‍ර්ග බාධකය (බැරියර්) තීරුව ඊයේ (09) උදෑසන වන තෙක් එම ස්ථානයේ තිබුණු අයුරු දැකිය හැකියි.\nඑම බැරියර් මත හිඳිමිනුයි ඊයේ වනතෙක් ගෝල්ෆේස් අරගලකරුවන් ජනපති ලේකම් කාර්යාලය අභියසදී විරෝධතාව අඛණ්ඩව දින 92ක් පුරාවට පැවැත්වූයේ.\nඑහෙත් සුවිශේෂී සිදුවීම වන්නේ, ආරක්ෂක අංශ යොදා නවතා තිබූ එම බැරියර් සියල්ලම ඊයේ සිදු වූ විරෝධතාව සහ ජනතාව විසින් ජනපති මැදුර ජන අණසකට නතු කරගැනීමත් සමග ඉවත් වී තිබෙනවා.\nඑමෙන්ම ජනාධිපති නිල මන්දිරය ඉදිරිපිට ද යොදා තිබූ ආරක්ෂක මාර්ග බාධක වළල්ල බිඳ දමා ඇති අයුරුයි මේ වනවිට දක්නට ලැබෙන්නේ.\nඒ අනුව සම්පූර්ණ සිවිල් බලයක් රාජ්‍ය නායකත්වය යටපත් කරගනිමින් එල්ල වී තිබෙන බව දැකිය හැකියි.\nමේ අතර ඊයේ දහවල් කාලය වන විට හමුදා උණ්ඩවලට බිය නොවී ඉදිරියටම ඇදුණු ජන අරගලකරුවන් ජනපති මැදුරට ඇතුල් වී එය අත්පත් කරගැනීමත් සමග එහි වෙනස්කම් රැසක් සිදු වන්නට ගත වූයේ තත්පර කිහිපයයි.\nඇතැමුන් ජනපති මැදුරේ ආලින්දයේ තිබූ පියානෝව වාදනය කරමින් සිය නිදහස සහ ජයග්‍රහණය භුක්ති විඳි අයුරු ද දක්නට ලැබුණා.",
       "URL": "https://www.hirunews.lk/309615/බැරියර්-දෙකට-කඩා-ඉණේ-ගහගත්-ජන-අරගලය-රෝමය-ගිනි-ගනිද්දි-මැදුරේ-තාලෙට-වැයුණු-පියානෝව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1031"
}