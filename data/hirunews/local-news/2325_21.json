{
       "Source": "hirunews",
       "Timestamp": "Wednesday, 18 November 2020 - 13:39",
       "Headline": "හිටපු ජනාධිපති කාර්ය මණ්ඩල ප්‍රධානියාගේ ඇප ඉල්ලුම සලකා බැලීම ලබන 25 වනදා",
       "News Content": "වසර 20 ක සිරදඩුවම් නියම වූ හිටපු ජනාධිපති මෛත්‍රීපාල සිරිසේනගේ හිටපු කාර්ය මණ්ඩල ප්‍රධානී ආචාර්ය කුසුම්දාස මහානාමගේ ඇප ඉල්ලුම තම අධිකරණයෙන් සලකා බැලීම සඳහා නීතිමය බලයක් ඇත්දැයි යන්න තීරණය ලබන 25 වනදා ප්‍රකාශයට පත් කිරීමට ස්ථිර ත්‍රිපුද්ගල විනිසුරු මඩුල්ල අද තීරණය කළා.\nඒ එම පෙත්සම සම්පත් අබේකෝන්, සම්පත් විජේරත්න, චම්පා ජානකී, යන ත්‍රිපුද්ගල විනිසුරු මඩුල්ල හමුවේ අද කැඳවූ අවස්ථාවේදීයි. එහිදී ආචාර්ය ආචාර්ය මහානාම වෙනුවෙන් පෙනී සිටි ජනාධිපති නීතීඥ අනිල් ද සිල්වා ත්‍රිපුද්ගල විනිසුරු මඩුල්ල හමුවේ ප්‍රකාශ කළේ වැලිකඩ බන්ධනාගාරයේ රඳවා සිටින තම සේවාදායකයට බන්ධනාගාරයේ කොරෝනා ව්‍යාප්තිය හේතුවෙන් අනතුරුදායක තත්ත්වයක් පවතින බවයි.\nමෙම තත්ත්වය සලකා බලා ඔහුට ඇප ලබාදෙන ලෙස ජනාධිපති නීතිඥ අනිල් ද සිල්වා ත්‍රිපුද්ගල විනිසුරු මඩුල්ල හමුවේ සඳහන් කළා. එහිදී නීතිපතිවරයා වෙනුවෙන් පෙනී සිටි රජයේ ජ්‍යෙෂ්ඨ අධිනීතිඥ ජනක බණ්ඩාර කියා සිටියේ නියම කර ඇති සිරදඩුවම් නියෝගය අනුව මෙම ඇප ඉල්ලීම සලකා බැලීම සම්බන්ධයෙන් පළමු ස්ථිර ත්‍රිපුද්ගල මඩුල්ලට බලයක් ඇත්ද යන්න සම්බන්ධයෙන් තීන්දුවක් ලබා දිය යුතු බවයි.\n2018 වසරේ මැයි මස 09 වනදා හෝ ඊට ආසන්න දිනකදී කන්තලේ සීනි සමාගමට අයත් අබලි ද්‍රව්‍ය විකිණීමට අදාල කටයුතු ඉටු කර දීම සඳහා ඉන්දීය ව්‍යාපාරිකයෙකුගෙන් රුපියල් මිලියන 54ක මුදලක් අල්ලස් ලෙස ඉල්ලා ඉන් මිලියන 20ක මුදලක් අල්ලස් ලෙස ලබා ගත් බවට ඔහුට චෝදනා එල්ල වුණා.",
       "URL": "https://www.hirunews.lk/255012/හිටපු-ජනාධිපති-කාර්ය-මණ්ඩල-ප්‍රධානියාගේ-ඇප-ඉල්ලුම-සලකා-බැලීම-ලබන-25-වනදා",
       "Category": "Local News",
       "Parent URL": "https://www.hirunews.lk/local-news.php?pageID=2325"
}