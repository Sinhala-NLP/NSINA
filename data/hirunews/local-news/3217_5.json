{
       "Source": "hirunews",
       "Timestamp": "Sunday, 04 August 2019 - 12:52",
       "Headline": "මහනුවර ආරක්ෂාවට ලක්ෂ 600ක් වටිනා ආරක්ෂණ පද්ධතියක්",
       "News Content": "මහනුවර ඇසළ පෙරහර මංගල්‍යයට සමගාමීව ඓතිහාසික ශ්‍රී දළදා මාළිගා පරිශ්‍රයේ ආරක්ෂාව සඳහා රුපියල් ලක්ෂ 600 ක වියදමින් ආරක්ෂණ පද්ධතියක් ස්ථාපිත කර තිබෙනවා.\nසියලූ ප්‍රවේශ දොරටුවල මෙම ආරක්ෂණ පද්ධතිය ස්ථාපිත කර ඇති අතර, එමඟින් මාළිගාවට ඇතුලූවන සියලූ පිරිස් විශේෂ පරීක්ෂාවට ලක් කෙරෙන බවයි ශ්‍රී දළදා මාළිගාවේ දියවඩන නිළමේ ප්‍රදීප් නිලංග දෑල හිරු ප්‍රවෘත්ති අංශයට සඳහන් කළේ.\nඑමෙන්ම මහනුවර ඇසළ පෙරහර මංගල්‍යයේ ආරක්ෂක කටයුතු සම්බන්ධයෙන්  ආරක්ෂක ලේකම්වරයාගේ ප්‍රධානත්වයෙන් මේ වනවිට විශේෂ සාකච්ඡාවක් මහනුවර දළදා මාළිගා පරිශ්‍රයේදී පැවැත්වෙනවා.\nපොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර සඳහන් කළේ මහනුවර පෙරහර පැවැත්වෙන කාලසීමාව තුළ පොලිස් විශේෂ කාර්ය බලකායද ඇතුලූව පොලිස් නිලධාරීන් හත් දහසකට අධික පිරිසක් රාජකාරියේ යොදවා ඇති බවයි.\nමේ අතර යාපනය නල්ලූර් කෝවිලේ වාර්ෂික උත්සවය හේතුවෙන් එම කෝවිලට සහ ප්‍රදේශය අවට විශේෂ ආරක්ෂාවක් යොදවා ඇති බව හිරු ප්‍රාදේශීය වාර්තාකරු කියා සිටියා.\nඅනිද්දායින් ආරම්භ වන එම උත්සවය ලබන සැප්තැම්බර් මස 1 වනදා දක්වා පැවැත්වෙනවා.\nනල්ලූර් කෝවිලට ඇතුලූවන පිරිස් විශේෂ පරීක්ෂාවකට ලක් කෙරෙන අතර, කෝවිල අවට මාර්ගවල විශේෂ රථවාහන සැළැස්මක්ද ලබන 6වනදා සිට ක්‍රියාත්මක බවයි හිරු ප්‍රාදේශීය වාර්තාකරු සඳහන් කළේ.\nහමුදා මාධ්‍ය ප්‍රකාශක බ්‍රිගේඩියර් සුමිත් අතපත්තු හිරු ප්‍රවෘත්ති අංශයට අදහස් දක්වමින් කියා සිටියේ දිවයිනේ පැවැත්වෙන සියලූම ආගමික උත්සව සඳහා පොලීසිය සමඟ එක්ව විශේෂ ආරක්ෂක වැඩපිළිවෙලක් ක්‍රියාත්මක කිරීමට යුද හමුදාව කටයුතු කර ඇති බවයි.",
       "URL": "https://www.hirunews.lk/221520/මහනුවර-ආරක්ෂාවට-ලක්ෂ-600ක්-වටිනා-ආරක්ෂණ-පද්ධතියක්",
       "Category": "Local News",
       "Parent URL": "https://www.hirunews.lk/local-news.php?pageID=3217"
}