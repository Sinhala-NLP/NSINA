{
       "Source": "hirunews",
       "Timestamp": "Thursday, 01 June 2017 - 13:29",
       "Headline": "දක්ෂිණ අධිවේගයේ ගමන ප්‍රවේසමෙන්",
       "News Content": "ඉදිරි පැය 24 තුළ වැසි සහිත කාලගුණ තත්ත්වයේ වර්ධනයක් අපේක්ෂා කරන බව කාලගුණ විද්‍යා දෙපාර්තමේන්තුව පවසනවා.\nරත්නපුර, ගාල්ල සහ කළුතර දිස්ත්‍රික්කවලට අද රාත්‍රියේ සහ හෙට දිනයේ තරමක තද වැසි බලාපොරොත්තු වන බවයි එම දෙපාර්තමේන්තුවේ අනාවැකිකරණ අංශයේ අධ්‍යක්‍ෂ අතුල කරුණානායක කියා සිටියේ.\nමේ අතර ආපදා තත්ත්වය හේතුවෙන් මියගිය පුද්ගලයින්ගේ සංඛ්‍යාව 203ක්.\nතවත් පුද්ගලයින් 96 දෙනෙකු අතුරුදන්ව සිටින අතර, පවුල් එක් ලක්ෂ 63,740කට අයත් පුද්ගලයින් හයලක්ෂ 29,704 දෙනෙකු පීඩාවට පත්ව සිටින බවයි ආපදා කළමනාකරණ මධ්‍යස්ථානය නිකුත් කළ නවතම නිවේදනයේ දැක්වෙන්නේ.\nඑමෙන්ම පවුල් 19,876කට අයත් පුද්ගලයින් 77,643 දෙනෙකු මේ වනවිට ආරක්ෂිත ස්ථාන 368ක රදවා සිටින බවයි ආපදා කළමනාකරණ මධ්‍යස්ථානය ප්‍රකාශ කළේ.\nආපදා තත්ත්වය හේතුවෙන් රත්නපුර දිස්ත්‍රික්කයේ මියගිය සංඛ්‍යාව 84 ක්.\nඑසේම, කළුතර දිස්ත්‍රික්කයේ පුද්ගලයින් 63 දෙනෙකු ද ජීවිතක්ෂයට පත්ව තිබෙනවා. පැවති ආපදා තත්ත්වය හේතුවෙන් නිවාස 1,508 ක් සම්පූර්ණයෙන්ම හානියට පත්වූ අතර, තවත් නිවාස 7617 කට  අර්ධ හානි සිදුවුණා.\nඅයහපත් කාලගුණ තත්ත්වය හේතුවෙන් ප්‍රදේශ කිහිපයක අඩාල වී තිබූ පානීය ජල සැපයුම මේ වනවිට සම්පූර්ණයෙන්ම යථා තත්ත්වයට පත්කර තිබෙනවා.\nජාතික ජල සම්පාදන මණ්ඩලයේ සාමාන්‍යාධිකාරී ඞී.යූ. සුමනසේකර හිරු ප්‍රවෘත්ති අංශය කළ විමසීමකදී කියා සිටියේ ලබුගම ප්‍රදේශයේ ජල සැපයුමට බාධා එල්ලවී තිබුණද වෙනත් නල මාර්ග ඔස්සේ අදාළ ප්‍රදේශවලට ජලය ලබාදීම සිදුකරන බවයි.\nආපදාවට ලක්වූ ප්‍රදේශවල පැවති විදුලි විසන්ධි වීම් සියයට 90 ක් යථා තත්වයට පත්කර ඇති බව විදුලිබල අමාත්‍යාංශය සඳහන් කළා.\nඅදාළ ප්‍රදේශවල විදුලි බිඳවැටීම් යළි යථා තත්ත්වයට පත් කිරීම සඳහා අමතර කණ්ඩායම් යොදවා ක්‍රියා කරන බවයි එම අමාත්‍යාංශයේ මාධ්‍ය ප්‍රකාශක සුලක්ෂණ ජයවර්ධන හිරු ප්‍රවෘත්ති අංශය සමග කියා සිටියේ.\nමේ අතර ආපදාවට පත්වූ ප්‍රදේශවලට නිකුත් කර තිබූ නායයෑමේ අවදානම පිළිබඳ නිවේදනය දීර්ඝ කරන්නේද යන්න පිළිබඳව අද පස්වරු එක වනවිට ප්‍රකාශයට පත් කරන බව  ජාතික ගොඩනැගිලි පර්යේෂණ සංවිධානය සඳහන් කළා.\nජල ගැලීම් තත්ත්වය හේතුවෙන් වසා දමා තිබූ දක්ෂිණ අධිවේගී මාර්ගයේ ගොඩගම - නිල්වලා පිවිසුම සම්පූර්ණයෙන්ම විවෘත කර තිබෙනවා.\nකෙසේ වෙතත් අධිවේගී මාර්ග මෙහෙයුම් අධ්‍යක්‍ෂ එස්.  ඕපනායක කියා සිටියේ දක්ෂිණ අධිවේගී මාර්ගය භාවිතා කරන රියදුරන් රිය ධාවනයේදී දැඩි අවධානයෙන් කටයුතු කළ යුතු බවයි.\nකෙසේ වෙතත් මාතර දිස්ත්‍රික්කයේ පැවති ගං වතුර තත්වය ඇතැම් ප්‍රදේශවල තවමත් පහව ගොස් නැහැ.\nඑමෙන්ම පැවති අයහපත් කාලගුණයෙන් දැඩි බලපෑම් එල්ලවූ කළුතර ප්‍රදේශයේ තත්ත්වය සම්බන්ධයෙන්ද අප කණ්ඩායම් නිරීක්ෂනය කළා.\nමේ අතර රත්නපුර දිස්ත්‍රික්කයේ පැවති ගං වතුර තත්ත්වය  පහව යමින් පවතින බවයි රත්නපුර දිස්ත්‍රික් ආපදා කළමනාකරන මධ්‍යස්ථානය සඳහන් කළේ. අයගම සහ කිරිඇල්ල ප්‍රදේශවල පැවති ජල මට්ටම්ද මේ වනවිට අඩුවෙමින් පවතින බව සඳහන්.",
       "URL": "https://www.hirunews.lk/162602/දක්ෂිණ-අධිවේගයේ-ගමන-ප්‍රවේසමෙන්",
       "Category": "Local News",
       "Parent URL": "https://www.hirunews.lk/local-news.php?pageID=4488"
}