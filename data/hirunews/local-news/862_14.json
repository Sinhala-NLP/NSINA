{
       "Source": "hirunews",
       "Timestamp": "Saturday, 17 September 2022 - 8:19",
       "Headline": "කතකට අතවර කළ දොස්තර අත්අඩංගුවට (වීඩියෝ)",
       "News Content": "තුවාලයකට බෙහෙත් දමා ගැනීමට පැමිණි 60 හැවිරිදි දෙදරු මවකට ලිංගික අතවර සිදු කළ කළුතර ප්‍රදේශයේ ඖෂධ සැලක් සහ ප්‍රතිකාර මධ්‍යස්ථානයක් පවත්වාගෙන ගිය වෛද්‍යවරයෙකු අත්අඩංගුවට ගෙන තිබෙනවා.\nමෙම කාන්තාව මීට සතියකට පමණ පෙර තම අතෙහි ඇඟිල්ලේ ඇති වූ තුවාලයකට ප්‍රතිකාර ලබා ගැනීමට කළුතර - ගාලු පාරට මුහුණලා ඇති අදාළ ප්‍රතිකාර මධ්‍යස්ථානයට ගොස් ඇති අතර, එහිදියි ඇයට මෙම හිංසනය සිදුව ඇත්තේ.\nඅදාළ 47 හැවිරිදි වෛද්‍යවරයා විසින් මෙම තැනැත්තියගේ ශරීරයේ ද තුවාල ඇත්දැයි පරීක්ෂා කිරීමට තමන්ට අවශ්‍ය බව පවසා රෝහලේ දොරවල් සියල්ල වසා දමා සවස 5 සිට රාත්‍රී 7.30 පමණ තෙක් ඇයව ලිංගික අතවරයට ලක් කර තිබෙනවා.\nසිද්ධිය සම්බන්ධයෙන් කිසිවෙකුට පැවසුවහොත් ඇයව මරණ බවට ද සැකකරු විසින් තර්ජනය කර ඇති අතර, ඇය එයින් බියවීම හේතුවෙන් දින කිහිපයක් සිද්ධිය සඟවාගෙන සිට තිබෙනවා.\nනමුත් ඇයට ඇති වූ මානසික පීඩාවත් සමග ඇය මේ බව කළුතර උතුර පොලිසියේ ළමා හා කාන්තා කාර්‍යාංශයට පැමිණිලි කර ඇති අතර, ඒ අනුවයි අදාළ සැකකාර වෛද්‍යවරයාව පොලිස් අත් අඩංගුවට ගෙන ඇත්තේ.\nසිද්ධිය සම්බන්ධයෙන් කළුතර උතුර පොලිසිය විමර්ශන සිදු කරනවා.",
       "URL": "https://www.hirunews.lk/315612/කතකට-අතවර-කළ-දොස්තර-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=862"
}