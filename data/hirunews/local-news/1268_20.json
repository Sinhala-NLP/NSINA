{
       "Source": "hirunews",
       "Timestamp": "Sunday, 27 March 2022 - 9:38",
       "Headline": "පුටින්ට බලයේ සිටිය නොහැකියි - ඇමරිකානු ජනපති බයිඩ්න් කියයි",
       "News Content": "රුසියානු ජනාධිපති ව්ලැදිමීර් පුටින්ට බලයේ සිටීමට අයිතියක් නොමැති බවට ඇමරිකානු ජනාධිපති ජෝ බයිඩ්න් සිදුකළ ප්‍රකාශයක් මේ වනවිට ඉමහත් සංවාදයට ලක් වී තිබෙනවා.\nපෝලන්තයේ වෝර්සෝ නුවරදී ඔහු මෙම ප්‍රකාශය සිදුකළේ රුසියාවේ යුක්රේන ආක්‍රමණය පදනම් කරගනිමින්.\nකෙසේ නමුත් ඊට කඩිනමින් ප්‍රතිචාර දැක්වූ ක්‍රෙම්ලින් මන්දිරය කියා සිටියේ රුසියානු ජනාධිපතිවරයා තෝරාගැනීම ජෝ බයිඩ්න්ගේ කාර්ය භාරයක් නොවන අතර, රුසියානු ජනතාව විසින් සිදුකරන්නක් බවයි.\nපසුව ධවල මන්දිරය මේ සම්බන්ධයෙන් පැහැදිලි කිරීමේ ප්‍රකාශයක් නිකුත් කළා.\nඑමඟින් කියා සිටියේ ජනපති පුටින්ට බලයේ සිටිය නොහැකි බවට ජනපති ජෝ බයිඩ්න් සිදුකළ ප්‍රකාශයෙන් රුසියාවේ ආණ්ඩු වෙනසක් සිදුවිය යුතු බවක් අදහස් නොකළ බවයි.\nඅසල්වැසි රටවලට එරෙහිව බලය පැතිරවීමට ඔහුට අයිතියක් නොමැති බව එමඟින් අදහස් වී යැයි ධවල මන්දිරය කියා සිටියා.\nමේ අතර සම්බාධකවලට මුහුණදෙන රුසියානු තෙල් ධන කුවේරයන්ගේ සුපිරි යාත්‍රාවලට තවදුරටත් තම රට විවෘත බව තුර්කිය ප්‍රකාශ කළා.\nප්‍රංශය, ඉතාලිය ඇතුලු රටවල් රැසක එවැනි යාත්‍රා රජය භාරයට ගෙන ඇත්තේ රුසියානුවන්ට එරෙහිව පැනවූ සම්බාධක හේතුවෙන්.\nකෙසේ නමුත් යුරෝපා සංගමයේ සාමාජිකයෙකු වන තුර්කිය ප්‍රකාශ කළේ ජාත්‍යන්තර නීතිය උල්ලංඝනය නොකරන තාක් රුසියානුවන්ගේ යාත්‍රාවලට තම රටේ වරාය විවෘත වන බවයි.\nමේ අතර, ඊයේ (27) පස්වරුවේ බයිඩ්න් විසින් යුක්‍රේනයෙන් පෝලන්තයට ආ සරණගාතයින් බැලීමට එහි ගොස් තිබෙනවා.\nසිය ට්විටර් නිල ගිණුමෙහි පණිවිඩය්ක් තබමින් අමරිකානු ජනාධිපතිවරයා ප්‍රකාශ කර ඇත්තේ, යුක්‍රේන - රුසියානු යුද ගැටුමෙන් පීඩාවට පත් ව සිටින යුක්‍රේන අසරණ මිනිසුන්ගේ සැබෑ වේදනාව එහිදී තමන් දුටු බවයි.\nදරුවන්ගේ ද වැඩිහිටියන්ගේ ද ඇස්වල පිරි කඳුලුවලින් පවසනුයේ අන් කිසිවක් නොව, යුද්ධය කිසිවෙක් පිළිනොගන්නා බවත්, එය පිළිකුල් කරන බවත් බව බයිඩ්න් සඳහන් කරනවා.\nඑම වේදනාව දැනීමට කිසිදු ලෙසකින් යුක්‍රේන බස කතා කිරීමට හැකියාක් ඇති නොවිය යුතු බව පෙන්වා දෙන බයිඩ්න් යුක්‍රේන වැසියන්ට උදව් කිරීමට අත දිගු කළ සියලු දෙනාටමත්, පෝලන්තයේ - වෝර්සෝ වැසියන්ටත් සිය උත්තමාචරය ද පළ කර තිබෙනවා.",
       "URL": "https://www.hirunews.lk/300492/පුටින්ට-බලයේ-සිටිය-නොහැකියි-ඇමරිකානු-ජනපති-බයිඩ්න්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1268"
}