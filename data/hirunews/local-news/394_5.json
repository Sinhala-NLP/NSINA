{
       "Source": "hirunews",
       "Timestamp": "Monday, 24 April 2023 - 15:38",
       "Headline": "කටුනායක ගුවන් තොටේ සුනඛ ගැටළුවක්",
       "News Content": "කටුනායක බණ්ඩාරනායක ජත්‍යන්තර ගුවන් තොටුපල පරිශ්‍රයේ අයාලේ යන සුනඛයන් හේතුවෙන් එහි පැමිණෙන දෙස් විදෙස් සංචාරකයින්ට බාධා මතුවන බව හිරු ප්‍රවෘත්ති අංශයට වාර්තාවුණා.\nමෙම සුනඛයන් ගුවන් තොටුපල පර්යන්ත පර්යන්තයේ පිවිසුම් දොරටුව අසළ ගැවසෙමින් ගුවන් තොටුපල පරිශ්‍රයට පැමිණෙන දෙස් විදෙස් සංචාරකයින් ඉව කරමින් ඔවුනට බාධා ඇතිවන ආකාරයට හැසිරෙමින් සිටින බව සඳහන්.\nමෙහි අවදානම් සහගත තත්වය වන්නේ යම් හෙයකින් සුනඛයන් ගුවන් තොටුපල ධාවන පථයට හෝ ගුවන් යානා අංගනය වෙත පිවිසියහොත් ඉන් බරපතල අනතුරුදායක තත්වයක් සිදුවිය හැකිවීමයි.\nමීට වසර කිහිපයකට පෙර මෙසේ කටුනායක ගුවන් තොටුපල තුළ අයාලේ යන සුනඛයන් ඉවත් කිරීම සඳහා එම සතුන්ට වෙඩි තැබීමට විශේෂ නිලධාරීන් පත් කර තිබුණා.\nකෙසේ වෙතත් මේ සම්බන්ධයෙන් හිරු ප්‍රවෘත්ති අංශය ගුවන් තොටුපල කාර්යභාර නිලධාරීයාගෙන් විමසීමක්ද සිදුකළා.\nඑහිදී ඔහු කියා සිටියේ ඒ පිළිබඳ තමන් දැනුවත්ව ඇති අතර, මේ සඳහා සීදූව නගර සභාව සමඟ එක්ව අවශ්‍ය පියවර ගෙන ඇති බවයි.",
       "URL": "https://www.hirunews.lk/333331/කටුනායක-ගුවන්-තොටේ-සුනඛ-ගැටළුවක්",
       "Category": "Local News",
       "Parent URL": "https://www.hirunews.lk/local-news.php?pageID=394"
}