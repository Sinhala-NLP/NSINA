{
       "Source": "hirunews",
       "Timestamp": "Wednesday, 27 April 2022 - 11:47",
       "Headline": "සර්ව පාක්ෂික කොට්ට මාරුවෙන් ජන ගැටලු විසඳෙයි ද?",
       "News Content": "සර්ව පාක්ෂික ආණ්ඩුවක් පිහිටුවීම සඳහා ප්‍රතිපත්තිමය වශයෙන් තමන් එකඟ බව ජනාධිපති ගෝටාභය රජපක්ෂ පාර්ලිමේන්තුව නියෝජනය කරන සියලු පක්ෂ නායකයන් වෙත ලිපියක් යොමු කරමින් දැනුම් දී තිබෙනවා.\nඒ අනුව, එම ලිපියෙන් ඉල්ලා ඇත්තේ, සර්ව පාක්ෂික ආණ්ඩුවක් පිහිටුවීම සඳහා එකතු වන ලෙස යි.\nමෙම නව වැඩපිළිවෙළ සම්බන්ධයෙන් සාකච්ඡා කිරීමට ලබන සිකුරාදා විශේෂ හමුවක් පැවැත්වීමටත් සැලසුම් කර ඇති බව එම ලිපියේ වැඩිදුරටත් සඳහන්.\nමෙම විශේෂ හමුවේ දී පිහිටුවීමට නියමිත නව රජයේ දල සැලැස්ම සහ වත්මන් අග්‍රාමාත්‍යවරයා හා කැබිනට් මණ්ඩලය ඉල්ලා අස් වීමෙන් අනතුරු ව නව සර්ව පාක්ෂික රජය පිහිටුවන ආකාරය පිළිබඳ සාකච්ඡා කිරිමට නියමිත යි.\nමේ වන විට රට තුළ උද්ගත ව ඇති බරපතළ ආර්ථික අර්බුදය හමුවේ පවතින රජයට සහාය පළ කළ සුළු පක්ෂ 11කින් සමන්විත කණ්ඩායමක් ඔවුන්ගේ පාර්ලිමේන්තු නියෝජනය රජයට සහාය දැක්වීමෙන් ඉවත් කරගෙන තිබෙනවා.\n39 දෙනෙකුගෙන් යුතු මෙම කණ්ඩායම පාර්ලිමේන්තුව තුළ ස්වාධීන ව කටයුතු කරන අතර, ඔවුන්ගේ ප්‍රමුඛ යෝජනාව වී ඇත්තේ, පවතින ගැටලුවලට විසඳුම් ලබා දීම සහ මේ වන විට සමාජයේ උද්ගත ව ඇති ආණ්ඩුවට එරෙහි බරපතළ විරෝධය සමනය කරගැනීම සඳහා ආන්ඩුක්‍රම ව්‍යවස්ථා සංශෝධනයක් සිදු කළ යුතු බව යි.\nමේ අතර, රජයේ පසු පෙළ මන්ත්‍රී කණ්ඩායමේ මන්ත්‍රීවරුන් දස දෙනෙකුගෙන් සමන්විත කණ්ඩායමක් ද මේ වන විට බලපෑම් කරමින් සිටින්නේ, වහා ම අග්‍රාමාතය්වරයා ප්‍රමුඛ කැබිනට් මණ්ඩලය විසුරුවා හැර අන්තර්වාර රජයක් පිහිටුවන ලෙසට යි.\nමේ අතර, මෙම කණ්ඩායමට ඊයේ දිනයේ තවත් ආණ්ඩුව නියෝජනය කරන මහජන නියෝජිතයන් පිරිසක් එක් වුණා.\nඔවුන්ගේ ද එක ම ඉල්ලීම වන්නේ, අග්‍රාමත්‍යවරයා ප්‍රමුඛ කැබිනට් මණ්ඩලය විසුරුවා හැර ජනාධිපති ගෝඨාභය රාජපක්ෂට අවශ්‍ය පරිදි ආණ්ඩුවක් පිහිටුවීම සඳහා කටයුතු කළ යුතු බවට යි.\nමේ පිරිස අද උදෑසන ජනාධිපතිවරයාගෙන් සාකච්ඡාවක් ද ඉල්ලා තිබුණා.\nජනාධිපතිවරයා සර්ව පාක්ෂික රජයකට සිය කැමැත්ත ප්‍රකාශ කරමින් සියලු පක්ෂ නායකය වෙත ලිපියක් යොමු කිරීමට පියවර ගනු ලැබුවේ, එම සාකච්ඡාවට ද එක් වීමෙන් අනතුරුව යි.\nමේ අතර, දේශපාලන ආරංචි මාර්ග සඳහන් කරන්නේ, මෙලෙස පිහිටවෙන සර්ව පාක්ෂික ආණ්ඩුවේ ද අග්‍රාමාත්‍ය ධුරය මහින්ද රාජපක්ෂට ම හිමි වනු ඇති බවට යි.\nකෙසේ වෙතත් අද වන විට දහ අට වැනි දිනටත් අඛණ්ඩ ව ක්‍රියාත්මක වන කොළඹ ගාලු මුවදොර පිටියේ ජන අරගලය කේන්ද්‍ර කරගත් රට පුරා ක්‍රියාතමක වන විවිධ විරෝධතා ව්‍යාපාර හරහා ඉල්ලා සිටින ප්‍රමුඛත ම ඉල්ලීම වනුයේ ජනාධිපතිවරයා ප්‍රමුඛ රජය ඉල්ලා අස් විය යුතු බවට යි.\nඑම අපේක්ෂාව ඉහත සර්ව පාක්ෂික කොට්ට මාරු කිරීම හරහා ඉටු වේ ද යන්න දේශපාලන විශ්ලේෂකයන් මතු කරන ප්‍රශ්නාර්ථයක්.",
       "URL": "https://www.hirunews.lk/302928/සර්ව-පාක්ෂික-කොට්ට-මාරුවෙන්-ජන-ගැටලු-විසඳෙයි-ද",
       "Category": "Local News",
       "Parent URL": "https://www.hirunews.lk/local-news.php?pageID=1207"
}