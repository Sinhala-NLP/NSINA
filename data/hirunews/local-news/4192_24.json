{
       "Source": "hirunews",
       "Timestamp": "Thursday, 30 November 2017 - 19:38",
       "Headline": "උඩුවේ ධම්මාලෝක හිමියන් ගැන සාක්ෂි ලබාදුන් හේතුව හිටපු නියෝජ්‍ය ඇමති වසන්ත සේනානායක හෙළිකරයි",
       "News Content": "බලපත්‍ර නොමැතිව අලි පැටවෙකු රඳවා ගැනීම පිළිබඳව තමන් පූජ්‍ය උඩුවේ ධම්මාලෝක හිමියන් සම්බන්ධකර සාක්ෂි ලබා දුන්නේ නීතිපති දෙපාර්තමේන්තුවේ හෝ අපරාධ පරීක්ෂණ දෙපාර්තමේන්තුවේ උපදෙස් මත බව හිටපු වනජීවි නියෝජ්‍ය අමාත්‍ය වසන්ත සේනානායක මහතා අද අධිකරණයේදී සඳහන් කළා.\nකෙසේ වෙතත් අදාළ ආයතන දෙකෙන් කුමක්ද යන්න තමන්ට නිශ්චිත වශයෙන් මතක නැති බව නියෝජ්‍ය අමාත්‍යවරයා අදාළ නඩුව අද කැඳ වූ අවස්ථාවේදී අධිකරණයේදී පැවසුවා.\nබලපත්‍ර නොමැතිව අලිපැටියෙකු රඳවාගැනීම සම්බන්ධයෙන් පූජ්‍ය උඩුවේ ධම්මාලෝක හිමියන්ට එරෙහිව පවරා ඇති නඩුව අද කොළඹ මහාධිකරණ විනිසුරු සම්පත් විජේරත්න මහතා ඉදිරියේ කැඳවනු ලැබුවා.\nඑම නඩුවේ සාක්ෂිකරුවෙකු වශයෙන් එවකට වනජීවි නියෝජ්‍ය අමාත්‍යවරයා වශයෙන් කටයුතු කළ නියෝජ්‍ය අමාත්‍ය වසන්ත සේනානායක මහතා එහිදී සාක්ෂි ලබාදුන්නා.\nසාක්ෂි ලබාදෙමින් නියෝජ්‍ය අමාත්‍යවරයා සඳහන් කළේ පූජ්‍ය උඩුවේ හිමියන් සන්තකයේ බලපත්‍ර නොමැතිව අලි 3 දෙනෙකු සිටින බවට තමන්ට තොරතුරු ලැබුණු බවත් අදාළ වැටලීම තමන් විසින් සැලසුම් කර වනජීවි නිලධාරීන් සමඟ සිදුකළ බවයි.\nඑහිදී පූජ්‍ය උඩුවේ හිමියන් වෙනුවෙන් පෙනී සිටි ජනාධිපති නීතීඥ ප්‍රසන්න ලාල් ද සිල්වා මහතා නියෝජ්‍ය අමාත්‍යවරයාට හරස් ප්‍රශ්නයක් යොමු කරමින් විමසුවේ අමාත්‍යවරයා 2015 අප්‍රේල් මාසයේ පොලිසියට ලබාදුන් ප්‍රථම සාක්ෂියේ පූජ්‍ය උඩුවේ හිමියන් එම අවස්ථාවේදී දුරකතනයෙන් ඇමතූ බව සඳහන් නොකර ඉන් වසරකට පසු ලබාදුන් සාක්ෂියෙන් ඒ බව සඳහන් කළේ මන්ද යන්නයි.\nතමන්ට නීතිපති දෙපාර්තමේන්තුවෙන් ලැබුණු උපදෙස් මත එලෙස සාක්ෂි ලබාදුන් බව ඊට පිළිතුරු ලබාදෙමින් නියෝජ්‍ය අමාත්‍යවරයා සඳහන් කළා.\nමෙම අවස්ථාවේදී නීතිපති දෙපාර්තමේන්තුව වෙනුවෙන් පෙනී සිටි රජයේ ජ්‍යෙෂ්ඨ අධිනීතීඥ ජනක බණ්ඩාර මහතා නියෝජ්‍ය අමාත්‍යවරයාගෙන් විමසුවේ නීතිපති දෙපාර්තමේන්තුව එලෙස සාක්ෂිදීමට උපදෙස් ලබාදුන්නේද යන්න නිෂ්චිතවම තහවුරු කරන්නේද යන්නයි.\nකෙසේ වෙතත් නීතිපති දෙපාර්තමේන්තුවද නැතහොත් අපරාධ පරීක්ෂණ දෙපාර්තමේන්තුවද යන්න තමන්ට හරි හැටි මතක නොමැති බව එහිදී පිළිතුරු ලබාදෙමින් නියෝජ්‍ය අමාත්‍යවරයා සඳහන් කළා.",
       "URL": "https://www.hirunews.lk/177328/උඩුවේ-ධම්මාලෝක-හිමියන්-ගැන-සාක්ෂි-ලබාදුන්-හේතුව-හිටපු-නියෝජ්‍ය-ඇමති-වසන්ත-සේනානායක-හෙළිකරයි",
       "Category": "Local News",
       "Parent URL": "https://www.hirunews.lk/local-news.php?pageID=4192"
}