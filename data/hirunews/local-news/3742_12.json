{
       "Source": "hirunews",
       "Timestamp": "Tuesday, 18 September 2018 - 15:56",
       "Headline": "රුපියල 166 ත් පන්නයි - කොටස් වෙළඳපලත් පහළට",
       "News Content": "ඇමරිකානු ඩොලරයට සාපේක්ෂව රුපියලේ අගය අද තවදුරටත් පහත වැටෙමින් රුපියල් 166 ද ඉක්මවා තිබෙනවා.\nශ්‍රී ලංකා මහබැංකුවේ ඩොලරයක විකුණුම් මිල අද සටහන් වූයේ රුපියල් 166යි ශත 64ක් ලෙසයි.\nමේ වසරේදී මේ දක්වා රුපියලේ අගය සියයට 7කින් පමණ පහත වැටී ඇති බවයි විශ්ලේෂකයන් පෙන්වා දෙන්නේ.\nඑසේම මාස 18 කට පසු කොළඹ කොටස් වෙළඳපල සියලූ කොටස් මිල දර්ශකය අද ඒකක 6,000ට අඩු අගයක් වාර්තා කළා.\nපෙර දිනට සාපේක්ෂව එය ඒකක 57.28 කින් පහත වැටුණු අතර, දිනය අවසානයේ සටහන් වුණේ 5971.21 ක් ලෙසයි.\nමේ අතර ඇමරිකානු ඩොලරයට සාපේක්ෂව රුපියලේ අගය අවප්‍රමාණ වීම සම්බන්ධයෙන් අද පැවති මාධ්‍ය හමුවලදීද අදහස් පළවුණා.\nඑක්සත් ජාතික පක්ෂය සිරිකොත පක්ෂ මූලස්ථානයේ කැඳවා තිබූ මාධ්‍ය හමුවකට එක්වෙමින් රාජ්‍ය අමාත්‍ය ජේ.සී. අලවතුවල කියා සිටියේ අනෙකුත් රටවලට සාපේක්ෂව ශ්‍රී ලංකාවේ රුපියලේ අවප්‍රමාණය තවමත් අඩු මට්ටමක පවතින බවයි.\nඒකාබද්ධ විපක්ෂය අද කැඳවා තිබූ මාධ්‍ය හමුවේදී පාර්ලිමේන්තු මන්ත්‍රී ආචාර්ය බන්දුල ගුණවර්ධනද රුපියලේ අවප්‍රමාණය සම්බන්ධයෙන් අදහස් පළ කළා.\nඔහු කියා සිටියේ රුපියල අවප්‍රමාණ වීම හේතුවෙන් පසුගිය වසර 4 ක කාලය තුළ රටේ ණය බර රුපියල් බිලියන දහසකට වඩා වැඩියෙන් ඉහළ ගොස් ඇති බවයි.",
       "URL": "https://www.hirunews.lk/200193/රුපියල-166-ත්-පන්නයි-කොටස්-වෙළඳපලත්-පහළට",
       "Category": "Local News",
       "Parent URL": "https://www.hirunews.lk/local-news.php?pageID=3742"
}