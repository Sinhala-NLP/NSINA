{
       "Source": "hirunews",
       "Timestamp": "Monday, 13 February 2017 - 7:51",
       "Headline": "සයිටම් ගැන, සෞඛ්‍ය ඇමති සියලු  සරසවි වෛද්‍ය පීඨාධිපතිවරුන් සමඟ අනිද්දා සාකච්ඡාවක",
       "News Content": "මාළඹේ පෞද්ගලික වෛද්‍ය විද්‍යාලය සම්බන්ධයෙන් සියලුම විශ්වවිද්‍යාලවල වෛද්‍ය පීඨ පීඨාධිපතිවරුන් සමඟ අනිද්දා සාකච්ඡා කරන බව සෞඛ්‍ය අමාත්‍ය රාජිත සේනාරත්න පවසනවා.\nඔහු කියා සිටියේ සයිටම් ආයතනය පිළිබඳව මතුව ඇති ගැටළු නිරාකරණය කිරීම සඳහා පීඨාධිපතිවරුන් සකස් කළ යෝජනාවලියක් තමන් වෙත ලැබී ඇති බවයි.\nසයිටම් ආයතනය සමඟ පෞද්ගලික ගණුදෙනුවක් නොමැති බවද සෞඛ්‍ය අමාත්‍යවරයා සඳහන් කළා.\nඔහු මේ බව කියා සිටියේ වෛද්‍යවරුන් පිරිසක් සමඟ එම අමාත්‍යාංශයේදී ඊයේ පැවති සාකච්ඡාවකට එක්වෙමින්.\nමාළඹේ පෞද්ගලික වෛද්‍ය විද්‍යාලය පිළිබඳ තමන්ට ඇත්තේ ප්‍රතිපත්තිමය කරුණක් පිළිබඳ ප්‍රශ්ණයක් පමණක් බවද සෞඛ්‍ය අමාත්‍යවරයා මෙහිදී තවදුරටත් සඳහන් කළා.\nමේ අතර, කරන්දෙනිය ප්‍රදේශයේ ඊයේ පැවති ජනහමුවක් අමතමින් ඛනිජ තෙල් හා පෙට්‍රෝලියම් වායු පිළිබඳ අමාත්‍ය චන්දිම වීරක්කොඩි සඳහන් කළේ මාලඹේ පෞද්ගලික වෛද්‍ය විද්‍යාලය පිළිබඳ ගැටළුව සාකච්ඡා මාර්ගයෙන් පමණක් විසඳා ගැනීමට කටයුතු කළ යුතු බවයි.\nකෙසේ වෙතත් මාලඹේ පෞද්ගලික වෛද්‍ය විද්‍යාලය වසා දමන ලෙස බලකරමින් සෞඛ්‍ය ක්ෂේත්‍රයට සම්බන්ධ වෘත්තීය සමිති 15ක් මේ මස  20 වනදා සංකේත වර්ජනයක නිරතවීමට තීරණය කර තිබෙනවා.\nකොළඹ ඊයේ පැවති මාධ්‍ය හමුවට එක්වෙමින් සමස්ත ලංකා වෛද්‍ය නිලධාරීන්ගේ සංගමයේ ලේකම් වෛද්‍ය ජයන්ත බණ්ඩාර සඳහන් කළේ සයිටම් ආයතනය සම්බන්ධයෙන් අද දිනයේදී මානව හිමිකම් කොමිසමට පැමිණිල්ලක් ඉදිරිපත් කිරීමට නියමිත බවයි.",
       "URL": "https://www.hirunews.lk/154330/සයිටම්-ගැන-සෞඛ්‍ය-ඇමති-සියලු-සරසවි-වෛද්‍ය-පීඨාධිපතිවරුන්-සමඟ-අනිද්දා-සාකච්ඡාවක",
       "Category": "Local News",
       "Parent URL": "https://www.hirunews.lk/local-news.php?pageID=4664"
}