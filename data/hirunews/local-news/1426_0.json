{
       "Source": "hirunews",
       "Timestamp": "Friday, 14 January 2022 - 6:54",
       "Headline": "තෛපොංගල් උත්සවය අදයි(වීඩියෝ)",
       "News Content": "සරුසාර අස්වැන්නක් ලබාදීම වෙනුවෙන් හින්දු භක්තිකයන් හිරු දෙවියන් නමදින තෛපොංගල් උත්සවය අදට (14) යෙදී තිබෙනවා.\nනෙළාගත් අස්වැන්නේ පළමු කොටස සූර්යයාට පුදමින් කලගුණ සලකා නව වසරක උදාව සටහන් කිරීමයි මෙහිදී සිදු වන්නේ.\nඅදට යෙදෙන තෛපොංගල් දිනය වෙනුවෙන් පණිවුඩයක් නිකුත් කරමින් ජනාධිපති ගෝඨාභය රාජපක්ෂ ප්‍රකාශ කළේ හරිත කෘෂිකර්මයක් සඳහා වන ජාතික ප්‍රතිපත්තිය සාර්ථක කර ගැනීමට තෛපොංගල් සමය දැඩි උද්යෝගයක් සපයන බවයි.\nඑය බහුතර ශ්‍රී ලාංකිකයින්ගේ අපේක්ෂාව වන බව සඳහන් කරන ජනාධිපතිවරයා, හින්දු බැතිමතුන්ගේ චාරිත්‍ර ශ්‍රී ලාංකික ජන සමාජයට අනාදිමත් කාලයක සිට ඉතා සමීප බව ද ප්‍රකාශ කරනවා.\nවසරේදීත් සෞඛ්‍ය මාර්ගෝපදේශ අනුව සියලු දෙනා ආරක්ෂා වන පරිදි තෛපොංගල් සැමරීමේ වැදගත්කමද ජනාධිපතිවරයා සිය පණිවුඩයෙන් සිහිපත් කළා.\nඅග්‍රාමාත්‍ය මහින්ද රාජපක්ෂ තෛපොංගල් දින පණිවුඩයෙන් සඳහන් කරන්නේ සෞභාග්‍යමත් දේශයක් ලෙස ලොවට පිය නැගීම සඳහා තෛපොංගල් දින අර්ථයන් මහඟු පිටුබලයක් වනු ඇති බවයි.\nකෘතගුණ සලකන සමාජයක් තුළ නැවුම් බලාපොරොත්තු සඵල වනු ඇති බවද අග්‍රාමාත්‍යවරයා ප්‍රකාශ කරනවා.\nතෛපොංගල් වැනි උතුම් දිනයක ඇති සමාජ අර්ථය ජීවිතයට ළඟා කර ගනිමින් සියලු දෙනා පෙරට පැමිණිය යුතු බවයි අග්‍රාමාත්‍යවරයාගේ සුබපැතුම් පණිවුඩයේ වැඩිදුරටත් දැක්වෙන්නේ.\nවිපක්ෂ නායක සජිත් ප්‍රේමදාස සිය තෛපොංගල් දින පණිවුඩයෙන් සඳහන් කළේ මිනිස් වර්ගයා අතර සුහදශීලි දිවි පෙවෙතක් වෙනුවෙන් රුකුල් දෙන තෛපොංගල් වැනි උත්සවයන්හි අර්ථාන්විත වටිනාකම සුළුපටු නොවන බවයි.\nසොබාදහමට වඩ වඩාත් සමීපවීමේ අවශ්‍යතාවය මේ වකවානුවේ දැඩිව දැනෙමින් පවතින බව ද ඔහු ප්‍රකාශ කළා.",
       "URL": "https://www.hirunews.lk/293956/තෛපොංගල්-උත්සවය-අදයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1426"
}