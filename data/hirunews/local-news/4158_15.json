{
       "Source": "hirunews",
       "Timestamp": "Sunday, 24 December 2017 - 14:16",
       "Headline": "වැරදුණු ඡන්ද උපක්‍රමය",
       "News Content": "පෙබරවාරි 10 වන දින පැවැත්වීමට නියමිත පළාත් පාලන ඡන්ද විමසීමට අදාළව මැතිවරණ නීති උල්ලංගණය කළ අපේක්ෂකයෙකු ඇතුළු පුද්ගලයින් 21 දෙනෙකු අත්අඩංගුවට ගෙන තිබෙනවා.\nපොලිස් මාධ්‍ය ප්‍රකාශක කාර්යාලය සඳහන් කළේ මැතිවරණ නීති උල්ලංගණය කිරීමේ සිද්ධීන් 8ක් වාර්තා වී ඇති බවයි.\nඑමෙන්ම, මැතිවරණ පැමිණිලි 24ක් ද  පොලිස් මැතිවරණ ලේකම් කාර්යාලයට ලැබී තිබෙනවා.\nප්‍රසිද්ධ ස්ථානයක පෝස්ටර් අලවමින් සිටි මෙවර පළාත් පාලන ඡන්දයට ඉදිරිපත්ව සිටින අපේක්ෂකයෙකු සහ ඔහුගේ ආධාරකරුවන් දෙදෙනෙකු පොලීසිය ඊයේ අත්අඩංගුවට ගත්තා.\nඅනුරාධපුරය - නොච්චියාගම ප්‍රාදේශීය සභාව සඳහා ශ්‍රී ලංකා නිදහස් පක්ෂයෙන් තරඟ කරන පහළහල්මිල්ලෑව ප්‍රදේශයේ පදිංචි අපේක්ෂකයෙකුයි මෙලෙස අත්අඩංගුවට ගෙන ඇත්තේ.\nත්‍රිරෝද රථයකින් ගමන් කරමින් මෙම පිරිස පෝස්ටර් අලවමින් සිටියදී මොවුන් අත්අඩංගුවට ගෙන ඇති බව ද පොලීසිය සඳහන් කළා.\nඑමෙන්ම, මෙවර පළාත්පාලන ඡන්දය ඉලක්ක කරගනිමින් ශ්‍රී ලංකා පොදුජන පෙරමුණේ අපේක්ෂිකාවක වන සිය බිරිඳට වාසිසහගත වන ආකාරයෙන් කෘෂි පර්යේෂණ නිෂ්පාදන සහකරුවෙකු විසින් බෙදා හැරීමට සූදානම් කර තිබූ පොහොර මිටි 62ක් ද අනුරාධපුර - කැබිතිගොල්ලෑව ප්‍රදේශයේදී අද පොලිස් භාරයට ගෙන තිබෙනවා.\nමේ අතර, නුවරඑළිය නගරයේ පිහිටි ලංකා කම්කරු කොංග්‍රස් කාර්යාලයට අද අලුයම කිසියම් පිරිසක් ප්‍රහාරයක් එල්ල කර තිබෙනවා.\nඑම කොංග්‍රසයේ උප සභාපති, මධ්‍යම පළාත් අමාත්‍ය එම්. රාමේෂ්වරන් සඳහන් කළේ සිව් දෙනෙකුගෙන් සමන්විත කණ්ඩායමක් මෙම පහරදීම සිදුකර ඇති බවයි.",
       "URL": "https://www.hirunews.lk/179197/වැරදුණු-ඡන්ද-උපක්‍රමය",
       "Category": "Local News",
       "Parent URL": "https://www.hirunews.lk/local-news.php?pageID=4158"
}