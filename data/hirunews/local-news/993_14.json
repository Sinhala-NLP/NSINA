{
       "Source": "hirunews",
       "Timestamp": "Monday, 25 July 2022 - 17:57",
       "Headline": "ශ්‍රී ලංකා පාකිස්තානය අතර දෙවැනි ටෙස්ට් තරගයේ දෙවැනි දිනය නිමා වෙයි",
       "News Content": "ශ්‍රී ලංකාව හා පාකිස්තානය අතර පැවැත්වෙන දෙවැනි ටෙස්ට් තරගයේ දෙවැනි දිනය (25) නිමාවට පත් වුණා.\nඒ ශ්‍රී ලංකා කණ්ඩායමට යම් වැඩි ගෞරවයක් ලබා දෙමින්.\nතරගය පැවැත්වෙන්නේ ගාල්ල ජාත්‍යන්තර ක්‍රිකට් ක්‍රීඩාංගනයේ දි යි.\nතරගයේ පළමු ඉනිම ක්‍රීඩා කළ ශ්‍රී ලංකා කණ්ඩායම සියලු දෙනා දැවී ලකුණු 378ක් ලබා ගත්තා.\nඕෂධ ප්‍රනාන්දු, දිනේෂ් චන්දිමාල් හා නිරෝෂන් දික්වැල්ල ලබා ගත් අර්ධ ශතක තුන සමඟිනු යි ශ්‍රී ලංකා ලකුණු පුවරුව ලකුණු 378ක් දක්වා ඉහළ නැඟුණේ.\nපළමු ඉනිම සඳහා පිටියට පිවිසි පාකිස්තානු කණ්ඩායම, දෙවැනි දිනය නිමා වන විට ලකුණු 191ක් රැස් කරගෙන සිටින්නේ, කඩුලු 7ක් බිඳ ගනිමින්.\nපාකිස්තානු කණ්ඩායම වෙනුවෙන් වැඩි ම ලකුණු සංඛ්‍යාවක් රැස් කර ගත් අගා සල්මාන් ලකුණු 62ක් ලබා ගත්තා.\nඔහු දැවී ගියේ, ප්‍රභාත් ජයසූරුයගේ පන්දුවක් හමුවේ ස්ලිප් ක්‍රීඩක ධනංජය ද සිල්වා අතට උඩ පන්දුවක් ලබා දෙමින්.\nරමේෂ් මෙන්ඩිස් කඩුලු 3ක් දවා ගත් අතර, පෙර තරගවල දී සුපිරි දස්කම් දැක්වූ ප්‍රභාත් ජයසූරිය දැනට කඩුලු 2ක් ලබා ගෙන සිටිනවා.\nධනංජය ද සිල්වා හා අසිත ප්‍රනාන්දු අතර කඩුලු එක බැගින් බෙදී ගියා.\nහෙට තරගයේ තෙවැනි දිනය යි.",
       "URL": "https://www.hirunews.lk/310937/ශ්‍රී-ලංකා-පාකිස්තානය-අතර-දෙවැනි-ටෙස්ට්-තරගයේ-දෙවැනි-දිනය-නිමා-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=993"
}