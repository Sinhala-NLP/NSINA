{
       "Source": "hirunews",
       "Timestamp": "Monday, 21 June 2021 - 8:51",
       "Headline": "2023 වන විට ඔහු නැතිවම බැරි ක්‍රීඩකයෙක් වේවි - මාලිංගගෙන් අනාවැකියක්",
       "News Content": "2023 ලෝක කුසලානයේදී ශ්‍රී ලංකා කණ්ඩායමට අවශ්‍යම කරන ක්‍රීඩකයෙක් බවට ධනංජය ලක්ෂාන් පත්වනු ඇති බව ශ්‍රී ලංකා වේග පන්දු යවන ක්‍රීඩක ලසිත් මාලිංග පවසනවා.\nදැනට මෙරට ක්‍රීඩාකරන පන්දු යවන්නන්ගෙන් පන්දුව ඉතා හොඳින්ම දෝලනය කළ හැකි ක්‍රීඩකයා ධනංජය ලක්ෂාන් බවත් ඔහු මේ වනවිට ශ්‍රී ලංකා කණ්ඩායම සතුව පවතින හොඳම ආයෝජනය බවත් මාලිංග වැඩිදුරටත් සඳහන් කරනවා.\nදකුණත් පිතිකරුවන්ගේ ඇතුළට දෝලනය කළ හැකි පන්දුවත්, වේගය අඩාලකර යැවිය හැකි පන්දු මිශ්‍රණයක් ඔහු සතුව තිබීම තුළින් ධනංජය ලක්ෂාන්ට වැඩි කාර්යයක් කණ්ඩායම වෙනුවෙන් ඉටුකළ හැකි බවයි මාලිංග සඳහන් කර සිටියේ.\nමාලිංග වැඩිදුරටත් සඳහන් සඳහන් කර සිටියේ වත්මන් තේරීම් කමිටුව ධනංජය ලක්ෂාන් කෙරෙහි විශ්වාසය තබමින් එංගලන්ත සංචාරය වෙනුවෙන් ශ්‍රී ලංකා කණ්ඩායමට ඔහු එක්කර ගැනීම පිළිබදව තමන් සතුටුවන බවයි.\nඑළඹෙන එංගලන්ත තරඟාවලිය ධනංජය ලක්ෂාන් ශ්‍රී ලංකාව වෙනුවෙන් එක්වන පළමු ජාත්‍යන්තර තරඟාවලිය වනවා.\nනිමා වූ බටහිර ඉන්දීය කොදෙව් තරඟ සංචාරය වෙනුවෙන් නම් කළ සංචිතයට ධනංජය ලක්ෂාන් ඇතුළත්ව සිටියද කොවිඩ් ආසාදනය වීම හේතුවෙන් ඔහුට එම තරඟාවලියට එක්වීමේ අවස්ථාව අවාසනාවන්ත ලෙස මඟ හැරුණා.",
       "URL": "https://www.hirunews.lk/274876/2023-වන-විට-ඔහු-නැතිවම-බැරි-ක්‍රීඩකයෙක්-වේවි-මාලිංගගෙන්-අනාවැකියක්",
       "Category": "Local News",
       "Parent URL": "https://www.hirunews.lk/local-news.php?pageID=1871"
}