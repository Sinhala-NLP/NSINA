{
       "Source": "hirunews",
       "Timestamp": "Sunday, 19 February 2023 - 22:22",
       "Headline": "සිරිපා වන්දනා නඩයක් රැගත් බස් රථයක් පෙරළෙයි - දෙදෙනෙකු මරුට (වීඩියෝ)",
       "News Content": "UPDATE: 2023-02-20 | 08:34 am\nශ්‍රී පාද වන්දනාකරුවන් රැගත් පෞද්ගලික බස් රථයක් නෝට්න්බ්‍රිජ් - දියගල ප්‍රධාන මාර්ගයේ හුළංවංගුව නැමති ස්ථානයේදී මාර්ගයෙන් ඉවතට පැන අඩි 225 ක පමණ ප්‍රපාතයකට පෙරළීමෙන් කාන්තාවන් දෙදෙනෙකු මියගොස් 26 දෙනෙකු තුවාල ලැබුවා.\nසිද්ධියෙන් මියගිය කාන්තාවන් දෙදෙනා අවුරුදු 30 සහ 20 යන වයස්වල පසුවන තෙලිජ්ජවිල සහ බණ්ඩාරවෙල ප්‍රදේශවල පදිංචිකරුවන්.\nඊයේ රාත්‍රී 9.15 ට පමණ මෙම අනතුර සිදුව තිබෙනවා.\nප්‍රදේශවාසීන් නෝට්න්බි්‍රජ් පොලිසියේ නිලධාරීන් සහ යුද හමුදා සෙබළුන් එක්ව මහත් පරිශ්‍රමයක් දරා තුවාලකරුවන් ප්‍රධාන මාර්ගයට ගෙනවිත් නාවලපිටිය - ගිනිගත්හේන සහ වටවල යන රෝහල් වෙත රැගෙන ගිය බවයි පොලිසිය සඳහන් කළේ.\nපොලිස් මාධ්‍ය ප්‍රකාශක කොට්ඨාසය සඳහන් කළේ තුවාල ලැබූවන්ගෙන් 23 දෙනෙකු නාවලපිටිය රෝහලේත්, එක් අයෙකු බැගින් මහනුවර සහ පේරාදෙණිය රෝහල්වල ප්‍රතිකාර ලබන බවයි.\nමොවුන් අතර බස් රථයේ රියදුරු සහ රිය සහයක ද ඇතුලුව කාන්තාවන් 14 දෙනෙකු සහ පිරිමි පුද්ගලයින් 11 දෙනෙකු සිටින බවයි පොලිස් මාධ්‍ය කොට්ඨාසය සඳහන් කළේ.\nමහරගම ප්‍රදේශයේ සිට ශ්‍රීපාද වන්දනාකරුවන් රැගෙන පැමිණ ඇති මෙම බස් රථය වන්දනාව නිම කර ආපසු ගම් බිම් බලා යමින් සිටියදීි මෙලෙස අනතුරට ලක්ව තිබුණා.\nපටු වංගු සහ අධික බෑවුම් සහිත නෝට්න්බ්‍රිජ් දියගල ප්‍රධාන මාර්ගයේදී සිදුව ඇති මෙම අනතුර සම්බන්ධයෙන් නෝට්න්බ්‍රිජ් පොලිසිය වැඩිදුර විමර්ශන සිදුකරනවා.\n----------------\nසිරිපා වන්දනාවේ ගොස් පැමිණෙමින් තිබූ බස් රථයක් ප්‍රපාතයකට පෙරළී අනතුරක් සිදුව ඇති බව වාර්තා වනවා.\nනෝට්න් බ්‍රිජ් පොලිස් වසමේ ටැප්ලෝ නම් ප්‍රදේශයේ දී මෙම අනතුර සිදුව ඇති අතර අනතුර හේතුවෙන් වන්දනාකරුවන්ට ජීවිත හානි සිදුව ඇතැයි තවමත් වාර්තා වන්නේ නැහැ.\nබස් රථය අඩි 100ක පමණ ප්‍රපාතයකට පෙරළී ඇති බවයි හිරු ප්‍රවෘත්ති වාර්තාකරුවන් ප්‍රකාශ කළේ.\nකෙසේ නමුත් මේ වබ විට තුවාලකරුවන් 30ක් පමණ නාවලපිටිය, වටවල යන රෝහල්වලට ඇතුලත් කර තිබෙනවා.\nතුවාල ලැබූ ලැබූ වන්දනාකරුවන් ව නෝටන් බ්‍රිජ් පොලිසිය ප්‍රදේශවාසින්ගේ සහාය ඇතිව රෝහල් ගත කරමින් පවතිනවා.",
       "URL": "https://www.hirunews.lk/327815/සිරිපා-වන්දනා-නඩයක්-රැගත්-බස්-රථයක්-පෙරළෙයි-දෙදෙනෙකු-මරුට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=525"
}