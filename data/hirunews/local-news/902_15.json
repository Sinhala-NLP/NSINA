{
       "Source": "hirunews",
       "Timestamp": "Tuesday, 30 August 2022 - 13:18",
       "Headline": "අතුරු අයවැයට කැබිනට් අනුමැතිය",
       "News Content": "2022 වසර සදහා වන සංශෝධිත විසර්ජන පනත් කෙටුම්පත සඳහා කැබිනට් අනුමැතිය හිමිවී තිබෙනවා. ජනාධිපති කාර්යාලයේදී අද පෙරවරුවේ කැබිනට් මණ්ඩලය රැස්වුණේ ජනාධිපති රනිල් වික්‍රමසිංහගේ ප්‍රධානත්වයෙන්.\nමීට අදාල පනත් කෙටුම්පත පසුගිය 09 වනදා පාර්ලිමේන්තුවට අග්‍රාමාත්‍ය දිනේෂ් ගුණවර්ධන විසින් ඉදිරිපත් කරනු ලැබුවා.\nඑ අනුව 2022 වසර සදහා වන සංශෝධිත විසර්ජන පනත් කෙටුම්පත දෙවැනි වර කියවීම අද පස්වරු 1ට ජනාධිපති රනිල් වික්‍රමසිංහ, මුදල් අමාත්‍යවරයා ලෙස සිදුකරනු ඇති.\n2022 වසර සදහා වන අයවැය හිටපු මුදල් අමාත්‍ය බැසිල් රාජපක්ෂ විසින් පාර්ලිමේන්තුවට ඉදිරිපත් කර සම්මත කරගනු ලැබුවේ පසුගිය 2021 වසරේ දෙසැම්බර් 10 වනදායි.\nරටතුළ උද්ගත වු ආර්ථික අර්බුදයත් සමඟ කරුණු කිහියපක් සැලකිල්ලට ගනිමින් අයවැය සංශෝධනය කිරීමටයි ජනාධිපති රනිල් වික්‍රමසිංහගේ ප්‍රධානත්වයෙන් යුත් නව ආණ්ඩුව තීරණය කරනු ලැබුවේ.\nඒ අනුව සංශෝධිත විසර්ජන පනත් කෙටුම්පත ඉදිරිපත් කෙරුණා.\nසංශෝධනයට අනුව අමාත්‍යාංශ සේවා වියදම රුපියල් බිලියන 3275.8ක් දක්වා ඉහළ දමා ඇති අතර එය මේ වසර සදහා ඇස්තමේන්තු කළ මුදලට වඩා රුපියල් බිලියන 929.4ක වැඩිවීමක්.\nරජයේ ණය සීමාව රුපියල් බිලියන 3200 සිට රුපියල් බිලියන 482ක් දක්වා ඉහළ දමා තිබෙනවා.\nඇස්තමේන්තු ගත ණය සේවාකරණ නව වියදම රුපියල් බිලියන 2901ක්.\nමෙවර අයවැය සංශෝධනය යටතේ ජනාධිපති කොමිෂන් සභා කාර්යාල වැනි විශේෂ වියදම් ඒකක සහ අමාත්‍යාංශ සදහා වෙන්කරන ලද මුදල් ද සංශෝධනය කර තිබෙනවා.\nසංශෝධන පනත් කෙටුම්පතින් වැඩිම මුදලක් වෙන්කර ඇත්තේ රාජ්‍ය පරිපාලන සහ පළාත් පාලන අමාත්‍යාංශයටයි. එය රුපියල් බිලියන 735ක්.\nමුදල් හා ආර්ථික ස්ථායිකරණ අමාත්‍යාංශයට රුපියල් බිලියන 467ක් වෙන් කර ඇති අතර ආරක්ෂක අමාත්‍යාංශය සදහා වෙන්කර ඇති මුදල රුපියල් බිලියන 376ක්.\nමෙවර අතුරු අයවැයෙන් බදු ඉහළ නැංවීම සිදුකිරීමට නියමිත අතර, දිලිඳු පවුල් සඳහා සහනාධාර මෙන්ම වගා ණය කපා හැරීමට අදාළ යෝජනා ද ඇතුළත් වනු ඇති බවයි වාර්තා වන්නේ.",
       "URL": "https://www.hirunews.lk/314123/අතුරු-අයවැයට-කැබිනට්-අනුමැතිය",
       "Category": "Local News",
       "Parent URL": "https://www.hirunews.lk/local-news.php?pageID=902"
}