{
       "Source": "hirunews",
       "Timestamp": "Monday, 24 April 2023 - 11:19",
       "Headline": "සක් සූරීන් මව්රටට ගෙන්වා ගැනීමේ අර්බුදයක - තායිලන්තය දිගින් දිගටම සාකච්ඡාවල",
       "News Content": "තායිලන්ත රජය විසින් ශ්‍රී ලංකාවට තෑගි වශයෙන් ලබාදුන් ඇතුන් තිදෙනාගෙන් එක් අයෙක් වන සක් සූරීන් යළිත් එරටට ගෙන්වීමට අවධානය යොමුව තිබෙනවා.\n2001 වර්ෂයේ දී මෙම අලි ඇතා ශ්‍රී ලංකාවට පරිත්‍යාග කෙරුණු සත්ත්වයෙක්.\nමෙම හස්තියාව හසුරුවන්නන් විසින් නොසැලකිල්ලෙන් සිදු කරන ලද අඩත්තේට්ටම් හා අනවධානය හේතුවෙන් අද වනවිට සක් සූරීන් නමැති සද්දන්තයාගේ තත්ත්වය බරපතළ බවයි වාර්තාවන්නේ.\nඑම අලි ඇතා ඇතුන් බලාගන්නන්ගේ අතවරයට ලක්ව ඇති බවට ද සත්ත්ව හිමිකම් සංවිධානයක් පසුගිය වසරේ දී චෝදනා කළා.\nසක් සූරීන්ගේ සෞඛ්‍ය තත්ත්වය සම්බන්ධයෙන් තම රජය මේ වනවිට දැනුවත් ව ඇති අතර, සත්ත්වයාගේ ශරීරයේ පවතින තුවාල සහ මේ වනවිට එම සත්ත්වයාගේ ශරීර ප්‍රමාණය හේතුවෙන් තායිලන්තයට නැවත ප්‍රවාහනය කිරීමේ ගැටලුවක් මතුව තිබෙනවා.\nතායිලන්ත පරිසර හා ස්වභාවික සම්පත් අමාත්‍ය Varawut Silpa-archa පැහැදිලි කළේ සක් සූරීන් උපන් බිමට ගෙන ඒම සඳහා C-130 ප්‍රවාහන ගුවන් යානයක් භාවිතා කිරීම මූලික සැලැස්ම බවයි.\nකෙසේ වෙතත්, ආයුධ සහ යුද ටැංකි වැනි යුද උපකරණ ප්‍රවාහනය කිරීම සඳහා මුලින් නිර්මාණය කර ඇති ගුවන් යානයේ භාණ්ඩ ප්‍රවාහනය සඳහා ඇතාගේ කොටුව නොගැලපෙන බවට ද පැහැදිලි වූ විට මෙම අදහස අතහැර දමා ඇති බවත් විදෙස් මාධ්‍ය වාර්තා කරනවා.\nරජය සලකා බැලූ තවත් විකල්පයක් වූයේ සක් සූරීන් ගොඩගැනීමට නැවක් යැවීමයි.\nඅවාසනාවන්ත ලෙස, තුවාල වූ අලියෙකුට සති දෙකක ගමන දිගු වන බැවින් මෙය ද නුසුදුසු යැයි පශු වෛද්‍යවරුන්ගේ මතයයි.\nසක් සූරීන් නැවත මෙරටට ගෙන්වා ගැනීම සඳහා සුදුසු විසඳුමක් සෙවීම සඳහා අමාත්‍යාංශය මේ වනවිට ශ්‍රී ලංකාවේ විදේශ කටයුතු අමාත්‍යාංශය සමඟ සහයෝගයෙන් කටයුතු කරන බව වරාවුත් ප්‍රකාශ කර සිටියා.\nමෙම සත්ත්වයා මෑතක් වන තුරුම අලුත්ගම කන්දේ විහාරස්ථානයේ ජීවත් වූ අතර,ශ්‍රී ලංකාවේ සත්ත්ව ආරක්ෂණ සංවිධානයක් වන\nRally for Animal Rights and Environment (Rare)\nපවසන පරිදි, විහාරස්ථානයේ දී අලියාගේ අතපය දම්වැල්වලින් දීර්ඝ කාලයක් රඳවා තැබීමෙන් මෙම තුවාල ඇතාගේ ශරීරයෙහි හටගෙන ඇති බවත් හෙළිව තිබෙනවා.\nපසුගිය වසර අවසානයේ දී, Rare සංවිධානය තායි රජයෙන් ඉල්ලා සිටියේ හදිසි වෛද්‍ය ප්‍රතිකාර සඳහා සක් සූරින් නැවත තායිලන්තයට ගෙන යන ලෙසයි.\nවාර්තාව ප්‍රකාශයට පත් කර සතියක් ඇතුළත එම සත්ත්වයා නැවත තායි දේශයට ගෙන්වා ගැනීම සඳහා රජය සැලසුම් කිරීම ආරම්භ කළ නමුත් ශ්‍රී ලංකාව මහ මැතිවරණයක් මධ්‍යයේ සිටීම හේතුවෙන් එම සැලැස්ම තාවකාලිකව නතර කෙරුණා.",
       "URL": "https://www.hirunews.lk/333311/සක්-සූරීන්-මව්රටට-ගෙන්වා-ගැනීමේ-අර්බුදයක-තායිලන්තය-දිගින්-දිගටම-සාකච්ඡාවල",
       "Category": "Local News",
       "Parent URL": "https://www.hirunews.lk/local-news.php?pageID=394"
}