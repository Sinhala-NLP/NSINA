{
       "Source": "hirunews",
       "Timestamp": "Saturday, 03 July 2021 - 11:01",
       "Headline": "එංගලන්තයෙන් පිටමං කළ ක්‍රීඩකයින් විශේෂ විනය කමිටුවක් හමුවට",
       "News Content": "එංගලන්ත සංචාරය අතරතුර විනය විරෝධීව හැසීරම හේතුවෙන් සංචාරය අතරතුරදී කණ්ඩායමෙන් පිටමං කර මෙරටට හරවා එවු ක්‍රීඩකයින් තිදෙනා සම්බන්ධයෙන් දැඩි විනය ක්‍රියාමාර්ග ගැනීමේ සූදානමක් පවතින බව ශ්‍රී ලංකා ක්‍රිකට් ආරංචි මාර්ග සඳහන් කරනවා.\nතරග සංචාරය අතරතුරදී ජෛව බුබුළෙන් මිදි එංගලන්තය ඩරම් නගරයේ රාත්‍රී කාලයේ වීථි පුරා සැරිසැරු ශ්‍රී ලංකා කණ්ඩායාමේ උපනායක කුසල් මෙන්ඩිස්, නිරෝෂන් දික්වැල්ල සහ දනුෂ්ක ගුණතිලක යන ක්‍රීඩකයින් තිදෙනා මෙලෙස ලංකාවට හරවා එවනු ලැබුවා.\nමෙම ක්‍රීඩකයින් මේ වනවිට දින 14ක නිරෝධායන කාලයක් ගත කරනුයේ, මීගමුව ප්‍රදේශයේ තරු පන්තියේ හෝටලයකයි.\nමොවුන් සම්බන්ධයෙන් සිදු කෙරෙන විනය පරීක්ෂණය සඳහා විශ්‍රාමික ශ්‍රේෂ්ඨාධිකරණ විනිසුරුවරයෙකුගෙන් සමන්විත ත්‍රිපුද්ගල හෝ පංච පුද්ගල විශේෂ විනය කමිටුවක් පිහිටුවීමට සූදානම් වන බව එම ආරංචි මාර්ග වැඩිදුරටත් සඳහන් කළා.\nඑම විශේෂ විනය කමිටුව පිහිටුවීමට පිළිබඳව අවසන් තීරණය එළඹෙන විධායක කමිටු රැස්වීමේදී ගැනීමට නියමිතයි.\nමෙම ක්‍රීඩකයින් හට බරපතල විනය ක්‍රියාමාර්ගයක් ගත යුතු බව  ශ්‍රී ලංකා ක්‍රිකට් විධායක මඩුල්ලේ, තීරණයවී ඇති බවයි, එම ආරංචි මාර්ග වැඩිදුරටත් සඳහන් කළේ.\nමේ අතර එළඹෙන ජූලි මස 8 වැනිදා ශ්‍රී ලංකා ක්‍රිකට් විධායක කමිටු නිලධාරීන් ජනාධිපති ගෝඨාභය රාජපක්ෂ හමුවීමට නියමිතයි.\nමෙම හමුවේදී ශ්‍රී ලංකා ක්‍රිකට් ඉදිරි වැඩපිළිවෙල සහ විශේෂයෙන් ක්‍රීඩක විනය පිළිබඳව සාකච්ඡාවට ගැණෙනු ඇති.",
       "URL": "https://www.hirunews.lk/275933/එංගලන්තයෙන්-පිටමං-කළ-ක්‍රීඩකයින්-විශේෂ-විනය-කමිටුවක්-හමුවට",
       "Category": "Local News",
       "Parent URL": "https://www.hirunews.lk/local-news.php?pageID=1844"
}