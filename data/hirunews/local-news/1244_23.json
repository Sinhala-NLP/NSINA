{
       "Source": "hirunews",
       "Timestamp": "Thursday, 07 April 2022 - 14:47",
       "Headline": "අජිත් නිවාඩ් කබ්රාල්ට රටින් පිටවීම තහනම් කරමින් නියෝගයක් (වීඩියෝ)",
       "News Content": "හිටපු මහබැංකු අධිපති අජිත් නිවාඩ් කබ්රාල්ට මේ මස 18 වනදා දක්වා රටින් පිටවීම වළක්වාලමින් කොළඹ මහේස්ත්‍රාත් අධිකරණය අද නියෝගයක් නිකුත් කළා.\nහිටපු දකුණු පළාත් ආණ්ඩුකාර කීර්ති තෙන්නකෝන් විසින් ඉදිරිපත් කළ පුද්ගලික පැමිණිල්ලක් සලකා බැලීමෙන් අනතුරුවයි කොළඹ අතිරේක මහේස්ත්‍රාත් හර්ෂණ කැකුණවෙල විසින් මෙම නියෝගය නිකුත් කළේ.\nඑහිදී මහේස්ත්‍රාත්වරයා දැනුම් දුන්නේ හිටපු මහබැංකු අධිපති අජිත් නිවාඩ් කබ්රාල්ට මේ මස 18 වනදා අධිකරණය හමුවේ පෙනී සිටින ලෙසට සිතාසි නිකුත් කරන බවයි.\nමහබැංකු අධිපතිවරයා වශයෙන් කටයුතු කරමින් අමාත්‍ය මණ්ඩලයේ හෝ මූල්‍ය මණ්ඩලයේ අනුමැතියකින් තොරව ඇමෙරිකාවේ ඉමාඩ් ෂා සුබේරි නමැත්තාට මෙරට මුදල්වලින් ඇමෙරිකානු ඩොලර් මිලියන 6 යි දශම 5 ක මුදලක් ඔහු විසින් ගෙවා ඇති බවට මීට අදාළව ගොනුකළ පැමිණිල්ලේ සඳහන්ව තිබුණා.\n2006 වසරේ ජූලි මස පළමුවනදා සිට 2015 වසරේ ජනවාරි මාස 8 වනදා දක්වා කාලසීමාව ඊට අදාල කරගෙන තිබෙනවා.\nඑය දණ්ඩ නීති සංග්‍රහය යටතේ සාපරාධි වරදක් බවයි හිටපු දකුණු පළාත් ආණ්ඩුකාරවරයා පැමිණිල්ල ගොනුකරමින් සඳහන් කර ඇත්තේ.\nඑමෙන්ම, ශ්‍රී ලංකා මහබැංකුවේ අධිපතිවරයා වශයෙන් කටයුතු කරමින් සිටියදී 2022 වසරේ ජනවාරි මස 18 වනදා කල් පිරිය යුතු ස්වෛරී බැඳුම්කර තුලින් රජයට ඇමෙරිකානු ඩොලර් මිලියන 500 ක පාඩුවක් සිදුකිරීම මෙම පැමිණිල්ල තුලින් එල්ල කර තිබූ තවත් චෝදනාවක්.\nඑමෙන්ම, මහබැංකු අධිපතිවරයා වශයෙන් කටයුතු කරමින් සිටියදී සිය සමීප ඥාතීන් එහි තනතුරු සඳහා පත් කිරීමෙන් රහස්‍ය තොරතුරු පිට කිරීම, භාණ්ඩාගාර බිල්පත් හා බැඳුම්කර නිකුතුවලින් ශ්‍රී ලංකා රජයට රුපියල් බිලියන 10 යි දශම 4 ක පාඩුවක් සිදුකිරීම යන චෝදනාද පැමිණිල්ලෙන් එල්ල කර තිබුණා.",
       "URL": "https://www.hirunews.lk/301418/අජිත්-නිවාඩ්-කබ්රාල්ට-රටින්-පිටවීම-තහනම්-කරමින්-නියෝගයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1244"
}