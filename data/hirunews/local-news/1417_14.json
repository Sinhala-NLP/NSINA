{
       "Source": "hirunews",
       "Timestamp": "Tuesday, 18 January 2022 - 15:18",
       "Headline": "සපුගස්කන්ද බලාගාරයේ විදුලි උත්පාදනය නතර කරයි",
       "News Content": "ඉන්ධන නොමැතිකම හේතුවෙන් සපුගස්කන්ද බලාගාරයේ විදුලි උත්පාදනය නතර කර තිබෙනවා.\nකෙසේ වෙතත්, මේ වන විට ඛණිජ තෙල් නීතිගත සංස්ථාව මගින් ඉන්ධන මෙට්‍රික් ටොන් 900ක් ලංකා විදුලිබල මණ්ඩලයට ලබා දීමට ආරම්භ කර ඇති බවටයි, වාර්තා වන්නේ.\nකැලණිතිස්ස විදුලි බලාගාර සංකීර්ණයේ ජනන යන්ත්‍ර ක්‍රියාත්මක කිරීමට අවශ්‍ය ඉන්ධන නොමැතිවීම හේතුවෙන් අද (18) පස්වරු 05.00 සිට සියලු තාප ජනන යන්ත්‍ර වසා දැමීමට සිදුවන බව, ලංකා විදුලිබල මණ්ඩල ඉංජිනේරු සංගමය මීට පෙර ප්‍රකාශ කළා.\nඅවශ්‍ය ඉන්ධන තොග ලබාගැනීම සඳහා බලශක්ති අමාත්‍යාංශය සහ ලංකා ඛනිජ තෙල් නීතිගත සංස්ථාව සමඟ අවස්ථා කිහිපයකදී සාකච්ඡා කළද එම සාකච්ඡාවලට මෙතෙක් යහපත් ප්‍රතිචාරයක් ලැබුණේ නැහැ.\nඒ අනුව අද (18) පස්වරු 05.00 සිට ජාතික විදුලිබල පද්ධතියට මෙගා වොට් 300ක ධාරිතාවක් අහිමි වුණා.\nමේ හේතුවෙන් අද සිට රාත්‍රී කාලයේ පැය එකහමාරක් විදුලිය විසන්ධි කිරීමට සිදුවන බවයි ලංවිම ලේකම්, ධම්මික විමලරත්න ප්‍රකාශ කළේ.\nමේ අතර, තත්ත්වය මෙසේ තිබියදී විදුලිබල මණ්ඩලයේ ඉංජිනේරු සංගමය අද ලෙඩ නිවාඩු ගෙන සේවයට වාර්තා නොකර වෘත්තීය ක්‍රියාමාර්ගයක් ගෙන තිබෙනවා.",
       "URL": "https://www.hirunews.lk/294344/සපුගස්කන්ද-බලාගාරයේ-විදුලි-උත්පාදනය-නතර-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1417"
}