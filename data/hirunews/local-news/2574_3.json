{
       "Source": "hirunews",
       "Timestamp": "Sunday, 19 July 2020 - 16:58",
       "Headline": "විදෙස්ගත අපරාධකරුවන්ට වරෙන්තු ගන්න, පොලීසි 53කට කල්දෙයි",
       "News Content": "බස්නාහිර පලාතේ සංවිධානාත්මක අපරාධ කණ්ඩායම් 25ක් මේ වන විට හදුනාගෙන ඇති අතර ඉන් 20ක් සක්‍රීයව ක්‍රියාකාරී මට්ටමේ පසුවන බව බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් ප්‍රකාශ කළා.\nපොලිස් මූලස්ථානයේ අද පස්වරුවේ පැවති මාධ්‍ය හමුවකට එක්වෙමින් ඔහු කියා සිටියේ එම අපරාධ කණ්ඩායම් වලට සම්බන්ධ 388 දෙනෙකු සිටින බවයි.\nඉන් 26 දෙනෙකු දැනටමත් අත්අඩංගුවට ගෙන පොලිසිය රැදවුම් නියෝග මත ප්‍රශ්න කිරීම් සිදුකරන බව ද බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පතිවරයා සඳහන් කළා.\nමත්ද්‍රව්‍ය ජාවාරමෙන් උපයාගත් මුදල් සහ දේපල රාජසන්තක කිරීම සඳහා අපරාධ පරීක්ෂණ දෙපාර්තමේන්තුව යටතේ නීතිවිරෝධි වත්කම් විමර්ශණ කොට්ඨාශයක් ස්ථාපිත කිරීමට ඉදිරි දින කිහිපය තුල පියවර ගන්නා බවද ඔහු ප්‍රකාශ කළා.\nමේ වන විට ක්‍රියාත්මක පොලිස් විමර්ශණ හමුවේ මත්ද්‍රව්‍ය ජාවරම්කරුවන්ගේ ගිණුම්වල ඇති මුදල් විශ්වවිද්‍යාල සිසුන් හරහා නව බැංකු ගිණුම් විවෘත කර එම ගිණුම් වලට මුදල් බැරකර ඊෂි කෑෂ් ක්‍රමයට මුදල් බැර කිරීමේ ජාවාරමක් සම්බන්ධයෙන් තොරතුරු අනාවරණය වී ඇති බවයි බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් තවදුරටත් කියා සිටියේ.",
       "URL": "https://www.hirunews.lk/245909/විදෙස්ගත-අපරාධකරුවන්ට-වරෙන්තු-ගන්න-පොලීසි-53කට-කල්දෙයි",
       "Category": "Local News",
       "Parent URL": "https://www.hirunews.lk/local-news.php?pageID=2574"
}