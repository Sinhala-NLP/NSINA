{
       "Source": "hirunews",
       "Timestamp": "Thursday, 23 February 2017 - 13:13",
       "Headline": "මඩකලපුව ඉඩම් අධ්‍යක්‍ෂකවරයාට වෙඩි තැබීම ගැන 20 දෙනෙකුගෙන් ප්‍රකාශ",
       "News Content": "ඉඩම් ප්‍රතිසංස්කරණ කොමිෂන් සභාවේ මඩකලපුව දිස්ත්‍රික් අධ්‍යක්‍ෂවරයාට වෙඩි තැබීමේ සිද්ධිය සම්බන්ධයෙන් 20 දෙනෙකුගෙන් පමණ ප්‍රකාශ සටහන් කරගෙන ඇති බව පොලීසිය පවසනවා.\nඒ අනුව අදාළ සිද්ධියට සම්බන්ධ පුද්ගලයන් පිළිබඳ අනුමාන කළ හැකි සාධක කිහිපයක් ඔස්සේ අඛන්ඩ පරීක්ෂණ ක්‍රියාත්මක බවයි ජ්‍යෙෂ්ඨ පොලිස් නිලධාරියෙකු සඳහන් කළේ.\nඉඩම් ප්‍රතිසංස්කරණ කොමිෂන් සභාවේ මඩකලපුව දිස්ත්‍රික් අධ්‍යක්‍ෂ විමලරාජ් නේෂන්  කලවංචිකුඩි ප්‍රදේශයේ පිහිටි ඔහුගේ නිවසේ සිටියදී වෙඩි ප්‍රහාරයට ලක්වූයේ ඊයේ රාත්‍රියේදියි.\nයතුරුපැදියකින් පැමිණි නාදුණන පුද්ගලයෙකු ඔහුට මෙම වෙඩි තැබීම සිදුකර පලාගොස් තිබුණා.\nවෙඩි තැබීමෙන් තුවාල ලැබූ මොහු  ප්‍රතිකාර සඳහා පසුව මඩකලපුව රෝහලට ඇතුළත් කෙරුණා.\nරෝහල් ප්‍රකාශකයෙකු සඳහන් කළේ  මොහුගේ අතකට වෙඩි ප්‍රහාරය එල්ලවී ඇති බවයි.\nවිමලරාජ් නේෂන් පසුගිය දිනවල දැඩි කථාබහට ලක්වුණේ මඩකලපුව එරාවුර් ප්‍රදේශයේ රජයේ ඉඩම් බලහත්කාරයෙන් අත්පත් කරගැනීමට එරෙහිවීම හේතුවෙන්.\nඑම ඉඩම් අත්පත් කරගැනීම සම්බන්ධයෙන් හිරු සී.අයි.ඒ. මීට පෙර හෙළිදරව්වක්ද සිදුකළා. එහිදී හිරු සී.අයි.ඒ. වෙත අදහස් පළ කළ අධ්‍යක්‍ෂවරයා පැවසුවේ කිසියම් පිරිසක් නීතිය ක්‍රියාත්මක කිරීම සම්බන්ධයෙන් තමන්ට හිරිහැර සිදුකරන බවයි.\nකෙසේ වෙතත් හිරු සී අයි ඒ හෙළිදරව්වෙන් පසු එරාවුර් ප්‍රදේශයේ බලහත්කාරයෙන් අත්පත් කරගෙන තිබූ ඉඩම්වල ඉදිකිරීම් කටයුතු සිදුකරමින් සිටි පුද්ගලයින් පිරිසක් අත්අඩංගුවට ගෙන අධිකරණයට ද ඉදිරිපත් කෙරුණා.\nමේ අතර මෙම වෙඩි තැබීමේ සිද්ධියට සම්බන්ධ සැකකරුවන් අත්අඩංගුවට ගැනීම සඳහා මඩකලපුව ප්‍රදේශය භාර නියෝජ්‍ය පොලිස්පතිවරයාගේ ප්‍රධානත්වයෙන් පොලිස් කණ්ඩායම් 5 ක් ද යොදවා තිබෙනවා.",
       "URL": "https://www.hirunews.lk/155247/මඩකලපුව-ඉඩම්-අධ්‍යක්‍ෂකවරයාට-වෙඩි-තැබීම-ගැන-20-දෙනෙකුගෙන්-ප්‍රකාශ",
       "Category": "Local News",
       "Parent URL": "https://www.hirunews.lk/local-news.php?pageID=4647"
}