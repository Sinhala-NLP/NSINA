{
       "Source": "hirunews",
       "Timestamp": "Sunday, 17 September 2017 - 19:18",
       "Headline": "වර්ජනයට විදුලි අධිකාරීවරු සහ සහකාර විදුලි ඉංජිනේරුවෝත් එක්වෙයි - හෙට සේවයට එන්නැයි ඇමතිගෙන් ඉල්ලීමක්",
       "News Content": "විදුලිබල මණ්ඩලයේ ඉහළ පාලනාධිකාරියට වැටුප් ගෙවීමේදී බරපතල මූල්‍ය අක්‍රමිකතාවක් සිදුවන බව පවසමින් විදුලි සේවකයන් අද 5 වන දිනටත් වර්ජනයේ නිරත වනවා.\nමෙම වර්ජනයට විදුලි අධිකාරීවරුන් සහ සහකාර විදුලි ඉංජිනේරුවන් මේ වන විට සහාය පළ කර ඇති බවයි ලංකා විදුලි සේවක සංගමයේ ලේකම් රන්ජන් ජයලාල් සදහන් කළේ.\nකෙසේ වෙතත්, විෂය භාර අමාත්‍ය රංජිත් සියඹලාපිටිය වර්ජනයේ නිරත සේවකයින්ගෙන් ඉල්ලා සිටියේ හෙට දිනයේදී සේවයට වාර්තා කරන ලෙසටයි.\nඅද දිනයේදී සේවක වර්ජනයට සහය පළ කරමින් එක්වූ විදුලි තාක්ෂණික ඉංජිනේරු හා අධිකාරී සංගමයේ සභාපති අජිත් මුණසිංහ ප්‍රකාශ කළේ හෙට දහවල දක්වා බලධාරීන්ට තම ඉල්ලීම් සම්බන්ධයෙන් ප්‍රතිචාර දැක්වීමට අවස්ථාව ලබාදී ඇති බවයි.\nකෙසේ වෙතත්, ලංකා විදුලිබල මණ්ඩලයේ ඉංජිනේරු සංගමයේ සභාපති සෞම්‍ය කුමාරවඩු කියා සිටියේ විදුලි සේවක වර්ජනය අසාධාරණ එකක් බවයි.\nමේ අතර, විදුලි සේවකයින් වර්ජනයේ යෙදුනු පසුගිය 14 සහ 15 යන දින දෙක වැටුප් සහිත නිවාඩු දින ලෙස සේවකයින්ට ලබාදීමට පාලන අධිකාරියට උපදෙස් දී ඇති බව විදුලිබල හා පුනර්ජනනීය බලශක්ති අමාත්‍ය රංජිත් සියඹලාපිටිය ප්‍රකාශ කළා.\nවිදුලි සේවක වර්ජනය හමුවේ ට්‍රාන්ස්ෆෝමර් සහ විදුලි රැහැන්වල ආරක්ෂාව සඳහා පොලීසියේ සහය ලබාගැනීමට ද විදුලිබල හා පුනර්ජනනීය බලශක්ති අමාත්‍යාංශය පියවර ගෙන තිබෙනවා.\nප්‍රදේශ ගණනාවකින් වාර්තාවූ සිද්ධීන් සැළකිල්ලට ගෙන කඩාකප්පල්කාරී ක්‍රියාවන් වැළැක්වීමේ පියවරක් වශයෙන් මෙලෙස පොලිස් ආරක්ෂාව ලබාගැනීමට තීරණය කළ බවයි එම අමාත්‍යාංශය ප්‍රකාශ කළේ.\nනීතිවිරෝධී ලෙස විදුලිය විසන්ධි කිරීමට උත්සාහ කළ විදුලි සේවකයෙකු කුලියාපිටිය ප්‍රදේශයේදී අත්අඩංගුවට ගෙන තිබුණා.\nකෙසේ වෙතත්, අද දිනයේදී ද ප්‍රදේශ කිහිපයක විදුලිය විසන්ධි වී ඇති බවට තොරතුරු වාර්තා වුණා.",
       "URL": "https://www.hirunews.lk/171148/වර්ජනයට-විදුලි-අධිකාරීවරු-සහ-සහකාර-ඉංජිනේරුවෝත්-එක්වෙයි-හෙට-සේවයට-එන්නැයි-ඇමතිගෙන්-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=4317"
}