{
       "Source": "hirunews",
       "Timestamp": "Thursday, 31 December 2020 - 19:12",
       "Headline": "නව දේශපාලන පක්ෂ ලියාපදිංචිය ලබන මාසයේ ඇරඹේ - නිර්ණායක සැකසීමට කමිටුවක්",
       "News Content": "නව දේශපාලන පක්ෂ ලබන වසරේ ජනවාරි මස තුළ ලියාපදිංචි කිරීම ආරම්භ කරන අතර ඊට අවශ්‍ය නිර්නායක සකස් කිරීමට කමිටුවක් පත් කිරීම සඳහා මැතිවරණ කොමිෂන් සභාව තීරණය කර තිබෙනවා.\nඑම කමිටුවේ නිර්දේශ කොමිෂන් සභාවට ඉදිරිපත් කිරීමෙන් පසු එය ගැසට් පත්‍රයක් මගින් ප්‍රසිද්ධියට පත් කිරිමට කටයුතු කරන බවයි ජාතික මැතිවරණ කොමිෂන් සභාවේ අද පැවති විශේෂ රැස්වීමේදී තීරණය වී ඇත්තේ.\nඑහි සභාපති නීතිඥ නිමල් පුංචිහේවාගේ ප්‍රධානත්වයෙන් රාජගිරියේ පිහිටි කොමිෂන් සභා පරිශ්‍රයේදී අද මෙම රැස්වීම පැවැත්වූ අතර එය කොමිෂන් සභාවේ නව සාමාජිකයින් පත් කිරීමෙන් පසු පැවති දෙවන රැස්වීමයි.\nඅප එහි සභාපති නීතිඥ නිමල් පුංචිහේවාගෙන් වැඩිදුරටත් කළ විමසීමකදී ඔහු සඳහන් කළේ පළාත් සභා මැතිවරණය පවත්වන්නේ නම් ඒ සඳහා රුපියල් මිලියන 4000 ක වියදමක් වැය වන බවයි.\nලබන 11 වනදා පෙරවරු 10ට පිළිගත් දේශපාලන පක්ෂ ලේකම්වරුන්ගේ රැස්වීමක් සහ එදිනම පස්වරුවේ මැතිවරණ නිරීක්ෂණ සංවිධානවල රැස්වීමක් ද පැවැත්වීමට අද රැස්වූ මැතිවරණ කොමිෂන් සභාව තීරණය කර තිබෙනවා.",
       "URL": "https://www.hirunews.lk/258421/නව-දේශපාලන-පක්ෂ-ලියාපදිංචිය-ලබන-මාසයේ-ඇරඹේ-නිර්ණායක-සැකසීමට-කමිටුවක්",
       "Category": "Local News",
       "Parent URL": "https://www.hirunews.lk/local-news.php?pageID=2242"
}