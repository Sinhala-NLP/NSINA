{
       "Source": "hirunews",
       "Timestamp": "Monday, 30 January 2017 - 7:38",
       "Headline": "උප්පුවේලි මුහුදේ දිය නෑමට ගිය දෙදෙනෙකු අතුරුදන්,ගොල්ෆ් බෝලයක් සොයා ගිය 9 හැවිරිදි දරුවෙකුත් මරුට",
       "News Content": "අම්බලන්තොට - මිරිජ්ජවිල ප්‍රදේශයේදී ගොල්ෆ් ක්‍රීඩාවට යොදාගන්නා පන්දුවක් සෙවීමට ගිය 9 හැවිරිදි දරුවෙකු කාණුවකට වැටී ඊයේ මියගියා.\nදරුවාගේ නිවස ආසන්නයේ ඇති සංචාරක නිකේතනයක පිහිටි ගොල්ෆ් ක්‍රීඩාංගණයක පිරිසක් ක්‍රීඩා කරමින් සිටින අතර ඔවුන් ක්‍රීඩා කළ ගොල්ෆ් පන්දුව අසළ පිහිටි විශාල ප්‍රමාණයේ කාණුවකට වැටී තිබෙනවා.\nඑම පන්දුව සොයාගැනීමට ගිය අවස්ථාවේ මෙම දරුවා කාණුවට වැටී සිදුවූ අනතුරකින් මියගොස් ඇති බවයි අම්බලන්තොට පොලීසිය සඳහන් කළේ.\nමේ අතර උප්පුවේලි - ඇලස්වත්ත මුහුදු තීරයේදී දියනාමින් සිටි පුද්ගලයන් දෙදෙනෙකු දියේ ගිලී අතුරුදන්වී තිබෙනවා.\nපොලීසිය සඳහන් කළේ ඊයේ පස්වරුවේ මෙම අනතුර සිදුව ඇති බවයි.\nමෙලෙස අතුරුදන් ඇත්තේ ත්‍රිකුණාමලය - සෙල්වනායගම් ප්‍රදේශයේ පදිංචි තරුණයන් දෙදෙනෙක්.\nඔවුන් සෙවීමේ කටයුතු නාවික හමුදාව සහ පොලීසිය එක්ව මේ වනවිට ආරම්භ කර තිබෙනවා.",
       "URL": "https://www.hirunews.lk/153225/උප්පුවේලි-මුහුදේ-දිය-නෑමට-ගිය-දෙදෙනෙකු-අතුරුදන්ගොල්ෆ්-බෝලයක්-සොයා-9-හැවිරිදි-දරුවෙකුත්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=4686"
}