{
       "Source": "hirunews",
       "Timestamp": "Monday, 08 November 2021 - 6:33",
       "Headline": "අදත් දිවයිනේ ප්‍රදේශ රැසකට ම වැසි",
       "News Content": "දිවයින ආසන්නයේ පවතින සුළං අභිසාරී කලාපයේ බලපෑම් හේතුවෙන් බස්නාහිර, වයඹ සහ සබරගමුව පළාත්වලටත්, මහනුවර සහ නුවරඑළිය දිස්ත්‍රික්කවලටත් මිලිමීටර 150ට වැඩි තද වැසි ඇතිවිය හැකි බව කාලගුණ විද්‍යා දෙපාර්තමේන්තුව පවසනවා.\nඑමෙන්ම ඌව සහ උතුර පළාත්වලටත්, මාතලේ ගාල්ල සහ මාතර දිස්ත්‍රික්කවලටත් මිලිමීටර 100ක පමණ තද වැසි ඇතිවිය හැකියි.\nමේ අතර, ගිනිකොණදිග බෙංගාලබොක්ක මුහුදු ප්‍රදේශයේ තද වැසි සමග විටින් විට පැයට කිලෝමීටර් 60 - 70 දක්වා වූ තද සුළං ඇති විය හැකි බැවින් අද පස්වරුවේ සිට නැවත දැනුම් දෙන තුරු අදාළ මුහුදු ප්‍රදේශයේ ධීවර හා නාවික කටයුතුවලින් වළකින ලෙස කාලගුණ විද්‍යා දෙපාර්තමේන්තුව දැනුම් දෙනවා.\nඑමෙන්ම බදුල්ල, ගාල්ල, මහනුවර, කෑගල්ල, කුරුණෑගල, මාතලේ, කළුතර සහ රත්නපුර යන දිස්ත්‍රික්ක 8 සදහා නිකුත් කළ නාය යාමේ අනතුරු ඇඟවීමේ නිවේදනය තවදුරටත් දීර්ඝ කර තිබෙනවා.\nකළු, කැලණි, ගිං, නිල්වලා ගංඟා සහ අත්තනගලු ඔයේ ජල මට්ටම ඉහළ යා හැකි බැවින් පහත්බිම් අවට සිටින ජනතාව ඒ සම්බන්ධයෙන් අවධානයෙන් සිටින ලෙසයි වාරිමාර්ග දෙපාර්තමේන්තුවේ ජල කළමනාකරණ හා ආපදා කළමනාකරණ අධ්‍යක්ෂ සුගීෂ්වර සීනිපැල්ලගේ ඉල්ලා සිටියේ.\nහෙට දිනයේත් පළාත් කිහිපයකට මිලිමීටර 150 ඉක්ම වූ වැසි අපේක්ෂා කරන බව කාලගුණ විද්‍යා දෙපාර්තමේන්තුවේ කාර්යයේ නියුතු කාලගුණ විද්‍යාඥ බුද්ධික බන්දුරත්න කියා සිටියා.\nඊයේ පෙරවරු 8.30 සිට මේ දක්වා කාලය තුළ බුලත්සිංහල පාලින්දනුවරට මිලිමීටර 130.5ක වර්ෂාපතනයක් ලැබී තිබෙනවා.\nඊට අමතරව නිට්ටඹුව - වතුපිටිවලට මිලිමීටර 100ක සහ මීරිගම - පත්තලගෙදරට මිලිමීටර 96.5ක වර්ෂාපතනයක් ලැබී ඇති බවයි කාලගුණ විද්‍යා දෙපාර්තමේන්තුව සඳහන් කළේ.",
       "URL": "https://www.hirunews.lk/287322/අදත්-දිවයිනේ-ප්‍රදේශ-රැසකට-ම-වැසි",
       "Category": "Local News",
       "Parent URL": "https://www.hirunews.lk/local-news.php?pageID=1577"
}