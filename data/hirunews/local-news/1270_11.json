{
       "Source": "hirunews",
       "Timestamp": "Saturday, 26 March 2022 - 13:37",
       "Headline": "බදු වැඩි කරන්න - මිල වෙළඳපොලට පවරන්න - IMF කියයි (වීඩියෝ)",
       "News Content": "ජාත්‍යන්තර මූල්‍ය අරමුදලේ ශ්‍රී ලංකාව පිළිබඳ ආටිකල් ෆෝ උපදේශන සහ කාර්ය මණ්ඩල වාර්තාව නිකුත් වුණා.\nඑහි විධායක අධ්‍යක්ෂවරයාගේ ශ්‍රී ලංකාව පිළිබඳ ප්‍රකාශය ද ඊට ඇතුළත්.\nමෙරට සාර්ව ආර්ථික ස්ථාවරභාවය සහ ණයවල තිරසර භාවය ප්‍රතිස්ථාපනය කිරීම සඳහා විශ්වසනීයත්වයෙන් යුත් පැහැදිළි ක්‍රමෝපායක් ලක් රජය විසින් ක්‍රියාවට නැංවීම කඩිනම් අවශ්‍යතාවක් බවයි එහි සඳහන් වන්නේ.\nඑහිදී අවදානම් කණ්ඩායම් සුරකිමින් දුප්පත්කම අවම කිරීම සඳහා සමාජ සුරක්ෂිත ක්‍රියාමාර්ග ද ගත යුතු බව ජාත්‍යන්තර මූල්‍ය අරමුදල අවධාරණය කරනවා.\nමූල්‍ය අරමුදලේ ආටිකල් ෆෝ විශ්ලේෂණය මගින් ශ්‍රී ලංකාවේ ආර්ථිකය කෙරෙහි බලපා ඇති ප්‍රධාන කරුණු පිළිබඳව අවධානය යොමු කර තිබෙනවා.\nකොරෝනා වසංගතයෙන් මෙරට ආර්ථිකයට දැඩි බලපෑමක් සිදුව ඇති අතර, සංචාරක කර්මාන්තයේ ආදායම් අහිමිවීම ඒ අතුරින් ප්‍රධානයි.\nවසංගතයට පෙර සිදුකළ බදු කපාහැරීම් සහ කොරෝනා වසංගතයේ බලපෑම හේතුවෙන් මෙරට මූල්‍ය හිඟය, 2020 සහ 2021 වසරවලදී දළ දේශීය නිෂ්පාදිතයෙන් සියයට 10 ඉක්මවූවා.\nපසුගිය වසරේදී රජයේ ණය, දළදේශීය නිෂ්පාදිතයෙන් සියයට 119 දක්වා ඉහළ ගිය අතර, ජාත්‍යන්තර ප්‍රාග්ධන වෙළඳපොල වෙත ප්‍රවේශය ද අහිමිවුණා.\nවිදේශ ණය පියවීම් සහ ජංගම ගිණුමේ ශේෂය පුළුල්වීම තුළින් විදේශ විනිමය හිඟයක් ඇති වී තිබෙනවා.\nපසුගිය වසරේ අප්‍රේල් මාසයේ සිට එහිදී නිල විනිමය අනුපාතික සැබෑ තත්වය පිළිබිඹු නොකළ අතර, එය, පසුගිය දෙසැම්බරය වනවිට උද්ධමනය දෙගුණයකින් ඉහළ යාමට හේතු වුණා.\nශ්‍රී ලංකාව ගෙවුම් ශේෂ සහ ස්වෛරීත්ව ණය අර්බුදයක් අත්දැකීම ආරම්භ වූ අතර, රජයේ ණය තිරසාර බවකින් තොරවූයේ විදේශ සංචිත ණය සේවාකරණය සඳහා ප්‍රමාණවත් නොවන ලෙස හීනවෙමින්.\nවිනිමය සංචිත ගොඩනැංවීමට බලධාරීන් මගින් කෙටිකාලීන පියවර ගනු ලැබුවද මේ වසරෙන් ඔබ්බට ශ්‍රී ලංකාව දැවැන්ත ණය සේවාකරණයක් පවත්වා ගෙන යන්නේ කෙසේද යන්න අපහැදිලියි.\nසාර්ථක එන්නත්කරණ වැඩසටහන තුළින් සංචාරක කර්මාන්තයේ අවස්ථා වැඩිදියුණු කිරීමට හැකිවී තිබෙනවා.\nඑහෙත් මැදිකාලීන වර්ධන දැක්ම, සාර්ව ආර්ථික අසමබරතාවන්, විදේශ විනිමය හිඟය සහ ප්‍රමුඛතාවක් නොමැති භාණ්ඩ ආනයන අත්හිටුවීම ආදියෙන් සමන්විත වනු ඇති.\nමෙම වාතාවරණය තුළ මූල්‍ය ස්ථාවරත්වය ගොඩනැංවීම ආදායම් ඉහළ නැංවීම මත පදනම් විය යුතු බවයි ජාත්‍යන්තර මූල්‍ය අරමුදල පෙන්වා දෙන්නේ. වැට් හා ආදායම් බදු අනුපාත ඉහළ නැංවීම සහ පුළුල් කිරීමේ පියවර තුළින් ඒ සඳහා ප්‍රතිසංස්කරණ ක්‍රියාත්මක කළ යුතුයි.\nමූල්‍ය අවදානම අවම කරන අයුරින් බලශක්ති මිලකරණය සැකසිය යුතු අතර, පාඩු ලබන රජයේ ව්‍යවසායන් ප්‍රතිසංස්කරණයට පියවර ගත යුතුයි.\nක්‍රමෝපායෙහි විශ්වසනීයත්වය සහතික කිරීම සඳහා මූල්‍ය නීතිය සකස් කළ යුතු වනවා.\nණය තිරසරභාවය පවත්වාගෙන යෑම සඳහා පරිපූර්ණ ක්‍රමෝපායක් සංවර්ධනය කළ යුතු බවයි මූල්‍ය අරමුදල පෙන්වා දෙන්නේ.\nවෙළඳපොල මගින් තීරණය කරනු ලබන නම්‍යශීලි විනිමය අනුපාතික ස්ථාපිත කළ යුතු වන අතර, එහි අසාමාන්‍ය තත්වයන් වැළැක්වීම සඳහා පුළුල් සාර්ව ආර්ථික ප්‍රතිසංස්කරණ ක්‍රියාවලියක කොටසක් ලෙස එය, පරීක්ෂාකාරීව ක්‍රියාවට නැංවිය යුතුයි.\nවිශේෂයෙන් මෙම ප්‍රතිසංස්කරණ මගින් අවදානම් කාණ්ඩවලට සිදුවන බලපෑම අවම කරලීම සඳහා සමාජ ආරක්ෂණ ජාලයන් ශක්තිමත් කළ යුතු බවද මූල්‍ය අරමුදල අවධාරණය කළා.",
       "URL": "https://www.hirunews.lk/300435/බදු-වැඩි-කරන්න-මිල-වෙළඳපොලට-පවරන්න-imf-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1270"
}