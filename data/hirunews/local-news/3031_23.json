{
       "Source": "hirunews",
       "Timestamp": "Monday, 25 November 2019 - 19:07",
       "Headline": "නව රජයේ අමාත්‍යවරුන් රැසක් අද වැඩ අරඹයි",
       "News Content": "මුදල් අමාත්‍යවරයා ලෙස පත්වූ අග්‍රාමාත්‍ය මහින්ද රාජපක්ෂ ඇතුළු නව අමාත්‍යවරුන් කිහිප දෙනෙකු අද දිනයේ සිය අමාත්‍යාංශවල රාජකාරි ආරම්භ කළා.\nඅග්‍රාමාත්‍ය මහින්ද රාජපක්ෂ මුදල් අමාත්‍යාංශයේදී සිය අමාත්‍ය ධුරයේ රාජකාරි ආරම්භ කරමින් කියා සිටියේ ඉදිරියේදී ගෙන එන නව පනතක් මගින් රාජ්‍ය නිලධාරීන් ආරක්ෂා කිරීමට කටයුතු කරන බවයි.\nජනාධිපති ගෝඨාභය රාජපක්ෂ විසින් පසුගියදා සිය රජයේ 16 දෙනෙකුගෙන් සමන්විත අමාත්‍ය මණ්ඩලය පත් කළ අතර, එහිදී මුදල්, ආර්ථීක සහ ප්‍රතිපත්ති සංවර්ධන, බුද්ධශාසන සංස්කෘතික හා ආගමික කටයුතු මෙන්ම නාගරික සංවර්ධන, ජලසම්පාදන හා නිවාස පහසුකම් අමාත්‍යවරයා ලෙස දිවුරුම් දුන්නේ අග්‍රාමාත්‍ය මහින්ද රාජපක්ෂයි.\nඅනතුරුව අග්‍රාමාත්‍යවරයා, බුද්ධශාසන සංස්කෘතික හා ආගමික කටයුතු අමාත්‍යාංශය වෙත ගොස් එහි රාජකාරි ආරම්භ කළා.\nඑමෙන්ම, පසුගියදා නව අමාත්‍යවරුන් ලෙස දිවුරුම් දුන් තවත් කිහිපදෙනෙකු සිය අමාත්‍යාංශවල අද රාජකාරි කටයුතු ආරම්භ කරනු ලැබුවා.\nවිදේශ සබඳතා, නිපුණතා සංවර්ධන, රැකී රක්ෂා හා කම්කරු සබඳතා අමාත්‍යවරයා ලෙස දිවුරුම් දුන් දිනේෂ් ගුණවර්ධන සිය කටයුතු ආරම්භ කළේ කොළඹ පිහිටි එම අමාත්‍යාංශයේදියි.\nඑමෙන්ම, දිනේෂ් ගුණවර්ධන අමාත්‍යවරයා, අද පස්වරුවේ කම්කරු අමාත්‍යාංශයේ සිය රාජකාරි කටයුතු ආරම්භ කළා.\nවැවිලි කර්මාන්ත හා අපනයන කෘෂිකර්ම අමාත්‍යවරයා ලෙස දිවුරුම් දුන් රමේෂ් පතිරණ සිය රාජකාරි ආරම්භ කළේ එම අමාත්‍යාංශයේදීයි.\nමීට අමතරව කාර්මික අපනයන හා ආයෝජන ප්‍රවර්ධන, සංචාරක හා සිවිල් ගුවන් සේවා අමාත්‍යවරයා ලෙස දිවුරුම් දුන් ප්‍රසන්න රණතුංග කොළඹ ලෝක වෙළඳ මධ්‍යස්ථානයේ පිහිටි සංවර්ධන උපාය මාර්ග හා ජාත්‍යන්තර වෙළඳ අමාත්‍යාංශයේදි අද පෙරවරුවේ සිය රාජකාරි කටයුතු ආරම්භ කළා.\nඑමෙන්ම, පරිසර සහ වනජීවි සම්පත් අමාත්‍ය එස්.එම්. චන්ද්‍රසේන ද අද සිය අමාත්‍ය ධුරයේ රාජකාරි ආරම්භ කළා.\nමීට අමතරව මාර්ග සහ මහාමාර්ග, වරාය හා නාවික කටයුතු අමාත්‍යවරයා ලෙස දිවුරුම් දුන් ජොන්ස්ටන් ප්‍රනාන්දු ද අද සිය රාජකාරි කටයුතු ආරම්භ කරනු ලැබුවා.\nමහවැලි කෘෂිකර්ම, වාරිමාර්ග සහ ග්‍රාමීය සංවර්ධන, අභ්‍යන්තර වෙළඳ ආහාර සුරක්ෂිතාව සහ පාරිභෝගික සුබ සාධන අමාත්‍ය ධුරයේ දිවුරුම් දුන් අමාත්‍ය චමල් රාජපක්ෂ අද සිය ධුරයේ රාජකාරි ආරම්භ කළා.\nඑමෙන්ම, තොරතුරු හා සන්නිවේදන තාක්ෂණ උසස් අධ්‍යාපන, තාක්ෂණ හා නවෝත්පාදන අමාත්‍ය බන්දුල ගුණවර්ධන ද සිය අමාත්‍ය ධුරයේ රාජකාරි ආරම්භ කළා.\nකුඩා හා මධ්‍ය පරිමාණ ව්‍යාපාර සහ ව්‍යවසාය සංවර්ධන, කර්මාන්ත සහ සැපයුම් කළමනාකරණ අමාත්‍යවරයා ලෙස දිවුරුම් දුන් විමල් වීරවංශ අද එම අමාත්‍යාංශයේදි වැඩභාරගැනීම සිදුකළා.\nකාන්තා හා ළමා කටයුතු සමාජ ආරක්ෂණ සෞඛ්‍ය හා දේශීය වෛද්‍ය අමාත්‍යවරිය ලෙස දිවුරුම් දුන් පවිත්‍රා වන්නිආරච්චි අද සෙත්සිරිපායේ පිහිටි ළමා කටයුතු සහ සමාජ ආරක්ෂණ අමාත්‍යාංශයේදී රාජකාරී ආරම්භ කළා.\nමේ අතර, මගී ප්‍රවාහන කළමනාකරණ, විදුලිබල හා බලශක්ති අමාත්‍ය මහින්ද අමරවීර ලංකා විදුලිබල මණ්ඩලයේ ප්‍රධාන කාර්යාලයේ දී අද සිය ප්‍රථම නිළ නිරීක්ෂණ චාරිකාවට එක්වුණා.\nඑමෙන්ම, සෞඛ්‍ය අමාත්‍යාංශයේ නව ලේකම්වරයා ලෙස රජයේ වෛද්‍ය නිලධාරින්ගේ සංගමයේ සභාපති වෛද්‍ය අනුරුද්ධ පාදෙනිය පත් කිරීමට තීරණය කර ඇතැයි වාර්තා වනවා.",
       "URL": "https://www.hirunews.lk/228975/නව-රජයේ-අමාත්‍යවරුන්-රැසක්-අද-වැඩ-අරඹයි",
       "Category": "Local News",
       "Parent URL": "https://www.hirunews.lk/local-news.php?pageID=3031"
}