{
       "Source": "hirunews",
       "Timestamp": "Friday, 02 December 2022 - 11:08",
       "Headline": "\"ලෝකයේ දුප්පත්ම රටවල් වාර්ෂික ණය සේවා සඳහා ඩොලර් බිලියන 62 ක් ගෙවිය යුතුයි!\" - ලෝක බැංකු සභාපති",
       "News Content": "වර්තමානය වන විට ලෝකයේ දුප්පත්ම රටවල් නිල ද්විපාර්ශ්වික වශයෙන් සිය ණය හිමියන්ට වාර්ෂික ණය සේවා සඳහා ඩොලර් බිලියන 62ක් ගෙවිය යුතු බවත් එය පසුගිය වසරට වඩා 35%ක වැඩි වීමක් බවත් ලෝක බැංකු සභාපති ඩේවිඩ් මැල්පාස් ඊයේ (01) ප්‍රකාශ කළ අතර, ඔහු වැඩිදුර කියා සිටියේ, ණය ගෙවීම පැහැර හැරීමේ අවදානම ද වැඩි කර ඇති බවයි.\nනිව් යෝර්ක් හි පැවති Routers NEXT සම්මන්ත්‍රණයට සහභාගි වෙමින් ඔහු පැවසුවේ ණය සංඛ්‍යාලේඛන වාර්තාවට අනුව අදාළ ණය බරින් තුනෙන් දෙකක් ම චීනයට ණය වී ඇති බවයි.\nඒ බව කියා සිටි මැල්පාස් වැඩිදුරටත් සඳහන් කළේ, දිළිඳු රටවල් සඳහා වන ණය සම්බන්ධයෙන්, ආමන්ත්‍රණය කිරීමට ක්‍රමයක් නොමැති වීම සම්බන්ධයෙන් තමන් කනස්සල්ලට පත් ව සිටින බව යි.\nඑසේ ම සංවර්ධනය වෙමින් පවතින රටවල ප්‍රාග්ධනයෙන් වැඩි කොටසක් එක්සත් ජනපදය වැනි දියුණු ආර්ථිකයන් වෙත ඇදී යාම සම්බන්ධයෙන් ද තමා කනස්සළු වන බව ඔහු පැවසුවා.\nතව ද මැල්පාස් වැඩිදුරටත් පවසා සිටියේ, පොලී අනුපාත ඉහළ යන විට, දියුණු ආර්ථිකයන්වල ණය සේවාව ඉහළ යන බවත්, ඒ සඳහා ලෝකයෙන් විශාල ප්‍රාග්ධනයක් අවශ්‍ය වන බවත් ඔහු පැවසුවා.\nඑබැවින් දුප්පත් රටවල් සඳහා ණය සහන සැපයීමේ දී COVID-19 ප්‍රතිපත්ති, දේපල අංශයේ කැලඹීම් සහ අනෙකුත් ආර්ථික ගැටලු පිළිබඳව ජාත්‍යන්තර මූල්‍ය ආයතනවල ප්‍රධානීන් සහ චීන බලධාරීන් සමඟ එළඹෙන සතියේ දී සාකච්ඡාවක් පැවැත් වීමට බලාපොරොත්තු වන බවත් ඔහු පැවසුවා.\nඑහි දී ඔහු කියා සිටියේ චීනය ලොව විශාල ණය දෙන්නන්ගෙන් කෙනෙක් වන එබැවින්, චීනය මෙම ප්‍රශ්නයට සම්බන්ධ වීම; ලෝකය යන්නේ කොතැනට දැයි සිතා බැලීම සහ රටවල් සඳහා තිරසාරත්වය ළඟා කර ගැනීම සඳහා කළ යුතු දේට ප්‍රතිචාර දැක්වීම ඉතා වැදගත් බවයි.\nමේ අතර Routers NEXT සාකච්ඡාව සඳහා සහභාගි වූ ජාත්‍යන්තර මූල්‍ය අරමුදලේ ප්‍රධානී ක්‍රිස්ටලිනා ජෝර්ජීවා ද එහි දී කියා සිටියේ, චීනය සමඟ පැවැත් වීමට සූදාන්මින් සිටින සාකච්ඡාවේ දී ණය ප්‍රතිකාර පිළිබඳ වැඩි අවධානයක් යොමු කෙරෙනු ඇති බවත් සහභාගිවන්නන් අතර චීනයේ ප්‍රධාන ද්විපාර්ශ්වික ණය දෙන්නන් දෙදෙනා වන චීන සංවර්ධන බැංකුව සහ චීන අපනයන-ආනයන බැංකුවේ නිලධාරීන් ද සහභාගි වන බව යි.\nතව ද ණය ප්‍රතිව්‍යුහගත කිරීම පිළිබඳ G20 පොදු රාමුවේ වෙනස්කම් ණය ප්‍රතිකාර කඩිනම් කිරීම අවශ්‍ය බවත් රටක් උදව් ඉල්ලූ පසු ණය සේවා ගෙවීම් අත්හිටුවා, ශ්‍රී ලංකාව වැනි මධ්‍යම ආදායම් ලබන රටවලට ක්‍රියාවලිය විවෘත කරන ලෙසත් ඉල්ලා සිටියා.\nඑසේ ම \"ණය මට්ටම ඉතා ඉහළ මට්ටමක පවතින මොහොතක, ණය නිරාකරණය පිළිබඳ විශ්වාසය ඛාදනය වීමේ අවදානමක් පවතින බව තමන් සැලකිලිමත් වන බවත් ජෝර්ජිවා පවසා තිබෙනවා.\nපද්ධතිමය ණය අර්බුදයක අවදානමක් තවමත් පෙනෙන්නට නැති බවත්, මූල්‍ය ස්ථාවරත්වයට තර්ජනයක් වන අර්බුදයක් අවුලුවාලීමට තරම් ණය අර්බුදයක සිටින රටවල් ප්‍රමාණවත් නොවන බවත් ජාත්‍යන්තර මූල්‍ය අරමුදලේ ප්‍රධානී වැඩිදුරටත් පවසා සිටියා.",
       "URL": "https://www.hirunews.lk/321777/ලෝකයේ-දුප්පත්ම-රටවල්-වාර්ෂික-ණය-සේවා-සඳහා-ඩොලර්-බිලියන-62-ක්-ගෙවිය-යුතුයි-ලෝක-බැංකු-සභාපති",
       "Category": "Local News",
       "Parent URL": "https://www.hirunews.lk/local-news.php?pageID=693"
}