{
       "Source": "hirunews",
       "Timestamp": "Tuesday, 09 March 2021 - 10:40",
       "Headline": "6 ශ්‍රේණියට සිසුන් ඇතුළත් කර ගැනීමට නව චක්‍රලේඛයක් (වීඩියෝ)",
       "News Content": "ශිෂ්‍යත්ව විභාගයේ ප්‍රතිඵල මත මේ වසරේ ජනප්‍රිය සහ ජාතික පාසල්වලට සිසුන් ඇතුළත් කර ගැනීම සඳහා නිකුත් කර තිබූ කඩඉම් ලකුණු මත ළමයින් පාසල්වලට ඇතුළත් කර ගන්නා ලෙස අධ්‍යාපන අමාත්‍යාංශය චක්‍ර ලේඛයක් නිකුත් කර තිබෙනවා.\nඑහි ලේකම් මහාචාර්ය කපිල පෙරේරා හිරු ප්‍රවෘත්ති අංශයට කියා සිටියේ මීට අදාළ චක්‍ර ලේඛය මීට දින කිහිපයකට පෙර විදුහල්පතිවරුන් වෙත යොමු කළ බවයි.\n2020 වසරේ ඔක්තොම්බර් මස 11 වනදා පැවති 5 ශ්‍රේණිය ශිෂ්‍යත්ව විභාගයේ ප්‍රතිඵල එම වසරේ නොවැම්බර් මස 15 වනදා නිකුත් කෙරුණු අතර ඒ සමඟ එහි සිංහල සහ දෙමළ මාධ්‍ය කඩඉම් ලකුණු ද ප්‍රකාශයට පත් කරනු ලැබුවා.\nශිෂ්‍යත්ව විභාගයෙන් සමත් වන සිසුන් ජනප්‍රිය සහ ජාතික පාසල් වලට ඇතුළත් කර ගන්නා ලකුණු සීමාවන් නිකුත් කරනු ලැබුවේ මේ වසරේ ජනවාරි මස 15 වනදායි.\nපසුව දෙමාපියන් පිරිසක් විරෝධතා පවත්වමින් කියා සිටියේ ජනප්‍රිය සහ ජාතික පාසල්වලට සිසුන් ඇතුළත් කර ගැනීම සඳහා නිකුත් කර ඇති කඩඉම් ලකුණු අසාධාරණ බවයි.\nපෙර වසරවල් සමඟ සැසදීමේදී මෙවර ජනප්‍රිය පාසල්වලට ඇළත් කර ගන්නා ලකුණු සිමාවන් ඉතා ඉහල මට්ටමක ඇති බව ඔවුන් පෙන්වා දුන්නා.\nපසුව අධ්‍යාපන අමාත්‍යාංශය නිවේදනය කළේ මෙම ගැටළුව සම්බන්ධයෙන් මසක් ඇතුළත විසදුමක් ලබාදෙන බවත් එතෙක් මෙම ලකුණු මත ළමයින් ඇතුළත් කර ගැනීම තාවකාලිකව නතර කරන බවයි.\nකෙසේ වෙතත්, ශිෂ්‍යත්ව කඩඉම් ලකුණු සම්බන්ධයෙන් අධ්‍යාපන අමාත්‍යාංශය විසින් සිදුකළ අධ්‍යයන වාර්තාවක් ජනාධිපති කාර්යාලය වෙත ලබාදීමට කටයුතු කර ඇති බව අධ්‍යාපන අමාත්‍යාංශයේ ලේකම් මහාචාර්ය කපිල පෙරේරා කියා සිටියා.\nමේ අතර ජනප්‍රිය පාසල්වල 6 ශ්‍රේණියේ ඇති පුරප්පාඩු මත පදනම්ව 05 වසර සමත් සිසුන්ගේ කඩඉම් ලකුණු තීරණය කිරීමට අධ්‍යාපන බලධාරීන්ට නියෝග කරන රිට් ආඥාවක් නිකුත් කරන ලෙස ඉල්ලා ඊයේ අභියාචනාධිකරණය හමුවේ පෙත්සමක් ගොනු කෙරුණා.\nඒ, පසුගිය වසරේ 5 ශ්‍රේණිය ශිෂ්‍යත්ව විභාගයට පෙනී සිටි සිසුන් 10 දෙනෙකුගේ දෙමව්පියන් පිරිසක් විසින්.",
       "URL": "https://www.hirunews.lk/264789/6-ශ්‍රේණියට-සිසුන්-ඇතුළත්-කර-ගැනීමට-නව-චක්‍රලේඛයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2100"
}