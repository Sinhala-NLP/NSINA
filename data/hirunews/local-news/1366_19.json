{
       "Source": "hirunews",
       "Timestamp": "Wednesday, 09 February 2022 - 11:14",
       "Headline": "නීති විරෝධී මත්පැන් හා ගෝඩා සමඟ සැකකරුවෙකු අත් අඩංගුවට",
       "News Content": "හොරණ පොලිස් වසමේ සලුයන් කන්ද ප්‍රදේශයේ දී හොරණ පොලිසිය විසින් වැටළීමක් සිදු කරනු ලැබ තිබෙනවා.\nඑහි දී නීතිවිරෝධී මත්පැන් ලීටර් 99ක් (බෝතල් 132ක්), නීති විරෝධී මත්පැන් පෙරීමට ගන්නා ගෝඩා ලීටර් 1807ක් (බැරල් 10ක්) සහ තඹ දඟරයක් ද සොයාගැනීමට පොලිසිය සමත් වී ඇති බව වාර්තා වෙනවා.\nඅත් අඩංගුවට ගෙන ඇත්තේ, වයස අවුරුදු 33ක පෝරුවදණ්ඩ ප්‍රදේශයේ පදිංචිකරුවෙක්.\nසැකකරු අද (09) හොරණ මහේස්ත්‍රාත් අධිකරණයට ඉදිරිපත් කිරීමට නියමිත අතර, හොරණ පොලිසිය මඟින් වැඩිදුර පරීක්ෂණ මෙහෙයවෙනු ඇති.\nමේ අතර, විදේශ රටක සිට තැපැල් මඟින් කොළඹ මධ්‍යම තැපැල් හුවමාරුව වෙත ලැබුණු, මෙරටට ගෙන්වන ලද සැකකටයුතු පාර්සල් 02ක් සම්බන්ධ ව පොලිස් මත්ද්‍රව්‍ය කාර්‍යාංශයට තොරතුරක් ලැබී තිබෙනවා.\nමෙම පාර්සල් පිළිබඳ කොටුව මහේස්ත්‍රාත් අධිකරණයට කරුණු වාර්තා කර ලබා ගත් නියෝගයක් මත ඊයේ (08) වැනි දින මෙම පාර්සල් විවෘත කර ඇති බව යි වාර්තා වෙන්නේ.\nඑහි දී එම පාර්සල් තුළ මරිජුවානා වර්ගයේ කුෂ් මත්ද්‍රව්‍ය ග්‍රෑම් 458ක් තිබී හමු වූ බව සඳහන්.\nසැකකරුවන් මෙතෙක් අනාවරණය වී නැති අතර, පොලිස් මත්ද්‍රව්‍ය කාර්‍යාංශය වැඩිදුර පරීක්ෂණ මෙහෙයවනු ඇති.",
       "URL": "https://www.hirunews.lk/296553/නීති-විරෝධී-මත්පැන්-හා-ගෝඩා-සමඟ-සැකකරුවෙකු-අත්-අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1366"
}