{
       "Source": "hirunews",
       "Timestamp": "Sunday, 14 May 2023 - 16:45",
       "Headline": "ශ්‍රී ලංකාවේ දරුවන්ගෙන් තුනෙන් එකකට උදෑසන ආහාරය නොමැති බව පාර්ලිමේන්තු මන්ත්‍රී ගාමිණී වලේබොඩ පවසයි",
       "News Content": "ශ්‍රී ලංකාවේ පාසල් දරුවන්ගෙන් තුනෙන් එකක ප්‍රමාණයක් එනම් දා හතර ලක්ෂයකට උදෑසන ආහාරය නොමැති බව අනාවරණය වී තිබෙනවා.\nඑම දරුවන් ප්‍රමාණවත් හෝ කිසිදු ආහාරයක් නොගන්නා බව වෛද්‍ය පර්යේෂණවලදී තොරතුරු අනාවරණයවී ඇති බව ආර්ථික අර්බුදයේ බලපෑම සමනය කිරීමේ පාර්ලිමේන්තු ආංශික අධීක්ෂණ කාරක සභාවේ සභාපති, රත්නපුර දිස්ත්‍රික් පාර්ලිමේන්තු මන්ත්‍රී ගාමිණී වලේබොඩ ප්‍රකාශ කර සිටිනවා.\nඋදෑසන ආහාරය නොගැනීම දරුවන්ගේ මොළය මෙන් ම ශරීරයේ වර්ධනයට ඉතා අහිතකර ලෙස බලපාන බව එම පරීක්ෂණවලින් අනාවරණය වී ඇති බවද ඔහු සඳහන් කර සිටියා.\nලංකාවේ දරුවන්ගෙන් පහෙන් එකක් මන්දපෝෂණයෙන් පෙළෙන බවත් රටේ පවතින නරක ආර්ථික තත්වය දරුවන්ට එරෙහි අපයෝජන සහ ප්‍රචණ්ඩත්වයේ වැඩිවීමටද ප්‍රධාන හේතුවක්වී තිබෙන බවත් ලෝක සෞඛ්‍ය සංවිධාන වාර්තාවල දැක්වෙන බව ද මන්ත්‍රීවරයා ප්‍රකාශ කර සිටියා.\nපවතින ආර්ථිකය අභිමුව දෙමාපියන්ට දරුවන් සඳහා පෝෂණ ගුණයෙන් පිරි ආහාර වට්ටෝරුවක් ලබා දීමට ප්‍රමාණවත් තරනේ ආර්ථික ශක්තියක් නොමැති බවයි මන්ත්‍රීවරයා වැඩිදුරටත් පෙන්වා දුන්නේ.",
       "URL": "https://www.hirunews.lk/335175/ශ්‍රී-ලංකාවේ-දරුවන්ගෙන්-තුනෙන්-එකකට-උදෑසන-ආහාරය-නොමැති-බව-පාර්ලිමේන්තු-මන්ත්‍රී-ගාමිණී-වලේබොඩ-පවසයි",
       "Category": "Local News",
       "Parent URL": "https://www.hirunews.lk/local-news.php?pageID=344"
}