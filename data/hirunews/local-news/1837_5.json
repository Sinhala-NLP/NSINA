{
       "Source": "hirunews",
       "Timestamp": "Wednesday, 07 July 2021 - 8:20",
       "Headline": "රජයේ වෛද්‍ය නිලධාරීන් සහ සංවර්ධන නිලධාරීන් වර්ජනයකට සැරසේ",
       "News Content": "සෞඛ්‍ය වෘත්තීය සමිති 14 ක් එක්ව ආරම්භ කර තිබූ වර්ජනය ඊයේ අවසන් කෙරුණ ද තවත් වෘත්තීය සමිති කිහිපයක් වෘත්තීය සමිති ක්‍රියාමාර්ගවලට එළඹීමට සූදානම් වනවා.\nඒ අනුව රජයේ වෛද්‍ය නිලධාරීන්ගේ සංගමය නිවේදනයක් නිකුත් කරමින් සදහන් කළේ ඉදිරියේදී වෘත්තීය සමිති ක්‍රියාමාර්ගයකට යොමු වීමට තම සංගමය ද අපේක්ෂා කරන බවයි.\nරජයේ වෛද්‍ය නිලධාරීන්ගේ සංගමයේ මාධ්‍ය කමිටු සාමාජික වෛද්‍ය ප්‍රසාද් කොළඹගේ ප්‍රකාශ කළේ ජාතික වැටුප් ප්‍රතිපත්තියට හෝ පිළිගත් ක්‍රමවේදයකට ගරු නොකරමින් සිය ඉල්ලීම් ඍජුවම කැබිනට් අනුමැතිය හරහා ලබා ගැනීමට වෘත්තීය සමිති කටයුතු කරන්නේ නම් සමස්ත රාජ්‍ය සේවයම අර්බුදකාරි තත්ත්වයකට ඇද වැටෙන බවයි.\nමේ අතර, සංවර්ධන නිලධාරී සේවා සංගමය ද නිවේදනයක් නිකුත් කරමින් සදහන් කර සිටියේ සිය ඉල්ලීම් කඩිනමින් ඉටු නොකරන්නේ නම් ඉදිරියේදී දීප ව්‍යාප්ත වර්ජනයකට අවතීර්ණ වන බවයි.\nවැටුප් විෂමතා ඉවත් කර මූලික වැටුප හා දීමනා ඉහළ දැමීම, උසස්වීම් පටිපාටිය වෙනස් කිරීම, හිඟ වැටුප් ලබාදීම, අභ්‍යාසලාභී පුහුණු දීමනාව රුපියල් 30,000ක් දක්වා ඉහළ දැමීම ඇතුළු කරුණු කිහිපයක් මුල් කර ගනිමිනුයි මොවුන් වර්ජනයකට යාමේ සූදානමක් ඇත්තේ.",
       "URL": "https://www.hirunews.lk/276290/රජයේ-වෛද්‍ය-නිලධාරීන්-සහ-සංවර්ධන-නිලධාරීන්-වර්ජනයකට-සැරසේ",
       "Category": "Local News",
       "Parent URL": "https://www.hirunews.lk/local-news.php?pageID=1837"
}