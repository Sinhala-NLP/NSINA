{
       "Source": "hirunews",
       "Timestamp": "Monday, 13 August 2018 - 18:22",
       "Headline": "වැලිකඩ කාන්තා රැදවියන්ගේ විරෝධතාව අතරතුර ගැටුමක් - 4ක් රෝහලේ",
       "News Content": "ඉල්ලීම් කිහිපයක් මුල් කර ගනිමින් වැලිකඩ බන්ධනාගාරයේ කාන්තා රැදවියන් පිරිසක් එහි වහලය මත නැග, ආරම්භ කළ විරෝධතාව තවදුරටත් ක්‍රියාත්මකයි.\nබන්ධනාගාරය තුළ නිසි පහසුකම් නොලැබෙන බව සහ නඩු කටයුතු කඩිනම් කරන ලෙස ඉල්ලමින් ඔවුන් මෙම විරෝධතාව ආරම්භ කළේ අද පෙරවරුවේයි.\nමත්කුඩු සම්බන්ධයෙන් චෝදනා එල්ල වී රක්ෂිත බන්ධනාගාර ගත කර සිටින මෙම පිරිස වරින් වර අද දිනය තුළ වහලය මත නැගී සිය විරෝධය පළ කළ අතර, ඊට රැදවියන් 30කට ආසන්න ප්‍රමාණයක් එක්ව සිටි බවයි අප වාර්තාකරු කියා සිටියේ.\nඒ අතරතුර බන්ධනාගාර රැදවියන්ගේ අයිතිවාසිකම් සුරැකීමේ කමිටුව ද බන්ධනාගාරය ඉදිරිපිට විරෝධතාවක නිරත වුණා.\nවැලිකඩ බන්ධනාගාරයේ කාන්තා රැදවියන් පිරිසක් ආරම්භ කර ඇති මෙම විරෝධතාව පිළිබදව නිවිතිගල ප්‍රදේශයේ අද පැවති උත්සවයකින් අනතුරුව විෂය භාර ඇමතිනී තලතා අතුකෝරාළගෙන් මාධ්‍යවේදීන් ප්‍රශ්න කළා.\nඑහිදී ඇය කියා සිටියේ කුමන විරෝධතා දැක්වුවද නිසි ක්‍රමවේදයකට කටයුතු කිරීම හැර වෙනසක් කිරීමේ හැකියාවක් නොමැති බවයි.\nමේ අතර, අද පස්වරුවේ විරෝධතාවයේ නිරත රැදවියන් අතර හට ගත් ගැටුමක් හේතුවෙන් කාන්තා රැදවියන් 4 දෙනෙකු තුවාල ලබා බන්ධනාගාර රෝහලට ඇතුළත් කර තිබෙනවා.\nඑහි ප්‍රකාශකයෙකු හිරු ප්‍රවෘත්ති අංශයට සඳහන් කළේ විරෝධතාව සම්බන්ධයෙන් රැදවියන් අතර ඇති වූ මතභේදයක් මෙම ගැටුමට හේතු වී ඇති බවයි.",
       "URL": "https://www.hirunews.lk/197442/වැලිකඩ-කාන්තා-රැදවියන්ගේ-විරෝධතාව-අතරතුර-ගැටුමක්-4ක්-රෝහලේ",
       "Category": "Local News",
       "Parent URL": "https://www.hirunews.lk/local-news.php?pageID=3800"
}