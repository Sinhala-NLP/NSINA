{
       "Source": "hirunews",
       "Timestamp": "Sunday, 31 January 2021 - 22:13",
       "Headline": "නැගෙනහිර ජැටියට හවුල්කර ගැනීමට යෝජනා වී ඇති අදානි සමාගමට එරෙහිව ඉන්දියාවේ අදත් විරෝධතා",
       "News Content": "කොළඹ වරායේ නැගෙනහිර ජැටියේ සංවර්ධනය සඳහා හවුල්කර ගැනීමට යෝජනා වී ඇති ඉන්දියානු අදානි සමාගමට විරෝධය පළ කරමින් අදත් ඉන්දියාව තුළ විරෝධතා පැවැත් වුණා.\nඉන්දියාවේ ගොවිජනතාව මෙලෙස විරෝධතා දැක්වීමට හේතුව වී ඇත්තේ කෘෂිකර්මාන්තය හා සම්බන්ධ පනත් 03ක් සංශෝධනයට රජය විසින් අනුමැතිය ලබාදීමයි.\nඑරට කෘෂිකර්මාන්තය සම්බන්ධයෙන් රජය වෙත පැවරී තිබූ වගකීම් සහ ගොවි ජනතාවට ඇති ආරක්ෂාව මෙම නීති සංශෝධනය හරහා ලිහිල්වන බවයි ගොවීන් පවසන්නේ.\nඑහි වාසිය ලබා ගනිමින් එරට ධනපතී සමාගම් හිමි මුකේෂ් අම්බානි සහ ගෞතම් අදානී කෘෂිකර්මාන්තය හා සම්බන්ධ වෙමින් ගොවීන් සූරාකන බව පවසමිනුයි ඉන්දියාව තුළ උද්ඝෝෂණ මාලාවක් හටගත්තේ.\nනවදිල්ලි අගනුවර තුළ අඛණ්ඩව මාස දෙකක සිට පැවති එම උද්ඝෝෂණ අදත් පැවතුණා.\nමේ හේතුවෙන් නවදිල්ලි අගනුවර අවට ප්‍රදේශ තුනක අන්තර් ජාල සේවාවන් ද අත්හිටුවා තිබෙනවා.\nඋද්ඝෝෂණ අතරතුර ට්‍රැක්ටර් යොදා ගනිමින් විරෝධතාව පළ කිරීමට යාමේදී එක් අයෙකු මියගොස් ඇති අතර ආරක්ෂක අංශ නිලධාරියෙකුද රෝහල් ගත කර තිබෙනවා.\nඋද්ඝෝෂණයේ නිරත ගොවීන් පවසන්නේ තම අරගලය ජයග්‍රහණය කරන තුරු සටන අත් නොහරින බවයි.",
       "URL": "https://www.hirunews.lk/261273/නැගෙනහිර-ජැටියට-හවුල්කර-ගැනීමට-යෝජනා-වී-ඇති-අදානි-සමාගමට-එරෙහිව-ඉන්දියාවේ-අදත්-විරෝධතා",
       "Category": "Local News",
       "Parent URL": "https://www.hirunews.lk/local-news.php?pageID=2177"
}