{
       "Source": "hirunews",
       "Timestamp": "Monday, 01 August 2022 - 12:47",
       "Headline": "කිව් ආර් ක්‍රමවේදය ආරම්භ වුවත්, පිරවුම්හල්වලට ඉන්ධන නැහැ - ලිට්රෝ ගෑස් මිල පස්වනදා සිට අඩුවේ (වීඩියෝ)",
       "News Content": "ජාතික ඉන්ධන අවසරපත් ක්‍රමවේදය හෙවත් කිව් ආර් ක්‍රමවේදය අද සිට දිවයින පුරා පිරවුම්හල්වල ක්‍රියාත්මක වීම ආරම්භවීමත් සමඟ ඇතැම් පිරවුම්හල්වල එය සාර්ථකව සිදු කෙරුණද ඇතැම් පිරවුම්හල්වලින් ගැටළුකාරී තත්වයන්ද වාර්තා වුණා.\nඑමෙන්ම ඇතැම් පිරවුම්හල් වෙත ඉන්ධන නොලැබීම නිසා ප්‍රදේශ ගණනාවක අද ඉන්ධන පෝලිම්වල වැඩිවීමක් දක්නට ලැබුණු බවයි හිරු වාර්තාකරුවන් සඳහන් කළේ.\nවිදුලිබල හා බලශක්ති අමාත්‍යාංශය විසින් පිරවුම්හල් 1,140 ක කිව් ආර් ක්‍රමවේදය සමඟ අනුගතවී එය, තාක්ෂණිකව අත්හදා බැලුනු අතර, ඉන් පසුවයි අද සිට එය, දීපව්‍යාප්තව ආරම්භ කරනු ලැබුවේ.\nරජයේ ප්‍රවෘත්ති දෙපාර්තමේන්තුව මේ සම්බන්ධයෙන් අද නිවේදනයක් නිකුත් කරමින් සඳහන් කළේ ජාතික ඉන්ධන අවසර පතට අනුව මේ දක්වා ලක්ෂ 10 ඉක්මවූු ගණුදෙනු ප්‍රමාණයක් සිදුකර ඇති බවයි.\nඉන්ධන ලබාගැනීමේදී සිදුවන අක්‍රමිකතා මැඩපැවැත්වීමට සහ ඉන්ධන බෙදාහැරීම ක්‍රමවත් කිරීමේ අරමුණින් මෙම කිව් ආර් ක්‍රමවේදය හඳුන්වා දුන් බවයි විදුලිබල හා බලශක්ති අමාත්‍යාංශය සඳහන් කළේ.\nමේ අතර ඇතැම් පිරවුම්හල් රජය දැනුම්දුන් පරිදි කිව් ආර් ක්‍රමවේදයට අනුගත වෙමින් ඉන්ධන ලබා නොදීමේ සිද්ධීන්ද වාර්තාවුණා.\nඑමෙන්ම ත්‍රිරෝද රථ සඳහා ඉන්ධන ලබාගැනීමට පොලිස් ස්ථානවල ලියාපදිංචි වන ලෙස දැනුම්දී තිබුණද ඒ පිළිබඳව දැනුවත් නොවූ පිරිස් සම්බන්ධයෙන්ද තවමත් වාර්තාවනවා.\nමේ එවැනි ත්‍රිරෝද රථ රියදුරෙකුට පොලිසිය උපදෙස් ලබාදුන් ආකාරයයි.\nකෙසේ වෙතත් සමස්ත ලංකා ත්‍රිරෝද රථ හිමියන්ගේ සහ රියදුරන්ගේ සංගමයේ සභාපති සුදිල් ජයරුක් මාධ්‍ය වෙත අදහස් දක්වමින් කියා සිටියේ ත්‍රිරෝද රථ සඳහා සතියකට ලබාදෙන ලීටර 5 ක කෝටාව ප්‍රමාණවත් නොවන බවයි.\nමේ අතර ඉන්ධන අර්බුදය හමුවේ පාසල් සිසුන්ට මතුව ඇති ප්‍රවාහන දුෂ්කරතා සැළකිල්ලට ගනිමින් අද සිට විශේෂ පාසල් බස් රථ සේවාවක් ආරම්භ කළ බව ජාතික ගමනාගමන කොමිෂන් සභාව සඳහන් කළා.\nඑහි අධ්‍යක්ෂ ජනරාල් ආචාර්ය නිලාන් මිරැන්ඩෝ සඳහන් කළේ පළමු අදියර යටතේ බස්නාහිර පළාත කේන්ද්‍රකරගනිමින් එය ක්‍රියාත්මක කළ බවයි.\nඑමෙන්ම වැඩි මිලට අලෙවි කිරීම සඳහා ප්‍රවාහනය කරමින් තිබූ පෙට්‍රල් ලීටර 140 ක් සමඟ සැකකරුවෙකු හැටන් පොලිසිය මගින් අත්අඩංගුවට ගෙන තිබෙනවා.\nඑමෙන්ම ඉන්ධන ලීටර 240 ක් සමඟ තවත් අයෙකු අත්අඩංගුවට ගෙන තිබුණේ මැදිරිගිරිය දියසෙන්පුර ප්‍රදේශයේදියි.\nමේ අතර ගෘහස්ථ ගෑස් සිලින්ඩරයක මිල ලබන 5 වනදා සිට අඩු කරන බව ලිට්රෝ සමාගමේ සභාපති මුදිත පීරිස් ප්‍රකාශ කළා.",
       "URL": "https://www.hirunews.lk/311566/කිව්-ආර්-ක්‍රමවේදය-ආරම්භ-වුවත්-පිරවුම්හල්වලට-ඉන්ධන-නැහැ-ලිට්රෝ-ගෑස්-මිල-පස්වනදා-සිට-අඩුවේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=975"
}