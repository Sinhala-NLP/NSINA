{
       "Source": "hirunews",
       "Timestamp": "Saturday, 30 October 2021 - 8:58",
       "Headline": "දේශගුණික විපර්යාස පිළිබඳ එක්සත් ජාතීන්ගේ සමුළුව සහභාගී වීමට ජනපති දිවයිනෙන් පිටව යයි (වීඩියෝ)",
       "News Content": "ස්කොට්ලන්තයේ පැවැත්වෙන එක්සත් ජාතීන්ගේ දේශගුණික විපර්යාස පිළිබඳ සමුළුවට සහභාගී වීමට ජනාධිපති ගෝඨාභය රාජපක්ෂ අද (30) අලුයම දිවයිනෙන් පිටත්ව ගොස් තිබෙනවා.\nදේශගුණික විපර්යාස සහ ඊට මුහුණ දෙමින් කටයුතු කිරීමට රටවල් සැලසුම් කරන ආකාරය පිළිබඳ සාකච්ඡා කෙරෙන මෙම සමුළුව හෙට (31) සිට නොවැම්බර් 12 දක්වා පැවැත්වෙනවා.\nනොවැම්බර් 01 සහ 02 යන දෙදින එහි ලෝක නායකයන්ගේ සමුළුව සඳහා වෙන්කර ඇති බවයි ජනාධිපති මාධ්‍ය අංශය සඳහන් කළේ.\n\"දේශගුණික විපර්යාසයන්ට එරෙහි සටනේ තීරණාත්මක අවස්ථාව\" ලෙස පැවැත්වෙන මෙම සමුළුවට ලොව පුරා රටවල් 197ක රාජ්‍ය නායකයන්, රාජ්‍ය නියෝජිතයන්, විද්වත්හු, ව්‍යාපාරිකයන් ඇතුළු ක්ෂේත්‍ර රැසක් නියෝජනය කරන විසිපන්දහසක පමණ පිරිසක් සහභාගී වනවා.\nජනාධිපතිවරයා සමඟ පරිසර අමාත්‍ය මහින්ද අමරවීර, රාජ්‍ය අමාත්‍ය දුමින්ද දිසානායක, ජනාධිපති ප්‍රධාන උපදේශක ලලිත් වීරතුංග, විදේශ ලේකම් අද්මිරාල් මහාචාර්ය ජයනාත් කොළඹගේ සහ පරිසර අමාත්‍යාංශ ලේකම් වෛද්‍ය අනිල් ජාසිංහ ද මෙම සංචාරයට එක්වනවා.",
       "URL": "https://www.hirunews.lk/286471/දේශගුණික-විපර්යාස-පිළිබඳ-එක්සත්-ජාතීන්ගේ-සමුළුව-සහභාගී-වීමට-ජනපති-දිවයිනෙන්-පිටව-යයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1596"
}