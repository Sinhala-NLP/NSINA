{
       "Source": "hirunews",
       "Timestamp": "Friday, 08 January 2021 - 12:50",
       "Headline": "නව ප්‍රභේදයට ෆයිසර් එන්නත ප්‍රතිචාර දක්වයි",
       "News Content": "දැනට බ්‍රිතාන්‍යයේ සහ දකුණු අප්‍රිකාවේ පැතිර යන නව කොරෝනා ප්‍රභේදයන්ට ෆයිසර් එන්නත සාර්ථක ප්‍රතිචාර දක්වන බව ෆයිසර් බයෝ ඇන්ඞ් ටෙක් සමාගම පවසනවා.\nබ්‍රිතාන්‍යයේ පැවති බී 117 වෛරස් ප්‍රභේදය යුරෝපා කලාපයේ රටවල් 22ක මේ වනවිටත් දක්නට ලැබෙන බවයි ලෝක සෞඛ්‍ය සංවිධානය සඳහන් කළේ.\nගත වූ පැය 24රේ ඇමරිකාව, බ්‍රසීලය, බ්‍රිතාන්‍යය, ජර්මනිය සහ මෙක්සිකොවෙන් 1000කට වැඩි දෛනික මරණ සංඛ්‍යාවක් වාර්තා වනවා.\nවිදෙස් වාර්තා සඳහන් කළේ ගතවු පැය 24 ඇමරිකාවෙන් මරණ 4134ක් වාර්තා වී ඇති බවයි.\nඑය මෙතෙක් ඇමරිකාවෙන් මෙන්ම කිසියම් රටකින් වාර්තා වූ වැඩිම දෛනික මරණ සංඛ්‍යාව ලෙසයි සැලකෙන්නේ.\nකොරෝනා වෛරස අවදානමත් සමඟ ජපානයේ ටෝකියෝ අගනුවර ඇතුලු කලාප 4ක හදිසි තත්වයක් ප්‍රකාශයට පත්කර තිබෙනවා. කනගාවා, සයිටාමා සහ චීබා යන කලාපවල මෙලෙස අද සිට පෙබරවාරි මස 2 වනදා දක්වා හදිසි තත්වය ක්‍රියාත්මක කෙරෙනු ඇති.\nමේ අතර ලොව හොඳම එන්නත්කරණ මට්ටමක් ඇති රටවල් ලෙස බ්‍රිතාන්‍යය, ස්විස්ටර්ලන්තය සහ ඊශ්‍රායලය නම් කර තිබෙනවා.",
       "URL": "https://www.hirunews.lk/259152/නව-ප්‍රභේදයට-ෆයිසර්-එන්නත-ප්‍රතිචාර-දක්වයි",
       "Category": "Local News",
       "Parent URL": "https://www.hirunews.lk/local-news.php?pageID=2225"
}