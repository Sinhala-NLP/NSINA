{
       "Source": "hirunews",
       "Timestamp": "Thursday, 18 February 2021 - 13:59",
       "Headline": "තිරසර සංවර්ධන කමිටුව අගමැති ප්‍රධානත්වයෙන් රැස්වේ (වීඩියෝ)",
       "News Content": "තිරසර සංවර්ධන අරමුණු සඳහා වන මෙහෙයුම් කමිටුවේ සමාරම්භක රැස්වීම අග්‍රාමාත්‍ය මහින්ද රාජපක්ෂ මහතාගේ ප්‍රධානත්වයෙන් රැස් වුණා.\nඒ, අරලියගහ මන්දිරයේදීයි.\nමෙහිදී විදේශ අමාත්‍ය දිනේෂ් ගුණවර්ධන මහතා විසින් තිරසර සංවර්ධන මෙහෙයුම් කමිටු පත් කිරීමේ පසුබිම සහ අරමුණු පැහැදිළි කළා.\nඅග්‍රාමාත්‍ය කාර්යාලය පවසන්නේ, තිරසර සංවර්ධන න්‍යාය පත්‍රය අනුව සංවර්ධන අරමුණු 17 ක් සහ ඉලක්ක 169 ක් සැලසුම් කර ඇති බවයි.\nවසර 2030 වනවිට මෙම අරමුණු කරා යාම කඩිනම් කිරීම සඳහා අග්‍රාමාත්‍යවරයාගේ ප්‍රධානත්වයෙන් අදාළ මෙහෙයුම් කමිටුව පත් කර තිබෙනවා.\nශ්‍රී ලංකාවට අදාළ දත්ත විධිමත්ව ඒකරාශී කරමින් ගෝලීය තිරසර සංවර්ධන ඉලක්ක ජයගැනීම සඳහා ඉටු කළ යුතු කාර්යභාරය, අමාත්‍යාංශ මට්ටමින් ඉටුකරන්නැයි අග්‍රාමාත්‍ය මහින්ද රාජපක්ෂ මහතා මෙහිදී උපදෙස් දුන්නා.\nභාණ්ඩාගාර ලේකම් එස්.ආර්. ආටිගල මහතා ප්‍රකාශ කළේ, ලෝක මට්ටමින් තිරසරබව සළකා බලන දර්ශකවල ඉහළ ඒම වැදගත් බවයි.\nඅදාළ සංවර්ධන සැලසුම් විධිමත් කිරීම උදෙසා ගත යුතු ක්‍රියාමාර්ග සම්බන්ධයෙන් ඊට සම්බන්ධ අමාත්‍යාංශ කඩිනමින් දැනුවත් කිරීමේ අවශ්‍යතාවද මෙම සාකච්ඡාවේදී අවධානයට යොමුව තිබෙනවා.",
       "URL": "https://www.hirunews.lk/262951/තිරසර-සංවර්ධන-කමිටුව-අගමැති-ප්‍රධානත්වයෙන්-රැස්වේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2139"
}