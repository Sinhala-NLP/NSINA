{
       "Source": "hirunews",
       "Timestamp": "Friday, 03 February 2023 - 6:43",
       "Headline": "කොළඹ හිටපු අගරදගුරු ඔස්වල්ඩ් ගෝමස් පියතුමා ස්වර්ගස්ථ වෙයි",
       "News Content": "හිටපු කොළඹ අගරදගුරු ඔස්වල්ඩ් ගෝමිස් හිමිපාණන් ස්වර්ගස්ථ වී තිබෙනවා.\nකොළඹ පෞද්ගලික රෝහලකදී අද ස්වර්ගස්ථ වන විට උන්වහන්සේ 90 වන වියේ පසුවුණා.\n2002 වසරේ කොළඹ අගරදගුරු පදවියට පත්වූ ඔස්වල්ඩ් ගෝමිස් හිමිපාණන් වසර හතක කාලයක් එම තනතුරේ කටයුතු කරනු ලැබුවා.\n1932 වසරේ දී කැළණියේ දී උපත ලැබූ උන්වහන්සේ කොළඹ ශාන්ත ජෝශප් විද්‍යාලයෙන් මූලික අධ්‍යාපනය ලබා පූජකවරය ලබාගැනීමට කොටහේන ශාන්ත බෙනඩික්ට් සෙමනේරියට ඇතුළත් වුණා.\nඅනතුරුව මහනුවර අම්පිටියේ ජාතික දෙව්සත්හලේදී පුහුණුවීම නිමකළ උන්වහන්සේ පැවිදි දිවියට ඇතුළත් වුණේ 1958 පෙබරවාරි 3 දා යි.\n1968 දී රදගුරු පදවියකට පත්වූ උන්වහන්සේ සිදුකළ කැපී පෙනෙන ආගමික සහ සමාජ මෙහෙවර හේතුවෙන් දෙවන ජුවාම් පාවුළු පාප්වහන්සේ විසින් 2002 වසරේදි කොළඹ අගරදගුරු ධුරයට පත් කරනු ලැබුවා.\nඔස්වල්ඩ් ගෝමිස් හිමිපාණන් තරුණ වියේ සිටම කිතුදහම මෙන්ම බුදුදහම ගැනද උනන්දුවක් දැක්වූ අතර, උන්වහන්සේ කොළඹ විශ්වවිිද්‍යාලයේ කුලපති ධුරයේද කටයුතු කරනු ලැබුවා. මෙරට විශ්වවිද්‍යාලයක කුලපති පදවියට පත්වූ පළමුවැනි කතෝලික පියනම වන්නේද උන්වහන්සේයි.\nඔස්වල්ඩ් ගෝමිස් හිමිපාණන් මහෝපදේශය ඇතුළු ග්‍රන්ථ 8ක් රචනා කර තිබෙනවා.",
       "URL": "https://www.hirunews.lk/326539/කොළඹ-හිටපු-අගරදගුරු-ඔස්වල්ඩ්-ගෝමස්-පියතුමා-ස්වර්ගස්ථ-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=561"
}