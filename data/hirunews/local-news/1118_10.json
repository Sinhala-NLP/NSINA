{
       "Source": "hirunews",
       "Timestamp": "Saturday, 04 June 2022 - 22:43",
       "Headline": "CCTV කැමරාවේ සටහන් වූ යතුරුපැදි සොරකම (වීඩියෝ)",
       "News Content": "සිය දරුවාගේ සැත්කමට අදාළ වැදගත් ලියකියවිලි ද සමග සිය යතුරු පැදිය සොරකම් කිරීම හේතුවෙන් දැඩි අපහසුතාවට ලක්ව සිටින පියෙකු පිළිබඳව මීගමුව ප්‍රදේශයෙන් වාර්තා වනවා.\nඔහු ඉල්ලා සිටින්නේ, දරුවාගේ සැත්කමට අදාළ ලියකියවිලි හෝ ලැබීමට සලස්වන ලෙසයි.\nමේ දිනවල පවතින ආර්ථික අර්බුදය හේතුවෙන් රට පුරා බොහෝදෙනා අපහසුතාවට ලක්ව ඇති බව නොරහසක්.\nමේ තත්ත්වය හේතුවෙන් බොහෝ සොරකම්ද ඉහළගොස් තිබෙනවා.\nඑලෙස සිය යතුරුපැදිය සොරකම් කරගෙන යාම හේතුවෙන් දැඩි ගැටලු රැසකට මුහුණදී සිටින පියෙකු පිළිබඳව මේ අනුවේදනීය පුවත වාර්තාවන්නේ කටාන ප්‍රදේශයෙන්.\nකටාන, කඳවල පදිංචි නිලන්ත පෙරේදා සිය බිරිඳ හා දරුවාද සමඟන් මීගමුව දිස්ත්‍රික් මහ රෝහල වෙත යන්නේ වයස අවුරුදු දෙකහමාරක් වූ සිය දරුවාගේ හෘදය ආශ්‍රිත රෝගයකට ප්‍රතිකාර ලබාගැනීම සඳහායි.\nඒ, ඔවුන් සතු BGL 4161 දරන යතුරු පැදියෙන්.\nඑහිදී වෛද්‍යවරයා විසින් නියම කළ ඖෂධ සහ දරුවාගේ රෝගයට අදාළ ලියකියවිලි ද සිය යතුරුපැදියේ තැබූ නිලන්ත මහතා, මීගමුව රෝහල ඉදිරිපිට එය නවතා අසළ පිහිටි පෞද්ගලික ඖෂධ හලකට යන්නේ දරුවාට නියම කළ ඖෂධ\nමිලදී ගැනීම සඳහායි.\nඑම අවස්ථාවේදී කිසියම් අයෙකු විසින් ඔහුගේ දරුවාගේ රෝගයට අදාළ වැදගත් ලියකියවිලි මෙන්ම ඔහුගේ ගමන් බලපත්‍රය ඇතුළු ලියකියවිලි සහ රුපියල් 14,000 කට අධික මුදලක්ද සමගින් යතුරු පැදිය සොරකම් කරගෙන ගොස් තිබෙනවා.\nමේ සුදු සහ නිල් පැහැති එම යතුරුපැදිය සොරකම් කරගෙන ගොස් තිබූ ආකාරයයි.\nයතුරුපැදිය සොරකම් කළ පුද්ගලයා එය පදවාගෙන විත් මාර්ගය අසළ නවතා එහි ආසනය යට ඇති ද්‍රව්‍ය පිළිබඳව සොයා බලන ආකාරයද CCTV කැමරා දර්ශනවල දක්නට ලැබෙනවා.",
       "URL": "https://www.hirunews.lk/306233/cctv-කැමරාවේ-සටහන්-වූ-යතුරුපැදි-සොරකම-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1118"
}