{
       "Source": "hirunews",
       "Timestamp": "Saturday, 13 May 2023 - 9:16",
       "Headline": "විදේශගත ශ්‍රමිකයින් මේ වසරේ මුල් මාස හතරේදී ඩොලර් බිලියන 1.8 ක් එවලා - අමාත්‍යය මනූෂ නානායක්කාර",
       "News Content": "ශ්‍රී ලාංකික සංක්‍රමණික ශ්‍රමිකයන්ගේ විදේශ ප්‍රේෂණ 2022 අප්‍රේල් මාසයේදී USD මිලියන 248.9 සිට 2023 අප්‍රේල් මාසයේදී USD මිලියන 454 දක්වා වැඩි වී තිබෙන බව කම්කරු හා විදේශ රැකියා අමාත්‍යය මනූෂ නානායක්කාර පවසනවා.\nමෙය 2022 අප්‍රේල් මාසයේ වාර්තා වූ ගලා ඒමට සාපේක්ෂව 82.4% (USD මිලියන 205.1) වැඩිවීමක් බවයි ඔහු සඳහන් කළේ.\nකෙසේ වෙතත් මේ වසරේ මුල් මාස හතර තුළදී විදේශගත ශ්‍රමිකයින් මෙරටට එවූ විදේශ ප්‍රේශණ ප්‍රමාණය ඇමරිකානු ඩොලර් බිලියන 1.8 ඉක්මවාගොස් තිබෙනවා.\nමේ වසරේ පළමු මාස හතර තුළදී විදේශගත ශ්‍රමිකයින් ඩොලර් මිලියන 1867.2 ක් මෙරටට එවා ඇති අතර අප්‍රේල් මාසය තුළදී පමණක් ඩොලර් මිලියන 454 ක් එවා තිබෙන බවයි වාර්තා වන්නේ.\nඑය පසුගිය වසරේ අප්‍රේල් මාසය සමග සන්සන්දනය කර බලන විට සියයට 82.4 ක ඉහළ යාමක්\nමේ වසරේ ජනවාරි මාසයේදී විදේශගත ශ්‍රමිකයින් ඩොලර් මිලියන 427.5 ක මුදලක් එවා තිබෙන අතර එය සියයට 68.8 ක වර්ධනයක්.\nපෙබරවාරි මාසයේදී විදේශගත ශ්‍රමිකයින් එවූ ඩොලර් මිලියන 407.4 පසුගිය වසරේ පෙබරවාරි මාසයට සාපේක්ශව සියයට 98.6 ක වර්ධනයක් ලෙසයි දැක්වෙන්නේ.\nපසුගිය මාර්තු මාසයේදී විදේශගත ශ්‍රමිකයින් ඩොලර් මිලියන 568.3 ක මුදලක් එවා තිබුණි. එය පසුගිය වසරට සාපේක්ෂව සියයට 78.5 ක වර්ධනයක්.\nනීත්‍යානුකූල ක්‍රම හරහා මෙරටට මුදල් එවනු ලබන විදේශගත ශ්‍රමිකයින් සදහා වාහන ආනයන බලපත්‍ර ලබාදීමට, ගුවන්තොටුපොලේදී ලබාදෙන තීරු බදු සහනය ඉහළ දැමීමට මේ වන විට කටයුතු යොදා තිබෙන බවයි වාර්තා වන්නේ.",
       "URL": "https://www.hirunews.lk/335035/විදේශගත-ශ්‍රමිකයින්-මේ-වසරේ-මුල්-මාස-හතරේදී-ඩොලර්-බිලියන-1-8-ක්-එවලා-අමාත්‍යය-මනූෂ-නානායක්කාර",
       "Category": "Local News",
       "Parent URL": "https://www.hirunews.lk/local-news.php?pageID=348"
}