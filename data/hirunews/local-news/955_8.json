{
       "Source": "hirunews",
       "Timestamp": "Monday, 08 August 2022 - 17:12",
       "Headline": "නිකරුණේ අත්අඩංගුවට ගැනීම වහා නවතනු! - ගුරු වෘත්තීය සමිති සන්ධානය විරෝධතාවක",
       "News Content": "ගුරු වෘත්තීය සමිති නායකයන් ඇතුළු වෘත්තීය සමිති නායකයන් අත්අඩංගුවට ගනිමින් ආණ්ඩුව කරන මර්දනයට විරෝධය පළ කරමින් ගුරු වෘත්තීය සමිති සන්ධානය එප්පාවල නගරයේදී අද (08) විරෝධතාවක් සංවිධානය කර තිබුණා.\nඒ, අද (08) එප්පාවල ශ්‍රී සිද්ධාර්ථ ජාතික පාසලේ හා අවට විද්‍යාලයවල විදුහල්පතිවරුන් - ගුරුභවතුන් පිරිසක් එක් ව එප්පාවල ශ්‍රී සිද්ධාර්ථ ජාතික පාසල ඉදිරිපිට දී.\nවිරෝධතාව පැවැත්වුණේ, උද්ඝෝෂණ කිරීමේ අයිතිය සුරකිනු, නිකරුණේ අත්අඩංගුවට ගැනීම වහා නවතනු, වෘත්තීය සමිති නායකයින් දඩයම වහා නවතනු, නිදහස් අධ්‍යාපනය සුරකිනු ආදී විරෝධතා පුවරු ප්‍රදර්ශනය කරමින්.\nඑහි දී අදහස් දැක්වූ ඩිලංක චාමර ගුරුවරයා මෙසේ පැවසුවා\nරනිල් රාජපක්ෂ හිතාගෙන ඉන්නවා නම් ඔයාගේ ඔය බැටන් පොළ, තර්ජන - ගර්ජනවලින් මේ ජන නැගිටීම නවත්වන්න පුලුවන් කියලා, අපි අද කියන්න ආවේ අපි ඒවාට භය නෑ කියන එකයි.\nදෙලක්ෂ හැට තුන් දහසක් වෙච්ච ගුරු - විදුහල්පතිවරු තුනෙන් දෙකක් වෙච්ච ආණ්ඩුවක් දණ ගස්වලා තමන්ගේ වැටුප් සටන ජයග්‍රහණයෙන් කෙලවර කරන්න තරම් ශක්තියක් තිබුණ පිරිසක්.\nඒ නිසා රනිල් ගෙදර යවන එක ගුරුවරුන්ට මහ කජ්ජක් නෙමෙයි.\nඔයා වැරදි කට්ටිය එක්ක හැප්පුනේ, ඔයා කොටි වලිගය අල්ලා ගත්තා වගේ තමයි. අද මේ විදිහට එප්පාවලින් ආව ගුරුවරු ඔයාව හෙට වේදිකාවෙන් බස්සන්න සූදානම්.\nජෝෂප් ස්ටාර්ලින් විතරක් නෙමෙයි අරගලයට නායකත්වය දුන්න අරගලකරුවන් ඇතුළු සියලු වෘත්තීය සමිති නායකයින් නිදහස් නො කලොත් මේ අරගලය අඛණ්ඩව ඉදිරියට ගෙන යන්න අපි පසුබට වෙන්නේ නෑ.\nජනවරමක් තියෙන කෙනෙක් නෙමෙයි රනිල්, හොර පාරෙන් ජනාධිපතිවුණ කෙනෙක්, ගෝඨාභය එළවපු අපිට ඔයා එළවන එක මහ කජ්ජක් නෙමෙයි.",
       "URL": "https://www.hirunews.lk/312258/නිකරුණේ-අත්අඩංගුවට-ගැනීම-වහා-නවතනු-ගුරු-වෘත්තීය-සමිති-සන්ධානය-විරෝධතාවක",
       "Category": "Local News",
       "Parent URL": "https://www.hirunews.lk/local-news.php?pageID=955"
}