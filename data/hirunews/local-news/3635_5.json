{
       "Source": "hirunews",
       "Timestamp": "Sunday, 25 November 2018 - 13:36",
       "Headline": "පාසල් සිසුවාගේ ඝාතනයට අදාල සාක්ෂියක් මාතර නගරය අසලින් සොයා ගැනේ",
       "News Content": "මාතර - ඇළවේල්ල පාර, ප්‍රදේශයේදී තියුණු ආයුධයකින් පහරදී පාසල් සිසුවෙකු ඝාතනය කිරීමේ සිද්ධියට අදාල සැකකාර සිසුන් තිදෙනා පැමිණි යතුරුපැදිය සොයාගෙන ඇති බව අප වාර්තාකරු පවසනවා.\nමාතර නගරයට අසන්න ස්ථානයක එය දමා ගොස් තිබියදී පොලිසිය විසින් සොයාගෙන ඇති බවයි වාර්තා වන්නේ.\nඅප වාර්තාකරු වැඩිදුරටත් සඳහන් කළේ පොලිසිය විසින් යතුරුපැදියේ හිමිකරුගේ අනන්‍යතාවය ද මේ වනවිටත් තහවුරු කරගෙන ඇති බවයි.\nමේ වනවිට මියගිය සිසුවාගේ පශ්චාත් මරණ පරීක්ෂණය මාතර මහ රෝහලේ දී සිදුකරන බවද වාර්තා වනවා.\nඊයේ (24) පස්වරුවේ මියගිය සිසුවා ඇතුළු ඔහුගේ මිතුරන් පිරිසක් උපකාරක පංතියකට සහභාගි වීමට පැමිණි අවස්ථාවේ මෙම ඝාතනය සිදුවුණා.\nඝාතනය සිදුකළ සැකකාර සිසුවා ඇතුළු තුන්දෙනා මේ වනවිට පොලිසිය මඟ හැර සැඟ වී සිටින බව පොලිසිය පවසනවා.\nසැකකාර සිසුන්  අත්අඩංගුවට ගැනීම සඳහා පොලිස් කණ්ඩායම් තුනක් යොදවා විමර්ශන කටයුතු මේ වනවිටත් ක්‍රියාත්මක බවයි වාර්තා වන්නේ.\nඊයේ (24) මෙලෙස ඝාතනයට ලක්වුණේ තිහගොඩ - නායිම්බල -  මාහේන ප්‍රදේශයේ පදිංචි 19 හැවිරිදි සිසුවෙක්.",
       "URL": "https://www.hirunews.lk/204885/පාසල්-සිසුවාගේ-ඝාතනයට-අදාල-සාක්ෂියක්-මාතර-නගරය-අසලින්-සොයා-ගැනේ",
       "Category": "Local News",
       "Parent URL": "https://www.hirunews.lk/local-news.php?pageID=3635"
}