{
       "Source": "hirunews",
       "Timestamp": "Thursday, 30 December 2021 - 20:28",
       "Headline": "ව්‍යාජ පොල් පැළවලට නො රැවටෙන්න - පොල් පර්යේෂණ මණ්ඩලයෙන් දැනුම්දීමක් (ඡායාරූප)",
       "News Content": "ව්‍යාජ ලේඛන භාවිත කරමින් විවිධ පුද්ගලයින් විසින් පොල් පර්යේෂණ ආයතනය මගින් නිෂ්පාදිත සහතික කරන ලද පොල් පැළ නමින් අධික මිලකට ව්‍යාජ පැළ නිකුත් කරන බවට විවිධ පාර්ශ්වවලින් පොල් පර්යේෂණ මණ්ඩලයට මේ වන විට පැමිණිලි ලැබී ඇති බව එම මණ්ඩලය විසින් විශේෂ නිවේදනයක් නිකුත් කරමින් පවසනවා.\nඑම නිවේදනයෙන් පෙන්වා දෙන්නේ, පොල් පර්යේෂණ ආයතනය මගින් නිර්දේශිත පොල් පැළ සහතික කිරීම පොල් පර්යේෂණ ආයතනය සහ පොල් වගා කිරීමේ මණ්ඩලය මගින් පමණක් සිදු කරන අතර , ඔවුන් විසින් ප්‍රධාන වර්ණ කිහිපයක් ඒ සඳහා හඳුන්වා දී තිබෙනවා.\nඒ අනුව සී. ආර්. අයි. සී 60 හෙවත් තත්ත්වය සහතික කරන ලද පොල් පැළ නිල් පැහැයෙන් ද, සී. ආර්. අයි. සී 65 වර්ගයේ පැළ කොළ පැහැයෙන් ද, සී. ආර්. අයි. එස්. එල්. 2020 පැළ ලා රෝස පැහැයෙන් ද, තක්සේරු පැළ තද රතු පැහැයෙන් ද, සී. ආර්. අයි. එස්. එල්. 98 පැළ තැඹිලි පැහැයෙන් ද, කප්සෙත පැළ වර්ගය කළු පැහැයෙන් ද හඳුන්වා ඇති බවයි එම නිවේදනයේ දැක්වෙන්නේ.\nඑමෙන්ම ගුරු පැහැයෙන් කප්සෙත, කප් රුවන, කප් සුවය ආදී පොල් පැළ වර්ග සුදු පැහැය මිශ්‍රිතව වර්ග වන බව ද එහි සඳහන්.\nවිශේෂයෙන් ම එකිනෙකට නියමිත වූ පොල් පැළවල වටිනාකම ද පොල් පර්යේෂණ මණ්ඩලය විසින් ඉදිරිපත් කර තිබෙනවා.",
       "URL": "https://www.hirunews.lk/292604/ව්‍යාජ-පොල්-පැළවලට-නො-රැවටෙන්න-පොල්-පර්යේෂණ-මණ්ඩලයෙන්-දැනුම්දීමක්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1459"
}