{
       "Source": "hirunews",
       "Timestamp": "Wednesday, 26 February 2020 - 7:18",
       "Headline": "සම අනුග්‍රහයෙන් ඉවත්වීම ගැන ශ්‍රී ලංකාව අද මානව හිමිකම් කොමිසමට දන්වයි",
       "News Content": "ජිනිවා හි පැවැත්වෙන 43 වන මානව හිමිකම් සැසි වාරයට සහභාගිවීම සඳහා එරට ගොස් සිටින විදෙස් සබඳතා අමාත්‍ය දිනේෂ් ගුණවර්ධන අද සැසි වාරය ඇමතීමට නියමිතයි.\nඑහිදී පසුගිය රජය සමයේ සම අනුග්‍රාහකත්වය දරනු ලැබූ ශ්‍රී ලංකාවේ සංහිඳියාව, වගවීම සහ මානව හිමිකම් ප්‍රවර්ධනය කිරීමට අදාළ 30/1 සහ 34/1 දරණ යෝජනාවලින් ඉවත්වන බවට අමාත්‍යවරයා විසින් මානව හිමිකම් මණ්ඩලයට දැනුම් දීමට නියමිතයි.\nඑමෙන්ම එක්සත් ජාතින්ගේ මානව හිමිකම් පිළිබඳ මහකොමසාරිස් මිචෙල් බැචලෙට් ශ්‍රී ලංකාව සම්බන්ධයෙන් හෙට කරුණු දැක්වීමට නියමිත අතර අමාත්‍යවරයා ඊට ප්‍රතිචාර දැක්වීමට ද  නියමිතයි. ඊට අමතරව අමාත්‍ය දිනේෂ් ගුණවර්ධන, අනිද්දා ඇයව හමුවනු ඇති.\nපසුගිය 24 වන දා ජගත් මානව හිමිකම් මණ්ඩලයේ 43 වන සැසිවාරය ආරම්භ කළ අතර එය මාර්තු මස 20 වන දා දක්වා පැවැත්වෙනවා.\nමෙම සැසි වාරයට පෙර එනම් පසුගිය 21 වන දා විදේශ ලේකම් රවිනාථ ආරියසිංහ මානව හිමිකම් මණ්ඩලයේ සභාපතිනි එලිසබෙත් ටිචි-ෆිස්ල්බර්ගර් ජිනීවා නුවරදී හමුවී ශ්‍රී ලංකාව මෙම යෝජනාවේ සම අනුග්‍රාහකත්වයෙන් ඉවත් වන බවට දැනුම් දෙනු ලැබුවා.",
       "URL": "https://www.hirunews.lk/235242/සම-අනුග්‍රහයෙන්-ඉවත්වීම-ගැන-ශ්‍රී-ලංකාව-අද-මානව-හිමිකම්-කොමිසමට-දන්වයි",
       "Category": "Local News",
       "Parent URL": "https://www.hirunews.lk/local-news.php?pageID=2882"
}