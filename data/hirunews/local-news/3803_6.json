{
       "Source": "hirunews",
       "Timestamp": "Sunday, 12 August 2018 - 6:21",
       "Headline": "බදුල්ලේ වෙළඳසැලක ගින්නකින් පුද්ගලයෙකු මරුට (ඡායාරූප)",
       "News Content": "බදුල්ල කොකෝවත්ත ප්‍රදේශයේ ව්‍යාපාරික ස්ථානයක ඇතිවූ ගින්නකින් පුද්ගලයෙකු මියගොස් තිබෙනවා.\nඅද අලුයම 1.45 ට පමණ ගින්න හටගෙන ඇත්තේ වාහන අමතර කොටස් අලෙවි කරන තෙමහල් ගොඩනැගිල්ලකයි.\nලැබුනු තොරතුරකට අනුව බදුල්ල පොලිසිය ගිනි නිවීම් ඒකකය සහ ප්‍රදේශවාසීන් එක්ව ගින්න මැඩපවත්වා තිබෙනවා.\nගින්න හටගෙන ඇති තෙමහල් ගොඩනැගිල්ල සම්පූර්ණයෙන් විනාශවී ඇති අතර එය යාබද වෙළඳසැලට ද පැතිර ගොස් ඇති අතර මියගොස් ඇත්තේ එම ව්‍යාපාරික ස්ථානයේ හිමිකරුයි.\nබදුල්ල ප්‍රදේශයේම පදිංචි 40 හැවිරිදි එම පුද්ගලයා ගින්නට හසුවී පිළිස්සුම් තුවාල සහිතව බදුල්ල මහ රෝහලට ඇතුලත් කර ප්‍රතිකාර ලබමින් සිටියදී මරණයට පත්ව තිබෙනවා.\nගින්නට හේතුවක් මෙතෙක් අනාවරණ වී නොමැති අතර සිදුවූ අලාභය ද තක්සේරු කර නැහැ.\nසිද්ධිය පිළිබඳ බදුල්ල පොලිසිය විමර්ශන මෙහෙයවනවා.\nඡායාරූප - ලුණුගල ප්‍රසන්න පත්මසිරි",
       "URL": "https://www.hirunews.lk/197322/බදුල්ලේ-වෙළඳසැලක-ගින්නකින්-පුද්ගලයෙකු-මරුට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=3803"
}