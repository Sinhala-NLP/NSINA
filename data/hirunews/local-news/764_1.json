{
       "Source": "hirunews",
       "Timestamp": "Tuesday, 01 November 2022 - 13:35",
       "Headline": "ගාලු දිස්ත්‍රික්කයේ පවුල් 24,000ක් ආහාර අර්බුදයක",
       "News Content": "ගාලු දිස්ත්‍රික්කය තුල ආහාර සුරක්ෂිතතාවය සම්බන්ධයෙන් දැඩි අවධානම් සහිත පවුල් 24,000කට වැඩි සංඛ්‍යාවක් හඳුනා ගෙන ඇති බව දිස්ත්‍රික් ලේකම් ශාන්ත වීරසිංහ පවසනවා.\nඑම පවුල් අතර මන්දපෝෂණයෙන් පෙළෙන ළමුන් 800 දෙනෙකු පමණ හදුනාගෙන ඇති බවයි හිරු ප්‍රවෘත්ති අංශයට අදහස් දක්වමින් ඔහු කියා සිටියේ.\nමාදම්පාගම, හික්කඩුව ඇතුළු තවත් ප්‍රාදේශීය ලේකම් කොට්ඨාශ කිහිපයක පවුල් මෙලෙස ආහාර සුරක්ෂිතතාවය සම්බන්ධයෙන් ගැටලුවලට මුහුණ දී සිටිනවා.\nදරුවන්ට අමතර ව එම අවධානම් සහිත පවුල්වල ගැබිණි මව්වරුන්ද සිටින බවට අනාවරණ වී ඇති බවයි ගාල්ල දිස්ත්‍රික් ලේකම්වරයා සඳහන් කළේ\nකෙසේ වෙතත් අදාළ අවදානම් සහිත පවුල් සඳහා රාජ්‍ය නොවන සංවිධාන සහ රාජ්‍ය ආයතන වල මැදිහත් වීමෙන් වියලි ආහාර ඇතුළු ආහාර ද්‍රව්‍ය ලබා දීමට පියවර ගෙන ඇති බව ඔහු සඳහන් කළා.\nමේ අතර, මෙවර මහ කන්නයේ වී වගාව සඳහා කාබනික පොහොර මෙටි්‍රක් ටොන් 150,000ක් අවශ්‍ය වන නමුත්, සමාගම් මෙතෙක් නිෂ්පාදනය කර ඇත්තේ පොහොර මෙටි්‍රක් ටොන් 80,000ක් බවට හෙළි වී තිබෙනවා.\nඒ කාබනික පොහොර නිෂ්පාදනය කරන සමාගම් සහ කෘෂිකර්ම අමාත්‍ය මහින්ද අමරවීර අතර ඊයේ පැවති සාකච්ඡාවකදීයි.\nඑහි දී අමාත්‍යවරයා සඳහන් කර ඇත්තේ මහකන්නයේ දී ප්‍රමිතියෙන් තොර කාබනික පොහොර සපයන සමාගම් අසාදු ලේඛන ගත කිරීමට පියවර ගන්නා බව යි.\nඑමෙන්ම, ප්‍රමිතියෙන් තොර පොහොර සපයන සමාගම් වෙත කිසිදු ගෙවීමක් ද සිදු නො කරන බව අමාත්‍යවරයා ප්‍රකාශ කළ බව කෘෂිකර්ම අමාත්‍යාංශය නිවේදනය කළා.\nමෙවර මහකන්නයේ වී වගාව සඳහා කෘෂිකර්ම අමාත්‍යාංශය සියයට 30ක් කාබනික පොහොර සහ සියයට 70ක් රසායනික පොහොර යෙදිය යුතු බවට යි නිර්දේශ කර ඇත්තේ.",
       "URL": "https://www.hirunews.lk/319375/ගාලු-දිස්ත්‍රික්කයේ-පවුල්-24000ක්-ආහාර-අර්බුදයක",
       "Category": "Local News",
       "Parent URL": "https://www.hirunews.lk/local-news.php?pageID=764"
}