{
       "Source": "hirunews",
       "Timestamp": "Sunday, 26 December 2021 - 20:42",
       "Headline": "හෝරා කිහිපයකට දුම්රිය වර්ජනය අතරමග නවතියි (වීඩියෝ)",
       "News Content": "දුම්රිය බලධාරීන් සමග හෙට (27) පෙරවරුවේ පැවත්වෙන සාකාච්ඡාවෙන් විසඳුමක් නොලබුණහොත්, ඒ මොහොතේ සිට අඛණ්ඩ වැඩ වර්ජනයක් ආරම්භ කරන බව දුම්රිය ස්ථානධිපතිවරුන්ගේ සංගමය පවසනවා.\nමේ අතර දුම්රිය නියාමක සහ දුම්රිය එන්ජිම් රියදුරන්ගේ සංගමය පවසන්නේ දුම්රිය ස්ථානධිපතිවරුන්ගේ වර්ජනය අවසන් නොවුණහොත්, සිය සංගම් ද හෙට දිනයේ සිට දුම්රිය ධාවනයෙන් ඉවත් වන බවයි.\nදුම්රිය සමාන්‍යධිකාරීවරයා සමග සාකාච්ඡා අසාර්ථක වීම හේතුවෙන් දුම්රිය ස්ථානාධිපතිවරුන්ගේ සංගමය ආරම්භ කළ වෘත්තිය සමිති ක්‍රියාමාර්ගය තවදුරටත් ක්‍රියාත්මක වනවා.\nඔවුන් අද (26) මධ්‍යම රාත්‍රියේ සිට සියලු සේවාවලින් ඉවත් වී දීපව්‍යාප්ත අඛණ්ඩ වර්ජනයක් ආරම්භ කිරීමට ද\nනියමිතව තිබුණා.\nකෙසේ වෙතත් දෙපාර්මේන්තුවේ බලධාරීන් සමග හෙට පෙරවරු 10ට සාකාච්ඡාවක් ලබාදීම හේතුවෙන් එම වර්ජනය එතෙක් කල් තබා තිබෙනවා.\nඑම සාකාච්ඡාවේදී තම ගැටලු සඳහා විසදුම් නොලැබුණහොත් ඒ මොහොතේ සිට අඛණ්ඩ වැඩවර්ජනය ආරම්භ කරන බවයි දුම්රිය ස්ථානධිපතිවරුන්ගේ සංගමයේ සභාපති සුමේධ සෝමරත්න පැවසුවේ.\nදුම්රිය ස්ථානාධිපතිවරුන් පසුගිය 23වනදා ආරම්භ වෘත්තිය සමිති ක්‍රියාමාර්ගය හේතුවෙන් දුම්රිය මගීන්ට සමාන්‍ය ප්‍රවේශ පත් නිකුත් කිරීමෙන් වැලකී සිටි අතර ඒ හේතුවෙන් දුම්රිය දෙපාර්මේන්තුවට දෛනිකව රුපියල් මිලියන 05ක පමණ පාඩුවක් සිදු වී ඇති බව වාර්තා වනවා.\nඅද දිනයේදීත් ස්ථානාධිපති සංගමය දුම්රිය සාමාන්‍ය ප්‍රවේශපත්‍ර නිකුත් කිරීමේ රාජකාරීවලින් ඉවත් වීම හේතුවෙන් දුම්රිය මගීන්ට නොමිලේ ගමන් කිරීමට අවස්ථාව හිමි වුණා.",
       "URL": "https://www.hirunews.lk/292216/හෝරා-කිහිපයකට-දුම්රිය-වර්ජනය-අතරමග-නවතියි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1468"
}