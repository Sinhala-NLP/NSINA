{
       "Source": "hirunews",
       "Timestamp": "Wednesday, 11 November 2020 - 19:42",
       "Headline": "කොරෝනා නිසා මැනිං වෙළඳපොල පෑලියගොඩට (වීඩියෝ)",
       "News Content": "මැනිං වෙළඳපල ස්ථාපිත කිරීම සඳහා ඉදි කෙරුණු පෑලියගොඩ මත්ස්‍ය වෙළඳපල ආසන්නයේ පවතින ගොඩනැගිල්ලේ සිට වෙළඳාම් කටයුතු තවත් සතියකින් ආරම්භ කරන බව මැනිං වෙළඳපල පොදු වෙළඳ සංගමය ප්‍රකාශ කළා.\nකෙසේ වෙතත් පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ කියා සිටියේ මෙහි ව්‍යා‍පාර කටයුතු කළ හැක්කේ පී.සී.ආර්. පරීක්ෂණ වාර්තාවලින් කොවිඞ් ආසාදිතයින් නොවන බවට තහවුරු වූ පුද්ගලයින්ට පමණක් බවයි.\nපිටකොටුව මැනිං වෙළඳපලේ නාටාමිවරුන් පිරිසකට කොවිඞ් ආසාදය වීම හේතුවෙන් එහි කටයුතු පසුගියදා අත්හිටවනු ලැබුවා.\nඒ අනුව මැනිං වෙළඳපල පෑලියගොඩ පිහිටි ඉංජිනේරු සංස්ථාවට අයත් භූමියකට රැගෙන යාමටයි රජය තීරණය කළේ.\nකෙසේ වෙතත් අදාළ භූමියේ  වෙළඳාම් කටයුතු කිරීමට තමන් සූදානම් නොමැති බවයි මැනිං වෙළඳපල පොදු වෙළඳ සංගමය ප්‍රකාශ කළේ.\nමෙම ගැටලු‍ව සම්බන්ධයෙන් මැනිං වෙළඳ පොළ පොදු වෙළඳ සංගමය සහ කෘෂිකර්ම අමාත්‍ය මහින්දානන්ද අලුත්ගමගේ අතර සාකච්ඡාවක් අද (11) පවත්වා තිබෙනවා.\nඑහිදී මැනිං වෙළඳපල ස්ථාපිත කිරීම සඳහා පෑලියගොඩ ඉදි කෙරෙන නව ගොඩනැගිල්ලේ කටයුතු කඩිනමින් අවසන් කර එහි වෙළඳාම් කටයුතු සිදුකිරීමට ලබාදෙන බවට බලධාරීන් පොරොන්දු වූ බවයි මැනිං වෙළඳපල පොදු වෙළඳ සංගමයේ උප සභාපති නිමල් අත්තනායක කියා සිටියේ.",
       "URL": "https://www.hirunews.lk/254507/කොරෝනා-නිසා-මැනිං-වෙළඳපොල-පෑලියගොඩට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2337"
}