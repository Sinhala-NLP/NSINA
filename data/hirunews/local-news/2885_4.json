{
       "Source": "hirunews",
       "Timestamp": "Monday, 24 February 2020 - 19:20",
       "Headline": "5 දෙනෙකුට මරු කැදවූ  ඕමන්තේ අනතුර ගැන පොලීසියෙන් විශේෂ විමර්ශනයක්",
       "News Content": "මහනුවර - යාපනය ඒ - 9 මාර්ගයේ  ඕමන්ත - පනික්කර්නිරාවි ප්‍රදේශයේ 5 දෙනෙකුට මරු කැදවමින් සිදුවූ රිය අනතුරෙන් පසුව බස් රථයේ සහ වෑන් රථයේ ඇති වූ ගින්න සම්බන්ධයෙන් පොලීසිය විශේෂ විමර්ශනයක් ආරම්භ කර තිබෙනවා.\nඅනතුරෙන් පසු බස් රථයට සහ වෑන් රථයට කිසියම් පිරිසක් ගිනි තැබුවේ ද නැතිනම් එම අවස්ථාවේදී ගින්නක් හට ගත්තේ ද යන්න සම්බන්ධයෙන් පරීක්ෂණ ක්‍රියාත්මක බවයි  ඕමන්තේ පොලීසිය සඳහන් කළේ.\nශ්‍රී ලංගම බස් රථයක් සහ ජීප් රථයක් මුහුණට මුහුණලා ගැටී ඊයේ රාත්‍රියේ සිදුවූ අනතුරකින් පස්දෙනෙකු මියගොස් තවත් 25 දෙනෙකු තුවාල ලබා වවුනියාව රෝහලට ඇතුළත් කරනු ලැබුවා.\nඅප වාර්තාකරු සඳහන් කළේ තුවාලකරුවන් පිටතට ගැනීමට උත්සාහ කරන අවස්ථාවේදී බස් රථයේ සහ ජීප් රථයේ ගින්නක් හට ගත් බවයි.\nසිද්ධියෙන් මිය ගියේ ජීප් රථයේ ගමන් කළ පුද්ගලයන් හතරදෙනෙකු සහ කාන්තාවක් වන අතර, මොවුන් වැල්ලවත්ත ප්‍රදේශයේ පදිංචිකරුවන්.\nමීට අමතරව ජීප් රථයේ ගමන් ගත් තවත් එක් කාන්තාවක් තුවාල ලබා රෝහලේ නේවාසිකව ප්‍රතිකාර ලබනවා.\nඔවුන් යාපනය සිට වැල්ලවත්ත ප්‍රදේශයට පැමිණෙමින් සිටියදී මෙම අනතුරට මුහුණදී තිබෙනවා.\nසිද්ධිය වන අවස්ථාවේදී බස් රථය වවුනියාවේ සිට පේදුරුතුඩුව දක්වා ගමන් කර ඇති අතර, බස් රථයේ රියදුරුද තුවාල ලබා මේ වන විට රෝහල් ගතකර ප්‍රතිකාර ලබන බවයි පොලීසිය සඳහන් කළේ.",
       "URL": "https://www.hirunews.lk/235134/5-දෙනෙකුට-මරු-කැදවූ-ඕමන්තේ-අනතුර-ගැන-පොලීසියෙන්-විශේෂ-විමර්ශනයක්",
       "Category": "Local News",
       "Parent URL": "https://www.hirunews.lk/local-news.php?pageID=2885"
}