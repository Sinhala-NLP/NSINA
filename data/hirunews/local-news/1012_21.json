{
       "Source": "hirunews",
       "Timestamp": "Monday, 18 July 2022 - 7:24",
       "Headline": "සිපෙට්කෝ ඉන්ධන බෙදන්නේ පෝලිම්වලින් ඉවත් වුණොත් පමණයි - අයි.ඕ.සී ය ඉන්ධන ලීටර මිලියන දෙකක් මුදාහරී (වීඩියෝ)",
       "News Content": "මේ මස 21 සිට අඛණ්ඩව ඔක්ටේන් 92 පෙට්රල් සහ ඩීසල් පාරිභෝගිකයාට නිකුත් කරන බව ලංකා ඛණිජ තෙල් නීතිගත සංස්ථාව ප්‍රකාශ කළා.\nඒ හේතුවෙන් පිරවුම්හල් අසළ රැදී නොසිටින ලෙසත්, වාහන පෝලිම් කිරීමෙන් වළකින ලෙසත් එම සංස්ථාව නිවේදනයක් නිකුත් කරමින් ඉල්ලා සිටිනවා.\nමේ අතර පිරවුම්හල් වෙත ඉන්ධන බෙදාහැරීම සිදුවන්නේ පෝලිම් වල ඇති වාහන ඉවත් කිරීමෙන් පසුව පමණක් බවයි විදුලිබල හා බලශක්ති අමාත්‍ය කංචන විජේසේකර ට්විටර් සටහනක් තබමින් සදහන් කළේ.\nබෙදා හැරීම් ආරම්භ කරන තෙක් පෝලිම්වල රැඳී නොසිටින ලෙස ඉල්ලීම් කළද තවමත් වාහන ඉන්ධන පිරවුම්හල් අසළ ගාල් කර තිබෙන අයුරු දක්නට ලැබෙන බවද ඔහු කියා සිටියා.\nමේ අතර අද බෙදා හැරීම් සඳහා ලංකා අයි.ඕ.සී. සමාගමට අයත් ත්‍රිකුණාමලය පර්යන්තයෙන් ඉන්ධන ලීටර් මිලියන දෙකක් නිකුත් කර තිබෙනවා.\nබවුසර 125 කින් එම ඉන්ධන දිවයින පුරා අයි.ඕ.සී. පිරවුම්හල් වෙත බෙදා හැරීමට නියමිත බවයි එම සමාගමේ විධායක අධ්‍යක්ෂ මනෝජ් ගුප්තා ට්විටර් සටහනක් තබමින් ප්‍රකාශ කළේ.\nමේ අතර ඊයේ රාත්‍රී දහයේ සිට ක්‍රියාත්මක වන පරිදි සිපෙට්කෝ සහ අයි.ඕ.සී. ඉන්ධන මිල ගණන් පහත හෙළනු ලැබුවා.\nඒ අනුව ඔක්ටේන් 92 පෙට්‍රල් ලීටරයක මිල රුපියල් 20කින් අඩු කළ අතර එහි නව මිල වන්නේ රුපියල් 450ක්.\nඑමෙන්ම ඔක්ටේන් 95 පෙට්‍රල් ලීටරයක මිල රුපියල් 10කින් අඩු කළ අතර එහි නව මිල රුපියල් 540ක් ලෙස දැක්වෙනවා.\nඩීසල් ලීටරයක මිල රුපියල් 20කින් අඩු කිරීමත් සමග එහි නව මිල දැක්වෙන්නේ රුපියල් 440ක් ලෙසයි.\nසුපිරි ඩීසල් ලීටරයක මිල රුපියල් 10කින් අඩු කළ අතර, එහි නව මිල රුපියල් 510ක්.\nදැනටමත් හඳුන්වා දී ඇති ජාතික ඉන්ධන අවසරපත ලබා ගැනීම සදහා fuelpass.gov.lk වෙබ් අඩවියේ මෙතෙක් ලියාපදිංචි නොවූ පුද්ගලයින්ට කඩිනමින් ලියාපදිංචි වන ලෙස සංස්ථාව දැනුම් දෙනවා.\nදැනටමත් මෙම වෙබ් අඩවියේ පුද්ගලයින් ලක්ෂ 10 ක් ලියාපදිංචි වී සිටිනවා.\nමේ අතර දෙහිඅත්තකණ්ඩිය මැදගම ඉන්ධන පිරවුම්හලේදී වෛද්‍යවරයෙකුට හා කණිෂ්ඨ කාර්ය මණ්ඩල සාමාජිකයෙකුට පහරදීමේ චෝදනාව මත සැකකරුවන් තුන්දෙනෙකු අත්අඩංගුවට ගෙන තිබෙනවා.\nපසුගිය 16 වනදා අදාළ පහරදීම සිදුව තිබුණේ සෞඛ්‍ය කාර්ය මණ්ඩලයට හා ජනතාවට ඉන්ධන නිකුත් කිරීමේදී පෝලිම්වල රැදී සිටි පිරිස් විරෝධය පළ කිරීමත් සමඟයි.\nසිද්ධිය සම්බන්ධයෙන් අත්අඩංගුවට ගත් අවුරුදු 27, 30 හා 33 වයස්වල පසු වූ දෙහිඅත්තකණ්ඩිය ප්‍රදේශයේ පදිංචිකරුවන් ඊයේ අධිකරණයට ඉදිරිපත් කිරීමෙන් පසු ලබන 21 වනදා තෙක් රක්ෂිත බන්ධනාගාර ගත කර තිබෙනවා.",
       "URL": "https://www.hirunews.lk/310249/සිපෙට්කෝ-ඉන්ධන-බෙදන්නේ-පෝලිම්වලින්-ඉවත්-වුණොත්-පමණයි-අයි-ඕ-සී-ය-ඉන්ධන-ලීටර-මිලියන-දෙකක්-මුදාහරී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1012"
}