{
       "Source": "hirunews",
       "Timestamp": "Saturday, 24 September 2022 - 19:58",
       "Headline": "මන්දපෝෂණය මවා පෑමක්, පොල් කෑවට කමක් නැහැ - රජයේ වෛද්‍ය නිලධාරින්ගේ සංසදය කියයි (වීඩියෝ)",
       "News Content": "රට තුළ මන්දපෝෂණ තත්ත්වයක් පවතින්නේ නම්, එහි වගකීමෙන් වැඩි කොටසක් වෛද්‍යවරුන් ගත යුතු බව රජයේ වෛද්‍ය නිලධාරීන්ගේ සංසදය පවසනවා.\nඔවුන් කොළඹ අද කැඳවා තිබූ මාධ්‍ය හමුවකදී කියා සිටියේ රට තුළ ඇතමුන් පෙන්වා දෙන ආකාරයේ මන්දපෝෂණ තත්ත්වයක් නොමැති බවයි.\nඑහි සභාපති වෛද්‍ය රුක්ෂාන් බෙල්ලන මන්දපෝෂණ තත්ත්වය සම්බන්ධයෙන් අදහස් පළ කරමින් කියා සිටියේ පෝෂණ තත්ත්වය මැනීමේ නිර්ණායකවල වෙනසක් සිදුවිය යුතු බවයි.\nඑම මාධ්‍ය හමුවේදී අදහස් දැක්වූ රජයේ වෛද්‍ය නිලධාරීන්ගේ සංසදයේ මාධ්‍ය ලේකම් වෛද්‍ය නිරෝෂන ප්‍රේමරත්න කියා සිටියේ පොල් සෞඛ්‍ය සම්පන්න ආහාරයක් බවයි.\nකෙසේ වෙතත්, ඉදිරි කාලය තුළ රට තුළ මන්දපෝෂණ තත්ත්වයේ සැලකිය යුතු වැඩිවීමක් සිදුවිය හැකි බවයි රජයේ වෛද්‍ය නිලධාරීන්ගේ සංගමයේ ලේකම් වෛද්‍ය හරිත අලුත්ගේ කියා සිටියේ.\nමේ අතර, ගම්පහ දිස්ත්‍රික් සංවර්ධන කමිටුව රැස්වීම ඊයේ පැවති අතර, එහිදී ප්‍රදේශයේ ළමා මන්දපෝෂණ තත්ත්වය සම්බන්ධයෙන් සාකච්ඡාවට ලක්ව තිබෙනවා.\nකෙසේ වෙතත්, එය ආවරණය කිරීම සඳහා මාධ්‍යවේදීන්ට අවස්ථාව ලබාදුන්නේ නැහැ.\nමේ අතර, එළවළු, මත්ස්‍ය නිෂ්පාදන ඇතුළු අත්‍යවශ්‍ය ආහාර ද්‍රව්‍ය රැසකම මිල ගණන් තවදුරටත් ඉහළ ගොස් තිබෙනවා.\nපෑලියගොඩ මැනිං වෙළඳ සංකීර්ණයේ එළවළු මිල ගණන් අද දිනයේදී ඉහළ ගොස් තිබුණා.\nපෑලියගොඩ මධ්‍යම මත්ස්‍ය වෙළඳ සංකීර්ණයේ මත්ස්‍ය මිල ගණන්ද ඉහළ අගයක මේ දිනවල පවතිනවා.\nමේ අතර, ජනතාව චෝදනා කළේ පාලන මිලක් නොමැතිවීම හේතුවෙන් විවිධ මිල ගණන්වලට වෙළඳුන් පාන් අලෙවි කරන බවයි.",
       "URL": "https://www.hirunews.lk/316219/මන්දපෝෂණය-මවා-පෑමක්-පොල්-කෑවට-කමක්-නැහැ-රජයේ-වෛද්‍ය-නිලධාරින්ගේ-සංසදය-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=847"
}