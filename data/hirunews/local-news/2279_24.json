{
       "Source": "hirunews",
       "Timestamp": "Saturday, 12 December 2020 - 10:13",
       "Headline": "හිටපු DIG වාස් ගුණවර්ධනට කොරෝනා",
       "News Content": "සිර දඩුවම් නියමව වැලිකඩ බන්ධනාගාරයේ රදවා සිටින හිටපු නියෝජ්‍ය පොලිස්පති වාස් ගුණවර්ධනට කොරෝනා වෛරසය අසාදනය වී තිබෙනවා.\nවැලිකඩ බන්ධනාගාරයේ රැඳවියන්ට සිදුකල රැපිඩ් ඇන්ටිජන් පරීක්ෂණවලදි ඔහුට එම වෛරසය අසාදනය වී ඇති බවට හඳුනාගත් බවයි බන්ධනාගාර දෙපාර්තමේන්තුව සඳහන් කළේ.\nහිටපු නියෝජ්‍ය පොලිස්පතිවරයා මේ වනවිට බන්ධනාගාරයේ සිට වැලිකඩ බන්ධනාගාර රෝහල වෙත මාරුකර යවා තිබෙනවා.\nඊයේ දිනයේත් වැලිකඩ බන්ධනාගාරයෙන් ආසාදිතයන් 14 දෙනෙකු අලුතින් හඳුනාගැනුනු අතර, මහර බන්ධනාගාරයෙන්ද ඊයේ ආසාදිතයන් 75 දෙනෙකු හඳුනාගත් බවයි කොවිඩ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානය සඳහන් කළේ.\nඊයේ අලුතින් වාර්තාවූ ආසාදිතයන් 762 ගෙන් වැඩිම ආසාදිත සංඛ්‍යාවක් එනම් 445 දෙනෙකු වාර්තාවී තිබුණේ කොළඹ දිස්ත්‍රික්කයෙන්.\nඒ අනුව කොළඹ දිස්ත්‍රික්කයේ දෙවන කොරෝනා රැල්ලේ ආසාදිත සංඛ්‍යාව 13,710 දක්වා ඉහළ ගොස් තිබෙනවා.\nඊයේ කොළඹ වැඩිම ආසාදිත සංඛ්‍යාවක් වාර්තාවී තිබුණේ මට්ටක්කුලිය ප්‍රදේශයෙන් වන අතර, එම සංඛ්‍යාව 175ක්.\nදෙමටගොඩින් ආසාදිතයන් 49 දෙනෙකු, කොම්පඤ්ඤ වීථියෙන් 36 දෙනෙකු, මරදානෙන් 35 දෙනෙකු වැල්ලවත්ත ප්‍රදේශයෙන් 32 කු, ග්‍රෑන්ඩ්පාස් ප්‍රදේශයෙන් 26 දෙනෙකු සහ බොරැල්ලෙන් 21 දෙනෙකු වාර්තාවී තිබෙනවා.\nගම්පහ දිස්ත්‍රික්කයෙන් ඊයේ ආසාදිතයන් 135 දෙනෙකු හඳුනාගෙන ඇති අතර, කළුතරින් අලුතින් හඳුනාගෙන ඇති ආසාදිත සංඛ්‍යාව 36 ක්.\nගාල්ලෙන්ද ඊයේ ආසාදිතයන් 27 දෙනෙකු හඳුනාගෙන ඇති බවයි කොවිඞ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානය සඳහන් කළේ.",
       "URL": "https://www.hirunews.lk/256852/හිටපු-dig-වාස්-ගුණවර්ධනට-කොරෝනා",
       "Category": "Local News",
       "Parent URL": "https://www.hirunews.lk/local-news.php?pageID=2279"
}