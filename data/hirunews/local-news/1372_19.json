{
       "Source": "hirunews",
       "Timestamp": "Sunday, 06 February 2022 - 13:42",
       "Headline": "ජල විදුලිය ගැන බලාපොරොත්තුව තවත් ඈතට (වීඩියෝ)",
       "News Content": "අද (06) රාත්‍රියේ සිට පවතින වියලි කාළගුණ තත්වයේ තරමක වෙනසක් බලාපොරොත්තු විය හැකි බව කාළගුණ විද්‍යා දෙපාර්තමේන්තුව ප්‍රකාශ කළා.\nඒ අනුව ප්‍රදේශ රැසකට වැසි ඇතිවිය හැකි බවයි එමගින් නිකුත් කළ කාලගුණ නිවේදනයේ දැක්වෙන්නේ.\nඑහෙත් එම වර්ෂාපතනය විදුලි බලාගාර ආශ්‍රිත ජලාශවල ජල මට්ටම ඉහළ දැමීමට ප්‍රමාණවත් නොවන බව කාලගුණ විද්‍යා දෙපාර්තමේන්තුවේ අධ්‍යක්ෂ ජනරාල් අතුල කරුණානායක කියා සිටියා.\nමේ අතර, බලාගාරයක හදිසි බිඳ වැටීමක් සිදු නොවුනහොත් අද දිනයේදීත් අඛණ්ඩ විදුලි සැපයුමක් ලබාදිය හැකි බව ලංකා විදුලිබල මණ්ඩලය පවසනවා.\nකෙසේ වෙතත්, හෙට (07) දිනයේදී විදුලි ඉල්ලුම ඉහළ යා හැකි බවට අපේක්ෂා කරන බවද එහි උසස් නිලධාරියෙකු සඳහන් කළා.\nඑමෙන්ම, පසුගියදා අළුත්වැඩියා කටයුත්තක් සඳහා ජනන කටයුතු අත්හිටවූ කැලණිතිස්ස සොජිට්ස් පෞද්ගලික බලාගාරය ඊයේ (06) යළි ජාතික පද්ධතියට එක් කරනු ලැබුවා.\nඊයේ පස්වරුවේ සිට එමඟින් යළිත් විදුලි උත්පාදන කටයුතු ආරම්භ කර ඇති අතර, එමඟින් ජාතික පද්ධතියට මෙගවොට් 160 ක විදුලි ධාරිතාවක් එක් කෙරෙනවා.\nඑසේම, මහජන උපයෝගීතා කොමිසමේ සභාපති ජනක රත්නායක කොළඹ ඊයේ පැවති මාධ්‍ය හමුවකට එක්වෙමින් කියා සිටියේ විදුලි ඉල්ලුම අනුව සඳුඳා දිනයේදී විදුලි කප්පාදුව සම්බන්ධයෙන් තීරණයක් ගැනීමට සිදුවනු ඇති බවයි.\nමේ අතර, පවතින වියලි කාලගුණ තත්ත්වය සමඟ ජල සැපයුමට බාධා පවතින බැවින් තවදුරටත් ජලය අරපිරිමැස්මෙන් භාවිත කරන ලෙස ජල සම්පාදන මණ්ඩලය යළි ජනතාවට දැනුම් දෙනවා.\nඒ අනුව අත්‍යවශ්‍ය දෛනික කටයුතුවලට පමණක් ජලය භාවිත කරන ලෙසයි එමඟින් ඉල්ලා සිටියේ.",
       "URL": "https://www.hirunews.lk/296303/ජල-විදුලිය-ගැන-බලාපොරොත්තුව-තවත්-ඈතට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1372"
}