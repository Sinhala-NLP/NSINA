{
       "Source": "hirunews",
       "Timestamp": "Sunday, 20 June 2021 - 7:24",
       "Headline": "කේරළ ගංජා කිලෝ 93ක් ගිනි තබා විනාශ කරයි",
       "News Content": "යාපනය,මාදගල් ප්‍රදේශයට ඔබ්බෙන් මුහුදු සීමාවේ දමාගොස් තිබියදී ඊයේ (19) සොයාගත් කේරළ ගංජා කිලෝ 93ක් ගිනි තබා විනාශ කිරීමට කටයුතු කළ බව නාවික හමුදාව පවසනවා.\nනාවික හමුදාව සිදු කළ සෝදිසි මෙහෙයුමකදී ජාවාරම්කරුවන් විසින් ගොඩබිමට ගෙන ඒමට නොහැකිව මුහුදේ අතහැර දමා තිබියදීයි ගෝනි මළු 03ක අසුරන ලද මෙම කේරළ ගංජා සොයාගෙන තිබුනේ.\nඑලෙස සොයාගත් කේරළ ගංජා තොගය අධිකරණ නියෝග යටතේ ඊයේ (19) ගිනි තබා විනාශ කළ බව ද නාවික හමුදාව සඳහන් කළා.\nමේ අතර හලාවත, කරුකුපනේ මුහුදු ප්‍රදේශයේ පසුගිය18 වැනිදා සිදුකළ විශේෂ සෝදිසි මෙහෙයුමකදී කේරළ ගංජා කිලෝ 238ක් සොයාගෙන තිබෙනවා.\nඑම මුහුදු ප්‍රදේශයේ කළ මෙහෙයුමේදී සැකකටයුතු යාත්‍රාවක් පරීක්‍ෂාකර ඇති අතර එම යාත්‍රාවෙන් මුහුදට දැමූ ගෝනි මළු 05ක පාර්සල් 98ක් වශයෙන් අසුරා තිබූ කේරළ ගංජා තොගයක් මෙලෙස හමුවී ඇත්තේ.\nඅනතුරුව ඊයේ (19) අදාළ මුහුදු ප්‍රදේශයේ වේග ප්‍රහාරක යාත්‍රාවක් මඟින් සිදුකළ වැඩිදුර සෝදිසියකදී මුහුදේ පාවෙමින් තිබූ තවත් කේරළ ගංජා කිලෝග්රැම් 46යි ග්‍රෑම් 800ක් අඩංගු ගෝනියක් නාවික හමුදා භාරයට ගෙන තිබෙනවා.\nඑම ගංජා තොගය ඉදිරි විමර්ශණ කටයුතු සඳහා පොලිස් මත්ද්‍රව්‍ය නාශක කාර්යාංශය වෙත භාරදී තිබෙනවා.\nඊට අමතරව මුහුදු මාර්ගය ඔස්සේ මෙරටට ගෙන ඒමට උත්සාහ කළ වියළි කහ කිලෝග්‍රෑම් 1234කට අධික ප්‍රමාණයක් සහ බීඩිකොළ කිලෝ 365කට ආසන්න ප්‍රමාණයක් ද නාවික හමුදා භාරයට ගෙන තිබෙනවා.\nඇතැම් මත්ද්‍රව්‍ය සොයාගෙන ඇත්තේ ගොඩබිමට ගෙන ඒමට නොහැකිව මළුවල අසුරා මුහුදේ අතහැර දමා ගොස් තිබියදියි.",
       "URL": "https://www.hirunews.lk/274774/කේරළ-ගංජා-කිලෝ-93ක්-ගිනි-තබා-විනාශ-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1873"
}