{
       "Source": "hirunews",
       "Timestamp": "Monday, 20 March 2023 - 7:44",
       "Headline": "IMF ණයට විධායක කමිටු අනුමැතිය අද (වීඩියෝ)",
       "News Content": "ජාත්‍යන්තර මූල්‍ය අරමුදල, ශ්‍රී ලංකාවට ලබා දීමට නියමිත අමෙරිකා ඩොලර් බිලියන 2.9ක විස්තීර්ණ ණය පහසුකම සඳහා මුල්‍ය අරමුදලයේ විධායක මණ්ඩලයේ අනුමැතිය අද (20) ලැබීමට නියමිතයි.\nඒ සම්බන්ධයෙන් වන නිල ප්‍රකාශය මෙරට වේලාවෙන් හෙට උදෑසන දැනුම් දෙනු ඇති.\nජාත්‍යන්තර මූල්‍ය අරමුදල ශ්‍රී ලංකාවට ලබා දීමට නියමිත විස්තීර්ණ ණය පහසුකම සම්බන්ධයෙන් අවසන් නිල ප්‍රකාශය නිකුත් කිරීම සඳහා පැවැත්වෙන විශේෂ ප්‍රවෘත්ති සාකච්ඡාවට මූල්‍ය අරමුදලේ ජ්‍යෙෂ්ඨ දූත මණ්ඩල ප්‍රධානී පීටර් බෲවර් සහ එහි ශ්‍රී ලංකා දූත මණ්ඩල ප්‍රධානී මසහිරෝ නොසාකි සහභාගී වීමට නියමිතයි.\nඒ අනුව ඉදිරි සති දෙක තුල විස්තීරණ ණය පහසුකමේ පළමු වාරිකය ලෙස ඩොලර් මිලියන 320ක පමණ මුදලක් ලැබෙනු ඇති.\nමෙම ණය මුදලයේ ඉතිරි කොටස් මෙරටට හිමිවන්නේ, වර්ෂ 4ක් තුළ බව, ජාත්‍යන්තර මුල්‍ය අරමුල මීට පෙර නිවේදනය කර තිබුණා.\nශ්‍රී ලංකාවට විස්තීර්ණ ණය පහසුකම ලබා දීමේ යෝජනාව සළකා බැලෙන ජාත්‍යන්තර මුල්‍ය අරමුදලේ විධායක මණ්ඩලය සාමාජිකයන් 25 දෙනෙකුගෙන් සමන්විතයි.\nජාත්‍යන්තර මුල්‍ය අරමුදලේ කළමනාකාර අධ්‍යක්ෂ ක්‍රිස්ටලීනා ගියෝගියේවා එහි මූලිකත්වය උසුලනවා.\nමෙම යෝජනාවට පක්ෂව හෝ විපක්ෂව ඡන්දය භාවිත කිරීමේ අයිතිය ඔවුන්ට හිමිව තිබෙන අතර, වැඩිම ඡන්ද අයිතිය හිමි රට අමෙරිකා එක්සත් ජනපදයයි.\nදෙවැනියට වැඩිම ඡන්ද අයිතිය හිමිව තිබෙන්නේ ජපානයට වන අතර, චීනය එහි තුන්වැනි ස්ථානයේ පසුවනවා.\nසෙසු රටවලට ද අනුපාතික ඡන්ද අයිතියක් හිමියි.\nමෙම අනුමැතියත් සමඟ ශ්‍රී ලංකාවේ ඩොලර් අර්බුදය විසඳෙනු ඇති බව, මහ බැංකු අධිපති ආචාර්ය නන්දලාල් වීරසිංහ මහතා ප්‍රකාශ කළා.\nඔහු පෙන්වා දුන්නේ, ශ්‍රී ලංකාවට අත්‍යවශ්‍ය භාණ්ඩ ආනයනය සඳහා ප්‍රමාණවත් විදෙස් සංචිත මෙම තීරණයත් සමග මෙරටට ලැබෙනු ඇති බවයි.\nකෙසේ වෙතත්, ජාත්‍යන්තර මූල්‍ය අරමුදලේ විස්තීර්ණ ණය පහසුකම හිමිවීමෙන් අනතුරුව මෙරට ණය හිමියන් සමඟ පැවැත්වෙන සාකච්ඡා සංකීර්ණ වනු ඇති බව,සමගි ජනබලවේග පාර්ලිමේන්තු මන්ත්‍රී පාඨලී චම්පික රණවක පවසනවා.",
       "URL": "https://www.hirunews.lk/330413/imf-ණයට-විධායක-කමිටු-අනුමැතිය-අද-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=465"
}