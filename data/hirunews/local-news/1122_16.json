{
       "Source": "hirunews",
       "Timestamp": "Friday, 03 June 2022 - 9:20",
       "Headline": "ගෝඨාගෝගම සහ මයිනාගෝගම සාමකාමී අරගලයට පහරදීම සැලසුම් සහගත ක්‍රියාවක් - තරුණ ජනමාධ්‍යවේදීන්ගේ සංගමය",
       "News Content": "ගෝඨාගෝගම සහ මයිනාගෝගම සාමකාමී අරගලයට පහරදීම සැලසුම් සහගත ක්‍රියාවක් බවත් සාමකාමී අරගලයට පහර දීම සඳහා ආණ්ඩුවට පොලිසිය සහාය දැක්වූ බවත් තරුණ ජනමාධ්‍යවේදීන්ගේ සංගමය අද ශ්‍රී ලංකා මානව හිමිකම් කොමිෂන් සභාවේ දී ප්‍රකාශ කර තිබෙනවා.\nගාලුමුවදොර සාමකාමී අරගලයට පහරදීම සම්බන්ධයෙන් මානව හිමිකම් කොමිෂන් සභාව පවත්වන විමර්ශනයේ පැමිණිලිකරුවන් ලෙස අද එම කොමිසම තරුණ ජනමාධ්‍යවේදීන්ගේ සංගමය කැඳවා තිබුණා.\nඑම කැඳවීම අනුව නීතිඥ නුවන් බෝපගේ සහ නීතිඥ ඩී එම් දිසානායක යන අය සමඟ සංගමයේ සාමාජිකයන් වන තරිඳු ජයවර්ධන, ශාලික විමලසේන සහ එම්.එෆ්.එම්.ෆසීර් පෙනී සිටි අතර, නිරීක්ෂකයකු ලෙස මානව හිමිකම් ක්‍රියාධර රුකී ප්‍රනාන්දු ද පැමිණ සිටියා.\nමානව හිමිකම් කොමිසමේ සභාපති, විශ්‍රාමික විනිසුරු රෝහිණී මාරසිංහ ඉදිරියේ සාක්කි විභාගය පැවති අතර, කොමිසමේ විමර්ශන අධ්‍යක්ෂ සුලාරි ලියනගම, නියෝජ්‍ය අධ්‍යක්ෂ සුමනලාල් වීරසිංහ සහ විමර්ශන නිලධාරීන් පිරිසක් සාක්කි සටහන් කර ගැනීමට සහ ප්‍රශ්න කිරීමට සම්බන්ධ වී සිටි බව සඳහන්.\nතරුණ ජනමාධ්‍යවේදීන්ගේ සංගමයට දිවුරුම්පිට ප්‍රකාශයක් ලබා දෙන ලෙස කොමිසම දැනුම් දුන් අතර, ඒ අනුව සංගමය වෙනුවෙන් තරිඳු ජයවර්ධන දිවුරුම්පිට මුලින්ම සාක්කි ලබා දුන් බව යි වාර්තා වන්නේ.\nආණ්ඩුව හිතාමතා භාෂණයේ සහ ප්‍රකාශනයේ නිදහස මර්දනය කිරීමට උත්සාහ දරණ බවත් විරෝධතා සජීවී ව විකාශය කළ රූපවාහිනී නාලිකා සම්බන්ධයෙන් විමර්ශන කරන ලෙසත් පොලිස්පතිවරවා අපරාධ පරීක්ෂණ දෙපාර්තමේන්තුවට දැනුම් දී ඇති බවත් ප්‍රකාශ කළ ඔහු, එම ලිපිය සලකුණ කර මානව හිමිකම් කොමිසමට ඉදිරිපත් ක‍ර තිබෙනවා.\nගාලුමුවදොරට පහරදීමේ සැලසුම ගැන මීට පෙරම තම සංගමය මානව හිමිකම් කොමිසම දැනුම්වත් කළ බවත් මර්දනය සම්බන්ධ සිදුවීම්වලට එරෙහි ව කළ පැමිණිලි පොලිසිය විමර්ශනය නො කළ බවත් සංගමය ප්‍රකාශ කළ බව වාර්තා වනවා.\nමෙම සිදුවීම වන අවස්ථාව වන විට කැරලි මර්දනය තිබුණේ, බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන්ගේ අධීක්ෂණය යටතේ බවත් ජල ප්‍රහාරක රථ ආදිය යොදවන්නේ නම් ඊට පෙර තමාගෙන් අවසර ගන්නා ලෙස තෙන්නකෝන් මැයි 03 ලිඛිත උපදෙසක් ලබා දී ඇති බවත් තෙන්නකෝන් විසින් මැයි 07 පොලිස්පතිට යැවූ ලිපියක කඳුළු ගෑස් ආදි භාවිත කිරීමට පෙර තමා දැනුම්වත් කළ යුතු බවට සඳහන් කර ඇති බවත් ඒ අනුව අරගලයට පහරදීම නැවැත්වීමට දේශබන්දු තෙන්නකෝන්ට වගකීමක් සහ හැකියාවක් තිබූ බවත් අදාළ ලේඛන ඉදිරිපත් කරමින් සංගමය සාක්කි ලබා දී තිබෙනවා.\nමෙම පහරදීමට පෙර එවැනි පහරදීමක් වන බව පොලිසිය දැන සිටි බවට සහ ඒ සම්බන්ධයෙන් තම සංගය අදාළ ආයතන දැනුම්වත් කළ බව අදාළ සාක්කි ඉදිරිපත් කරමින් තරුණ ජනමාධ්‍යවේදීන්ගේ සංගමය ප්‍රකාශ කළ බව යි සඳහන් වන්නේ.\nමෙම සිදුවීමට ජනාධිපති, ආරක්ෂක ලේකම්, අගමැති, ඇමැතිවරු කිහිප දෙනෙක්, පොලිස්පති, දේශබන්දු තෙන්නකෝන් ඇතුළු පිරිසක් සෘජුව වගකිව යුතු බව සාක්කි ලබා දෙමින් ඔවුන් ප්‍රකාශ කළ තිබෙනවා.\nපහරදීමට අදාළ ව සහ පොලිසිය පහරදීමට ඉඩ හැරීමට අදාළ ව වීඩියෝ සාක්කි ද එම සංගමය සලකුණු කරමින් ඉදිරිපත් කර ඇති බව සඳහන්.\nඅනතුරු ව නීතිඥ නුවන් බෝපගේ දිවුරුම්පිට සාක්කි ලබා දුන් බව සඳහන්.\nගෝඨාගෝගමට පහරදෙන ආරංචියට තමා සහ නීතිඥ කණ්ඩායමක් එම ස්ථානයට ගිය බවත් මයිනාගෝගමට පහර දී එන පිරිස නතර කිරීමට හැකියාව තිබිය දී පොලිසිය එය නතර කිරීමට පියවර නොගත් බවත් පොලිසිය බලා සිටිය දී පහරදීම් සිදු වූ බවත් නුවන් බෝපගේ ප්‍රකාශ කර තිබෙනවා.\nපොලිසිය පහර දුන් පුද්ගලයන්ට ඒමට ඉඩ හැර ඔවුන් ගාලුමුවදොරට පැමිණ පහර දෙමින් සිටිය දී පහර කන පිරිසටද වදින ලෙස පොලිසිය ජල සහ කඳුළුගෑස් ප්‍රකාර එල්ල කළ බව කී නීතිඥවරයා තමාට ද කඳුළුගෑස් වැදුණු බව පවසමින්, ඊට අදාළ වීඩියෝ සාක්කි ද ඉදිරිපත් කර ඇති බව යි ආරංචි වන්නේ.\nමෙම සිදුවීමෙන් තුවාල ලැබූ ගෝඨාගෝගම සහ මයිනාගෝගම 20 දෙනකුට ආසන්න පිරිසකගේ දිවුරුම් ප්‍රකාශ ද නුවන් බෝපගේ කොමිසමට ඉදිරිපත් කර තිබෙනවා.\nසිදුවීමට අදාලව සහ පැමිණිල්ලට අදාලව කොමිසම දීර්ඝ ලෙස ප්‍රශ්න කර සාක්කි ලබා ගත් අතර, ප්‍රකාශවල සඳහන් වූ කාරණා දෙකක් ගැන වැඩිදුර සාක්කි ඉදිරිපත් කරන ලෙස සභාපතිවරිය තරුණ ජනමාධ්‍යවේදීන්ගේ සංගමයට දැනුම් දී ඇත.\nවිමර්ශනයේ සාක්කි විභාගය පැය දෙක හමාරක පමණ කාලයක් සිදු වූ බව සඳහන්.",
       "URL": "https://www.hirunews.lk/306084/ගෝඨාගෝගම-සහ-මයිනාගෝගම-සාමකාමී-අරගලයට-පහරදීම-සැලසුම්-සහගත-ක්‍රියාවක්-තරුණ-ජනමාධ්‍යවේදීන්ගේ-සංගමය",
       "Category": "Local News",
       "Parent URL": "https://www.hirunews.lk/local-news.php?pageID=1122"
}