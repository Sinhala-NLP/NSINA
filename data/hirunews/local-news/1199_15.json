{
       "Source": "hirunews",
       "Timestamp": "Saturday, 30 April 2022 - 22:05",
       "Headline": "විදුලිබිල වැඩි කරන්න මෙතෙක් අවසර ලබාදී නැහැ",
       "News Content": "විදුලිබිල වැඩි කිරීම සඳහා මෙතෙක් අවසරයක් ලබාදී නොමැති බව මහජන උපයෝගීතා කොමිසමේ සභාපති ජනක රත්නායක පවසනවා.\nවිදුලිබිල වැඩි කිරීමේදී සිදුවන සාමාන්‍ය ක්‍රමවේදය වන්නේ විදුලිබිල සංශෝධනය වන ආකාරය මණ්ඩලය මගින් මහජන උපයෝගීතා කොමිසමට දැනුම්දීමයි.\nඅනතුරුව ඒ සම්බන්ධයෙන් රජයේ ප්‍රතිපත්තිය කුමක් ද යන්න මහජන උපයෝගීතා කොමිසම විසින් විමසනු ලබනවා.\nඒ සම්බන්ධයෙන් වන දැනුම්දීම රජයට ලබාදී ඇති අතර ඉදිරි සතියේ ඊට පිළිතුරක් ලැබෙනු ඇති බවට අපේක්ෂාවෙන් පසුවන බවයි මහජන උපයෝගීතා කොමිසමේ සභාපතිවරයා කියාසිටියේ.\nඅනතුරුව පුවත්පත් දැන්වීම් මගින් විදුලිබිල වැඩිවන ආකාරය පිළිබඳ ඔවුන් ජනතාව දැනුවත් කිරීම සිදුකරනු ලබනවා.\nපසුව මහජන උපදේශනයකින් අනතුරුවයි විදුලිබිල කුමන ආකාරයෙන් සංශෝධනය වන්නේ ද යන්න පිළිබඳ දැනුම්දෙනු ලබන්නේ.\nමහජන උපයෝගීතා කොමිසමේ සභාපතිවරයා කියාසිටියේ විදුලි ඒකකයක් නිෂ්පාදනය කිරීමට විදුලිබල මණ්ඩලයට රුපියල් 53ක් වැයවන අතර ඊට මෙතෙක් අය කරනු ලබන්නේ රුපියල් 17ක් වැනි මුදලක් බවයි.\nවසර 08 කට වැඩි කාලයක සිට විදුලි බිල සංශෝධනයක් සිදුකර නොමැති බැවින් වර්තමානයේ ගාස්තු වැඩි කිරීමක් සිදුකල යුතුය යන්න සිය ස්ථාවරය බව ද ජනක රත්නායක මහතා කියසිටියා.\nකෙසේවෙතත් රජයේ ප්‍රතිපත්තිය කුමක් ද යන්න විමසා බැලීමෙන් පසුව පමණක් ගාස්තු පිළිබඳ දැනුම්දෙන බවයි ඔහු ප්‍රකාශ කළේ.\nමහජනතාව මේ සම්බන්ධයෙන් අනියත බියක් ඇතිකර නොගත යුතු අතර පූර්ව දැනුම්දීමකින් පසුව ජනතා අදහස් ලබා ගැනීමෙන් අනතුරුව පමණක් ගාස්තු සංශෝධනය සිදු කෙරෙන බව ඔහු පැහැදිළි කළා.\nමහජනතාවට සිදුවන අපහසුතාව අවම වන ආකාරයෙන් ගාස්තු සංශෝධනය සිදු කෙරෙන අතර මූල්‍ය අර්බුදය සහ විදේශ විනිමය අර්බුදය විසඳා නොගෙන ඉන්ධන භාවිතයෙන් විදුලි උත්පාදනය සිදු කිරීම හමුවේ මේවන විට වියදම් ඉහළ ගොස් ඇති බවයි සභාපතිවරයා පෙන්වා දෙන්නේ.",
       "URL": "https://www.hirunews.lk/303210/විදුලිබිල-වැඩි-කරන්න-මෙතෙක්-අවසර-ලබාදී-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=1199"
}