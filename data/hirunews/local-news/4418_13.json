{
       "Source": "hirunews",
       "Timestamp": "Monday, 17 July 2017 - 7:49",
       "Headline": "දරුවාට බෙහෙත් ගන්න මන්නා පිහිය උකස් කළ පියා",
       "News Content": "නියඟය හේතුවෙන්  පිට පිට කන්න හතරක්‌ විනාශ වී, වගාවක්‌ කර ගැනීමට නොහැකිව අසරණ තත්වයට පත්වූ පුද්ගලයෙකු මන්නා පිහියක්‌ රුපියල් තුන්සියයක මුදලකට උකස් කළ පුවතක් විලච්චිය ප්‍රදේශයෙන් වාර්තා වනවා.\nකුසට අහරක්‌ හෝ නොමැතිව අන්ත අසරණ තත්වයට පත්ව තම දරුවාගේ අසනීප තත්වයට ප්‍රතිකාර ලබා ගැනීමට රෝහලට යැමට ගමන් වියදම් සඳහා තම නිවසේ තිබූ රුපියල් අටසීයයක්‌ පමණ වටිනා මන්නා පිහියක්‌ රුපියල් තුන්සියයක මුදලකට ඇපයට තබා මුදල් ලබාගෙන ඇති බවයි වාර්තා වන්නේ.\nවිලච්චිය ප්‍රදේශයේ ව්‍යාපාරිකයකුගෙන් එම ප්‍රදේශයේම පුද්ගලයෙකු මෙසේ රුපියල් තුන්සියයක මුදලක්‌ ඉල්ලා ඇති බව සදහන්.\nඅවස්‌ථා කිහිපයකදී තම අඹු දරුවන්ගේ කුස ගිනි නිවීමට සහල් ඇතුළු බඩු බාහිරාදිය රැසක්‌ මොහු මෙම වෙළෙඳසැලෙන් ණයට ගෙන ඇති අතර එම ණය මුදල් පවා ගෙවා ගත නොහැකි තත්වයකට පත්ව ඇති බවයි වාර්තා වන්නේ.\nතමාට දරුවාගේ අසනීප තත්ත්වය දෙස බලා සිටිය නොහැකි බවත් තමාට ඇපයට තැබීමට තිබෙන එකම වස්‌තුව මන්නා පිහිය පමණක්‌ බවත් පවසා ඇති එම පුද්ගලයා තම දරුවාගේ අසනීපයට ප්‍රතිකාර ලබාගැනීම සදහා මන්නා පිහිය ඇපයට තබාගෙන රුපියල් තුන්සියයක මුදලක්‌ ලබා දෙන ලෙසට වෙළෙඳසැලේ හිමිකරුට ඉල්ලීමක්‌ කර තිබෙනවා.\nඑම ඉල්ලීම කෙරෙහි අවධානය යොමු කළ ව්‍යාපාරිකයා ඔහුට පසුව අදාළ මුදල ලබා දී මන්න පිහිය නැවත රැගෙන යන ලෙස පවසා ඇති බව සදහන්.\nකෙසේ වුවද තම ඉල්ලීම කෙරෙහි ව්‍යාපාරිකයා දැක්‌වූ අනුකම්පා ගත සහයෝගය අගයමින් එම මුදල් ආපසු ලබා දෙන තෙක්‌ තමන් රැගෙන ආ පිහිය ව්‍යාපාරිකයා සන්තකයේ තබා ගන්නා ලෙසට පවසමින් එය බලෙන් මෙන් වෙළෙඳසැලේ තබා එම පුද්ගලයා මුදලත් රැගෙන පිටව ගොස්‌ තිබෙනවා.",
       "URL": "https://www.hirunews.lk/166039/දරුවාට-බෙහෙත්-ගන්න-මන්නා-පිහිය-උකස්-කළ-පියා",
       "Category": "Local News",
       "Parent URL": "https://www.hirunews.lk/local-news.php?pageID=4418"
}