{
       "Source": "hirunews",
       "Timestamp": "Thursday, 26 November 2020 - 8:02",
       "Headline": "ඊයේ දිනයේදී නව කොරෝනා ආසාදිතයන් 502 ක් වාර්තා වෙයි",
       "News Content": "නව මරණ දෙකක් සමඟ මෙරට කොරෝනා මරණ සංඛ්‍යාව 96ක් දක්වා ඉහල ගියා.\nරජයේ ප්‍රවෘත්ති දෙපාර්තමේන්තුව සඳහන් කළේ කොළඹ 12 ප්‍රදේශයේ පදිංචි 45 හැවිරිදි කාන්තාවක් කොළඹ ජාතික රෝහලේ ප්‍රතිකාර ලබමින් සිටියදී පසුගිය 23 වනදා මියගොස් ඇති බවයි. කොවිඞ් 19 ආසාදනය සමඟ ඇති වූ අධික රුධිර පීඩනය මරණයට හේතුව ලෙස දක්වා තිබෙනවා.\nඑමෙන්ම පන්නිපිටිය ප්‍රදේශයේ පදිංචි 80 හැවිරිදි පිරිමි පුද්ගලයෙකු ද ඊයේ මියගියා. ශ්‍රී ජයවර්ධනපුර රෝහලේ සිට කොරෝනා ආසාදිතයෙකු ලෙස හඳුනා ගැනීමෙන් පසු පිඹුර මූලික රෝහලට ඇතුළත් කිරීමෙන් පසු මොහු මියගොස් ඇති අතර මරණයට හේතුව ලෙස දක්වා ඇත්තේ කොරෝනා ආසාදනය සමඟ උග්‍රවූ අක්මා රෝගී තත්ත්වයයි.\nමේ අතර ඊයේ දිනයේදී නව කොරෝනා ආසාදිතයන් 502 ක් වාර්තාවීමත් සමඟ මෙරට සමස්ත ආසාදිතයන් සංඛ්‍යාව 21,469 දක්වා ඉහළ ගියා.\nඊයේ හඳුනාගත් සියලුදෙනා පෑලියගොඩ කොවිඞ් පොකුරේ ආශ්‍රිතයන් බවයි රජයේ ප්‍රවෘත්ති දෙපාර්තමේන්තුව නිවේදනය කළේ.\nඒ අනුව මිනුවන්ගොඩ බ්‍රැන්ඩික්ස් සහ පෑලියගොඩ කොවිඞ් පොකුරේ ආසාදිතයන් සංඛ්‍යාව මේ වනවිට 17,938 ක් දක්වා ඉහළ ගොස් තිබෙනවා. තවදුරටත් ආසාදිතයන් 5,926 ක් රෝහල් ගතව ප්‍රතිකාර ලබන අතර, සුවය ලැබූ සංඛ්‍යාව 15,447 ක්.\nඑමෙන්ම රැකියා සඳහා ගොස් ශ්‍රී ලංකාවට පැමිණීමට නොහැකිව මැදපෙරදිග රටවල් තුනක රැඳී සිටි ශ්‍රී ලාංකිකයන් 116 දෙනෙකු අද අලුයම කටුනායක ගුවන් තොටුපල වෙත පැමිණියා. එක්සත් අරාබි එමීර් රාජ්‍යයේ රැදී ශ්‍රී ලාංකිකයන් 42 කු, කටාර් හි රැඳී සිටි 39 දෙනෙකු සහ ඕමානයේ රැඳී සිටි ශ්‍රී ලාංකිකයන් 35 දෙනෙකු මෙලෙස පැමිණි පිරිසට ඇතුළත්.\nමේ අතර ඊයේ ඇප නියමවූ රිෂාඞ් බදියුදීන් මන්ත්‍රීවරයාට අද, පී.සී.ආර් පරීක්ෂණයක් සිදුකිරීමට නියමිතයි. ඉන් අනතුරුව ඔහු දින 14 ක නිරෝධානයකට ලක් කරන බවයි බන්ධනාගාර කොමසාරිස් ජනරාල් තුෂාර උපුල්දෙණිය සඳහන් කළේ.",
       "URL": "https://www.hirunews.lk/255619/ඊයේ-දිනයේදී-නව-කොරෝනා-ආසාදිතයන්-502-ක්-වාර්තා-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=2311"
}