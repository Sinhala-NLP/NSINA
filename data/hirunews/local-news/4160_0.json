{
       "Source": "hirunews",
       "Timestamp": "Saturday, 23 December 2017 - 13:27",
       "Headline": "20ක් අත්සන් තබන පොහොට්ටුවේ සන්ධාන ගිවිසුම",
       "News Content": "එළඹෙන පළාත්පාලන මැතිවරණය සඳහා ශ්‍රී ලංකා පොදුජන පෙරමුණ ඇතුළු පක්ෂ 20ක් ලබන 28 වන දා ඒකාබද්ධ සාමූහික ගිවිසුමකට එළඹෙනවා.\nඒකාබද්ධ විපක්ෂයේ සියලු පක්ෂ බත්තරමුල්ල - නෙළුම් මාවතේ පිහිටි හිටපු ජනාධිපතිවරයාගේ පක්ෂ කාර්යාලයේදි අද (23) පෙරවරුවේ විශේෂ සාකච්ඡාවකට එක්වුණා.\nඒ සඳහා පොදුජන පෙරමුණ යටතේ පළාත්පාලන මැතිවරණයට ඉදිරිපත් වන සියලූම දේශපාලන පක්ෂවල නායකයින් සහභාගිවී තිබෙනවා.\nඑහිදී මෙම එකඟතාවට එළඹුණු බවයි පිවිතුරු හෙළ උරුමයේ ප්‍රධාන ලේකම්, පාර්ලිමේන්තු මන්ත්‍රී  උදය ගම්මන්පිළ හිරු ප්‍රවෘත්ති අංශයට ප්‍රකාශ කළේ.\nඑමෙන්ම, ඉදිරි පළාත්පාලන මැතිවරණය සඳහා සෑම දිස්ත්‍රික්කයකම රැස්වීම් දෙකකට සහභාගිවීමට හිටපු ජනාධිපති මහින්ද රාජපක්ෂ තීරණය කර තිබෙනවා.\nඊට අමතරව දිස්ත්‍රික් මට්ටමින් ඒකාබද්ධ විපක්ෂයට සම්බන්ධ දේශපාලන පක්ෂ නායකයින් මැතිවරණ රැළි පැවැත්වීමට සූදානම් කර ඇති බවයි ඒකාබද්ධ විපක්ෂයේ පාර්ලිමේන්තු මන්ත්‍රී රංජිත් සොයිසා හිරු ප්‍රවෘත්ති අංශයට සඳහන් කළේ.",
       "URL": "https://www.hirunews.lk/179117/20ක්-අත්සන්-තබන-පොහොට්ටුවේ-සන්ධාන-ගිවිසුම",
       "Category": "Local News",
       "Parent URL": "https://www.hirunews.lk/local-news.php?pageID=4160"
}