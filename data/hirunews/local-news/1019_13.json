{
       "Source": "hirunews",
       "Timestamp": "Friday, 15 July 2022 - 14:25",
       "Headline": "නව ජනපති තේරීම සතියක් ඇතුළත - ජනපති ධුරයේ පුරප්පාඩුවක් පවතින බවට නිවේදනය හෙට පාර්ලිමේන්තුවට (වීඩියෝ)",
       "News Content": "ජනාධිපති ගෝඨාභය රාජපක්ෂ සිය ධුරයෙන් ඉල්ලා අස්වීම කථානායක මහින්ද යාපා අබේවර්ධන විසින් අද පෙරවරුවේ නිල වශයෙන් ප්‍රකාශයට පත් කළා.\nකථානායක නිල නිවසේදී විශේෂ ප්‍රකාශයක් සිදුකරමින් කථානායකවරයා කියා සිටියේ ජනාධිපතිවරයා ඊයේ දිනයේ සිට ධුරයෙන් නීත්‍යානුකූලව ඉල්ලා අස්වී ඇති බවයි.\nනව ජනාධිපතිවරයා තෝරා පත් කරගැනීම සහ ඉදිරි කටයුතු දින හතක් වැනි කෙටි කාලයක් තුළ අවසන් කරන බවයි එහිදී කථානායක මහින්ද යාපා අබේවර්ධන ප්‍රකාශ කළේ. ඒ සඳහා හෙට දිනයේදී පාර්ලිමේන්තුව කැඳවන බව ඔහු කියා සිටියා.\nඒ අනුව ජනාධිපති ධුරයේ පුරප්පාඩුවක් පවතින බව හෙට පාර්ලිමේන්තුවට නිවේදනය කෙරෙනවා.\nපෙර තීරණය කළ පරිදි නාම යෝජනා කැඳවීම ලබන 19 වැනිදා සිදු කෙරෙන අතර ජනාධිපතිවරයා තෝරා පත්කර ගැනීම සිදුවන්නේ 20 වනදායි.\n1981 අංක 2 දරන ජනාධිපතිවරයා තෝරා පත්කර ගැනීමේ (විශේෂ විධි විධාන) පනතේ 4 වගන්තිය ප්‍රකාරව ජනාධිපති ධුරයේ පුරප්පාඩුව ඇති වී දින තුනක් ඇතුළත පාර්ලිමේන්තුව කැඳවිය යුතුයි.\nමේ අනුව එම පනතේ 5 වැනි වගන්තිය ප්‍රකාරව ජනාධිපති ධුරයේ පුරප්පාඩුවක් පවතින බව මහලේකම්වරයා විසින් හෙට නිවේදනය කිරීමට නියමිතව තිබෙනවා.\nඅද රැස් වූ පක්ෂ නායක සහ පාර්ලිමේන්තු කටයුතු පිළිබඳ කාරක සභා රැස්වීමේදී කතානායක මහින්ද යාපා අබේවර්ධන දන්වා සිටියේ මීට පෙර පක්ෂ නායකයන් විසින් තීරණය කළ පරිදි ලබන 20 වනදා නව ජනාධිපතිවරයා පාර්ලිමේන්තුවෙන් තෝරා ගැනීම සිදුකරන බවයි.\nඒ අනුව ලබන 19 වන අගහරුවාදා නාම යෝජනා කැඳවීමත් ඉන් අනතුරුව ලබන 20 වන බදාදා පාර්ලිමේන්තුවේ පැවැත්වෙන ඡන්ද විමසීමෙන් අනතුරුව මන්ත්‍රීවරයෙකු ජනාධිපති ධුරය සඳහා තෝරා ගැනීම සිදුවන බව ද කතානායකවරයා ප්‍රකාශ කළා.\nප්‍රජාතන්ත්‍රවාදී රාමුව තුළ මෙම ක්‍රියාවලිය නෛතික ප්‍රතිපාදන අනුව කිසිදු බාධාවකින් තොරව කඩිනමින් සිදු කිරීම සඳහා සියලු පාර්ශවයන්ගේ සහයෝගය අපේක්ෂා කරන බව ද කතානායකවරයා මෙහිදී වැඩිදුරටත් සඳහන් කළා.\nමේ අතර ශ්‍රී ලංකා පොදුජන පෙරමුණ ජනාධිපති ගෝඨාභය රාජපක්ෂගේ ඉල්ලා අස්වීම සම්බන්ධයෙන් නිවේදනයක් නිකුත් කර තිබෙනවා.\nමෙරට ඉතිහාසයේ කිසිදු විධායක ජනාධිපතිවරයෙකු සිය ධුර කාලය නිමවීමට පෙර බලය අතහැර තනතුරෙන් නික්ම ගොස් නොමැති බව එමඟින් සඳහන් කර ඇති අතර, එය, දුෂ්කර තීරණයක් බවද ශ්‍රී ලංකා පොදුජන පෙරමුණ නිකුත් කළ නිවේදනයේ දැක්වෙනවා.\nජනාධිපතිවරයා ලෙස ඉටුකළ සේවයට ආචාරය පුදකරන බව එම නිවේදනයේ වැඩිදුරටත් දැක්වෙන අතර, අනාගත පුරවැසියන්ගේ හෘද සාක්ෂිය තුළින් ඔහුගේ වටිනාකම පිළිබඳව සංවාදයක් නියත වශයෙන්ම ඉදිරියේදී නිර්මාණය වනු ඇති බව එහි සඳහන්.",
       "URL": "https://www.hirunews.lk/310051/නව-ජනපති-තේරීම-සතියක්-ඇතුළත-ජනපති-ධුරයේ-පුරප්පාඩුවක්-පවතින-බවට-නිවේදනය-හෙට-පාර්ලිමේන්තුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1019"
}