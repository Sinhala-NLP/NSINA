{
       "Source": "hirunews",
       "Timestamp": "Tuesday, 27 July 2021 - 8:34",
       "Headline": "ඉෂාලිනි දැරිය ගැන තොරතුරු හොයන්න ඩයගමට ගිය පොලිස් කණ්ඩායම පරීක්ෂණ අරඹයි",
       "News Content": "පාර්ලිමේන්තු මන්ත්‍රී රිෂාඩ් බදියුදීන්ගේ නිවසේ මෙහෙකාර සේවයේ යෙදී සිටියදී 16 හැවිරිදි ඉෂාලිනී දැරිය පිළිස්සී මියයෑමේ සිද්ධිය සම්බන්ධයෙන් පරීක්ෂණ සිදුකරන විශේෂ පොලිස් කණ්ඩායම එම දැරිය පදිංචිව සිටි හැටන් - ඩයගම ප්‍රදේශයේ විමර්ශන කටයුතු ආරම්භ කර තිබෙනවා.\nඒ සඳහා එම පොලිස් කණ්ඩායම ඊයේ (26) පස්වරුවේ කොළඹින් පිටත්ව ගිය අතර බදියුදීන් පවුලේ මෙහෙකාර කටයුතු සිදු කළ සෙසු දරුවන්ගෙන් ප්‍රකාශ ලබා ගැනීමද සිදුකරනු ඇති.\nබදියුදීන් පවුලේ මෙහෙකාර සේවය සඳහා ශංකර් නැමැති තැරැවුකරු විසින් මීට පෙර අවස්ථා කිහිපයකදී දරුවන් 11 දෙනෙකු අලෙවි කර ඇති බවද අධිකරණයේදී හෙළිදරව් වුණා.\nමේ අතර, මෙම සිද්ධියට අදාළව අත්අඩංගුවට ගත් පාර්ලිමේන්තු මන්ත්‍රී රිෂාඩ් බදියුදීන්ගේ බිරිඳ ඇතුළු සිව්දෙනා ලබන මස 09 වනදා දක්වා රක්ෂිත බන්ධනාගාර ගතකිරීමටයි කොළඹ අතිරේක මහේස්ත්‍රාත් රජින්ද්‍රා ජයසූරිය ඊයේ (26) නියෝග කළේ.\nමීට අදාලව නියෝජ්‍ය සොලිසිටර් ජනරාල් දිලීප පීරිස් විසින් කරුණු ඉදිරිපත් කරනු ලැබුවා.\nනඩුව කැඳවූ අවස්ථාවේදී නියෝජ්‍ය සොලිසිටර් ජෙනරාල් දිලීප පීරිස් අධිකරණයෙන් ඉල්ලා සිටියේ මෙම දැරියගේ මළ සිරුර යළි ගොඩගෙන විධිමත් පශ්චාත් මරණ පරීක්ෂණයක් පැවැත්වීම සඳහා නියෝගයක් නිකුත් කරන ලෙසයි.\nඑම ඉල්ලීම පිළිගත් මහේස්ත්‍රාත්වරිය අදාළ දැරියගේ මෘත ශරීරය ගොඩගෙන ජ්‍යෙෂ්ඨ අධිකරණ වෛද්‍ය නිලධාරීන්ගෙන් සමන්විත මණ්ඩලයක් මගින් නැවතත් පශ්චාත් මරණ පරීක්ෂණයක් පවත්වා වාර්තාවක් ඉදිරිපත් කරන ලෙස ද නියෝග කර සිටියා.\nමෙහිදී නියෝජ්‍ය සොලිසිටර් ජෙනරාල් දිලීප පිරිස් අධිකරණය හමුවේ වැඩිදුරටත් කරුණු දක්වමින් කියා සිටියේ දැරිය පිලිස්සීමට ලක් වූ නිවසේ ගෘහ මූලිකයා වශයෙන් පාර්ලිමේන්තු මන්ත්‍රී රිෂාඩ් බදියුදීන් කටයුතු කර ඇති බැවින්, ඔහු ද මෙම නඩුකරයේ සැකකරුවකු වශයෙන් ඉදිරියේදී අධිකරණයට ඉදිරිපත් කිරීමට අපේක්ෂා කරන බවයි.\nමේ අතර ඉෂාලිනී දැරියගේ මරණය සම්බන්ධයෙන් නීතිය ක්‍රියාත්මක කරන නිලධාරීන්ට දේශපාලන බලපෑම් පවතින්නේද යන්න ගැටලුවක් පවතින බව අයීතීන් උදෙසා කාන්තාවෝ සංවිධානයේ නුවරඑළිය දිස්ත්‍රික් ප්‍රධාන සංවිධායිකා නීතිීඥ අනුෂ්කා දර්ශනී පවසනවා.\nඇය මේ බව කියා සිටියේ හැටන් ප්‍රදේශයේ ඊයේ පැවති මාධ්‍ය හමුවකදීයි.\nමේ අතර, බස්නාහිර පළාත තුළ වයස අවුරුදු 16 ට අඩු ළමයින් මෙහෙකාර සේවයේ යොදවා ඇත්ද යන්න පිළිබඳ විශේෂ මෙහෙයුමක් අද ක්‍රියාත්මක කරන බව පොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ සඳහන් කළා.",
       "URL": "https://www.hirunews.lk/278111/ඉෂාලිනි-දැරිය-ගැන-තොරතුරු-හොයන්න-ඩයගමට-ගිය-පොලිස්-කණ්ඩායම-පරීක්ෂණ-අරඹයි",
       "Category": "Local News",
       "Parent URL": "https://www.hirunews.lk/local-news.php?pageID=1793"
}