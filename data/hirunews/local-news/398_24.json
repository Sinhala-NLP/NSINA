{
       "Source": "hirunews",
       "Timestamp": "Saturday, 22 April 2023 - 9:20",
       "Headline": "කොළඹ වරායේ සිටි කිඹුලෙකු අල්ලයි (ඡායාරූප/වීඩියෝ)",
       "News Content": "කොළඹ වරාය ආශ්‍රිත මුහුදේ රැඳී සිටි කිඹුලෙකු වරාය අධිකාරියේ සේවකයින් විසින් අද(22) උදෑසන අල්ලා ගනු ලැබුවා.\nවරාය අධිකාරියේ බණ්ඩාරනායක පාලම සහ හර්තාල් පාලම අසළ මුහුදේ වරාය අධිකාරියේ කම්කරුවන් විසින් යොදා තිබූ දැළකට මෙම කිඹුලා හසුවී ඇති බවයි වාර්තාවන්නේ.\nපසුව වරාය අධිකාරියේ සේවකයින් විසින් කිඹුලා දැළත් සමඟ ගොඩට ගෙන ඇති අතර, නාවික හමුදා සහය ඇතිව අඩි 12 ක දිගින් යුත් මෙම කිඹුලා අද වනජීවී දෙපාර්තමේන්තුවට භාරදීමට නියමිතයි.\nමීට පෙර ද දෙහිවල, ගල්කිස්ස, ගාලුමුවදොර යන මුහුදු ප්‍රදේශවල කිඹුලන් නිරීක්ෂණය වූ අතර, දෙහිවල ප්‍රදේශයේදී විසිතුරු මසුන් අල්ලමින් සිටි කිමිදුම්කරුවෙකු ද කිඹුල් ප්‍රහාරයකින් පසුගිය වසරේ ජීවිතක්ෂයට පත්වුණා.",
       "URL": "https://www.hirunews.lk/333131/කොළඹ-වරායේ-සිටි-කිඹුලෙකු-අල්ලයි-ඡායාරූප-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=398"
}