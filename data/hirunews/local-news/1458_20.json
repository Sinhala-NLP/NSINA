{
       "Source": "hirunews",
       "Timestamp": "Friday, 31 December 2021 - 7:52",
       "Headline": "පොල් පැළ ජාවාරමක් ගැන විමර්ශන",
       "News Content": "ව්‍යාජ ලේබල භාවිත කරමින් විවිධ පුද්ගලයින් පොල් පර්යේෂණ ආයතනයේ සහතික කළ පොල් පැළ නමින් අධික මිලට ව්‍යාජ පැළ නිකුත් කරන ජාවාරමක් පිළිබඳ තොරතුරු අනාවරණ වී තිබෙනවා.\nඊට අදාළ ව පැමිණිලි රැසක් ලැබී ඇති බවයි පොල් පර්යේෂණ ආයතනය සඳහන් කළේ.\nනිර්දේශිත පොල් පැළ සහතික කිරීම සිදු කෙරෙන්නේ පොල් පර්යේෂණ ආයතනය සහ පොල් වගා කිරීමේ මණ්ඩලය මගින් පමණයි. එය වර්ණ 09 කින් සමන්විත ලේබලවලින් නිකුත් කෙරෙන අතර, අදාළ පොල් පැළ ලබාගත හැක්කේද ලියාපදිංචි පැළ තවාන්වලින්.\nඑසේම දෙමුහුන් පොල් පැළ වර්ග පොල් පර්යේෂණ ආයතනයෙන් පමණක් ලබාගත හැකියි.\nකෙසේ වෙතත්, පොල් පැළ විවිධ රටවලින් ආනයනය කර ඇති බව පවසමින්, වගාකරුවන් නො මඟ යවන අවස්ථා පිළිබඳව ද තොරතුරු වාර්තා වී තිබෙනවා.\nශ්‍රී ලංකාවට විදෙස් රටවලින් පොල් පැළ ආනයනය කිරීමට නීතිමය අවසරයක් නොමැති අතර, මෙලෙස නීතිවිරෝධී පොල් පැළ අලෙවි කිරීම සම්බන්ධයෙන් ළඟම පොලිසියට හෝ 1928 ක්ෂණික අංකයට දැනුම් දෙන ලෙසයි පොල් පර්යේෂණ ආයතනය ඉල්ලා සිටින්නේ.",
       "URL": "https://www.hirunews.lk/292623/පොල්-පැළ-ජාවාරමක්-ගැන-විමර්ශන",
       "Category": "Local News",
       "Parent URL": "https://www.hirunews.lk/local-news.php?pageID=1458"
}