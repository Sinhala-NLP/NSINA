{
       "Source": "hirunews",
       "Timestamp": "Tuesday, 17 March 2020 - 13:40",
       "Headline": "දුම්රිය ස්ථානාධිපතිවරුන් ප්‍රවේශපත්‍ර සඳහා මුදල් ගැනීම නවතයි",
       "News Content": "නිරෝධායන කටයුතු සඳහා මැදිහත්වුණු යුද හමුදාවේ නිලධාරියෙකුටද කොරෝනා වෛරසය ආසාදනය වී ඇති බව අද අනාවරණ වුණා.\nයුද හමුදා මාධ්‍ය ප්‍රකාශක බ්‍රිගේඩියර් චන්දන වික්‍රමසිංහ හිරු ප්‍රවෘත්ති අංශයට සඳහන් කළේ ඔහු මේ වනවිට ජාතික බෝවන රෝග විද්‍යායතනය හෙවත් අයිි.ඩී.එච්. රෝහලේ ප්‍රතිකාර ලබන බවයි.\nඑමෙන්ම, අද සිට සති දෙකක කාලයක් බන්ධනාගාර රැඳවියන් බැලීම සඳහා ඥාතීන් කිසිවෙකුටත් අවස්ථාව ලබා නොදීමට බන්ධනාගාර දෙපාර්තමේන්තුව තීරණය කළා.\nප්‍රවාහන සේවා අත්‍යාවශ්‍ය සේවාවක් බවට නම් කර තිබුණත් කොරෝනා වෛරසය ව්‍යාප්තවීමේ අවදානම හේතුවෙන් අද දහවල් සිට ප්‍රවේශපත්‍ර සඳහා මුදල් ලබාගැනීම අත්හිටුවන බව දුම්රිය ස්ථානාධිපතිවරුන්ගේ සංගමය ප්‍රකාශ කළා.\nඑහි සභාපති ජානක ප්‍රනාන්දු හිරු ප්‍රවෘත්ති අංශයට සඳහන් කළේ මේ අනුව සියලුම දුම්රිය ස්ථානවල ප්‍රවේශපත්‍ර නිකුත් කිරීමේ කවුළු වසා තැබෙන බවයි.\nමගීන්ට ප්‍රවේශපත් නොමැතිව දුම්රියෙහි ගමන් කිරීමට අවස්ථාව ලබාදෙන බව ඔහු ප්‍රකාශ කළා.\nකෙසේ වෙතත් දුම්රිය දෙපාර්තමේන්තුව සඳහන් කළේ අද සිට අනිද්දා දක්වා කාලය තුළ කාර්යාල දුම්රිය ඇතුලු දුම්රිය ගමන් වාර 86 ක් අවලංගු කෙරෙන බවයි.\nඅද දහවල් සිටම ඇතැම් දුම්රිය අවලංගු කර තිබුණා.\nඑමෙන්ම, රට තුළ පවතින වත්මන් තත්ත්වය සැලකිල්ලට ගනිමින් පසුගිය වර උසස් පෙළ විභාගයේ ප්‍රතිඵල අනුව විශ්වවිද්‍යාල ප්‍රවේශය සඳහා අයදුම්පත් එවීමේ අවසාන දිනය අප්‍රේල් මස 09 වැනිදා දක්වා සති දෙකකින් දීර්ඝ කිරීමට පියවර ගෙන තිබෙනවා.\nරුහුණු විශ්වවිද්‍යාලයේ ඉංජිනේරු පීඨය සඳහා සිසුන් බඳවා ගැනීම හෙට සිදුකිරීමට නියමිතව තිබූ අතර, එය දින නියමයක් නොමැතිව කල් දැමූ බවද එම විශ්වවිද්‍යාලය නිවේදනය කළා.\nඑසේම විදේශ රටවල සිටින ප්‍රභූවරුන්ගේ ඥාතීන් ගෙන්වා ගැනීම සඳහා ශ්‍රී ලංකන් ගුවන් සේවය විශේෂ ගුවන් සේවා පහසුකම් සළසා ඇති බවට සමාජ මාධ්‍ය හරහා හුවමාරු වන ඇතැම් වාර්තා තරයේ ප්‍රතික්ෂේප කරන බව එම ගුවන් සමාගම නිවේදනය කළා.",
       "URL": "https://www.hirunews.lk/236683/දුම්රිය-ස්ථානාධිපතිවරුන්-ප්‍රවේශපත්‍ර-සඳහා-මුදල්-ගැනීම-නවතයි",
       "Category": "Local News",
       "Parent URL": "https://www.hirunews.lk/local-news.php?pageID=2848"
}