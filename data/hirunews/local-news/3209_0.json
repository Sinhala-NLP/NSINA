{
       "Source": "hirunews",
       "Timestamp": "Thursday, 08 August 2019 - 19:32",
       "Headline": "එ.ජා.පෙ පක්ෂ නායක හමුවක් ඇරඹේ - පසුපෙළ වෙනම හමුවෙයි",
       "News Content": "ඉදිරි ජනාධිපතිවරණ අපේක්ෂකයා සහ මැතිවරණ සම්බන්ධයෙන් සාකච්ඡා කිරීම සඳහා එක්සත් ජාතික පක්ෂයේ පසුපෙළ මන්ත්‍රීවරුන්ගේ විශේෂ හමුවක් හෙට පාර්ලිමේන්තුවේදී පැවැත්වීමට නියමිතයි.\nදැනට ජනාධිපතිවරණ අපේක්ෂකයා සම්බන්ධයෙන් පක්ෂය තුළ පවතින මතභේදාත්මක තත්ත්වය හමුවේයි පසුපෙළ මන්ත්‍රීවරුන් මෙලෙස සාකච්ඡා කිරීමට තීරණය කර ඇත්තේ.\nමේ අතර, අග්‍රාමාත්‍ය රනිල් වික්‍රමසිංහ විසින් එක්සත් ජාතික පක්ෂයේ මන්ත්‍රීවරුන් පිරිසක් සාකච්ඡාවක් සඳහා හෙට අරලියගහ මන්දිරයට කැඳවා ඇති බව දේශපාලන ආරංචි මාර්ග ප්‍රකාශ කළා.\nහෙට පෙරවරු 11ට පමණ මෙම හමුව පැවැත්වෙන අතර, එහිදී සාකච්ඡා වන කරුණු සම්බන්ධයෙන් මෙතෙක් ප්‍රකාශ කර නැහැ.\nඑසේම, මෙම සාකච්ඡාවට තෝරා ගත් මන්ත්‍රීවරුන් පිරිසක් පමණක් සහභාගි වන බවයි වාර්තා වන්නේ.\nඑමෙන්ම, එක්සත් ජාතික පෙරමුණේ පක්ෂ නායකයින්ගේ හමුවක්ද මේ වනවිට අරලියගහ මන්දිරයේදී පැවැත්වෙන බව සඳහන්.\nඑහිදීද වත්මන් දේශපාලන තත්ත්වය සහ ජනපති අපේක්ෂකත්වය සම්බන්ධයෙන් සාකච්ඡා වනු ඇති බවටයි දේශපාලන ආරංචි මාර්ග සඳහන් කළේ.",
       "URL": "https://www.hirunews.lk/221833/එ-ජා-පෙ-පක්ෂ-නායක-හමුවක්-ඇරඹේ-පසුපෙළ-වෙනම-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=3209"
}