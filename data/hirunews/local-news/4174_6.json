{
       "Source": "hirunews",
       "Timestamp": "Wednesday, 13 December 2017 - 15:50",
       "Headline": "උසස් පෙළ ලියන සිසුන්ට විශේෂ දැනුම්දීමක්",
       "News Content": "2019 වසරේ උසස් පෙළ සන්නිවේදනය හා මාධ්‍ය අධ්‍යයනය විෂය සඳහා පැරණි විෂය නිර්දේශය ම ක්‍රියාත්මක කරන්නැයි අධ්‍යාපන ලේකම්වරයා උපදෙස් ලබා දී තිබෙනවා.\nපාසල් විෂය නිර්දේශ යාවත්කාලීන කිරීමට අදාළ ව ජාතික අධ්‍යාපන ආයතනය විසින් විෂයමාලා චක්‍රය යටතේ අඛණ්ඩ ව සිදුකෙරෙන්නක්.\nඒ අනුව,  අ.පො. ස උසස් පෙළ විෂයයන් සඳහා 2015 වසරේ ආරම්භ කරන ලද අට අවුරුදු විෂය මාලා චක්‍රය යටතේ ජාතික අධ්‍යාපන ආයතනය මඟින් එක් එක් විෂයයන් සඳහා නව විෂය නිර්දේශ හඳුන්වා දෙනු ලැබුවා.\nමේ යටතේ  2019 වසරේ දී උසස් පෙළට පෙනී සිටින දරුවන් වෙනුවෙන් 2017 වසරේ සිට උසස් පෙළ සන්නිවේදනය හා මාධ්‍ය අධ්‍යයනය විෂය සඳහා හඳුන්වාදෙන ලද නව විෂය නිර්දේශය ක්‍රියාවට නැංවීම සම්බන්ධයෙන්  මතුව ඇති ගැටළු සැලකිල්ලට ගනිමින් පැරණි විෂය නිර්දේශය තවදුරටත් ක්‍රියාත්මක කිරීමට තීරණය කොට තිබෙනවා.\nඒ, ජාතික අධ්‍යාපන ආයතනයේ ශාස්ත්‍රීය කටයුතු මණ්ඩලයේ තීරණය මත, පාලක සභාව වෙත ලබාදුන් නිර්දේශයන්ට අදාළවයි. ‍\nඒ අනුව, 2019 වසරේ අ.පො.ස උසස් පෙළ විභාගයට ඉදිරිපත් වන, සන්නිවේදන හා මාධ්‍ය අධ්‍යයනය විෂය හදාරන  සියලු සිසුන්ට පැරණි විෂය නිර්දේශය ම තවදුරටත් ක්‍රියාත්මක කිරීමටයි,  අධ්‍යාපන ලේකම්වරයා විසින් උපදෙස් ලබාදී තිබෙන්නේ.\nනව විෂය නිර්දේශය සම්බන්ධ ව මතුව ඇති ගැටළු පිළිබඳ ලැබුණු පැමිණිලි සැලකිල්ලට ගනිමින් අධ්‍යාපන අමාත්‍ය අකිල විරාජ් කාරියවසම්ගේ උපදෙස් මත අධ්‍යාපන ලේකම්වරයා විසින් මේ පිළිබඳ වාර්තාවක් කැඳවනු ලැබූවා.\nමීට අදාළ චක්‍රලේඛය සියලු පළාත් අධ්‍යාපන ලේකම්වරුන් ඇතුළු පාසල් ප්‍රජාව වෙත නිකුත් කිරීමට ද පියවර ගෙන තිබෙනවා.",
       "URL": "https://www.hirunews.lk/178295/උසස්-පෙළ-ලියන-සිසුන්ට-විශේෂ-දැනුම්දීමක්",
       "Category": "Local News",
       "Parent URL": "https://www.hirunews.lk/local-news.php?pageID=4174"
}