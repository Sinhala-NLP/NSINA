{
       "Source": "hirunews",
       "Timestamp": "Thursday, 01 September 2022 - 7:21",
       "Headline": "බලපිටියේදී වෙඩි තැබීමකින් අයෙක් මරුට - ගෙවුණු මාස 03නෙදී වෙඩි තැබීම්වලින් 29 ක් ජීවිතක්ෂයට",
       "News Content": "අම්බලන්ගොඩ - බලපිටිය රෝහල ආසන්නයේ සිදුවූ වෙඩි තැබීමකින් 28 හැවිරිදි පුද්ගලයෙකු ජීවිතක්ෂයට පත්වුණා.\nමියගිය පුද්ගලයා යතුරුපැදියකින් ගමන් කරමින් සිටියදී ඊයේ රාත්‍රියේ මෙම වෙඩි තැබීම සිදුවූ අතර, ත්‍රීරෝද රථයකින් පැමිණි පිරිසක් ටී-56 ගිනි අවියකින් වෙඩි තැබීම සිදුකර පළාගොස් ඇති බවයි පොලිසිය සඳහන් කළේ.\nමීට පෙර අම්බලන්ගොඩ - දෙල්දූව ප්‍රදේශයේ හෝටලයක් තුළ සිදුවූ වෙඩි තැබීම හා මෙම වෙඩි තැබීම අතර සම්බන්ධයක් පවතින බවටයි පොලිසිය සැක පළ කරන්නේ.\nහෝටලය තුළ සිදුවූ වෙඩි තැබීමෙන්ද පුද්ගලයින් දෙදෙනෙකු මියගොස් තවත් දෙදෙනෙකු තුවාල ලබා රෝහල් ගත කෙරුණා. ඉකුත් සති 05 ක කාලය ඇතුළත අම්බලන්ගොඩ ප්‍රදේශයේ පමණක් වෙඩි තැබීම් 05 ක් සිදුව ඇති අතර, ඉන් පුද්ගලයින් 06 දෙනෙකු ජීවිතක්ෂයට පත්ව ඇති බවයි පොලිස් ආරංචි මාර්ග සඳහන් කළේ.\nඊයේ මීගමුව - වැල්ලවීදිය ප්‍රදේශයේදී වෙඩි තැබීමක් සිදුවූ අතර, එහිදීද පුද්ගලයින් දෙදෙනෙකු තුවාල ලබා රෝහල් ගත කෙරුණා.\nගෙවුණු අගෝස්තු මාසය තුළදී පමණක් වෙඩි තැබීම් 09 ක් සිදුවී ඇති අතර, ඉන් පුද්ගලයින් 09 දෙනෙකු ජීවිතක්ෂයට පත්වී තිබෙනවා.\nඑමෙන්ම, ගෙවුණු මාස 03 ක කාලය තුළදී වෙඩි තැබීම්වලින් ජීවිතක්ෂයට පත්වී ඇති පුද්ගලයින්ගේ සංඛ්‍යාව 29 ක්.",
       "URL": "https://www.hirunews.lk/314253/බලපිටියේදී-වෙඩි-තැබීමකින්-අයෙක්-මරුට-ගෙවුණු-මාස-03නෙදී-වෙඩි-තැබීම්වලින්-29-ක්-ජීවිතක්ෂයට",
       "Category": "Local News",
       "Parent URL": "https://www.hirunews.lk/local-news.php?pageID=898"
}