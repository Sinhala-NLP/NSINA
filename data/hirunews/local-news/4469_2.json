{
       "Source": "hirunews",
       "Timestamp": "Thursday, 15 June 2017 - 13:11",
       "Headline": "අගමැති ආපදා ප්‍රදේශවල සංචාරයක",
       "News Content": "පසුගියදා අපදා තත්ත්වයන් පැවති කළුතර, ගාල්ල සහ රත්නපුර දිස්ත්‍රික්කවල ගංවතුරෙන් සහ නායයෑම්වලින් හානියට පත් ප්‍රදේශ සහ පීඩාවට පත් ජනතාව සම්බන්ධයෙන් සොයා බැලීම සඳහා අග්‍රාමාත්‍ය රනිල් වික්‍රමසිංහ අද එහි සංචාරයක නිරත වනවා.\nඋදෑසන බදුරලිය - අත්වැල්තොට ප්‍රදේශයේ සංචාරයක නිරත වූ අග්‍රාමාත්‍යවරයා එහිදී ගංවතුරෙන් පීඩාවට පත් ජනතාව හමුවී සාකච්ජාවකද යෙදුණා.\nඑමෙන්ම බදුරලිය - පාලින්ද නුවර ප්‍රාදේශීය ලේකම් කාර්යාලයේදී රාජ්‍ය නිලධාරීන් හමුවූ අග්‍රාමාත්‍යවරයා එහිදී ඔවුන්ගේ ගැටළු සම්බන්ධයෙන් සාකච්ජා කර තිබෙනවා.\nඅග්‍රාමාත්‍යවරයා ඉන් අනතුරව අයගම ප්‍රදේශයේ නායයෑමට ලක්වූ රෝහල, පාසල සහ පොලිසිය නිරීක්ෂණයට ලක්කරන අතර එහිදී රාජ්‍ය නිලධාරීන්ද හමුවී ඔවුන්ගේ ගැටළු සම්බන්ධයෙන් සාකච්ජා කිරීමට නියමිතයි.\nපසුව ගාල්ල නෙළුව ප්‍රදේශයට පැමිණෙන අග්‍රාමාත්‍යවරයා එහිදී රාජ්‍ය නිලධාරීන් හමුවන අතර ගංවතුරෙන් අවතැන් වූ ව්‍යාපරික ප්‍රජාව හමුවීමට ද සැලසුම් කර තිබෙනවා.\nමේ අතර නිල සංචාරයක නිරත පාකිස්ථාන නාවික හමුදාපති අද්මිරාල් මොහොමඞ් සකාඋල්ලා අරලියගහ මන්දිරයේදී ඊයේ අග්‍රාමාත්‍ය රනිල් වික්‍රමසිංහ මුණගැසුණා.\nපසුගියදා ඇතිවූ ආපදා තත්ත්වයේදී මෙරටට ලබාදුන් සහයෝගය සම්බන්ධයෙන් තම කෘතඥතාව පළ කරන බවයි අග්‍රාමාත්‍යවරයා පාකිස්ථාන නාවික හමුදාපතිවරයාට ප්‍රකාශ කර ඇත්තේ.\nඊට අමතරව පාකිස්ථාන නාවික හමුදාපතිවරයා අග්‍රාමාත්‍ය රනිල් වික්‍රමසිංහට පාකිස්ථානයේ සංචාරයක් සඳහා පැමිණෙන ලෙසද ආරාධනා කර තිබෙනවා.",
       "URL": "https://www.hirunews.lk/163619/අගමැති-ආපදා-ප්‍රදේශවල-සංචාරයක",
       "Category": "Local News",
       "Parent URL": "https://www.hirunews.lk/local-news.php?pageID=4469"
}