{
       "Source": "hirunews",
       "Timestamp": "Wednesday, 23 December 2020 - 11:01",
       "Headline": "විශ්වවිද්‍යාල කඩඉම් ලකුණු අත්හිටුවන්නැයි ඉල්ලා ගොනුකළ පෙත්සම් ශ්‍රේෂ්ඨාධිකරණය ප්‍රතික්ෂේප කරයි",
       "News Content": "මෑතකදී විශ්වවිද්‍යාල ප්‍රතිපාදන කොමිසන් සභාව නිකුත් කරන ලද විශ්වවිද්‍යාල කඩඉම් ලකුණු අනුව ඉංජිනේරු සහ භෞතික විද්‍යා පීඨ සඳහා සිසුන් ඇතුළත් කරගැනීම අත්හිටුවීමේ නියෝගයක් නිකුත් කරන ලෙස ඉල්ලා ගොනු කළ මූලික අයිතිවාසිකම් පෙත්සම් විභාගයට නොගෙන ප්‍රතික්ෂේප කිරීමට ශ්‍රේෂ්ඨාධිකරණ බහුතර විනිසුරු මඩුල්ල තීන්දු කළා.\nබුවනෙක අළුවිහාරේ, එස් තුරෙයි රාජා සහ යසන්ත කෝදාගොඩ යන විනිසුරු මඩුල්ල හමුවේ දින තුනක් අදාළ පෙත්සම විභාගයට ගැනුනු අතර, අද සිය තීරණය ප්‍රකාශයට පත් කළ විනිසුරු මඩුල්ලේ සභාපති බුවනෙක අළුවිහාරේ දැනුම් දුන්නේ පෙත්සම් සියල්ල බහුතර විනිසුරුවරුන්ගේ එකඟතාව ඇතිව ප්‍රතික්ෂේප කිරීමට තීරණය කළ බවයි.\n2019 වසරේ උසස් පෙළ විභාගයට නව විෂය නිර්දේශය යටතේ පෙනී සිට සමත්වූ සිසුන් 42කු මෙම පෙත්සම් ගොනුකර තිබූ අතර, එහි වගඋත්තරකරුවන් ලෙස අධ්‍යාපන අමාත්‍යවරයා, අමාත්‍යාංශ ලේකම්වරයා, විභාග කොමසාරිස්වරයා, විශ්වවිද්‍යාල ප්‍රතිපාදන කොමිසන් සභාව හා එහි සභාපතිවරයා සහ නීතිපතිවරයා නම් කර තිබුණා.\nතමන් ගණිතය, රසායන විද්‍යාව සහ භෞතික විද්‍යා විෂයන් යටතේ පසුගිය වසරේ පැවති උසස් පෙළ විභාගයට නව විෂය නිර්දේශය යටතේ පෙනී සිට සමත්වූ බව පෙත්සම්කරුවන් ප්‍රකාශ කර තිබුණා.\nකෙසේ වෙතත් පසුගියදා නිකුත් කළ කඩඉම් ලකුණු, නව විෂය නිර්දේශය යටතේ පෙනී සිටි සහ පැරණි විෂය නිර්දේශය යටතේ පෙනී සිටි සිසුන් ඇතුළත් කරගැනීම සඳහා වන ඉසෙඞ් ලකුණු අතර විශාල පරතරයක් ඇති බවයි පෙත්සමෙන් දක්වා තිබුණේ.\nමේ හේතුවෙන් තම මූලික අයිතිවාසිකම් කඩවී ඇති බවට තීරණය කරන ලෙසත් විෂය නිර්දේශ දෙක සඳහා සමාන හෝ සාධාරණ කඩඉම් ලකුණු ප්‍රමාණයක් නිකුත් කරන ලෙසයි පෙත්සම් මගින් ඉල්ලා තිබුණේ.",
       "URL": "https://www.hirunews.lk/257737/විශ්වවිද්‍යාල-කඩඉම්-ලකුණු-අත්හිටුවන්නැයි-ඉල්ලා-ගොනුකළ-පෙත්සම්-ශ්‍රේෂ්ඨාධිකරණය-ප්‍රතික්ෂේප-කරයි",
       "Category": "Local News",
       "Parent URL": "https://www.hirunews.lk/local-news.php?pageID=2258"
}