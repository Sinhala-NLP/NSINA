{
       "Source": "hirunews",
       "Timestamp": "Thursday, 20 December 2018 - 10:29",
       "Headline": "අතුරු සම්මත ගිණුමට කැබිනට් අනුමැතිය - ඉන්ධන මිල සූත්‍රය යළි එයි",
       "News Content": "නව රජයේ අතුරු සම්මත ගිණුමට අමාත්‍ය මණ්ඩල අනුමැතිය හිමි වූ බව අමාත්‍ය ගයන්ත කරුණාතිලක ප්‍රකාශ කළා.\nඅමාත්‍ය මණ්ඩලය අද පෙරවරුවේ ජනාධිපතිවරයා ඉදිරියේ දිවුරුම් දීමෙන් අනතුරුව ජනාධිපති ලේකම් කාර්යාලයෙන් පිටතට පැමිණි අවස්ථාවේදී මාධ්‍යවේදීන් යොමු කළ ප්‍රශ්ණවලට පිලිතුරු ලබා දෙමිනුයි ඔහු මේ බව කියා සිටියේ.\nඅමාත්‍ය මණ්ඩලය දිවුරුම් දීමෙන් අනතුරුව ජනාධිපතිවරයා සහ අගමැතිවරයාගේ ප්‍රධානත්වයෙන් කැබිනට් මණ්ඩලය රැස්වූ අතර එහිදී මෙම අනුමැතිය හිිමි වූ බවයි අමාත්‍යවරයා තවදුරටත් කියා සිටියේ.\nමේ අතර ඉන්ධන මිල සූත්‍රය වත්මන් ආණ්ඩුව තුල යලි ක්‍රියාත්මක කිරීමට බලාපොරොත්තු වන බව මුදල් හා ජනමාධ්‍ය අමාත්‍ය මංගල සමරවීර පවසනවා.\nඔහු මේ බව කියා  සිටියේ නව අමාත්‍ය ධූරයේ දිවුරුම් දීමෙන් අනතුරුව අද පෙරවරුවේ මුදල් අමාත්‍යාංශයේ වැඩ බාර ගැනීමේ අවස්ථාවට එක්වෙමින්.\nඑහිදී වැඩිදුරටත් අදහස් දක්වමින් අමාත්‍යවරයා කියා සිටියේ අමාත්‍ය මණ්ඩලයේ අනුමැතිය හිමිවූ අතුරු සම්මත ගිණුම මගින් ලක්ෂ 40 කට ආසන්න පාසල් සිසුන්ගේ නිල ඇඳුම් සඳහා යළි වවුචර් පත් ලබාදීමට හැකියාවක් පවතින බවයි.\nඅතුරු සම්මත ගිණුම පාර්ලිමේන්තුවේ සම්මත කර ගැනීමෙන් පසු ලබන වසරේ ජනවාරි මස 01 වනදා සිට රාජ්‍ය ගෙවීම් සියල්ල නොකඩවා කරගෙන යාමේ හැකියාවක් පවතින බවද ඔහු සඳහන් කළා.",
       "URL": "https://www.hirunews.lk/206465/අතුරු-සම්මත-ගිණුමට-කැබිනට්-අනුමැතිය-ඉන්ධන-මිල-සූත්‍රය-යළි-එයි",
       "Category": "Local News",
       "Parent URL": "https://www.hirunews.lk/local-news.php?pageID=3597"
}