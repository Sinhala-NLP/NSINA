{
       "Source": "hirunews",
       "Timestamp": "Thursday, 10 February 2022 - 19:29",
       "Headline": "වර්ජනය මැද පස්සර රෝහලේ ඉපදුණු නිවුන් බිළිඳුන් (ඡායාරූප)",
       "News Content": "වෙදඳුරන්, හෙද හෙදියන් මෙන්ම, ගුරුවරුන් මිනිස් ජීවිතයක පැවැත්ම උදෙසා කරන මෙහෙවර සුළු පටු එකක් නොවේ.\nවෘත්තීය අයිතිවාසිකම් දිනා ගැනීමට පිරිසක් රෝගී ජීවිත දින ගණනාවක් පීඩාවට පත් කරද්දී සැබෑ මිනිස්කමේ අගය හඳුනා ගත් සෞඛ්‍ය වෘත්තීකයන් පිරිසක් පිළිබඳව මේ පුවත අපට වාර්තා වන්නේ බදුල්ල මහරෝහලෙන්.\nහෙද පරිපූරක සහ අතුරු වෛද්‍ය සේවාවන් හි වෘත්තීය සමිතිවල වර්ජනය හේතුවෙන් රෝහල් කටයුතු අඩාල වී ඇති මොහොතක පස්සර දිසා රෝහලට ඇතුළත් කළ ගර්භනී මවක් නිවුන් දරු උපතක් සිදුකළා.\nඒ ප්‍රසූතියට නියමිත කාලය සම්පූර්ණ වීමට පෙරයි. එහෙත් පස්සර දිසා රෝහලේ නොමේරූ ළඳරු දැඩි සත්කාර ඒකකයක් නොමැති නිසා බිළිඳුන්ගේ ජිවිත අවදානමකට පත්ව තිබුණා.\nඒ අනුව, එහි වගකීම තේරුම් ගත් පස්සර දිසා රෝහලේ ප්‍රධාන වෛද්‍ය නිලධාරිවරයා විසින් ඒ පිළිබඳව බදුල්ල මහරෝහලේ නොමේරූ ළඳරු ඒකකයේ විශේෂඥ වෛද්‍යවරයා දැනුවත් කර තිබෙනවා.\nදරු සෙනෙහස වෙනුවෙන් වහා ක්‍රියාත්මක වූ බදුල්ල මහරෝහලේ නොමේරු ළඳරු ඒකකයේ ජ්‍යෙෂ්ඨ වෛද්‍ය නිලධාරියෙකු තම පෞද්ගලික මෝටර් රථයෙන්ම මෙම දරුවන් ජීවත් කරවීමට අවශ්‍ය සියලු වෛද්‍ය උපකරණ ද රැගෙන මිනිත්තු 20 ක් තුල බදුල්ලේ සිට පස්සර මහරෝහල වෙත ගොස් තිබුණා.\nඒ අනුව දැඩි ලෙස හුස්ම ගැනීමේ අපහසුතාවයෙන් සිටි බිළිඳුන් දෙදෙනාට ශ්වසන උපකරණ සවි කිරීමෙන් පසු කෘත්‍රිම ශ්වසනය ලබා දී වෛද්‍යවරයා ද සහිතව ගිලන් රථයක් බදුල්ල මහරෝහල වෙත ළගා වුණා.\nසේවය මනාව තේරුම් ගත් මෙම සෞඛ්‍ය සේවකයන් නිසා අද එම බිලිඳුන් දෙදෙනා ජීවන හුස්ම ලබා සුරක්ෂිතව සිටිනවා.",
       "URL": "https://www.hirunews.lk/296690/වර්ජනය-මැද-පස්සර-රෝහලේ-ඉපදුණු-නිවුන්-බිළිඳුන්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1364"
}