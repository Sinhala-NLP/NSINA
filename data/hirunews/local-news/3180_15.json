{
       "Source": "hirunews",
       "Timestamp": "Sunday, 25 August 2019 - 12:41",
       "Headline": "රට වෙනුවෙන් තවදුරටත් කැපවන බවට නව හමුදාපතිගෙන් ප්‍රතිඥාවක්",
       "News Content": "යුද හමුදාපති ලූතිනන් ජෙනරාල් ශවේන්ද්‍ර සිල්වා සිය තනතුරට පත්වීමෙන් අනතුරුව අද ප්‍රථම වරට දළඳා සමිඳුන් වැඳපුදා ගැනීම සඳහා මහනුවර ශ්‍රී දළඳා මාලිගාවට  පැමිණියා.\nපළමුව හමුදාපතිවරයා මල්වතු මහ නායක අතිපූජ්‍ය තිබ්බටුවාවේ ශ්‍රී සුමංගල මහ නාහිමියන් බැහැදැක ආශිර්වාද ලබාගත් අතර, එම පාර්ශවයේ අනුනායක අතිපූජ්‍ය දිඹුල්කුඹුරේ විමලධම්ම හිමියන්ද බැහැදුටුවා.\nපසුව අස්ගිරි පාර්ශවයේ මහනායක අතිපූජ්‍ය වරකාගොඩ ශ්‍රී ඤාණරතන හිමියන් බැහැදැක ආශිර්වාද ලබාගැනීමටද යුද හමුදාපති ලූතිනන් ජෙනරාල් ශවේන්ද්‍ර සිල්වා කටයුතු කළා.\nඉන් අනතුරුව මාධ්‍ය වෙත අදහස් දක්වමින් යුද හමුදාපති ලූතිනන් ජෙනරාල් ශවේන්ද්‍ර සිල්වා කියා සිටියේ තවදුරටත් රට ආරක්ෂා කිරීමටත්, මහජනතාව ආරක්ෂා කරගැනීමටත් යුද හමුදාවට හැකියාව පවතින බවයි.\nඑමෙන්ම නව යුද හමුදාපති ලූතිනන් ජෙනරාල් ශවේන්ද්‍ර සිල්වා අද සන්ධ්‍යාවේ ජයශ්‍රී මහ බෝ සමිඳුන් සහ රුවන්වැලි සෑ රඳුන් වැඳපුදාගෙන ආශිර්වාද ලබාගැනීමට නියමිත බවයි යුදහමුදා මාධ්‍ය ඒකකය සඳහන් කළේ.",
       "URL": "https://www.hirunews.lk/222914/රට-වෙනුවෙන්-තවදුරටත්-කැපවන-බවට-නව-හමුදාපතිගෙන්-ප්‍රතිඥාවක්",
       "Category": "Local News",
       "Parent URL": "https://www.hirunews.lk/local-news.php?pageID=3180"
}