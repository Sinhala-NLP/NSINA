{
       "Source": "hirunews",
       "Timestamp": "Thursday, 17 February 2022 - 21:01",
       "Headline": "ගම්පහ ටියුෂන් පන්තියේ වැසිකිලියක සැඟවූ කැමරාව, රහස් පොලීසියට (වීඩියෝ)",
       "News Content": "ගම්පහ නගරයේ ප්‍රසිද්ධ පෞද්ගලික අධ්‍යාපන ආයතනයක කාන්තා වැසිකිළියේ තිබී හමුවු කැමරාව වැඩිදුර විමර්ශන සදහා අපරාධ පරීක්ෂණ දෙපාර්තමේන්තුවේ තොරතුරු තාක්ෂණ අංශයට භාරදීමට නියමිත බව පරීක්ෂණ මෙහෙයවන නිලධාරියෙකු ප්‍රකාශ කළා.\nසිද්ධිය සම්බන්ධයෙන් මේ වන විට ප්‍රකාශ 20 ක් පමණ ලබා ගෙන ඇති අතර ඊට එම ආයතනයේ හිමිකරු, ගුරුවරු, සිසුන් සහ සිසුන්ගේ මව්පියන් ද ඇතුළත් බවයි ඔහු වැඩිදුරටත් සදහන් කළේ.\nඋසස් පෙළ සිසුන් සඳහා උපකාරක පන්ති පවත්වන, ගම්පහ නගරයේ පිහිටි ආයතනයක කාන්තා වැසිකිලියේ සවිකර තිබියදී නවීන තාක්ෂණයෙන් යුත් කැමරාවක් හමුවුයේ සිසුවියකගේ මව විසින් පොලිසියට කරනු ලැබූ පැමිණිල්ලකට අනුවයි.\nඒ අනුව  පොලිස් තොරතුරු තාක්ෂණ කොට්ඨාසය විමර්ශන ආරම්භ කළ අතර එහිදී හෙලිව ඇත්තේ කාන්තා වැසිකිලියේ සවිකර තිබූ කැමරාව ස්මාර්ට් ජංගම දුරකථනයකින් හෝ පරිගණකයකින් මෙහෙයවිය හැකි අධි තාක්ෂණයෙන් සමන්විත කැමරාවක් බවයි.\nමෙතෙක් සිදුකළ විමර්ශනවලදී මෙම කැමරාවෙන් දර්ශන රූගත කර ඇති බවට සාක්ෂි සොයාගැනීමට නොහැකි වි ඇති අතර කාන්තා වැසිකිළියේ කැමරාව තැබූ සැකකරු හඳුනාගෙන තිබෙනවා.\nකෙසේ වෙතත් පරීක්ෂණවලට බාධාවක් සිදු වන සැකකරුගේ අනන්‍යතාව හෙළි කළ නොහැකි බවයි පොලිසිය ප්‍රකාශ කළේ.\nමේ වනවිට විමර්ශන අවසන් වන තුරු අදාළ උපකාරක පන්තිය ද වසා දමා තිබෙනවා.",
       "URL": "https://www.hirunews.lk/297306/ගම්පහ-ටියුෂන්-පන්තියේ-වැසිකිලියක-සැඟවූ-කැමරාව-රහස්-පොලීසියට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1350"
}