{
       "Source": "hirunews",
       "Timestamp": "Saturday, 22 June 2019 - 7:14",
       "Headline": "දුම්රිය වර්ජනය අද මධ්‍යම රාත්‍රියෙන් අවසන්",
       "News Content": "පෙරේදා මධ්‍යම රාත්‍රියේ ආරම්භ කළ දුම්රිය වර්ජනය අද මධ්‍යම රාත්‍රියෙන් අවසන් කරන බව දුම්රිය වෘත්තීය සමිති පවසනවා.\nදුම්රිය එන්ජින් රියදුරන්ගේ සංගමයේ ලේකම් ඉන්දික දොඩම්ගොඩ කියා සිටියේ හෙට සිට සිය රාජකාරිවලට වාර්තා කරන ලෙසට සිය සාමාජිකයින් දැනුවත් කර ඇති බවයි.\nරජය සිය ගැටලූවලට නිසි විසඳුමක් ලබානොදුනහොත් ඉදිරියේදී යළි වෘත්තීය ක්‍රියාමාර්ගයක නියැලීමට බලාපොරොත්තු වන බවද ඔහු සඳහන් කළා.\nදුම්රිය වර්ජනය හේතුවෙන් ඊයේ දිනයේ දුම්රිය ගමන්වාර 340 ක් පමණ අවලංගු කරනු ලැබුවා.\nදෛනිකව දුම්රිය ගමන් වාර 360 ක් පමණ ධාවනය කෙරෙන අතර, ඊයේ උදෑසන කාර්යාල දුම්රිය 08 ක් ධාවනය කළ අතර, පස්වරුවේ ද කාර්යාලීය දුම්රිය කිහිපයක් ධාවනය කෙරුණා.\nඅද පෙරවරුවේ රඹුක්කන, මහව, අවිස්සාවේල්ල සහ මාතර සිට දුම්රිය 7ක් කොළඹ කොටුව දක්වා ධාවනය වෙමින් පවතින බවයි දුම්රිය ගමනාගමන අධිකාරීවරයා සඳහන් කළේ.\nවැටුප් විෂමතා ගැටළුව විසදීම සඳහා අමාත්‍ය මණ්ඩල අනුමැතිය හිමිව තිබියදීත් මුදල් අමාත්‍යාංශය මගින් එය ක්‍රියාත්මක නොකිරීමට එරෙහිව දුම්රිය රියදුරන්, නියාමකවරුන්, පාලකවරුන් සහ ස්ථානාධිපතිවරුන් ඇතුළු වෘත්තීය සමිති කිහිපයක් එක්ව මෙම වර්ජනය ආරම්භ කරනු ලැබුවා.",
       "URL": "https://www.hirunews.lk/218869/දුම්රිය-වර්ජනය-අද-මධ්‍යම-රාත්‍රියෙන්-අවසන්",
       "Category": "Local News",
       "Parent URL": "https://www.hirunews.lk/local-news.php?pageID=3288"
}