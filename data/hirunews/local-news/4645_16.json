{
       "Source": "hirunews",
       "Timestamp": "Friday, 24 February 2017 - 7:30",
       "Headline": "හොර සරසවි සිසුවෙකු අත්අඩංගුවට",
       "News Content": "සිසුවෙකු ලෙස විශ්වවිද්‍යාලවල නේවාසිකාගාරවලට ඇතුළු වී සිසුන්ගේ ලැප්ටොප් පරිගණක සොරකම් කළ අපරාධ රැසකට චෝදනා එල්ල වූ පුද්ගලයෙකු මිරිහාන විශේෂ අපරාධ මෙහෙයුම් ඒකකය මගින් අත්අඩංගුවට ගෙන තිබෙනවා.\nඔහු විසින් ලැප්ටොප් පරිගණක 50 කට වැඩි ප්‍රමාණයක් සොරකම් කර ඇති අතර, ඒවායෙහි වටිනාකම රුපියල් ලක්ෂ 50 කට අධික බවයි පොලිසිය සඳහන් කළේ.\nමොහු දිවයිනේ ඇති විශ්වවිද්‍යාල 07 ක ලැප්ටොප් මෙලෙස සොරකම් කරගෙන ඇති බවටයි අනාවරණය වී ඇත්තේ.\nඅදාළ පුද්ගලයා මිරිහාන ප්‍රදේශයේ පදිංචිකරුවෙකු වන අතර, ඔහු මහරගම ප්‍රදේශයේ රැඳී සිටියදී ඊයේ අත්අඩංගුවට ගෙන තිබෙනවා.\nමෙම පුද්ගලයා මහර බන්ධනාගාරයේ සිටියදී පළා ආ පුද්ගලයෙකු වන අතර, මොහුට එරෙහිව දිවයිනේ පොලිස් ස්ථාන කිහිපයකටද පැමිණිලි ලැබී ඇති බව සඳහන්.\nමිරිහාන විශේෂ අපරාධ මෙහෙයුම් ඒකකය විශ්වවිද්‍යාල සිසුන්ගෙන් ඉල්ලා සිටියේ තමන්ගේ ලැප්ටොප් පරිගණක අස්ථානගත වී ඇත්නම් වහාම ඒ පිළිබඳව පොලිසිය දැනුවත් කරන ලෙසටයි.\nදැනට සැකකරු භාරයේ තිබූ ලැප්ටොප් පරිගණක මිරිහාන විශේෂ අපරාධ මෙහෙයුම් ඒකකය භාරයේ පසුවන බවත්, ඒවායේ අනන්‍යතාවය තහවුරු කර ලබාගත හැකි බවයි එහි ප්‍රකාශකයෙකු හිරු ප්‍රවෘත්ති අංශයට වැඩිදුරටත් සඳහන් කළේ.",
       "URL": "https://www.hirunews.lk/155312/හොර-සරසවි-සිසුවෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4645"
}