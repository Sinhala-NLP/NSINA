{
       "Source": "hirunews",
       "Timestamp": "Saturday, 22 October 2022 - 9:39",
       "Headline": "වැලිකන්දේ අනතුරකින් යුද හමුදා කපිතාන්වරයෙකු මරුට",
       "News Content": "පොළොන්නරුව - වැලිකන්ද ප්‍රදේශයේදී අද අලුයම සිදුවූ අනතුරකින් යුද හමුදා කපිතාන්වරයෙකු මියගොස් තවත් හතරදෙනෙකු තුවාල ලබා තිබෙනවා.\nඅද අලුයම 4.45ට පමණ ත්‍රිකුණාමලය සිට මාදුරුඔය දක්වා ගමන් කරමින් තිබු යුද හමුදා ඩිෆෙන්ඩර් රථයක් මෙලෙස අනතුරට ලක්ව ඇති බවයි වාර්තා වන්නේ.\n4 වන විශේෂ බලකායට අයත් මෙම ඩිෆෙන්ඩර් රථය රියදුරාට වේගය පාලනය කර ගැනීමට නොහැකිව මාර්ගයෙන් ඉවතට පැන ගසක ගැටී ඇති බව සඳහන්.\nඑහිදී රථයේ ගමන් කළ නිලධාරියෙකු එම ස්ථානයේදීම මරණයට පත්ව තිබෙනවා. මියගොස් ඇත්තේ මාතලේ මාදිපොල පාර ප්‍රදේශයේ පදිංචිව සිටි 28 හැවිරිදි කපිතාන්වරයෙක්.\nඔවුන් රාජකාරී කටයුත්තක් සඳහා ත්‍රිකුණාමලය ප්‍රදේශයේ සිට මාදුරුඔය කඳවුර වෙත ගමන් කරමින් සිටියදී අනතුර සිදුවී ඇතැයි සඳහන්.\nතුවාල ලැබූවන් පොළොන්නරුව මහ රෝහල වෙත ඇතුළත් කර තිබෙනවා.",
       "URL": "https://www.hirunews.lk/318519/වැලිකන්දේ-අනතුරකින්-යුද-හමුදා-කපිතාන්වරයෙකු-මරුට",
       "Category": "Local News",
       "Parent URL": "https://www.hirunews.lk/local-news.php?pageID=786"
}