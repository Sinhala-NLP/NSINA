{
       "Source": "hirunews",
       "Timestamp": "Thursday, 08 June 2017 - 18:03",
       "Headline": "ඇමති ජෝන් පරුෂ වදනින් තර්ජනය කර හිරු මාධ්‍යවේදියාට පහරදීමේ උත්සාහයක",
       "News Content": "සංචාරක සංවර්ධන හා ක්‍රිස්තියානි ආගමික කටයුතු අමාත්‍ය ජෝන් අමරතුංග අද (08) හිරු මාධ්‍යවේදියාට පරුෂ වචනයෙන් බැණ වැදී පහරදීමට උත්සාහ කළා.\nඒ වත්තල - බෝපිටිය ප්‍රදේශයේ පවතින කසල ගැටලූව සම්බන්ධයෙන් අමාත්‍යවරයාගෙන් කරුණු විමසූ අවස්ථාවේදීයි.\nඅමාත්‍යවරයාට අයත් කදානේ පිහිටි පක්ෂ කාර්යාලයේ අද උදෑසන කසල ගැටලූව සම්බන්ධයෙන් සාකච්ඡාවක් පැවැත්වුණා.\nඑම අවස්ථාවට ප්‍රදේශවාසීන් මෙන්ම මාධ්‍යවේදීන් ද පැමිණ සිටි අතර, සාකච්ඡාව අවසන් වී පිටතට පැමිණි අවස්ථාවේ දී හිරු මාධ්‍යවේදි බෙනට් ෆර්ඩිනැන්ඩස් අමාත්‍යවරයාගෙන් කසල ගැටලූව සම්බන්ධයෙන් තවදුරටත් ප්‍රශ්න කළා.\nඅමාත්‍යවරයා අසල බස්නාහිර පළාත් එක්සත් ජාතික පක්ෂ මන්ත්‍රී සිරිකමල් මෙන්ම, ඉඩම් ගොඩකිරීමේ හා සංවර්ධනය කිරීමේ සංස්ථාවේ සභාපතිවරයා සහ ඛනිජ තෙල් නීතිගත සංස්ථාවේ ජාතික සේවක සංගම් ශාඛාවේ ලේකම් ආනන්ද පාලිත ද එම අවස්ථාවේ රැදී සිටියා.\nඑහිදී අමාත්‍ය ජෝන් අමරතුංග හිරු මාධ්‍යවේදියාට බැණ වැදී පහරදීමට තැත් කළා.\nඅනතුරුව එම ස්ථානයේ සිටි පොලිස් නිලධාරියෙකු මෙම පුවත වාර්තා නොකරන ලෙසට ද අප මාධ්‍යවේදියාට ප්‍රකාශ කළා.\nඉන් අනතුරුවද යළි අමාත්‍ය ජෝන් අමරතුංග හිරු මාධ්‍යවේදීයාට තර්ජනය කර තිබුණා.",
       "URL": "https://www.hirunews.lk/163130/ඇමති-ජෝන්-පරුෂ-වදනින්-තර්ජනය-කර-හිරු-මාධ්‍යවේදියාට-පහරදීමේ-උත්සාහයක",
       "Category": "Local News",
       "Parent URL": "https://www.hirunews.lk/local-news.php?pageID=4478"
}