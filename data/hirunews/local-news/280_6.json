{
       "Source": "hirunews",
       "Timestamp": "Saturday, 10 June 2023 - 15:12",
       "Headline": "මාලබේ දරුවා අවසන් ගමන් යයි- සැකකරු ජුනි 15 දක්වා රක්ෂිත බන්ධනාගාර ගත කෙරේ   (Update)",
       "News Content": "Update: මුල්ලේරියාවේ 5 හැවිරිදි දරුවා මියයාමේ සිද්ධියේ සැකකරු ජුනි 15 දක්වා රක්ෂිත බන්ධනාගාර ගත කිරීමට අලුත්කඩේ මහේස්ත්‍රාත් අධිකරණය අද (10)  නියෝග කර තිබෙනවා.\n...\nමාලබේ හල්බරාව ප්‍රදේශයේ වැඩබිමකදී මියගිය පස් හැවිරිදි දරුවාගේ දේහය පිළිබඳ අවසන් කටයුතු හෙට තලාහේන පොදු සුසාන භූමියේදී සිදුකිරීමට නියමිතව තිබෙනවා.\nමෙම මරණය සම්බන්ධයෙන් අත්අඩංගුවට ගත් 51 හැවිරිදි තණකොළ කපන්නා කොළඹ ප්‍රධාන මහේස්ත්‍රාත්වරයා හමුවට අද ඉදිරිපත් කිරීමට නියමිතයි.\n119 පොලිස් හදිසි ඇමතුම් අංකයට පෙරේදා පස්වරුවේ දුරකථන ඇමතුමක් ලැබී තිබුණේ මාලබේ හල්බරාව ප්‍රදේශයේ වැඩබිමක් තුළ කැපුම් තුවාල සහිතව දරුවෙකු මියගොස් ඇති බව පවසමින්.\nපසුව හඳුනා ගැනුණේ මියගොස් තිබුණේ ජොනතන් මාර්ක් නමැති එම ප්‍රදේශයේම පදිංචි පස් හැවිරිදි දරුවෙක් බවයි.\nදරුවා තම සීයා සමඟ අදාළ වැඩබිමේ සෙල්ලම් කරමින් සිට ඇති අතර පසුව අවමංගල්‍යයකට සහභාගි වීමට සීයා නිවසින් පිටව ගොස් ඇත්තේ එම වැඩබිම අසල තණකොළ කපමින් සිටි තවත් පුද්ගලයෙකුට දරුවා භාර කරමින්.\nකෙසේවෙතත් දරුවා මෙම අවාසනාවන්ත ඉරණමට මුහුණ දී ඇත්තේ ඉන් පසුවයි.\nදරුවාගේ මෘත දේහය මුල්ලේරියාව මූලික රොහල වෙත රැගෙන ගිය අතර දරුවා ලිංගික අපයෝජනයකට ලක්ව නොමැති බව පශ්චාත් මරණ පරීක්ෂණයේදී අනාවරණ වුණා.\nදරුවා අවසන් වරට භාරව සිටි තණකොළ කපන්නාගෙන් පොලීසිය කළ ප්‍රශ්න කිරීම් හමුවේ ඔහු පාපොච්චාරණය කර ඇත්තේ තණකොළ කපන යන්ත්‍රයේ තලය අත් වැරදීමකින් දරුවාගේ උදරයේ වැදී දරුවා මියගිය බවයි.\nදරුවාගේ දේහය මාලබේ 8 කණුව ප්‍රදේශයේ පිහිටි මල් ශාලාවක මේ වනවිට තැන්පත් කර තිබෙනවා.\nසිද්ධිය සම්බන්ධයෙන් අත්අඩංගුවට ගත් 51 හැවිරිදි තණකොළ කපන්නා කොළඹ ප්‍රධාන මහේස්ත්‍රාත්වරයා හමුවට අද ඉදිරිපත් කිරීමට නියමිතයි.",
       "URL": "https://www.hirunews.lk/337547/මාලබේ-දරුවා-අවසන්-ගමන්-යයි-සැකකරු-ජුනි-15-දක්වා-රක්ෂිත-බන්ධනාගාර-ගත-කෙරේ-update",
       "Category": "Local News",
       "Parent URL": "https://www.hirunews.lk/local-news.php?pageID=280"
}