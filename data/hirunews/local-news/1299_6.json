{
       "Source": "hirunews",
       "Timestamp": "Saturday, 12 March 2022 - 9:50",
       "Headline": "දුර්ලභ ගණයේ වෙනිවැල් ගැට ශාක කැපූ අයෙකු එස්.ටී.එෆ්. භාරයට (වීඩියෝ)",
       "News Content": "ලෝක උරුමයක් ලෙස නම්කර ඇති සිංහරාජ රක්ෂිතයට හොර රහසේ ඇතුල් වී දුර්ලභ ගණයේ වෙනිවැල් ගැට ශාක කැපූ පුද්ගලයෙකු විශේෂ කාර්ය බලකාය නිලධාරීන්ගේ විසින් අත්අඩංගුවට ගැනුණා.\nඅනුරාධපුර කඳවුරේ නිලධාරීන් කණ්ඩායමක් විසින් මෙම වැටලීම සිදු කෙරුණේ, ඊයේ (11) පස්වරුවේ දී අනුරාධපුර දෙවන පියවර, 1 ග්‍රාමසේවා වසමේ නව බස් නැවතුම්පල අසල දීයි.\nබලපත්‍ර නොමැතිව වෙනිවැල්ගැට සන්තකයේ තබා ගැනීම හා අලෙවිය සඳහා කාර් රථයක් මගින් ප්‍රවාහනය කරමින් සිටි කලවාන ප්‍රදේශයේ පදිංචි වයස අවුරුදු 26 වන පුද්ගලයෙකු අත්අඩංගුවට ගෙන වැඩිදුර විමර්ශන කටයුතු සඳහා අනුරාධපුර පොලිස් ස්ථානය වෙත භාර දුන්නා.\nමොහුගෙන් සිදුකළ දීර්ඝ ප්‍රශ්න කිරීමේ දී රත්නපුර - කලවාන ප්‍රදේශයෙන් සිංහරාජ රක්ෂිතයට හොර රහසේ ඇතුල් වී දුර්ලභ ඝණයේ වෙනිවැල් ගැට ශාක කපා විනාශ කර ශාකයේ මුල් කොටස පමණක් රැගෙන විත් එම ශාක කොටස් දිවයිනේ විවිධ ප්‍රදේශවල ගැනුම්කරුවන් සඳහා දීර්ඝ කාලයක් සිට අලෙවි කරන බවටයි හෙළි වී ඇත්තේ.",
       "URL": "https://www.hirunews.lk/299285/දුර්ලභ-ගණයේ-වෙනිවැල්-ගැට-ශාක-කැපූ-අයෙකු-එස්-ටී-එෆ්-භාරයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1299"
}