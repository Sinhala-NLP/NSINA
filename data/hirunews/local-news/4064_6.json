{
       "Source": "hirunews",
       "Timestamp": "Sunday, 25 February 2018 - 19:13",
       "Headline": "දකුණේ විහාරස්ථානයකදී ඇතාගෙන් පහර කෑ ඇත්ගොව්වා, බීමතින් සිටි බව හෙළිවේ",
       "News Content": "පෙරහැර වලට සහභාගි වන අලි ඇතුන් සහ ඇත්ගොව්වන් රක්ෂණය කිරීමේ වැඩපිළිවෙලක් කඩිනමින් දියත් කරන ලෙස තමන් රජයෙන් ඉල්ලා සිටින බව තිස්සමහාරාම රජමහා විහාරයේ විහාරාධිපති ආචාර්ය දේවාලේගම ධම්මසේන හිමියන් පවසනවා.\nඋන්වහන්සේ මේ බව සඳහන් කළේ එම විහාරයට අයත් ‘සමන්’ නැමැති හස්තියාගේ පහරදීමෙන් ඇත්ගොව්වෙකු මිය යාමේ සිද්ධිය සම්බන්ධයෙන් හිරු ප්‍රවෘත්ති අංශය වෙත අදහස් දක්වමින්.\nදෙබරවැව ප්‍රදේශයේ විහාරස්ථානයක ඊයේ (24) රාත්‍රියේ පැවැති නවම් මහා පෙරහරට සහභාගි කරවීම සඳහා මෙම හස්තියා රැගෙන විත් තිබූ අවස්ථාවේ මෙම පහරදීම සිදුව තිබුණා.\nසිද්ධියෙන් ජීවිතක්ෂයට පත්වුණේ හස්තියා භාරව කටයුතු කළ සහායක ඇත්ගොව්වෙකු වන කතරගම ගාමිණීපුර ප්‍රදේශයේ පදිංචි 45 හැවිරිදි දෙදරු පියෙක්.\nපෙරහරට හස්තියා සහභාගි කරවීම සඳහා නාවා පිිරිසිදු කිරීමට ගිය අවස්ථාවේදී පහරදීම සිදුව ඇති අතර, එම අවස්ථාවේදී ප්‍රධාන ඇත්ගොව්වා එහි රැදී සිට නැහැ.\nසිද්ධිය වන අවස්ථාවේ ඇත් ගොව්වන් මත්පැන් පානය කර සිටි බවයි විහාරස්ථානයේ හිමි නමක් සහ ප්‍රදේශවාසියෙකු හිරු ප්‍රවෘත්ති අංශයට සඳහන් කළේ.\nපහරදීමෙන් අනතුරුව සහායක ඇත්ගොව්වා දෙබරවැව රෝහලට ඇතුළත් කල ද ඔහු ඒ වන විටත් මියගොස් තිබෙනවා.\nතිස්සමහාරාම රජමහාවිහාරයේ විහාරාධිපති ආචාර්ය දේවාලේගම ධම්මසේන හිමියන් කියා සිටියේ අලි ඇතුන් පෙරහරට සහභාගි කරවීමට පෙර වනජීවි නිලධාරීන් හෝ පශු වෛද්‍ය නිලධාරීන්ගේ සහාය ලබා ගැනීම  අත්‍යවශ්‍ය බවයි.",
       "URL": "https://www.hirunews.lk/184496/දකුණේ-විහාරස්ථානයකදී-ඇතාගෙන්-පහර-කෑ-ඇත්ගොව්වා-බීමතින්-සිටි-බව-හෙළිවේ",
       "Category": "Local News",
       "Parent URL": "https://www.hirunews.lk/local-news.php?pageID=4064"
}