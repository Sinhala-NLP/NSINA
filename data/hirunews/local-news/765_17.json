{
       "Source": "hirunews",
       "Timestamp": "Monday, 31 October 2022 - 16:38",
       "Headline": "ලෝකය හොල්ලන ඉන්දියානුවෝ",
       "News Content": "ඉදිරි දශකය තුළ ලෝක ආර්ථිකය ආසියාව වටා සංකේන්ද්‍රනය වනු ඇති බවට යි ලෝක ආර්ථික විශේෂඥයන් අනාවැකි පළ කරන්නේ.\nඑහි වැඩි පංගුවක් ඉන්දියාව අත්පත් කර ගනු ඇති බවට පුරෝකතනය කෙරෙන අතර, එහි මං සලකුණු මේ වන විටත් පෙන්වමින් තිබෙන නවතම සංකේතය වන්නේ, Forbes Real Time Billionaires දර්ශකය යි.\nඊට අනුව ලොව ධනවත් ම පුද්ගලයන්ගේ ලැයිස්තුවේ තෙවැනි තැන ඉන්දියාවේ සුප්‍රකට ප්‍රකෝටිපති ව්‍යාපාරික ගෞතම් අදානි හිමි කර ගෙන තිබෙනවා.\nදර්ශකයට අනුව ආසියාවේ ධනවත්ම සහ අධානී සමූහ ව්‍යාපාරයේ හිමිකරු වන ගෞතම් අදානිගේ ශුද්ධ වත්කම් ප්‍රමාණය ඇමෙරිකානු ඩොලර් බිලියන 131.3 දක්වා ඉහළ ගොස් ඇති බව සඳහන්.\nමෙතරම් ධනයක් සමඟින් ඔහු ලොව ප්‍රමුඛතම ප්‍රකෝටිපතියන් 10 දෙනාගේ ලැයිස්තුවේ තෙවැනි ස්ථානයට පැමිණ ඇත්තේ, ලොව සුප්‍රකට ඇමසෝන් (Amazon) වෙළෙඳසල් ජාලයේ හි ජෙෆ් බෙසොස් (Jeff Bezos) පසු කරමින්.\nෆෝබ්ස් වර්ගීකරණයට අනුව බෙසෝස්ගේ මුළු ශුද්ධ වත්කම ඇමෙරිකානු ඩොලර් බිලියන 126.9ක්.\nදෙදෙනාගේම ධනවත්කමේ වෙනස ගැන කතා කළ හොත් ඉන්දීය ව්‍යවසායක ගෞතම් අදානි ජෙෆ් බෙසෝස්ට වඩා ඇමෙරිකානු ඩොලර් බිලියන 4.4ක් ඉදිරියෙන් සිටිනවා.\nඇමරිකානු ටෙස්ලා විද්‍යුත් මෝටර් රථ සමාගමේ හිමිකරු එලෝන් මස්ක් ෆෝබ්ස් වර්ගීකරණ (Forbes Real Time Billionaires) දර්ශකයේ පළමු ස්ථානයේ රැඳී සිටින්නේ ඇමෙරිකානු ඩොලර් බිලියන 223.8ක ශුද්ධ වත්කමක් සමඟින්.\nඇමෙරිකානු ඩොලර් බිලියන 156.5ක වත්කමක් හිමි ප්‍රංශයේ බර්නාඩ් ආර්නෝල්ඩ් මෙම ලැ‍යිස්තුවේ දෙවැනි ස්ථානයේ රැඳී සිටිනවා.\nමේ අතර සිය බල පරාක්‍රමය විහිදුවාලීමේ දී ඉන්දීය සලකුණු ක්‍රමයෙන් ලෝක දේශපාලනය තුළ ද සටහන් වෙමින් තිබෙන බව දැකගත හැකි යි.\nඑහි නවතම උදාහරණය වූයේ, ඉන්දීය සම්භවයක් ඇති රිෂී සුනක් බ්‍රිතාන්‍යයේ අග්‍රාමාත්‍ය ධුරයට පත් වීම යි.\nහතලිස් දෙහැවිරිදි ඔහු බ්‍රිතාන්‍ය අග්‍රාමාත්‍යවරුන්ගේ වංශ කතාවේ වසර 200ක් තුළ එම තනතුරට පත් ලාබාලතමයා වන අතර, පළමු ආසියානු සම්භවයක් ඇති පුද්ගලයා ද වනවා.\nඔහු මීට පෙර බ්‍රිතාන්‍යයේ මුදල් අමාත්‍ය ධුරයේ කටයුතු කළා.\nඇත්ත වශයෙන්ම, සුනක් ලොව බලවත් තනතුරක් දරන ඉන්දියානු සම්භවයක් ඇති එක ම නායකයා නො වෙ යි.\nඉන්දියානු ඩයස්පෝරාවට සම්බන්ධ එක්සත් ජනපදය පදනම් කරගත් සංවිධානයක් විසින් නිකුත් කරන ලද ʺඉන්ඩියාස්පෝරා රාජ්‍ය නායකයන්ගේʺ ලැයිස්තුව ප්‍රකාශ කළේ, ඉන්දියානු සම්භවයක් ඇති පුද්ගලයන් 200කට අධික සංඛ්‍යාවක් රටවල් 15ක නායකත්ව තනතුරු දරන බව යි.\nඔවුන්ගෙන් 60කට වැඩි පිරිසක් කැබිනට් තනතුරු දරනවා.\nඒ අතර ඉදිරියෙන් ම සිටින්නේ, ඇමෙරිකා එක්සත් ජනපදයේ උපජනාධිපති කමලා හැරිස්.\nඇය එම තනතුරට පත් පළමු කාන්තාව මෙන්ම පළමු කළු ජාතිකයා ද වනවා.\nඉන්දීය හා ජැමෙයිකානු යුවළකට දාව කැලිෆෝර්නියාවේ උපත ලද ඩිමොක්‍රටික් සාමාජික කමලා හැරිස් 2017 සිට 2021 දක්වා සෙනෙට් සභාව නියෝජනය කළා.\nඇය 2011 වසරේ සිට වසර 6ක් කැලිෆෝර්නියාවේ නීතිපතිවරයා ලෙස ද කටයුතු කර තිබෙනවා.\nදකුණු ඇමෙරිකානු රටවල් කිහිපයක රාජ්‍ය නායකත්වයන් ද ඉන්දීය සම්භවයක් ඇති පුද්ගලයන් විසින් දරන බව ඔබ මීට පෙර නො දැන සිටින්නට ඇති.\nගයනාවේ ජනාධිපති මොහොමඩ් ඉර්ෆාන් අලි ඉන් එක් අයෙක්.\nඔහු එරට නව වැනි විධායක ජනාධිපතිවරයා ලෙස තේරී පත් වුණේ, 2020 වසරේ අගෝස්තු 2 වැනි දා යි.\nමුස්ලිම් ඉන්දු - ගයනා පවුලක උපත ලැබූ ඔහු ගයනාවේ පළමු මුස්ලිම් ජාතික ජනාධිපතිවරයා ලෙස ද සැලකෙනවා.\nතවත් දකුණු ඇමෙරිකානු රටක් වන සුරිනාම් හි ජනාධිපති චන් සන්තෝකී (Chan' Santokhi)ට ද ඇත්තේ ඉන්දීය සම්භවයක්.\nඑරට 9 වැනි ජනාධිපතිවරයා ලෙස ඔහු තේරී පත් වුණේ, 2020 වසරේ දී.\nඔහු නිතරගයෙන් එම ධුරයට තේරී පත් වීමත් විශේෂත්වයක්.\nනැගෙනහිර අප්‍රිකානු රටක් වන මුරුසියේ (Mauritius) ජනාධිපති ධුරය මෙන්ම අග්‍රමාත්‍ය ධුරය දරන්නේ, ඉන්දියානු සම්භවයක් ඇත්තවුන් විසින්.\nඅග්‍රාමාත්‍ය ප්‍රවින්ද් කුමාර් ජගුනාත් එම ධුරයට පත් වූයේ 2017 වසරේ දී.\nඔහුගේ මුතුන් මිත්තන් ඉන්දියාවේ උත්තර් ප්‍රදේශ් සිට මුරුසියට සංක්‍රමණය වී තිබෙනවා.\nජනාධිපති ප්‍රදීප් සිං රූපන් එරට 7 වැනි ජනිධිපතිවරයා ලෙස 2019 දී තේරී පත් වුණා.\nහින්දු පවුලකට දාව උපත ලැබූ ඔහු සහ පවුලේ සාමාජිකයන් ආර්ය සමාජ් හි අනුගාමිකයන්.\nයුරෝපයේ බලය ද ක්‍රමයෙන් ඉන්දියානුවන් අත්පත් කර ගනිමින් සිටින අතර, රිෂි සුනක් පළමු වැන්නා නො වෙ යි.\n2015 සිට පෘතුගාලය පාලනය කරන එරට 119 වැනි අග්‍රාමාත්‍ය අන්තෝනියෝ ලුවිස් කොස්තා ඉන්දියානු සම්භවයක් ඇති එරට පළමු පාලකයා යි.\nඅයර්ලන්තයේ වර්තමාන උපඅග්‍රාමත්‍ය ලියෝ එරික් වද්කාර් (Leo Eric Varadkar)ට ඇත්තේ ද ඉන්දීය සම්භවයක්.\nඔහුගේ පියා මුම්බායේ සිට බ්‍රිතාන්‍යයට සංක්‍රමණය වී ඇති අතර, ඔහු 2017 සිට 2020 දක්වා එරට අග්‍රාමාත්‍ය ධුරය ද හොබවනු ලැබුවා.\nමීට අමතර ව ලොව ප්‍රමුඛ පෙළේ සමාගම් රැසක ප්‍රධාන විධායක නිලධාරී තනතුරු ද ඉන්දියානුවන් විසින් හොබවනවා.\nඒ අතුරින් ප්‍රමුඛතමයෙක් ලෙස සැලකෙන්නේ ඇල්ෆ්‍රබට් ඉන්කෝපරේශන් (Alphabet Inc) හි ප්‍රධාන විධායක නිලධාරී සුන්දර් පිචායි (Sundar Pichai) යි.\n2015 වසරේ දී Google හි ප්‍රධාන විධායක තනතුරට පත් ඔහු එහි මව් සමාගම වන Alphabet හි ප්‍රධාන විධායක තනතුරට පත් කෙරුණේ, 2019 දී.\nසත්‍යා නඩෙල්ලා (Satya Nadella) තොරතුරු තාක්ෂණ ලෝකයේ ඉහළින් ම කියවෙන නමක් වන අතර, 2014 වසරේ සිට ම්‍යික්‍රෝසොෆ්ට් (Microsoft) හි ප්‍රධාන විධායක නිලධාරී තනතුරට පත් වුණේ ලොව වඩාත් ම බලපෑම් කළ හැකි ඉන්දීය සම්භවයක් ඇති ප්‍රධාන විධායක නිලධාරීන්ගේ ලැයිස්තුවට ඇතුළු වෙමින්.\nප්‍රාග් අග්‍රවාල් (Parag Agrawal) එම ලැයිස්තුවට ඇතුළු වූ නවතම පුද්ගලයා වන අතර ට්විටර් හි නිර්මාතෘ ජැක් ඩෝර්සි (Jack Dorsey) ඉවත් වීමෙන් පසු එහි ප්‍රධාන විධායක නිලධාරී තනතුරට අග්‍රවාල් පත් වුණේ, පසුගිය වසරේ නොවැම්බර් මාසයේ දී.\nලීනා නායර් (Leena Nair) යනු ඉන්දීය සම්භවයක් ඇති ප්‍රධාන විධායක නිලධාරීන් අතර තවත් සුවිශේෂි සලකුණක් තැබූ කාන්තාවක්.\nලොව සුප්‍රකට රූපලාවන්‍ය සහ විලාසිතා නිෂ්පාදන ආයතනයක් වන චැනල් (channel) හි ප්‍රධාන විධායක තනතුර පත් ලාබාලතමයා සහ පළමු කාන්තාව ද ඇයයි.\nමීට අමතර ව ලොව ප්‍රමුඛතම කොම්පියුටර් මෘදුකාංග නිෂ්පාදන සමාගමක් වන ඇඩෝබි ඉන්කෝපරේශන් (Adobe Inc) හි ශාන්තානු නාරායන් (Shantanu Narayen) මෙන්ම 2020 අප්‍රේල් මාසයේ දී අයි.බී.එම් (IBM) සමාගමේ ප්‍රධාන විධායක නිලධාරී තනතුරට පත් ව 2021 දී එහි සභාපති වූ අරවින්ද් (Arvind Krishna), සෑන්ඩිස්ක් (Sandisk) හි නිර්මාතෘ සන්ජේ මෙහ්‍රෝත්‍රා (Sanjay Mehrotra) සහ මාස්ටර්කාර්ඩ් (Mastercard) හි විධායක සභාපති අජේයිපාල් සිං බංගා (Ajaypal Singh Banga) වැනි දීර්ඝ ලැයිස්තුවක් වනවා.\nමේ හැමෝ ම රතන් ටාටා හෝ ආනන්ද් මහින්ද්‍රා වගේ තමුන්ගේ ම රටේ ඉඳල දියුණු වුණු අය නෙවෙ යි. ගොඩක් අය ඔය අපේ අය වගේ රට අත ඇරල ගිය අය. ඒ අය තමුන්ගේ රටවල ඩයස්පෝරා හැදුවා. නමුත් අපේ ඩයස්මි ලා විතරයි ඉන්නේ! තමුන්ගේ රට දාලා ගියත් අවශ්‍ය වෙලාවේ ජාති ආලෙ මතු කරලා රටට ආදායම් හොයල දෙනවා. ඉන්දියානුවන්ගෙන් අපට ගන්න තියෙන හොඳ ම ආදර්ශය ඒක යි.",
       "URL": "https://www.hirunews.lk/319311/ලෝකය-හොල්ලන-ඉන්දියානුවෝ",
       "Category": "Local News",
       "Parent URL": "https://www.hirunews.lk/local-news.php?pageID=765"
}