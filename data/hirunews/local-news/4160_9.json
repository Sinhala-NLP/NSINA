{
       "Source": "hirunews",
       "Timestamp": "Saturday, 23 December 2017 - 9:20",
       "Headline": "නිදහස් පක්ෂ මධ්‍යම කාරක සභාවේදී තීරණ රැසක්",
       "News Content": "පළාත්පාලන මැතිවරණයේදී ශ්‍රී ලංකා නිදහස් පක්ෂය ප්‍රමුඛ එක්සත් ජනතා නිදහස් සන්ධානය ජයග්‍රහණය කරවීම සඳහා කරුණු රැසක් ඊයේ රැස්වූ නිදහස් පක්ෂ මධ්‍යම කාරක සභාවේදී සාකච්ඡා වී තිබෙනවා.\nඑම සාකච්ඡාව, ජනපති නිල නිවසේදී ඊයේ පස්වරුවේ පැවැත්වුණේ පක්ෂ සභාපති ජනාධිපති මෛත්‍රිපාල සිරිසේනගේ ප්‍රධානත්වයෙන්.\nහිටපු අමාත්‍ය අතාවුද සෙනෙවිරත්න සාකච්ඡාව නිමවීමෙන් අනතුරුව මධ්‍යම කාරක සභාවේ සාකච්ඡාවූ කරුණු සම්බන්ධයෙන් ශ්‍රී ලංකා පොදුජන පෙරමුණ සමඟ ඉදිරියේදී කටයුතු කිරීම සම්බන්ධයෙන් ද සාකච්ඡා වුණු බවයි.\nමීට අමතරව ශ්‍රී ලංකා නිදහස් පක්ෂයේ දිස්ත්‍රික් සහ ආසන සංවිධායකවරුන්ගේ විශේෂ රැස්වීමක් ඊයේ රාත්‍රියේ කොටුව ජනාධිපති මන්දිරයේදී පැවැත්වුණා.\nඑහිදී මැතිවරණයේදී ගන්නා ඉදිරි ක්‍රියාමාර්ග සම්බන්ධයෙන් සාකච්ඡා වූ බව සඳහන්.\nමේ අතර, ශ්‍රී ලංකා නිදහස් පක්ෂයෙන් මෙවර පළාත්පාලන ආයතන ඡන්ද විමසීම සඳහා ඉදිරිපත් වන සියලු අපේක්ෂකයින් ලබන 29 වනදා කොළඹට කැඳවා ඇති බව එම පක්ෂයේ ජ්‍යෙෂ්ඨ උප සභාපතිවරයෙකු වන අමාත්‍ය නිමල් සිරිපාල සඳහන් කළා.\nකොළඹ ඊයේ පැවති මාධ්‍ය හමුවකට එක්වෙමින් ඔහු වැඩිදුරටත් කියා සිටියේ ශ්‍රී ලංකා නිදහස් පක්ෂයේ ප්‍රතිපත්තිවලට අනුකූලව කටයුතු කරන බවට වූ ප්‍රතිඥාවක් ඔවුන්ගෙන් එහිදී ලබාගන්නා බවයි.",
       "URL": "https://www.hirunews.lk/179097/නිදහස්-පක්ෂ-මධ්‍යම-කාරක-සභාවේදී-තීරණ-රැසක්",
       "Category": "Local News",
       "Parent URL": "https://www.hirunews.lk/local-news.php?pageID=4160"
}