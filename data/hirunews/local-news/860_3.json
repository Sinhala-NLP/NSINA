{
       "Source": "hirunews",
       "Timestamp": "Sunday, 18 September 2022 - 14:15",
       "Headline": "ආනයනික සහල් පිළිබඳ අසත්‍ය වාර්තාවලට නීතිමය පියවර -වෙළෙඳ අමාත්‍යංශ ලේකම් (වීඩියෝ)",
       "News Content": "විෂ සහිත සහල් ආනයනය කර ඇති බවට පළවන අසත්‍ය වාර්තා සම්බන්ධයෙන් සොයා බලන ලෙසට අපරාධ පරීක්ෂණ දෙපාර්තමේන්තුවට පැමිණිලි කරන බව වෙළෙඳ වාණිජ හා ආහාර සුරක්ෂිතතා අමාත්‍යාංශයේ ලේකම් එස්. කොඩිකාර පවසනවා.\nඔහු ප්‍රකාශ කළේ පලිබෝධනාශක රෙජිස්ට්‍රාර් කාර්යාලය, ජනවාරි සිට මේ දක්වා ආනයනය කරන ලද සහල් සම්බන්ධයෙන් විශ්ලේෂන වාර්තාවක් නිකුත් කර ඇති බවට පළවන වාර්තා අසත්‍ය බවයි.\nමේ සම්බන්ධයෙන් ජනාධිපති මාධ්‍ය අංශයද නිවේදනයක් නිකුත් කරමින් සඳහන් කළේ විෂ සහිත සහල් ආනයනය කර ඇති බවට පළවන වාර්තා අසත්‍ය බවයි.\n2017 වසරේ සිදුකළ පරීක්ෂණයක් ආශ්‍රයෙන් ඇතැම් පුවත්පත් මෙවැනි වාර්තාවක් පළ කර තිබූ බවද එහි දැක්වෙනවා.\nමෙවැනි ප්‍රචාරයන් මගින් මහජනතාව තුළ අනවශ්‍ය කැළඹීම් ඇතිවිය හැකි බවයි ජනාධිපති මාධ්‍ය අංශය පෙන්වා දෙන්නේ.\nවිස සහිත සහල් මෙරටට ගෙන්වා ඇති බවට පලකර ඇති ප්‍රවෘත්ති වාර්තා සාවද්‍යයි.\nවිස සහිත සහල් මෙරටට ගෙන්වා ඇති බවට ඇතැම් මාධ්‍යයන්හි පළ කර ඇති ප්‍රවෘත්ති වාර්තා පිළිබඳව රජයේ ප්‍රවෘත්ති දෙපාර්තමේන්තුවේ අවධානය යොමුව ඇත.\nඑකී පුවත් වාර්තාකර ඇති ස්වභාවය සහ අන්තර්ගතය සැළකීමේදී පෙන්නුම් කරන්නේ, අදාළ පුවත් පදනම් කරගෙන ජනතාව නොමග යාමට වැඩි ඉඩක් ඇති බවයි.\nඑම වාර්තාවල ප්‍රවෘත්තිමය වටිනාකමින් යුතු ප්‍රධාන කොටස වන්නේ, \"මෙරට මිනිස් පරිභෝජනය සඳහා ආනයනය කරන සහල් වල බැර ලෝහ වර්ග අධිකව පැවතීම වකුගඩු රෝග, පිළිකා, අඩුබර දරු උපත් වැනි රෝග ගණනාවකට හේතුවක් වන බවත්, මෙරටට ගෙන්වන ලද සහල් වල ඊයම් 43%ක්, කැඩ්මියම් 26%ක්,මර්කරි (රසදිය) 20%ක් හා සෙලනියම් විෂකාරකය 47%ක් පවතින බවය.\"\nමේ සම්බන්ධයෙන් වගකීමෙන් යුතුව අප දක්වන ප්‍රතිචාරය වන්නේ ;\n1) මෙම පුවත සඳහා යොදා ගෙන ඇත්තේ 2017 වසරේදී මහනුවර ප්‍රදේශයේ සිදුකළ පර්යේෂණයක වාර්තාවක් බව වැඩබලන පළිබෝධ නාශක රෙජිස්ට්‍රාර් ලසන්ත රත්නවීර මහතා තහවුරු කරයි.\n2) බැරලෝහ සාමාන්‍යයෙන් මනිනු ලබන්නේ දස ලක්ෂයට පංගුව බැගිනි. එහෙත් මාධ්‍යයන්හි දක්වා ඇත්තේ සියයට ගණන් වලිනි. මෙසේ සියයට ගණන් වලින් බැරලෝහ මනින ක්‍රමයක් ලෝකයේ ක්‍රියාත්මක නොමැති බවත් ඒ අනුව ඉහත ප්‍රවෘත්තිය සාවාද්‍ය ප්‍රවෘත්තියක් බවත් ලසන්ත රත්නවීර මහතා වැඩිදුරටත් පෙන්වා දෙයි.\n3) ශ්‍රී ලංකා ඉතිහාසයේ දරුණුතම ආර්ථික අර්බුදයට මුහුණ දී එයින් ක්‍රමයෙන් මිදීමේ දුෂ්කර ව්‍යායාමයට රජය කැපවී සිටින අවස්ථාවේ , රට අස්ථාවර කිරීමට කැපවුණු බලවේග පුවත් ලෙස මෙවැනි සාවද්‍ය ප්‍රකාශ කාන්දු කරවීමට ඇති ඉඩ කිසිසේත් ප්‍රතික්ෂේප කළ නොහැකි තත්වයකි. එබැවින් වගකිවයුතු මාධ්‍ය ආයතන ලෙස නොදැනුවත්ව හෝ එවැනි කොටස් වෙත සහය නොදෙනු ඇති බව රජයේ විශ්වාසයයි.\n4) ජනතාවගේ තොරතුරු දැනගැනීමේ අයිතිය ප්‍රතිපත්තියක් ලෙස පමණක් නොව, පණතක් ලෙස සම්මත කර ඇති පසුබිමේ මෙවැනි සංවේදී කරුණු වාර්තා කිරීමේදී අදාල පාර්ශවයෙන්ගෙන් නිසි විමසීමක් කර, නිවැරදි තොරතුරු නිවැරදි මුලාශ්‍ර සමඟ ජනගත කරන නිදහස් මාධ්‍යකරණයට ගරුකරමින්, මෙකී පැහැදිළි කිරීමට අවශ්‍ය ප්‍රමුඛ ඉඩකඩ ලබාදීම ඔබ මාධ්‍ය ආයතය වෙතින් කාරුණිකව අපේක්ෂා කරමු.\nදිනිත් චින්තක කරුණාරත්න\nරජයේ ප්‍රවෘත්ති අධ්‍යක්ෂ ජනරාල්\nරජයේ ප්‍රවෘත්ති දෙපාර්තමේන්තුව",
       "URL": "https://www.hirunews.lk/315709/ආනයනික-සහල්-පිළිබඳ-අසත්‍ය-වාර්තාවලට-නීතිමය-පියවර-වෙළෙඳ-අමාත්‍යංශ-ලේකම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=860"
}