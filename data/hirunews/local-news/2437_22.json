{
       "Source": "hirunews",
       "Timestamp": "Tuesday, 22 September 2020 - 12:47",
       "Headline": "හිටපු ජනාධිපතිවරයාට සහ හිටපු අගමැතිවරයාට පාස්කු කොමිසමේ පෙනී සිටින්නැයි දැනුම්දීමක් (වීඩියෝ)",
       "News Content": "පාස්කු ප්‍රහාරය පිළිබඳව විමර්ශනය කෙරෙන ජනපති කොමිසමේ ලබන 5 වනදා පෙනී සිටින ලෙසට හිටපු ජනාධිපති මෛත්‍රිපාල සිරිසේනට එම කොමිසමෙන් දැනුම්දීමක් සිදුකර තිබෙනවා.\nඑමෙන්ම ඔක්තෝම්බර් 6 වනදා කොමිසම හමුවේ පෙනී සිටින්නැයි හිටපු අග්‍රාමාත්‍ය රනිල් වික්‍රමසිංහට ද දැනුම්දීමක් සිදුකර ඇති බව සඳහන්.\nමේ  අතර අද පෙරවරුවේ එම කොමිසමට පැමිණි හිටපු ජනාධිපති මෛත්‍රීපාල සිරිසේන දහවල් 12.15 ට පමණ ඉන් පිටව ගිය බවයි එහි සිටින හිරු වාර්තාකරු සඳහන් කළේ.\nසහරාන් හෂීම් සම්බන්ධයෙන් කෙරුණු සම්පූර්ණ විමර්ශනවලින් එවකට පොලිස්පති පූජිත් ජයසුන්දර ඉවත් කර එම සියලු‍ විමර්ශන රාජ්‍ය බුද්ධි සේවයේ හිටපු අධ්‍යක්ෂ නිලන්ත ජයවර්ධනට භාරදීමට හිටපු ජනාධිපති මෛත්‍රීපාල සිරිසේන ජාතික ආරක්ෂක කවුන්සිලයේ දී කටයුතු කර ඇති බව පාස්කු ප්‍රහාරය සම්බන්ධයෙන් විමර්ශනය කෙරෙන ජනාධිපති කොමිසමේ හෙළිවුණා.\nඒ පාස්කු ප්‍රහාරය සම්බන්ධයෙන් විමර්ශනය කෙරෙන ජනාධිපති කොමිසමේ දී ඊයේ පස්වන දිනටත් හිටපු ආරක්ෂක ලේකම් හේමසිරි ප්‍රනාන්දු සාක්ෂි ලබාදුන් අවස්ථාවේදීයී.\nහිටපු ආරක්ෂක ලේකම් හේමසිරි ප්‍රනාන්දු මීට පෙර සාක්ෂි ලබාදුන් අවස්ථා කිහිපයේදීම හිටපු ජනාධිපති මෛත්‍රීපාල සිරිසේන තමන් සමඟ පැවති විරසක භාවය පිළිබඳව කරුණු ඉදිරිපත් කළ අතර ඒ සම්බන්ධයෙන් යළි විමසමින් රජයේ අතිරේක සොලිසිටර් ජනරාල්වරිය සාක්ෂිකරුගෙන් ප්‍රශ්න කළේ, හිටපු ජනාධිපතිවරයා සහ ඔහු අතර විරසකය මුලින්ම ඇති වූයේ කුමන කාලයකදී ද යන්නයි.\nපසුගිය වසරේ ජනවාරි මාසයේ පමණ එම විරසකය හටගත් බවත්, එය දිනෙන් දින උත්සන්න වූවා මිස අඩුවීමක් නොවූ බවත් හේමසිරි ප්‍රනාන්දු  පිළිතුරු දෙමින් පැවසුවා.\nඊට හේතුවක් ලෙස ඔහු සඳහන් කළේ විවිධ පාර්ශ්ව තමා සම්බන්ධයෙන්වන අසත්‍ය කරුණු ජනාධිපතිවරයාට පවසා විවිධ බලපෑම් කර විරසකයක් නිර්මාණය කළ බවයි.\nඅනතුරුව රජයේ අතිරේක සොලිසිටර් ජෙනරාල්වරිය සාක්ෂිකරුගේ අවධානය, පාස්කු ඉරුදිනට පෙර අවසන් බුද්ධි සමාලෝචන රැස්වීම පැවැත්වීමට නියමිතව තිබූ 2019 වර්ෂයේ අප්‍රේල් මස 16 දිනට ගෙන ගියා.\nඑහිදී රජයේ අතිරේක සොලිසිටර් ජනරාල්වරිය විමසා සිටියේ ප්‍රහාරයට පෙර අප්‍රේල් 16 අඟහරුවාදා රැස්විය යුතු බුද්ධි සමාලෝචන රැස්වීම ඔබේ ප්‍රධානත්වයෙන් පැවැත්වුණා ද යන්නයි.\nඊට හිටපු ආරක්ෂක ලේකම් හේමසිරි ප්‍රනාන්දු එහිදි සාක්ෂි දෙමින් කියා සිටියේ අවුරුදු සමය නිසා ත්‍රිවිධ හමුදාපතිවරු, ආරක්ෂක මාණ්ඩලික ප්‍රධානිවරයා ඇතුළු බොහෝ පාර්ශව නිවාඩු ඉල්ලු‍ම් කර තිබු නිසා එම රැස්වීම නොපවැත්වු බවයි.\nපසුව රජයේ අතිරේක සොලිසිටර් ජනරාල්වරිය විමසා සිටියේ ‍විනාඩි 5න් රැස්වීම අවසන් විමෙන් ඇගවෙන්නේ ඔබේ පරිපාලනයේ දුර්වලකම නෙවෙයිද යන්නයි.\nහිටපු ආරක්ෂක ලේකම්වරයා සඳහන් කළේ මගේ පරිපාලනයේ දුර්වලකමක් නොමැති බවත් තොරතුරු ලබාදිය යුතු අය තොරතුරු ලබා නොදුන් බවයි.\nජනාධිපති කොමිසමේ විශ්‍රාමික අභියාචනාධිකරණ විනිසුරුවරයා එහිදි ආරක්ෂක ලේකම්වරයාගෙන් විමසා සිටියේ ජනාධිපතිවරයා විසින් නිලන්ත ජයවර්ධනට ඒ කටයුතු භාර දුන්නා බව  ඔප්පු කරන්න පුලු‍වන් ද  යන්නයි.\nඊට සාක්ෂී ලබා දෙමින් හේමසිරි ප්‍රනාන්දු - හිටපු ආරක්ෂක ලේකම්වරයා සඳහන් කළේ එය ඔප්පු කළ හැකි බවයි.\nමේ  අතර හිටපු ජනාධිපති මෛත්‍රීපාල සිරිසේන අද(22) පෙරවරුවේ පාස්කු ප්‍රහාරය සම්බන්ධයෙන් විමර්ශනය කෙරෙන ජනාධිපති කොමිසම වෙත පැමිණියා.\nමේ අතර හිටපු අග්‍රාමාත්‍ය රනිල් වික්‍රමසිංහට ලබන ඔක්තෝම්බර් 06 වනදා පාස්කු ඉරිදා ප්‍රහාරය සම්බන්ධයෙන් සොයා බලන ජනාධිපති කොමිසම හමුවේ සාක්ෂි ලබාදීමට එම කොමිසම දැනුම් දී තිබෙනවා.",
       "URL": "https://www.hirunews.lk/250827/හිටපු-ජනාධිපතිවරයාට-සහ-හිටපු-අගමැතිවරයාට-පාස්කු-කොමිසමේ-පෙනී-සිටින්නැයි-දැනුම්දීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2437"
}