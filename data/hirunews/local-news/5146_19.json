{
       "Source": "hirunews",
       "Timestamp": "Tuesday, 01 March 2016 - 18:41",
       "Headline": "පොහොර ඉල්ලා අදත් රට පුරා ගොවීන් මහ පාරේ",
       "News Content": "වගා කටයුතු සඳහා නිසි පරිදි සහන මිලට පොහොර ලබාදෙන ලෙස ඉල්ලමින් අදත් රට පුරා ගොවීන් විරෝධතාවල නියැලූණා.\nඊට එක්වූ මින්නේරිය, ගලෙන්බිඳුණු වැව, අම්පාර, අම්බලන්තොට සහ බදුල්ල යන ප්‍රදේශවල ගොවීන් ප්‍රකාශ කළේ පසුගිය රජය ලබාදුන් ක්‍රමයට  පොහොර සහනාධාරය ලබාදෙන ලෙසයි.\nගොවීන්ට රුපියල් 2500 ක මිලකට කිලෝග්‍රෑම් පණහේ පොහොර මිටියක් ලබාදෙන ලෙස   ඊයේ පැවති සාකච්ඡාවකදී ජනාධිපති මෛත්‍රිපාල සිරිසේන අදාළ අංශ වෙත උපදෙස් ලබාදුන්නා.\nදැනට ඇතැම් ප්‍රදේශවල පොහොර මිටියක් රුපියල් 3000 ද ඉක්මවා අලෙවි කරන බවයි ගොවීන් පවසන්නේ.\nඑසේම නව සහනාධාරය ලබාගැනීම සඳහා රාජ්‍ය බැංකුවල ගිණුම් ආරම්භ කරන ලෙසටද ගොවීන්ට දැනුම්දී තිබුනා.\nඒ, පසුගිය 26 සහ 27 යන දෙදින තුළයි. අදාළ දිනයන් හි රාජ්‍ය බැංකු වෙත ගිය ගොවීන්ට දැඩි අපහසුතාවලට මුහුණදීමට සිදුවූයේ ඒ සඳහා ප්‍රමාණවත් නිලධාරීන් නොමැතිවීම හේතුවෙන්.\nකෙසේ වෙතත් ගොවීන් විරෝධතාවලට එක්වෙමින් සඳහන් කළේ පැවති ක්‍රමයට පොහොර සහනාධාරය තමන්ට ලබාදෙන ලෙසයි.\nබදුල්ල - තල්දෙන ගොවි ජනපද ව්‍යාපාරයේ ගොවීන් විසින් විරෝධතාවක් සංවිධාන කර තිබුණේ තල්දෙන ශ්‍රී බෝධි රුක්ඛාරාම විහාරස්ථානය ඉදිරිපිටයි.\nඑහිදී පොහොර ලබාගැනීම සඳහා රජය ලබාදී තිබූ ඉල්ලූම්පත් ගොවීන් විසින් පුළුස්සා විනාශ කළ බවයි අප වාර්තාකරු සඳහන් කළේ.\nකෙසේ වෙතත් කෘෂිකර්ම අමාත්‍ය දුමින්ද දිසානායක කොළඹ අද පැවති මාධ්‍ය හමුවකට එක්වෙමින් කියා සිටියේ ගොවීන්ගේ මෙම විරෝධතා පිටුපස බංකොලොත් දේශපාලනඥයන් පිරිසක් සිටින බවයි.\nඑහෙත් කවුඩුල්ල  මහා වාරිමාර්ග ව්‍යාපාරයේ ගොවි සංවිධාන පොළොන්නරුවේ අද කැඳවා තිබූ මාධ්‍ය හමුවට එක්වෙමින් එහි නියෝජිතයන් රජයේ නව පොහොර සහනාධාර වැඩපිළිවෙලට දැඩි විරෝධයක්.",
       "URL": "https://www.hirunews.lk/127536/පොහොර-ඉල්ලා-අදත්-රට-පුරා-ගොවීන්-මහ-පාරේ",
       "Category": "Local News",
       "Parent URL": "https://www.hirunews.lk/local-news.php?pageID=5146"
}