{
       "Source": "hirunews",
       "Timestamp": "Thursday, 02 February 2023 - 13:47",
       "Headline": "සති අන්තයේ දී ගෑස් මිල යළි වැඩි වන ලකුණු",
       "News Content": "කිලෝ ග්‍රෑම් 12.5 වර්ගයේ ගෘහස්ථ ගෑස් සිලින්ඩරයක මිල රුපියල් 300 ත් 400 ත් අතර අගයකින් ඉහළ යනු ඇති බව ලිට්‍රෝ සමාගමේ ආරංචි මාර්ග සඳහන් කළා. මෙම සති අන්තයේ සිට එලෙස මිල සංශෝධනය වනු ඇති බවයි පැවසෙන්නේ.\nපසුගිය ජනවාරි මාසයේ මැද භාගයේදි ලිට්‍රෝ සමාගම මේ සම්බන්ධයෙන් පෙර දැනුම්දීමක්ද කර තිබුණා.\nගෑස් මිල සූත්‍රයට අනුව කිලෝ ග්‍රෑම් 12.5 ගෘහස්ථ ගෑස් සිලින්ඩරයක මිල රුපියල් 700ත් 800 ත් අතර මිලකින් ඉහළ යාමට නියමිතයි. එහෙත් එලෙස වැඩි අගයකින් මිල වැඩි කිරීම නිසා පාරිභෝගිකයින් අපහසුතාවයට පත්වීම වැළැක්වීම සඳහා මෙලෙස රුපියල් 300 ත් 400 ත් අතර අගයකින් මිල වැඩි කිරීමට ලිට්‍රෝ සමාගම තීරණය කර ඇති බවයි වාර්තා වන්නේ.\nරුසියාව සහ යුක්‍රේනය අතර හටගෙන ඇති යුධමය වාතාරවරණය හේතුවෙන් ගෑස් මිල ඉහළ ගොස් තිබෙනවා.\nමේ වන විට 12.5 ගෘහස්ථ ගෑස් සිලින්ඩරයක් වෙළඳපලේ අලෙවි වන්නේ රුපියල් 4409 කටයි.\nමේ අතර, පෙට්‍රල් මිල ඉහල දැමුවද ත්‍රිරෝද රථ ගාස්තු වැඩි නොකරන බව ත්‍රිරෝද රථ වෘත්තීය සමිති ප්‍රකාශ කළා.\nකෙසේ වෙතත් ඔක්ටේන් 92 වර්ගයේ පෙට්‍රල් ලීටරයක මිල ඊයේ මධ්‍යම රාත්‍රියේ සිට රුපියල් 30කින් ඉහල දැමීමට ලංකා ඛනිජ තෙල් නිතිගත සංස්ථාව පියවර ගැනීමත් සමඟ ඇතැම් ඉන්ධන පිරවුම්හල් අසල දැඩි තදබදයක් පැවතුණා.",
       "URL": "https://www.hirunews.lk/326486/සති-අන්තයේ-දී-ගෑස්-මිල-යළි-වැඩි-වන-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=563"
}