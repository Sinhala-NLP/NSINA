{
       "Source": "hirunews",
       "Timestamp": "Thursday, 02 June 2022 - 7:42",
       "Headline": "විසි එක ගැන ආණ්ඩු පක්ෂයේ හමුවක් (වීඩියෝ)",
       "News Content": "21 වන සංශෝධනය ගැන දැනුවත් කිරීමේ හමුවක් අද (02) පෙරවරුවේ පැවැත්වෙනවා.\nඊට සහභාගිවන ලෙස ශ්‍රී ලංකා පොදුජන පෙරමුණේ පාර්ලිමේන්තු මන්ත්‍රිවරුන්ට දැනුම්දී ඇති අතර, එහිදී අධිකරණ අමාත්‍ය ආචාර්ය විජේදාස රාජපක්ෂ 21 වන සංශෝධනය පිළිබඳව දැනුවත් කිරීමක් ද සිදු කෙරෙනු ඇති.\nමේ අතර ආණ්ඩුවෙන් ඉවත්ව ස්වාධීන වූ පක්ෂ 10 නියෝජිතයින් 21 වැනි ආණ්ඩුක්‍රම ව්‍යවස්ථා සංශෝධන කෙටුම්පතට අදාළ සිය යෝජනා අධිකරණ අමාත්‍ය විජේදාස රාජපක්ෂ වෙත යොමු කර තිබෙනවා.\nආණ්ඩුවෙන් ඉවත්ව ස්වාධීන වූ විමල් වීරවංශ, වාසුදේව නානායක්කාර, උදය ගම්මන්පිල ඇතුළු මන්ත්‍රීවරුන් 9 දෙනෙකුගේ අත්සනින් යුතුවයි අදාළ යෝජනාවලිය අධිකරණ අමාත්‍යවරයා වෙත යොමු කර ඇත්තේ.\nඉන් යෝජිත 21 වන ආණ්ඩුක්‍රම ව්‍යවස්ථා සංශෝධන පනත් කෙටුම්පතට අත්‍යවශ්‍ය එකතු කිරීම් කිහිපයක් ද යෝජනා කර තිබෙනවා.\nජනාධිපතිවරයාට අමාත්‍යාංශයක් ලෙස දැරිය හැක්කේ ආරක්ෂක අමාත්‍යාංශය පමණක් වීම, අගමැතිවරයා ජාතික ආරක්ෂක සභාවේ සාමාජිකයෙකු විය යුතුය යන්න අදාළ යෝජනාවල සඳහන්.\nඕනෑම ආණ්ඩුවක් සමඟ ශ්‍රී ලංකා ආණ්ඩුව අත්සන් කරන ද්විපාර්ශ්වීය ගිවිසුම් සහ බහුපාර්ශ්වීය ගිවිසුම් අත්සන් තැබීමට පෙර පාර්ලිමේන්තුවේ අනුමැතිය සඳහා ඉදිරිපත් කළ යුතුය යන්න ද එම යෝජනා අතර වනවා.\nපනත් කෙටුම්පතට සංශෝධන එක් කිරීමෙන් පසු කථානායකවරයා ඊට අත්සන් තබා මාසයක් ඇතුළත එය ශ්‍රේෂ්ඨාධිකරණය හමුවේ අභියෝගයකට ලක් කිරීමට පුරවැසියෙකුට අවස්ථාව හිමිවිය යුතු බවටත් ඔවුන් යෝජනා කරනවා.\nමෙම ව්‍යවස්ථා සංශෝධන පනත සම්මත වූ දිනයේ සිට බලපැවැත්වෙන පරිදි ද්විත්ව පුරවැසියෙකුගේ මන්ත්‍රී ධුරය අහෝසි වන බවට අදාළ වන නීතිය සංශෝධනය කිරීම උචිත බවත් එහි සඳහන්.",
       "URL": "https://www.hirunews.lk/305962/විසි-එක-ගැන-ආණ්ඩු-පක්ෂයේ-හමුවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1125"
}