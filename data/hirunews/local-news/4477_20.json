{
       "Source": "hirunews",
       "Timestamp": "Friday, 09 June 2017 - 11:51",
       "Headline": "ගබ්සා නීතිය යටතේ කුවේට්හිදී ලාංකික කාන්තාවක් අත්අඩංගුවට",
       "News Content": "ශ්‍රී ලාංකික ගෘහ සේවිකාවක් කුවේට්හිදී එරට ආරක්ෂක අංශ විසින් අත්අඩංගුවට ගෙන තිබෙනවා.\nඒ ගබ්සා කිරීම සහ මනුෂ්‍ය ඝාතනයක් සිදු කිරීම යන චෝදනා යටතේයි.\nඇයගේ අලුත උපන් බිළිඳා ඝාතනය කිරීම මෙම චෝදනාවලට පදනම් වී තිබෙනවා.\nකෙසේවෙතත් ඇයගේ නොදැනුවත් කම හේතුවෙන් බිළිඳා ප්‍රසුත කිරීමේදී මරණයට පත්ව ඇති බවටයි අනාවරණ වී ඇත්තේ.\nකුවේට් මාධ්‍ය වාර්තා පෙන්වා දෙන්නේ ඇය සේවය කරමින් සිටි නිවසේදී දරුවා ප්‍රසුත කර ඇති බවයි.\nනැවතී සිටි කාමරයේ දොර අගුලු ලා කිසිවකුටත් නොදැනෙන ආකාරයෙන් ඇය මෙම කටයුත්ත සිදුකර ඇති බවටයි විමර්ශණවලදී හෙළිවී ඇත්තේ.\nකෙසේවෙතත් එහිදී ඇතිවු අපහසුතා හේතුවෙන් ඇය උදව් ඉල්ලා කෑගසා තිබෙනවා. මෙම කාන්තාව දරුවා බිහිවන අතරතුර බිළිඳා එළියට ඇද ගැනීමට උත්සාහ කිරීම හමුවේ බිළිඳා මියගොස් ඇතැයි සඳහන්.\nඇයගේ කෑ ගැසීම ඇසී පැමිණි නිවෙස් හිමිකාරිය විසින් වහාම ගිලන් රථයක් ගෙන්වා ගෙන මෙම ලාංකික කාන්තාව රෝහල් ගතකර තිබෙනවා.\nකුවේට් ආරක්ෂක අංශ සැක පළ කරන්නේ අනියම් සම්බන්ධතාවක් හේතුවෙන් මෙම කාන්තාවට දරුවා පිළිසිඳගෙන ඇති බවයි.\nඒ හේතුවෙන් ඇය මෙම දරු ප්‍රසුතිය සැගවීමට උත්සාහ කරන්නට ඇති බවටයි ඔවුන් විශ්වාසය පළකරන්නේ.\nමෙම ලාංකික කාන්තාව විවාහක අයෙක් නොවන බවට ඇය සේවය කරමින් සිටි නිවසේ හිමිකාරිය කුවේට් ආරක්ෂක අංශ වෙත ප්‍රකාශකර තිබෙනවා.",
       "URL": "https://www.hirunews.lk/163168/ගබ්සා-නීතිය-යටතේ-කුවේට්හිදී-ලාංකික-කාන්තාවක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4477"
}