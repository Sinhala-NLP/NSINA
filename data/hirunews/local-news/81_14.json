{
       "Source": "hirunews",
       "Timestamp": "Tuesday, 22 August 2023 - 13:48",
       "Headline": "භූගත ජලයේ වෙනසක් තිබේ නම් වහාම පරීක්ෂා කර ගන්න",
       "News Content": "මේ දිනවල රටේ බොහෝ දිස්ත්‍රික්කවල පවතින අධික වියළි කාලගුණය හේතුවෙන් භූගත ජලය පාවිච්චි කරනු ලබන ජනතාව වඩාත් කල්පනාකාරී වන්නැයි ජල සම්පත් මණ්ඩලයේ නියෝජ්‍ය සාමාන්‍යාධිකාරී ආර්.එම්.එස්. රත්නායක පවසනවා.\nනියෝජ්‍ය සාමාන්‍යාධිකාරිවරයා එලෙස පවසන්නේ වියළි කාලගුණය හේතුවෙන් භූගත ජල මට්ටම අඩු වීම නිසා ජලයේ ලවණතාවයේ වෙනසක් සිදු විය හැකි බැවින්.\nනියඟය තදින් පවතින ප්‍රදේශවල වෙසෙන ජනතාව වැඩි වශයෙන් ප්‍රවේශම් විය යුතු බවයි නියෝජ්‍ය සාමාන්‍යාධිකාරීවරයා වැඩි දුරටත් කියා සිටියේ.\nජලයේ රස, සුවඳ සහ වර්ණයේ වෙනසක් තිබේ නම් එම ජල සාම්පල පරීක්ෂා කර ගත හැකි බව පවසන නියෝජ්‍ය සාමාන්‍යාධිකාරීවරයා එසේ පරීක්ෂා කර ගැනීමට කොළඹ, පුත්තලම, අනුරාධපුර සහ යාපනය ප්‍රදේශවල පරීක්ෂණාගාර පිහිටා ඇති බව දන්වා සිටියා.",
       "URL": "https://www.hirunews.lk/345700/භූගත-ජලයේ-වෙනසක්-තිබේ-නම්-වහාම-පරීක්ෂා-කර-ගන්න",
       "Category": "Local News",
       "Parent URL": "https://www.hirunews.lk/local-news.php?pageID=81"
}