{
       "Source": "hirunews",
       "Timestamp": "Tuesday, 27 April 2021 - 14:56",
       "Headline": "කොරෝනා නිසා ගෝලීය එන්නත්කරණ වැඩසටහනට බාධා - තවත් වසංගත ඇතිවීමේ අවදානමක්",
       "News Content": "කොරෝනා වෛරස් වසංගතය හේතුවෙන් ගෝලීය එන්නත්කරණ වැඩසටහනට බාධා පැමිණ ඇති බව ජගත් සංවිධානය පවසනවා.\nමේ නිසා විශේෂයෙන් අප්‍රිකාවේ මිලියන සංඛ්‍යාත ළමයින් සරම්ප, පෝලියෝ, කහ උණ සහ ඩිප්තීරියා වැනි මාරාන්තික රෝගවලට ගොදුරුවීමේ අවදානමක් පවතින බවයි එමගින් පෙන්වා දෙන්නේ.\nඑන්නත්කරණයේ පමාවන් හේතුවෙන් පාකිස්තානයේ සහ යේමනයේ දැනටමත් සරම්ප රෝගය පැතිරීමේ තත්ත්වයක් දක්නට ලැබෙනවා.\nඑමෙන්ම, ළමා කාලයේදී ලබාදිය යුතු එන්නත් නිසි කලට ලබාදීමට නොහැකි වීමෙන් ඉදිරියේදී තවත් ගෝලීය වසංගත ඇතිවිය හැකි බව ලෝක සෞඛ්‍ය සංවිධානයේ අදහසයි.\nඑහි ප්‍රධානී ටෙඩ්‍රොස් ඇඩනම් ග්‍රෙබියේසස් මේ බව ප්‍රකාශ කළේ නව ගෝලීය එන්නත්කරණ ක්‍රමෝපායක් ඊයේ හඳුන්වා දෙමින්.\nනව ක්‍රමෝපාය මගින් වසර 2030 වනවිට මරණ මිලියන 50 ක් වළක්වා ගත හැකි වනු ඇති බව ඔහු සඳහන් කළා.",
       "URL": "https://www.hirunews.lk/269685/කොරෝනා-නිසා-ගෝලීය-එන්නත්කරණ-වැඩසටහනට-බාධා-තවත්-වසංගත-ඇතිවීමේ-අවදානමක්",
       "Category": "Local News",
       "Parent URL": "https://www.hirunews.lk/local-news.php?pageID=1992"
}