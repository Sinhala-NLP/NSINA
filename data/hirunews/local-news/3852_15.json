{
       "Source": "hirunews",
       "Timestamp": "Thursday, 12 July 2018 - 15:18",
       "Headline": "ඉන්ධන මිල වැඩිවීම ගැන හිටපු ජනපති පැහැදිළි කිරීමක් ඉල්ලයි",
       "News Content": "දේශීය ඉන්ධන මිල අසාමාන්‍ය ආකාරයට වැඩි වීම සම්බන්ධයෙන් රජය ජනතාවට පැහැදිලි කළ යුතු බව හිටපු ජනාධිපති මහින්ද රාජපක්ෂ පවසනවා.\nනිවේදනයක් නිකුත් කරමින් ඔහු කියාසිටියේ මිල වැඩිවීම සාධාරණීකරනය කිරීමට මිල සුත්‍රයක් පිළිබඳ කතා කළ ද කිසිවෙකු එවැනි සූත්‍රයක් දැක නොමැති බවයි.\nරජය සූදානම් වන්නේ ඉන්ධන මිල නිරතුරුව අඩු වැඩි කිරීම තුලින් වසර අවසානය වන විට ඉන්ධන අලෙවියෙන් වැඩි ආදායමක් ලබාගැනීමට බවට හිටපු ජනාධිපතිවරයා චෝදනා කරනවා.\nසති 8 ක පමණ කාලයක් තුල දෙවන වරටත් ඉන්ධන මිලේ වැඩි වීමක් සිදුවූ පළමු අවස්ථාව ද මෙය විය හැකි බව ද මහින්ද රාජපක්ෂ නිකුත් කළ නිවේදනයේ වැඩිදුරටත් සඳහන්.\nමේ අතර, ඉන්ධන මිල වැඩි කිරීමට එරෙහිව ජනතාව විමුක්ති පෙරමුණ අද මහරගම නගරයේ විරෝධතාවයක් ද පවත්වනු ලැබුවා.\nඑමෙන්ම, ජාතික නිදහස් පෙරමුණ ද කොළඹදී අද කැදවා තිබූ මාධ්‍ය හමුවකදී එහි මාධ්‍ය ප්‍රකාශක මොහොමඩ් මුසම්මිල් කියා සිටියේ ඉන්ධන මිල සූත්‍රය නිර්මාණය කර ඇත්තේ මිල වැඩි කිරීම සදහා පමණක් බවයි.",
       "URL": "https://www.hirunews.lk/195048/ඉන්ධන-මිල-වැඩිවීම-ගැන-හිටපු-ජනපති-පැහැදිළි-කිරීමක්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=3852"
}