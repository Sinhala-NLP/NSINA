{
       "Source": "hirunews",
       "Timestamp": "Thursday, 23 December 2021 - 10:33",
       "Headline": "හිරු ප්‍රවෘත්ති යූ ටියුබ් නාලිකාවට එල්ල වූ සයිබර් ප්‍රහාරයට හේතු හෙළිවේ(වීඩියෝ)",
       "News Content": "මෙරට ජනප්‍රියතම සහ අංක එකේ හොඳම ප්‍රවෘත්ති සපයන්නා වන හිරු මාධ්‍ය ජාලයේ මිලියණ 1.35 ප්‍රේක්ශක මනාපයක් ඇති හිරු ප්‍රවෘත්ති යූ ටියුබ් නාලිකාවට අද අළුයම සයිබර් ප්‍රහාරයක් එල්ල වුණා.\nහිරු ප්‍රවෘත්ති යූ ටියුබ් නාලිකාවට මෙම සයිබර් ප්‍රහාරය එල්ලවූයේ අද අළුයම 2.00 පමණ.\nකෙසේ වෙතත් මෙම ප්‍රහාරය එල්ල වූ සැණින් එය නිරීක්ෂණය කළ හිරු ප්‍රවෘත්ති තාක්ෂණික කණ්ඩායම වහාම එම ප්‍රහාරයෙන් හිරු ප්‍රවෘත්ති යූ ටියුබ් නාලිකාව මුදාගැනීම සඳහා අවශ්‍ය පියවර ගනු ලැබුවා.\nවහ වහා ක්‍රියාත්මක වීම හේතුවෙන් පැය තුන හමාරකට ආසන්න කාලයක් තුළ දී හිරු ප්‍රවෘත්ති යූ ටියුබ් නාලිකාව නැවතත් යථා තත්වයට පත් කරගෙන හැකරුවන්ගෙන් ගලවා ගැනීමට අපගේ සයිබර් ආරක්ෂණ කණ්ඩායම සමත්වුණා.\nඅපගේ යූ ටියුබ් නාලිකාව මෙලෙස හැකරුවන්ගේ ‍ග්‍රහණයට නතුව තිබූ කාලය තුළ ඔවුන් ක්‍රිප්ටෝ මුදල් සම්බන්ධයෙන් වන වැඩසටහන් කිහිපයක් අපගේ නාලිකාව හරහා විකාශය කර තිබුණා.\nමෙරට වැඩිම ප්‍රේක්ෂක ආකර්ෂණයක් ඇති හිරු ප්‍රවෘත්ති යූ ටියුබ් නාලිකාව ඔවුන් මෙලෙස සයිබර් ප්‍රහාරයක් හරහා අත්පත් කරගෙන ඔවුන්ගේ ‍ක්‍රිප්ටෝ මුදල් ප්‍රචාරණ වැඩසටහන් මෙයට එක් කර තිබුණේ මිලියණ 1.35 ප්‍රේක්ශක මනාපයක් ඇති හිරු ප්‍රවෘත්ති යූ ටියුබ් නාලිකාව හරහා ලැබෙන අති මහත් ප්‍රචාරණය හේතුවෙන්.\nඅමෙරිකාවේ ලිියාපදිංචි සමාගමක් වන මයික්‍රෝ ස්ට්‍රැටජි (MicroStrategy) නමැති සමාගම මෙම සයිබර් ප්‍රහාරය පසුපස සිටින බවට මේ වන විට තොරතුරු සනාථ කරගෙන ඇති අතර ඔවුන් ක්‍රිප්ටෝ මුදල් ප්‍රචාරණය සඳහා මේ ආකාරයේ ජනප්‍රිය සහ වැඩිම ප්‍රේක්ෂක සංඛ්‍යාවක් සිටින යූ ටියුබ් නාලිකා වරින්වර අත්පත් කර ගැනීම සම්බන්ධයෙන් කුප්‍රකට ආයතනයක්.\nකෙසේ වෙතත් මේ වන විට හිරු ප්‍රවෘත්ති යූ ටියුබ් නාලිකාවේ සම්පූර්ණ පාලනය නැවතත් හිරු ප්‍රවෘත්ති තාක්ෂණික කණ්ඩායම සතුව ඇති අතර අප නැවතත් ඔබට විශ්වාසදායක, නිවැරදි සහ උණුසුම් ප්‍රවෘත්ති පළමුව ඉදිරිපත් කිරීම සඳහා සැදී පැහැදී සිටිනවා.\nකෙසේ වෙතත් තවත් පැය කිහිපයක් යනතුරු මෙම නාලිකාව හරහා අපගේ ප්‍රවෘත්ති විකාශය නොවන්නේ යූ ටියුබ් මව් සමාගමේ උපදෙස් මතයි.\nයූ ටියුබ් මවු සමාගමෙන් අදාල විමර්ශන කටයුතු නිමා කිරීමෙන් අනතුරුව ලබාදෙන උපදෙස් අනුව නැවතත් ඔබගේ ප්‍රවෘත්ති පිපාසාව සංසිදුවා ලන්නට හිරු ප්‍රවෘත්ති යූ ටියුබ් නාලිකාව සූදානමින්.",
       "URL": "https://www.hirunews.lk/291898/හිරු-ප්‍රවෘත්ති-යූ-ටියුබ්-නාලිකාවට-එල්ල-වූ-සයිබර්-ප්‍රහාරයට-හේතු-හෙළිවේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1475"
}