{
       "Source": "hirunews",
       "Timestamp": "Tuesday, 29 November 2022 - 15:54",
       "Headline": "චීනයේ කොවිඩ් සීමාවලට එරෙහි විරෝධතා තවදුරටත්",
       "News Content": "චීන රජයේ දැඩි කොවිඩ් සීමා කිරීම්වලට එරෙහිව චීන ජාතිකයන් ආරම්භ කළ විරෝධතා අඛණ්ඩව සිව්වැනි දිනය දක්වා ඇදී ගොස් තිබෙනවා.\nසුදු පැහැති හිස් කොළ අත දරා විරෝධතාවට එක්ව සිටින මේ විරෝධතා ෂැංහයි හා බීජිං නගර වෙතද ව්‍යාප්ත වී ඇතැයි සඳහන්.\nමෙම ප්‍රවණතාව 2020 හොංකොං විරෝධතාවලදී ඇති වූවක් වන අතර සටන් පාඨ හා විරෝධතා පුවරු බලධාරීන් විසින් තහනම් කිරීමෙන් පසු සංකේතයක් ලෙස හිස් කඩදාසි එරට නව ආරක්ෂක නීතිවලට එරෙහි විරෝධතාවලදී යොදා ගත්තා.\nමෙය නිශ්ශබ්ද කිරීම පිළිබඳ ප්‍රබල ප්‍රකාශනයක් පමණක් නොව බලධාරීන්ට දැඩි අභියෝගයක් ද වන්නේ හිස් කොළයක් අත දරා සිටින අයෙකු අත්අඩංගුවට ගැනීමට හැකිදැයි ප්‍රශ්න කළ හැකි නිසාවෙනි.\nකෙසේ වෙතත් මෙම හිස් කොළයේ කිසිත් නොමැති වුවත් එහි ඇත්තේ කුමක්දැයි තමන් දන්නවා බව ෂැංහයි හි විරෝධතාවකට එක්ව සිටි කාන්තාවක් මාධ්‍ය හමුවේ පැවසුවා.\nකොවිඩ් 19 වසංගතය හේතුවෙන් වසර තුනක් පුරා සිදු කරන මහා පරිමාණ පරීක්ෂණ, නිරෝධායනය සහ හදිසි අගුලු දැමීම් හේතුවෙන් මිලියන ගණනක් චීන ජනයා විවිධ දුෂ්කරතාවන්ට මුහුණ දී සිටිනවා.\nමේ අතර චීන කොමියුනිස්ට් පක්ෂ නායකයන්ට එරෙහි විරෝධතා චීනයේ ඉතා දුර්ලභ වන්නේ එවැනි විවේචන දැඩි දඬුවම් ලැබිය හැකි නිසාවෙන්.\nබොහෝ ප්‍රදේශවල විරෝධතා පැවැත්වීමට පොලිසිය ඉඩ ලබා දී තිබුණත් ෂැංහයි හි විරෝධතාකරුවන් පිරිසක් අත්අඩංගුවට ගැණුනා.\nඑක් අවස්ථාවකදී, විරෝධතාකරුවන්ට අගුලු දැමීම් විරෝධී සටන්පාඨ හඬ නැඟීම නවත්වන ලෙස නිලධාරීන් නියෝග කිරීමෙන් පසුව \"තවත් අගුලු දැමීම්\" සහ \"මට කොවිඩ් පරීක්ෂණයක් කිරීමට අවශ්‍යයි\" යනුවෙන් උපහාසාත්මකව හඬ නඟමින් ඔවුන් ප්‍රතිචාර දැක්වූවා.\nචෙංග්ඩු, ෂියෑං සහ වෛරසයේ තිඹිරිගෙය වූ වූහාන් නගරයේත් විරෝධතා ක්‍රියාත්මක වූ අතර බීජිං නගරයේ ගං ඉවුර දෙපස රැස් වූ දහස් ගණන් පැය ගණනාවක් විරෝධතාවයේ නිරත වුණා.\nමේ අතර සමාජ මාධ්‍ය ඔස්සේ හුවමාරු වූ දර්ශනවල දැක්වුණේ වුහාන් හි මාර්ගවලට පැමිණි දහස් ගණන් ජනතාව මාර්ග බාධක බිඳ දමන අයුරුයි.\nමෙම විරෝධතා මාලාව ආරම්භ වුණේ වයඹ දිග නගරයක් වූ උරුමාකි හි මහල් නිවාස සංකීර්ණයක හටගත් ගින්නකින් පුද්ගලයින් 10 දෙනෙකු ජීවිතක්ෂයට පත් වීමත් සමගයි.\nදැඩි කොවිඩ් මර්දන නීති හේතුවෙන් මෙම මුදාගැනීමේ මෙහෙයුම්වලට බාධා එල්ල වූ බවටයි ජනතාව චෝදනා කළේ.\nගෝලීය මූල්‍ය නගරයක් වන ෂැංහයි හි විරෝධතා පාලනයට පොලිස් නිලධාරීන් විශාල පිරිසක් යොදා ඇතැයි බීබීසී ලෝක සේවය වාර්තා කළා.\nඑම විරෝධතා අතරතුර ජනතාව ජනාධිපති ෂී ජිං පින්ට ඉවත්වන ලෙස සහ කොමියුනිස්ට් පක්ෂයට ඉවත්වන ලෙසට සටන් පාඨ කියමින් කෑ ගැසූ අතර එවැනි ඉල්ලීම් චීනයේ අතිශය අසාමාන්‍ය වනවා.\nෂැංහයි හි එක් විරෝධතාකරුවෙකු බීබීසීයට පැවසුවේ මිනිසුන් වීදිවල සිටිනු දැකීමෙන් තමාට \"කම්පනයක් සහ තරමක් උද්යෝගයක්\" දැනුණු බවත්, චීනයේ මෙතරම් විශාල විසම්මුතියක් දුටු පළමු අවස්ථාව බවයි.\nකොවිඩ් අගුලු දැමීම් නිසා පිළිකා රෝගයට ප්‍රතිකාර ලබමින් සිටින තම අසනීප මව දැකීමට නොහැකි වූ තමන්ට \"දුක, කෝපය සහ බලාපොරොත්තු රහිත\" හැඟීමක් ඇති වූ බව ඔහු වැඩිදුරටත් පැවසුවා.\nකොවිඩ් මර්දන දැඩි නීති ක්‍රියාත්මක වුවද වෛරසය පැතිරීම ආරම්භයේ සිට මේ දක්වා වැඩිම ආසාදිතයන් පිරිසක් වාර්තා වූයේ මේ සතිය තුළයි.\nමේ වන විට පොලිස් නිලධාරීන් විශාල වශයෙන් නගර ආශ්‍රිතව යොදා ඇති අයුරු දක්නට ලැබෙන බව බීබීසීය වාර්තා කරනවා.\nඔවුන් විරෝධතාවල ඡායාරූප ගැනීම වලක්වන අතර ජංගම දුරකතනවල ඇති දර්ශන හා ඡායාරූප මකා දමන බව බීබීසී වාර්තාවේ වැඩිදුරටත් සඳහන්.\nමේ අතර ෂැංහයි විරෝධතා ආවරණය කරමින් සිටි බීබීසී මාධ්‍යවේදී එඩ් ලෝව්රන්ස් පොලිස් අත්අඩංගුවට ගෙන තිබෙනවා.\nඅත්අඩංගුවට ගන්නා අවස්ථාවේ ඔහුට පහරදී ඇති බවද සඳහන්.\nපැය කිහිපයක් අත්අඩංගුවේ තබා ගෙන සිටි මාධ්‍යවේදියා පසුව මුදා හැරුණා.\nමේ අතර රාජකාරියේ යෙදී සිටි සිය මාධ්‍යවේදියාට පහරදීම කිසිසේත් අනුමත කළ නොහැකි බවයි නිවේදනයක් නිකුත් කරමින් බීබීසිය පැවසුවේ.\nනමුත් චීන රජය පවසන්නේ ඔහු මාධ්‍යවේදියෙකු බවට වන අනන්‍යතාව නිවැරදිව සනාථ කිරීමට අපොහොසත් වූ බවයි.\nසමාජ මාධ්‍ය ඔස්සේ හුවමාරුවන දර්ශනවල දැක්වෙන්නේ ෂැංහයි නගරයේ දැවැන්ත විරෝධතාවක් ආවරණය කරමින් සිටින අතරතුර පොලිස් නිලධාරීන් පිරිසක් ඔහු ඇදගෙන යන ආකාරයයි.\nබීබීසිය පවසන්නේ බීජිං වෙතින් නිල පැහැදිලි කිරීමක් තමන් වෙත නොලැබුණු බවයි.\nසෙනග අතර ගැවසීමෙන් කොවිඩ් ආසාදිත වීම වැලැක්වීමට ඔහු අත්අඩංගුවට ගත් බවයි මුදා හරින අවස්ථාවේ බලධාරීන් දැනුම් දී ඇත්තේ.\nනමුත් එය පිළිගත නොහැකි බව බීබීසිය නිවේදනය කළා.\nමාධ්‍යවේදී ලොව්රන්ස් පැවසුවේ තමන් අත්අඩංගුවට ගෙන පහර දෙන අවස්ථාවේ එය වැලැක්වීමට උත්සාහ කල පුද්ගලයෙක් ද පොලිස් අත්අඩංගුවට ගන්නා අයුරු දුටු බවයි.\nචීනයේ විදෙස් වාර්තාකරුවන්ගේ සංගමය පැවසුවේ ස්විස් ජාතික වාර්තාකරුවෙක් ද අත්අඩංගුවට ගෙන පසුව මුදා හැර ඇති බවයි.\nජනමාධ්‍යවේදීන් බොහෝ පිරිසක් විරෝධතා ආවරණය කිරීමේදී පොලිස් නිලධාරීන් අතින් කායික හිංසනයන්ට ලක්වන බව විදෙස් වාර්තාකරුවන්ගේ සංගමය පැවසුවා.\nඑඩ් ලෝරන්ස් චීන පොලිසිය රඳවා තබා ගැනීම එක්සත් රාජධානියේ රජය හෙළා දුටු අතර විදේශ ලේකම් ජේම්ස් ක්ලෙවර්ලි ට්විටර් සටහනක් තබමින් පැවසුවේ, \"මාධ්‍යවේදීන්ට බිය ගැන්වීමකින් තොරව ඔවුන්ගේ කාර්යය කිරීමට හැකි විය යුතු\" බවයි.\nමේ අතර චීන සමාජ මාධ්‍ය තුල විරෝධතාවන්ට සම්බන්ධ තොරතුරු හුවමාරු වීම වැලැක්වීම සඳහා දැඩි වාරණයක් ද ක්‍රියාත්මක වනවා.\nප්‍රධාන ධාරාවේ මාධ්‍යයද පාපාන්දු ලෝක කුසලානය, චීන ජාතිකයන් පිරිසක් අභ්‍යාවකාශයට යෑම වැනි සිද්ධීන් වාර්තා කරන අතරේ විරෝධතා හෝ කොවිඩ් සඳහා ඉඩක් වෙන් කර තිබුණේ නැහැ.\nහොංකොං හි චීන විශ්ව විද්‍යාලයේ සිසුන්ද ඊයේ විශ්ව විද්‍යාලය ඉදිරිපිට චීන විරෝධතාකරුවන්ට සහය දැක්වීමක් ලෙස මල් පොකුරු අතේ තබා ගනිමින් නිහඬ විරෝධතාවක නිරත වුණා.\nචීනය පුරා නගර රැසක විරෝධතාකරුවන් විශාල සංඛ්‍යාවක් හිස් කඩදාසි අතැතිව සිටින්නේ වාරණය හෝ අත් අඩංගුවට ගැනීම වළක්වා ගනිමින් විරෝධතා දැක්වීමේ උපක්‍රමයක් ලෙසින්.\nනමුත් තවත් පිරිසක් බොහෝ දුර ගොස් ඇත්තේ ජනාධිපති ෂී ට ඉවත්වන්නැයි සෘජුවම ඉල්ලමින්.\nකෙසේ නමුත් දැඩි වාරණයක් තිබියදීත්, පෙළපාලි පිළිබඳ ප්‍රවෘත්ති, වීඩියෝ සහ පින්තූර සමාජ මාධ්‍ය ඔස්සේ ව්‍යාප්ත වෙමින් තිබෙනවා.\nඑහෙත්, ශුන්‍ය-කොවිඩ් ප්‍රතිපත්තිය කෙරෙහි වැඩෙන අතෘප්තිය රජය දැඩි ලෙස අවතක්සේරු කර ඇති අතර චීන රජය විරෝධතා පිළිගෙන හෝ ඊට කිසිදු විධිමත් ප්‍රතිචාරයක් දක්වා නැහැ.\nවිරෝධතාකරුවන් චීන ජනාධිපති ෂී ජින්පින් වෙත පෙර නොවූ විරූ දේශපාලන අභියෝගයක් එල්ල කරන අතර, ඔහු ප්‍රතිචාර දක්වන්නේ කෙසේද යන්න පිළිබඳ ලොවම බලා සිටිනවා.",
       "URL": "https://www.hirunews.lk/321573/චීනයේ-කොවිඩ්-සීමාවලට-එරෙහි-විරෝධතා-තවදුරටත්",
       "Category": "Local News",
       "Parent URL": "https://www.hirunews.lk/local-news.php?pageID=700"
}