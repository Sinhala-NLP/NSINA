{
       "Source": "hirunews",
       "Timestamp": "Saturday, 07 April 2018 - 19:31",
       "Headline": "ජාතික ආණ්ඩුවට සහය දෙන්න, දෙමළ සන්ධානය සූදානම්",
       "News Content": "ජාතික ආණ්ඩුව ඉදිරියට ගෙන යාම සදහා සහයෝගය ලබාදෙන බව දෙමළ ජාතික සන්ධානය පවසනවා.\nයාපනයේ අද පස්වරුවේ කැදවා තිබූ මාධ්‍ය හමුවකට එක්වෙමින් එම සන්ධානයේ මාධ්‍ය ප්‍රකාශක පාර්ලිමේන්තු මන්ත්‍රී එම්.සුමන්දිරන් මේ බව ප්‍රකාශ කළා.\nඑමෙන්ම අග්‍රාමාත්‍යවරයාට එරෙහිව ඉදිරිපත් වූ විශ්වාසභංග යෝජනාවට සහය පළ කිරීම සඳහා තමන් කිසිදු ගිවිසුමක් ඇති කර නොගත් බව ද මන්ත්‍රී එම්.ඒ. සුමන්දිරන් කියා සිටියා.\n‘‘අපි දෙමළ ජාතික සන්ධානය හැටියට විශ්වාසභංගයට පක්ෂව ඡන්දය දෙන්නට කලින් ජනාධිපතිවරයා හා අග්‍රාමාත්‍යවරයා සමග සිදුකළ සාකච්ඡා පිළිබදව මාධ්‍ය මගින් කළ අනාවරණය වුණා. එමගින් දක්වා තිබුණේ අග්‍රාමාත්‍යවරයාට සහය පළ කිරීමට දෙමළ ජාතික සන්ධානය ඔහු සමග ගිවිසුමකට එළඹී ඇති බවයි. ඒ පිළිබදව දෙස් විදෙස් මාධ්‍යවේදීන් දිගින් දිගටම මගෙනුත් ප්‍රශ්න කළා. අපි එවැනි ගිවිසුමකට එළඹුනේ නැහැ. නමුත් ජාතික ආණ්ඩුව ඉදිරියට ගෙන යාමට පවතින ගැටලූ 10 ක් පිළිබදව අපි අග්‍රාමාත්‍යවරයා දැනුවත් කළා. ඉතින් ඒක රහස් සාකච්ඡාවක් නෙවෙයි.’’\nමේ අතර, ජාතික ආණ්ඩුව ඉදිරි වසර දෙක තුළත් නොවෙනස්ව පවත්වාගෙන යන බව හිටපු ජනාධිපතිනි චන්ද්‍රිකා බණ්ඩාරනායක කුමාරණතුංග පවසනවා.\nවේයන්ගොඩ ප්‍රදේශයේ ඊයේ පැවති උත්සවයකින් අනතුරුව මාධ්‍යවේදීන් නැගූ ප්‍රශ්නවලට පිළිතුරු ලබාදෙමින් ඇය මේ බව කියා සිටියා.",
       "URL": "https://www.hirunews.lk/187878/ජාතික-ආණ්ඩුවට-සහය-දෙන්න-දෙමළ-සන්ධානය-සූදානම්",
       "Category": "Local News",
       "Parent URL": "https://www.hirunews.lk/local-news.php?pageID=4000"
}