{
       "Source": "hirunews",
       "Timestamp": "Sunday, 17 September 2017 - 19:48",
       "Headline": "මියන්මාර රජයට සහය පළ කරමින් විරෝධතාවක්",
       "News Content": "මියන්මාර රජයට සහය පල කරමින් ෆේස්බුක් සමාජ වෙබ් අඩවිය ඔස්සේ සංවිධානය වූ පිරිසක් ගාලු පාර අවහිර කරමින් අද දහවල් විරෝධතාවක නිරත වුණා.\nඔවුන් මෙම විරෝධතා පා ගමන ආරම්භ කළේ කොළඹ විහාරමහාදේවි උද්‍යානය ඉදිරිපිටින්.\nඅනතුරුව පා ගමනින් කොල්ලුපිටිය මං සන්ධිය දෙසට ඔවුන් පැමිණියේ මෙරට පිහිටි ඇමරිකානු තානාපති කාර්යාලයට සංදේශයක් භාරදීම සඳහායි.\nකෙසේ වෙතත්, ඔවුන්ට ඇමරිකානු තානාපති කාර්යාලයට යාමට පොලීසිය ඉඩ ලබාදුන්නේ නැහැ.\nඅනතුරුව පොලීසිය සමඟ විරෝධතාකරුවන් පිරිසක් සාකච්ඡා කිරීමෙන් අනතුරුව ඔවුන්ගෙන් 05 දෙනෙකුට තානාපති කාර්යාලයට යාමට අවසර හිමි වුණා.\nඔවුන් නැවත පැමිණෙන තෙක් අනෙකුත් පිරිස එම ස්ථානයේ විරෝධතාවයේ නිරත වූ අතර, ඒ අසළින් බස් රථයක් ගමන් කිරීමට පැමිණීමත් සමඟ කලහකාරී තත්වයක් ඇති වුණා.\nපසුව කොල්ලුපිටිය පොලීසිය මෙම තත්වය සමථයකට පත් කළ අතර, විරෝධතාකරුවන් අනතුරුව මෙරට පිහිටි මියන්මාර තානාපති කාර්යාලයට ද සංදේශයක් භාර දී තිබෙනවා.",
       "URL": "https://www.hirunews.lk/171155/මියන්මාර-රජයට-සහය-පළ-කරමින්-විරෝධතාවක්",
       "Category": "Local News",
       "Parent URL": "https://www.hirunews.lk/local-news.php?pageID=4317"
}