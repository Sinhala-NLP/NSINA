{
       "Source": "hirunews",
       "Timestamp": "Saturday, 03 September 2016 - 18:26",
       "Headline": "කඳවුර පාරේදී ගුවන් හමුදා සෙබලෙකු මියගිය රහස හෙළිවේ",
       "News Content": "රත්මලාන ගුවන් තොටුපල මාර්ගයේ මියගොස් සිටි ගුවන් හමුදා බලපන්ති සැරයන්වරයාගේ මරණයට හේතුව රිය අනතුරක් බවට මේ වනවිට සනාථ වී තිබෙනවා.\nහිරු ප්‍රවෘත්ති අංශය කළ විමසීමකදී පොලීසිය සඳහන් කළේ රත්මලාන ගුවන් හමුදා කඳවුරේ සේවයේ නියුතු සාමාන්‍ය සෙබලෙකු සිද්ධිය සම්බන්ධයෙන් මේ වනවිට අත්අඩංගුවට ගෙන ඇති බවයි.\nඅවට සී සී ටී වී දර්ශන ඒ සඳහා උපයෝගී කරගෙන තිබෙනවා.\nමූලික පරීක්ෂණවලදී හෙළිවී ඇත්තේ බීමතින් මාර්ගය අයිනේ වැටී සිටි ගුවන් හමුදා සෙබළා සාමාන්‍ය සෙබළා පැදවූ වෑන් රථයකට යටවී ඇති බවයි.\nඑය ඔහුගේ පෞද්ගලික වාහනයක් වන අතර, අනතුර සිදුවීමෙන් පසු ඔහු පලාගොස් තිබෙනවා.\nඅනතුරුව වෙනත් වාහන කිහිපයක්ද එම ස්ථානය පසුකර යන ආකාරය සී සී ටී වී දර්ශනවල ඇතුළත්.\nමෙම ගුවන් හමුදා බලපන්ති සැරයන්වරයා මියගොස් ඇත්තේ රිය අනතුරකින් බවට ගල්කිස්ස මහේස්ත්‍රාත්වරයා සිදුකළ පරීක්ෂණයේදීද තහවුරු වුණා.\nඒ, මෘත ශරීරයේ තිබූ ටයර් සළකුණු සහ අවට තිබූ සාක්ෂි මත පදනම්වයි.\nමියගිය  37 හැවිරිදි ගුවන් හමුදා බලපන්ති සැරයන්වරයා අගලවත්ත - ගිරිකොද ප්‍රදේශයේ පදිංචිකරුවෙක්.\nඔහු ඊයේ (02) රාත්‍රියේ සිය නිවස බලා පිටත්ව යාමට කඳවුරෙන් පිටව ගොස් ඇති බව ගුවන් හමුදාව කියා සිටියා.",
       "URL": "https://www.hirunews.lk/142169/කඳවුර-පාරේදී-ගුවන්-හමුදා-සෙබලෙකු-මියගිය-රහස-හෙළිවේ",
       "Category": "Local News",
       "Parent URL": "https://www.hirunews.lk/local-news.php?pageID=4895"
}