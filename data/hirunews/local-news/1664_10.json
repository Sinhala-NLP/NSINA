{
       "Source": "hirunews",
       "Timestamp": "Tuesday, 28 September 2021 - 9:12",
       "Headline": "අලි මිනිස් ගැටුම් හේතුවෙන් ලොව වැඩි ම අලින් මියයන රට බවට ලංකාව පත්වෙයි",
       "News Content": "අලි මිනිස් ගැටුම් හේතුවෙන් ලොව වැඩි ම අලින් මියයන රට ලෙස ශ්‍රී ලංකාව වාර්තා වන බව ශ්‍රී ලංකා ජෛව විවිධත්ව සංරක්ෂණ හා පර්යේෂණ කවයේ සුපුන් ළහිරු ප්‍රකාශ්  පවසනවා.\nඔහු වැඩිදුරටත් පවසන්නේ, අලි මිනිස් ගැටුම් හේතුවෙන් ලොව දෙවැනියට වැඩි ම මිනිස් ජීවිත ප්‍රමාණයක් විනාශ වන්නේ ද මෙරට තුළ බවයි.\nමේ වන විට මෙරට සමාජයට බරපතළ ගැටලුවක් ඇති කර ඇති අලි මිනිස් ගැටුම් හේතුවෙන් දිනකට දල වශයෙන් එක් අලියෙකු බැගින් මියයන බව ඔවුන් විසින් සිදු කළ සමීක්ෂණයක දී හෙළි වී තිබෙනවා.\nඑමෙන්ම මෙම ගැටුම් හේතුවෙන් අවම තරමින් සතියකට මිනිස් ජීවිත ද දෙකක් පමණ අහිමි වන බවයි ඔහු පවසන්නේ.\nනිසි විද්‍යාත්මක ක්‍රමවේදයකින් තොර ව මෙම ගැටුම් නිරාකරණය කිරීමට දරණ උත්සාහයන් මේ තත්ත්වය තවත් බරපතළ කර ඇති බවට යි ඔහු අවධාරණය කරන්නේ.\nවනජීවි බලධාරීන් මෙම ගැටුම් නිරාකරණයට වහා ම විද්‍යාත්මක ක්‍රමවේදයන් හරහා පිළිතුරු සෙවිය යුතු කාලය එළඹ ඇති බව පවසන සුපුන් වැඩිදුරටත් සඳහන් කරන්නේ, මෙම අවස්ථාව බලධාරීන් විසින් මඟ හරින්නේ නම් ඉදිරියේ දී ඇතිවන අනිසි ඵල විපාකවලට ඔවුන් හට වගකීමට සිදු වන බවයි.\nනිසි සොයා බැලීමකින් තොර ව හොරෝව්පතාන ප්‍රදේශයේ පිහිටුවා ඇති වන අලින් රඳවා තැබීමේ මධ්‍යස්ථානය ද විද්‍යාත්මක ක්‍රමවේදයක් අනුව ක්‍රියාත්මක නො වන්නක් බවයි ඔහු අවධාරණය කරන්නේ.\nගැටුම්කාරී වන අලින් කුඩා බිම් කොටසකට කොටුකර ඒ වටා විදුලි වැටක් එලීම හරහා මෙම ගැටලුව නිරාකරණය කරගත නො හැකි බව පවසන ඔහු කියා සිටින්නේ වන අලින්ගේ එදිනෙදා දිවිපෙවෙතට බාධා එල්ල වෙන ක්‍රියාකාරකම් වහා අඩුකළ යුතු බවයි.\nඑමෙන්ම සංවර්ධනයේ නාමයෙන් වන අලින් ගැවසෙන වනාන්තර කොටස් දිනෙන් දින හීන වීමත් මෙම ගැටලුව තවත් බරපතළ කිරීමට හේතුවක් වී ඇති බව ඔහු පෙන්වා දෙනවා.",
       "URL": "https://www.hirunews.lk/283435/අලි-මිනිස්-ගැටුම්-හේතුවෙන්-ලොව-වැඩි-ම-අලින්-මියයන-රට-බවට-ලංකාව-පත්වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1664"
}