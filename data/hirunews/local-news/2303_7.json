{
       "Source": "hirunews",
       "Timestamp": "Monday, 30 November 2020 - 12:49",
       "Headline": "මහර බන්ධනාගාරයේ ආරක්ෂාවට පොලිසියේ 400ක් සහ STF 200 ක් (වීඩියෝ)",
       "News Content": "මහර බන්ධනාගාරයේ ඊයේ රාත්‍රියේ ඇති වූ නොසන්සුන්කාරි තත්ත්වය හේතුවෙන් මියගිය රැඳවියන් සංඛ්‍යාව 8 දක්වා ඉහළ ගොස් තිබෙනවා.\nසිද්ධියෙන් තුවාල ලැබූ 50 දෙනෙකු රාගම ශික්ෂණ රෝහලේ තවදුරටත් ප්‍රතිකාර ලබමින් සිටිනවා. ඒ අතර, මහර බන්ධනාගාරයේ හෙද නිලධාරිවරයෙකු සහ ඖෂධ සංයෝජකවරයෙකු සිටින බවයි බන්ධනාගාර දෙපාර්තමේන්තුව සඳහන් කළේ.\nතුවාල ලැබූ රැඳවියන් අතරින් වැඩි පිරිසක් බරපතල තත්ත්වයේ පසුවන්නන් බව රාගම ශික්ෂණ රෝහලේ අධ්‍යක්ෂ විශේෂඥ වෛද්‍ය ෂෙල්ටන් පෙරේරා කියා සිටියා.\nමහර බන්ධනාගාරය තුළ රැඳවියන් 3000 කට වැඩි පිරිසක් සිටින අතර, ඉන් මත්ද්‍රව්‍ය වැඩි ප්‍රමාණයක් සමග අත්අඩංගුවට ගෙන රිමාන්ඞ් කරන ලද රැඳවියන් මෙම කලහකාරි තත්ත්වය ඇති කළ බවයි එහි ප්‍රකාශකයෙකු සඳහන් කළේ.\nරට තුළ පවතින කොරෝනා තත්ත්වයත් සමඟ පී.සී.ආර්. පරීක්ෂණ සිදුකරන ලෙස සහ නිරෝධායන ක්‍රියාවලියට යොමු කරන ලෙස ඔවුන් බල කර ඇති අතර, ඇතමුන් තමන්ට නිවෙස් වෙත යාමට අවශ්‍ය බව පවසා කලහකාරි ලෙස හැසිරී ඇති බව සඳහන්.\nඑමෙන්ම ඔවුන් පසුගිය දින කිහිපයේදී බන්ධනාගාර නිලධාරින්ට ද විවිධ චෝදනා එල්ල කර තිබෙනවා.\nඉන් අනතුරුවයි ඊයේ පස්වරුවේ මහර රිමාන්ඞ් රැඳවියන් පිරිසක් බන්ධනාගාර රෝහලට කඩා පැන එහි දේපලවලට හානි සිදුකරනු ලැබුවේ. එහිදී, බන්ධනාගාරය තුළ ඇති වූ ගැටුම්කාරි තත්ත්වයත් සමඟ දැඩි නොසන්සුන්කාරි තත්ත්වයක් උද්ගත වුණා.\nපසුව රැඳවියන් බන්ධනාගාරයේ දේපලවලට හානි සිදුකර ගිනි තැබීම් සිදුකළ බවයි බන්ධනාගාර දෙපාර්තමේන්තු ප්‍රකාශකයෙකු සඳහන් කළේ.\nගින්න පාලනය කිරීම සඳහා කොළඹ මහනගර සභාව මගින් ගිනි නිවීමේ රථ 3 ක් යෙදවූ අතර, ගම්පහ ගිනි නිවිම් ඒකකයේ රථවලට අමතරව, නාවික හමුදාවට අයත් ගිනි නිවිමේ රථ ද ඒ සඳහා යොමු කර තිබුණා. ඊයේ පස්වරු 6ට පමණ මෙම ගැටුම්කාරි තත්ත්වය හට ගත් අතර එය අද අලුයම තෙක් පැවතුණා.\nමේ වනවිට එම ගැටුම්කාරි තත්ත්වය යම්තාක් දුරකට පාලනය කළ අතර තව පැය කිහිපයක් තුල බන්ධනාගාරයේ කටයුතු සාමාන්‍ය තත්ත්වයට පත් කිරීමට හැකිවනු ඇති බවයි පොලීසිය සඳහන් කළේ.\nබන්ධනාගාරයේ ආරක්ෂාව සඳහා පොලිස් නිලධාරින් 400 ක් සහ පොලිස් විශේෂ කාර්ය බලකායේ නිලධාරින් 200 ක් පමණ යොදවා ඇති බව පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ ප්‍රකාශ කළා.\nමේ අතර, මහර බන්ධනාගාරය තුළ ඇති වූ මෙම ගැටුම්කාරි තත්ත්වයත් සමඟ එහි කටයුතු සොයා බැලීම සඳහා බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් අද පෙරවරුවේ පැමිණියා.\nඑමෙන්ම, මහර බන්ධනාගාරයේ ඇතිවූ ගැටුම්කාරි සිද්ධිය සම්බන්ධයෙන් ඉදිරි විමර්ශන අපරාධ පරීක්ෂණ දෙපාර්තමේන්තුවට භාරදීමට කටයුතු කරන බව බන්ධනාගාර ප්‍රතිසංස්කරණ හා සිරකරුවන් පුනරුත්ථාපන රාජ්‍ය ඇමතිනි සුදර්ශනී ප්‍රනාන්දුපුල්ලේ අද පාර්ලිමේන්තුවේදී ප්‍රකාශ කළා.",
       "URL": "https://www.hirunews.lk/255954/මහර-බන්ධනාගාරයේ-ආරක්ෂාවට-පොලිසියේ-400ක්-සහ-stf-200-ක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2303"
}