{
       "Source": "hirunews",
       "Timestamp": "Tuesday, 11 May 2021 - 8:39",
       "Headline": "මෙරට දෛනික වැඩිම කොවිඩ් මරණ සංඛ්‍යාව ඊයේ වාර්තා වෙයි - තුන්මස් බිළිඳියකුත් ඒ අතර",
       "News Content": "ඊයේ (10) දිනයේත් මෙරට දෛනික කොරෝනා ආසාදිතයින් සංඛ්‍යාව 2500 සීමාව ඉක්ම වූවා.\nඑසේම, ඊයේ දිනයේදී මෙරටින් කොරෝනා ආසාදිත පුද්ගල මරණ 26 ක්ද වාර්තා වුණා.\nවත්තේගම ප්‍රදේශයේ පදිංචි මාස 03 බිළිඳියක් ද මෙලෙස කොරෝනා ආසාදනයෙන් මියයාම විශේෂත්වයක්.\nමහනුවර ජාතික රෝහලේ ප්‍රතිකාර ලබමින් සිටි ඇය මියයාමට හේතුව ලෙස දැක්වෙන්නේ කොවිඩ් නියුමෝනියාව හේතුවෙන් බහු ඉන්ද්‍රිය අක්‍රීය වීමේ තත්ත්වයයි.\nනව කොරෝනා ආසාදිතයින් 2,624 දෙනෙකු ඊයේ (10) මෙරටින් වාර්තා වීමත් සමඟ මෙරට සමස්ත කොරෝනා ආසාදිතයින් සංඛ්‍යාව දැක්වෙන්නේ එක්ලක්ෂ 28,530 ක් දක්වා ඉහළ ගියා.\nඊයේ දිනයේදී වෛරසය ආසාදනය වූවන් 1,148 ක් සුවවීමත් සමඟ මෙරට සුවය ලැබූ මුළු කොරෝනා ආසාදිතයින් සංඛ්‍යාව දැක්වෙන්නේ එක්ලක්ෂ 5,611ක්.\nතවදුරටත් දිවයිනේ රෝහල් කිහිපයක වෛරසය ආසාදනය වූවන් 22,118 ක් ප්‍රතිකාර ලබනවා.\nඊයේ දිනයේදී කොරෝනා මරණ 26 ක් වාර්තා වීමත් සමඟ මෙරට සමස්ත කොරෝනා මරණ සංඛ්‍යාව 827 ක් දක්වා ඉහළ ගියා.\nරජයේ ප්‍රවෘත්ති දෙපාර්තමේන්තුව නිකුත් කළ නිවේදනයට අනුව සිදුවූ මරණ වලින් විසි දෙදෙනෙකුම මියගොස් ඇත්තේ කොවිඩ් නියුමෝනියාව තත්ත්වය හේතුවෙන්.\nඊයේ මියගිය පුද්ගලයින් අතර නෑබඩ ප්‍රදේශයේ පදිංචි 96 හැවිරිදි කාන්තාවක සිටින අතර, හෙටිට්පොල පදිංචි 36 හැවිරිදි පුද්ගලයෙකු සහ අකුරැස්ස ප්‍රදේශයේ 45 හැවිරිදි කාන්තාවක්ද වනවා.\nමීට අමතරව ගාල්ල, පල්ලෙවෙල, මහනුවර, මතුගම, පාදුක්ක, නෑබඩ, යාපනය, මීගහගොඩ, කළුතර, මොරොන්තුඩුව, අනුරාධපුරය, වැල්ලවත්ත, කළුඅග්ගල, මොරටුව, මල්වාන, බොරැල්ල, මට්ටක්කුලිය, කඳාන, මාස්වෙල සහ මාලඹේ පදිංචි 53 හැවිරිදි පුද්ගලයෙකුද වනවා.\nමෙරට එන්නත්කරණ වැඩසටහන යටතේ ගැබිණි කාන්තාවන්ට කඩිනමින් එන්නත් ලබාදීම සිදුකරන ලෙසට රජයේ හෙද නිලධාරීන්ගේ සංගමය ඉල්ලීමක් කරනවා.\nඊයේ දිනයේදී ගම්පහ දිස්ත්‍රික්කය සෞඛ්‍ය වෛද්‍ය නිලධාරි කොට්ඨාශයෙන් ආසාදිතයින් 122 ක් හඳුනාගෙන ඇති අතර, කටුනායක, සීදුව, සෞඛ්‍ය වෛද්‍ය නිලධාරි කොට්ඨාශයෙන් ආසාදිතයින් 91 ක් වාර්තා වී තිබෙනවා.\nබත්තරමුල්ල - පැලවත්ත ප්‍රදේශයේ පවත්වාගෙන ගිය සම්බාහන මධ්‍යස්ථානයක තරුණියන් දෙදෙනෙකු කොවිඩ් ආසාදිතයින් ලෙස හඳුනාගෙන තිබෙනවා.\nඑසේම, ඇහැළියගොඩ ප්‍රදේශයේ සිදුකළ කොවිඩ් පරීක්ෂණවලදී ආසාදිතයින් 31 දෙනෙකු හඳුනා ගැණුනු අතර ඉන් 11 දෙනෙකු පසුගියදා එම ප්‍රදේශයේ පැවති විවාහ මංගල උත්සවයකට සහභාගි වූවන් බවයි වාර්තා වන්නේ.\nමේ අතර, ඊයේ දිනයේ මුව ආවරණ නොපැළඳීම සහ සමාජ දුරස්ථභාවය පවත්වා නොගැනීම ඇතුළු නිරෝධායන නීති උල්ලංඝනය කිරීම සම්බන්ධයෙන් පුද්ගලයින් 548 දෙනෙකු අත්අඩංගුවට ගත් බව පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ සඳහන් කළා.",
       "URL": "https://www.hirunews.lk/271024/මෙරට-දෛනික-වැඩිම-කොවිඩ්-මරණ-සංඛ්‍යාව-ඊයේ-වාර්තා-වෙයි-තුන්මස්-බිළිඳියකුත්-ඒ-අතර",
       "Category": "Local News",
       "Parent URL": "https://www.hirunews.lk/local-news.php?pageID=1962"
}