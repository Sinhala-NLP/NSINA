{
       "Source": "hirunews",
       "Timestamp": "Tuesday, 28 November 2017 - 9:28",
       "Headline": "වසර 04කට පසු බිළිඳෙකු සොයා ළිඳක් පිරික්සයි",
       "News Content": "මුත්තණුවන් විසින් සයමස් වියැති සිය මුණුබුරා ළිඳට දමා ඝාතනය කොට වසර 4කට පසු මිය ගිය බිළිදාගේ සිරුරේ කොටස් සොයා එම ළිද පරීක්ෂා කිරීමේ පුවතක් මහියංගනය - සොරබොර - ගුරුමඩ ප්‍රදේශයෙන් වාර්තා වනවා.\nමෙම ළිඳ පරීක්ෂා කර ඇත්තේ මහියංගනය දිසා අධිකරණයෙන් ඊයේ ලබාදුන් නියෝගයකට අනුවයි.\n2013 වසරේදී නිවස ආසන්නයේ තිබූ වගා ළිඳකට දමා සයමස් වියැති එම බිළිදා ඝාතනය කර ඇති බවට තොරතුරු හෙළිදරව් වී තිබුණා.\nසිද්ධිය සම්බන්ධයෙන් බිළිදාගේ මුත්තණුවන් අත්අඩංගුවට ගෙන ඇති අතර පසුව ඔහු පොලීසිය හමුවේ පාපොච්චාරණය කර ඇත්තේ සිද්ධියට පසු දින ළිදේ පාවෙමින් තිබූ බිළිදාගේ සිරුර ගොඩගෙන මහවැලි ගඟට විසි කර දැමූ බවයි.\nකෙසේ වෙතත්, බිළිදාගේ සිරුරෙහි කොටස් සොයා ඊයේ දින එම ළිද පරීක්ෂා කළ ද ඉන් කිසිවක් හමුවී නොමැති බව ද වාර්තා වනවා.\nමේ අතර, කතරගම - මැණික්පුරගම ප්‍රදේශයේදී ජලය පිරවූ බැරලයකට දමා කුඩා බිළිඳියක් ඝාතනය කිරීමේ සිද්ධියේ සැකකරුවන් මෙතෙක් අත්අඩංගුවට ගෙන නැහැ.\nඔවුන් අත්අඩංගුවට ගැනීම සඳහා පොලිස් කණ්ඩායම් 03ක් පරීක්ෂණ මෙහෙය වන බවයි කතරගම පොලීසියේ ජ්‍යෙෂ්ඨ ප්‍රකාශකයෙකු සඳහන් කළේ.\nමැණික්පුරගම ප්‍රදේශයේදී ජලය පිරවූ බැරලයක තිබී මාස දෙකක් පමණ වූ කුඩා බිළිඳියගේ සිරුරක් පෙරේදා රාත්‍රියේ සොයා ගත්තා.\nපසුව හෙළිවූයේ අදාළ බිළිඳිය 19 හැවිරිදි සිය මව සමඟ නිවසේ සිටියදී පුද්ගලයින් දෙදෙනෙකු මවට පහරදී බිළිඳියට මෙම අනතුර සිදුකර ඇති බවටයි.",
       "URL": "https://www.hirunews.lk/177099/වසර-04කට-පසු-බිළිඳෙකු-සොයා-ළිඳක්-පිරික්සයි",
       "Category": "Local News",
       "Parent URL": "https://www.hirunews.lk/local-news.php?pageID=4197"
}