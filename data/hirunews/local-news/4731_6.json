{
       "Source": "hirunews",
       "Timestamp": "Saturday, 31 December 2016 - 6:39",
       "Headline": "හිටපු අගමැති රත්නසිරි වික්‍රමනායක, අද දැයෙන් සමු ගනී",
       "News Content": "අභාවප්‍රාප්ත හිටපු අග්‍රාමාත්‍ය රත්නසිරි වික්‍රමනායකගේ දේහය පිළිබද අවසන් කටයුතු අද හොරණ - මහජන ක්‍රීඩාංගණයේදී පැවැත්වෙනවා.\nඅවමංගල්‍ය උත්සවයේ වැඩ කටයුතු පස්වරු 1.30ට ආරම්භ කිරීමටයි සැලසුම් කර ඇත්තේ.\nහිටපු අග්‍රාමාත්‍ය රත්නසිරි වික්‍රමනායක කොාළඹ පෞද්ගලික රෝහලක ප්‍රතිකාර ලබමින් සිටියදී පසුගිය 27 වන දා දහවල් අභාවප්‍රාප්ත වුණා.\nමියයනවිට 83 වන වියේ පසුවූ ඔහු ජනාධිපති ජ්‍යෙෂ්ඨ උපදේශකවරයෙකු ලෙසද කටයුතු කළා.\n1933 වසරේ මැයි පස්වනදා උපන් ඔහු මිල්ලෑව ප්‍රාථමික පාසල, පන්නිපිටිය ධර්මපාල විද්‍යාලය, පේදුරුතුඩුව හාට්ලි විද්‍යාලය සහ කොළඹ ආනන්ද විද්‍යාලයෙන් අධ්‍යාපනය ලබාගත්තා.\nඔහු නීතිවේදියෙකු ලෙස සුදුසුකම් ලැබුවේ එක්සත් රාජධානියේදී ඊට අදාළ අධ්‍යාපන කටයුතු හමාර කිරීමෙන් අනතුරුවයි.\n1960 වසරේ ලංකා සම සමාජ පක්ෂයෙන් හොරණ අසුන ජය ගත් රත්නසිරි වික්‍රමනායක 1962 වසරේදී ශ්‍රී ලංකා නිදහස් පක්ෂයේ සාමාජිකත්වය ලබාගත්තා.\nඑතැන් සිට නිදහස් පක්ෂය වෙනුවෙන් විශාල මෙහෙයක් ඉටුකළ ඔහු 1978 වසරේදී නිදහස් පක්ෂයේ මහ ලේකම් ධුරයද හොබවනු ලැබුවා. 2000 වසරේ සිට 2001 වසර දක්වා මෙන්ම, 2005 වසරේ සිට 2010 දක්වා අවස්ථා දෙකකදී මෙරට අග්‍රාමාත්‍ය ධුරය හෙබවූ රත්නසිරි වික්‍රමනායක මහතා රාජ්‍ය පරිපාලන, ස්වදේශ කටයුතු, බුද්ධශාසන සහ වැවිළි කර්මාන්ත යන අමාත්‍ය ධූරයන්වලද කටයුතු කර තිබෙනවා.\nමේ අතර, හිටපු අග්‍රාමාත්‍ය රත්නසිරි වික්‍රමනායකගේ දේහය පිළිබඳ අවසන් කටයුතු හේතුවෙන් හොරණ නගරයේ විශේෂ රථ වාහන සැලැස්මක් අද ක්‍රියාත්මක වනවා.\nදේහය රැගත් රිය පෙරහර අද පස්වරු 2යි 30ට හොරණ - රත්නපුර මාර්ගයේ විද්‍යාරත්න මංසන්ධියේ සිට හොරණ මහජන ක්‍රීඩාංගණය දක්වා ගමන් කිරීමට නියමිතයි.\nමේ හේතුවෙන් අද පස්වරු 2.30 සිට 3.30 දක්වා කාලය තුළ හොරණ - රත්නපුර මාර්ගයේ රථ වාහන තදබදයක් ඇති විය හැකි බවයි පොලිස් මූලස්ථානය පෙන්වා දෙන්නේ.\nඒ අනුව විකල්ප මාර්ග භාවිත කරන ලෙස පොලීසිය මහජනතාවගෙන් ඉල්ලීමක් කරනවා.\nහොරණ නගරයේ අද ක්‍රියාත්මක විශේෂ රථ වාහන සැලැස්ම පහතින්.",
       "URL": "https://www.hirunews.lk/150938/හිටපු-අගමැති-රත්නසිරි-වික්‍රමනායක-අද-දැයෙන්-සමු-ගනී",
       "Category": "Local News",
       "Parent URL": "https://www.hirunews.lk/local-news.php?pageID=4731"
}