{
       "Source": "hirunews",
       "Timestamp": "Thursday, 27 April 2023 - 10:11",
       "Headline": "ආයෙත් කොවිඩ් හිස ඔසවයි?",
       "News Content": "කොවිඩ් ආසාදිතයන් 4 දෙනකු පෙරේදා (25) දිනයේ හමු වී ඇති බව රජයේ ප්‍රවෘත්ති දෙපාර්තමේන්තුව පවසනවා.\nඒ කොවිඩ් ආසාධිතයන් වාර්තා වීම අවමව තිබූ කාල පරිච්ඡේදයකට පසුවයි.\nමේ හේතුවෙන් සෞඛ්‍ය උපදෙස් නිරන්තරයෙන්ම අනුගමනය කිරීම ඉතා වැදගත් බව යි සෞඛ්‍ය සේවා අධ්‍යක්‍ෂ ජනරාල් විශේෂඥ වෛද්‍ය අසේල ගුණවර්ධන උපදෙස් දී තිබෙන්නේ.\nඑම කොවිඩ් ආසාදිතයන් 4 දෙනාත් සමඟ මේ වනවිට හමුවී ඇති සමස්ත කොවිඩ් ආසාදිතයන් සංඛ්‍යාව හයලක්‍ෂ හැත්තෑදෙදහස් එකසිය හතළිස් තුන්දෙනකු (6,72,143) දක්වා ඉහළ නැග තිබෙනවා.\nබොහෝදෙනකුට කොවිඩ් අමතකවී ගොස් ඇති බැවින් ගමනක් යනවිට මුඛ ආවරණයක් පැලඳගෙන යෑම, නිරන්තරයෙන් දෑත් සබන් යොදා සේදීම, සමාජ දුරස්ථභාවය තබාගෙන කටයුතු කිරීම යන සෞඛ්‍ය පුරුදු අමතක වී ඇති බවත් සෞඛ්‍ය සේවා අධ්‍යක්‍ෂ ජනරාල්වරයා වැඩිදුරටත් පවසනවා.\nවිශේෂයෙන් කුඩා දරුවන් සෙනඟ වැඩිපුර ගැවසෙන ස්ථානවලට රැගෙන යෑමෙන් වළකින ලෙසයි ඔහු දෙමාපියන්ගෙන් ඉල්ලා සිටින්නේ.",
       "URL": "https://www.hirunews.lk/333562/ආයෙත්-කොවිඩ්-හිස-ඔසවයි",
       "Category": "Local News",
       "Parent URL": "https://www.hirunews.lk/local-news.php?pageID=388"
}