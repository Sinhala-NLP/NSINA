{
       "Source": "hirunews",
       "Timestamp": "Wednesday, 14 February 2018 - 7:24",
       "Headline": "මත්පැන් සොයා ගිහින් ගිනි අවි හමුවීම",
       "News Content": "දංකොටුව - යෝගියාන - මොටෑමුල්ල ප්‍රදේශයේ නිවසක තිබී නීතිවිරෝධී ගිනි අවි රැසක් සමඟ සැකකරුවන් දෙදෙනෙකු වලාන දූෂණ මර්දන ඒකකයේ නිලධාරීන් අත්අඩංගුවට ගෙන  තිබෙනවා.\nඊයේ (13) රාත්‍රියේ සිදුකළ මෙම වැටලීමේදී එම ස්ථානයේ සිට පැන ගිය සැකකරුවෙකු සොයා පොලීසිය පරීක්ෂණ ආරම්භ කර ඇති බව සඳහන්.\nනීතිවිරෝධී ලෙස මත්පැන් ගබඩා කර ඇති බව පැවසෙන ස්ථානයක් සම්බන්ධයෙන් ලද තොරතුරකට අනුව අදාළ නිවස පරීක්ෂා කිරීමට වලාන දූෂණ මර්දන ඒකකයේ නිලධාරීන් ගොස් තිබුණා.\nඑහිදී නීතිවිරෝධී ලෙස නිපදවන ලද මත්පැන්වලට අමතරව නිවස තුළ රහසිගතව ගබඩා කර තිබූ ගිනි අවි ද සොයා ගෙන තිබෙනවා.\nරුසියාවේ නිෂ්පාදිත බෝර 12 ගිනි අවියක් ඇතුළු තවත් එවැනිම වර්ගයේ ගිනි අවිය 03ක්, කඩු 03ක්, ප්ලාස්ටික් පිස්තෝල 03ක්, ටී - 56 වර්ගයේ ජීව උණ්ඩ 12ක් ඇතුළු තවත් උණ්ඩ 52ක් සහ බෝර 12 හිස් පතොරොම් කොපු 63ක් ද පොලිස් භාරයට ගෙන තිබෙනවා.",
       "URL": "https://www.hirunews.lk/183599/මත්පැන්-සොයා-ගිහින්-ගිනි-අවි-හමුවීම",
       "Category": "Local News",
       "Parent URL": "https://www.hirunews.lk/local-news.php?pageID=4081"
}