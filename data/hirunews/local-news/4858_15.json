{
       "Source": "hirunews",
       "Timestamp": "Thursday, 29 September 2016 - 14:59",
       "Headline": "වර්ගීකරණය නොකළ කසල එකතු නොකිරීමට මහනගර සභා තීරණය කරයි",
       "News Content": "නොවැම්බර් පළවැනිදායින් පසු වර්ගීකරණය නොකළ කසල එකතු නොකිරීමට දිවයිනේ සියලූම මහ නගර සභා තීරණය කළ බව පළාත් සභා හා පළාත් පාලන අමාත්‍යාංශය පවසනවා.\nසියලූම මහනගර සභාවල කොමසාරිස්වරුන්ගේ සහභාගිත්වයෙන් අද පැවති සාකච්ඡාවකදීයි මෙම තීරණය ගෙන ඇත්තේ.\nඒ අනුව නිවාස, වෙළදසැල්, පාසල්, රෝහල් සහ රජයේ ආයතන මෙන්ම පෞද්ගලික ආයතන ද කසල බැහැර කිරීමේදී අදාළ වර්ගීකරණය සිදුකළ යුතු බව එහිදී තීරණය වී තිබෙනවා.\nදිරන කසල, නොදිරන කසල සහ ප්ලාස්ටික් සහ වීදුරු යන වර්ග 3 ක් යටතේ කසල වර්ගීකරණය කිරීමට තීරණය කර ඇති බව නිවේදනයක් නිකුත් කරමින් පළාත් සභා සහ පළාත් පාලන අමාත්‍යාංශය පවසනවා.",
       "URL": "https://www.hirunews.lk/144088/වර්ගීකරණය-නොකළ-කසල-එකතු-නොකිරීමට-මහනගර-සභා-තීරණය-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4858"
}