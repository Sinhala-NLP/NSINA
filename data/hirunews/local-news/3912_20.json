{
       "Source": "hirunews",
       "Timestamp": "Monday, 04 June 2018 - 7:24",
       "Headline": "ඉන්ෆ්ලුවෙන්සා රෝගීන් 48ක් තංගල්ල සහ හම්බන්තොට රෝහල්වල",
       "News Content": "දකුණු පළාත තුළ පැතිර යමින් පවතින ඉන්ෆ්ලූවෙන්සා වෛරසය වැළදුණු බවට සැක කෙරෙන රෝගීන් 48 දෙනෙකු තංගල්ල සහ හම්බන්තොට රෝහල්වල දැනටමත් ප්‍රතිකාර ලබමින් සිටින බව පළාත් සෞඛ්‍ය වෛද්‍යවරුන් පවසනවා.\nහම්බන්තොට රෝහල තුළ රෝගීන් 38 දෙනෙකු ප්‍රතිකාර ලබන අතර ඉන් 26 දෙනෙකුම කුඩා දරුවන්වීම විශේෂත්වයක්.\nකෙසේ වෙතත්, හැකි උපරිම අන්දමින් මෙම රෝගීන්ට වෛද්‍ය ප්‍රතිකාර ලබාදීමට කටයුතු කරන බවයි රෝහල් බලධාරීන් සඳහන් කළේ.\nදැනට දකුණු පළාතේ පැතිර යන උණ රෝගී තත්ත්වය හේතුවෙන් කුඩා දරුවන් 13 දෙනෙකු ජීවිතක්ෂයට පත්වී තිබෙනවා.\nමේ අතර සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අනිල් ජාසිංහ කියා සිටියේ ඇතැම් රෝග මෙරටින් තුරන් කිරීම සඳහා ජාත්‍යන්තර සංවිධානයක් සමඟ අවබෝධතා ගිවිසුමක් අත්සන් කළ බවයි.\nඉදිරියේදී මැලේරියා රෝගය මෙරටින් තුරන් කළ ආකාරයෙන් අනෙකුත් රෝග තත්ත්වයන් තුරන් කිරීමට අවශ්‍ය පියවර ගන්නා බවද ඔහු කියා සිටියා.",
       "URL": "https://www.hirunews.lk/192244/ඉන්ෆ්ලුවෙන්සා-රෝගීන්-48ක්-තංගල්ල-සහ-හම්බන්තොට-රෝහල්වල",
       "Category": "Local News",
       "Parent URL": "https://www.hirunews.lk/local-news.php?pageID=3912"
}