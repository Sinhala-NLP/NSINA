{
       "Source": "hirunews",
       "Timestamp": "Wednesday, 26 January 2022 - 16:13",
       "Headline": "සිමෙන්ති ගැන තීරණයක් ගනී (වීඩියෝ)",
       "News Content": "ලකුණු කළ මිලට වඩා වැඩි මිලට සිමෙන්ති අලෙවි කරන ව්‍යාපාරිකයන් සොයා දිවයින පුරා වැටලීම් සිදු කිරීමට පාරිභෝගික සේවා අධිකාරිය පියවර ගෙන තිබෙනවා.\nමේවන විට වෙළඳපල වැටලීම් හා විමර්ශන ආරම්භ කර ඇති බවයි එම අධිකාරිය නිවේදනය කළේ.\nඒ අනුව පසුගිය දින කිහිපය තුල කොළඹ, කලුතර, ගම්පහ, මහනුවර, කුරුණෑගල, රත්නපුර, බදුල්ල, මොණරාගල, අනුරාධපුර, ගාල්ල සහ හම්බන්තොට යන දිස්ත්‍රික්වල සිමෙන්ති වැඩි මිලට අලෙවි කළ ව්‍යාපාරික ආයතන 56ක වැටලීම් සිදුකර තිබෙනවා.\nඊට අමතරව සිමෙන්ති අලෙවි කිරීම ප්‍රතික්ෂේප කිරීම, තම සන්තකයෙහි තබාගෙන නොමැති බවට ප්‍රකාශ කිරීම, කොන්දේසි සහිතව අලෙවිය හා තොග සඟවා තබා ගැනීම නොකළ යුතු බවට ද පාරිභෝගික අධිකාරී පනතෙහි සටහන්ව තිබෙනවා.\nතම සන්තකයෙහි නොමැති බව ප්‍රකාශ කිරීම සහ තොග සඟවා තබා ගැනීම යන වැරදි කරනු ලබන වෙළඳුන් සතු සිමෙන්ති තොග තහනමට ගැනීමටත් එම තොග අධිකරණයට ඉදිරිපත් කිරීමෙන් අනතුරුව අධිකරණ නියෝග මත රාජසන්තක කිරීමටත් පාරිභෝගික අධිකාරියට බලතල පවතිනවා.\nඒ අනුව නීතිය උල්ලංඝනය කරනු ලබන අලෙවිකරුවන්ට එරෙහිව 2003 අංක 09 දරණ පාරිභෝගික කටයුතු පිළිබඳ අධිකාරිය පනත ප්‍රකාරව කටයුතු කරන බවයි දැනුම්දෙන්නේ.\nමේ අතර වැටලීම් සිදුකළ ද, ඇතැම් ව්‍යාපාරිකයින් අධික මිල ගණන් යටතේ තවදුරටත් සිමෙන්ති අලෙවි කරන බවට පාරිභෝගිකයින් චෝදනා කරනවා.\nබෙහෝ ප්‍රදේශවල මේ වන විට සිමෙන්ති කොට්ටයක් රුපියල් 1600ත්, 1800ත් අතර මිලකට අලෙවි වන බවටයි වාර්තා වන්නේ.\nපාරිභෝගිකයින්ගෙන් ලැබෙන පැමිණිලි හේතුවෙන් පාරිභෝගික කටයුතු පිළිබඳ අධිකාරිය පසුගිය දින කිහිපය තුළ දිවයින පුරා වැඩි මිලට සිමෙන්ති අලෙවි කරන වෙළෙදුන්ට එරෙහිව නීතිමය ක්‍රියාමාර්ග ගැනීමට ද කටයුතු කළා.\nමේ අතර, වැඩිමිලට සිමෙන්ති අලෙවි කිරීම වැළැක්වීමට සහ සිමෙන්ති හිඟයට විසඳුම් සෙවීමේ අරමුණින් පාරිභෝගික කටයුතු පිළිබඳ අධිකාරියේ නිලධාරින්, සිමෙන්ති ආනයනකරුවන්ගේ සහභාගිත්වයෙන් අද සාකච්ඡාවක් පැවැත්වුණා.\nමේ අතර, අර්ධ වශයෙන් භාවිත කරන ලද ගෑස් සිලින්ඩර ආපසු භාර ගැනීම ප්‍රතික්ෂේප කරන ගෑස් බෙදා හරින්නන් සහ නියෝජිතයින් සම්බන්ධයෙන් තොරතුරු ලබාදීම සඳහා පාරිභෝගික කටයුතු පිළිබඳ අධිකාරිය අද දුරකථන අංක ප්‍රසිද්ධියට පත් කළා.\nපාරිභෝගිකයින් විසින් භාවිත කරන ලද එහෙත් අවසන් නොවූ, දෝෂ සහිත බවට, සැක සහිත ගෑස් සිලින්ඩර ආපසු භාර ගන්නා ලෙසයි ගෑස් සමාගම් වෙත දැනුම් දුන්නේ.\nඒ අනුව, ඉතිරිව ඇති ගෑස් ප්‍රමාණය වත්මන් වෙළඳපොල මිලට අනුව ගණනය කර එහි වටිනාකම නව ගෑස් සිලින්ඩරය මිලදී ගැනිමේදී අඩු කළ යුතු බවට අදාළ සමාගම් වෙත පාරිභෝගික කටයුතු පිළිබඳ අධිකාරිය දැනුම්දී තිබෙනවා.",
       "URL": "https://www.hirunews.lk/295258/සිමෙන්ති-ගැන-තීරණයක්-ගනී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1396"
}