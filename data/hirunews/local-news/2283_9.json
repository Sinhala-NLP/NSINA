{
       "Source": "hirunews",
       "Timestamp": "Thursday, 10 December 2020 - 19:28",
       "Headline": "මහර බන්ධනාගාරයේ ඇති වූ නොසන්සුන්තාවට හේතුව හෙළිවෙයි (වීඩියෝ)",
       "News Content": "මහර බන්ධනාගාරයේ ඇති වූ නොසන්සුන්තාවට හේතුව රිමාන්ඩ් බන්ධනාගාරය තුළ කොවිඩ් ආසාදිතයන් සිටින බවට දැන ගන්නට ලැබීම සහ එහි දැඩි තදබදය ඇතුළු කරුණු බව ඒ පිළිබඳව සොයා බැලීම සඳහා පත් කළ පංච පුද්ගල කමිටු අතුරු වාර්තාවේ දැක්වෙනවා.\nමේ දක්වා ඉදිරිපත් වූ සාක්ෂි හා සිදුකළ නිරීක්ෂණ මෙන්ම ඒ සඳහා නිර්දේශද ඇතුළත් මෙම වාර්තාවේ දැක්වෙන්නේ තදබදය අවම කිරීම සඳහා රැඳවියන් ඇප මත නිවෙස් වෙත යාම කඩිනම් කරවීමට පියවර ගත යුතු බවයි.\nපසුගිය නොවැම්බර්  29 වැනිදා ඇති වූ මෙම ගැටුම සම්බන්ධයෙන් විමර්ශනය කිරීමට විශ්‍රාමික මහාධිකරණ විනිසුරු සරෝජිනී කුසලා වීරවර්ධනගේ ප්‍රධානත්වයෙන් අදාළ කමිටුව පත් කරනු ලැබුවේ අධිකරණ අමාත්‍ය ජනාධිපති නීතිඥ අලි සබ්‍රි විසින්.\nපසුගිය දා භාර දුන් කමිටුවේ අතුරු වාර්තාව ඊයේ පාර්ලිමේන්තුවට ඉදිරිපත් කෙරුණා.\nකමිටුව ලබාගත් සාක්ෂිවලට අනුව ගැටුම හටගෙන ඇත්තේ පසුගිය 29 වන දා පස්වරු 3.30 ට පමණ එම් 2 වාට්ටුව අසළ ආහාර බෙදමින් සිටින අවස්ථාවකදීයි.\nඑම අවස්ථාවේ එම්. 2 වාට්ටුවේ දොර විවෘතව තිබූ නිසා එහි සිටි රැදවියන් පිරිසක් ඉදිරියට පැමිණ අසළ ඇති එල් වාට්ටුව දෙසට ලොක් ඩවුන් යැයි පවසමින් ගොස් තිබෙනවා.\nඑම අවස්ථාවේ රැඳවියන් කෑම වතුර වගේ  යැයි පවසා මැසිවිලි නගා ඇති අතර සමීර, ටානියා යන දෙදෙනා අගුලු‍ දමා තිබූ එල්. වාට්ටුවේ ඉබි යතුරු කඩා දමා තිබෙනවා.\nඑල් වාට්ටුව කොවිඩ් 19 හේතුවෙන් වසා දමා කිසිවෙකුටත් පිටතට නොයන ලෙස දැනුම් දී තිබූ වාට්ටුවක් වුවත් එහි රැඳවියන්ද එම අවස්ථාවේ පිටතට පැමිණ ඇති බවයි පංච පුද්ගල කමිටු වාර්තාවේ දැක්වෙන්නේ.\nඅනතුරුව ඔවුන් අනෙක් වාට්ටුවලද දොරගුලු‍ කඩා රැඳවියන් පිටතට ගෙන උද්ඝෝෂණයක් ආරම්භ කර ඇති බව කමිටු වාර්තාවේ සඳහන්.\nමහර බන්ධනාගාරය තුළ රැඳවියන් 2782 කු සිටි අතර ඉන් 2148 දෙනෙකු රිමාන්ඩ් රැඳවියන් බවට අනාවරණ වී තිබෙනවා.\nඋද්ඝෝෂණයේ නිරත වූ රැඳවියන්ගේ ප්‍රධාන ඉල්ලීම් වී ඇත්තේ\n1. ඇප ලබා දී තිබූ රැඳවියන් තවදුරටත් රිමාන්ඞ් බන්ධනාගාරය තුළ නොතබා නිවෙස්වලට යැවීම\n2. සියලු‍ම රැඳවියන්ට පී.සී.ආර්. පරීක්ෂණ සිදුකිරීම.\n3. කොවිඩ් රෝගීන් මහර බන්ධනාගාරයෙන් ඉවත් කිරීම සහ\n4. අනුභව කළ හැකි අන්දමට සුදුසු ආහාර ලබාදීමයි\nරැඳවියන්ගේ මෙම ඉල්ලීම් ලබාදීමට සූදානම් කරන බවට දැන්වීමට ප්‍රධාන ජේලර් ඇතුළු නිලධාරීන් පියවර ගත්තද පිරිස හූ හඬ නඟමින් ගඩොල්, ගල් කැබලි, නිලධාරීන් දෙසට විසි කරමින් ගේට්ටුව දෙසට පැමිණ ඇති බව කමිටුව අනාවරණ කර ගෙන තිබෙනවා.\nමෙම තත්ත්වය හමුවේ පසුපසට ගිය නිලධාරීන් බන්ධනාගාරයේ ආරක්ෂාව තර කිරීමට සහ අමතර ආරක්ෂාව සදහා විපක්ෂ කාර්ය බලකාය පොලිසිය හා ගිනි නිවීමේ හමුදාවද කැඳවා තිබෙනවා.\nරැඳවියන් බිය ගැන්වීම සඳහා කඳුළු ගෑස් සහ අහසට වෙඩි තබා රබර් බුලට්වලින් සහ පසුව ජීව උණ්ඩ භාවිත කර කලහකාරී තත්ත්වය මර්දනය කිරීමට වෙඩි තැබීමක් සිදුකර තිබෙනවා.\nපළමු අවස්ථාවේදී එක් රැඳවියෙකුගේ උරහිසට වෙඩි වැදී තුවාල වී ඇති අතර පිරිස දෙපසට විසිර ගොස් ඇති බව කමිටුව අනාවරණය කරගත් සාක්ෂිවල සදහන්.\nඑදින රාත්‍රී 7ත් 9ත් අතර බන්ධනාගාර රෝහලේ තිබූ ඩල්සි ෆාම් නම් බෙහෙතක් සහ තවත් විවිධ පෙතිවර්ග රැඳවියන් අතර බෙදා ගනිමින් රිසි සේ පානය කළ ඔවුන් කලහකාරී ලෙස හැසිරී ඇති අතර බොසා නැමති අනවර්ථ නාමයෙන් හඳුන්වන තැනැත්තා සහ ලහිරු නැමැත්තෙකුගේ කණ්ඩායම් මෙම ගැටුමට මැදිව තිබෙනවා.\nමෙහිදී පිරිසකට කැපුම්, තැලු‍ම් තුවාල සිදුව ඇති අතර වරින්වර බන්ධනාගාර නිලධාරීන් විසින් වෙඩි තැබීමද සිදුකර ඇති නමුත් පිටතින් කැඳවන ආරක්ෂක අංශ වෙඩි තැබීමක් සිදුකර නොමැති බවයි කමිටුව අතුරු වාර්තාවේ දැක්වෙන්නේ.\nමහර බන්ධනාගාරයේ ඇති වූ සිද්ධිය සම්බන්ධයෙන් ස්ථානීය පරීක්ෂණයක් සිදුකිරීම සදහා රජයේ ප්‍රධාන තක්සේරු නිලධාරියා අද එම පරිශ්‍රයට පැමිණියා.\nමහර බන්ධනාගාර සිද්ධියෙන් මිය ගිය 11 දෙනාගේ සිරුරු අතරින් දෙකක්  විද්වත් කමිටුව යටතේ පශ්චාත් මරණ පරීක්ෂණ සිදුකිරීම සදහා රාගම රෝහලේ සිට අද අයි.ඩී.එච්. රෝහල වෙත රැගෙන යනු ලැබුවා.\nපොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ කියා සිටියේ ගැටුමේදී මිය ගිය මෙතෙක් හඳුනා නොගත් රැදවියන් 4 දෙනාගේ අනන්‍යතාව ද මේ වන විට තහවුරු වී ඇති බවයි.",
       "URL": "https://www.hirunews.lk/256733/මහර-බන්ධනාගාරයේ-ඇති-වූ-නොසන්සුන්තාවට-හේතුව-හෙළිවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2283"
}