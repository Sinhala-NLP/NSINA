{
       "Source": "hirunews",
       "Timestamp": "Saturday, 31 July 2021 - 13:12",
       "Headline": "රාජ්‍ය සේවකයින් සඳුදා සිට සේවයට කැඳවීමේ චක්‍රලේඛය නිකුත් වෙයි - ගුරුවරුන්ට කැඳවීමක් නැහැ (වීඩියෝ)",
       "News Content": "රාජ්‍ය සේවය සාමාන්‍ය තත්ත්වයට පත් කිරීමේ චක්‍රලේඛය නිකුත් වුව ද එය ගුරුවරුන්ට බලනොපාන බව අධ්‍යාපන අමාත්‍යාංශයේ ආරංචි මාර්ග සඳහන් කළා.\nරජයේ ආයතන අනිද්දා සිට මුළුමනින්ම විවෘත වුව ද, තවදුරටත් පාසල් වසා තැබීම ඊට හේතුවයි.\nඅධ්‍යාපන අමාත්‍යාංශයේ උසස් නිලධාරියෙකු සඳහන් කළේ ගුරුවරුන් සේවයට කැඳවීමට නම් අධ්‍යාපන අමාත්‍යාංශ ලේකම්වරයා විසින් පාසල් විවෘත කර සියලු ගුරුවරුන් සේවයට කැඳවිය යුතු බවයි.\nඑවැනි තීන්දුවක් ගැනීමට සෞඛ්‍ය සේවා අධ්‍යක්ෂ ජනරාල්වරයා විසින් මේ දක්වා අවශ්‍ය මාර්ගෝපදේශ නිකුත් කර නැහැ.\nමේ අතර ගුරු සංගම් පවසන්නේ අනිද්දා සිට සිය වෘත්තීය සමිති ක්‍රියාමාර්ග තවදුරටත් තීව්‍ර කරන බවයි.\nකඩිනම් විසඳුමක් නොලැබුණහොත් දීප ව්‍යාප්ත විරෝධතා ක්‍රියාමාර්ග අඛන්ඩව සිදුකරන බව ලංකා ගුරු සංගමයේ ලේකම් ජෝශප් ස්ටාලින් හිරු ප්‍රවාත්ති අංශයට සඳහන් කළා.\nමේ අතර, කොතලාවල විශ්වවිද්‍යාල පනත් කෙටුම්පතට විරෝධය පළ කිරීම සහ වැටුප් විෂමතා ඉවත් කිරීම ඇතුලු ඉල්ලීම් කිහිපයක් මුල් කර ගනිමින් ගුරු විදුහල්පතිවරුන් ආරම්භ කළ ඔන්ලයින් වර්ජනය අද 20 වන දිනටත් ක්‍රියාත්මකයි.\nමෙම ගැටලුව සම්බන්ධයෙන් දැනුවත් කිරිම සඳහා ගුරු සංගම් නියෝජිතයින් රාමඤ්ඤ මහානිකායේ මහානායක අතිපූජ්‍ය මකුලෑවේ විමල මහානාහිමියන් බැහැදුටුවා.",
       "URL": "https://www.hirunews.lk/278484/රාජ්‍ය-සේවකයින්-සඳුදා-සිට-සේවයට-කැඳවීමේ-චක්‍රලේඛය-නිකුත්-වෙයි-ගුරුවරුන්ට-කැඳවීමක්-නැහැ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1784"
}