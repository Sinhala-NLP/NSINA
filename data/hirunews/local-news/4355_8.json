{
       "Source": "hirunews",
       "Timestamp": "Thursday, 24 August 2017 - 17:14",
       "Headline": "රසායන විද්‍යා ප්‍රශ්ණ පත්‍රයට අදාළව අත්අඩංගුවට ගත් සිසුවාගේ පියා ගැන පොලිසියෙන් පැහැදිළි කිරීමක්",
       "News Content": "මෙවර උසස් පෙළ විභාගයේ රසායන විද්‍යා ප්‍රශ්න පිටවීම සම්බන්ධයෙන් අත්අඩංගුවට ගත් සැකකාර සිසුවාගේ පියා සෞඛ්‍ය දෙපාර්තමේන්තුව පොලිස් රෝහලට මුදා හැර ඇති දන්ත වෛද්‍යවරයෙන් බව පොලිසිය පවසනවා.\nඑසේ නොමැතිව ඔහු පුර්ණ කාලින හෝ අර්ධ කාලින පොලිස් සේවයේ යෙදෙන්නෙකු නොවන බවයි පොලිසිය කියා සිටින්නේ.\nමෙම සිද්ධියට සැකකාර සිසුවාගේ පියා වන වෛද්‍යවරයා ද අත්අඩංගුවට ගෙන ඇති අතර ඒ අනුව අත්අඩංගුවට ගෙන රක්ෂිත බන්ධනාගාර ගත කළ ගණන 5ක්.\nඒ අතර අදාළ උපකාරක පන්ති ගුරුවරයාගේ පියා හා සහෝදරයාද වනවා.\nඅත්අඩංගුවට ගත් වෛද්‍යවරයා පොලිස් අධිකාරිවරයෙකු බව ඇතැම් වාර්තා පළ වන බවත් එය අසත්‍යක් බවත් පොලිසිය කියා සිටියා.\nවෛද්‍යවරයාගේ පුතා වන සැකකාර සිසුවා කිසියම් තාක්ෂණික උපකරණයකින් විභාගය පැවැත්වෙන අවස්ථාවේ ගුරුවරයාට ප්‍රශ්න එවා ඒවාට පිළිතුරු ගෙන්වාගෙන ඇති බවත්, ඒවෙනුවෙන් සිසුවාගේ පියා වන වෛද්‍යවරයා ගුරුවරයාට රුපියල් දස ලක්ෂයක් ගෙවා ඇති බවත් පොලිසියට ලද තොරතුරු අනුව පරීක්ෂණ අපරාධ පරීක්ෂණ දෙපාර්තමේන්තුවට භාර දුන්නා.",
       "URL": "https://www.hirunews.lk/169275/රසායන-විද්‍යා-ප්‍රශ්ණ-පත්‍රයට-අදාළව-අත්අඩංගුවට-ගත්-සිසුවාගේ-පියා-ගැන-පොලිසියෙන්-පැහැදිළි-කිරීමක්",
       "Category": "Local News",
       "Parent URL": "https://www.hirunews.lk/local-news.php?pageID=4355"
}