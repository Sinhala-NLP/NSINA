{
       "Source": "hirunews",
       "Timestamp": "Tuesday, 13 April 2021 - 19:34",
       "Headline": "සත්පත්තිනි සෙත් ශාන්තිය මැදියම් රැයේ  (වීඩියෝ)",
       "News Content": "සූර්ය සිංහලේ හිරුත් එක්ක තුන්හෙළයේ අවුරුදු වැඩසටහනට සමගාමීව පැවැත්වෙන සත්පත්තිනි සෙත් ශාන්තිය ආරම්භවීමට තවත් ඇත්තේ හෝරා කිහිපයක් පමණයි.\nඅද මැදියම් රැයේ බොල්ගොඩ වයිට් ලෝටස් පරිශ්‍රයේදී ඇරඹෙන සෙත් ශාන්තියට සමගාමීව පත්තිනි මෑණියන් ප්‍රමුඛ දෙවි දේවතාවුන්  උදෙසා දේව දානය සකස් කර පූජා කිරීම ද සිදුවනවා.\nහිරු මාධ්‍ය ජාලයේ සභාපති රේනෝ සිල්වා මහතාගේ සංකල්පයක් මත රටට සහ සියලු රටවැසියන්ට ආශිර්වාද ප්‍රාර්ථනා කරමින් සංවිධාන වූ සත්පත්තිනි සෙත් ශාන්තිය සදහා අලුත් සහල් පූජා කිරීම සුභ මොහොතින් ආරම්භ කෙරුණේ මාර්තු මස 31 වනදායි.\nදේව දානය සකස් කිරීමට අවැසි අලුත් සහල් මුලු රටෙන්ම පූජා කිරීම දිවයින පුරා විහිදී යන මාර්ග 3ක් ඔස්සේ විහාරස්ථාන 90 කදී දින 10ක් පුරා අති සාර්ථකව සිදු කෙරුණා.\nඑහි අග්‍ර කොටස බුදුන් වහන්සේට පූජා කෙරුණේ සහල් පූජාව ඇරඹුණු රුවන්වැලි මහ සෑ රදුන්, කිරිවෙහර චෛත්‍ය රාජයාණන්, මහියංගණය චෛත්‍ය රාජයාණන් සහ තිස්සමහාරාම චෛත්‍යරාජයාණන් අභියසදියි.\nඅද මධ්‍යම රාත්‍රියේ පැවැත්වෙන සත්පත්තිනි සෙත් ශාන්තියේදී, දේව දානය සකස් කිරීම සිදු වන්නේ ඔබ විසින් බැති සිතින් පූජා කළ සුපිරිසිදුව සකස් කරගත් නොඉඳුල් සහල් වලින්.\nඅනතුරුව ඉතිරි සහල් නව වසර පුරා දේව දානය සකස් කිරීමේ පින් කටයුතු වෙනුවෙන් ඔබේ වන්දනා මානයට පාත්‍රවන සියලු පත්තිනි දේවාල වලට, පූජා කිරීමටයි හිරු කටයුතු සූදානම් කර ඇත්තේ.\nහිරු සත්පත්තිනි සෙත් ශාන්තිය අද රාත්‍රී 12 සිට හිරු ටී. වී. ඔස්සේ සජීවීව ඔබ වෙත ගෙන ඒමට මේ වනවිටත් සියලු කටයුතු සූදානම් කර අවසන්.",
       "URL": "https://www.hirunews.lk/268356/සත්පත්තිනි-සෙත්-ශාන්තිය-මැදියම්-රැයේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2022"
}