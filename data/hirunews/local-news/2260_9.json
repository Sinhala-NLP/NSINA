{
       "Source": "hirunews",
       "Timestamp": "Tuesday, 22 December 2020 - 13:11",
       "Headline": "කොරෝනා මරණ භූමදානය ගැන, සළකා බැලීමට යයි",
       "News Content": "කොරෝනා ආසාදනය වී මියයන මුස්ලිම් ජාතිකයන්ගේ සිරුරු භූමදාන කිරීම සම්බන්ධයෙන් ඉදිරියේදී සලකා බලන ලෙස සෞඛ්‍ය අංශ වෙත දැනුම් දී ඇතැයි සම කැබිනට් ප්‍රකාශක අමාත්‍ය වෛද්‍ය රමේෂ් පතිරණ ප්‍රකාශ කළා.\nඒ, අද (22) පැවති කැබිනට් තීරණ දැනුම්දීමේ මාධ්‍ය හමුවට එක්වෙමින්.\nඑමෙන්ම ලෝක තත්වයන් හා සෞඛ්‍ය තත්වයන් ගැන අවධානය යොමු කර ඉදිරියේදී ඒ පිළිබඳව තීන්දුවක් ලබාගන්නා බවයි ඔහු සඳහන් කළේ.\nකොරෝනා ආසාදනය වී මියයන මුස්ලිම් ජාතිකයින්ගේ දේහ මාලදිවයිනට රැගෙන යාම පිළිබඳව සහ ඇතැම් දේහයන් අධිශීතකරණවල තැන්පත් කිරීමට ගෙන ඇති තීරණය සම්බන්ධයෙන් මාධ්‍යවේදීන් එහිදී ඔහුගෙන් ප්‍රශ්න කළා.\nඔහු කියා සිටියේ කොරෝනා මෘත දේහයන් මාලදිවයිනට රැගෙන යාම සම්බන්ධයෙන් තීරණයක් ගෙන නොමැති බවයි.\nමේ අතර නිරෝධායනය වෙමින් පවතින නිවසක පුද්ගලයෙකු හදිසියේ මියයාමත් සමඟ එම මෘතදේහය හොර රහසේම වළ දමා ඇති බවට පළවන වාර්තාවල පරස්පර භාවයක් පවතින බව බේරුවල පොලීසියේ උසස් නිලධාරියෙකු සඳහන් කළා.\nඔහු කියා සිටියේ චීනකොටුව ප්‍රදේශයේ නිවසක 78 හැවිරිදි කාන්තාවක් පසුගිය 16 වන දින මියගොස් ඇති අතර, අදාළ දේහය එදිනම භූමදානය කර ඇති බවයි.\nකෙසේ වෙතත්, එම නිවසේ පුද්ගලයින්ට උණ රෝග ලක්ෂණ පවතින බවට ප්‍රදේශවාසීන්ගෙන් පොලීසියට ලද තොරතුරකට අනුව සෞඛ්‍ය නිලධාරීන් එම නිවසට පිටත් කර හැර තිබෙනවා.\nපසුව 17 වන වන දා අහඹු ලෙස පුද්ගලයින් හතරදෙනෙකුගේ පී.සී.ආර්. පරීක්ෂණ සිදුකර ඇති අතර, එහි ප්‍රතිඵලවලට අනුව පුද්ගලයින් තුන්දෙනෙකුට කොරෝනා ආසාදනය වී ඇති බවටයි හඳුනාගෙන ඇත්තේ.\nඉන් අනතුරුව පසුගිය 19 වන දින සිට එම නිවසේ පුද්ගලයින් ස්වයං නිරෝධායනයට ලක් කර තිබෙනවා.\nකෙසේ වෙතත් මියගිය කාන්තාවට කොරෝනා ආසාදනය වී ඇති බවට මෙතෙක් අනාවරණ වී නොමැති අතර, අදාළ සිරුර සම්බන්ධයෙන් කඩිනමින් පරීක්ෂණයක් පවත්වන බවයි ප්‍රදේශය භාර සෞඛ්‍ය වෛද්‍ය නිලධාරීවරයා සඳහන් කළේ.",
       "URL": "https://www.hirunews.lk/257647/කොරෝනා-මරණ-භූමදානය-ගැන-සළකා-බැලීමට-යයි",
       "Category": "Local News",
       "Parent URL": "https://www.hirunews.lk/local-news.php?pageID=2260"
}