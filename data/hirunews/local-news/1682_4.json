{
       "Source": "hirunews",
       "Timestamp": "Sunday, 19 September 2021 - 13:12",
       "Headline": "කොළඹ ජාතික රෝහලේ මියගිය 239ගෙන් 220ක්ම එන්නත් දෙකම, නොගත් පුද්ගලයින් බව හෙළිවේ (වීඩියෝ)",
       "News Content": "ගෙවී ගිය මාසයේදී පමණක් කොරෝනා ආසාදනය වී කොළඹ ජාතික රෝහලේදී මියගිය පුද්ගලයින් 239 දෙනාගෙන් 220 දෙනෙකුම එන්නත් මාත්‍රා දෙකම ලබා නොගත් බවට අනාවරණ වී තිබෙනවා.\nමේ අතර ශ්‍රී ජයවර්ධනපුර විශ්වවිද්‍යාලයේ ආසාත්මිකතා, ප්‍රතිශක්ති විද්‍යා හා සෛල ජෛව විද්‍යා ආයතනයේ මහාචාර්ය නිලීකා මලවිගේ සඳහන් කළේ කොරෝනා වෛරසයට ඇති එකම විසඳුම එන්නත්කරණය බවයි.\nකොරෝනා ව්‍යාප්තිය පිළිබඳ ජනතාව දැනුවත් කිරීමේ තවත් වැඩසටහනක් අද පෙරවරුවේ සියලු විද්්‍යුත් නාලිකා හරහා සජීවීව විකාශය කෙරුණා.\nවසංගතය නිමාවී, වසන්තය එනවා සත්තයි ලෙස නම් කර තිබූ මෙම වැඩසටහනට ශ්‍රී ජයවර්ධනපුර විශ්වවිද්‍යාලයේ ආසාත්මිකතා, ප්‍රතිශක්ති විද්‍යා හා සෛල ජෛව විද්‍යා ආයතනයේ මහාචාර්ය නිලීකා මලවිගේ, අයි.ඩී.එච්. රෝහලේ අධ්‍යක්ෂ විශේෂඥ වෛද්‍ය ආනන්ද විජේවික්‍රම සහ මෙරට පළමුවරට කොරෝනා වැළදුණු වෛද්‍යවරයා වූ විශේෂඥ වෛද්‍ය ප්‍රියංකර ජයවර්ධන ද එක්ව සිටියා.\nඑහිදී වැඩි වශයෙන් අවධානය යොමුවූයේ එන්නත්කරණය පිළිබඳවයි. ඊට එක්වෙමින් අදහස් දැක්වූ අයි.ඩී.එච්. රෝහලේ අධ්‍යක්ෂ විශේෂඥ වෛද්‍ය ආනන්ද විජේවික්‍රම, සඳහන් කළේ පසුගිය මාසයේදී පමණක් කොළඹ ජාතික රෝහලේදී මියගොස් ඇති පුද්ගලයින් 239 දෙනාගෙන් 220 දෙනෙකුම කිසිදු එන්නත් මාත්‍රාවක් ලබාගෙන නොමැති බවයි.\nමේ අතර වව්නියාව - පොම්පෙමඩු ප්‍රදේශයේ පවත්වාගෙන යන වැඩිහිටි නිවාසයක 54 දෙනෙකුට ද කොරෝනා ආසාදනය වී ඇති බවට හඳුනාගෙන තිබුණේ එහි සිටි වැඩිහිටියන් තුන් දෙනෙකු හදිසියේ මිය යෑමත් සමඟයි.\nමේ අතර දින 41කට පසු මෙරට දෛනික කොවිඩ් මරණ සංඛ්‍යාව 100ට පහළ බැස තිබෙනවා.\nසෞඛ්‍ය සේවා අධ්‍යක්ෂ ජනරාල්වරයා විසින් ඊයේ දිනයේ තහවුරු කරන ලද එම සංඛ්‍යාව 84ක්.\nඑමෙන්ම දින 51කට පසු මෙරට දෛනික කොවිඩ් ආසාදිතයින්ගේ සංඛ්‍යාවද 2000ට වඩා අඩුවෙන් වාර්තා වීම විශේෂත්වයක්.\nපසුගිය 17 වැනිදා සිදු වූ කොවිඩ් ආසාදිත මරණ 84ට කාන්තාවන් 33 දෙනෙකු සහ පිරිමි පුද්ගලයින් 51ක් අයත්.\nමෙරට දෛනික කොවිඩ් ආසාදිතයින්ගේ සංඛ්‍යාව සියයට අඩුවෙන් වාර්තා වූයේ දින 41කට පසුවයි.\nඅවසන් වරට මෙරටින් 100ට වඩා අඩුවෙන් එනම් කොවිඩ් මරණ 94ක් වාර්තා වුණේ අගෝස්තු 8 වැනිදායි.\nකෙසේ වෙතත් මෙරට සමස්ත කොවිඩ් මරණ සංඛ්‍යාව ඊයේ 12,000 ඉක්මවා ගිය අතර එම සංඛ්‍යාව දැක්වෙන්නේ 12,022ක් ලෙසයි.\nගෙවුණු දිනයේ මෙරටින් නව කොවිඩ් ආසාදිතයින් 1986 දෙනෙකු වාර්තා වුණා.\nඔවුන් අතරින් ආසාදිතයින් 1,983 දෙනෙකු අලුත් අවුරුදු පොකුරේ ආශ්‍රිතයින් වන අතර විදේශියන් සිට පැමිණි තිදෙනෙක්ද ඒ අතරට අයත්.\nමෙරටින් දෛනිකව කොවිඩ් ආසාදිතයින් 2000ට අඩුවෙන් වාර්තා වූයේ දින 51කට පසුවයි.\nමෙරට දෛනික කොවිඩ් ආසාදිතයින් 2000ට වඩා අඩුවෙන් මීට පෙර අවසන් වරට වාර්තා වූයේ පසුගිය ජූලි මස 28 වැනිදායි.\nමේ අතර තවදුරටත් රෝහල්ගතව ප්‍රතිකාර ලබන කොවිඩ් ආසාදිතයින්ගේ සංඛ්‍යාව 59,700ක්.\nමේ වන විට පුද්ගලයින් 431,036 දෙනෙකු ප්‍රතිකාර ලබා රෝහල්වලින් පිටව ගොස් ඇති බව වසංගත රෝග විද්‍යා ඒකකය පවසනවා.\nමහනුවර ප්‍රදේශයේ පිරිස් සඳහා ස්පුට්නික් වී එන්නතේ දෙවන මාත්‍රාව ලබාදීම ප්‍රමාද වීම පසුගිය දිනවල දැඩි ලෙස කතා බහට ලක් වූ කරුණක්.\nඑම ප්‍රමාදවීමට හේතු දක්වමින් සෞඛ්‍ය බලධාරීන් පවසා සිටියේ රුසියාව ස්පුට්නික් වී එන්නත වෙනත් රටවල් සඳහා අපනයනය කිරීම යම් තරමකට සීමා කර ඇති බවයි.\nකෙසේ වෙතත් රුසියානු රජය සමඟ රාජතාන්ත්‍රික මට්ටමින් කළ ඉල්ලීමකට අනුව ඔවුන් මෙරටට එම එන්නත් මාත්‍රා තොගය ලබාදීමට එකඟතාවය පළ කළා.\nඒ අනුව ඊට අදාළ ස්පුට්නික් වී එන්නතේ දෙවන මාත්‍රා 120,000ක් අද අළුයම මෙරටට රැගෙන එනු ලැබුවා.\nඑම ස්පුට්නික් වී එන්නතේ දෙවන මාත්‍රා අනිද්දා සිට මහනුවර ප්‍රදේශයේ ජනතාවට ලබාදීමට කටයුතු කරන බවයි රාජ්‍ය අමාත්‍ය චන්න ජයසුමන මහතා අප කළ විමසීමකදී සඳහන් කළේ.\nමෙරට එන්නත්කරණ වැඩසටහන අද දිනයේත් ක්‍රියාත්මක වනවා.\nමේ අතර කොවිඩ් ආසාදිතයින් අතරින් කළු දිලීර රෝගය වැළඳුණු රෝගීන් වාර්තා වන පසුබිමක ඊටත් වඩා අවදානම් සහගත නියුමෝනියා හේතුකාරක දිලීර රෝගයක් පිළිබඳව දිලීරවේදය පිළිබඳ විශේෂඥ ප්‍රිමාලි ජයසේකර මහත්මිය අනතුරු අඟවනවා.\nමේ අතර පශ්චාත් කොවිඩ් තත්ත්වයන් ළමුන් සහ තරුණ පිරිස් අතර බහුලව දක්නට ලැබෙන බවයි කායික රෝග පිළිබඳ විශේෂඥ වෛද්‍ය ප්‍රියංකර ජයවර්ධන මහතා පවසන්නේ.\nඊයේ දිනයේ කොවිෂීල්ඩ් එන්නතේ පළමු මාත්‍රාව පුද්ගලයින් 886 දෙනෙකුට සහ දෙවැනි මාත්‍රාව 42496 දෙනෙකුට ලබා දී ඇති අතර සයිනොෆාම් එන්නතේ පළමු මාත්‍රාව පුද්ගලයින් 22430 දෙනෙකුට හා දෙවැනි මාත්‍රාව 41,619 දෙනෙකුට ලබා දී තිබෙනවා.\nඊට අමතරව ෆයිසර් එන්නතේ පළමු මාත්‍රාව 612කට සහ දෙවැනි මාත්‍රාව 90 දෙනෙකුට ලබා දී තිබෙනවා.\nමොඩර්නා එන්නතේ පළමු මාත්‍රාව පුද්ගලයින් 4210 දෙනෙකුට සහ දෙවැනි මාත්‍රාව 460 දෙනෙකුට ලබා දී ඇති අතර ඒ අනුව ඊයේ දිනය වන විට මෙරට පූර්ණ එන්නත්කරනයට ලක්වූ සමස්ත සංඛ්‍යාව 1,446,704ක්.\nමේ අතර තංගල්ල මූලික රෝහලේ සුව සේවකයින්ගේ මානසික මට්ටම වර්ධනය කිරීමේ අරමුණින් ජාතික තරුණ සේවා සභාව සංගීත ප්‍රසංගයක් සංවිධාන කර තිබුණා.",
       "URL": "https://www.hirunews.lk/282638/කොළඹ-ජාතික-රෝහලේ-මියගිය-239ගෙන්-220ක්ම-එන්නත්-දෙකම-නොගත්-පුද්ගලයින්-බව-හෙළිවේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1682"
}