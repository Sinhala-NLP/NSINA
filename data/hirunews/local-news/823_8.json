{
       "Source": "hirunews",
       "Timestamp": "Wednesday, 05 October 2022 - 17:27",
       "Headline": "මුදල් කොල්ලකෑමකට අදාළ සැකකරුවන් 6ක් අත්අඩංගුවට",
       "News Content": "පුනරින් පරමන්කිරායි ප්‍රදේශයේදී ඊයේ (04) සිදුවූ මුදල් කොල්ලකෑමකට සම්බන්ධ සැකකරුවන් 6 දෙනෙකු පොලිස් අත්අඩංගුවට ගෙන තිබෙනවා.\nමුදල් කොල්ලකෑම සම්බන්ධයෙන් ඊයේ සවස පුනරින් පොලිසියට ලැබුණු පැමිණිල්ලකට අනුව සිදු කළ විමර්ශණයකදීයි සැකකරුවන් අත්අඩංගුවට පත්වී ඇත්තේ.\nපැමිණිල්ල සිදු කළ කාන්තාව පෙරේදා (03) තම පුත්‍රයා සහ දියණියන් දෙදෙනා සමග වාහනයක් මිලට ගැනීම සඳහා කිලිනොච්චිය ප්‍රදේශයේ පැමිණ තිබෙනවා.\nඑහිදී එම කාන්තාවගේ හිතවතෙකු ද වන එක් සැකකරුවෙකුගේ නිවසේ එදින රාත්‍රී නතර වී සිට ඇති අතර ඊයේ එම සැකකරු සහ ඔහුගේ මිතුන් කිහිප දෙනෙකු සමග ඔවුන් විසින් සොයාදෙනු ලැබූ වාහනයක් මිලදී ගැනීම සඳහා පරමන්කිරායි ප්‍රදේශයට ගොස් ඇතැයි සඳහන්.\nඑහිදී මෙම කාන්තාවට අදාළ වාහනය පෙන්වන අවස්ථාවේ ඔවුන් සමග පැමිණි පුද්ගලයෙකු විසින් ඇයගේ ගෙලට පිහියක් තබා ඇය සතුව තිබූ රුපියල් ලක්ෂ 13ක මුදල් සහිත බෑගය කොල්ලකා තවත් සැකකරුවෙකු ද සමග යතුරුපැදියකින් පළාගොස් ඇති බවටයි විමර්ශනයේදී අනාවරණ වී ඇත්තේ.\nඅත්අඩංගුවට ගත් සැකකරුවන් අවුරුදු 22, 23, 26, 27, 31 සහ 41 වයස්වල පසුවන පරන්තන් හා පුනරින් ප්‍රදේශවල පදිංචිකරුවන් බවට සඳහන්.\nඔවුන් කිලිනොච්චි මහේස්ත්‍රාත් අධිකරණයට ඉදිරිපත් කිරීමට නියමිත අතර පුනරින් පොලිසිය වැඩිදුර පරීක්ෂණ සිදුකරනවා.",
       "URL": "https://www.hirunews.lk/317110/මුදල්-කොල්ලකෑමකට-අදාළ-සැකකරුවන්-6ක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=823"
}