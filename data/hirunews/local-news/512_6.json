{
       "Source": "hirunews",
       "Timestamp": "Sunday, 26 February 2023 - 11:54",
       "Headline": "විදේශිකයෙකුගේ අස්ථානගත වූ මුදල් බෑගය සොයා දුන් ලාංකිකයා",
       "News Content": "සංචාරකයට ශ්‍රී ලංකාවට පැමිණ වැලිගම ප්‍රදේශයේ නවාතැන් ගෙන සිටි විදේශීය ජාතිකයෙකුගේ මුදල් ඇතුළු වටිනා ලියකියවිලි ඇතුළත් ගමන් බෑගයක් අසුලාගත් තරුණයෙකු එය නැවතත් අදාළ සංචාරකයාට පිරිනැමීමට කටයුතු කර තිබෙනවා.\nමෙලෙස සිය අත්‍යවශ්‍ය ගමන් මල්ල අස්ථානගත වී ඇත්තේ ඉතාලි ජාතිකයෙකුගේ බවයි අප ප්‍රාදේශීය වාර්තාකරු පැවසුවේ.\nමෙරටට පැමිණි ඉතාලි ජාතිකයෙකු ඇතුළු පිරිසක් වැලිගම - ගන්දූව ආසන්නයේ මුහුදු තීරයේ විනෝද වෙමින් සිටින අවස්ථාවේදියි ඔහුගේ මුදල් සහිත බෑගය අස්ථානගතව ඇත්තේ.\nපසුව එම ප්‍රදේශයේ ම සංචාරක කටයුතුවල නිරත වන නිරෝෂ් අමිල නමැත්තෙකුට මෙම බෑගය හමුවීමෙන් පසුව දැඩි පරිශ්‍රමයකින් අනතුරුව හිමිකරු සොයාගැනීමට ඔහු හැකිවී තිබෙනවා.\nසිය අස්ථානගත වූ මුදල් සහිත බෑගය ලැබුණු ඉතාලි ජාතික ආටර් බ්‍රෙටිස්ලාව් පැවසුවේ, ශ්‍රී ලාංකිකයින් මේ වනවිට දැඩි ආර්ථික අර්බුදයකට මුහුණදී ඇති මොහොතක වුවත්, මෙවැනි මුදල් සහිත බෑගයක් යළිත් කිසිදු අඩුවකින් තොරව මා හට ලැබෙන්නට සැලැස්වීම බොහොමත් ම වටිනා සිදුවීමක් බවයි.\nඑමෙන්ම තමන් හැමදාම ශ්‍රී ලංකාවටත්, ශ්‍රී ලාංකිකයින්ටත් ආදරය කරන අතර, මෙවැනි මිනිසුන්ගෙන් ශ්‍රී ලංකාව දියුණු වීමට ආදර්ශ සපයන බවත් හෙතෙම ප්‍රකාශ කළා.",
       "URL": "https://www.hirunews.lk/328360/විදේශිකයෙකුගේ-අස්ථානගත-වූ-මුදල්-බෑගය-සොයා-දුන්-ලාංකිකයා",
       "Category": "Local News",
       "Parent URL": "https://www.hirunews.lk/local-news.php?pageID=512"
}