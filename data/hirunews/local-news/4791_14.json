{
       "Source": "hirunews",
       "Timestamp": "Thursday, 17 November 2016 - 18:08",
       "Headline": "සාලාවේ ජනතාවට ලිඛිත පොරොන්දුවක්",
       "News Content": "කොස්ගම - සාලාව අවි ගබඩාව පිපිරීමෙන් විපතට පත් ජනතා එකමුතුව සංවිධාන කර තිබූ විරෝධතා ව්‍යාපාරය තාවකාලිකව අත්හිටුවූවා.\nඒ, අදාළ ගැටලූව සඳහා සති දෙකක් ඇතුළත විසඳුම් ලබාදෙන බවට ජනාධිපති මහජන සම්බන්ධතා පිළිබඳ අතිරේක ලේකම් සුනන්ද කාරියප්පෙරුම ලබාදුන් ලිඛිත පොරොන්දුවක් මතයි.\nසාලාවේ යුද හමුදා කඳවුරේ සිදුවු පිපිරීමෙන් විපතට පත්වු ප්‍රදේශවාසීන් පිරිසක් අද (17) දහවල් කොටුව දුම්රියපොල ඉදිරිපිට විරෝධතාවයක නිරත වුණා.\nපසුව ඔවුන් ජනාධිපති ලේකම් කාර්යාලය දක්වා ගමන් කිරීමට උත්සාහ කළා.\nඑම හේතුව මත ලෝටස් වටරවුමෙන් ගාලූ මුවදොර දෙසට පිවිසෙන මාර්ගය තාවකාලිකව වසා දැමීමට සිදුවු අතර, විරෝධතාකරුවන්ට ජනාධිපති ලේකම් කාර්යාලයට ඇතුළු වීමට අවසර හිමිවූයේ නැහැ.\nකෙසේ වෙතත්, විරෝධතාකරුවන්ගෙන් 15 දෙනෙකුට ජනාධිපති ලේකම් කාර්යාලයට යෑමට අවස්ථාව හිමිවුණා.\nඑහිදී ඔවුන් හට ලිඛිතව ලබාදී ඇත්තේ පවතින ගැටලූ සම්බන්ධයෙන් සොයා බලා කඩිනම් විසඳුම් ලබාදෙන බවයි.\nපසුගිය ජුනි 05 වනදා සිදුවු පිපිරීමෙන් කඳවුර ආසන්නයේ පිහිටි ග්‍රාමසේවා වසම් 10 ක නිවාස 300 ක් පමණ මුළුමනින්ම විනාශයට පත් වුණා.\nතවද නිවාස හා දේපළ රැසකට හානි සිදුවු අතර, අවස්ථා කිහිපයකදී ප්‍රදේශයේ ජනතාව විරෝධතාවල සහ උද්ඝෝෂණවල නිරත වුණේ සිදුවු හානිවලට නිසි වන්දි මුදලක් නොලැබුණු බව පවසමින්.",
       "URL": "https://www.hirunews.lk/147758/සාලාවේ-ජනතාවට-ලිඛිත-පොරොන්දුවක්",
       "Category": "Local News",
       "Parent URL": "https://www.hirunews.lk/local-news.php?pageID=4791"
}