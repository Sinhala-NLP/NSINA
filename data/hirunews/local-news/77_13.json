{
       "Source": "hirunews",
       "Timestamp": "Thursday, 24 August 2023 - 9:00",
       "Headline": "වැඩි පොලී දෙනවා කියා ගාල්ලම රැවටූ කතක් විදෙස් මත්පැන් ජාවාරමක",
       "News Content": "ජනතාවගේ මුදල් වංචා කරමින් නීති විරෝධිව වත්කම් රැස් කිරීම සම්බන්ධයෙන් පසුගිය 21 වන දා අපරාධ පරීක්ෂණ දෙපාර්තමේන්තුවේ නීති විරෝධී වත්කම් විමර්ශන කොට්ඨාසයේ නිලධාරීන් විසින් කාන්තාවක් අත්අඩංගුවට ගෙන තිබෙනවා.\nමෙම කාන්තාව විසින් විදෙස් මත්පැන් ගෙන්වා අලෙවි කිරීමේ ව්‍යාපාරයකට මුදල් ආයෝජනය කරන බව කියමින්, ඉහළ පොලියක් දෙන බව පවසා ගාල්ල හා ඒ අවට පදිංචි පුද්ගලයන් විශාල පිරිසක් රවටා රුපියල් කෝටි ගණනක මුදල් වංචා කර ඇති බවයි නීති විරෝධී වත්කම් විමර්ශන කොට්ඨාසය පවසන්නේ.\nසැඟව සිටියදී අත්අඩංගුවට ගත් මෙම කාන්තාව ප්‍රතිඅපනයනය කරන මුවාවෙන් මිල අධික විදෙස් මත්පැන් මෙරටට ගෙන්වා බෙදා හැරීමේ ජාවාරමක නිරතව සිට ඇති බවට තොරතුරු රැසක් අපරාධ පරීක්ෂණ දෙපාර්තමේන්තුවේ නීති විරෝධී වත්කම් විමර්ශන කොට්ඨාසයට ලැබී ඇති බව වාර්තා වෙනවා.\nනීති විරෝධී වත්කම් විමර්ශන කොට්ඨාසය පවසන්නේ මෙම ජාවාරම කර ගෙන යෑම සඳහා දූෂිත රේගු නිලධාරීන්ගේ ද සහාය ලැබී ඇති බවයි.\nඑලෙස ඇයට සහාය දෙන බවට සැක රේගු නිලධාරියෙක් හඳුනාගෙන ඇති අතර නීති විරෝධී වත්කම් විමර්ශන කොට්ඨාසයේ නිලධාරීන් විසින් ඔහුගෙන් ප්‍රශ්න කර තිබුණා.\nඑහිදී ඔහු පවසා ඇත්තේ තමා ඇයට මුදල් දී වංචාවට හසුවී සිටින්නකු බවයි. එහෙත් එම රේගු නිලධාරියා ඒ ගැන කිසිදු පොලිසියකට පැමිණිලි කර නැති බව විමර්ශනයේදී පෙනී ගොස් තිබෙනවා.\nමෙම කාන්තාව විසින් විදෙස් මත්පැන් කන්ටේනර් පිටින් මෙරටට ප්‍රතිඅපනයනය කිරීමේ මුවාවෙන් රැගෙන විත් මෙම ජාවාරම කරගෙන ගොස් ඇති බව විමර්ශනයේදී අනාවරණය වී ඇති බවයි වාර්තා වන්නේ.\nඑමෙන්ම, ඇයට ගනුදෙනුකරුවන්ට මුදල් දීමට නොහැකි වී ඇත්තේ ප්‍රති නැව්ගත කිරීමේ මුවාවෙන් ගෙන්වන ලද විදෙස් මත්පැන් තොගයක් රේගුවේ සිරවීමක් හෝ රට තුළට ගෙන්වා ගැනීමට නොහැකි වීමක් හේතුවෙන්.\nරුපියල් කෝටියකට වැඩි මුදල් ඇයට දුන් පුද්ගලයන් ද සිටින බව නීති විරෝධී වත්කම් විමර්ශන කොට්ඨාසය පවසනවා.\nමාලදිවයිනට ප්‍රතිඅපනයනය කරන මුවාවෙන් යුරෝපීය රටවලින් මිල අධික මත්පැන් ගෙන්වා රට අභ්‍යන්තරයේ ඇති ගුදම්වල එම කන්ටේනර් තබා එහි ඇති රේගු මුද්‍රා කඩා එහි ඇති මත්පැන් ඉවත් කර ඒ වෙනුවට බෝතල්වලට ජලය පුරවා නැවත රේගුවේ මුද්‍රා හොරට තබා එම කන්ටේනර් මාලදිවයිනට නැව්ගත කිරීමේ ජාවාරමක් ද අනාවරණය වී තිබෙනවා.\nඅත්අඩංගුවට ගත් මෙම කාන්තාව පෙරේදා (22) ගාල්ල මහේස්ත්‍රාත් අධිකරණයට ඉදිරිපත් කිරීමෙන් අනතුරුව රුපියල් ලක්ෂ 500ක ශරීර ඇපයක් මත මුදාහරිනු ලැබුවා.",
       "URL": "https://www.hirunews.lk/345894/වැඩි-පොලී-දෙනවා-කියා-ගාල්ලම-රැවටූ-කතක්-විදෙස්-මත්පැන්-ජාවාරමක",
       "Category": "Local News",
       "Parent URL": "https://www.hirunews.lk/local-news.php?pageID=77"
}