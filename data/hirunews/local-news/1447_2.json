{
       "Source": "hirunews",
       "Timestamp": "Wednesday, 05 January 2022 - 16:28",
       "Headline": "30 හැවිරිදි පියාට ජීවිතය අහිමි කළ කර්මාන්තශාලා අනතුර",
       "News Content": "මිල්ලනිය පරගස්තොට ටයර් නිෂ්පාදන ආයතනයක් තුළදී නිෂ්පාදන භාණ්ඩ යන්ත්‍රයක් තුළට ගෙනයාම සඳහා භාවිතා කරන විදුලි සෝපානයට හිස සිරවීමෙන් පුද්ගලයෙක් එම ස්ථානයේදීම මිය ගොස් ඇතැයි මිල්ලනිය පොලීසිය පවසනවා.\nඅනතුරින් මියගොස් ඇත්තේ මොරන්තුඩුව තරුණ සේවා මාවතේ පදිංචිව සිටි නිලූක තනූජ ද සිල්වා නමැති 30 හැවිරිදි එක් දරු පියෙක්.\nමියගිය පුද්ගලයා තවත් සේවකයන් ප්පිරිසක් සමඟ ටයර් නිෂ්පාදන යන්ත්‍රයේ සේවය කරමින් සිටියදී මෙම හදිසි අනතුර වී ඇතැයි පොලිසිය ප්‍රකාශ කළා.\nඅනතුර හේතුවෙන් හිසට සිදු වූ බරපතළ තුවාල සහිතව හොරණ මූලික රෝහලට ඇතුළත් කරන විටත් ඔහු මියගොස් සිටි බව එම රෝහලේ ප්‍රකාශකයෙක් පැවසුවා.\nමළ සිරුර හොරණ මූලික රෝහලේ මෘත ශරීරාගාරයේ තැන්පත් කර ඇති අතර පී. සී. ආර් පරීක්ෂණයකින් අනතුරුව පශ්චාත් හදිසි මරණ පරීක්ෂණය පැවැත්වීමට නියමිතයි.",
       "URL": "https://www.hirunews.lk/293111/30-හැවිරිදි-පියාට-ජීවිතය-අහිමි-කළ-කර්මාන්තශාලා-අනතුර",
       "Category": "Local News",
       "Parent URL": "https://www.hirunews.lk/local-news.php?pageID=1447"
}