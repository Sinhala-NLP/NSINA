{
       "Source": "hirunews",
       "Timestamp": "Wednesday, 07 September 2022 - 8:15",
       "Headline": "වැලිගම මඟුල් සාදයකට රිංගා ආහාර ගත් නිසා දණ ගැස්වූ හතර දෙනා අවවාද කර මුදා හැරෙයි (වීඩියෝ)",
       "News Content": "වැලිගම නගර ශාලාවේ පැවැති විවාහ උත්සවයකට බලහත්කාරයෙන් ඇතුළු වී ආහාර ලබා ගැනිමට උත්සහ කිරීමේ දී පොලිස් භාරයට ගත් තරුණයින් සිවු දෙනා අවවාද කිරිමෙන් පසු මුදා හැර තිබෙනවා.\nවැලිගම නගර ශාලාවේ පැවැති විවාහ උත්සවයක් අතරතුර තරුණයින් සිවු දෙනෙකු ඊට බලහත්කාරයෙන් ඇතුළු වී ආහාර ලබා ගැනිමට උත්සහා කරනු ලැබුවේ පසුගිය ඉරිදා යි.\nඑහි දී විවාහ මංගලය සංවිධානය කළ පිරිස ඒ පිලිබඳ නගරාධිපතිනි ජි.ජි.එච්. යමුනා කාන්ති දැනුවත් කරනු ලැබුවා.\nඊට පසු පොලිස් හදිසි ඇමතුම් අංකයට ලබා දුන් තොරතුරක් මත අදාළ තරුණයින් පිරිස, වැලිගම පොලිසිය වෙත රැගෙන ගොස් තිබෙනවා.\nඑහි දී තරුණයින් සිවු දෙනාගේ දෙමාපියන්ද පොලිසියට කැඳවා සිද්ධිය පිලිබඳව පැහැදිලි කළ ඇති බවයි වාර්තා වන්නේ.\nඉන්පසු අවුරුදු 16,17, සහ 18 වයස්වල පසුවන මෙම තරුණයින් සිවු දෙනා අවවාද කිරිමෙන් පසු මුදා හැරි බවයි පොලිසිය සඳහන් කළේ.\nමෙම තරුණයන් දින කිහිපයක සිට වැලිගම නගර ශාලාවේ පවත්වන විවාහ උත්සවවලට බලහත්කාරයෙන් ඇතුළු වී ආහාර ලබා ගන්නා බවට තොරතුරු ලැබි ඇති බවයි පොලිසිය වැඩිදුරටත් සඳහන් කළේ.",
       "URL": "https://www.hirunews.lk/314747/වැලිගම-මඟුල්-සාදයකට-රිංගා-ආහාර-ගත්-නිසා-දණ-ගැස්වූ-හතර-දෙනා-අවවාද-කර-මුදා-හැරෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=886"
}