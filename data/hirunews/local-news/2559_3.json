{
       "Source": "hirunews",
       "Timestamp": "Sunday, 26 July 2020 - 17:39",
       "Headline": "වාහනවල ව්‍යාජ ලෙස චැසි අංක සහ එන්ජින් අංක වෙනස් කළ ගරාජයක් වටලයි",
       "News Content": "යතුරුපැදි ඇතුළු වාහනවලට ව්‍යාජ චැසි අංක සහ එන්ජින් අංක වාත්තු කිරීම් සිදුකළ ස්ථානයක් අලවතුගොඩ පොලීසිය අද (26) වටලා තිබෙනවා.\nඅලවතුගොඩ පොලීසියට ලද තොරතුරක් මත අකුරණ ප්‍රදේශයේ පවත්වාගෙන යනු ලැබූ ගරාජයකුයි මෙලෙස වටලා තිබෙන්නේ.\nඑහිදී, එම ගරාජයේ ව්‍යාජ ලෙස එන්ජින් අංක සහ චැසි අංක වාත්තු කර තිබූ යතුරු පැදියක් පොලීසිය විසින් සොයා ගෙන තිබෙනවා.\nපොලීසිය පවසන්නේ මේ සම්බන්ධයෙන් ගරාජයේ හිමිකරුගෙන් සිදුකළ වැඩිදුර ප්‍රශ්න කිරීමේදී  එම ගරාජයේ තිබී  ව්‍යාජ ලෙස අංක වාත්තු කිරීම සඳහා යොදා ගන්නා අක්ෂර 89 ක් සහ ඒ සඳහා යොදාගත් උපකරණ ද සොයා ගැනීමට හැකිවූ බවයි.\nධාවන තත්ත්වයේ නොමැති වාහන හෝ යතුරුපැදිවල ලියාපදිංචි සහතිකය සොයාගෙන ඊට අනුකූලව චැසි සහ එන්ජින් අංක වෙනස් කර වාත්තු  කිරීම මෙහිදී  සිදුකර ඇති බවයි වැඩිදුර විමර්ශනවලදී අනාවරණය වී ඇත්තේ.\nමේ සම්බන්ධයෙන් ගරාජයේ හිමිකරු අත්අඩංගුවට ගෙන ඇති අතර ඔහු මහනුවර මහේස්ත්‍රාත් අධිකරණය වෙත ඉදිරිපත් කිරීමට නියමිතයි.",
       "URL": "https://www.hirunews.lk/246451/වාහනවල-ව්‍යාජ-ලෙස-චැසි-අංක-සහ-එන්ජින්-අංක-වෙනස්-කළ-ගරාජයක්-වටලයි",
       "Category": "Local News",
       "Parent URL": "https://www.hirunews.lk/local-news.php?pageID=2559"
}