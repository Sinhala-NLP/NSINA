{
       "Source": "hirunews",
       "Timestamp": "Thursday, 10 March 2022 - 14:33",
       "Headline": "රුපියලේ ඓතිහාසික අවප්‍රමාණයක් (වීඩියෝ)",
       "News Content": "වෙළඳපොළ අගය මත විනිමය අනුපාතිකය තීරණයට වීමට ඉඩ හැරීමටත් සමග ඇමෙරිකානු ඩොලරයක විකුණුම් මිල රුපියල් 260 ක් දක්වා අද (10) ඉහළ ගියා.\nමෙය ඉතිහාසයේ රුපියලකින් සිදුවූ දැවැන්තම අවප්‍රමාණයයි.\nඑමෙන්ම, විදේශ විනිමය හිඟයත් සමග කෙටි කාලීන පිලියමක් ලෙස ඇතැම් භාණ්ඩ ආනයනය සඳහා සීමා පැනවීම හේතුවෙන් සංචාරක කර්මාන්තයට ද බලපෑම් එල්ල වී ඇති බවට මැසිවිලි නැගෙනවා.\nවිවිධ පාර්ශවලින් එල්ල වූ දැඩි බලපෑම් මධ්‍යයේ රුපියලට සාපේක්ෂව ඇමෙරිකානු ඩොලරයේ අගය ස්ථාවරව පවත්වාගෙන යාමට මහබැංකුව කටයුතු කළා.\nකෙසේ වෙතත්, එම ප්‍රතිපත්තිය වෙනස් කරමින් පසුගිය සඳුදා මහබැංකුව විනිමය අනුපාතිකය වෙළඳපොල අගය මත තීරණය කිරීමට ඉඩ හැරියා.\nඒ අනුව, ඊයේ (09) රුපියල් 230 ක් ලෙස ඩොලරයේ අගය සටහන් වූ අතර, අද දිනය වනවිට ඉතිහාසයේ වැඩිම අවප්‍රමාණය සටහන් කරමින් එක් දිනක දී ඩොලරයේ රුපියල් අගය 260 ක් දක්වා සියයට 30කට ආසන්න අගයකින් අවප්‍රමාණය වුණා.\nමේ අතර, යුරෝ මුදල් ඒකකයක මිල රුපියල් 290.22 ක් ලෙස චීන යුවාන් ඒකකයක මිල රුපියල් 41.48 ක් ලෙසත් ස්ටර්ලින් පවුම් එකක මිල රුපියල් 343.52ක් ලෙසත් අද සටහන් වී තිබෙනවා.\nමේ අතර, විදේශ විනිමය මත ඇතිව තිබෙන පීඩනය අවම කර ගැනීමේ ආර්ථික මෙවලමක් ලෙස භාණ්ඩ 367 ක් අත්‍යාවශ්‍ය නොවන පදනම යටතේ ආනයන සීමාවන්ට යටත් කිරීමට රජය ඊයේ තීරණය කළා.\nඅදාළ ආනයනික භාණ්ඩ මත බදු පැනවීම සහ විශේෂ ආනයන බලපත්‍රයක් ලබා ගැනීමේ කොන්දේසිය පැනවීම මගින් මෙම භාණ්ඩවල ආනයන සීමා කරන බවයි සඳහන් වුණේ.\nආනයන බලපත්‍රය, ආනයන අපනයන පාලක විසින් නිකුත් කරන අතර ඒ සඳහා අනුමැතිය ලබාදීමේ බලධාරියා වන්නේ මුදල් අමාත්‍යාංශ ලේකම්වරයායි.\nකිරි ආශ්‍රිත නිෂ්පාදන, පලතුරු, චොකලට්, දුම්කොළ නිෂ්පාදන, රූපලාවන්‍ය ද්‍රව්‍ය, ඉලෙක්ට්‍රොනික උපකරණ, අත්ඔරලෝසු, බිත්ති ඔරලෝසු සහ ක්‍රීඩා භාණ්ඩ ඇතුලු කාණ්ඩ 20කට අයත් භාණ්ඩ 367 ක් සඳහායි මෙලෙස බලපත්‍ර ලබාගැනීමේ කොන්දේසිය පැනවෙන්නේ.\nඩොලරයේ අගය ඉහළ යාමට සාපේක්ෂව ඖෂධ මිල ඉහළ නැංවීමට රජය අද අවසර ලබා දුන්නා.\nකෙසේ වෙතත්, මෙම සීමා පැනවීම තුල සංචාරක ක්ෂේත්‍රයේ නිරතවන්නන් දැඩි අපහසුතාවකට පත්වනවා.\nආනයනික ආහාර පාන, මධ්‍යසාර හා දුම්කොළ නිෂ්පාදන මත පනවා ඇති බදු මෙලෙස දැඩි ලෙස සංචාරක ක්ෂේත්‍රයට බලපෑම් එල්ල කරන බවයි එම ක්ෂේත්‍රයේ නියුතු වූවන් පෙන්වා දෙන්නේ.\nකොවිඩ් ව්‍යාප්තියෙන් පසු සංචාරක කර්මාන්තය යම් පුනර්ජීවයක් ලබමින් පවතින අවස්ථාවක මෙලෙස යම් බාධාවන්ට ලක්වීම අනවශ්‍ය අර්බුදයක් බවයි ප්‍රධාන පෙලේ සංචාරක හෝටල් සමූහයක් වන ජෙට්වින් සමූහයේ සභාපති හිරාන් කුරේ කියා සිටියේ.\nපිටකොටුව ආශ්‍රිතව ගොඩනැගී ඇති ආර්ථික කටයුතුවලට ද මෙම සීමා පැනවීමත් සමග බලපෑම් එල්ල වී ඇති බව එම ව්‍යාපාරිකයන් සඳහන් කළා.\nමේ අතර රටේ පවතින ආර්ථික තත්ත්වය සම්බන්ධයෙන් මුදල් අමාත්‍ය බැසිල් රාජපක්ෂ පාර්ලිමේන්තුවට කරුණු නොදැක්වීම සම්බන්ධයෙන් අද සභාවේ සංවාදාත්මක තත්ත්වයක් ඇති වුණා.",
       "URL": "https://www.hirunews.lk/299151/රුපියලේ-ඓතිහාසික-අවප්‍රමාණයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1302"
}