{
       "Source": "hirunews",
       "Timestamp": "Monday, 10 December 2018 - 7:36",
       "Headline": "පොහොට්ටුවට සහය පළ කරන පක්ෂ නායකයින් අද ජනපති හමුවේ",
       "News Content": "ශ්‍රී ලංකා පොදුජන පෙරමුණට සහය පළ කරන දේශපාලන පක්ෂවල නායකයින් සහ ජනාධිපති මෛත්‍රීපාල සිරිසේන අතර හමුවක් අද පැවැත්වෙනවා.\nපෙරවරු 10ට ජනාධිපති ලේකම් කාර්යාලයේදී එය පැවැත්වෙන බවයි දේශපාලන ආරංචි මාර්ග සඳහන් කළේ.\nඊට සහභාගිවීමට පෙර එම දේශපාලන පක්ෂවල නායකයින් හිටපු ජනාධිපති මහින්ද රාජපක්ෂ හමුවීමට නියමිතව ඇත්තේ ඔහුගේ විජේරාමේ පිහිටි නිල නිවසේදීයි.\nඅනතුරුව ජනාධිපතිවරයා හමුවන ශ්‍රී ලංකා පොදුජන පෙරමුණට සහය පළ කරන දේශපාලන පක්ෂවල නායකයින් ශ්‍රේෂ්ඨාධිකරණ තීන්දුව ලැබීමෙන් පසු ගත යුතු දේශපාලන ක්‍රියාමාර්ග සහ මැතිවරණයක් පැවැත්වුවහොත් ඊට තරඟ කරන ආකාරය පිළිබදව සාකච්ඡා කරනු ඇති.\nමේ අතර, හිටපු අමාත්‍ය බැසිල් රාජපක්ෂ සහ ශ්‍රී ලංකා පොදුජන පෙරමුණට සහය පළ කරන දේශපාලන පක්ෂවල නායකයින් අතර හමුවක් එම පෙරමුණේ පක්ෂ කාර්යාලයේදී ඊයේ පැවැත්වුණා.\nඑහිදී අද දිනයේ ජනාධිපතිවරයා හමුවී සාකච්ඡා කළ යුතු කරුණු පිළිබදව ද අවධානයට යොමු වූ බවයි ජාතික නිදහස් පෙරමුණේ නායක, පාර්ලිමේන්තු මන්ත්‍රී විමල් වීරවංශ කියා සිටියේ.",
       "URL": "https://www.hirunews.lk/205831/පොහොට්ටුවට-සහය-පළ-කරන-පක්ෂ-නායකයින්-අද-ජනපති-හමුවේ",
       "Category": "Local News",
       "Parent URL": "https://www.hirunews.lk/local-news.php?pageID=3612"
}