{
       "Source": "hirunews",
       "Timestamp": "Friday, 06 August 2021 - 9:59",
       "Headline": "මීගොඩ පොලිසියේදී කාන්තාවක් දූෂණය කළ බවට චෝදනාවක්",
       "News Content": "මීගොඩ දාම්පේ ප්‍රදේශයේ කුලී නිවසක පදිංචිව සිටි කාන්තාවක් මීගොඩ පොලිසියේ නිලධාරීන් සිව් දෙනෙකු විසින් වරින්වර පොලිසිය තුලදීම දූෂණයට ලක් කිරීමේ සිද්ධියක් වාර්තා වනවා.\nඑමෙන්ම එම කාන්තාවගේ 12 හැවිරිදි දරුවා භාරකරුවන් කිසිවෙකුත් නොමැති බව පවසමින් පරිවාස භාරයට පත් කිරීමට මීගොඩ පොලිසිය  කටයුතු කර ඇති බවටයි චෝදනා එල්ල වන්නේ.\nමෙම කාන්තාව සිය සැමියා සහ 12  හැවිරිදි පුත්‍රයා සමගින් මීගොඩ දාම්පේ ප්‍රදේශයේ නිවසක් කුලියට ගෙන පදිංචිව සිට ඇති අතර එම නිවසේ කුලිය වැඩිවීම හේතුවෙන් තවත් කුඩා දරැවෙකු සිටින කාන්තාවක් සහ ඇයගේ මවට ද අදාළ නිවසේම කුලියට නවාතැන් ලබාදී තිබෙනවා.\nදෙවනුව කුලී නිවසට පැමිණි කාන්තාව දහවල් කාලයේදී වෙනත් පුරුෂයින් එම නිවසට ගෙන්වා ගැනීමේ සිද්ධියක් සම්බන්ධයෙන් දෙපාර්ශවය අතර බහින්බස් වීමක් සිදුවී ඇතැයි සඳහන්.\nඑහිදී පිටතින් පැමිණි පුද්ගලයා එම නිවසින් පළා ගොස් තිබෙනවා.\nපසුව වෙනත් පිරිමියෙකු අදාළ නිවසට රැගෙන ආ මෙම කාන්තාව තමන්ට අතවර කිරීමට කුලී නිවසේ පළමු හිමිකාර පුද්ගලයා පැමිණි බවටයි මීගොඩ පොලිසියට පැමිණිලි කර ඇත්තේ.\nඑම නිවස පළමුව කුලී පදනම මත ලබා ගත් පවුලේ මව ඇඟළුම් කම්හලක රැකියාව සඳහා ද පියා පෙදරේරු රැකියාව සඳහා ද පිටවී ගිය අවස්ථාවේදී නිවසේ සිටි 12 හැවිරිදි දරුවා අනෙක් කුලීකාර කාන්තාවන් දෙදෙනා විසින් බලහත්කාරයෙන් රැගෙන ගොස් මීගොඩ පොලිසියට භාර දී තිබෙනවා.\nපසුව එම ඔහු තම භාරයට ගත් මීගොඩ පොලිසිය පියාට දුරකථනයෙන් දන්වා ඇත්තේ දරුවා තම භාරයේ සිටින බවත් දරුවා අවශ්‍ය නම් පැමිණ පොලිසියට භාර වන ලෙසටයි.\nඑම අවස්ථාවේ පියා පෙදරේරු රැකියාව සඳහා දුර බැහැර ප්‍රදේශයකට ගොස් සිටි බැවින් සහ දරුවාගේ මව ඇඟළුම් ආයතනයේ සේවයේ යෙදී සිටින අවස්ථාවේ දුරකථනයක් නොමැති වීමත් යන කරුණු හේතුවෙන් මෙම තොරතුරු ඇයට ලබා දීමට හැකියාවක් ලැබී නැහැ.\nපසුව සවස මීගොඩ පොලිසියට ගිය අවස්ථාවේදී නිලධාරීන් පවසා ඇත්තේ දරුවා අධිකරණයට ඉදිරිපත් කරන බැවින් අධිකරණයේ දී දරුවා බේරා ගන්නා ලෙසටයි.\nඒ අනුව පසුදා මෙම මව දරුවා බේරා ගැනීමට ඉදිරිපත් වුව ද පොලිසිය අධිකරණයට දන්වා ඇත්තේ මවගේ චරිතය හොඳ නොවන බැවින් දරුවා අැය වෙත ලබාදීම නුසුදුසු බවයි.\nඒ අනුව දරුවා පරිවාස භාරයට පත් කිරීමට අධිකරණය නියෝග කර තිබෙනවා.\nඅනතුරුව මෙම කාන්තාව අධිකරණයේ සිට පිටතට පැමිණෙන අවස්ථාවේදී මීගොඩ පොලිසියේ නිලධාරීන් විසින් ඇය අත්අඩංගුවට ගෙන පොලිසියට රැගෙන ගොස් ඇතැයි සඳහන්.\nඑහිදී අැයව පොලිස් සිර මැදිරියේ රඳවා තබා පසුව රාත්‍රී 10.30ට පමණ පොලිසිය තුලම කාමරයකට රැගෙන ගොස් පොලිස් නිලධාරීන් සිව් දෙනෙකු විසින් වරින්වර දූෂණය කළ බවටයි චෝදනා එල්ල වන්නේ.\nමීට පෙර ද මේ ආකාරයෙන් ම මීගොඩ පොලිසිය තුලදී නිලධාරීන් තිදෙනෙකු විසින් තමා දූෂණයට ලක් කළ බව එම කාන්තාව ප්‍රකාශ කරනවා.\nමේ වන විට දෙමාපිය තුරුලේ සිටි 12 හැවිරිදි  දරුවා කිසිදු හේතුවක් නොමැතිව අධිකරණයට ඉදිරිපත් කර පරිවාස භාරයට පත් කර ඇති අතර තමන් අත්අඩංගුවට ගෙන පොලිසිය තුලදීම  දූෂණයට ලක් කිරීමට කටයුතු කිරීමත් සම්බන්ධයෙන් තවමත් සාධාරණයක් ඉටුව නොමැති බවටයි ඔවුන් පෙන්වා දෙන්නේ.\nතම දරුවා තවමත් පරිවාස භාරයේ සිටින බැවින් තමන්ට සාධාරණයක් ඉටු කරන ලෙසට මෙම මව්පිය යුවළ ජනාධිපතිවරයාගෙන් ඉල්ලීමක් කරනවා.",
       "URL": "https://www.hirunews.lk/279002/මීගොඩ-පොලිසියේදී-කාන්තාවක්-දූෂණය-කළ-බවට-චෝදනාවක්",
       "Category": "Local News",
       "Parent URL": "https://www.hirunews.lk/local-news.php?pageID=1772"
}