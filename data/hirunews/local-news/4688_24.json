{
       "Source": "hirunews",
       "Timestamp": "Saturday, 28 January 2017 - 11:10",
       "Headline": "ආන්දෝලනයට ලක්වු ඝාතනයක සැකකරු අල්ලයි",
       "News Content": "පොළොන්නරුව නව නගරය ප්‍රදේශයේදී පොලිස් සැරයන්වරයකු ඝාතනය කිරීමට සම්බන්ධ ප්‍රධාන සැකකරු අත්අඩංගුවට ගෙන තිබෙනවා.\nඅපරාධ පරීක්ෂණ දෙපාර්තමේන්තුව විසින් අද අලුයම මෙම පුද්ගලයා අත්අඩංගුවට ගත් බවයි පොලිසිය සඳහන් කලේ.\nසැකකරු පසුගිය දෙසැම්බර් මස 16 වනදා ප්‍රභූ ආරක්ෂක අංශයේ ජ්‍යෙෂ්ඨ නියෝජ්‍ය පොලිස්පතිවරයකුගේ නිවසට ඇතුලුවී එහි සේවය කල පොලිස් සැරයන්වරයකු ඝාතනය කර තිබුනා.\nඑම සැරයන්වරයා සේවය කරනු ලැබුවේ ජනාධිපති ආරක්ෂක අංශයට අනුයුක්තවයි.\nජ්‍යෙෂ්ඨ නියෝජ්‍ය පොලිස්පතිවරයාගේ නිවසට ගිය අවස්ථාවේදී සැකකරු තියුණු ආයුධයකින් පහරදී සැරයන්වරයා ඝාතනය කල බවයි හෙළිවී ඇත්තේ.\nසිද්ධිය සම්බන්ධයෙන් අත්අඩංගුවට ගත් සැකකරු මත්ද්‍රව්‍ය භාවිතයට ඇබ්බැහිවුවකු වන අතර පොළොන්නරුව ප්‍රදේශයේ පදිංචිකරුවෙක් බව සඳහන්.\nමේවන විටත් ඔහුට එරෙහිව ගෙවල් බිඳුම් චෝදනා සම්බන්ධ නඩු 4 ක් අධිකරණයේ විභාග වෙමින් පවතින බවයි පොලිසිය කියාසිටියේ.\nඉතා සුක්ෂම සහ විද්‍යාත්මක අපරාධ විමර්ශණ ක්‍රමවේදයක් භාවිතයෙන් සිදුකල පරීක්ෂණ මත සැකකරු අත්අඩංගුවට ගත් බව ද පොලිසිය වැඩිදුරටත් සඳහන් කලා.",
       "URL": "https://www.hirunews.lk/153105/ආන්දෝලනයට-ලක්වු-ඝාතනයක-සැකකරු-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=4688"
}