{
       "Source": "hirunews",
       "Timestamp": "Tuesday, 25 May 2021 - 8:30",
       "Headline": "ගිනි ගැනීමට ලක්වන එක්ස්ප්‍රස් පර්ල් නැවේ පිපිරීමකින් තුවාල ලැබූ දෙදෙනෙක් ජාතික රෝහලට (වීඩියෝ)",
       "News Content": "කොළඹ වරාය ආසන්නයේ ගිනි ගැනීමකට ලක්ව තිබෙන එක්ස්ප්‍රස් පර්ල් රසායන ද්‍රව්‍ය ප්‍රවාහන නෞකාවේ සිදුවූ පිපිරීමකින් තුවාල ලැබූ දෙදෙනෙකු ජාතික රෝහලට ඇතුළත් කර තිබෙනවා.\nමේ අතර නෞකාවේ කාර්ය මණ්ඩල සාමාජිකයින්  25 දෙනා ශ්‍රී ලංකා නාවික හමුදාව විසින් ඉන් ඉවත් කරගෙන ඇති බවයි වාර්තා වන්නේ.\nඑසේම, නෞකාවේ ගින්න වර්ධනය වීමත් සමඟ එහි තිබූ බහාළුම් 08 ක් මේ වනවිට මුහුදට වැටී ඇති බව සමුද්‍රීය පරිසර ආරක්ෂණ අධිකාරියේ සභාපතිනී, නීතිඥ දර්ශනී ලහඳපුර සඳහන් කළා.\nකොළඹ වරායට නුදුරින් නැංගුරම් ලා ඇති සිංගප්පූරුවට අයත් ටොන් 37,000 ක් බරැති එක්ස්ප්‍රස් පර්ල් නෞකාවේ බහාලුම් 1,486ක් සමන්විත අතර එහි ගින්නක් හට ගනු ලැබුවේ පසුගිය 19 වනදායි.\nනෞකාවේ හටගෙන ඇති ගින්න පාලනය කිරීම සඳහා ශ්‍රී ලංකා නාවික හමුදාව, ශ්‍රී ලංකා වරාය අධිකාරිය සහ සිංගප්පූරු සමාගමක් ද හවුල් වී තිබෙනවා.",
       "URL": "https://www.hirunews.lk/272363/ගිනි-ගැනීමට-ලක්වන-එක්ස්ප්‍රස්-පර්ල්-නැවේ-පිපිරීමකින්-තුවාල-ලැබූ-දෙදෙනෙක්-ජාතික-රෝහලට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1930"
}