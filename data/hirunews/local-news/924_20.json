{
       "Source": "hirunews",
       "Timestamp": "Sunday, 21 August 2022 - 13:02",
       "Headline": "ජල බිල වැඩි කිරීම ඉපයීමේ හැකියාව අනුව - ක්‍රියාත්මක කිරීම කඩිනමින්",
       "News Content": "වැඩිවන ජල ගාස්තුව, ඉපයීමේ හැකියාව අනුව අය කිරීමට නව සැලැස්මක් සකස් කිරීම කෙරෙහි රජයේ අවධානය යොමුවී තිබෙනවා.\nවිෂය භාර අමාත්‍ය කෙහෙළිය රඹුක්වැල්ල පසුගිය දා ජල ගාස්තු ඉහළ දැමීම සම්බන්ධයෙන් වන යෝජනාව අමාත්‍ය මණ්ඩලය වෙත යොමු කළා.\nඑම යෝජනාව සඳහා මේ වනවිට අනුමැතිය හිමිවී ඇති අතර, කඩිනමින් එය ක්‍රියාත්මක කිරීමටද තීරණය කර තිබෙනවා.\nමේ වනවිට ක්‍රියාත්මක වන්නේ ඉහළ ආදායමක් ලබන අය මෙන්ම අඩු ආදායමක් ලබන අයද ජල ඒකකයක් සඳහා එකම පිරිවැයක් දැරීමේ ක්‍රමවේදයක්.\nඑම ක්‍රමවේදය වෙනුවට අඩු ආදායම්ලාභීන් වෙනුවෙන් සහනදායී ක්‍රමවේදයක් සකස් කිරීමටත්, ඉහළ ආදායම් ලබන මෙන්ම වැඩි ජල ඒකක ප්‍රමාණයක් භාවිත කරන පිරිස වෙනුවෙන් වෙනත් ක්‍රමවේදයක් සකස් කිරීමටත් ජල සම්පාදන මණ්ඩලය අවධානය යොමුකර තිබෙනවා.\nඒ අනුව ගෘහස්ථ පරිභෝජනය සඳහා අවශ්‍ය මූලික ජල පහසුකම් පමණක් සපයාගන්නා පිරිසගේ ජල ගාස්තු නව ක්‍රමවේදයට අනුව විශාල වැඩිවීමක් සිදු නොවනු ඇති බවයි වාර්තාවන්නේ.\nකෙසේ වෙතත් නළ ජලය උපයෝගී කරගනිමින් ව්‍යාපාරික කටයුතු සහ වෙනත් ආර්ථික කටයුතු සිදුකරන පිරිස සඳහා සැළකිය යුතු අය කිරීමක් නිර්දේශ කිරීම කෙරෙහිද අවධානය යොමුකර තිබෙනවා.",
       "URL": "https://www.hirunews.lk/313352/ජල-බිල-වැඩි-කිරීම-ඉපයීමේ-හැකියාව-අනුව-ක්‍රියාත්මක-කිරීම-කඩිනමින්",
       "Category": "Local News",
       "Parent URL": "https://www.hirunews.lk/local-news.php?pageID=924"
}