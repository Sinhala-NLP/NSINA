{
       "Source": "hirunews",
       "Timestamp": "Monday, 26 July 2021 - 6:37",
       "Headline": "බදියුදීන්ගේ බිරිඳ ඇතුළු සිව්දෙනා අද යළි අධිකරණය හමුවට",
       "News Content": "හිටපු අමාත්‍ය පාර්ලිමේන්තු මන්ත්‍රී රිෂාඩ් බදියුදීන්ගේ නිවසේ මෙහෙකාර සේවයේ යෙදී සිටියදී ඉෂාලිනී දැරිය පිළිස්සී මියයෑමේ සිද්ධියට අදාළව දැනට අත්අඩංගුවේ සිටින රිෂාඩ් බදියුදීන්ගේ බිරිඳ ඇතුලු තුන්දෙනා අද (26) යළි අධිකරණයට ඉදිරිපත් කිරීමට නියමිතයි.\nසිද්ධියට අදාළව අත්අඩංගුවට ගත් එම සැකකරුවන් පෙරේදා අධිකරණයට ඉදිරිපත් කෙරුණු අතර, පසුව නියෝග කෙරුණේ ඔවුන් පැය 48 ක් රඳවාගෙන ප්‍රශ්න කිරීමටයි.\nඒ අනුව රිෂාඩ් බදියුදීන් මන්ත්‍රීවරයාගේ බිරිඳගෙන් කිරුළපන පොලිසිය ප්‍රශ්න කෙරුණු අතර, ඇගේ පියා, සොහොයුරා සහ තැරැව්කරු ප්‍රශ්න කිරීම සඳහා යොමු කෙරුණේ බොරැල්ල පොලීසිය වෙතයි.\nමේ අතර පොලිස් මාධ්‍ය කොට්ඨාසය ඊයේ දිනයේ, මියගිය ඉෂාලිනි දැරිය සම්බන්ධයෙන් සිදුකරනු ලබන විමර්ශනවලට අදාළව නිවේදනයක් නිකුත් කරනු ලැබුවා.\nඑහි දැක්වෙන්නේ දැරිය සිටි කාමරයේ තිබී පිළිස්සී දැවී ගිය කොටස්ද සොයාගෙන ඇති අතර, ඒවා විශ්ලේෂණය සඳහා රජයේ රස පරීක්ෂකවරයා වෙත යොමුකර ඇති බවයි.\nදැනට පොලිස් කණ්ඩායම් කිහිපයක් මීට අදාළව විමර්ශන සිදුකරන අතර, ඊට  විශේෂඥ දැනුම ඇති ළමා හා කාන්තා කාර්යාංශයේ නිලධාරීන්, කොළඹ දකුණ අපරාධ කොට්ඨාසය හා බොරැල්ල පොලිස් ස්ථානයේ නිලධාරීන් එක්ව සිටිනවා.\nසිද්ධියට අදාළව ප්‍රකාශ හා නැවත ප්‍රකාශ 36 ක් පමණ මේ වනවිට සටහන් කර ඇති බව පොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ සඳහන් කළා.\nඑමෙන්ම අධිකරණ නියෝග අනුව දුරකථන විශ්ලේෂණ වාර්තා හා බැංකු ගිණුම් වාර්තා ලබාගෙන විමර්ශන කටයුතු සිදු කරනවා.\nදැරිය සිටි නිවසේ මෙහෙකාර තරුණයෙකුගේ ජංගම දුරකථනයද පොලිස් භාරයට ගෙන වැඩිදුර විමර්ශන සඳහා අපරාධ පරීක්ෂණ දෙපාර්තමේන්තුව වෙත භාරදී ඇති බව පොලිස් මාධ්‍ය කොට්ඨාසය නිකුත් කළ නිවේදනයේ වැඩිදුරටත් සඳහන්.",
       "URL": "https://www.hirunews.lk/278010/බදියුදීන්ගේ-බිරිඳ-ඇතුළු-සිව්දෙනා-අද-යළි-අධිකරණය-හමුවට",
       "Category": "Local News",
       "Parent URL": "https://www.hirunews.lk/local-news.php?pageID=1796"
}