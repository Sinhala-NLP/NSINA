{
       "Source": "hirunews",
       "Timestamp": "Monday, 27 July 2020 - 11:03",
       "Headline": "මට්ටක්කුලියේදී හෙරොයින් සමඟ ඇල්ලූ තරුණියකගේ ගිණුමක ලක්ෂ 16ක් (වීඩියෝ)",
       "News Content": "මට්ටක්කුලිය - සමිට්පුර ප්‍රදේශයේදි හෙරොයින් ග්‍රෑම් 32 ක් සමඟ අත්අඩංගුවට ගත් 24 හැවිරිදි තරුණියකගේ බැංකු ගිණුම් පරීක්ෂාවේදී මත්ද්‍රව්‍ය ජාවාරමෙන් උපයා ගත් රුපියල් ලක්ෂ 16 ක මුදලක් එහි ඇති බව විමර්ශනවලදී අනාවරණ වී තිබෙනවා.\nඅදාළ තරුණිය සමිට්පුර ප්‍රදේශයේදි අත්අඩංගුවට ගෙන තිබුණේ පසුගිය 16 වනදායි.\nඇය මේ මස 30 වනදා දක්වා දැනට රක්ෂිත බන්ධනාගාර ගත කර ඇති අතර, මට්ටක්කුලිය පොලීසිය සිදුකළ වැඩිදුර විමර්ශනවලදී අනාවරණ වී ඇත්තේ මෙම තරුණියගේ මවද මත්ද්‍රව්‍ය ජාවාරම සම්බන්ධයෙන් චෝදනා ලැබූ අයෙක් බවයි.\nමේ අතර බූස්ස බන්ධනාගාරයේ රඳවා සිටින විශේෂ ගණයේ අපරාධකරුවන් සමඟ සබඳතා පැවැත්වූ බව කියන නිලධාරින් පිරිසක් සම්බන්ධයෙන් බන්ධනාගාර දෙපාර්තමේන්තුව පරීක්ෂණ ආරම්භ කර තිබෙනවා.\nඑම දෙපාර්තමේන්තුවේ අභ්‍යන්තර ආරංචි මාර්ග සඳහන් කළේ මෙම නිලධාරීන් පිරිස, අපරාධකරුවන් සමඟ විවිධ තොරතුරු හුවමාරු කරගත් බවට සාධක පවතින බවයි.\nබූස්ස කඳවුරේ විශේෂ ගණයේ අපරාධකරුවන් 30 දෙනෙකු පමණ රඳවා සිටිනවා.\nඑම අපරාධකරුවන්ගේ පණිවුඩ පිටත සිටින ඔවුන්ගේ සමීපතමයන්ට ලබාදීම මෙම නිලධාරීන්ට එල්ලවන ප්‍රධානතම චෝදනාවයි.\nඒ අනුව ඒ සම්බන්ධයෙන් පුළුල් විමර්ශනයක් ආරම්භ කර ඇති බව බන්ධනාගාර දෙපාර්තමේන්තුව සඳහන් කළා.\nකෙසේ වෙතත් රැදවියන්ට පිටත පිරිස් සමඟ සබඳතා පවත්වාගෙන යාමට ඇති ඉඩ මේ වනවිට අහුරා ඇති බවයි බන්ධනාගාර දෙපාර්තමේන්තුව සඳහන් කළේ.\nරාජ්‍ය බුද්ධි සේවය සහ පොලිස් විශේෂ කාර්ය බලකාය බන්ධනාගාර සම්බන්ධයෙන් දැඩි අවධානයකින් පසුවන අතර, දුරකථන සංඥා විකෘති කිරීමේ උපකරණ ද බූස්ස ඇතුලූ බන්ධනාගාරවල සවිකර තිබෙනවා.\nඑමෙන්ම තමන් අත්අඩංගුවට ගැනීම වළක්වන නියෝගයක් නිකුත් කරන්නැයි ඉල්ලා මීගමුව බන්ධනාගාරයේ හිටපු අධිකාරී අනුරුද්ධ සම්පායෝ ගොනුකළ පෙත්සම අභියාචනාධිකරණයේදී අද සළකා බැලීමට නියමිතයි.\nමීගමුව බන්ධනාගාරයේ රැඳවියෙකුට ශීතකරණයක් ඇතුළු පහසුකම් ලබාදීමේ චෝදනා මත මෙම බන්ධනාගාර අධිකාරිවරයා සහ තවත් නිලධාරීන් තුන්දෙනෙකු අත්අඩංගුවට ගැනීමට පසුගිය 22 වනදා මීගමුව මහේස්ත්‍රාත් අධිකරණය වරෙන්තු නිකුත් කළා.\nඊට එරෙහිවයි සැකකාර බන්ධනාගාර අධිකාරිවරයා මෙම පෙත්සම ගොනු කරනු ලැබුවේ.\nමේ අතර ඇඟිලි සළකුණු ආධාරයෙන් හඳුනාගත් අපරාධකරුවන් 93 දෙනෙකු ඇතුලූ විවිධ වැරදි  සම්බන්ධයෙන් 1,191 දෙනෙකු අත්අඩංගුවට ගනු ලැබුවා.\nඊයේ උදෑසන හයේ සිට පස්වරු හය දක්වා පැය 12 ක කාලය තුළ සිදුකළ විශේෂ වැටලීමකදී මෙම පිරිස අත්අඩංගුවට ගත් බවයි බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති කාර්යාලය සඳහන් කළේ.\nහෙරොයින්, අයිස් ඇතුලූ මත්ද්‍රව්‍ය වැරදි සම්බන්ධයෙන් පුද්ගලයන් 539 දෙනෙකුද එලෙස අත්අඩංගුවට ගත් පිරිස අතර වනවා.",
       "URL": "https://www.hirunews.lk/246495/මට්ටක්කුලියේදී-හෙරොයින්-සමඟ-ඇල්ලූ-තරුණියකගේ-ගිණුමක-ලක්ෂ-16ක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2557"
}