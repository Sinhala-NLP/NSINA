{
       "Source": "hirunews",
       "Timestamp": "Friday, 10 June 2022 - 17:08",
       "Headline": "ධම්මික පෙරේරාගේ වත්කම් බැරකම් ඉල්ලුවා ද ? ශ්‍රී ලංකා මානව හිමිකම් කේන්ද්‍රය මැතිවරණ කොමිසමෙන් අසයි",
       "News Content": "ධම්මික පෙරේරා ජාතික ලැයිස්තු මන්ත්‍රීවරයෙකු ලෙස නිවේදනය කිරීමට පෙර වත්කම් බැරකම් ප්‍රකාශ ලබාගන්නා ලෙසට ශ්‍රී ලංකා මානව හිමිකම් කේන්ද්‍රය මැතිවරණ කොමිසමෙන් ඉල්ලීමක් කරනවා.\nඑහි සාමාජික රජිත් කීර්ති තෙන්නකෝන් යොමු කළ ලිපියක දැක්වෙන්නේ පාර්ලිමේන්තු මැතිවරණ පනත යටතේ ඉදිරිපත් වන අපේකෂක්යෙකු, ජාතික ලැයිස්තු අපේක්ෂකයෙකු නාම යෝජනා බාරදීමෙන් පසුව ඔහුගේ වත්කම් බැරකම් ප්‍රකාශ මැතිවරණ කොමිසම වෙත ඉදිරිපත් කළ යුතු වන බවයි.\n2015 සහ 2020 මහා මැතිවරණ දෙකේ දී ම, නාම යෝජනා සමඟ වත්කම් බැරකම් ප්‍රකාශ ලබා නොදුන් කිසිදු අපේක්ෂකයෙකුට ඡන්ද අපේක්ෂක හැඳුනුම්පත ලබානොදුන් අතර, අනෙකුත් වරප්‍රසාද සියල්ල අහිමි කළ බවයි ඔහු සිය ලිපිය මගින් පෙන්වා දෙන්නේ.\nඒ අනුව මෙවර ද පූර්වගාමීන් ගේ කාර්ය පටිපාටිය මැතිවරණ කොමිසම විසින් අනුගමනය කරනු ඇතැයි විශ්වාස කරන බව අදාළ ලිපියේ වැඩිදුරටත් සඳහන්.\nසභාපති,\nමැතිවරණ කොමිෂන් සභාව,\nසරණ පාර, රාජගිරිය.\nමහත්මාණෙනි,\nනවක මන්ත්‍රීවරුන්ගේ වත්කම් බැරකම් ප්‍රකාශ ලබා ගැනීම - ධම්මික පෙරේරා මහතා\nප්‍රකට ව්‍යාපාරික ධම්මික පෙරේරා මහතා ගේ නම පොදුජන එක්සත් පෙරමුණේ ජාතික ලැයිස්තු මන්ත්‍රීවරයෙකු ලෙස යෝජනා කොට ඔබ වෙත එවා ඇති බව ජනමාධ්‍ය මගින් වාර්තා කර ඇත.\nපාර්ලිමේන්තු මැතිවරණ පනත යටතේ ඉදිරිපත් වන අපේකෂක්යෙකු, ජාතික ලැයිස්තු අපේක්ෂකයෙකු නාම යෝජනා බාරදීමෙන් පසුව ඔහුගේ වත්කම් බැරකම් ප්‍රකාශ මැතිවරණ කොමිසම වෙත ඉදිරිපත් කළ යුතුය.\n2015 සහ 2020 මහා මැතිවරණ දෙකේ දී ම, නාම යෝජනා සමඟ වත්කම් බැරකම් ප්‍රකාශ ලබා නොදුන් කිසිදු අපේක්ෂකයෙකුට ඡන්ද අපේක්ෂක හැඳුනුම්පත ලබානොදුන් අතර, අනෙකුත් වරප්‍රසාද සියල්ල අහිමි කරනු ලැබීය.\nඉහත මැතිවරණ දෙකේ දී ම, වත්කම් බැරකම් ප්‍රකාශ ලබා නොදුන් කිසිදු පුද්ගලයෙකු ගේ නම් මන්ත්‍රීවරයෙකු ලෙස ගැසට් කිරීම හෝ පාර්ලිමේන්තුවේ අසුන් ගැනීම හෝ සිදු වූවේ ද නැත. එවකට, මැතිවරණ කොමිසමේ නීති අධ්‍යක්ෂවරයා ලෙස ඔය විසින් ම ලබා දුන් උපදෙස් මත මැතිවරණ කොමිසම සහ අධ්‍යක්ෂ ජෙනරාල්වරයා ඉහත තීරණය ගත් බව මාගේ විශ්වාසය යි. එබැවින්, ඔබගේ පූර්වගාමීන් ගේ කාර්ය පටිපාටිය මෙවර ද ඔබ විසින් අනුගමනය කරනු ඇතැයි විශ්වාස කරමි.\nතව ද, සියළුම අපේක්ෂකයින්ගේ වත්කම් බැරකම් ප්‍රකාශ ලබ දෙන බවට පසුගිය මැතිවරණයේ දී ශ්‍රී ලංකා පොදුජන පෙරමුණ නිවේදනයක් නිකුත් කර ඇත. එම පක්ෂයේ සමාජිකයෙකු ලෙස ජාතික ලැයිස්තු මන්ත්‍රීවරයෙකු ලෙස නිවේදනය කිරීමට පෙර ඒම කරුණු සම්පූර්ණ කිරීම මැතිවරණ කොමිසම සතු වගකීමකි. ඉහත පූර්වාදර්ශය හා ව්‍යවහාරයන් මත ධම්මික පෙරේරා මහතා (හෝ වෙනත් අයෙකු) ගේ නම පාර්ලිමේන්තු මන්ත්‍රීවරයෙකු ලෙස නිවේදනය කිරීමට පෙර ඔහුගේ වත්කම් බැරකම් ප්‍රකාශ ලැබී ඇති බව තහවුරු කර ගන්නා මෙන් කාරුණිකව ඉල්ලමි.\nමැතිවරණ පනතේ විධි විධාන අනුව ද, 2015, 2020 මහා මැතිවරණ දෙකෙහිම ද වත්කම් බැරකම් ප්‍රකාශ සම්බන්ධයෙන් ඔබ ඉහත ආකාරයෙන් කටයුතු කර ඇති බව ද සිහිගන්වමි.\nමෙයට විශ්වාසී,\nරජිත් කීර්ති තෙන්නකෝන්\nශ්‍රී ලංකා මානව හිමිකම් කේන්ද්‍රය\nපිටපත\n1. ලේකම්/මැතිවරණ කොමිෂන් සභාව\n2. මැතිවරණ කොමසාරි ජෙනරාල් - ඔබ දෙදෙනාම මැතිවරණ දෙපාර්තමේන්තුව/කොමිෂන් සභාවේ පළපුරුදු නිලධාරීන් ලෙස කටයුතු කරමින් ඉහත නීතිය අකුරටම ක්‍රියාත්මක කළ නිලධාරීන් වෙති. එහි කිසිදු ව්‍යතිරේකයක් ඉදිරියේ දී සිදු නොකරනු ඇතැයි අපේක්ෂා කරමි.",
       "URL": "https://www.hirunews.lk/306762/ධම්මික-පෙරේරාගේ-වත්කම්-බැරකම්-ඉල්ලුවා-ද-ශ්‍රී-ලංකා-මානව-හිමිකම්-කේන්ද්‍රය-මැතිවරණ-කොමිසමෙන්-අසයි",
       "Category": "Local News",
       "Parent URL": "https://www.hirunews.lk/local-news.php?pageID=1104"
}