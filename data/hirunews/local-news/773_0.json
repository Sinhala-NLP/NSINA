{
       "Source": "hirunews",
       "Timestamp": "Friday, 28 October 2022 - 12:49",
       "Headline": "වැඩිහිටි, වකුගඩු දීමනා ප්‍රතිලාභීන්ගෙන් 20%කට දෙමසකින් ලැබී නෑ",
       "News Content": "වැඩිහිටි, සියවස් සහ වකුගඩු දීමනා යන නිත්‍ය දීමනා ලබන ප්‍රතිලාභීන්ගෙන් බොහෝ පිරිසකට සැප්තැම්බර් සහ ඔක්තෝම්බර් මාසවලට අදාළ දීමනා ලබාගැනීමට නොහැකි වී තිබෙනවා.\nමෙම නිත්‍ය දීමනා ලබන සංඛ්‍යාව 420,000කට ආසන්න වන අතර, එහි වැඩි පිරිසක් වැඩිහිටියන්.\nමෙම දීමනා මීට පෙර තැපැල් හෝ උප තැපැල් කාර්යාල හරහා ද නිකුත් කළ අතර, පසුගිය 3 වනදා සිට සමෘද්ධි බැංකුව හරහා මෙම දීමනා ලබාදීමටයි පියවර ගනු ලැබුවේ.\nඅදාළ දීමනා නොලැබීම සම්බන්ධයෙන් හිරු ප්‍රවෘත්ති අංශය සමෘද්ධි සංවර්ධන දෙපාර්තමේන්තුවේ ක්ෂුද්‍ර මූල්‍ය අංශයේ අධ්‍යක්ෂක සුනිල් වික්‍රමසිංහගෙන් විමසීමක් කළ අතර, ඔහු සඳහන් කළේ අදාළ ප්‍රතිලාභීන්ගෙන් සියයට විස්සත් තිහත් අතර ප්‍රමාණයක් සමෘද්ධි බැංකුවල ගිණුමක් විවෘත කර නොමැති බැවින්, එම පිරිසට පසුගිය මාසයට අදාළ දීමනා ලැබී නොමැති බවයි.\nකෙසේ වෙතත් සියයට 70 ක ප්‍රතිලාභීන් පිරිසකට මෙම මාසයට අදාළ නිත්‍ය දීමනා ගෙවා ඇති බව ද ඔහු වැඩිදුරටත් කියා සිටියා.\nකෙසේ නමුත් මෙලෙස ගිණුම් විවෘත කර ඇති පිරිස් සඳහා පමණක් මුදල් ගෙවා ඇති බවට බලධාරින් සිදු කරන ප්‍රකාශ සම්පූර්ණයෙන් අසත්‍ය බවයි සමෘද්ධි සංවර්ධන නිලධාරින්ගේ සංගමයේ ප්‍රධාන ලේකම් චාමර මද්දුමකලුගේ ප්‍රකාශ කළේ.\nසමෘද්ධි බැංකු වෙත මුදල් නොලැබීම මෙම ගැටළුවට හේතුව බව ද ඔහු කියා සිටියා.",
       "URL": "https://www.hirunews.lk/319035/වැඩිහිටි-වකුගඩු-දීමනා-ප්‍රතිලාභීන්ගෙන්-20කට-දෙමසකින්-ලැබී-නෑ",
       "Category": "Local News",
       "Parent URL": "https://www.hirunews.lk/local-news.php?pageID=773"
}