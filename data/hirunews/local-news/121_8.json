{
       "Source": "hirunews",
       "Timestamp": "Sunday, 06 August 2023 - 12:30",
       "Headline": "ලබන වසරේ සිට පාසල් සිසුන්ට එක වාර විභාගයයි",
       "News Content": "2024 වසරේ සිට සියලු පාසල්වල වාර විභාග වසරකට වරක් පමණක් පැවැත්වීමට තීරණය කර තිබෙනවා.\nඑම තීරණය ගෙන ඇත්තේ අධ්‍යාපන අමාත්‍ය සුසිල් ප්‍රේමජයන්ත විසින්.\nසෑම පාසලකම 01 ශ්‍රේණියේ සිට ඉහළ ශ්‍රේණිය දක්වා එනම් 13 වන ශ්‍රේණිය දක්වා මෙම තීරණය ක්‍රියාත්මක කිරීමට නියමිතයි.\nමෙතෙක් සෑම පාසලකම වසරකට වාර විභාග තුනක් පැවැත්වුණා. සෑම වාර‍යකට වරක් සෑම විෂයකම එතෙක් ඉගැන්වූ විෂය නිර්දේශය පදනම් කර ගනිමින් වාර අවසානයේ විභාගයක් පැවැත්වුණ අතර සෑම විෂයකම සිසුන් ලබා ගත් ලකුණු සහ අදාළ ශ්‍රේණිය තුළ තමන් සිටින ස්ථානය ද ඉන් සිසුන්ට දැන ගන්නට ලැබුණා.\nවාර විභාගයක් අවසානයේ සිසුන්ට නිවාඩුවක් හිමි වුණ අතර එම නිවාඩුවේදී තමන්ගේ වැරැදි අඩුපාඩු සකස් කර ගැනීමට ද සිසුන්ට අවස්ථාව හිමි වුණා.\nවසර අවසානයේ පැවැත්වෙන අවසාන වාර විභාගයෙන් පසුව ලැබෙන පාසල් නිවාඩුවෙන් පසුව සිසුන් අලුත් ශ්‍රේණියකට උසස් වීම පාසල් පද්ධතිය තුළ මෙතෙක් සිදවුණ ක්‍රමවේදයයි.\nපාසල් සිසුන්ට විෂය නිර්දේශය සහ පාසල තුළින් ලැබෙන බර අඩු කිරීම සඳහා වසරකට වරක් වාර විභාගයක් පැවැත්වීමට අධ්‍යාපන අමාත්‍යවරයා තීරණය කළ බවයි වාර්තා වන්නේ.",
       "URL": "https://www.hirunews.lk/343795/ලබන-වසරේ-සිට-පාසල්-සිසුන්ට-එක-වාර-විභාගයයි",
       "Category": "Local News",
       "Parent URL": "https://www.hirunews.lk/local-news.php?pageID=121"
}