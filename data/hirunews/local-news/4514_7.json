{
       "Source": "hirunews",
       "Timestamp": "Wednesday, 17 May 2017 - 7:58",
       "Headline": "පිළියන්දල දී පොලීසියට වෙඩි තැබූ සැකකරුවන් හඳුනා ගැනේ",
       "News Content": "පිළියන්දල නගරයේදී පොලිස් මත්ද්‍රව්‍ය නාශක කාර්යාංශයේ නිළධාරීන් පිරිසකට වෙඩි තැබීමේ සිද්ධියට සම්බන්ධ සැකකරුවන් හඳුනාගෙන අවසන් බව පොලීසිය පවසනවා.\nඒ අනුව ඔවුන් අත්අඩංගුවට ගැනීම සඳහා විශේෂ පොලිස් කණ්ඩායම් දෙකක් යොදවා ඇති බවයි පොලිස්පති පූජිත් ජයසුන්දර අප කළ විමසීමකදී කියා සිටියේ.\nමීට අමතරව අදාළ සිද්ධියේදී පොලීසිය නිසි ආරක්ෂිත ක්‍රමවේදය අනුගමනය කර තිබේ ද යන්න පිළිබදව සොයා බැලීමත් ඉදිරියේදී මෙවැනි වැටලීම්වලදී තවදුරටත් අවශ්‍ය වන ආරක්ෂිත ක්‍රමවේද කුමක් ද යන්න පිළිබදව අවදානය යොමු වී තිබෙනවා.\nපොලිස් මත්ද්‍රව්‍ය නාශක කාර්යාංශයේ නිලධාරීන් කණ්ඩායමට පිළියන්දල - මොරටුව පාරේ පිහිටි රාජ්‍ය බැංකුවක් ඉදිරිපිට පසුගිය 9 වන දා රාත්‍රියේ එල්ල වූ මෙම වෙඩි ප්‍රහාරයෙන් එක් පොලිස් නිලධාරියෙකු මිය ගිය අතර පොලිස් පරීක්ෂක නියෝමාල් රංගජීව සහ තවත් නිලධාරියෙකු තුවාල ලැබුවා.\nමෙම සිද්ධියෙන් ඒ ආසන්නයේ සිටි දරුවන් තුන්දෙනෙකු ද තුවාල ලැබුවා.",
       "URL": "https://www.hirunews.lk/161497/පිළියන්දල-දී-පොලීසියට-වෙඩි-තැබූ-සැකකරුවන්-හඳුනා-ගැනේ",
       "Category": "Local News",
       "Parent URL": "https://www.hirunews.lk/local-news.php?pageID=4514"
}