{
       "Source": "hirunews",
       "Timestamp": "Friday, 28 July 2017 - 16:53",
       "Headline": "පොලොව තෙමෙන්න වැස්ස වෙලාවේ එකපාරටම උණුසුම් වූ ගමක්",
       "News Content": "උමා ඔය ව්‍යාපෘතිය හේතුවෙන් පීඩාවට පත්වූ පිරිසක් අද (28) උදෑසන බණ්ඩාරවෙල - බදුල්ල මාර්ගය ස්ථාන දෙකකින් අවහිර කරමින් විරෝධතාවයක නිරත වුණා.\nදික්අරාව සහ බිඳුණුවැව පීල්ල මංසන්ධියෙන් මාර්ගය අවහිර කරමින් ඔවුන් මෙලෙස විරෝධතාවයේ නිරත වීම නිසා එහි ගමනාගමන කටයුතුවලට බාධා එල්ල වූ බවයි ප්‍රදේශයේ හිරු වාර්තාකරු සඳහන් කළේ.\nබදුල්ල - බණ්ඩාරවෙල, දියතලාව ආදී ප්‍රදේශවලට ඊයේ ඇදහැලූණු වර්ෂාවත් සමඟ බදුල්ල - දික්අරාව ප්‍රදේශයේ ගිලා බැසීමේ අවදානමක් හේතුවෙන් පවුල් කිහිපයක් ඉවත් කිරීමට පියවර ගැණුනා.\nඅනතුරුව ඔවුන් රඳවනු ලැබුවේ බණ්ඩාරවෙල යොවුන් සේනාංක මධ්‍යස්ථානයේයි.\nබිඳුණුවැව පීල්ල මංසන්ධිය අසලදී ප්‍රදේශවාසීන් අද විරෝධතාවයේ නිරත වුණේ තම ගැටලුවලට බලධාරින්ගේ අවධානය මෙතෙක් යොමුවී නොමැති බව පවසමින්.\nකෙසේ වෙතත්, ආපදා කළමනාකරණ මධ්‍යස්ථානය බදුල්ල දිස්ත්‍රික්ක සහකාර අධ්‍යක්ෂ ඊ.එම්.එල් උදය කුමාර කියා සිටියේ ගිලා බැසීමේ අවදානමට ලක්වූ ප්‍රදේශ නිරීක්ෂණය කිරීම සඳහා ගොඩනැගිලි පර්යේෂණ සංවිධානයේ නිලධාරින් පිරිසක් අද (28) පැමිණීමට නියමිත බවයි\nඋමා ඔය ව්‍යාපෘතිය නිසා බදුල්ල- බණ්ඩාරවෙල මාර්ගයේ කුඩුගල්පතන කන්දද නාය යාමේ අවදානමක් ඇතැයි ප්‍රදේශවාසීන් ඊයේ ද (27) ප්‍රකාශ කළා.\nදික්ආරාව ගම්මානයේ ජනතාව මේ තත්වය නිලධාරීන්ට කියා ඇත්තේ ඉරි තලා ඇති භූමියද පෙන්වමින්.\nඔවුන් පවසන්නේ බිය විය යුතු නැති බවත්, ඉරි තැලූ තැන්වලට මැටි දමන ලෙසත් නිලධාරීන් කී බවයි.\nපසුව ගමේ ජනතාව ඊයේ (26) දේව කන්නලව්වක් කර විරෝධතාවක් ද සංවිධාන කළා.\nඅනතුරුව බණ්ඩාරවෙලට තද වර්ෂාවක් ඊයේ (27) පස්වරුවේ ඇද හැලිමත් සමග රාත්‍රියේ දික්ආරාව ප්‍රදේශයට පැමිණි ඇල්ල ප්‍රාදේශීය ලේකම් නිලුක්ෂි අබේවර්ධන සමග ජනතාව උණුසුම් කතාබහක් ඇති වුනා.\nබදුල්ල, බණ්ඩාරවෙල, දියතලාව ආදී ප්‍රදේශවලට ඇද හැලූණු වර්ෂාවත් සමග බණ්ඩාරවෙල - දික්අරාව ප්‍රදේශයේ ගිලා බැසීමේ අවදානම් ප්‍රදේශයේ ජනතාව ඉවත් කිරීමට පියවර ගෙන තිබෙනවා.\nබදුල්ල දිස්ත්‍රික් ආපදා කළමනාකරණ මධ්‍යස්ථානය සදහන් කළේ උමාඔය ව්‍යාපෘතිය නිසා පොළොවේ ඇති වූ තිබූ පැල්මකින් ජල බුබුලක් මතුවී ගලායාමත් සමග ඇති වූ අවදානමක් හේතුවෙන් එහි සිටින පවුල් 150 කට පමණ ඉවත් වන ලෙස දැනුම්දී ඇති බවයි.\nකෙසේ නමුත්, ඊයේ රාත්‍රී 9 වනතුරු තාවකාලික රැකවරණ ස්ථානයක් වන බිදුණුවැව යොවුන් සේනාංක මධ්‍යස්ථානයට පැමිණ ඇත්තේ පවුල් 26 ක් පමණක් බවයි බදුල්ල දිස්ත්‍රික් ආපදා කළමනාකරණ මධ්‍යස්ථානයේ සහකාර අධ්‍යක්ෂ ඊ.එම්.එල්. උදය කුමාර සදහන් කළේ.\nඅප වාර්තාකරු සදහන් කළේ අවදානම හේතුවෙන් ඉවත් කළ ජනතාව ආරක්ෂිත ස්ථාන කරා යාමට විරෝධය පළ කරමින් බදුල්ල - කොළඹ ප්‍රධාන මාර්ගය දික්අරාව ප්‍රදේශයෙන් හරස් කරමින් රැදී සිටි බවයි.\nකෙසේ වෙතත්, රාත්‍රී 11 පමණ වනවිට එම ජනතාව යළි නිවෙස් කරා පැමිණි බවයි අප වාර්තාකරු වැඩිදුරටත් කියා සිටියේ.\nමේ අතර අද දිනයේ ද බණ්ඩාරවෙල දික්අරාව ප්‍රදේශයේ ජනතාව විරෝධතාවක නිරත වුනා.",
       "URL": "https://www.hirunews.lk/167015/පොලොව-තෙමෙන්න-වැස්ස-වෙලාවේ-එකපාරටම-උණුසුම්-වූ-ගමක්",
       "Category": "Local News",
       "Parent URL": "https://www.hirunews.lk/local-news.php?pageID=4398"
}