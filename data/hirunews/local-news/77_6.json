{
       "Source": "hirunews",
       "Timestamp": "Thursday, 24 August 2023 - 10:10",
       "Headline": "වියළි කාලගුණයෙන් දෙලක්ෂ අසූ දහසකට පීඩා - රත්ෂිතත් ගිනි ගනී",
       "News Content": "මේ දිනවල දිවයිනට බලපා ඇති වියළි කාලගුණයෙන් පවුල් 81,162 කට අයත් පුද්ගලයින් දෙලක්ෂ 80,247 ක් පීඩාවට පත්ව තිබෙනවා.\nඑමෙන්ම, දිස්ත්‍රික්ක 18 කට වියළි කාලගුණයෙන් බලපෑම් එල්ල වී ඇති බවයි ආපදා කළමනාකරණ මධ්‍යස්ථානය සඳහන් කළේ.\nඑමෙන්ම වියළි කාලගුණයත් සමඟ ළිංවලින් ලබාගන්නා ජලයෙහි බීමට නුසුදුසු තත්ත්වයක් නොපවතින බව ජලසම්පත් මණ්ඩලයේ නියෝජ්‍ය සාමාන්‍යාධිකාරී ආර්.එම්.ආර්. රත්නායක ප්‍රකාශ කළා.\nළිංවලින් ජලය ලබාගැනීමේදී රස, ගන්ධය, මෙන්ම වර්ණයේ වෙනසක් පවතින්නේ ද යන්න සම්බන්ධයෙන් නියැදි ලබාගෙන සිදු කළ පරීක්ෂා කිරීම්වලදී මේ බව අනාවරණය වූ බවයි ඔහු කියා සිටියේ.\nතවද, වියළි කාලගුණයත් සමඟ ඊයේ (23) දිනයේත් රක්ෂිත ප්‍රදේශවල ගිනි ගැනීම් වාර්තා වුණා.\nනාඋල පොලිස් වසමේ පිළිහුඬුගොල්ල - ඉහළගම රක්ෂිතයේ හදිසි ගින්නක් හටගෙන තිබුණේ ඊයේ දහවල් කාලයේදීයි.\nමේ වන විට එම ගින්න මැඩපවත්වා ඇති අතර ගින්න හේතුවෙන් අක්කර 05ක පමණ ලඳු කැලෑ ප්‍රදේශයක් විනාශ වී තිබෙනවා.\nඑමෙන්ම පොලිපිතිගම - මාඑළිය දිගිලිය කන්දේ ඊයේ රාත්‍රියේ හදිසි ගින්නක් හටගත් අතර පොලිසිය, නාවික හමුදාව, යුද හමුදාව, කුරුණෑගල මහ නගර සභා ගිනි නිවන ඒකකය සහ ප්‍රදේශවාසීක් එක්ව ගින්න මැඩපවත්වා ඇති බවයි වාර්තා වන්නේ.\nගින්නෙන් අක්කර 05ක පමණ ලඳු කැලෑ ප්‍රදේශයක් විනාශ වී තිබෙනවා.\nකෙසේවෙතත්, දේශගුණික විපර්යාසවලට මුහුණ දීම සඳහා පෞද්ගලික සහ රාජ්‍ය ආයතන සම්බන්ධ කර ගනිමින් ජාතික උපදේශන කමිටුවක් පිහිටුවිය යුතු බව ජනාධිපති රනිල් වික්‍රමසිංහ පවසනවා.\nඒ, ඊයේ ජනාධිපති කාර්යාලයේ පැවති දේශගුණික විපර්යාසවලට මුහුණදීම සඳහා ශ්‍රී ලංකාව ගෙන යන උපායමාර්ගික වැඩපිළිවෙළේ ප්‍රගති සමාලෝචන රැස්වීමට එක්වෙමින්.",
       "URL": "https://www.hirunews.lk/345903/වියළි-කාලගුණයෙන්-දෙලක්ෂ-අසූ-දහසකට-පීඩා-රත්ෂිතත්-ගිනි-ගනී",
       "Category": "Local News",
       "Parent URL": "https://www.hirunews.lk/local-news.php?pageID=77"
}