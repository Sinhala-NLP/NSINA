{
       "Source": "hirunews",
       "Timestamp": "Sunday, 24 October 2021 - 11:12",
       "Headline": "ඛනිජ තෙල් සංවර්ධන අධිකාරියේ අධ්‍යක්ෂ මණ්ඩලයේ අවම සුදුසුකම් ගැසට් මගින් ප්‍රසිද්ධ කරයි",
       "News Content": "ඛනිජ තෙල් සංවර්ධන අධිකාරියේ අධ්‍යක්ෂ මණ්ඩලයේ අවම සුදුසුකම් ගැසට් නිවේදනයක් මගින් ප්‍රසිද්ධ කර තිබෙනවා.\nශ්‍රී ලංකාවේ උද්ගාමී ඛනිජ තෙල් කර්මාන්තයට සම්බන්ධ සියලු නියාම කර්තව්‍යයන් ඉටු කිරීම සඳහායි ශ්‍රී ලංකා ඛනිජ තෙල් සංවර්ධන අධිකාරිය පිහිටුවා ඇත්තේ.\nඒ බලශක්ති අමාත්‍ය උදය ගම්මන්පිල විසින් පසුගිය 6 වනදා පාර්ලිමේන්තුවට ඉදිරිපත් කර ඡන්ද විමසීමකින් තොරව සම්මත වූ 2021 අංක 21 දරණ ඛනිජ තෙල් සම්පත් පනත යටතේයි.\nශ්‍රී ලංකා ඛනිජ තෙල් සංවර්ධන අධිකාරියේ අධ්‍යක්ෂ මණ්ඩලය සඳහා නිල බලයෙන් පත් වන සාමාජිකයන් හැර තවත් සිව් දෙනෙකු බලශක්ති අමාත්‍යවරයා විසින් පත් කරනු ලබන අතර ඔවුන් නීති, මුදල්, භූ විද්‍යා, ඛනිජ තෙල් කර්මාන්තය, කළමනාකරණය හෝ ආර්ථික විද්‍යාව යන ක්ෂේත්‍ර වල ප්‍රවීණයන් විය යුතු වනවා.\nඔවුන්‍ට තිබිය යුතු අවම සුදුසුකම් ඇමතිවරයා විසින් ගැසට් මගින් ප්‍රසිද්ධ කල යුතුයි.\nඅමාත්‍යවරයා විසින් පත් කරනු ලබන අධ්‍යක්ෂක මණ්ඩල සාමාජිකයන් අදාළ අවම සුදුසුකම් සපුරා ඇති බවට තනවුරු කරගෙන අමාත්‍ය මණ්ඩලය විසින් අනුමත කරනු ලැබිය යුතු බවට විධිවිධාන ඛනිජ තෙල් සම්පත් පනතට එක් කර තිබෙනවා.\nඑවැනි විධිවිධානයක් ශ්‍රී ලංකාවේ පනතකට එක් කළ පළමු අවස්ථාව ද මෙය බවයි බලශක්ති අමාත්‍යංශය නිවේදනය කළේ.",
       "URL": "https://www.hirunews.lk/285907/ඛනිජ-තෙල්-සංවර්ධන-අධිකාරියේ-අධ්‍යක්ෂ-මණ්ඩලයේ-අවම-සුදුසුකම්-ගැසට්-මගින්-ප්‍රසිද්ධ-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1609"
}