{
       "Source": "hirunews",
       "Timestamp": "Friday, 03 June 2022 - 14:36",
       "Headline": "වෙදආරච්චිගේ පුත්‍රයා පැදවූ කැබ් රථය සොයාගනී - නවාතැන් දුන් කාන්තාවකුත් අත්අඩංගුවට",
       "News Content": "රථවාහන රාජකාරියේ නිරත පොලිස් නිලධාරීන් පිරිසකට පරුෂ වචනයෙන් බැණ වැදී රාජකාරියට බාධා කළ සමගි ජනබලවේගයේ පාර්ලිමේන්තු මන්ත්‍රී දිලිප් වෙදආරච්චිගේ පුත්‍රයා භාවිතා කළ කැබ් රථය මාතර - කඹුරුගමුව ප්‍රදේශයේදී පොලීසිය සොයාගෙන තිබෙනවා.\nපොලිස් මාධ්‍ය ප්‍රකාශක කාර්යාලය සඳහන් කළේ, මාතර විශේෂ අපරාධ විමර්ශන කාර්යංශයේ නිලධාරීන් විසින් අද (03) දහවල් මෙම කැබ් රථය සොයාගෙන ඇති බවයි.\nඑමෙන්ම සැකකරුට නවාතැන් දුන් මාතර - බතලවත්ත ප්‍රදේශයේ පදිංචි 31 හැවිරිදි කාන්තාවක් ද අත්අඩංගුවට ගෙන තිබෙනවා.\nඅදාළ සිද්ධියට සම්බන්ධ පාර්ලිමේන්තු මන්ත්‍රී දිලිප් වෙදආරච්චිගේ පුත් තංගල්ල හිටපු සභාපති රවිඳු වෙදආරච්චි සහ ඔහුගේ බිරිඳ අත්අඩංගුවට ගැනීම සඳහා පොලිීසිය තවදුරටත් මහජන සහාය පතනවා.\nදක්ෂිණ අධිවේගී මාර්ගයේ වීරකැටිය බැඳිගම පිවිසුමේදී රාජකාරියේ නිරතව සිටි පොලිස් නිලධාරීන් පිරිසකටයි ඔවුන් දෙදෙනා බැණ වැදී රාජකාරියට බාධා එල්ල කර තිබුණේ.\nපාර්ලිමේන්තු මන්ත්‍රී දිලිප් වෙදආරච්චිගේ පුත්‍රයා විසින් පදවාගෙන ආ කැබ් රථයේ පසුපස අනාරක්ෂිත අන්දමින් ශීතකරණයක් පටවාගෙන අධිවේගී මාර්ගයට ඇතුලු කිරීමට උත්සාහ කිරීමේදීයි මෙම සිද්ධිය හටගෙන ඇත්තේ.\nඑම අවස්ථාවේදී පොලිස් නිලධාරීන් මන්ත්‍රීවරයාගේ පුත්‍රයාට සිය කැබ් රථය අධිවේගී මාර්ගයට ඇතුල් නොකරන ලෙසට දැනුම් දුන් අතර එහිදී කැබ් රථයේ සිටි පුත්‍රයා සහ ඔහුගේ බිරිඳ අසභ්‍ය වචනයෙන් පොලිස් නිලධාරින්ට බැණ වැදී තර්ජනය කර තිබුණා.\nමේ පිළිබඳව අදාළ පොලිස් නිලධාරීන් වීරකැටිය පොලීසියට පැමිණිල්ලක් ද ගොනු කර ඇති අතර පොලිස් මාධ්‍ය කොට්ඨාසය නිවේදනයක් නිකුත් කරමින් සඳහන් කළේ ඔවුන් දෙදෙනා පොලීසිය මග හරිමින් සිටින බවයි.\nඑබැවින්, ඔවුන් දෙදෙනා සිටින ස්ථානය සම්බන්ධයෙන් යම් තොරතුරක් වෙතොත් ඒ පිළිබඳව දැනුම්දීම සඳහා දුරකථන අංක දෙකක් ද හඳුන්වා දී තිබෙනවා. ඒ අනුව, 071 859 14 93 හෝ 047 22 46 226 යන දුරකථන අංක වෙත තොරතුරු දැනුම්දීමේ හැකියාව පවතින බවයි පොලීසිය පැවසුවේ.\nපොලීසිය විසින් අත්අඩංගුවට ගැනීමට සොයන සැකකරුවෙකුට සැඟව සිටීම සඳහා නවාතැන් දීම අපරාධමය වරදක් බව ද පොලිස් මාධ්‍ය කොට්ඨාසය අවධාරණය කළා.",
       "URL": "https://www.hirunews.lk/306127/වෙදආරච්චිගේ-පුත්‍රයා-පැදවූ-කැබ්-රථය-සොයාගනී-නවාතැන්-දුන්-කාන්තාවකුත්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1121"
}