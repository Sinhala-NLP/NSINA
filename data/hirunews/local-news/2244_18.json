{
       "Source": "hirunews",
       "Timestamp": "Wednesday, 30 December 2020 - 16:29",
       "Headline": "මහර ගැටුමේ විමර්ශණ වාර්තාව අධිකරණ ඇමතිට (වීඩියෝ)",
       "News Content": "මහර බන්ධනාගාරයේ ඇතිවූ කලහකාරී සිද්ධිය සම්බන්ධයෙන් සොයා බැලීමට පත් කළ කමිටුවේ අවසන් වාර්තාව අධිකරණ අමාත්‍යවරයාට භාරදී තිබෙනවා.\nඑහි නිර්දේශ 13ක් ද ඇතුලත් බවයි වාර්තා වන්නේ.\nඅදාළ  වාර්තාව කමිටුවේ සභාපති හිටපු මහාධිකරණ විනිසුරු කුසලා සරෝජනී වීරවර්ධන විසින් අමාත්‍යවරයාට භාරදී තිබෙනවා.\nමහර බන්ධනාගාරයේ සිද්ධිය පිළිබඳ සොයා බලා වාර්තාවක් ඉදිරිපත් කිරීමට අධිකරණ අමාත්‍යවරයා විසින් පසුගිය නොවැම්බර් මස 29 වනදා මෙම කමිටුව පත්කරනු ලැබුවා.\nකමිටුවේ සෙසු සාමාජිකයන් වන නීතිඥ යූ.ආර් ද සිල්වා, අධිකරණ අමාත්‍යංශයේ අතිරේක ලේකම් රෝහණ හපුගස්වත්ත, හිටපු බන්ධනාගාර කොමසාරිස් ගාමිණී ජයසිංහ, විශ්‍රාමික ජ්‍යෙෂ්ඨ නියෝජ්‍ය පොලිස්පති ඩී.ආර්.එල්. රණවීර ද එම අවස්ථාවට එක්ව තිබෙනවා.\nමෙම කමිටුවේ අතුරු වාර්තාවක් ද පසුගිය 7 වනදා අධිකරණ අමාත්‍යවරයා වෙත භාරදී තිබුණා.\nඅදාළ කමිටුව වෙත අධිකරණ අමාත්‍යවරයා උපදෙස් ලබාදී තිබුණේ මාසයක් තුළ මෙම සිද්ධිය පිළිබඳ පූර්ණ වාර්තාවක් ලබාදෙන ලෙසටයි.\nමෙම අවස්ථාවට එක්වෙමින් අධිකරණ අමාත්‍යවරයා සඳහන් කළේ මෙම කමිටුව ස්වාධීන කමිටුවක් වන අතර ඊට කිසිදු අයුරකින් මැදිහත් නොවූ බවයි.\nඑමෙන්ම බන්ධනාගාර තදබදය අවම කිරීමට පියවර රැසක් ගෙන ඇති අතර නඩු කටයුතු වීඩියෝ තාක්ෂණය ඔස්සේ සිදු කිරීමට අවශ්‍ය පියවර ගෙන ඇතැයි ද මාධ්‍යවේදීන්ගේ ප්‍රශ්ණවලට පිළිතුරු දෙමින් ඔහු සඳහන් කළා.\nබන්ධනාගාර තදබදය අවම කිරීමට මේවන විට මත්ද්‍රව්‍යවලට ඇබ්බැහිවූ 8500ක පමණ රැඳවියන් සංඛ්‍යාවක් ඇප මත නිදහස් කර ඇතැයි ද අධිකරණ අමාත්‍යවරයා ප්‍රකාශකර තිබෙනවා.",
       "URL": "https://www.hirunews.lk/258334/මහර-ගැටුමේ-විමර්ශණ-වාර්තාව-අධිකරණ-ඇමතිට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2244"
}