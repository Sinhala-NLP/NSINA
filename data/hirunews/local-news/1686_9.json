{
       "Source": "hirunews",
       "Timestamp": "Friday, 17 September 2021 - 13:24",
       "Headline": "සුදු ලූනු වංචාවට සම්බන්ධ සතොසේ ලොක්කන් පිරිසක් නිදැල්ලේ (වීඩියෝ)",
       "News Content": "ලංකා සතොස වෙළදසැල් ජාලය වෙත වරාය අධිකාරිය විසින් නිකුත් කරන ලද සුදුලූනු කිලෝ 54,860ක් අන්තර්ගත වූ බහාලුම් දෙකක් තෙවන පාර්ශවයකට විකිණීමේ ජාවාරමට ඍජු ව වගකිව යුතු ඉහළ පෙළේ නිලධාරීන් පිරිසක් තවමත් නිදැල්ලේ පසු වෙන බවට අනාවරණ වී තිබෙනවා.\nමේ වෙනවිට සිද්ධිය සම්බන්ධයෙන් ලංකා සතොස ආයතනයේ මූල්‍ය අංශයේ නියෝජ්‍ය සාමාන්‍යාධිකාරී සුසිරි පෙරේරා රක්ෂිත බන්ධනාගාර ගත කර ඇති අතර, සුදුලූනු මිල දී ගත් ආයතනයේ හිමිකරු ද මේ වෙනවිට පොලිස් භාරයට ගෙන තිබෙනවා.\nසුදු ලූනු කිලෝ 56,000ක් අන්තර්ගත බහාලුම් දෙක අවසරයකින් තොර ව තෙවන පාර්ශවයක් වෙත අලෙවි කිරීමේ සිද්ධිය සම්බන්ධයෙන් ලංකා සතොස ආයතනයේ සිව් දෙනෙකු ද පසුගිය දා අත්අඩංගුවට ගැනුණු අතර. ඔවුන්ගේ වැඩ තහනම් කෙරුණේ පසුගිය 13 වනදා යි.\nපෞද්ගලික සමාගමක් විසින් පසුගිය ජූලි 14 වැනි දා මෙම සුදු ලූනු මෙරටට ආනයනය කර තිබූ අතර, පෞද්ගලික බැංකුවක් හරහා ඊට අදාළ ණයවර ලිපි විවෘත කර තිබෙනවා.\nකෙසේ වෙතත් ඒවා ආනයනය කළ සමාගම ප්‍රකාශ කළේ, රටේ පවතින ඩොලර් හිඟය හේතුවෙන් අදාළ සුදු ලූනු අන්තර්ගත බහාලුම් 18ක් වරායෙන් නිදහස් කරගත නො හැකි වූ බවයි.\nසති දෙකක් තුළ වරායෙන් නිදහස් කර නො ගන්නා ආනයනික අත්‍යවශ්‍ය ආහාර ද්‍රව්‍ය රජය භාරයට ගත හැකිවෙන පරිදි නිකුත් කර ඇති ගැසට් නිවේදනයට අනුව අදාළ සුදු ලූනු තොගයෙන් කොටසක් සිය භාරයට ගත් බවයි ලංකා සතොස ආයතනය ප්‍රකාශ කළේ.\nඒ අනුව සුදු ලූනු බහාලුම් හයක් ලංකා සතොස භාරයට ගැනීමට සූදානම් කර තිබූ අතර, ඉන් බහාලුම් දෙකක් සැප්තැම්බර් 8 වැනි දින ලංකා සතොස භාරයට ගෙන තිබුණා.\nකෙසේ වෙතත් එය, තමන්ට ද නො දන්වමින් නීති විරෝධී ආකාරයට සිදු වූ බවට ආනයනික සමාගම චෝදනා කරනවා.\nඒ සම්බන්ධයෙන් අදාළ සමාගම අපරාධ පරීක්ෂණ දෙපාර්තමේන්තුව පැමිණිල්ලක් ද ඉදිරිපත් කළ බවයි සුදු ලූනු ආනයනය කළ සමාගමේ ප්‍රධාන විධායක නිලධාරී ටිෂාන් ගුණතිලක කියා සිටියේ.\nලංකා සතොස ආයතනය මගින් අදාළ සුදුු ලූනු කිලෝ 56,000ක් සිය භාරයට ගෙන තිබෙන්නේ කිලෝවක් රුපියල් 105ක මිලකට යි.\nඅදාළ සුදුලූනු තොගය කිලෝවක් රුපියල් 135 බැගින් පෞද්ගලික ගැනුම්කරුවෙකුට අලෙවි කිරීමට ලංකා සතොස ආයතනය පියවර ගෙන තිබෙනවා.\nඑම ආයතනයේ ඉහළ නිලධාරීන් රැසකගේ අනුදැනුම යටතේ එය සිදු වී ඇති බවට නිරීක්ෂණය වන්නේ ඊට අදාළ ලිපි ලේඛන පරීක්ෂා කිරීමේදි යි.\nමෙලෙස ලංකා සතොස ආයතනය භාරයට ගනු ලබන අත්‍යවශ්‍ය ආහාර වෙනත් පෞද්ගලික ගැනුම්කරුවෙකුට අලෙවි කිරීමට අවසර හිමිවෙන්නේ වෙළඳ අමාත්‍යවරයාගේ අනුමැතිය යටතේ පමණයි.\nඅදාළ සුදුළුෑණු තොගය පසුගියදා අලෙවි කිරීමට ලංකා සතොස ආයතන පියවර ගෙන ඇත්තේ එවන් පසුබිමක වීම විශේෂත්වයක්.\nඒ අනුව මෙම ගණුදෙනුවේ විනිවිදභාවයෙන් තොර සිදුවීම් කිහිපයක්ම දක්නට ලැබෙනවා.\nඉන් ප්‍රධාන කරුණක් වන්නේ ලංකා සතොස ආයතනයේ ඉහළ පුටුවල සිටින නිලධාරීන්ගේ අනුදැනුම යටතේ මෙම සුදුලූනු තොගය පෞද්ගලික ගැනුම්කරුවෙකුට අලෙවි කර තිබියදීත් නිලධාරීන් කිහිපදෙනෙකුට එරෙහි ව පමණක් නීතිය ක්‍රියාත්මක කිරීමයි.",
       "URL": "https://www.hirunews.lk/282460/සුදු-ලූනු-වංචාවට-සම්බන්ධ-සතොසේ-ලොක්කන්-පිරිසක්-නිදැල්ලේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1686"
}