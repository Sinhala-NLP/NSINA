{
       "Source": "hirunews",
       "Timestamp": "Tuesday, 28 September 2021 - 7:40",
       "Headline": "රාජ්‍ය බැංකුවක ඒ.ටී.එම් යන්ත්‍රය කඩා මිලියන 10ක් සොරා ගැනෙයි",
       "News Content": "මින්නේරිය - මිනිහිරිගම ප්‍රදේශයේ වෙළද සංකීර්ණයක ගොඩනැගිල්ලක පිහිටා තිබූ රාජ්‍ය බැංකුවකට අයත් ඒ.ටී.එම්.යන්ත්‍රයක් කඩා එහි තිබූ රුපියල් මිලියන 10කට අධික මුදලක් සොරාගෙන තිබෙනවා.\nඅදාළ ඒ.ටී.එම්. යන්ත්‍රය ක්‍රියා විරහිත වීම හේතුවෙන් බැංකුවෙහි නිලධාරීන් එය පරීක්ෂා කිරීමේදි යි මෙම සොරකම සම්බන්ධයෙන් ඊයේ තොරතුරු අනාවරණ වී ඇත්තේ.\nමින්නේරිය පොලිසිය මේ සම්බන්ධයෙන් සිදු කරන ලද විමර්ශනවල දී අනාවරණ වී ඇත්තේ, බැංකු නිලධාරියෙකු බව පවසමින් එම යන්ත්‍රය අලුත්වැඩියා කිරීම සඳහා පෙරේදා උදෑසන කිසියම් පුද්ගලයෙකු එම ස්ථානයට පැමිණ ඇති බවයි.\nඔහු බැංකු නිලධාරියෙකු නො වෙන බවත් ඒ.ටී.එම්. යන්ත්‍රය උණුකර කපා මුදල් රැගෙන ගොස් ඇති බවටත් විමර්ශනවල දී අනාවරණ වී තිබෙනවා.\nසැකකරු පැමිණි බවට පැවසෙන කුඩා ලොරි රථයක් පිළිබද ව පොලිසියේ අවධානය යොමු ව ඇති බවයි වාර්තා වෙන්නේ.",
       "URL": "https://www.hirunews.lk/283419/රාජ්‍ය-බැංකුවක-ඒ-ටී-එම්-යන්ත්‍රය-කඩා-මිලියන-10ක්-සොරා-ගැනෙයි",
       "Category": "Local News",
       "Parent URL": "https://www.hirunews.lk/local-news.php?pageID=1664"
}