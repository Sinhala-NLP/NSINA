{
       "Source": "hirunews",
       "Timestamp": "Tuesday, 30 August 2022 - 13:21",
       "Headline": "අයි.එම්.එෆ් නියෝජිතයින් විපක්ෂ නායකවරයා හමුවෙයි",
       "News Content": "මෙරටට පැමිණ සිටින ජාත්‍යන්තර මූල්‍ය අරමුදලේ නියෝජිත පිරිස අද විපක්ෂ නායක සජිත් ප්‍රේමදාස හමුවී සාකච්ඡාවක නිරත වුණා.\nපසුගිය 23 වනදා මෙරටට පැමිණි එම නියෝජිත පිරිස හෙට දක්වා මෙරට රැදී සිටීමට නියමිතයි.\nමීට පෙර අදාළ නියෝජිතයින් ජනාධිපතිවරයා සමග ද සාකච්ඡා වට දෙකක් පවත්වනු ලැබුවා.\nඒ මෙරට ණය ප්‍රතිව්‍යූහගත කිරීම හරහා කාර්ය මණ්ඩල මට්ටමේ ගිවිසුමකට එළඹීමෙන් අනතුරුව ශ්‍රී ලංකාව සඳහා විස්තීරණ අරමුදල් සැපයීමේ වැඩපිළිවෙල සඳහායි.\nවිපක්ෂ නායක සජිත් ප්‍රේමදාස සමග විපක්ෂ නායක කාර්යාලයේ අද පැවති හමුවට සමගි ජනබලවේගයේ පාර්ලිමේන්තු මන්ත්‍රීවරුන් වන ආචාර්ය හර්ෂ ද සිල්වා, කබීර් හෂීම් ඇතුළු පිරිසක් එක්ව සිටියා.\nමේ අතර, ජපාන මුදල් අමාත්‍ය ෂුනිචි සුසුකි ප්‍රකාශයක් නිකුත් කරමින් කියා සිටියේ ශ්‍රී ලංකාවට ණය ලබාදී ඇති සියලු රටවල් සමග ණය ප්‍රතිව්‍යූහගත කිරීම සම්බන්ධයෙන් සාකච්ඡා සම්බන්ධීකරණය කිරීමට ජපානය සූදානම් බවයි.\nඒ සඳහා මෙරටට ණය ලබාදී ඇති සියලු රටවල් එක්වීම වැදගත් බව ඔහු අවධාරණය කළා.",
       "URL": "https://www.hirunews.lk/314124/අයි-එම්-එෆ්-නියෝජිතයින්-විපක්ෂ-නායකවරයා-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=902"
}