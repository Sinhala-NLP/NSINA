{
       "Source": "hirunews",
       "Timestamp": "Wednesday, 26 May 2021 - 20:47",
       "Headline": "ඇමරිකාවේ සංචාරක තහනම නිසා ජාතික ආරක්ෂාව ගැන අනියත බියක් එපා - ආරක්ෂක ලේකම් කියයි",
       "News Content": "අමෙරිකානු රාජ්‍ය දෙපාර්තමේන්තුව මගින් එරට පුරවැසියන්ට ශ්‍රී ලංකාවේ සංචාරය නොකරන ලෙසට උපදෙස් ලබා දෙමින් 04 වන මට්ටමේ අවදානම් නියෝගයක් නිකුත් කිරීම පිළිබඳ අනියත බියක් ඇතිකර ගත යුතු නොවන බව නිවේදනයක් නිකුත් කරමින් ආරක්ෂක ලේකම් විශ්‍රාමික ජෙනරාල් කමල් ගුණරත්න පවසනවා.\nඔහු පෙන්වා දෙන්නේ ඇමරිකාව විසින් ශ්‍රී ලංකාව සඳහා නිකුත් කරන ලද සංචාරක සීමා අනුව ත්‍රස්තවාදී කාණ්ඩයට ඇතුලත් කිරීම පිළිබඳ බියක් ඇතිකර ගත යුතු නොවන බවයි.\nආරක්ෂක අමාත්‍යංශය සහ ත්‍රිවිධ හමුදාව ඇතුලුව ජාතික ආරක්ෂාව පිළිබඳ කටයුතු කරන අනෙකුත් ආයතන විසින් ආරක්ෂාව මනාව තහවුරු කර ඇති බවයි ඔහු පෙන්වා දෙන්නේ.\nවර්තමානයේ රට තුල පවතින කොවිඩ් 19 තත්වය හේතුවෙන් ශ්‍රී ලංකාව සම්බන්ධයෙන් ඇමරිකා එක්සත් ජනපදය විසින් මෙලෙස 4 වන මට්ටමේ සංචරණ සීමා නිකුත් කර තිබුනද එහිදී ත්‍රස්තවාදී තර්ජන සම්බන්ධයෙන් අඩංගු වීම එම වර්ග කිරීමේ ක්‍රියා පිළිවෙතට අනුව සාමාන්‍යයෙන් සිදුවන්නක් බව ද ආරක්ෂක ලේකම්වරයා සඳහන් කළා.\nඑබැවින් ජාතික ආරක්ෂාව පිළිබඳ අනියත බියක් ඇතිකර ගැනීමට අවශ්‍ය නොවන බවයි ආරක්ෂක ලේකම් කමල් ගුණරත්න වැඩිදුරටත් දන්වා සිටින්නේ.\nඅමෙරිකානු රාජ්‍ය දෙපාර්තමේන්තුව මගින් පසුගියදා එරට පුරවැසියන්ට උපදෙස් ලබාදී තිබුණේ ශ්‍රී ලංකාවේ සංචාරය නොකරන ලෙසටයි.\nඒ, විදේශයන් හි සංචාරය සඳහා 04 වන මට්ටමේ අවදානම් නියෝගයක් නිකුත් කරමින්.\nකොවිඩ් 19 වසංගතය, ශ්‍රී ලංකාවේ සංචාරය නොකරන ලෙසට අමෙරිකාව දක්වා තිබු ප්‍රධාන හේතුව වුනා.\nඑමෙන්ම, ශ්‍රී ලංකාවේ කොරෝනා ව්‍යාප්තිය සම්බන්ධයෙන් සවිස්තරාත්මක දත්ත කොළඹ අමෙරිකානු තානාපති කාර්යාලය සිය වෙබ් අඩවියට ද එක්කර තිබෙනවා.",
       "URL": "https://www.hirunews.lk/272537/ඇමරිකාවේ-සංචාරක-තහනම-නිසා-ජාතික-ආරක්ෂාව-ගැන-අනියත-බියක්-එපා-ආරක්ෂක-ලේකම්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1926"
}