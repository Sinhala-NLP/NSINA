{
       "Source": "hirunews",
       "Timestamp": "Sunday, 25 June 2023 - 20:51",
       "Headline": "බුම්රාට සුවයි යළිත් පිටියට එන දවස මෙන්න",
       "News Content": "පිට කොන්දේ ආබාධයක් නිසා කලක පටන් ජාත්‍යන්තර ක්‍රිකට් පිටියෙන් ඈත් වී සිටීමට සිදු වූ ඉන්දීය වේගපන්දු යවන ක්‍රීඩක Jasprit Bumrah එළඹෙන අගෝස්තු මාසයේ දී නැවත ඉන්දීය කණ්ඩායම සමඟ එක් වනු ඇති බව Cricbuzz වෙබ් අඩවිය මඟින් වාර්තා කරනවා.\nපසුගිය වසරේ සැප්තැම්බර් මාසයේ දී කොන්දේ ආබාධයක් නිසා ජාත්‍යන්තර ක්‍රිකට් පිටියෙන් ඈත් වීමට සිදු වූ Bumrah හට පසුව එම ආබාධය සුව කිරීම වෙනුවෙන් සැත්කමක් සිදු කළ බව දැන ගන්නට ලැබුණා.\nඒ අනුව එම සැත්කමෙන් පසුව මේ වන විට ඔහු බැංගලෝරයේ ජාතික ක්‍රිකට් ඇකඩමියේ (NCA) දී සුවය ලබමින් සිටින අතර ඔහු මේ වන විට 70%ක් පමණ යතා තත්වයට පැමිණ ඇති බවයි වාර්තා වන්නේ.\nමේ අතර බටහිර ඉන්දීය කොදෙව් කණ්ඩායම සමඟ ඉන්දීය කණ්ඩායම ක්‍රීඩා කිරීමට නියමිත තරග 5කින් සමන්විත විස්සයි විස්ස තරගාවලිය අගෝස්තු 3 වැනිදා සිට 13 වැනිදා දක්වා පැවැත්වීමට සැලසුම් කර තිබෙනවා.\nනමුත් එම තරගාවලිය වෙනුවෙන් Bumrahව කැඳවීමට කල් වැඩි බවයි ඉන්දියාවෙන් දැන ගැනීමට ලැබෙන්නේ.\nකෙසේ වෙතත් බටහිර ඉන්දීය කොදෙව් සංචාරයෙන් පසුව ඉන්දීය කණ්ඩායම විසින් තරග තුනකින් සමන්විත විස්සයි විස්ස තරගාවලියක් සඳහා අගෝස්තු මාසයේ දී ම (තරග 18, 20 සහ 23 යන දිනවල දී පැවැත්වීමට නියමිතයි) අයර්ලන්තයට යාමට නියමිත අතර බොහෝ විට එම තරගාවලිය වෙනුවෙන් Bumrahව නැවත කණ්ඩායම වෙත කැඳවනු ඇති බවයි දැන ගැනීමට ලැබෙන්නේ.\nදරුණු ආබාධයකින් පසුව එක් වරම එක්දින හෝ ටෙස්ට් ක්‍රිකට් තරගයක් වෙනුවෙන් භාවිතා නොකර ඔහුව විස්සයි විස්ස තරග කිහිපයක් මඟින් මැන බැලීම ඉන්දීය කණ්ඩායම් කළමනාකාරිත්වයේ අදහස වී තිබෙනවා.\nඑමෙන්ම ඔවුන්ගේ මේ සියලු උත්සාහයන් වල අවසන් ඉලක්කය වන්නේ එළඹෙන ඔක්තෝබර් සහ නොවැම්බර් මාසවල ඉන්දියාවේ දී පැවැත්වීමට නියමිත ලෝක කුසලාන ක්‍රිකට් තරගාවලිය වෙනුවෙන් Bumrahව සූදානම් කර ගැනීම බව අනුමාන කළ හැකි වනවා.\nඑමෙන්ම මෙම සියලු ජාත්‍යන්තර තරගවලට පෙර ඔහු මීළඟ මාසයේ දී NCA හිදි තරග කිහිපයක් ක්‍රීඩා කරවීමට එහි නිළධාරීන් විසින් බලාපොරොත්තු වන අතර, ඒවායේ දී ඔහු දක්වන ප්‍රතිචාර මත අයර්ලන්තය තරගාවලිය වෙනුවෙන් ඔහුගේ සහභාගීත්වය පිළිබඳ අවසන් තීරණයක් ගැනෙනු ලබනවා.\nමේ අතර ආබාධයකට ලක් වී සිටින KL Rahul ද මේ වන විට NCA හිදි ම සුවය ලබමින් සිටින අතර බොහෝ විට ඔහු එළඹෙන ආසියානු කුසලාන තරගාවලිය වෙනුවෙන් ක්‍රීඩා කරනු ඇති බව අනුමාන කෙරෙනවා.\nඑමෙන්ම තවත් සුපිරි ඉන්දීය පිතිකරුවෙකු වන Shreyas Iyerගේ ද කොන්දේ සැත්කමක් කර ඇති නමුත්, ඒ පිළිබඳ කිසිදු යාවත්කාලීන වීමක් තවමත් ලැබී නොමැති බවයි Cricbuzz විසින් සඳහන් කරන්නේ.",
       "URL": "https://www.hirunews.lk/339054/බුම්රාට-සුවයි-යළිත්-පිටියට-එන-දවස-මෙන්න",
       "Category": "Local News",
       "Parent URL": "https://www.hirunews.lk/local-news.php?pageID=237"
}