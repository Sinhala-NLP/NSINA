{
       "Source": "hirunews",
       "Timestamp": "Wednesday, 13 September 2023 - 23:03",
       "Headline": "පාසල් සිසුවියන් අපහරණය කිරීම සම්බන්ධයෙන් ගුරුවරයෙකු අත්අඩංගුවට (වීඩියෝ)",
       "News Content": "කුරුණෑගල ප්‍රදේශයේ පාසලක ප්‍රාථමික අංශයේ සිසුවියන් පිරිසක් අපහරණය කළ බවට එම පාසලේ ඉංග්‍රිසි ගුරුවරයෙකු පොලිස් අත්අඩංගුවට ගෙන තිබෙනවා.\nපොලීසිය පැවසුවේ අදාළ සිසුවියන් ගෙන් ලබාගත් ප්‍රකාශවලට අනුව මෙම පියවර ගත් බවයි.\nකුරුණෑගල ළමා හා කාන්තා කාර්යාංශ විසින් අද මෙලෙස අත්අඩංගුවට ගෙන තිබුණේ කුරුණෑගල නගරාසන්නයේ පිහිටි මිශ්‍ර පාසලක ඉංග්‍රිසි ගුරුවරයෙක්.\nඅදාළ ගුරුවරයා එම පාසලට පැමිණ තිබුණේ මිට මාස කිහිපයකට පෙර යි.\nකෙසේ වෙතත් ඔහු ඉගැන්වීම් අතරතුර තමන් අනවශ්‍ය ලෙස සිප වැළඳගන්නා බවට එම පාසලේ ප්‍රාථමික අංශයේ සිසුවියන් ඔවුන්ගේ දෙමාපියන්ට පවසා\nතිබෙනවා.\nඒ බව එම දෙමාපියන් අප කළ විමසීමකදීද තහවුරු කළා.\nමේ සම්බන්ධයෙන් සිසුවියකගේ පියෙකු පොතුහැර පොලීසියට පසුගිය සිකුරාදා පැමිණිලි කර තිබු අතර, ඊයේ දිනයේදි මව්පියන් පිරිසක් එම පාසලට ද පැමිණ\nතිබුණා.\nඑහිදි විදුහල්පතිවරයා සමඟ මේ සම්බන්ධයෙන් සාකච්ඡා කළ බවයි මව්පියන් සඳහන් කළේ.\nනමුත් පසුව සිය රාජකාරියට මව්පියන් බාධා කළ බව පවසමින් විදුහල්පතිවරයා විසින් කුරුණෑගල පොලිසියට පැමිණිලි කර තිබෙනවා.\nඒ අනුව මව්පියන් කිහිප දෙනෙකු කුරුණෑගල පොලීසිය විසින් අත්අඩංගුවට ගෙන පසුව නිදහස් කර තිබුණා.\nකෙසේ වෙතත්, ලද පැමිණිල්ලකට අනුව කුරුණෑගල ළමා හා කාන්තා කාර්යංශය විසින් මේ සම්බන්ධයෙන් වෙනමම පරීක්ෂණයක්ද ආරම්භ කර තිබුණා.\nඑහිදි තමන් මුහුණ දුන් සිද්ධීන් සම්බන්ධයෙන් සිසුවියන් විසින් ප්‍රකාශ ලබා දි තිබු අතර, එම ප්‍රකාශවලට අනුව අදාළ ඉංග්‍රිසි ගුරුවරයා අත් අඩංගුවට ගැනීමට\nපොලීසිය පියවර ගත්තා.\nපොලිසිය පැවසුවේ ඔහු හෙට දිනයේදි අධිකරණය හමුවට ඉදිරිපත් කරන බවයි.",
       "URL": "https://www.hirunews.lk/348183/පාසල්-සිසුවියන්-අපහරණය-කිරීම-සම්බන්ධයෙන්-ගුරුවරයෙකු-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=31"
}