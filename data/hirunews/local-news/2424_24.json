{
       "Source": "hirunews",
       "Timestamp": "Monday, 28 September 2020 - 12:45",
       "Headline": "නීති විරෝධී සම්බාහන මධ්‍යස්ථාන දෙකක් වටලා කාන්තාවන් 09ක් අත්අඩංගුවේ (වීඩියෝ)",
       "News Content": "අම්බලන්තොට ප්‍රදේශයේ බලපත්‍ර නොමැතිව නීති විරෝධී අයුරින් පවත්වාගෙන ගිය සම්බාහන මධ්‍යස්ථාන දෙකක් පොලිසිය මඟින් වටලා තිබෙනවා.\nඑහිදී සැකකරුවන් දෙදෙනෙක් සහ සැකකාරියන් නවදෙනකු අත්අඩංගුවට ගෙන ඇති බවයි අප වාර්තාකරු පැවසුවේ.\nඊයේ (27) පස්වරුවේ මෙම වැටලීම සිදුකර ඇති අතර එහිදී එම මධ්‍යස්ථාන තුල තිබී උපත් පාලන කොපු සහ උපත් පාලන ඖෂධ ද සොයාගැනීමට හැකිවූ බවද අම්බලන්තොට පොලිසිය සඳහන් කළා.\nනිරෝධායන රෝග වැළැක්වීමේ පනත යටතේ සමාජ රෝග වැළැක්වීම සඳහා නිසි ක්‍රියාමාර්ග නොගෙන, වෛද්‍ය පරීක්ෂණ පවත්වීමට අදාළසහතික නොමැති වීම යන කරුණු මත, අත්අඩංගුවට ගත් සැකකාරියන්ට නඩු පැවරීමට කටයුතු කරන බවයි පොලිසිය වැඩිදුරටත් පැවසුවේ.\nසැකකාරියන් නවදෙනා වයස අවුරුදු 18ත් 30ත් අතර වයස්වල පසුවන වන අතර ඔවුන් පොළොන්නරුව, කොළඹ මතුගම, වැල්ලවාය, බලංගොඩ සහ වීරකැටිය යන ප්‍රදේශවල පදිංචිකාරිණියන්.\nඅත්අඩංගුවට ගත් සැකකරුවන් සහ සැකකාරිනියන් ඊයේ (27) පස්වරුවේ හම්බන්තොට වැඩබලන මහේස්ත්‍රාත්වරයා වෙත ඉදිරිපත් කිරීමෙන් අනතුරුව මේ මස 30 වන දින දක්වා රක්ෂිත බන්ධනාගාර ගත කිරීමට නියෝග කර තිබෙනවා.",
       "URL": "https://www.hirunews.lk/251290/නීති-විරෝධී-සම්බාහන-මධ්‍යස්ථාන-දෙකක්-වටලා-කාන්තාවන්-09ක්-අත්අඩංගුවේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2424"
}