{
       "Source": "hirunews",
       "Timestamp": "Thursday, 10 February 2022 - 8:41",
       "Headline": "ඊයේ සිදු වූ රිය අනතුරුවලින් පුද්ගලයින් 5 දෙනෙක් ජීවිතක්ෂයට",
       "News Content": "ඊයේ (09) පස්වරුවේ පන්නල තලම්මැහැර ප්‍රදේශයේදී සිදු වූ රිය අනතුරකින් වයස අවුරුදු 21ක තරුණයෙකු ජිවිතක්ෂයට පත්වුණා.\nගිරිඋල්ල සිට පන්නල දෙසට ධාවනය වූ බස්රථයක් පසුකර ධාවනය කළ යතුරුපැදියක් ප්‍රතිවිරුද්ධ දෙසින් පැමිණි වෑන් රථයක ගැටීමෙන් මෙම අනතුර සිදු වුණා.\nඅනතුරින් බරපතල තුවාල ලැබූ යතුරුපැදිකරු සඳලංකාව රෝහලට ඇතුළත් කිරීමෙන් අනතුරුව ජීවිතක්ෂයට පත්ව ඇති බවයි පොලීසිය පවසන්නේ.\nයතුරුපැදිකරුගේ සහ වැන්රථ රියදුරුගේ අපරික්ෂාකාරී සහ නොසැළකිලිමත් රිය ධාවනය හේතුවෙන් මෙම අනතුර සිදුව ඇති බවට පරික්ෂණවලින් අනාවරණය වී තිබෙනවා.\nජීවිතක්ෂයට පත් තරුණයා බෝපිටිය ප්‍රදේශයේ පදිංචිකරුවෙක්.\nමේ අතර ඊයේ දහවල් මුන්දලම ආඩිගම මාර්ගයේ අක්කරවෙල්ලිය කලු පාලම අසලදී සිදුවූ රිය අනතුරකින් කාන්තාවක් ජීවිතක්ෂයට පත්වුණා.\nආඩිගම සිට කිරියන්කල්ල්ට දෙසට ධාවනය වූ ලොරි රථයක ප්‍රතිවිරුද්ධ දිශාවෙන් ගමන් කළ පාපැදියක් ගැටීමෙන් මෙම අනතුර සිදුව තිබෙනවා.\nජිවිතක්ෂයට පත් කාන්තාව වයස අවුරුදු 52ක් වන පුදුකුඩුරිප්පුව,බත්තුළුඔය ප්‍රදේශයේ පදිංචිකාරිනියක්.\nලොරි රථයේ රියදුරුගේ නොසැළකිලිමත් රිය ධාවනය අනතුරට හේතුව බවයි පොලීසිය පවසන්නේ.\nනාරම්මල කුරුණෑගල මාර්ගයේ ගනේගොඩ ප්‍රදේශයේදී සිදුවූ තවත් අනතුරකින් අවුරුදු 37ක් වයසැති පුද්ගලයෙකු ජීවිතක්ෂයට පත් වුණා.\nමෙම පුද්ගලයා පදික මාරුවක් මතින් ගමන් කීරිමේදී අපරීක්ෂාකාරි ලෙස ධාවනය කළ මෝටර් රථයක ගැටීමෙන් මෙම අනතුර සිදුව තිබෙනවා.\nඅනතුරින් පසු මෝටර් රථයේ රියදුරු පලාගොස් ඇති අතර මෝටර් රථය සහ එම පුද්ගලයා අත්අඩංගුවට ගැනීම සඳහා නාරම්මල පොලිසිය විසින් වැඩිදුර විමර්ශන කටයුතු සිදු කරනු ඇති.\nඑසේම ඊයේ උදෑසන නෙදුන්කෙත්ති ප්‍රදේශයේදී සිදු වූ අනතුරකින් වයස අවුරුදු 78ක පුද්ගලයෙකු ජිවිතක්ෂයට පත් වුණා.\nමේ අතර තඹුත්තේගම බුල්නෑව මංසන්ධිය අසලදී යතුරුපැදි දෙකක් මුහුණට මුහුණ ගැටීමෙන් සිදුවූ අනතුරකින් අවුරුදු 41ක් වයසැති පුද්ගලයෙකු ජීවිතක්ෂයට පත්වුණා.\nඅනතුරින් තුවාල ලැබූ අනෙක් යතුරුපැදිකරු ගල්නෑව රෝහලට ඇතුළත් කිරීමෙන් අනතුරුව වැඩිදුර ප්‍රතිකාර සඳහා අනුරාධපුර රෝහල වෙත මාරුකර යවා තිබෙනවා.",
       "URL": "https://www.hirunews.lk/296631/ඊයේ-සිදු-වූ-රිය-අනතුරුවලින්-පුද්ගලයින්-5-දෙනෙක්-ජීවිතක්ෂයට",
       "Category": "Local News",
       "Parent URL": "https://www.hirunews.lk/local-news.php?pageID=1365"
}