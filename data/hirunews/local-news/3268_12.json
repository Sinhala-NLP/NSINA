{
       "Source": "hirunews",
       "Timestamp": "Wednesday, 03 July 2019 - 19:47",
       "Headline": "හිස්බුල්ලාගෙන් පැය 4ක් ප්‍රකාශ ලබාගනී",
       "News Content": "නැගෙනහිර පළාත් හිටපු ආණ්ඩුකාර එම්.එල්.ඒ.එම්. හිස්බුල්ලාගෙන් පොලිස් සංවිධානාත්මක අපරාධ නිවාරණ කොට්ඨාශය අද  පැය 4 කට ආසන්න කාලයක් ප්‍රකාශයක් ලබා ගත්තා.\nඒ, පුනරුත්ථාපනය වූ දෙමළ කොටි සංවිධානයේ සාමාජිකයෙකුට දුරකථනය ඔස්සේ තර්ජනය කළ බව කියන සිද්ධියක් සම්බන්ධයෙන් සිදුකෙරෙන විමර්ශනයකට අදාළවයි.\nමේ අතර, බෞද්ධ තොරතුරු කේන්ද්‍රයේ විධායක අධ්‍යක්ෂ අගුළුගල්ලේ සිරි ජිනානන්ද හිමියන් ප්‍රකාශයක් ලබාදිම සඳහා අද පොලිස් මුල්‍ය අපරාධ කොට්ඨාශයට පැමිණියා.\nඒ චීන ජාතිකයින් දෙදෙනෙකු යොදා ගනිමින් පාර්ලිමේන්තු මන්ත්‍රී රිෂාඩ් බදියුදීන් සිදුකරන බව කියන මහා පරිමාණ වංචාවක් සම්බන්ධයෙන් උන්වහන්සේ පසුගිය මස 17 වනදා පොලිස්පතිවරයාට සිදුකළ පැමිණිල්ලකට අදාළවයි.\nඑහිදී උන්වහන්සේගෙන් පැය 2 කට ආසන්න කාලයක් අදාළ ප්‍රකාශය ලබා ගත් බවයි පොලිසිය සඳහන් කළේ.\nඑමෙන්ම, 2015 - 2018 රාජ්‍ය ආයතනවල සිදුව ඇති දූෂණ අක්‍රමිකතා සම්බන්ධයෙන් සොයා බැලෙන ජනාධිපති පරීක්ෂණ කොමිෂන් සභාව හමුවේ අද පිවිතුරු හෙළ උරුමයේ නායක පාර්ලිමේන්තු මන්ත්‍රී උදය ගම්මන්පිළ සාක්ෂි ලබාදුන්නා.\nඒ එම කොමිසම හමුවේ පූජ්‍ය තීනියාවල පාලිත හිමියන් ගොනු කර තිබූ පැමිණිල්ලකට අනුවයි.\nහිටපු අමාත්‍ය රිෂාඩ් බදියුදීන් විදේශීය පුරවැසියන්ට ග්‍රාම නිලධාරීන් ලවා ව්‍යාජ උප්පැන්න සහතික සකස් කර ඔවුන් ඡන්ද හිමි නාමලේඛනයට ඇතුළත් කර ඇති බවට උන්වහන්සේ මෙම පැමිණිල්ලේ සදහන් කර තිබුණා.\nඑමෙන්ම ඔහුට මන්නාරමෙන් ඉඩම් අක්කර 3,000 ක් පමණ ඇති බවද එහි දැක්වෙනවා.\nපූජ්‍ය තීනියාවල පාලිත හිමියන් සිය පැමිණිල්ලෙන් වැඩිදුරටත් දක්වා තිබුණේ තමන් සිදුකළ පැමිණිල්ලට අදාළ වැඩිදුර තොරතුරු පාර්ලිමේන්තු මන්ත්‍රී උදය ගම්මන්පිල සතුව පවතින බවයි.\nඒ අනුවයි පාර්ලිමේන්තු මන්ත්‍රී උදය ගම්මන්පිළ මෙම කොමිසම හමුවට කැදවනු ලැබුිවේ. පැයක පමණ කාලයක් සාක්ෂි ලබාදීමෙන් අනතුරුව ඔහු පිටතට පැමිණියා.",
       "URL": "https://www.hirunews.lk/219590/හිස්බුල්ලාගෙන්-පැය-4ක්-ප්‍රකාශ-ලබාගනී",
       "Category": "Local News",
       "Parent URL": "https://www.hirunews.lk/local-news.php?pageID=3268"
}