{
       "Source": "hirunews",
       "Timestamp": "Thursday, 21 July 2022 - 11:20",
       "Headline": "හෙට මධ්‍යම රාත්‍රියේ සිට දුම්රිය ගාස්තු සංශෝධනය කෙරේ (වීඩියෝ)",
       "News Content": "හෙට(22) මධ්‍යම රාත්‍රියේ සිට ක්‍රියාත්මක වන පරිදි දුම්රිය ගාස්තු සංශෝධනය කිරීමට පියවර ගෙන තිබෙනවා.\nඊට අදාල ගැසට් නිවේදනය ප්‍රවාහන සහ මහාමාර්ග අමාත්‍යවරයා විසින් නිකුත් කර ඇති අතර ඒ අනුව සියයට 50ක පමණ ප්‍රතිශතයකින් සියලුම දුම්රිය ගාස්තු ඉහළ යනු ඇති.\nතෙවැනි පන්තියේ අවම දුම්රිය ගාස්තුව රුපියල් 20ක් දක්වා ඉහළ නංවා ඇති අතර දෙවැනි පන්තියේ අවම ගාස්තුව වන්නේ රුපියල් 50ක්.\nප්‍රවාහන සහ මහාමාර්ග අමාත්‍ය ආචාර්ය බන්දුල ගුණවර්ධන මහතා විසින් මඟී සහ භාණ්ඩ ප්‍රවාහනයට අදාල දුම්රිය ගාස්තු සංශෝධනය කිරීමට අදාල ගැසට් නිවේදනය මේ වන විටත් නිකුත් කර තිබෙනවා.\nඒ අනුව, ඕනෑ ම ආරම්භක හෝ උප දුම්රිය ස්ථානයක සිට පළමු කිලෝමීටර් 10 දක්වා තෙවැනි පන්තියේ ප්‍රවේශ පත්‍රයක මිල කිලෝමීටරයකට රුපියල් 2යි ශත 60කින්ද, දෙවැනි පන්තියේ ප්‍රවේශ පත්‍රයක මිල එක් කිලෝමීටරයක් සඳහා රුපියල් 5යි ශත 20කින් සහ පළමු පන්තියේ ප්‍රවේශ පත්‍රයක මිල එක් කිලෝමීටරයක් සඳහා රුපියල් 10යි ශත 40කින්ද ඉහළ නංවා තිබෙනවා.\nකිලෝමීටර් 10 සිට කිලෝමීටර් 50 දක්වා තෙවැනි පන්තියේ ප්‍රවේශ පත්‍රයක මිල එක් කිලෝමීටරයක් සඳහා රුපියල් 2යි ශත 40කින්ද, දෙවැනි පන්තියේ ප්‍රවේශ පත්‍රයක මිල එක් කිලෝමීටරයක් සඳහා රුපියල් 4යි ශත 80කින් සහ පළමු පන්තියේ ප්‍රවේශ පත්‍රයක මිල එක් කිලෝමීටරයක් සඳහා රුපියල් 9යි ශත 60කින්ද ඉහළ නැංවීමට පියවර ගෙන ඇත්තේ.\nඑමෙන්ම කිලෝමීටර් 50 සිට කිලෝමීටර් 100 දක්වා තෙවැනි පන්තියේ ප්‍රවේශ පත්‍රයක මිල එක් කිලෝමීටරයක් සඳහා රුපියල් 1යි ශත 70කින්ද, දෙවැනි පන්තියේ ප්‍රවේශ පත්‍රයක මිල එක් කිලෝමීටරයක් සඳහා රුපියල් 3යි ශත 40කින් සහ පළමු පන්තියේ ප්‍රවේශ පත්‍රයක මිල එක් කිලෝමීටරයක් සඳහා රුපියල් 6යි ශත 80කින්ද ඉහළ නංවා ඇති බව අදාල ගැසට් පත්‍රයේ සඳහන්.\nඅදාල ගැසට් පත්‍රය මඟින්, කිලෝමීටර් 100 සිට කිලෝමීටර් 200 දක්වා තෙවැනි පන්තියේ ප්‍රවේශ පත්‍රයක මිල එක් කිලෝමීටරයක් සඳහා රුපියල් 1යි ශත 40කින්ද, දෙවැනි පන්තියේ ප්‍රවේශ පත්‍රයක මිල එක් කිලෝමීටරයක් සඳහා රුපියල් 2යි ශත 80කින් සහ පළමු පන්තියේ ප්‍රවේශ පත්‍රයක මිල එක් කිලෝමීටරයක් සඳහා රුපියල් 5යි ශත 60කින්ද ඉහළ නංවා තිබෙනවා.\nකිලෝමීටර් 200 සිට ඔබ්බට තෙවැනි පන්තියේ ප්‍රවේශ පත්‍රයක මිල එක් කිලෝමීටරයක් සඳහා රුපියල් 1යි ශත 10කින්ද, දෙවැනි පන්තියේ ප්‍රවේශ පත්‍රයක මිල එක් කිලෝමීටරයක් සඳහා රුපියල් 2යි ශත 20කින් සහ පළමු පන්තියේ ප්‍රවේශ පත්‍රයක මිල එක් කිලෝමීටරයක් සඳහා රුපියල් 4යි ශත 40කින්ද ඉහළ නැංවීමටයි ප්‍රවාහන අමාත්‍යංශය විසින් පියවර ගෙන තිබෙන්නේ.\nඑමෙන්ම තෙවැනි පන්තියේ අවම ගාස්තුව රුපියල් 20ක් වන අතර දෙවැනි පන්තියේ අවම ගාස්තුව රුපියල් 50ක්.\nපළමු පන්තියේ අවම ගාස්තුව රුපියල් 100ක්.\nඒ අනුව පවතින දුම්රිය ගාස්තුවට වඩා සියයට 50ක පමණ ප්‍රතිශතයකින් දුම්රිය ගාස්තු ඉහළ යනු ඇති.\nඊට අමතරව ඉන්ධන ප්‍රවාහන ගාස්තු, භාණ්ඩ පැටවීමේ සහ ස්ථානගත කිරීමේ ගාස්තු සහ තැපැල් ප්‍රවාහන ගාස්තුද ඉහළ නංවා තිබෙනවා.\n(ගැසට් නිවේදනය පහතින්)",
       "URL": "https://www.hirunews.lk/310537/හෙට-මධ්‍යම-රාත්‍රියේ-සිට-දුම්රිය-ගාස්තු-සංශෝධනය-කෙරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1004"
}