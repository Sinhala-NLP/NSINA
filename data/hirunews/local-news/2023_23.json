{
       "Source": "hirunews",
       "Timestamp": "Tuesday, 13 April 2021 - 7:27",
       "Headline": "ස්වර්ණමහල් ෆයිනෑන්ෂියල් සර්විස් ආයතනයේ, ව්‍යාපාර කටයුතු මහබැංකුව අත්හිටුවයි",
       "News Content": "ස්වර්ණමහල් ෆයිනෑන්ෂියල් සර්විසස් ආයතනයේ ව්‍යාපාර කටයුතු අත්හිටුවීමට ශ්‍රී ලංකා මහබැංකුව තීරණය කර තිබෙනවා.\nඔවුන් නිකුත් කළ නිවේදනයක දැක්වෙන්නේ මහබැංකුවේ මුදල් මණ්ඩලය විසින් 2011 අංක 42 දරණ මුදල් ව්‍යාපාර පනතේ 31 - 1 වගන්තිය ප්‍රකාරව ඊයේ පස්වරු 5 සිට බල පැවැත්වෙන පරිදි මෙම අත්හිටුවීම සිදුකර ඇති බවයි.\nආයතනයේ  මූල්‍ය තත්ත්වය අඛණ්ඩව පසුබෑමට ලක්වීම සහ නැවත යථා තත්ත්වයට පත් කිරීම සදහා ක්‍රියාත්මක කළ හැකි සාධනීය ආයෝජන යෝජනාවලියක් ඉදිරිපත් නොවීම හේතුකරගෙන, මුදල් මණ්ඩලය පසුගිය වසරේ ජුලි මස 13 වන දා සිට බල පැවැත්වෙන පරිදි ස්වර්ණමහල් ෆයිනෑන්ෂියල් සර්විසස් සහ එහි මව් සමාගම වන ඊ.ටී.අයි. ෆිනෑන්ස් ලිමිටඩ් යන ආයතන දෙකෙහි ව්‍යාපාර කටයුතු ජුලි මස 10 වන දා අත්හිටුවනු ලැබුවා.\nඑම ව්‍යාපාර කටයුතු අත්හිටුවීම මේ වසරේ ජනවාරි මස 12 වන දා දක්වා බල පැවැත්වුණා.\nකෙසේ වෙතත්, ආයතනයේ ඉතුරුම් තැන්පතු වලින් සියයට 50 ක ප්‍රමාණයක් ආපසු ගෙවීම සඳහා පමණක් පසුගිය ජනවාරි 13 සිට තෙමසක කාලයක් ස්වර්ණමහල් ෆයිනෑන්ෂියල් සර්විසස් ආයතනයේ ව්‍යාපාර කටයුතු නාමිකව නැවත ආරම්භ කිරීමටයි තීරණය කළේ.\nව්‍යාපාර කටයුතු අත්හිට වූ මාස 6ක කාලසීමාව නිමා වන විට ද ප්‍රාග්ධන යෙදවීමක් මගින් ආයතනය නැවත යථා තත්ත්වයට පත්කිරීම සදහා ක්‍රියාත්මක කළ හැකි යෝජනාවලියක් ඉදිරිපත් නොවූ අතර ආයතනයෙහි මූල්‍ය තත්ත්වය අඛණ්ඩව පසුබෑමට ලක්වූ බව  මහබැංකුව කියා සිටියා.\nව්‍යාපාර කටයුතු අත්හිටුවීමේ කාල පරිච්ජේදය තුලදී මුදල් මණ්ඩලය මගින් පත් කරන ලද කළමනාකරණ මණ්ඩලය විසින් ස්වර්ණමහල් ෆයිනෑන්ෂියල් සර්විසර්ස් පීඑල්සී ආයතනයෙහි කටයුතු කළමනාකරණය කිරීම අඛණ්ඩව සිදු කරනු ඇති.\nඑමෙන්ම, ආයතනයේහි ඉතිරි තැන්පතුකරුවන්ට ශ්‍රී ලංකා තැන්පතු රක්ෂණ සහ ද්‍රවශීලතා ආධාරක ක්‍රම යටතේ වැඩි කරන ලද වන්දි මුදල දිවයින පුරා පිහිටි මහජන බැංකු ශාඛා ජාලය හරහා ගෙවීමට උපදෙස් ලබා දී තිබෙනවා.\nශ්‍රී ලංකා මහ බැංකුව නිකුත් කළ නිවේදනයේ වැඩිදුරටත් දැක්වෙන්නේ ස්වර්ණමහල් ෆයිනෑන්ෂියල් සර්විසර්ස් පීඑල්සී ආයතනය සම්බන්ධයෙන් ගනු ලබන ඉදිරි නියාමන ක්‍රියාමාර්ග දැනුම් දීම යථා කාලයේදී සිදු කරනු ලබන බවයි.",
       "URL": "https://www.hirunews.lk/268298/ස්වර්ණමහල්-ෆයිනෑන්ෂියල්-සර්විස්-ආයතනයේ-ව්‍යාපාර-කටයුතු-මහබැංකුව-අත්හිටුවයි",
       "Category": "Local News",
       "Parent URL": "https://www.hirunews.lk/local-news.php?pageID=2023"
}