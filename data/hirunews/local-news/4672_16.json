{
       "Source": "hirunews",
       "Timestamp": "Tuesday, 07 February 2017 - 19:07",
       "Headline": "අදත් සයිටම් ගැන විවිධ කථා",
       "News Content": "මාළඹේ පෞද්ගලික වෛද්‍ය විද්‍යාලයට එරෙහිව දිවයිනේ පිහිටි වෛද්‍ය පීඨ අටේම අධ්‍යයන කටයුතුවලින් ඉවත්වීමට තීරණය කළ බව වෛද්‍ය පීඨ ශිෂ්‍ය ක්‍රියාකාරී කමිටුව ප්‍රකාශ කළා.\nකොළඹ අද කැඳවා තිබූ මාධ්‍ය හමුවට එක්වෙමින් එහි කැඳවුම්කරු රයන් ජයලත් මේ බව කියා සිටියා.\nමේ අතර ශ්‍රී ලංකා නිදහස් පක්ෂ තරුණ පෙරමුණ අද කැඳවා තිබූ මාධ්‍ය හමුවේදී එහි සභාපති හිටපු නියෝජ්‍ය අමාත්‍ය ශාන්ත බණ්ඩාර කියා සිටියේ මාළඹේ පෞද්ගලික වෛද්‍ය විද්‍යාලය සම්බන්ධයෙන් පවතින ගැටළුව විසඳීම සඳහා ඒකාබද්ධ වැඩපිළිවෙලක් කෙටි කාලයක් තුළ ක්‍රියාත්මක කරන බවයි.\nහෙට දිනයේදී ඒකාබද්ධ විපක්ෂයද මේ සම්බන්ධයෙන් මාළඹේ පෞද්ගලික වෛද්‍ය විද්‍යාලය සම්බන්ධයෙන් සාකච්ඡා කරන බවයි පාර්ලිමේන්තු මන්ත්‍රී බන්දුල ගුණවර්ධන කොළඹ අද පැවති මාධ්‍ය හමුවකදී මාධ්‍යවේදීන් නැගූ ප්‍රශ්නවලට පිළිතුරු ලබාදෙමින් සඳහන් කළේ.\nමේ අතර මාළඹේ පෞද්ගලික වෛද්‍ය විද්‍යාලය එහි නිර්මාතෘ නෙවිල් ප්‍රනාන්දුගේ ප්‍රධානත්වයෙන් අද මාධ්‍ය හමුවක් කැඳවා තිබූ අතර, එහිදී මාධ්‍යවේදීන් නැගූ ප්‍රශ්ණවලට ඔහු සහ එහි බාහිර දේශක මහාචාර්ය නෙවිල් පෙරේරා අදහස් පළ කළා.\nඑහිදී ඔවුන් කියා සිටියේ වෛද්‍ය සභාව පිළිබඳව තමන්ට විශ්වාසයක් නොමැති බවයි.\nරජයේ වෛද්‍ය නිලධාරීන්ගේ සංගමයද කොළඹදී අද මාධ්‍ය හමුවක් කැඳවමින්  මෙම ගැටළුවේදී සෞඛ්‍ය අමාත්‍යවරයා ක්‍රියාකළ ආකාරය විවේචනයට ලක් කළා.",
       "URL": "https://www.hirunews.lk/153909/අදත්-සයිටම්-ගැන-විවිධ-කථා",
       "Category": "Local News",
       "Parent URL": "https://www.hirunews.lk/local-news.php?pageID=4672"
}