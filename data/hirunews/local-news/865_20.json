{
       "Source": "hirunews",
       "Timestamp": "Thursday, 15 September 2022 - 23:30",
       "Headline": "COVID 19 එන්නත් වැඩසටහන ශක්තිමත් කිරීමට විශේෂ සති අන්ත වැඩසටහනක්",
       "News Content": "කොවිඩ් මර්දන තෙවන, සිව්වන බූස්ටර් එන්නත් ලබාදීමේ විශේෂ වැඩසටහනක් ඉදිරි සති අන්ත කිහිපය තුල දිවයින පුරා ක්‍රියාත්මක කිරිමට සෞඛ්‍ය අමාත්‍යාංශය පියවර ගෙන තිබෙනවා.\nඒ් අනුව සැප්තැම්බර් 17, 24 සහ ඔක්තෝබර් 1,8 යන සති අන්ත 4 තුළ මෙම වැඩපිළිවෙල දිවයින පුරා සැම ප්‍රාදේශිය සෞඛ්‍ය වෛද්‍ය නිලධාරි කාර්යාල හා රෝහල් හි පැවැත් වීමටයි සැලසුම් කර ඇත්තේ.\nමෙම එන්නත් වැඩසටහන තුල වයස අවුරුදු 20 සහ ඊට වැඩි වැඩිහිටියන් සඳහා පළමු සහ දෙවන බූස්ටර් මාත්‍රාත්, වයස අවුරුදු 12-19 අතර ළමුන් සඳහා පළමු සහ දෙවන එන්නත් මාත්‍රාත් ලබාදී ඇති බවට තරවුරු කර ගැනීමෙන් අනතුරුව බූස්ටර් එන්නත් ලබාදීම සිදු කෙරෙනවා.\nසියලු සුදුසුකම් ලත් කණ්ඩායම් සඳහා අදාළ දිනයන් හි සෑම සෞඛ්‍ය වෛද්‍ය නිලධාරි කාර්යාලයක්ම මධ්‍යම සායනය ඇතුළුව සෞඛ්‍ය වෛද්‍ය නිලධාරී බල ප්‍රදේශයේ අවම වශයෙන් ස්ථාන 03ක හෝ එන්නත් මධ්‍යස්ථාන 03ක විශේෂ එන්නත් ව්‍යාපාරයක් පැවැත්වීමට කටයුතු සංවිධානය කළ යුතු බවටයි සෞඛ්‍ය සේවා අධ්‍යක්ෂ ජනරාල් අසේල ගුණවර්ධන මහතා අදාල නිලධාරින් වෙත උපදෙස් ලබාදී ඇත්තේ.\nමෙම සායන පෙරවරු 8 සිට සවස 4 දක්වා විවෘතව තැබෙනවා.\nසතියේ අනෙකුත් දිනවල ප්‍රාදේශිය සෞඛ්‍ය වෛද්‍ය නිලධාරි කාර්යාල හා රෝහල් හරහා ලබා දෙන සාමාන්‍ය COVID 19 එන්නත් කිරීමේ සේවාවන්ට අමතරව මෙම එන්නත් කිරීමේ ව්‍යාපාරය පැවැත්වෙන අතර, සියලුම එන්නත් සායන සෞඛ්‍ය අමාත්‍යාංශය විසින් නිකුත් කරන ලද COVID-19 එන්නත් කිරීම පිළිබඳ මාර්ගෝපදේශයන්ට අනුකූලව පැවැත්වෙනවා.\nමෙම එන්නත්කරණ වැඩපිළිවෙල ශකිත්මත් කිරිමට සහයෝගය ලබාදෙන ලෙසටයි සෞඛ්‍ය අමාත්‍යාංශය සියළු ජනතාවගෙන් ඉල්ලා සිටින්නේ.\nමේ පිළිබද වැඩිදුර තොරතුරු වසංගත රෝග විද්‍යා ඒකකයේ ප්‍රධාන වසංගත රෝග විද්‍යාඥ හා සම්බන්ධව ලබාගත හැකියි.",
       "URL": "https://www.hirunews.lk/315505/covid-19-එන්නත්-වැඩසටහන-ශක්තිමත්-කිරීමට-විශේෂ-සති-අන්ත-වැඩසටහනක්",
       "Category": "Local News",
       "Parent URL": "https://www.hirunews.lk/local-news.php?pageID=865"
}