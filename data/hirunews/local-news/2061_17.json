{
       "Source": "hirunews",
       "Timestamp": "Friday, 26 March 2021 - 15:47",
       "Headline": "සිසුන්ට අවි පුහුණුව දුන් පුත්තලම මද්‍රසා පාසලේ ගුරුවරුන් දෙදෙනෙකුත් අත්අඩංගුවට",
       "News Content": "පුත්තලම - මද්‍රසා පාසලේ සිසුන්ට අවි පුහුණුව ලබාදුන් බවට චෝදනා එල්ල වූ එම පාසලේ ගුරුවරුන් දෙදෙනෙකු අපරාධ පරීක්ෂණ දෙපාර්තමේන්තුව විසින් අත්අඩංගුවට ගෙන තිබෙනවා.\nනීතිපතිවරයාගේ සම්බන්ධීකරණ ලේකම් රජයේ අධිනීතිඥ නිශාරා ජයරත්න ප්‍රකාශ කළේ නීතිපතිවරයාගේ උපදෙස් මත ඔවුන් අත්අඩංගුවට ගත් බවයි.\nමීට පෙර අදාළ මද්‍රසා පාසලේ විදුහල්පතිවරයා ද අත්අඩංගුවට ගැණුනු අතර ඔහු රක්ෂිත බන්ධනාගාර ගත කර සිටිනවා.\nමේ අතර, අන්තවාදය පැතිරවීමේ චෝදනාව යටතේ පුද්ගලයන් දෙදෙනෙකු ත්‍රස්ත විමර්ශන කොට්ඨාශය මගින් ඊයේ අත්අඩංගුවට ගනු ලැබුවා.\nමාතලේ සහ මඩකලපුව ප්‍රදේශවල පදිංචි මෙම සැකකරුවන්ගෙන් එක් අයෙකු පාස්කු ඉරිදා ත්‍රස්ත ප්‍රහාරය සැලසුම් කළ සහරාන් හෂීම්ගේ සමීපතමයෙකු බවයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ සඳහන් කළේ.",
       "URL": "https://www.hirunews.lk/266614/සිසුන්ට-අවි-පුහුණුව-දුන්-පුත්තලම-මද්‍රසා-පාසලේ-ගුරුවරුන්-දෙදෙනෙකුත්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=2061"
}