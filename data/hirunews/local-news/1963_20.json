{
       "Source": "hirunews",
       "Timestamp": "Monday, 10 May 2021 - 13:43",
       "Headline": "පොහොර ගැටලුව ගැන තවදුරටත් ගොවීන්ගෙන් මැසිවිලි (වීඩියෝ)",
       "News Content": "කෘෂිකාර්මික කටයුතු සඳහා භාවිත කරන රසායනික පොහොර සහ කෘෂි රසායන ද්‍රව්‍ය වෙළඳපොලේ හිඟවීම සහ මිල ඉහළ යාම හේතුවෙන් තමන් දැඩි අසීරුතාවයකට පත්ව ඇති බවට ගොවීන් දිනෙන් දින චෝදනා කරනවා.\nපොළොන්නරුව දිස්ත්‍රික්කයට අයත් ඇළහැර ගොවිජනපදයේ පිහිටි අත්තනකඩවල යාය 20 සහ 28 ගොවි සංවිධාන යටතේ මෙවර යල කන්නය සඳහා කුඹුරු අක්කර 278 කට ආසන්න ප්‍රමාණයක වී වගා කර තිබෙනවා.\nඑම වගාවන් සඳහා යූරියා පොහොර මෙතෙක් නොලැබීමෙන් ගොවීන් දැඩි අසීරුතාවයකට පත්ව සිටිනවා.\nඔවුන් පවසන්නේ රසායනික පොහොර ආනයනය නතර කිරීමට රජය තීරණය කළ යුත්තේ ගොවීන් කාබනික පොහොර සඳහා හුරු කිරීමෙන් අනතුරුව බවයි.\nමේ අතර, රාජාංගනය ප්‍රදේශයේ ගොවීන්ට කෘෂි රසායනික පොහොර ලබාදීමට අද එම ප්‍රදේශයේ කෘෂිකර්ම නිලධාරින් කටයුතු කළා.\nකෙසේ වෙතත්, කෘෂි රසායන පොහොර ලබාදීම සඳහා ගිරිතලේ ගොවිජන සේවා කාර්යාලයට පැමිණෙන ලෙසට එම ප්‍රදේශයේ ගොවීන්ට දැනුවත් කළ ද අද පෙරවරුවේ එම ගොවිජන සේවා කාර්යාලය විවෘත කර නොතිබීම නිසා ගොවීන් පත්වූයේ දැඩි අපහසුතාවකටයි.\nමේ අතර, කෘෂිකර්මාන්තය හැර වෙනත් කර්මාන්ත සඳහා භාවිත කරන රසායනික ද්‍රව්‍ය විශේෂ බලපත්‍රයක් යටතේ මැයි 6 වනදා සිට බලපැවැත්වෙන පරිදි ආනයනය කිරීමට අවසර ලබා දීමට අදාළ ගැසට් නිවේදනය බොහෝදුරට අද දිනයේ නිකුත් කිරීමට නියමිත බව රජයේ මුද්‍රණාලය සඳහන් කළා.",
       "URL": "https://www.hirunews.lk/270953/පොහොර-ගැටලුව-ගැන-තවදුරටත්-ගොවීන්ගෙන්-මැසිවිලි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1963"
}