{
       "Source": "hirunews",
       "Timestamp": "Friday, 09 June 2023 - 7:48",
       "Headline": "සිමෙන්ති අත්‍යවශ්‍ය භාණ්ඩයක් ලෙස නම් කරන්නැයි ඉල්ලීමක්",
       "News Content": "සිමෙන්ති අත්‍යවශ්‍ය භාණ්ඩයක් නම් කරමින් ගැසට් නිවේදනයක් නිකුත් කරන ලෙස ශ්‍රී ලංකා ඉදිකිරීම් සංගමය රජයෙන් ඉල්ලා සිටිනවා.\nඑම සංගමයේ සභාපති සුසන්ත ලියනගේ කියා සිටියේ පසුගියදා වෙළඳ අමාත්‍ය නලින් ප්‍රනාන්දු විසින් සිමෙන්ති කොට්ටයක මිල අඩුකරන බවට ප්‍රකාශ කළ ද මේ වනතෙක් එම මිලට වෙළදපළ තුළ සිමෙන්ති මිල දී ගැනීමට නොමැති බවයි.\nමේ අතර මසක් ඇතුළත රකින ලද කුකුළු බිත්තර එක් ලක්ෂ හැත්තෑ හයදහසක් නෙදර්ලන්තයෙන් ආනයන කිරීමට ජාතික පශු සම්පත් සංවර්ධන මණ්ඩලය විසින් කටයුතු යොදා ඇති බව කෘෂිකර්ම අමාත්‍යාංශය සඳහන් කළා.\nමවු කිකිළියන් ආනයනය කිරීමෙන් බිත්තර හා පැටවු ලබා ගැනීම ප්‍රමාද වන බැවින් රකින ලද බිත්තර ආනයන කිරීමටයි තීරණය කර ඇත්තේ.\nඑමගින් මාසයක් වැනි කෙටි කාලයක් තුළ බිත්තර හා මස් පිණිස කුකුළන් ලබා ගැනීමට අපේක්ෂිතයි.\nඑමෙන්ම අත්‍යවශ්‍ය පාරිභෝගික භාණ්ඩ 10ක මිල අද (09) සිට අඩුකරන බව ලංකා සතොස ඊයේ (08) නිවේදනය කළා.\nමුං ඇට කිලෝග්‍රෑමයක මිල රුපියල් 325කින් අඩු කෙරෙන අතර එහි නව මිල රුපියල් 1225ක්.\nඑමෙන්ම වියළි මිරිස් කිලෝග්‍රෑමයක මිල රුපියල් 60කින් අඩුකර තිබෙනවා.\nඒ අනුව වියළි මිරිස් කිලෝග්‍රෑමයක නව මිල රුපියල් 1290ක්.\nඑමෙන්ම රතු පරිප්පු කිලෝ ග්‍රෑමයක මිල රුපියල් 15කින් අඩුකර ඇති අතර අද (09) සිට රුපියල් 299කට රතු පරිප්පු කිලෝ ග්‍රෑමයක් මිලදී ගත හැකි බවයි ලංකා සතොස ආයතනය සඳහන් කළේ.\nඑසේම හාල්මැස්සන්, රතු නාඩු, රතු කැකුළු, සුදු සීනි මෙන්ම සොයාමීට් තොග මිල ගණන්ද මෙහිදී අඩුකර තිබෙනවා.",
       "URL": "https://www.hirunews.lk/337419/සිමෙන්ති-අත්‍යවශ්‍ය-භාණ්ඩයක්-ලෙස-නම්-කරන්නැයි-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=283"
}