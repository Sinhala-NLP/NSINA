{
       "Source": "hirunews",
       "Timestamp": "Thursday, 29 October 2020 - 16:04",
       "Headline": "විශ්‍රාම යන ගුවන් හමුදාපතිවරයා ජනපති හමුවෙයි",
       "News Content": "වසර 36ක සේවා කාලයක් නිම කර නොවැම්බර් මස 02 වන දින විශ්‍රාම යාමට නියමිත ගුවන් හමුදාපති එයාර් මාර්ෂල් සුමංගල ඩයස් අද (29) පෙරවරුවේ ජනාධිපති කාර්යාලයේදී ජනාධිපති ගෝඨාභය රාජපක්ෂ හමු වුණා.\n2019 මැයි 29 වන දින ගුවන් හමුදාපති ධූරයට පත් සුමංගල ඩයස් මෙරට 17 වන ගුවන් හමුදාපතිවරයායි.\nතිස් වසරක ත්‍රස්තවාදය අවසන් කිරීම සඳහා ඉමහත් කැපවීමෙන් ක්‍රියාකළ ඔහු තම සේවා කාලය තුළ වඩමාරච්චි මෙහෙයුම් පදක්කම, පූර්ණ භූමි සේවා පදක්කම, දේශපුත්‍ර සම්මානය, තෙවරක් රණශූර පදක්කම, උතුරු නැගෙනහිර මෙහෙයුම් පදක්කම, උත්තම සේවා පදක්කම, විශිෂ්ට සේවා විභූෂණය ඇතුලු පදක්කම් රැසක් හිමි කරගෙන තිබෙනවා.\nමව්බිම වෙනුවෙන් කළ විශිෂ්ඨ මෙහෙය අගය කළ ජනාධිපතිතුමා විශ්‍රාම යාමට නියමිත ගුවන් හමුදාපති සුමංගල ඩයස්ගේ විශ්‍රාම දිවියට සුභාශිංසන එක්කර සිටි බවයි ජනාධිපති මාධ්‍ය අංශය නිවේදනය කළේ.",
       "URL": "https://www.hirunews.lk/253582/විශ්‍රාම-යන-ගුවන්-හමුදාපතිවරයා-ජනපති-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=2362"
}