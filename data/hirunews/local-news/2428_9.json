{
       "Source": "hirunews",
       "Timestamp": "Saturday, 26 September 2020 - 16:57",
       "Headline": "මත්ද්‍රව්‍ය ජාවාරමේ යෙදුනු උපකාරක පන්ති ගුරුවරයෙකු,ගෝලයෙකුත් සමඟ අත්අඩංගුවට (වීඩියෝ)",
       "News Content": "මත්ද්‍රව්‍ය ජාවාරමේ නිරත වූ උපකාරක පන්ති ගුරුවරයෙකු ඇතුළු තුන්දෙනෙකු සීදුව ප්‍රදේශයේදී හෙරොයින් සහ කේරළ ගංජා සමග අත්අඩංගුවට ගෙන තිබෙනවා.\nඒ මීගමුව පොලීසියේ අපරාධ අංශයේ ස්ථානාධිපතිවරයා ඇතුළු කණ්ඩායමක් සිදුකළ විශේෂ වැටලීමකදීයි.\nමත්ද්‍රව්‍ය ජාවාරමේ නිරතව සිටියදී 40 හැවිරිදි උපකාරක පන්ති ගුරුවරයා පළමුව අත්අඩංගුවට ගෙන ඇති අතර, ඔහුගෙන් සිදුකළ ප්‍රශ්න කිරීම් වලදී අනාවරණ තොරතුරු මත මෙම ජාවාරම මෙහෙයවූ පුද්ගලයා සහ ගුරුවරයාගෙන් ඉගෙනුම ලැබූ 21 හැවිරිදි ගෝලයෙකුද අත්අඩංගුවට ගෙන ඇති බවයි පොලීසිය සඳහන් කළේ.\nමොවුන් මීගමුව ආශ්‍රිතව මත්ද්‍රව්‍ය බෙදා හැරීම් සිදුකර ඇති බවට ප්‍රශ්න කිරීම් වලදී අනාවරණ වී තිබෙනවා.\nඅත්අඩංගුවට ගන්නා අවස්ථාවේ සැකකරුවන් සතුව තිබී රුපියල් ලක්ෂ 38 ක වටිනාකමකින් යුත් හෙරොයින් ග්‍රෑම් 150 ක් සහ රුපියල් ලක්ෂ 18 ක් වටිනා කේරළ ගංජා කිලෝ 6 ක්  පොලීසිය භාරයට ගෙන තිබෙනවා.\nසැකකරුවන් හෙට මීගමුව මහේස්ත්‍රාත් අධිකරණයට ඉදිරිපත් කිරීමට නියමිතයි.\nමේ අතර, හෙරොයින් ළඟ තබා ගැනීමේ සිද්ධිය සම්බන්ධයෙන් ඊයේ අත්අඩංගුවට ගත් ඉපලෝගම ප්‍රාදේශීය සභාවේ 26 හැවිරිදි මන්ත්‍රීවරයෙකු ඇතුළු 3 දෙනා ලබන මස 6 වනදා දක්වා රක්ෂිත බන්ධනාගාර ගත කෙරුණා.\nඒ ඔවුන් අද කැකිරාව මහේස්ත්‍රාත්වරයා හමුවට ඉදිරිපත් කිරීමෙන් අනතුරුවයි.\nඑසේම, රුපියල් ලක්ෂ 16 ක් පමණ වටිනා මත්පෙති 8000 ක් සමඟ වත්තල - හේකිත්ත ප්‍රදේශයේ පදිංචි 32 හැවිරිදි පුද්ගලයෙකු මෝදරදී අද අත්අඩංගුවට ගනු ලැබුවේ කොළඹ උතුර කොට්ඨාශ මත්ද්‍රව්‍ය නිවාරණ ඒකකය විසින්.\nඔහු එම මත්පෙති මට්ටක්කුලිය ප්‍රදේශයේ පුද්ගලයෙකුට ලබාදීම සඳහා රැගෙන යමින් තිබූ බව අනාවරණ වී තිබෙනවා.\nපොලීසිය පැවසුවේ මානසික ආබාධිත සහිත පුද්ගලයින්ට ලබාදෙන ඖෂධ වලට අධි මාත්‍රාවන් යොදා මෙම මත්පෙති සකස් කර ඇති බවයි.",
       "URL": "https://www.hirunews.lk/251170/මත්ද්‍රව්‍ය-ජාවාරමේ-යෙදුනු-උපකාරක-පන්ති-ගුරුවරයෙකුගෝලයෙකුත්-සමඟ-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2428"
}