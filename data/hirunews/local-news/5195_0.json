{
       "Source": "hirunews",
       "Timestamp": "Tuesday, 26 January 2016 - 15:17",
       "Headline": "රාජා ජෝන්පුල්ලේගේ නිවසට ගිනි තබන විට පොලීසිය බලා සිටි බව මිහින්තලේ විහාරාධිපති හිමි කියයි",
       "News Content": "2008 වසරේදී උතුරුමැද පළාතේ හිටපු සෞඛ්‍ය සහ දේශීය වෛද්‍ය අමාත්‍ය, වෛද්‍ය රාජා ජෝන්පුල්ලේගේ නිවසට, වෛද්‍ය මධ්‍යස්ථානයට සහ වාහනවලට ගිනි තැබීමේ සිද්ධියට අදාළ නඩුව අදත් අනුරාධපුර මහාධිකරණයේදී විභාගයට ගැනුනා.\nපසුගිය 18 වනදා සිට මෙම නඩුව අඛන්ඩව විභාගයට ගැනෙනවා.\nඒ අනුව මිහින්තලේ රජමහා විහාරාධිපති පූජ්‍ය වළවාහැංගුණවැවේ ධම්මරතන හිමියන් අද නඩුවට අදාළව සාක්ෂි ලබාදුන්නා.\nඑහිදී උන්වහන්සේ ප්‍රකාශ කළේ වෛද්‍ය රාජා ජෝන්පුල්ලේගේ නිවසට ගිනි තැබූ අවස්ථාවේ එවකට උතුරුමැද නියෝජ්‍ය පොලිස්පතිවරයා, අනුරාධපුර පොලිස් අධිකාරිවරයා සහ අනුරාධපුර මූලස්ථාන පොලිස් පරීක්ෂකවරයා නිල ඇඳුමින් ඒ අසල සිට සිද්ධිය බලා සිටි බවයි.\nඑම ස්ථානයේ සිටි දේශපාලන බලවතුන්ට තිබූ බිය නිසා පොලිස් ප්‍රධානීන් කිසිදු පියවරක් නොගත් බවද උන්වහන්සේ අධිකරණය හමුවේ අද ප්‍රකාශ කළා.\nමෙම සිද්ධිය සම්බන්ධයෙන් සැකකරුවන් 15 දෙනෙකු අත්අඩංගුවට ගෙන තිබූ අතර, පසුව 9 දෙනෙකු මුදා හැරුණා.\nඒ අනුව මිහින්තලේ ප්‍රාදේශීය සභාවේ හිටපු සභාපති අනිල් පුෂ්පානන්ද ඇතුලූ 6 දෙනෙකුට එරෙහිවයි මීට අදාළව චෝදනා එල්ලවී ඇත්තේ.",
       "URL": "https://www.hirunews.lk/124791/රාජා-ජෝන්පුල්ලේගේ-නිවසට-ගිනි-තබන-විට-පොලීසිය-බලා-සිටි-බව-මිහින්තලේ-විහාරාධිපති-හිමි-කියයි",
       "Category": "Local News",
       "Parent URL": "https://www.hirunews.lk/local-news.php?pageID=5195"
}