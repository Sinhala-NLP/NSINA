{
       "Source": "hirunews",
       "Timestamp": "Wednesday, 16 August 2023 - 9:20",
       "Headline": "රුපියල් ලක්ෂ 268ක් වටිනා දේපළ සොරකම් කළ දෙදෙනෙක් අත්අඩංගුවට",
       "News Content": "කලපළුවාව ප්‍රදේශයේ නිවෙසක් බිඳ ලක්ෂ 268ක් වටිනා මුතු, මැණික්, රන් භාණ්ඩ හා දේපළ සොරකම් කිරීමේ සිද්ධියක් සම්බන්ධයෙන් බස්නාහිර පළාත දකුණ අපරාධ කොට්ඨාසයේ නිලධාරීන් විසින් විමර්ශන සිදු කර සැකකරුවන් දෙදෙනෙකු ඊයේ (15) අත්අඩංගුවට ගෙන තිබෙනවා.\nසැකකරුවන්ගෙන් කරන ලද ප්‍රශ්න කිරීම්වලදී ඔවුන් විසින් සොරකම් කරන ලද දේපළවලින් විවිධ ප්‍රමාණයේ මැණික් ගල් 924ක්, පිත්තල භාණ්ඩ කිහිපයක්, වැකුම් ක්ලීනරයක්, විදුලි පංකා 02ක්, අත් ඔරලෝසු 08ක්, රන් මාල 05ක්, අත් පලඳනා 07ක්, රන් කරාබු ජෝඩු 04ක්, රන් පෙන්ඩන් 03ක්, රන් වළලු 04ක්, රන් මුදු 06ක්, ලැප්ටොප් පරිඝනකයක්, විදේශ මත්පැන් බෝතල් 10ක් ඇතුළු දේපළ සොයා ගත් බව පොලිසිය පවසනවා.\nඅත්අඩංගුවට ගත් සැකකරුවන් හා දේපළ වැලිකඩ පොලිසියට භාර දී ඇති බවයි වාර්තා වන්නේ.\nමෙම සැකකරුවන් අවුරුදු 25 හා 30 වයස්වල පසුවන තලංගම උතුර හා මාලබේ ප්‍රදේශවල පදිංචිකරුවන්.\nඔවුන් අද (16) අලුත්කඩේ මහේස්ත්‍රාත් අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/344975/රුපියල්-ලක්ෂ-268ක්-වටිනා-දේපළ-සොරකම්-කළ-දෙදෙනෙක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=94"
}