{
       "Source": "hirunews",
       "Timestamp": "Wednesday, 28 June 2017 - 19:15",
       "Headline": "ජාතික සහ ආගමික ගැටළු ගැන කෝට්ටේ පාර්ශවයත් ජනපතිට ලියයි",
       "News Content": "ජාතික හා ආගමික මතවාදයන් සම්බන්ධයෙන් මේ දිනවල පළවන අදහස් පිළිබඳ සියම් මහානිකායේ කෝට්ටේ  ශ්‍රී කල්යාණි සමාග්‍රීධර්ම මහා සංඝ සභාවේ දැඩි අවධානය යොමුවී ඇති බව එහි මහනායක අතිපුජ්‍ය ආචාර්ය ඉත්තෑපානේ ධම්මාලංකාර හිමියන් පවසනවා.\nජනාධිපතිවරයා වෙත ලිපියක් යොමුකරමින් උන්වහන්සේ පෙන්වා දෙන්නේ බොහෝ පුද්ගලයින් තම මතිමතාන්තර තුල මුල් බැස ගනිමින් අදහස් ප්‍රකාශ කිරිම නිසා සමාජයේ ඔවුනොවුන් අතර කලහකාරි ස්වාභාවයක් හටගෙන ඇති බවයි.\nමෙතෙක් නොවු විරූ තරමින් හේතු රහිතව බෞද්ධ භික්ෂුන්වහන්සේ විවේචනය කිරිමටත්, චෝදනා එල්ල කිරිමටත්, සංඝ මුලස්ථානවලට අපහාස කිරිමටත්, ශාසනික දේපල ජනසතු කරගැනීමටත් අන්තවාදි සංවිධාන සහ ඇතැම් දේශපාලන නායකයන් අනුගමනය කරන ක්‍රියාමාර්ග හෙලා දකින බව අදාළ ලිපියෙහි සදහන්.\nවිශේෂයෙන් හිටපු ජනාධිපතිනි චන්ද්‍රිකා බණ්ඩාරනායක කුමාරණතුංග මෙරට බෞද්ධ අනන්‍යාතාවය සම්බන්ධයෙන් ඉදිරිපත් කරන සාවද්‍ය ප්‍රකාශයන් දැඩිව ප්‍රතික්ෂේප කරන බවයි අතිපුජ්‍ය ඉත්තෑපානේ ධම්මාලංකාර හිමියන් ජනාධිපතිවරයාට යොමු කල ලිපියේ දැක්වෙන්නේ.\nමෙවැනි ක්‍රියාකලාපයන් පෞද්ගලික අරමුණු ඉටු කර ගැනිම සදහා ඉදිරිපත් කරන අදහස් මිස, සමාජ සුභ සිද්ධිය අපේක්ෂාවෙන් සිදු කරන එවා නොවන බව එහි සදහන්.\nභික්ෂුන් වහන්සේලා සහ බෞද්ධ ජනතාව, අන්‍යාගමිකයින්ට සිදු කරතැයි කියන වැරදි පිලිබද, සංඛ්‍යා ලේඛණ හා ප්‍රකාශ සම්බන්ධයෙන් විමර්ශනයක් සිදු කර, නිවැරදි කරුණු හෙළි කිරීමට රජය ක්‍රියා නොකිරිම පිළිබදව අප්‍රසාදය පල කරන බවද මහනාහිමියන් එහි සඳහන් කර තිබෙනවා.\nමෙම ගැටලූ විසදාගැනීම සදහා රටවැසියන්ට පිලිගත හැකි අනන්‍යතාවය සහිත විද්වත් ස්වාධීන කොමිසමක් පිහිටුවීමට කටයුතු කරන ලෙසයි සියම් මහානිකායේ කෝට්ටේ ශ්‍රී කල්යාණි සමාග්‍රීධර්ම මහා සංඝ සභාවේ මහනායක අතිපුජ්‍ය ඉත්තෑපානේ ධම්මාලංකාර මහනාහිමියන් වැඩිදුරටත් ජනාධිපතිවරයාගෙන් ඉල්ලා ඇත්තේ.",
       "URL": "https://www.hirunews.lk/164617/ජාතික-සහ-ආගමික-ගැටළු-ගැන-කෝට්ටේ-පාර්ශවයත්-ජනපතිට-ලියයි",
       "Category": "Local News",
       "Parent URL": "https://www.hirunews.lk/local-news.php?pageID=4448"
}