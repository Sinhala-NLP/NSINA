{
       "Source": "hirunews",
       "Timestamp": "Friday, 05 February 2016 - 19:15",
       "Headline": "කරන්දෙනියේ සහ බදුල්ලේ පාසල් දෙකක උද්ඝෝෂණ",
       "News Content": "කරන්දෙනිය - අනුරුද්ධ විද්‍යාලයේ ඉගෙනුම ලබන සිසු සිසුවියන්ගේ දෙමව්පියන් පිරිසක් අද එම විද්‍යාලය ඉදිරිපිට දී විරෝධතාවක නිරත වුණා.\nඒ, පාසල තුළ සිසුන්ට ඉගෙනුම ලැබීමට ගොඩනැගිල්ලක් සහ පොදු පහසුකම් නොමැති බව පවසමින්.\nඑම පාසලේ සිසුන් 160ක් පමණ මේ වන විට ඉගෙනුම ලබන්නේ පාසලේ එළිමහන් භූමියේයි.\nජලය ද නොමැති බව අදාළ විරෝධතාවට එක්වූ දෙමව්පියන් ප්‍රකාශ කළා.\nඅදාළ විරෝධතාව අතරතුර ඇල්පිටිය කලාප අධ්‍යාපන කාර්යාලයේ නිලධාරියෙකු ද එහි පැමිණියා.\nඑහිදී එම නිලධාරියා ප්‍රකාශ කළේ මෙම වසර තුළ අදාළ පාසලට නව ගොඩනැගිල්ලක් ලබාදීමට කටයුතු කරන බවයි.\nමේ අතර, හල්දුම්මුල්ල - වල්හපුතැන්න ආනන්ද මහා විද්‍යාලයේ විදුහල්පතිවරයා කුලියාපිටිය මහා විද්‍යාලයට මාරු කිරීමට එරෙහිව පාසලේ සිසු සිසුවියන්ගේ දෙමව්පියන් පිරිසක් අද බදුල්ල - කොළඹ ප්‍රධාන මාර්ගය හරස් කරමින් විරෝධතාවක නිරත වුණා.\nඒ හේතුවෙන් මාර්ගයේ ගමනාගමන කටයුතුවලට ද බාධා එල්ල වූ බවයි හිරු බදුල්ල වාර්තාකරු සදහන් කළේ.",
       "URL": "https://www.hirunews.lk/125557/කරන්දෙනියේ-සහ-බදුල්ලේ-පාසල්-දෙකක-උද්ඝෝෂණ",
       "Category": "Local News",
       "Parent URL": "https://www.hirunews.lk/local-news.php?pageID=5180"
}