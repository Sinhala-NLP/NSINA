{
       "Source": "hirunews",
       "Timestamp": "Saturday, 11 September 2021 - 19:24",
       "Headline": "කබ්රාල්ගෙන් හිස් වන පාර්ලිමේන්තු මන්ත්‍රී ධූරය සඳහා නවක මන්ත්‍රීවරයෙකු දිවුරුම් දීම 21 න් පසු",
       "News Content": "අජිත් නිවාඩ් කබ්රාල්ගෙන් හිස් වන පාර්ලිමේන්තු මන්ත්‍රී ධූරය සඳහා නවක මන්ත්‍රීවරයෙකු දිවුරුම් දීම 21 වනදා සිට ආරම්භ වන පාර්ලිමේන්තු සතිය තුල සිදුවීමට නියමිතයි.\nජයන්ත කැටගොඩ හිටපු මන්ත්‍රීවරයාට එම මන්ත්‍රීධූරය ලබා දීමට නියමිත බවයි පොදු ජන පෙරමුණු අභ්‍යන්තර ආරංචි මාර්ග සඳහන් කළේ.\nමුලින් නම් කිහිපයක් යෝජනා වී තිබුණද මේ වන විට එකඟතාවයකට පැමිණ ඇත්තේ ජයන්ත කැටගොඩ මන්ත්‍රීවරයා පිලිබඳවයි.\nකෙසේ වෙතත් අවසන් තීරණය පොදු ජන පෙරමුණ විසින් ප්‍රකාශයට පත් කිරීමට නියමිතව ඇත්තේ එළඹෙන සතිය තුලදීයි.\nඅමාත්‍ය බැසිල් රාජපක්ෂට පාර්ලිමේන්තු මන්ත්‍රීවරයෙකු ලෙස දිවුරුම්දීමට ඉඩකඩ සලසමින් පසුගියදා ජයන්ත කැටගොඩ සිය මන්ත්‍රී ධූරයෙන් ඉල්ලා අස්වුණා.\nඅජිත් නිවාඩ් කබ්රාල් රාජ්‍ය අමාත්‍යවරයා සිය මන්ත්‍රීධූරයෙන් ඉවත් වීමේ ලිපිය එළඹෙන සඳුදා දිනයේදී පාර්ලිමේන්තු මහ ලේකම්වරයා වෙත යොමු කරනු ඇති.\nතමන් දින දෙකකින් සිය ධූරයෙන් ඉල්ලා අස් වන බව වත්මන් මහ බැංකු අධිපති මහාචාර්ය ඩබ්ලිව්.ඩී. ලක්ෂ්මන් හිරු ප්‍රවෘත්තී අංශය සිදුකල විමසීමකදී සඳහන් කලා.\nඒ අනුව අජිත් නිවාඩ් කබ්රාල් ලබන අඟහරුවාදා දිනය වනවිට මහ බැංකු අධිපතිවරයා ලෙස දිවුරුම් දීම සිදුවනු ඇති.\nනව මහ බැංකු අධිපතිවරයා ලෙස අජිත් නිවාඩ් කබ්රාල් යළි පත් කිරීමෙන් පසු එම තනතුරේ බලතල වැඩි කිරීම සම්බන්ධයෙන්ද රජයේ අවධානය යොමුව ඇති බව වාර්තා වනවා.\nශ්‍රී ලංකා පොදුජන පෙරමුණේ ජාතික ලැයිස්තුවෙන් පාර්ලිමේන්තුවට පැමිණි හිටපු මහ බැංකු අධිපති අජිත් නිවාඩ් කබ්රාල් පසුව මුදල් හා ප්‍රාග්ධන වෙළඳපොල සහ ව්‍යවසාය ප්‍රතිසංස්කරණ රාජ්‍ය අමාත්‍යවරයා ලෙස දිවුරුම් දුන්නා.",
       "URL": "https://www.hirunews.lk/281960/කබ්රාල්ගෙන්-හිස්-වන-පාර්ලිමේන්තු-මන්ත්‍රී-ධූරය-සඳහා-නවක-මන්ත්‍රීවරයෙකු-දිවුරුම්-දීම-21-න්-පසු",
       "Category": "Local News",
       "Parent URL": "https://www.hirunews.lk/local-news.php?pageID=1698"
}