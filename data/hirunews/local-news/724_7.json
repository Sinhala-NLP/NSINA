{
       "Source": "hirunews",
       "Timestamp": "Saturday, 19 November 2022 - 8:13",
       "Headline": "පළමු වසරේ සිට ඉංග්‍රීසි භාෂාව ප්‍රායෝගිකව ක්‍රියාකාරකම් පදනම්ව භාවිතයට පියවර (වීඩියෝ)",
       "News Content": "පළමු වසරේ සිසුන් සඳහා ඉංග්‍රීසි භාෂාව ප්‍රායෝගිකව භාවිතා කිරීම 2023 වසරේ මාර්තු මස සිට ආරම්භ කිරීමට නියමිතයි.\nඑම වැඩසටහන ක්‍රියාත්මක කිරීමට ගුරුවරුන් පුහුණු කිරීමට ලක් කරන පුහුණු උපදේශකවරුන් පුහුණු කිරීමේ වැඩසටහන ඊයේ(18) දින අධ්‍යාපන අමාත්‍ය ආචාර්ය සුසිල් ප්‍රේමජයන්තගේ ප්‍රධානත්වයෙන් ජාතික අධ්‍යාපන ආයතනයේ දී ආරම්භ වුණා.\nතාක්ෂණයත් සමඟ ඉදිරියට යාමේ දී මව්බසට අමතරව ජාත්‍යන්තර භාෂාවක් වශයෙන් ඉංග්‍රීසි භාෂාව ඉගනීමේ වැදගත්කම අවධාරණය කළ අමාත්‍යවරයා, එසේ නොවීමෙන් වේගයෙන් ඉදිරියට යන සමාජය තුළ පන්ති පරතරය වඩාත් පුළුල් වී අනාගත රැකියා ලෝකය එක්තරා පිරිසකට පමණක් සිමා වීම නොවැළැක්විය හැකි බවත් මංමාවත් පුරා නිමක් නොමැති අරගල මතුවීම සාමාන්‍ය සංසිද්ධියක් වන බව අමාත්‍යවරයා ප්‍රකාශ කළා.\nඑසේ ම මෙම වැඩසටහන සඳහා, දිවයිනම ආවරණය වන පරිදි පුහුණුකරුවන් 450ක් පමණ තෝරාගෙන ඇති අතර විධිමත් නේවාසික පුහුණුව ලබා දීමෙන් අනතුරුව සියලුම පාසල්වල ප්‍රාථමික අංශයේ පළමු පංතියට උගන්වන ගුරුවරුන් එම පුහුණුකරුවන් ලවා පුහුණු කිරීම සිදු කිරීමට අපේක්ෂා කරනවා.\nපළාත්බදව සිදුකෙරෙන මෙම ගුරුවරුන් පුහුණුකිරීමේ වැඩසටහනින් අනතුරුව 2023 වසරේ පළමු පාසල් වාරයේ සිට එක ශ්‍රේණියේ සිට ඉංග්‍රීසි භාෂාව ප්‍රායෝගික ක්‍රියාකාරකම් පදනම්ව භාවිතා කිරීමේ වැඩසටහන ක්‍රියාත්මක කිරීමටයි සූදානම් කොට ඇත්තේ.",
       "URL": "https://www.hirunews.lk/320752/පළමු-වසරේ-සිට-ඉංග්‍රීසි-භාෂාව-ප්‍රායෝගිකව-ක්‍රියාකාරකම්-පදනම්ව-භාවිතයට-පියවර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=724"
}