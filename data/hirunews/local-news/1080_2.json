{
       "Source": "hirunews",
       "Timestamp": "Tuesday, 21 June 2022 - 7:05",
       "Headline": "සීනි මිල තවත් ඉහළ යන ලකුණු",
       "News Content": "තායිලන්තයෙන් සීනි ආනයනය කිරීමට සිදු වුවහොත් වෙළඳපොලේ සීනි මිල ගණන තවදුරටත් ඉහළ යා හැකි බව සීනි ආනයනකරුවන් පවසනවා.\nඒ අනුව සීනි කිලෝග්‍රෑමයක මිල තවත් රුපියල් 50කින් පමණ ඉහළ යා හැකි බවයි ආනයනකරුවන් පෙන්වා දෙන්නේ. දැනට වෙළඳපොළේ සීනි කිලෝවක් අලෙවි වන්නේ රුපියල් 265ත් 300ත් අතර මිලකටයි.\nවෙළඳපොලේ සීනි මිල ඉහළයාමක් වාර්තා වූයේ ඉන්දියාව විසින් ජාත්‍යන්තර වෙළඳපොළට සීනි ඇතුළු තවත් අත්‍යාවශ්‍ය භාණ්ඩ කිහිපයක් අපනයනය නතර කිරීම හේතුවෙන්.\nයුක්රේන අර්බුදය ඇතුළු තවත් කරුණු කිහිපයක් මත ඉන්දියාව සීනි, තිරිඟු ඇට ඇතුළු තවත් භාණ්ඩ කිහිපයක් අපනයනය අත්හිටුවනු ලැබුවා.\nකෙසේ වෙතත් බංගලාදේශය, මියන්මාරය, මාලදිවයින් ඇතුළු තවත් රටවල් කිහිපයක් රාජ්‍ය තාන්ත්‍රිකව මැදිහත් වී මෙම අපනයන තහනම ඉවත් කිරීමටයි පියවර ගෙන ඇත්තේ.\nඒ අනුව සීනි ආනයනකරුවන් විසින් ද රජයෙන් ඉල්ලා ඇත්තේ මේ සඳහා රාජතාන්ත්‍රිකව මැදිහත් වී සීනි අපනයන තහනම ඉවත් කරගන්නා ලෙසටයි.\nමේ අතර වෙළඳපොලේ බිත්තරයක මිල රුපියල් 45 දක්වා ඉහළ ගොස් ඇති අවස්ථාවක තම සංගමය සතුව අවශ්‍ය තරම් බිත්තර තොග පවතින බව සමස්ථ ලංකා බිත්තර නිෂ්පාදකයින්ගේ සංගමයේ සභාපති සරත් රත්නායක ප්‍රකාශ කළා.",
       "URL": "https://www.hirunews.lk/307720/සීනි-මිල-තවත්-ඉහළ-යන-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=1080"
}