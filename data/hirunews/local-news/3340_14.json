{
       "Source": "hirunews",
       "Timestamp": "Wednesday, 22 May 2019 - 12:46",
       "Headline": "මෙගාවොට් 400ක හදිසි විදුලිය මිලදී ගැනීමකට කැබිනට් අනුමැතිය",
       "News Content": "විදුලිබල ක්ෂේත්‍රයේ උද්ගතවී ඇති අර්බුදකාරි තත්ත්වයට පිළියමක් ලෙස මෙගාවොට් 400 ක හදිසි විදුලිය මිලදී ගැනීමට අමාත්‍ය මණ්ඩලයේ අනුමැතිය හිමිවුණා.\nඒ විදුලි අර්බුදය විසදීම සදහා ගත යුතු කෙටිකාලීන, මධ්‍යකාලීන සහ දිගුකාලීන ක්‍රියාමාර්ග සම්බන්ධයෙන් අග්‍රාමාත්‍ය රනිල් වික්‍රමසිංහගේ ප්‍රධානත්වයෙන් පත් කළ කමිටුව කළ නිර්දේශයක් සැලකිල්ලට ගනිමින්.\nඒ අනුව, කෙරවලපිටියේ ස්ථාපිත කරනු ලබන බත්තල් මත ඉදිකරන ලද මෙගාවොට් 200 ක බලාගාරය මගින් ලබන ජූනි මාසයේ සිට මාස 6 ක කාලයක් සදහා විදුලි ඒකකයක් රුපියල් 26 යි ශත 20 බැගින් මිලදී ගනු ඇති.\nඑසේම, ගාල්ලේ ස්ථාපිත කරන ලද බත්තල් මත ඉදිකරන ලද මෙගාවොට් 200 ක බලාගාරය මගින් ලබන සැප්තැම්බර් මාසයේ සිට ඉදිරි මාස 9 සදහා විදුලි ඒකකයක් මිලදී ගැනීමට නියමිතව ඇත්තේ රුපියල් 26 යි ශත 20 බැගින්.\nකෙසේ වෙතත්, ඉදිරි දින කිහිපයේ දිවයිනේ නිරිත දිග කොටසට පවතින වැසි තත්ත්වයේ වැඩිවීමක් අපේක්ෂා කරන බව කාලගුණ විද්‍යා දෙපාර්තමේන්තුව පවසනවා.\nඑහි අධ්‍යක්ෂ ජනරාල් අතුල කරුණානායක හිරු ප්‍රවෘත්ති අංශයට අදහස් දක්වමින් කියා සිටියේ මධ්‍යම, ඌව, උතුරුමැද සහ දකුණු පළාත්වලටත් පස්වරු කාලයේ වැසි බලාපොරොත්තු වන බවයි.",
       "URL": "https://www.hirunews.lk/216870/මෙගාවොට්-400ක-හදිසි-විදුලිය-මිලදී-ගැනීමකට-කැබිනට්-අනුමැතිය",
       "Category": "Local News",
       "Parent URL": "https://www.hirunews.lk/local-news.php?pageID=3340"
}