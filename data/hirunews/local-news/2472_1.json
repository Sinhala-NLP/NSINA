{
       "Source": "hirunews",
       "Timestamp": "Monday, 07 September 2020 - 10:01",
       "Headline": "හිටපු ආණ්ඩුකාර හිස්බුල්ලා සහ මුජිබර් පාස්කු කොමිසමේ පොලිස් ඒකකයට",
       "News Content": "හිටපු ආණ්ඩුකාර එම්.එල්.ඒ.එම්. හිස්බුල්ලා සහ පාර්ලිමේන්තු මන්ත්‍රී මුජිබර් රහුමාන් අද පළමු වරට පාස්කු ප්‍රහාරය පිළිබඳ විමර්ශනය කෙරෙන ජනාධිපති කොමිසමේ පොලිස් ඒකකය වෙත පැමිණියා.\nඒ, ඔවුන්ට කොමිසම කළ දැනුම්දීමකට අනුවයි.\nඑමෙන්ම රක්ෂිත බන්ධනාගාර ගතකර සිටින පාර්ලිමේන්තු මන්ත්‍රී සිවනේෂතුරෙයි චන්ද්‍රකාන්ත හෙවත් පිල්ලෙයාන් අද යළි ප්‍රකාශයක් ලබාදීම සඳහා කොමිසමේ පොලිස් ඒකකය වෙත පැමිණ තිබෙනවා.\nහිරු වාර්තාකරු සඳහන් කළේ බන්ධනාගාර නිලධාරීන්ගේ ආරක්ෂාව මධ්‍යයේ ඔහු අද උදෑසන 9.15ට පමණ කොමිසම වෙත පැමිණි බවයි.\nපසුගිය 3 වනදාද මන්ත්‍රීවරයා මෙහි පැමිණියේ කොමිසම කළ දැනුම්දීමකට අනුවයි.\nඑමෙන්ම අමාත්‍ය කෙහෙළිය රඹුක්වැල්ලද අද දිනයේ පාස්කු ප්‍රහාරය පිළිබඳ විමර්ශනය කෙරෙන ජනාධිපති කොමිසමේ පොලිස් ඒකකය වෙත කැඳවා තිබෙනවා.\nඑහි උසස් නිලධාරියෙකු සඳහන් කළේ ශ්‍රී ලංකා මුස්ලිම් කොංග්‍රසයේ නායක පාර්ලිමේන්තු මන්ත්‍රී රවුෆ් හකීම් ඇතුලු හයදෙනෙකු අද කොමිසම හමුවේ සාක්ෂි ලබාදීමට නියමිත බවයි.\nමේ අතර දේශපාලන පළිගැනීම් පිළිබඳ සොයන ජනපති කොමිසම නිකුත් කළ සිතාසියකට අනුව වැඩබලන පොලිස්පති සී.ඩී. වික්‍රමරත්න සහ ජාතික ජනබලවේගයේ නායක පාර්ලිමේන්තු මන්ත්‍රී අනුර කුමාර දිසානායකද අද උදෑසන එහි පැමිණ තිබෙනවා.",
       "URL": "https://www.hirunews.lk/249596/හිටපු-ආණ්ඩුකාර-හිස්බුල්ලා-සහ-මුජිබර්-පාස්කු-කොමිසමේ-පොලිස්-ඒකකයට",
       "Category": "Local News",
       "Parent URL": "https://www.hirunews.lk/local-news.php?pageID=2472"
}