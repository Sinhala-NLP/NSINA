{
       "Source": "hirunews",
       "Timestamp": "Saturday, 27 May 2023 - 8:46",
       "Headline": "අභිරහස් ලිපියක් නිසා කිලිනොච්චියේ කැලඹිල්ලක් (වීඩියෝ)",
       "News Content": "කිලිනොච්චි ප්‍රදේශයේ ස්ථාන කිහිපයක බෝම්බ පුපුරුවා හරින බවට සදහන් ලිපියක් – එම ප්‍රදේශයේ නිවෙසකින් පෙරේදා (25) සොයා ගෙන තිබෙනවා.\nමෙම ලිපිය නිවසේ තැබූ නාඳුනන කාන්තාවන් දෙදෙනකු සම්බන්ධයෙන් තොරතුරු වාර්තා වී ඇති බවත් ඔවුන් අත්අඩංගුවට ගැනීමටද පරීක්ෂණ ආරම්භ කර ඇති\nබවත් කිලිනොච්චි පොලිසිය සඳහන් කළා.\n\"ආගම අපේ හුස්ම හෙට අපි තැන් කිහිපයක බෝම්බ තියන්න සැලසුම් කරලා තිබෙනවා. ඒ නිසා දරුවන් පාසල් යවන්න එපා. යැව්වොත් මරනවා. මේ ලියුම ගැන ඔයාලා වෙන කෙනෙක්ට කිව්වොත් ඒත් මරණවා. අනිවාරේන්ම අපි එය කරනවා” යනුවෙන් ලිපියේ සඳහන්ව තිබූ බවයි පොලිසිය වැඩිදුරටත් සඳහන් කළේ.\nපොලිස් ආරංචි මාර්ග සඳහන් කළේ එම ලිපියේ අංක දෙකක් ද සඳහන් කර තිබි ඇති අතර එක් අංකයක් ඉදිරියෙන් අපේ නායකයා යනුවෙන් දක්වා තිබූ බවයි.\nකිලිනොච්චිය තැපැල් කාර්යාල පාරේ පදිංචි කාන්තාවක් පසුගිය 24 සිය දරුවාට ප්‍රතිකාර ගැනීම සඳහා වෛද්‍යවරයකු හමුවීමට යමින් සිට ඇති අතර එම අවස්ථාවේ පැමිණි නාඳුනන කාන්තාවන් දෙදෙනකු මෙම කාන්තාවගේ දරුවා ස්පර්ශ කිරීමට උත්සාහ කර ඇති බවත් එම අවස්ථාවේ දරුවාගේ මව ඊට විරෝධය පළ කර ඇති බවත් වාර්තා වී තිබෙනවා.\nවෛද්‍ය ප්‍රතිකාර ගැනීමට දරුවා සමඟ යමින් සිටි කාන්තාව එම නාඳුනන කාන්තාවන් දෙදෙනාගෙන් ඔවුන් කවුදැයි කියා විමසා ඇති අතර කිලිනොච්චිය ප්‍රදේශයේ පිහිටි ළමා නිවාසයකට යන බව එම කාන්තාවක් දෙදෙනා පවසා ඇති බව සඳහන්.\nවෛද්‍ය ප්‍රතිකාර ගැනීමට දරුවා සමඟ ගිය මව නිවසට පැමිණ සිටිය දී කලින් හමු වූ නාදුනන කාන්තාවන් දෙදෙනා ද නිවසට පැමිණ නවාතැන් පහසුකම් ඉල්ලූ බව එම කාන්තාව පොලිසියට සඳහන් කර තිබෙනවා.\nඔවුන්ට නවාතැන් පහසුකම් දීමට හැකියාවක් නොමැති බව අදාළ කාන්තාව පවසා ඇති අතර පසුව ඔවුන් ඉල්ලා ඇත්තේ නිවසේ ආලින්දයේ නවාතැන් ගැනීමට පහසුකම් ලබාදෙන ලෙසයි.\nපසුව පා පැදියකින් පැමිණි සිසුවකු ඒ කාන්තාවන් දෙදෙනා සමඟ සිංහලෙන් කතා බස්කර කෑම පාර්සල් දෙකක්ද දී පසුදින උදේ බස් රථයෙන් නගරයට එන ලෙස කාන්තාවන් දෙදෙනාට පැවසූ බවත් නිවසේ අයිතිකාර කාන්තාව පොලිසියට සඳහන් කර තිබෙනවා.\nපාපැදියකින් පැමිණි සිසුවා කවුරුන්දැයි විමසූ අවස්ථාවේ කාන්තාවන් දෙදෙනාගෙන් ප්‍රකාශ කර ඇත්තේ ඒ තමා හදුනන දරුවෙකු බවයි.\nඑදින රෑ දොළහට පමණ බල්ලන් බුරන ශබ්දය ඇසී දොර ඇර බලන විට නවාතැන් ගැනීමට පැමිණි කාන්තාවන් දෙදෙනා පිටව හොස් තිබූ බවත් ඔවුන් සිටි ස්ථානයේ රුපියල් පන්දහසේ නෝට්ටුවක් සහ ජංගම දුරකථන සිම්පත් දෙකක් සහ හිස් ලියුම් කවර හතරක් ද තිබූ බවත් අදාළ කාන්තාව පොලිසියට සඳහන් කර තිබෙනවා.\nමේ පිළිබඳ වැඩිදුර පරීක්ෂණ පවත්වන බවයි කිලිනොච්චි පොලිසිය වැඩිදුරටත් සඳහන් කළේ.",
       "URL": "https://www.hirunews.lk/336345/අභිරහස්-ලිපියක්-නිසා-කිලිනොච්චියේ-කැලඹිල්ලක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=314"
}