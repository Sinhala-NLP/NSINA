{
       "Source": "hirunews",
       "Timestamp": "Thursday, 30 March 2023 - 16:42",
       "Headline": "චාල්ස් රජු ජර්මනියේ දී ඉතිහාසය අලුත් කරයි",
       "News Content": "තුන් වැනි චාල්ස් රජු අද ජර්මානු බුන්ඩස්ටැගය හෙවත් ෆෙඩරල් පාර්ලිමේන්තුව ඇමතූ අතර එවැන්නක් කළ පළමු බ්‍රිතාන්‍ය රජ බවට ඔහු පත් වුණා.\nඑහි දී චාල්ස් රජු විසින් කළ දේශනය සම්පූර්ණයෙන් ම ජර්මානු බසින් සිදු කිරීම පිළිබඳව මේ වන විට ලෝ පුරා ම මාධ්‍ය ඇස් යොමුව තිබෙනවා.\nරජු විසින් තම දේශනාව කරන අතරවාරයේ අවස්ථා ගණනාවක දී ජර්මානු නීති සම්පාදකයන් විසින් ඊට අත්පොළසන් දුන් බව ද වාර්තා වනවා.\nරජු සිය කතාවේ දී පසුගිය සැප්තැම්බරයේ අභාවප්‍රාප්ත වූ තම මව් රාජිනිය ජර්මනිය කෙරෙහි දැක් වූ ආදරයත් ඇගේ අභාවය සමග ජර්මානු වැසියන්ගේ උපහාර ඇය වෙත ලැබුණු ආකාරය ද විස්තර කර තිබෙන බවයි විදෙස් මාධ්‍ය වාර්තා කරන්නේ.\nඅද දිනයේ දී ද රාජකීය යුවළ ව බර්ලින් ජනතාව ඉතා ආදරයෙන් පිළිගත් අතර බර්ලිනයේ වීදි වෙළෙඳසැල් වෙත ගොඩවැදුණු රජු විසින් චීස් මිල දී ගත් බවත් කැමිළා රැජින විසින් කිරි සහිත ආහාර සහ මී පැණි අනුභව කළ බව ද එම මාධ්‍ය වාර්තා වැඩිදුරටත් දක්වනවා.\nඉන් අනතුරුව ජර්මානු ජනාධිපති ඔලාෆ් ශෝල්ස් හමු වීමට ෆෙඩරල් චාන්සලරි ගොඩනැගිල්ලට පැමිණි රාජකීය යුවලව ඔහු විසින් උණුසුම් අයුරින් පිළිගෙන තිබෙනවා.",
       "URL": "https://www.hirunews.lk/331314/චාල්ස්-රජු-ජර්මනියේ-දී-ඉතිහාසය-අලුත්-කරයි",
       "Category": "Local News",
       "Parent URL": "https://www.hirunews.lk/local-news.php?pageID=445"
}