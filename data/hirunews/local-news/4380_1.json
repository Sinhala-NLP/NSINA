{
       "Source": "hirunews",
       "Timestamp": "Wednesday, 09 August 2017 - 12:59",
       "Headline": "පෝය සහ ඉරිදා දිනවල උපකාරක පංති තහනම් කිරීමේ යෝජනාවක් බස්නාහිර පළාත් සභාවේ සම්මත වෙයි",
       "News Content": "බස්නාහිර පළාත තුල ඉරිදා සහ පෝය දිනයන් හි උදයවරුවේ පෞද්ගලික පංති පැවැත්වීම සඳහා නීති සකස් කළ යුතු බවට වන බස්නාහිර පළාත් සභාව තුල ඊයේ සම්මතකරගෙන තිබෙනවා.\nබස්නාහිර පළාත් සභා රැස්වීම ඊයේ කැඳවූ අවස්ථාවේදී ස්වාධීන මන්ත්‍රීවරයෙක් ලෙස කටයුතු කරන අශෝක දයාරත්න විසින් මෙම යෝජනාව සභාවට ඉදිරිපත් කර තිබෙනවා.\nබස්නාහිර පළාත තුල දෙදහසකට අධික විහාරස්ථාන ආශ්‍රිතව ඉරිදා දින වල පැවැත්වෙන බවත් සති අග සහ පෝය දිනයන් හි පැවැත්වෙන පෞද්ගලික උපකාරක පංති හේතුවෙන් දරුවන් දහම්පාසල් කරා යොමුවීම වැළකී ඇති බවට ලේඛකාධිකාරී හිමිවරුන් පෙන්වා දෙන බවයි මන්ත්‍රීවරයා ඉදිරිපත් කළ යෝජනාවේ දැක්වෙන්නේ.\nසබරගමුව සහ මධ්‍යම පළාත් තුල පෝය සහ ඉරිදා දිනයන්වල පෞද්ගලික පංති පැවැත්වීම පස්වරු එක දක්වා අත්හිටුවා ඇති බවත් ඒ ආකාරයට බස්නාහිර පළාත තුලද එම කාලය තුලදී පෞද්ගලික පංති පැවැත්වීම වැලැක්වීමට නීති සකස් කළ යුතු බවයි ඔහු යොජනාවේ වැඩිදුරටත් සදහන්කර ඇත්තේ.\nඅදාල යෝජනාව සම්බන්ධයෙන් මන්ත්‍රීවරුන් අදහස් දක්වා ඇති අතර ප්‍රධාන අමාත්‍යවරයා අදහස් දක්වමින් පවසා ඇත්තේ මෙම යෝජනා එලෙස සම්මත කළ හැකි බවත්, නීති සම්පාදනය කිරීමට හැකි නමුත් දහම් පාසල් වෙත දරුවන් යොමුකිරිම කළ යුත්තේ හැඟීමෙන් බවත්, දෙමව්පියන්ට ඒ සදහා උනන්දුව තිබිය යුතු බවයි.\nකෙසේ වෙතත් පෝය සහ ඉරිදා දිනවල පෙරවරුවේ  උපකාර පංති පැවැත්වීම සම්බන්ධයෙන් පනතක් ගෙන එන බවට මිට පෙර බුද්ධශාසන සහ අධිකරණ අමාත්‍ය විජේදාස රාජපක්ෂ කියා සිටියා.",
       "URL": "https://www.hirunews.lk/167996/පෝය-සහ-ඉරිදා-දිනවල-උපකාරක-පංති-තහනම්-කිරීමේ-යෝජනාවක්-බස්නාහිර-පළාත්-සභාවේ-සම්මත-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4380"
}