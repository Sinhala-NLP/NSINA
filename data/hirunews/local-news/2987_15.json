{
       "Source": "hirunews",
       "Timestamp": "Tuesday, 24 December 2019 - 12:51",
       "Headline": "අයහපත් කාලගුණය හේතුවෙන් මාර්ග කිහිපයක් තවමත් අවහිරයි",
       "News Content": "වැසි තත්ත්වය ක්‍රමයෙන් අඩුවුව ද, පවුල් 4617 කට අයත් පුද්ගලයින් 15,470 දෙනෙකු තවදුරටත් ආරක්ෂිත ස්ථානවල රඳවා සිටිනවා.\nවර්ෂාව සහ ජල ගැලීම් හේතුවෙන් පවුල් 22,121 කට අයත් පුද්ගලයින් 74,946 දෙනෙකු පීඩාවට පත්ව සිටින බවයි ආපදා කළමනාකරණ මධ්‍යස්ථානය නිකුත් කළ නවතම නිවේදනයේ දැක්වෙන්නේ.\nවාන් දමමින් පවතින ජලාශ සංඛ්‍යාව මේ වන විට 32 දක්වා අඩු වී තිබෙනවා.\nකෙසේ වෙතත්, කවුඩුල්ල ජලාශයේ වාන් දොරටු විවෘත කිරීමත් සමඟ සෝමාවතිය ප්‍රදේශයේ ගං වතුර අවදානම තවදුරටත් පවතින බවයි වාරිමාර්ග දෙපාර්තමේන්තුව සඳහන් කළේ.\nඒ අනුව මැදිරිගිරිය, කහඹියාව, පඹුරාන හා පල්ලියගොඩැල්ල ප්‍රදේශවල ජනතාවට තවදුරටත් අවධානයෙන් සිටි යුතු බව ද එම දෙපාර්තමේන්තුව දැනුම් දෙනවා.\nඑසේම, තම්බෝව, කන්තලේ, රාජාංගනය, යාන්ඔය, ලූණුගම්වෙහෙර ඇතුළු ජලාශ කිහිපයක වාන් දොරටු තවදුරටත් විවෘත කර තිබෙනවා.\nමේ අතර, නාය යාමේ අවදානමක් මතුවීම හේතුවෙන් තාවකාලිකව වසා දැමුණු පස්සර - බදුල්ල මාර්ගය එක් මංතීරුවක් මේ වන විට විවෘත කර තිබෙනවා.\nකෙසේ වෙතත්, එම මං තීරුවේ බස් රථ ගමන් කිරීමේදී මගීන් ඉන් බස්සවා අවදානම් සහිත ස්ථානයෙන් බස් රථ ධාවනය කරවීමටයි ආපදා කළමනාකරණ මධ්‍යස්ථානය පියවර ගෙන ඇත්තේ.\nඑසේම, මහනුවර - කුරුණෑගල මාර්ගයේ කටුගස්තොට - සෙනරත්ගම ප්‍රදේශයේ ද නාය යාමේ අවදානමක් පවතින බැවින් එම ස්ථානයේ ගමනාගමන කටයුතු එක් මංතීරුවකට සීමා කර තිබෙනවා.\nසෝමාවතිය පූජා භූමියට පිවිසෙන මාර්ගයේ ස්ථාන කිහිපයක තවදුරටත් ජලය රැදී තිබීම හේතුවෙන් එහි ගමනාගමන කටයුතු සිදුවන්නේ නැහැ.\nඒ - 9 මාර්ගය, මාතලේ - පලාබද්දල ප්‍රදේශයේ පාලමක් හානි වීම හේතුවෙන් වාහන ගමනාගමනය එක් මංතීරුවකට පමණක් සීමා කර තිබෙනවා.\nඑමෙන්ම, පානම, කුඩුම්බිගල විහාර මාර්ගය ද අවහිර වී ඇත්තේ කුඩුම්බිගල විහාරය ඉදිරිපිට පිහිටා ඇති යකඩ පාලම කැඞීයාම හේතුවෙන්.\nවැලිමඩ, රේන්දපොල, අඹේවෙල මාර්ගය ද, නායයාමේ අවදානමක් හේතුවෙන් වසා දමා තිබෙනවා.\nආපදා කළමනාකරණ මධ්‍යස්ථානය කියා සිටියේ නුවරඑළිය - පදියපැලැල්ල - මහනුවර මාර්ගය - මුන්වත්ත - මලපට්ටාව ප්‍රදේශයේ සිදුවූ නායයාමක් හේතුවෙන් තවදුරටත් අවහිරව පවතින බවයි.\nකෙසේ වෙතත්, හෙට දිනයේ සිට පවතින වැසි සහිත කාලගුණ තත්ත්වය අඩු විය හැකි බව කාලගුණ විද්‍යා දෙපාර්තමේන්තුව නිවේදනය කළා.\nඑහෙත්, උතුරු පළාතට විටින් විට වැසි හෝ ගිගුරුම් සහිත වැසි, ඇතිවිය හැකියි. මීට අමතරව, උතුරුමැද, ඌව, නැගෙනහිර පළාත්වලට සහ නුවරඑළිය හා මාතලේ දිස්ත්‍රික්කවල ඇතැම් ස්ථානවලට අද දිනයේ වැසි අපේක්ෂා කරන බවයි කාලගුණ විද්‍යා දෙපාර්තමේන්තුව වැඩිදුරටත් ප්‍රකාශ කළේ.",
       "URL": "https://www.hirunews.lk/230867/අයහපත්-කාලගුණය-හේතුවෙන්-මාර්ග-කිහිපයක්-තවමත්-අවහිරයි",
       "Category": "Local News",
       "Parent URL": "https://www.hirunews.lk/local-news.php?pageID=2987"
}