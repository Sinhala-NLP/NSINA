{
       "Source": "hirunews",
       "Timestamp": "Friday, 22 January 2021 - 15:58",
       "Headline": "හෙරොයින් කිලෝ 100ක් සමග ශ්‍රී ලාංකිකයන් දෙදෙනෙකු ඉන්දියාවේදී අත්අඩංගුවට",
       "News Content": "හෙරොයින් කිලෝ 100ක ප්‍රමාණයක් සමග ශ්‍රී ලාංකිකයන් දෙදෙනෙකු ඉන්දීය මත්ද්‍රව්‍ය නාශක කාර්යාංශය අත්අඩංගුවට ගෙන තිබෙනවා.\nමෙම හෙරොයින් තොගයෙහි වටිනාකම ඉන්දීය රුපියල් කෝටි 1000ක් පමණ වන බවටයි අනාවරණ වී ඇත්තේ.\nඑම්.එම්.එම්. නවාස් සහ මොහොමඩ් නවාස් නැමති මෙම පුද්ගලයින් ජාත්‍යන්තර මත්ද්‍රව්‍ය ජාවාරමට සම්බන්ධ පිරිසක් ලෙසට හඳුනාගෙන ඇති අතර, මොවුන් ශ්‍රී ලංකාවෙන් පලාගොස් ඉන්දියාවේ සැඟව සිටින පුද්ගලයන් බවටයි ඉන්දීය මාධ්‍ය වාර්තාකර ඇත්තේ.\nපකිස්ථානය, ඇෆ්ගනිස්ථානය, ඉරානය, ශ්‍රී ලංකාව, මාලදිවයින මෙන්ම ඔස්ට්‍රේලියාව කේන්ද්‍ර කර ගනිමින් මෙම මත්ද්‍රව්‍ය ජාලය ක්‍රියාත්මක වන බව විදෙස් මාධ්‍ය පෙන්වා දෙනවා.\nඅත්අඩංගුවට පත්වූ එක් සැකකරුවෙකුට ශ්‍රී ලංකාව විසින් නිකුත් කළ ජාත්‍යන්තර රතු නිවේදනයක් ද පවතින බවටයි අනාවරණ වී ඇත්තේ.",
       "URL": "https://www.hirunews.lk/260433/හෙරොයින්-කිලෝ-100ක්-සමග-ශ්‍රී-ලාංකිකයන්-දෙදෙනෙකු-ඉන්දියාවේදී-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=2195"
}