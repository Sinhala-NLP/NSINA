{
       "Source": "hirunews",
       "Timestamp": "Monday, 10 August 2020 - 13:02",
       "Headline": "අතිරේක නිවාඩුවෙන් පසුව ඇරඹි පාසල්වල සිසුන්ගේ පැමිණීම ඉහළට (වීඩියෝ)",
       "News Content": "කොරෝනා වසංගතය හා මහ මැතිවරණය හේතුවෙන් ලබාදී තිබූ අතිරේක නිවාඩුවෙන් පසු අද ආරම්භ කළ පාසල් වෙත සිසුන් පැමිණීම ඉහළ මට්ටමක පැවති බව අප වාර්තාකරුවන් ප්‍රකාශ කළා.\nඒ අනුව උතුර, නැගෙනහිර හා වතුකරය මෙන්ම කොළඹ ඇතුලු සියලු ප්‍රදේශවල පාසල් සිසුන්ගේ උෂ්ණත්වය පරීක්ෂා කරමින් සිසු සිසුවියන් පාසල් වෙත ඇතුළත් කරගත් අතර, දෑත් සේදීම ඇතුලු විෂබීජහරණ කටයුතු වෙනුවෙන්ද පහසුකම් සළසා තිබූ බවයි ඔවුන් සඳහන් කළේ.\nඅතිරේක නිවාඩුවෙන් පසු පාසල් අදියර කිහිපයක් යටතේ අද සිට ආරම්භ කරන බව අධ්‍යාපන අමාත්‍යාංශය මීට පෙර දැනුම් දුන්නා.\nඒ අනුව සමස්ත සිසුන් සංඛ්‍යාව 200ට වැඩි ප්‍රාථමික සහ ද්විතීක පාසල් වල පළමුවන ශ්‍රේණිය සහ හයවන ශ්‍රේණිය සඳහා අද, වෙන්කර තිබෙනවා.\nඑම පාසල්වල පහ ශ්‍රේණිය සහ 10 ශ්‍රේණියේ සිට 13 වන ශ්‍රේණිය දක්වා සිසුන්ට සතියේ දින පහේදීම පාසල් ක්‍රියාත්මකයි.\nසමස්ත සිසුන් සංඛ්‍යාව 200 ට වැඩි පාසල්වල දෙක ශ්‍රේණිය සඳහා සෑම අඟහාරුවාදාත්, තුන ශ්‍රේණිය සඳහා සෑම බදාදාත්, හතර ශ්‍රේණිය සඳහා බ්‍රහස්පතින්දා සහ සිකුරාදාත් පාසල් පැමිණිය යුතුයි.\nඑසේම සිසුන් සංඛ්‍යාව 200 ට වැඩි ද්විතියික පාසල්වල හත ශ්‍රේණිය සඳහා අඟහරුවාදාද, අට ශ්‍රේණිය සඳහා බදාදාද, 9 ශ්‍රේණිය සඳහා බ්‍රහස්පතින්දා සහ සිකුරාදා යන දිනවලදී ද පාසල් පැවැත්වෙනු ඇති.\nකෙසේ වෙතත් සමස්ත සිසුන් සංඛ්‍යාව 200 ට අඩු පාසල්වල මෙම ක්‍රමවේදය භාවිත නොවන අතර එම පාසල්වල සාමාන්‍ය පරිදි සියලු ශ්‍රේණි සඳහා අධ්‍යයන කටයුතු ක්‍රියාත්මකයි.\nමේ අතර පාසල් යළි ඇරඹීමත් සමඟ පාසල් සිසුන් සෞඛ්‍ය උපදෙස් කෙරෙහි වැඩි උනන්දුවකින් කටයුතු කළ යුතු බව සෞඛ්‍ය අමාත්‍යාංශය ප්‍රකාශ කළා.",
       "URL": "https://www.hirunews.lk/247495/අතිරේක-නිවාඩුවෙන්-පසුව-ඇරඹි-පාසල්වල-සිසුන්ගේ-පැමිණීම-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2529"
}