{
       "Source": "hirunews",
       "Timestamp": "Tuesday, 13 December 2022 - 10:32",
       "Headline": "මූල්‍ය ව්‍යවස්ථා බලාත්මක කිරීමට අධිකරණයට අනුමැතිය",
       "News Content": "උතුරු පළාත් සභාව විසින් පනවන ලද මූල්‍ය ව්‍යවස්ථා බලාත්මක කිරීමට ස්වකීය අධිකරණ බලය ක්‍රියාත්මක කිරීම සඳහා උතුරු පළාතේ අධිකරණවලට හැකියාව ලැබෙන පරිදි නියෝග කරමින් 2021 වර්ෂයේ ජූලි මස 30 වැනිදා විශේෂ ගැසට් නිවේදනයක් නිකුත් කර තිබුණා.\nඒ, අධිකරණ සංවිධාන පනතේ විධිවිධාන පරිදියි.\nඑම නියෝග පාර්ලිමේන්තුවට ඉදිරිපත් කිරීමට අමාත්‍ය මණ්ඩලයේ අනුමැතිය අපේක්ෂා කළ අවස්ථාවේ දී අදාළ මූල්‍ය ව්‍යවස්ථා බලාත්මක කිරීමේ ක්‍රියාවලිය උතුරු හා නැගෙනහිර පළාත් දෙකටම සමගාමීව ක්‍රියාත්මක කිරීමට කටයුතු කළ යුතු බවට අමාත්‍ය මණ්ඩලය විසින් තීරණය කර තිබුණා.\nඒ අනුව, නැගෙනහිර පළාත් සභාව විසින් පනවන ලද ඕනෑම බදු හෝ ගාස්තු පැනවීමක් සම්බන්ධයෙන් වන මූල්‍ය ව්‍යවස්ථා අශ්‍රිතව පැන නැගෙන සියලුම නඩු කටයුතු, කාරණා අසා නිශ්චය කිරිම පිණිස නැගෙනහිර පළාතේ මහේස්ත්‍රාත් සහ දිසා අධිකරණ නම් කිරීමට අධිකරණ ඇමතිතුමා නියෝග පැනවීමට කටයුතු කළා.\nඑම නියෝගවලට අනුමැතිය ලබා ගැනීමට පාර්ලිමේන්තුවට ඉදිරිපත් කිරීමට අධිකරණ, බන්ධනාගාර කටයුතු හා ආන්ඩුක්‍රම ව්‍යවස්ථා ප්‍රතිසංස්කරණ අමාත්‍යවරයා ඉදිරිපත් කළ යෝජනාව අමාත්‍ය මණ්ඩලය විසින් අනුමත කර තිබෙනවා.",
       "URL": "https://www.hirunews.lk/322579/මූල්‍ය-ව්‍යවස්ථා-බලාත්මක-කිරීමට-අධිකරණයට-අනුමැතිය",
       "Category": "Local News",
       "Parent URL": "https://www.hirunews.lk/local-news.php?pageID=670"
}