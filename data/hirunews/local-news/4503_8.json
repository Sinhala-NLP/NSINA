{
       "Source": "hirunews",
       "Timestamp": "Tuesday, 23 May 2017 - 15:38",
       "Headline": "රැකියාවට ඉරානයට ගිය ශ්‍රී ලාංකිකයාට පහර දී ශරීර අවයව අරගෙන",
       "News Content": "ඉරානයේ රැකියාවකට ගොස් සිටි විජයකුමාර ප්‍රසන්තාන් නමැති 23 හැවිරිදි තරුණයකුට දැඩි ලෙස පහරදී මරා දමා ඔහුගේ සිරුරේ අභ්‍යන්තර කොටස්‌ රැසක්‌ ඉවත්කර අනතුරුව සිරුර ශ්‍රී ලංකාවට එවීමේ සිද්ධියක්‌ වාර්තා වනවා.\nමේ බව හෙළි වී ඇත්තේ මීගමුව දිස්‌ත්‍රික්‌ මහ රෝහලේ දී පැවති මරණ පරීක්‍ෂණයකදී යි.\nමරණ පරීක්‍ෂකවරයාගේ ඉල්ලීම මත පශ්චාත් මරණ පරීක්‍ෂණය සිදුකළ මීගමුව දිස්‌ත්‍රික්‌ මහ රෝහලේ අධිකරණ වෛද්‍ය විශේෂඥවරයා මෙම කරුණු ප්‍රකාශ කර තිබෙනවා.\nමියගිය අයට දරුණු ලෙස පහරදී ඇති බවත් මෙහිදී හෙළි වුනා.\nශරීරයේ වැදගත් අභ්‍යන්තර කොටස්‌ රැසක්‌ ඉවත් කළ මෘත ශරීරය හේතුවෙන් එම මරණයට හේතුව නිශ්චය කළ නොහැකි බවයි අවසානයේ තීරණය වුයේ.\nමියගිය අයගේ පියා වන මුලතිව් අලම්පිල්ලේ පදිංචි 57 හැවිරිදි ඩබ්ලිව්. සෙල්වනායගම් ද සාක්‍ෂි  ලබා දී තිබෙනවා.\nඉදිරිපත් වූ වෛද්‍ය නිගමනයන් මත මරණ පරීක්‍ෂකවරයා විවෘත තීන්දුවක්‌ ලබා දුන්නා\nමේ අතර වකුගඩුව ලබාදෙනතුරු මෙරටට පැමිණීමට ඉඩ ලබානොදී සෞදියේ සිර කරගෙන සිටින කාන්තාවක් පිළිබඳව හිරු ප්‍රවෘත්ති අංශය සිදුකළ අනාවරණයත් සමඟ විදේශ රැකියා අමාත්‍යාංශය විශේෂ විමර්ශනයක් ආරම්භ කළා.\nඒ අනුව දැනටමත් එරට තානාපති කාර්යාලය හරහා ඉදිරි පරීක්ෂණ කටයුතු ආරම්භ කර ඇති බවයි විදේශ රැකියා අමාත්‍ය තලතා අතුකෝරල හිරු ප්‍රවෘත්ති අංශයට සඳහන් කළේ.\nඑමෙන්ම ඉදිරි දින කිහිපය තුළ දී අදාළ කාන්තාව ගෙන්වා ගැනීමට කටයුතු කරන බවයි විදේශ රැකියා නියෝජ්‍ය අමාත්‍ය මනූෂ නානායක්කාර හිරු ප්‍රවෘත්ති අංශයට කියා සිටියේ.\nවකුගඩුව ලබාදෙනතුරු මෙරටට පැමිණීමට ඉඩ ලබානොදී සෞදියේ සිර කරගෙන සිටින තිදරු මව සම්බන්ධයෙන් හිරු ප්‍රවෘත්ති අංශය පසුගිය ඉරිදා සවස 6 ප්‍රධාන ප්‍රවෘත්ති තුළින් අනාවරණ කළා.\nඑහිදී තම මව, ගෙන්වා දෙන ලෙස ඇගේ කුඩා දියණියන් තුන්දෙනා රජයෙන් ඉල්ලීමක් ද සිදුකළා.\nදඹුල්ල - කණ්ඩලම පාර ප්‍රදේශයේ පදිංචි 36 හැවිරිදි ඩබ්ලිව්.ඩබ්ලිව්. ඉන්ද්‍රකාන්ති තම දරුවන් තුන්දෙනා හදා වඩා ගැනීම සඳහා සෞදිගේ ගෘහ සේවයට ගොස් ඇත්තේ මීට වසර දෙකකට පමණ පෙරයි.\nදරුවන්ගේ පියා වෙනත් විවාහයක් සිදුකරගෙන ඇති අතර, ඔවුන් රැක බලා ගනු ලබන්නේ මිත්තණිය සහ ඥාති කාන්තාවක් විසින්.",
       "URL": "https://www.hirunews.lk/161969/රැකියාවට-ඉරානයට-ගිය-ශ්‍රී-ලාංකිකයාට-පහර-දී-ශරීර-අවයව-අරගෙන",
       "Category": "Local News",
       "Parent URL": "https://www.hirunews.lk/local-news.php?pageID=4503"
}