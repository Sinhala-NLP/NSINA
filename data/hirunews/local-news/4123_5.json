{
       "Source": "hirunews",
       "Timestamp": "Tuesday, 16 January 2018 - 15:06",
       "Headline": "මත්පැන් ගැසට් නිවේදන අවලංගු කිරීම ගැන, කැබිනට් මණ්ඩලයෙන් අද ලැබුණු ප්‍රතිචාරය",
       "News Content": "මත්පැන් සම්බන්ධයෙන් පසුගිය දා නිකුත් කළ ගැසට් නිවේදන දෙක වහාම අවලංගු කිරීමට කැබිනට් මණ්ඩලයේ ඒකමතික එකඟත්වය හිමිව තිබෙනවා.\nස්කාගාරවලින් සහ සුරාසැල්වලින් මත්පැන් මිලට ගැනීමට, අලෙවි කිරීමට සහ එම ස්ථානවල සේවය කිරීමට කාන්තාවන්ට පැවති තහනම පසුගිය බදාදා විශේෂ ගැසට් නිවේදනයක් මගින් ඉවත් කරනු ලැබුවා.\nඑමෙන්ම බලපත්‍ර සහිත සුරාසැල් විවෘතව සහ වසා තැබෙන වේලාවන් සංශෝධනය කරමින් ද සුරාබදු ආඥා පනත යටතේ නව ගැසට් පත්‍රයක් නිකුත් කිරීමට පසුගිය බ්‍රහස්පතින්දා මුදල් අමාත්‍යාංශය පියවර ගත්තා.\nකෙසේ වෙතත් පසුගියදා අගලවත්තේ පැවති ජන හමුවකට එක්වෙමින් ජනාධිපති මෛත්‍රීපාල සිරිසේන කියා සිටියේ අදාළ ගැසට් පත්‍ර දෙකම වහාම අහෝසි කිරීමට තමන් අදාළ නිලධාරීන්ට දැනුම්දුන් බවයි.\nඒ අනුව ජනාධිපතිවරයාගේ තීරණයට අද (16) රැස්වූ කැබිනට් මණ්ඩලයද ඒකමතික එකගත්වය පළ කර තිබෙනවා.",
       "URL": "https://www.hirunews.lk/181200/මත්පැන්-ගැසට්-නිවේදන-අවලංගු-කිරීම-ගැන-කැබිනට්-මණ්ඩලයෙන්-අද-ලැබුණු-ප්‍රතිචාරය",
       "Category": "Local News",
       "Parent URL": "https://www.hirunews.lk/local-news.php?pageID=4123"
}