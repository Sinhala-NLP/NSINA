{
       "Source": "hirunews",
       "Timestamp": "Tuesday, 30 August 2022 - 6:42",
       "Headline": "අද ඉදිරිපත් කරන අයවැයෙන් මුදල් වෙන් කෙරෙන හැටි",
       "News Content": "2022 වසර සඳහා වන සංශෝධිත විසර්ජන පනත් කෙටුම්පත මුදල් අමාත්‍යවරයා ලෙස ජනාධිපති රනිල් වික්‍රමසිංහ විසින් අද(30) පාර්ලිමේන්තුවට ඉදිරිපත් කරනවා.\nරුපියල් බිලියන 4672ක් වෙන් කළ මෙම අතුරු අයවැය ජනාධිපතිවරයා පාර්ලිමේන්තුවට ඉදිරිපත් කරන්නේ පස්වරු 1ටයි.\nඅයවැය කතාව පස්වරු 2 දක්වා පැවැත්වෙනවා.\nඉන් අනතුරුව සභාව හෙට දක්වා කල්තැබෙන අතර ලබන මස 2දා දක්වා අයවැය දෙවන වර කියවීමේ විවාදය පැවැත්වෙනවා.\nඑළඹෙන 2වැනි දා පස්වරුවේ ඊට අදාල ඡන්ද විමසීම සිදු කිරීමට නියමිතයි.\nපෙරවරු 9යි 30 සිට පස්වරු 5යි 30 දක්වා දිවා විවේකයකින් තොරව මෙම විවාදය පැවැත්වීමටයි පක්ෂ නායක රැස්වීමේදී තීරණය කරනු ලැබුවේ.\nජනාධිපති රනිල් වික්‍රමසිංහ මුදල් අමාත්‍යවරයා ලෙස අද ඉදිරිපත් කරන අතුරු අයවැය ඉදිරි මාස 04 සඳහා බලපැවැත්වෙන ලෙසයි ඉදිරිපත් කෙරෙන්නේ.\nසංශෝධිත විසර්ජන පනත් කෙටුම්පත මගින් වැඩිම මුදලක් වෙන්කර ඇත්තේ රාජ්‍ය පරිපාලන හා පලාත් පාලන අමාත්‍යංශයටයි.\nඑය රුපියල් බිලියන 735ක්.\nමුදල් හා ආර්ථීක ස්ථායිතා අමාත්‍යංශයට රුපියල් බිලියන 467ක් ද, ආරක්ෂක අමාත්‍යාංශයට රුපියල් බිලියන 376ක් ද වෙන්කර තිබෙනවා.\nමේ අතර ආණ්ඩුව මූල්‍ය අරමුදල හා ණය සපයනු ලබන ආයතන සමඟ සිදු කරන ගණුදෙනු ශක්තිමත් කරලීම අරමුණු කරගත් අයවැයක් අද ඉදිරිපත් වනු ඇතැයි රුහුණ විශ්ව විද්‍යාලයේ ආර්ථික අධ්‍යයන අංශයේ ජේ්‍යෂ්ඨ කථීකාචාර්ය ආචාර්ය නන්දසිරි කිහිඹියහෙට්ටි පවසනවා.\nමෙවර අයවැයෙන් විශාල සහන අපේක්ෂා කළ නො හැකි බවයි හිරු ප්‍රවෘත්ති අංශය වෙත අදහස් දක්වමින් ඔහු කියා සිටියේ.\nඅයවැයෙන් බදු විශාල ලෙස ඉහළ දමනු ඇතැයි ද ඔහු ප්‍රකාශ කළා.",
       "URL": "https://www.hirunews.lk/314090/අද-ඉදිරිපත්-කරන-අයවැයෙන්-මුදල්-වෙන්-කෙරෙන-හැටි",
       "Category": "Local News",
       "Parent URL": "https://www.hirunews.lk/local-news.php?pageID=903"
}