{
       "Source": "hirunews",
       "Timestamp": "Friday, 09 February 2018 - 19:09",
       "Headline": "කතිරය පමණක් සලකුණු කරන්නැයි, ඡන්දදායකයන්ට උපදෙස්",
       "News Content": "හෙට මැතිවරණයේ ඡන්දය ප්‍රකාශ කිරිමේදී  කතිරය පමණක් සලකුණු කළ යුතු බව මැතිවරණ කොමිසම පවසනවා.\nඑහි සභාපති මහින්ද දේශප්‍රිය කියා සිටියේ වෙනත් කිසිදු සලකුණක් වලංගු නොවන බවයි.\nයම් ඡන්ද  මධ්‍යස්ථානයක කලහකාරී ක්‍රියාවන් සිදුව වුවහොත් එම මධ්‍යස්ථානයේ ඡන්දය අවලංගු කිරීමට සිදුවන බව ද මැතිවරණ කොමිසමේ සභාපතිවරයා ප්‍රකාශ කළා.\nමේ අතර, යම්කිසි ඡන්ද දායකයෙකුට තවමත් නිළ ඡන්ද දැන්වීම් පත්‍රිකාව ලැබී නොමැති නම් එය ලබා ගැනීම සඳහා හෙට පෙරවරු 10 දක්වා තැපැල් ස්ථාන විවෘතව පවතින බව ද මැතිවරණ කොමිසම සඳහන් කළා.\nවසර 41ට පසුව කොට්ඨාස ක්‍රමය යටතේ පැවැත්වෙන පළාත් පාලන ආයතන සඳහා වන ඡන්ද විමසීම හෙට පෙරවරු 7ට ආරම්භ වී පස්වරු 4 ට අවසන් වීමට නියමිතයි.\nනව මැතිවරණ ක්‍රමය අනුව සෑම පළාත් පාලන අයතනයකම සභිකධුර වලින් 60‍% ක් කේවල ක්‍රමය යටතේත් 40‍%ක් සමානුපාතික ක්‍රමය යටතේත් සභිකයින් තෝරා ගැනෙනවා.\nසෑම ආයතනයකම සභිකයින්ගෙන් 25%ක් කාන්තාවන් විය යුතුයි.\nමෙවර ඡන්ද විමසීමේ විශේෂත්ව ඡන්ද ගණන් කිරීම අදාල ඡන්ද පොලේදීම සිදු කිරීමට හැකිවීමයි.\nකෙසේවෙතත් මැතිවරණ කොමිෂන් සභාව ප්‍රකාශ කළේ අවස්ථානුගත සහ ආරක්ෂක හේතු මත ඇතැම් කොට්ඨාසවල ඡන්ද මධ්‍යාස්ථාන කිහිපයක ඡන්ද, ප්‍රධාන මධ්‍යස්ථානයකට රැස්කොට වෙන් වෙන්ම ගණන් කරන බවයි.\nමැතිවරණ ප්‍රචාරක කටයුතු අවසන් වීමෙන් අනතුරුව ගත වූ කාලය තුළ මැතිවරණ පැමිණිලි සංඛ්‍යාවේ වර්ධනයක් දක්නට ලැබෙන බව පැෆ්රල් සංවිධානය පවසනවා.\nඑහි විධායක අධ්‍යක්ෂ රෝහණ හෙට්ටිආරච්චි කියා සිටියේ නිහඬ කාලසීමාව තුළ මැතිවරණ ප්‍රචණ්ඩ ක්‍රියා 70ක් පමණ වාර්තා වී ඇති බවයි.",
       "URL": "https://www.hirunews.lk/183318/කතිරය-පමණක්-සලකුණු-කරන්නැයි-ඡන්දදායකයන්ට-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=4086"
}