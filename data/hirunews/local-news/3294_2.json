{
       "Source": "hirunews",
       "Timestamp": "Tuesday, 18 June 2019 - 16:50",
       "Headline": "ත්‍රස්ත ප්‍රහාරය ගැන විමර්ශන වාර්තා නොපමාව යොමුකරන්නැයි නීතිපතිගෙන් වැඩබලන පොලිස්පතිට නියෝග",
       "News Content": "ජාතික තවුහිත් ජමාත් සංවිධානය සහ එහි ක්‍රියාකාරකම් පිළිබඳ අපරාධ පරීක්ෂණ දෙපාර්තමේන්තුව සහ ත්‍රස්තවාදී විමර්ශන කොට්ඨාශය පවත්වාගෙන යනු ලබන විමර්ශන හා එහි වර්තමාන තත්ත්වය පිළිබඳ නොපමාව වාර්තා කරන ලෙස නීතිපතිවරයා විසින් වැඩබලන පොලිස්පතිවරයා වෙත දන්වා තිබෙනවා.\nඊට අදාළ ලිඛිත නියෝගය අද දිනයේ යොමුකර ඇති බවයි නීතිපතිවරයාගේ සම්බන්ධීකරණ නිලධාරිනි රජයේ අධිනීතීඥ නිෂාරා ජයරත්න සඳහන් කළේ.\nකාත්තන්කුඩි ප්‍රදේශයේ ක්‍රියාත්මක වූ ජාතික තවුහිත් ජමාත් නම් වූ මූලධර්මවාදී හා අන්තවාදී ඉස්ලාම් විරෝධී සංවිධානය සම්බන්ධයෙන් සිදුකරන විමර්ශනවලට අදාළව නීතිපති දප්පුල ද ලිවේරා විසින් අද දිනයේ වැඩබලන පොලිස්පතිවරයාට ලිඛිත උපදෙස් ලබාදී තිබෙනවා.\nඑම ලිඛිත උපදෙස්වල දැක්වන්නේ අදාළ විමර්ශනවලට භාජනය වූ සැකකරුවන් දෙදෙනෙකු මේ වසරේ අප්‍රේල් 21 වන දින සහ ඉන් අනතුරුව සයින්දමරුදු ප්‍රදේශයේ සිදුවූ සිද්ධියෙන් මියගොස් ඇති නමුත්, මොවුන් සම්බන්ධ වී කටයුතු කරනු ලැබූ ජාතික තවුහිත් ජමාත් සංවිධානය සහ එහි සාමාජිකයින්ගේ ක්‍රියාකාරකම් සම්බන්ධයෙන් තවදුරටත් විමර්ශන ඉදිරියට පවත්වාගෙන යා යුතු බවයි.\nමාවනැල්ල බුදුපිළිමවලට හානි සිදුකිරීමේ සිද්ධිය සහ පාස්කු ඉරිදා බෝම්බ පිපිරීමේ සිද්ධිය සම්බන්ධයෙන් දැනටමත් අපරාධ පරීක්ෂණ දෙපාර්තමේන්තුව සහ ත්‍රස්තවාදී විමර්ශන කොට්ඨාශය විසින් වෙන වෙනම දැනටමත් විමර්ශනයක් පවත්වාගෙන යනු ලබන බවට නීතිපතිවරයාට දැනගැනීමට ලැබී ඇති බව අදාළ ලිපියේ සඳහන්.\nඑම විමර්ශන සහ එහි වර්තමාන තත්ත්වය පිළිබඳ නොපමාව වාර්තා කරන ලෙස නීතිපතිවරයා විසින් වැඩබලන පොලිස්පතිවරයා වෙත නියෝග කර තිබෙනවා.\nමීට අමතරව පාස්කු ප්‍රහාරයෙන් අනතුරුව තහනම් කරනු ලැබූ ජමාතේ මිලාතේ ඊබ්‍රාහිම් හෙවත් ජේ.එම්.අයි. සහ විලයාත් අස් සෙයිලානි සංවිධාන, එහි ක්‍රියාකාරකම් සහ එකී සංවිධානවල සාමාජිකයින් පිළිබඳව විමර්ශන කටයුතු ආරම්භ කරන ලෙස නීතිපතිවරයා විසින් වැඩබලන පොලිස්පතිවරයා වෙත නියෝග කළ බව රජයේ අධිනීතීඥ නිෂාරා ජයරත්න ප්‍රකාශ කළා.",
       "URL": "https://www.hirunews.lk/218646/ත්‍රස්ත-ප්‍රහාරය-ගැන-විමර්ශන-වාර්තා-නොපමාව-යොමුකරන්නැයි-නීතිපතිගෙන්-වැඩබලන-පොලිස්පතිට-නියෝග",
       "Category": "Local News",
       "Parent URL": "https://www.hirunews.lk/local-news.php?pageID=3294"
}