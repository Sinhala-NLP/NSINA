{
       "Source": "hirunews",
       "Timestamp": "Tuesday, 11 January 2022 - 15:01",
       "Headline": "ඩෙස්මන් ද සිල්වා නමින් අරමුදලක්",
       "News Content": "මීට දින දෙකකට පෙර සිය දිවිගමනට සමුදුන් ප්‍රවීණ වේගරිද්ම ගායක ඩෙස්මන් ද සිල්වා නමින් අරමුදලක් පිහිටුවා මෙම දුෂ්කර අවස්ථාවේ සහනයක් අවශ්‍ය කලාකරුවන්ට පිහිට් වීමට අදහස් කර සිටින බව ඩෙස්මන් ද සිල්වාගේ බිරිඳ වන පිලිස් ද සිල්වා ප්‍රකාශ කරනවා.\nමේ වන විට ඕස්ට්‍රේලියාවේ මෙල්බන් නුවර පදිංචිව සිටින ගායක ඩෙස්මන් ද සිල්වා ගේ පවුලේ ඥාතීන් මෙම අභාවය පිලිබඳ නිවේදනයක් නිකුත් කරමින් සඳහන් කරන්නේ සිය සැමියා රෝගාතුර වූ අවස්ථාවේ ඔහුගේ ජීවිතය බේරා ගැනීම සඳහා දැඩි සටනක නිරත වූ ඔස්ට්‍රේලියානු රෝහල් කාර්ය මණ්ඩලයට ස්තූතිවන්ත වන බවයි.\nඑමෙන්ම ඔහුගේ වියෝව වෙනුවෙන් ශෝක වන රසිකයින්ගෙන් ඇය ඉල්ලා සිටින්නේ තමන් ඉදිරියේදී ස්ථාපිත කිරීමට බලාපොරොත්තුවෙන් සිටින ඩෙස්මන් ද සිල්වා අනුස්මරණ අරමුදලට සහයෝගය ලබා දෙන ලෙසයි.\nඒ හරහා මෙම දුෂ්කර අවස්ථාවේ අපහසුතාවයන්ට පත් ව සිටින කලා කලාකරුවන්ට සහ අඩු වූ ආදායම්ලාභී පවුල්වල දරු දැරියන්ට උපකාර කිරීමට බලාපොරොත්තුවෙන් සිටින බවත් ඇය සඳහන් කරනවා.\nඑම නිවේදනයේ ඇය වැඩි දුරටත් සඳහන් කරන්නේ අඩු ආදායම්ලාභී පවුල්වල දරු දැරියන් සංගීත කලා ක්ෂේත්‍රයෙන් ඉහලට ගෙන යෑම සිය සැමියාගේ එක් බලාපොරොත්තුවක් ව තිබූ බවයි.\nමෙම වැඩ පිළිවෙළ හරහා ඩෙස්මන් ද සිල්වාගේ එම බලාපොරොත්තුවත් සම්පූර්ණ කර ගැනීම ඇයගේ එක් පරමාර්ථයක් බවයි පිලිස් ද සිල්වා සඳහන් කරන්නේ.",
       "URL": "https://www.hirunews.lk/293685/ඩෙස්මන්-ද-සිල්වා-නමින්-අරමුදලක්",
       "Category": "Local News",
       "Parent URL": "https://www.hirunews.lk/local-news.php?pageID=1432"
}