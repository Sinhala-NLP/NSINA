{
       "Source": "hirunews",
       "Timestamp": "Thursday, 15 April 2021 - 19:19",
       "Headline": "මුදල් දෙගුණ කරන්න බහිරව තටුවක තැබූ ව්‍යාපාරිකයෙකුගේ ලක්ෂ 8 ක් අතුරුදන්",
       "News Content": "බහිරව පූජාවක් සිදුකර මුදල් දෙගුණ කර ගැනීමට ගිය ව්‍යාපාරිකයෙකුට රුපියල් ලක්ෂ 8 ක මුදලක් අහිමිවූ පුවතක් හලාවත ප්‍රදේශයෙන් වාර්තා වනවා.\nකෙසේ වෙතත්,බහිරව පූජාව මුවාවෙන්  මුදල් වංචාව කිරීමේ චෝදනාවට එම ව්‍යාපාරිකයාගේ සේවකයෙකු අත්අඩංගුවට ගෙන ඇති අතර, ඔහු අධිකරණයට ඉදිරිපත් කිරීමෙන් පසු ලබන 21 වනදා දක්වා රක්ෂිත බන්ධනාගාර ගත කෙරුණා.\nව්‍යාපාරිකයා හලාවත - ඉලුප්පන්දෙණියේ පදිංචිකරුවෙකු වන අතර, සැකකාර සේවකයා උස්වැටකෙයියාවේ පදිංචිකරුවෙක්.\nපොලීසිය ප්‍රකාශ කළේ අදාල ව්‍යාපාරිකයා විසින් ණය මුලදලක් ලෙස ලබාගත් රුපියල් ලක්ෂ 8ක මුදලක් බහිරව පූජාවක් පවත්වා දෙගුණ කර දෙන බව පවසමින් සැකකරු මෙම මුදල් වංචාව සිදුකර ඇති බවයි.\nසේවකයාගේ ප්‍රකාශය අනුව, කටාන ප්‍රදේශයේ පාලු නිවසක බහිරව පූජාව ආරම්භ කර ඇති අතර, රුපියල් ලක්ෂ 8 ක මුදල බහිරව තටුව මත තබා පූජාවේ වැඩ කටයුතු කරගෙන ගොස් තිබෙනවා.\nඑහිදී සේවකයා ආරූඪ වෙසක් ගෙන ප්‍රකාශ කර ඇත්තේ ව්‍යාපාරිකයා මස් මාංශ අනුභව කර පැමිණ ඇති බැවින් වහාම ස්නානය කර යළි පිරිසිදුව පැමිණෙන ලෙසයි.\nඒ අනුව, පූජාව පැවති ස්ථානයෙන් පිටතට ගිය ව්‍යාපාරිකයා ස්නානය කර යළි පැමිණ පරීක්ෂා කරන විට බහිරව තටුවේ මුදල් වෙනුවට තිබී ඇත්තේ වැලි පිරවූ කවර කිහිපයක්.\nසේවකයාගෙන් කරුණු විමසීමේදී මුදල් වැලි වීම සම්බන්ධයෙන් තමන් කිසිවක් නොදන්නා බව ඔහු ප්‍රකාශ කර තිබුණා.\nපසුව, ව්‍යාපාරිකයා සිද්ධිය සම්බන්ධයෙන් කටාන පොලීසියට පැමිණිලි කිරීමෙන් පසුවයි සැකකරු අත්අඩංගුවට ගෙන ඇත්තේ.",
       "URL": "https://www.hirunews.lk/268533/මුදල්-දෙගුණ-කරන්න-බහිරව-තටුවක-තැබූ-ව්‍යාපාරිකයෙකුගේ-ලක්ෂ-8-ක්-අතුරුදන්",
       "Category": "Local News",
       "Parent URL": "https://www.hirunews.lk/local-news.php?pageID=2018"
}