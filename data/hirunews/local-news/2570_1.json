{
       "Source": "hirunews",
       "Timestamp": "Tuesday, 21 July 2020 - 13:59",
       "Headline": "කරුණා අත්අඩංගුවට ගන්නැයි ඉදිරිපත් කළ පෙත්සම අභියාචනාධිකරණය ප්‍රතික්ෂේප කරයි",
       "News Content": "විනයාගමූර්ති මුරලිදරන් හෙවත් කරුණා අම්මාන් අත්අඩංගුවට ගැනීමට නියෝග කරමින් රිට් ආඥාවක් නිකුත් කරන ලෙස ඉල්ලා දේශය සුරැකීමේ විද්වත් එකමුතුව පසුගිය මස 25 වන දින ගොනු කළ මූලික අයිතිවාසිකම් පෙත්සම විභාගයට නොගෙනම නිෂ්ප්‍රභ කිරීමට අභියාචනාධිකරණය අද නියෝග කළා.\nඒ, අභියාචනාධිකරණ සභාපති ඒ.එච්.එම්. නවාස් සහ සෝභිත රාජකරුණා යන විනිසුරුවන් හමුවේ එම පෙත්සම අද කැඳවූ අවස්ථාවේදියි.\nඅදාළ සිද්ධිය සම්බන්ධයෙන් මේ වනවිටත් පොලීසිය විමර්ශනයක් ආරම්භ කර ඇති අතර, මැතිවරණයක් ප්‍රකාශයට පත් කර ඇති අවස්ථාවක අපේක්ෂකයින් පොලීසියට කැඳවීම සිදු නොකරන ලෙසට මැතිවරණ කොමිෂන් සභාවේ සභාපතිවරයා ප්‍රකාශ කර ඇති බවයි එහිදී විනිසුරුවන් කියා සිටියේ.\nඒ අනුව කරුණා අම්මාන් අත්අඩංගුවට ගන්නා ලෙස නියෝගයක් නිකුත් කිරීමට අවශ්‍ය නොවන බව ඔවුන් අවධාරණය කළා.\nඑල්.ටී.ටී.ඊ. සංවිධානයේ ක්‍රියාකාරීව සිටියදී හමුදා සාමාජිකයින් 2000ත්, 3000ත් අතර ප්‍රමාණයක් එක් රැයකදී ඝාතනය කළ බවට කරුණා අම්මාන් පසුගියදා උතුරු පළාතේ පැවති ජන හමුවකදී සිදුකළ ප්‍රකාශය හේතුවෙන් ඔහු අත්අඩංගුවට ගන්නා ලෙස ඉල්ලමිනුයි අදාළ පෙත්සම ගොනුකර තිබුණේ.",
       "URL": "https://www.hirunews.lk/246060/කරුණා-අත්අඩංගුවට-ගන්නැයි-ඉදිරිපත්-කළ-පෙත්සම-අභියාචනාධිකරණය-ප්‍රතික්ෂේප-කරයි",
       "Category": "Local News",
       "Parent URL": "https://www.hirunews.lk/local-news.php?pageID=2570"
}