{
       "Source": "hirunews",
       "Timestamp": "Monday, 01 February 2021 - 13:32",
       "Headline": "මානව හිමිකම් කවුන්සිලයේ වීඩියෝවට ලක් රජයේ විරෝධය",
       "News Content": "මෙරට මානව හිමිකම් සම්බන්ධයෙන් එක්සත් ජාතීන්ගේ මානව හිමිකම් කවුන්සිලය නිකුත් කළ වීඩියෝපටය සම්බන්ධයෙන් ලක් රජය විරෝධය පළ කර තිබෙනවා.\nඑක්සත් ජාතීන්ගේ සංවිධානයේ මෙරට ප්‍රධානියා වෙත මෙම විරෝධතාවය දැනුම් දුන් බවයි කලාපීය සහයෝගීතා කටයුතු පිළිබද රාජ්‍ය අමාත්‍ය තාරක බාලසූරිය කියා සිටියේ.\nවිනාඩියයි තත්ත්පර 28ක කාලයකින් යුත් අදාළ වීඩියෝපටය පසුගිය සතියේ ජගත් මානව හිමිකම් කවුන්සිලය විසින් නිකුත් කළ අතර, එහි අඩංගු කරුණු මුළුමනින්ම ප්‍රතික්ෂේප කරන බවයි විදේශ අමාත්‍ය දිනේෂ් ගුණවර්ධන සඳහන් කර ඇත්තේ.\nඑය මානව හිමිකම් කවුන්සිලයේ ක්‍රියා පටිපාටියෙන් සම්පූර්ණයෙන්ම බැහැරවීමක් බව ද විදේශ අමාත්‍යවරයා ජගත් සංවිධානයේ මෙරට නියෝජිතයා වෙත දැනුම් දී තිබෙනවා.\nජගත් මානව හිමිකම් කවුන්සිලයේ 43 වන සැසිවාරය මේ මස 22 වන දා ජිනිවා නුවර දී ආරම්භ වීමට නියමිතව තිබෙනවා.\nපසුගිය මස 27 වන දා ජිනිවා නුවරදී ජගත් මානව හිමිකම් කොමසාරිස් මිෂෙල් බැචෙලට් විසින් වාර්තාවක් ද ඉදිරිපත් කළ අතර, එමගින් මෙරට මානව හිමිකම් උල්ලංඝනය කිරීම් සහ අවභාවිත කිරීම සම්බන්ධයෙන් විශ්වසනීයත්වයෙන් යුත් චෝදනා ලැබ සිටින පුද්ගලයින්ට එරෙහිව සම්බාධක පැනවීම පිළිබඳව සලකා බලන්නැයි සාමාජික රටවලින් ඉල්ලා සිටියා.\nඑවැනි පුද්ගලයින්ගේ වත්කම් තහනම් කිරීමට සහ සංචාරක තහනමක් පැනවීමට අදාල වාර්තාව මගින් යෝජනා කර තිබුණා.\nකෙසේ වෙතත්, ලක් රජය එම වාර්තාවට ද මේ වන විට තම ප්‍රතිචාරය දක්වා තිබෙනවා.",
       "URL": "https://www.hirunews.lk/261326/මානව-හිමිකම්-කවුන්සිලයේ-වීඩියෝවට-ලක්-රජයේ-විරෝධය",
       "Category": "Local News",
       "Parent URL": "https://www.hirunews.lk/local-news.php?pageID=2176"
}