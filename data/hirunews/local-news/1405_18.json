{
       "Source": "hirunews",
       "Timestamp": "Sunday, 23 January 2022 - 13:17",
       "Headline": "ශිෂ්‍යත්ව විභාගයේ අක්‍රමිකතා ගැන විමර්ශනයක් කරන්න - ජෝසප් ස්ටාලින් (වීඩියෝ)",
       "News Content": "පහ ශ්‍රේණිය ශිෂ්‍යත්ව විභාගයෙන් අනතුරුව සිසු දරුවන් සහ මව්පියන් එල්ල කළ චෝදනා සම්බන්ධයෙන් විධිමත් පරීක්ෂණයක් සිදු කළ යුතු බව ලංකා ගුරු සංගමයේ ප්‍රධාන ලේකම් ජෝසප් ස්ටාලින් ප්‍රකාශ කළා.\nවිභාග සම්බන්ධ විශ්වසනීයත්වය තහවුරු කිරීම විභාග දෙපාර්තමේන්තුවේ වගකීම බවයි ඔහු කොළඹ අද (23) පැවති මාධ්‍ය සාකච්ඡාවකට එක්වෙමින් වැඩිදුරටත් සඳහන් කළේ.\nමේ අතර පහ ශ්‍රේණිය ශිෂ්‍යත්ව විභාගයට පෙනී සිටීමෙන් අනතුරුව කුච්චවේලි - එරක්කන්ඩි කලපුවේ දියනෑමට ගිය දස හැවිරිදි දැරියක් දියේ ගිලී මියගොස් තිබෙනවා.\nශිෂ්‍යත්ව විභාගයට පෙනී සිටීමෙන් අනතුරුව එම සිසුවිය කළපුවේ දියනෑමට ගොස් ඇත්තේ ගුරුවරියක සහ ඇගේ ස්වාමිපුරුෂයා මෙන්ම තවත් පාසල් ළමයින් පස්දෙනෙකු සමඟයි.\nඔවුන් දිය නාමින් සිටින අතරතුර සිසුවිය දියේ ගිලී මියගොස් ඇති අතර, තවත් සිසුවියක් රළ පහරට හසුවී ගසාගෙන යන අවස්ථාවේ ප්‍රදේශවාසීන් විසින් බේරාගෙන ඇති බව සඳහන්.\nඇය ත්‍රිකුණාමලය රෝහලට ඇතුළත් කර ඇති බවයි පොලීසිය ප්‍රකාශ කළේ.\nත්‍රිකුණාමලය - මිහිඳුපුර ප්‍රදේශයේ පදිංචි මියගිය සිසුවිය එම ප්‍රදේශයේ පාසලක ඉගෙනුම ලබන අතර, සිද්ධිය සම්බන්ධයෙන් කුච්චවේලි පොලිසිය පරීක්ෂණ ආරම්භ කර තිබෙනවා.",
       "URL": "https://www.hirunews.lk/294854/ශිෂ්‍යත්ව-විභාගයේ-අක්‍රමිකතා-ගැන-විමර්ශනයක්-කරන්න-ජෝසප්-ස්ටාලින්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1405"
}