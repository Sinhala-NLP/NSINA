{
       "Source": "hirunews",
       "Timestamp": "Wednesday, 26 July 2017 - 7:35",
       "Headline": "නල්ලූර් වෙඩි තැබීමෙන් මිය ගිය පොලිස් සැරයන්ගේ අවසන් කටයුතු අද",
       "News Content": "යාපනය - නල්ලූර් හිදී ඝාතනයට ලක්වූ පොලිස් සැරයන් සරත් ප්‍රේමචන්ද්‍රගේ දේහය පිළිබඳ අවසන් කටයුතු අද පූර්ණ පොලිස් ගෞරව සහිතව සිදුකිරීමට නියමිතයි.\nහලාවත - කුමාරකට්ටුව ප්‍රදේශයේ පිහිටි ඔහුගේ නිවසට ගොස් ඊයේ දිනයේදී පොලිස්පති පූජිත් ජයසුන්දර දේහයට අවසන් ගෞරව දැක්වූවා.\nපොලිස්පතිවරයා එහිදී මියගිය සැරයන් සරත් ප්‍රේමචන්ද්‍ර උප පොලිස් පරීක්ෂක තනතුරට උසස් කිරීමට අදාළ නිල ලාංඡනය ඔහුගේ දේහයට පළඳවනු ලැබුවා.\nයාපනය මහාධිකරණ විනිසුරු එම්.ඉලංචේලියන්ට ආරක්ෂාව සපයමින් ගමන් කරමින් සිටියදී මෙම පොලිස් නිලධාරියා වෙඩි තබා ඝාතනය කිරීමේ සිද්ධියේ ප්‍රධාන සැකකරු වන සෙල්වරාසා ජයනන්දන් ලබන මස 08 වනදා දක්වා ඊයේ රක්ෂිත බන්ධනාගාර ගත කෙරුණා.\nඒ, සැකකරු යාපනය මහේස්ත්‍රාත්වරයා හමුවට ඉදිරිපත් කිරීමෙන් අනතුරුවයි.",
       "URL": "https://www.hirunews.lk/166779/නල්ලූර්-වෙඩි-තැබීමෙන්-මිය-ගිය-පොලිස්-සැරයන්ගේ-අවසන්-කටයුතු-අද",
       "Category": "Local News",
       "Parent URL": "https://www.hirunews.lk/local-news.php?pageID=4403"
}