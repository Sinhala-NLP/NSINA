{
       "Source": "hirunews",
       "Timestamp": "Thursday, 29 July 2021 - 7:41",
       "Headline": "ඉෂාලිනි ගැන පරීක්ෂණ තවදුරටත්",
       "News Content": "පාර්ලිමේන්තු මන්ත්‍රී රිෂාඩ් බදියුදීන්ගේ නිවසේ මෙහෙකාර සේවයේ යෙදී සිටියදී පිලිස්සී මියගිය බාලවයස්කාර දැරියගේ මරණය සම්බන්ධයෙන් පරීක්ෂණ සිදුකරන පොලිස් කණ්ඩායම් අද දිනයේත් එම ප්‍රදේශයේදී විමර්ශන කටයුතු සිදු කරනවා.\nකොළඹ සිට පැමිණි මෙම කණ්ඩායම පසුගිය දින දෙකෙහිදීම දැරිය පදිංචිව සිටි ඩයගම ප්‍රදේශයෙන් විමර්ශන කටයුතු ආරම්භ කළා.\nපාර්ලිමේන්තු මන්ත්‍රී රිෂාඩ් බදියුදීන්ගේ නිවසේ මෙහෙකාර සේවයේ යෙදී සිටියදී පිලිස්සී මියගිය දැරිය සම්බන්ධයෙන් වන පරීක්ෂණ කටයුතු දෙවන පශ්චාත් මරණ පරීක්ෂණය සිදුකිරීම සඳහා විශේෂඥ වෛද්‍ය මණ්ඩලයක් ඊයේ පත්කරනු ලැබුවා.\nඒ, කොළඹ විශ්වවිද්‍යාලයේ වෛද්‍ය පීඨයේ අධිකරණය වෛද්‍ය විද්‍යාව පිළිබඳව මහාචාර්ය ජීන් පෙරේරාගේ ප්‍රධානත්වයෙන්.\nකොළඹ විශ්වවිද්‍යාලයේ අධිකරණ වෛද්‍ය විද්‍යාව පිළිබඳ ජ්‍යෙෂ්ඨ කථිකාචාර්ය සමීර ගුණවර්ධන මෙන්ම, පේරාදෙණිය ශික්ෂණ රෝහලේ විශේෂඥ අධිකරණ වෛද්‍ය නිලධාරි ප්‍රභාත් සේනසිංහ එහි සෙසු සාමාජිකයන්.\nමෙම විශේෂඥ වෛද්‍ය මණ්ඩලය හෙට දිනයේදී ඩයගම ප්‍රදේශයට පිටත්ව යාමට නියමිත අතර, එම ප්‍රදේශයේ මහේස්ත්‍රාත්වරයාගේ අධීක්ෂණය යටතේ දැරියගේ දේහය එදින ගොඩගැනීමට නියමිතයි.\nදැරියගේ සිරුර ගොඩගෙන ජ්‍යෙෂ්ඨ අධිකරණ වෛද්‍ය නිලධාරීන්ගෙන් සමන්විත මණ්ඩලයක් මගින් නැවත පශ්චාත් මරණ පරීක්ෂණයක් පවත්වා වාර්තාවක් ඉදිරිපත් කරන ලෙස කොළඹ මහේස්ත්‍රාත් අධිකරණය නියෝග කළේ මීට දින කිහිපයකට ඉහතදීයි.\nමේ වනවිටත් දේහය මිහිදන් කළ හැටන් - ඩයගම පොදු සුසාන භූමියට පොලිස් ආරක්ෂාව යොදවා තිබෙනවා. මෙම සිද්ධියට විරෝධය පළකරමින් ඊයේ ප්‍රදේශ කිහිපයක විරෝධතා පැවැත්වුණා.\nමේ අතර, ජාතික ළමා ආරක්ෂක අධිකාරියේ සභාපති මහාචාර්ය මුදිත විදානපතිරණ සඳහන් කළේ රිෂාඩ් බදියුදීන් මන්ත්‍රීවරයාගේ නිවසේ ස්ථානීය පරීක්ෂණ මේ වනවිට අවසන් කර ඇති බවයි.",
       "URL": "https://www.hirunews.lk/278290/ඉෂාලිනි-ගැන-පරීක්ෂණ-තවදුරටත්",
       "Category": "Local News",
       "Parent URL": "https://www.hirunews.lk/local-news.php?pageID=1789"
}