{
       "Source": "hirunews",
       "Timestamp": "Thursday, 29 December 2022 - 22:03",
       "Headline": "අත්‍යාවශ්‍ය භාණ්ඩ මිල වැඩිවුණොත් වගකීම භාර ගැනීමට සූදානම් බව වෙළඳ ඇමති කියයි",
       "News Content": "බිත්තර හැර අනෙක් අත්‍යාවශ්‍ය භාණ්ඩ වල මිල වැඩිවීමක් වුවහොත් එහි වගකීම භාර ගැනීමට තමන් සූදානම් බව වෙළඳ අමාත්‍ය නලින් ප්‍රනාන්දු පවසනවා.\nකෘෂිකර්ම අමාත්‍යාංශයේ මැදිහත්වීමෙන් ඇරඹුනු බිත්තර බෙදා හැරීමේ අවස්ථාවට එක්වෙමිනුයි අමාත්‍යවරයා මේ බව කියා සිටියේ.\nකෙසේ වෙතත්, කෘෂිකර්ම අමාත්‍ය මහින්ද අමරවීරද කියා සිටියේ නිෂ්පාදනය ඉහළ නැංවීම තම කාර්ය භාරය වුව ද බිත්තර මිල පාලනය තමන්ට අයිති කාර්යයක් නොවන බවයි.\nකොළඹ අද පැවති වැඩසටහනකදී මාධ්‍යවේදීන් නැගූ පැනයට පිළිතුරු ලබාදෙමින් ඔහු මේ බව කියා සිටියා.\nමේ අතර, බිත්තර සඳහා පාලන මිලක් පනවමින් තිබූ ගැසට් නිවේදනය පසුගියදා අත්හිටුවීමට අභියචනාධිකරණය තීරණය කිරීමෙන් පසුව වෙළඳපොලේ බිත්තරයක මිල රුපියල් 65 ඉක්මවමින් විවිධ මිල ගණන් යටතේ අලෙවි වුණා.\nමෙම තත්ත්වය පාලනය කිරීමට කෘෂිකර්ම අමාත්‍ය මහින්ද අමරවීර සහ බිත්තර නිෂ්පාදකයින්ගේ සංගම් එක්ව අතරමැදියන්ගෙන් තොරව ඊයේ ලොරි රථ මගින් බිත්තරයක් රුපියල් 55 ක මිලකට අලෙවි කිරීමට කටයුතු කළා.\nකෙසේ වෙතත්, අද දිනයේ කොළඹ ඇතුලු ප්‍රදේශ කිහිපයකටම එම ලොරි රථ පැමිණ තිබුණේ නැහැ.\nවෙළඳසැල් හිමියන් සහ පාරිභෝගිකයින් හිරු ප්‍රවෘත්ති අංශයට ඒ සම්බන්ධයෙන් මෙලෙස අදහස් පළකලා.\nඅදාළ වැඩපිළිවෙල සම්බන්ධයෙන් සමස්ත ලංකා කුකුළු ව්‍යාපාරිකයින්ගේ සංගමයේ සභාපති අජිත් ගුණසේකර මාධ්‍ය වෙත මෙලෙස අදහස් පළකලා.\nමේ අතර, ලබන වසරේ සිංහල හා දෙමළ අලුත් අවුරුද්ද වනවිට බිත්තරයක් රුපියල් 35 ත් 45 ත් අතර මිලකට අලෙවි කිරීමට පියවර ගන්නා බවයි සමස්ත ලංකා බිත්තර නිෂ්පාදකයින්ගේ සංගමයේ සභාපති ආර්.එම් සරත් රත්නායක පැවසූවේ හිරු ප්‍රවෘත්ති අංශය සමග විශේෂ සාකච්ඡාවකට එක්වෙමින්.",
       "URL": "https://www.hirunews.lk/323845/අත්‍යාවශ්‍ය-භාණ්ඩ-මිල-වැඩිවුණොත්-වගකීම-භාර-ගැනීමට-සූදානම්-බව-වෙළඳ-ඇමති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=635"
}