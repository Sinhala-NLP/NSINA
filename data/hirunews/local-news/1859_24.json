{
       "Source": "hirunews",
       "Timestamp": "Saturday, 26 June 2021 - 7:43",
       "Headline": "කෝටි පනස් තුනේ හෙරොයින් සිද්ධියට තවත් පොලිස් නිලධාරියෙකු අල්ලයි",
       "News Content": "රුපියල් කෝටි 53ක වටිනාකමකින් යුත් හෙරොයින් තොගයක් සමඟ කළුතර දකුණ පොලීසියේ උප පොලිස් පරීක්ෂකවරයා ඇතුළු තුන්දෙනා අත්අඩංගුවට ගැනීමේ සිද්ධියට අදාළව තවත් පොලිස් නිලධාරියෙකු අත්අඩංගුවට ගෙන තිබෙනවා.\nඑම පොලිස් නිලධාරියා මීට පෙර සිද්ධියට අදාළව අත්අඩංගුවට ගත් උප පොලිස් පරීක්ෂකවරයා සමඟ සිටි අයෙකු බවටයි වාර්තා වන්නේ.\nඑම පොලිස් නිලධාරියාද කළුතර දකුණ පොලීසියට අනුයුක්තව සේවය කරන අයෙක්.\nප්‍රකාශයක් ලබා ගැනීම සඳහා පොලිස්  මත්ද්‍රව්‍ය නාශක කාර්යාංශයට පැමිණෙන ලෙස දැනුම් දුන් අවස්ථාවේදී ඔහුව පරීක්ෂා කර තිබෙනවා.\nඑහිදී ඔහුගේ මුදල් පසුම්බියෙහි සඟවා තිබූ හෙරොයින් සුළු ප්‍රමාණයක් හමුවීම හේතුවෙනුයි එම පොලිස් නිලධාරීයා අත්අඩංගුවට ගෙන ඇත්තේ.\nදක්ෂිණ අධිවේගි මාර්ගයේ බද්දේගම පිවිසුම අසළදී පසුගිය 18 වනදා අත්අඩංගුවට ගත් උප පොලිස් පරීක්ෂක සහ අනෙක් දෙදෙනා සන්තකයේ තිබී සොයාගත් මත්කුඩු තොගයේ බර කිලෝග්‍රෑම් 52 යි ග්‍රෑම් 728 ක්.\nසිද්ධියට අදාළව අත්අඩංගුවට ගත් උප පොලිස් පරීක්ෂකවරයා ඇතුළු තුන්දෙනා ලබන 08 වනදා දක්වා මේ වනවිට රක්ෂිත බන්ධනාගාර ගත කර තිබෙනවා.\nමේ අතර, බෙලිඅත්ත - නාකුළුගමුව ප්‍රදේශයේ පාලු නිවසක පිටුපස වළ දමා තිබියදී ටී-56 ගිනි අවියක් සොයාගෙන තිබෙනවා.\nපොලිස් විශේෂ කාර්ය බලකායේ නිලධාරින් විසින් එය සොයාගෙන ඇත්තේ ලද තොරතුරකට අනුවයි.\nවිදේශීය රටක නිෂ්පාදිත මෙම ස්වයංක්‍රීය ගිනි අවිය සමඟ මිලිමිටර 39 වර්ගයේ ජීව උණ්ඩ 13ක්ද සොයාගෙන තිබෙනවා.\nපතොරම් ගැබක් ද ඒ අතර තිබී සොයාගෙන ඇති අතර සිද්ධිය සම්බන්ධයෙන් මේ වනතෙක් කිසිවෙකුත් අත්අඩංගුවට ගෙන නැහැ.",
       "URL": "https://www.hirunews.lk/275357/කෝටි-පනස්-තුනේ-හෙරොයින්-සිද්ධියට-තවත්-පොලිස්-නිලධාරියෙකු-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=1859"
}