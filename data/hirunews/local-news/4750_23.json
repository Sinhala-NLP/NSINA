{
       "Source": "hirunews",
       "Timestamp": "Friday, 16 December 2016 - 19:11",
       "Headline": "කටුනායකින් සොයාගත් යුද උපකරණ අනුරූවල රහස හෙළිවේ",
       "News Content": "හමුදා පුහුණුවීම් සඳහා යොදා ගන්නා යුද උපකරණවල අනුරූ කිහිපයක් කටුනායක - ගුවන් තොටුපළේ ගුවන් භාණ්ඩ නිෂ්කාශන අංශයේදී අද රේගු භාරයට ගැනුණා.\nආරක්ෂක ලේකම් කරුණාසේන හෙට්ටිආරච්චි සඳහන් කළේ මෙම අනුරූ යුද හමුදාවේ පුහුණුවීමක් සඳහා කොළඹ පිහිටි ඇමරිකානු තානාපති කාර්යාලය මගින් ආරක්ෂක අමාත්‍යාංශයේ අනුමැතිය යටතේ ගෙන්වා තිබූ බවයි.\nයුද හමුදාව සිය මෙහෙයුම්වලදී භාවිතා කරන උපකරණවලට සමාන මෙම උපකරණ රේගුව විසින් සිය භාරයට ගෙන පරීක්ෂා කළේ කටුනායක ගුවන් තොටුපළේ ගුවන් භාණ්ඩ නිෂ්කාශන අංශයේ 5 වන පර්යන්තයේදියි.\nපෞද්ගලික භාණ්ඩ ප්‍රවාහන සමාගමක් මගින් මේවා සිංගප්පූරුව හරහා ඇමරිකාවට අපනයනය කිරීමට සූදානම් කර තිබුණා.\nමෙරටට ආනයනය කිරීම සඳහා ආරක්ෂක අමාත්‍යාංශයේ අවසරය ලබා ගෙන තිබූ නමුත් අපනයනය කිරීම සඳහා අවසරයක් ගෙන නොතිබීම හේතුවෙන් මෙම භාණ්ඩ රේගුවේ රදවා පරීක්ෂා කිරීමට සිදුවූ බවයි ආරක්ෂක ලේකම් කරුණාසේන හෙට්ටිආරච්චි කියා සිටියේ.\nකෙසේ වෙතත්, හිරු ප්‍රවෘත්ති අංශය අද පස්වරුවේ රේගු මාධ්‍ය ප්‍රකාශක, ධර්මසේන කහදවගෙන් කළ විමසීමකදී ඔහු කියා සිටියේ පරීක්ෂා කිරීම්වලින් අනතුරුව අදාළ යුද උපකරණ අනුරූ ඇමරිකාව වෙත අපනයනය කිරීමට අවසර ලබා දුන් බවයි.",
       "URL": "https://www.hirunews.lk/149869/කටුනායකින්-සොයාගත්-යුද-උපකරණ-අනුරූවල-රහස-හෙළිවේ",
       "Category": "Local News",
       "Parent URL": "https://www.hirunews.lk/local-news.php?pageID=4750"
}