{
       "Source": "hirunews",
       "Timestamp": "Saturday, 23 January 2016 - 23:24",
       "Headline": "දෙවුන්දර මුල්‍ය වංචාව ගැන ඇමතිගෙන් පරීක්ෂණයක්",
       "News Content": "දෙවුන්දර ප්‍රදීපාගාරයේ සේවකයින් නීති විරෝධීව විදේශිකයන්ගෙන් මුදල් අය කිරීම සම්බන්ධයෙන් පරීක්ෂණයක් ආරම්භ කර ඇති බව වරාය සහ නාවික කටයුතු අමාත්‍ය අර්ජුන රණතුංග පවසනවා.හිරු C.I.A.   කළ අනාවරණය පිළිබදව ප්‍රතිචාර දක්වමින් අමාත්‍යවරයා මේ බව සදහන් කළා.\nදේශීය සංචාරකයන්ට දෙවුන්දර ප්‍රදීපාගාරය නැරඹීමට ඉඩනොදී, විදෙස් සංචාරකයන්ගෙන් නීතිවිරෝධීව මුදල් අය කර එය නැරඹීමට අවස්ථාව ලබාදෙන ජාවාරමක් පිළිබදව හිරු C.I.A. පසුගිය දින දෙකේදී අනාවරණය කළා.\nඑක් දිනකට විදෙස් සංචාරකයන් 150ක් පමණ මෙහි පැමිණෙන අතර ඔවුන්ගෙන් රුපියල් 500 බැගින් අයකිරීම් සිදුකෙරුණා. ඒ අනුව නීතිවිරෝධීව මොවුන් දිනකට උපයාගත් මුදල ආසන්න වශයෙන් රුපියල් 75,000 ක් පමණ වනවා.\nවරාය හා නාවික කටයුතු අමාත්‍ය  අර්ජුන රණතුංග පවසන්නේ  පරීක්ෂණයක් පවත්වා වැරදි කළ සියළු දෙනාට, තරාතිරම නොබලා දඩුවම් දෙන බවයි.\n\"....මං ප්‍රථමයෙන් ස්තූතිවන්ත වෙනවා හිරු ආයතනයට දෙවුන්දර ප්‍රදීපාගාරයේ තිබුන දුෂණයක් අපට පෙන්වීම ගැන.....ඕක සංචාරකයන්ට පෙන්වන ස්ථානයක් නෙමෙයි....මුහුදෙ එන නැව්වලට දැනුවත් කිරීම වෙන දෙයක්....ඒවා ආරක්ෂා කිරීමේ යුතුකමක් තියෙනවා....ඒවායින් වෙන වෙන පුද්ගලයො මුදල් ලබාගන්නව නම් ඒ වැරදි කරන අයට පරීක්ෂණයක් පවත්වා වැරදි කරපු සියළු දෙනාට, ප්‍රධාන නිලධාරින් උනත් වැරදි කරලා තියෙනවා නම් තරාතිරම නොබලා ඒ අයට දඩුවම් පවත්වනවා....පරීක්ෂණ කටනේ යුතු දැනටමත් ආරම්භ කරලා තියෙනවා....\"",
       "URL": "https://www.hirunews.lk/124611/දෙවුන්දර-මුල්‍ය-වංචාව-ගැන-ඇමතිගෙන්-පරීක්ෂණයක්",
       "Category": "Local News",
       "Parent URL": "https://www.hirunews.lk/local-news.php?pageID=5198"
}