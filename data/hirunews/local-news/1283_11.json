{
       "Source": "hirunews",
       "Timestamp": "Sunday, 20 March 2022 - 7:23",
       "Headline": "උතුරේ පුදබිම් සංවර්ධනය කිරීමට පියවර ගන්නවා - අගමැති (වීඩියෝ)",
       "News Content": "නාගදීප පුදබිම ඇතුලු උතුර පළාත තවදුරටත් සංවර්ධනය කිරීමට පියවර ගන්නා බව අග්‍රාමාත්‍ය මහින්ද රාජපක්ෂ පවසනවා.\nඅග්‍රාමාත්‍යවරයා මේ බව ප්‍රකාශ කළේ ඓතිහාසික නාගදීප පුරාණ රජමහා විහාර පූජාභූමිය ප්‍රකාශයට පත්කිරීමේ ශ්‍රී සන්නස් පත්‍රය පිළිගැන්වීම සඳහා යාපනය නාගදීප රජමහා විහාරස්ථානයේ ඊයේ පස්වරුවේ පැවැති උත්සවය අමතමින්.\nයාපනය - නාගදීප රජමහා විහාරස්ථානයට ගිය අග්‍රාමාත්‍යවරයා අමරපුර මහා සංඝ සභාවේ සභාපති පූජ්‍ය ගංතුනේ අස්සජි මහා නායක ස්වාමීන්වහන්සේ සහ නාගදීප විහාරාධිකාරී පූජ්‍ය නවදගල පදුමකිත්ති තිස්ස ස්වාමීන්වහන්සේ බැහැ දැක ආශිර්වාද ලබා ගත්තා.\nඋතුරු ප්‍රදේශයේ සිදුකල සංචාරය අතරතුර අග්‍රමාත්‍යවරයා යාපනය ශ්‍රී නාගවිහාර ජාත්‍යන්තර බෞද්ධ මධ්‍යස්ථානාධිපති ශාස්ත්‍රපති පූජ්‍ය මීගහජදුරේ සිරිවිමල නායක ස්වාමීන්වහන්සේ ද බැහැ දැක ආශිර්වාද ලබා ගත් බවයි අග්‍රාමාත්‍ය කාර්යාලය සඳහන් කළේ\nඑමෙන්ම යුද හමුදාවේ ශ්‍රම දායකත්වය ද සහිතව යාපනය නාවක්කුලිය සමිද්ධි සුමන විහාරස්ථානයේ ඉදිකළ සංඝාවාසය සඟ සතු කොට පූජා කිරීමද ඊයේ සිදු කෙරුණේ අග්‍රමාත්‍යවරයාගේ ප්‍රධානත්වයෙන්.\nප්‍රදේශයේ ගැබිණි මාතාවන් 50 දෙනෙකුට පෝෂණ මලු‍ ප්‍රදානය කිරීම සහ ජාතික නිවාස සංවර්ධන අධිකාරිය යටතේ නාවක්කුලිය නිවාස ව්‍යාපෘතියේ ප්‍රතිලාභීන් 36 දෙනෙකුට නිවාස හිමිකම් ඔප්පු ප්‍රදානය කිරීමද අග්‍රාමාත්‍යවරයාගේ ප්‍රධානත්වයෙන් එහිදී සිදු කෙරුණා.\nප්‍රදේශයේ අඩු ආදායම්ලාභී පවුල්වල පාසල් සිසුන් 50 දෙනෙකු සඳහා අවශ්‍ය පාසල් උපකරණ ප්‍රදානය කිරීමද සිදු කෙරුණේ අග්‍රමාත්‍යවරයාගේ ප්‍රධානත්වයෙන්.",
       "URL": "https://www.hirunews.lk/299880/උතුරේ-පුදබිම්-සංවර්ධනය-කිරීමට-පියවර-ගන්නවා-අගමැති-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1283"
}