{
       "Source": "hirunews",
       "Timestamp": "Wednesday, 07 June 2023 - 16:40",
       "Headline": "ජනපති සහ ජාත්‍යන්තර රතු කුරුස සංවිධානයේ නායකයන් අතර හමුවක්",
       "News Content": "ජනාධිපති රනිල් වික්‍රමසිංහ සහ ශ්‍රී ලංකා රතු කුරුස සමාජයේ හා ජාත්‍යන්තර රතු කුරුස සහ රතු අඩ සඳ සමිති සම්මේලනයේ (IFRC) නායකයන් අතර හමුවක් අද පෙරවරුවේ (07) පවත්වා තිබෙනවා.\nජූනි 6 සහ 7 දෙදින කොළඹ පැවැත්වෙන දකුණු ආසියාවේ රතු කුරුස සහ රතු අඩ සඳ සමාජවල නායකයන්ගෙන් සමුළුව පිළිබඳ ජනාධිපති රනිල් වික්‍රමසිංහ දැනුවත් කිරීම මෙම හමුවෙහි මූලික අරමුණ බවයි වාර්තා වන්නේ.\nලෝක ආපදා වාර්තාව 2022 ප්‍රකාශයට පත් කිරීම ද මෙම සමුළුවේ දී සිදු වූ අතර එහි පිටපතක් සහ ජාත්‍යන්තර රතු කුරුස හා රතු අඩ සඳ සමිති සම්මේලනයේ ජාත්‍යන්තර ක්‍රියාකාරිත්වය පිළිබඳ වාර්තාව ජනාධිපති රනිල් වික්‍රමසිංහ වෙත පිළිගැන්වීම ද මෙහිදී සිදු කර තිබෙනවා.\nශ්‍රී ලංකා රතු කුරුස පනත බලාත්මක කිරීමේ අවශ්‍යතාව පිළිබඳව ද මෙහිදී නියෝජිත පිරිස විසින් ජනාධිපතිවරයා දැනුවත් කළා.\nපනත බලාත්මක කිරීම ශ්‍රී ලංකා රතු කුරුස සංවිධානයේ මෙහෙයුම් ධාරිතාව ශක්තිමත් කිරීමට සහ රට පුරා සිටින අවදානමට ලක්විය හැකි පුද්ගලයින්ට කාර්යක්ෂම සේවා සැපයීමට ඉවහල් වන බව ද ඔහු මෙහි දී පෙන්වා දුන්නා.\nඒ කෙරහි අවධානය යොමු කළ ජනාධිපති රනිල් වික්‍රමසිංහ ශ්‍රී ලංකා රතු කුරුස සංවිධානයේ ක්‍රියාකාරීත්වය ඉහළ නැංවීමටත්, එමගින් ශ්‍රී ලාංකීය ජනතාවගේ සුබසාධනය තහවුරු කිරීමටත් ගත හැකි ක්‍රියාමාර්ග පිළිබඳ නියෝජිතයන් සමග සාකච්ඡා කර ඇති බවයි වර්තා වන්නේ.\nමානුෂීය ගැටලු විසඳීමේ දී සහ ආපදාවන්ට මුහුණදීමේ දී ජාත්‍යන්තර මානුෂීය සංවිධාන සමඟ සහයෝගයෙන් කටයුතු කිරීමට ශ්‍රී ලංකාවේ කැපවීම ද ජනාධිපතිවරයා මෙහිදී සහතික කර තිබෙනවා.",
       "URL": "https://www.hirunews.lk/337296/ජනපති-සහ-ජාත්‍යන්තර-රතු-කුරුස-සංවිධානයේ-නායකයන්-අතර-හමුවක්",
       "Category": "Local News",
       "Parent URL": "https://www.hirunews.lk/local-news.php?pageID=287"
}