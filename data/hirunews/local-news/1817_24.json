{
       "Source": "hirunews",
       "Timestamp": "Friday, 16 July 2021 - 7:58",
       "Headline": "දෙමල සන්ධානය සහ අමෙරිකානු තානාපතිනිය අතර හමුවක්",
       "News Content": "ශ්‍රී ලංකාවේ දෙමළ ජනතාවගේ ගැටලුවලට දේශපාලන විසඳුමක් ලබාදීම සම්බන්ධයෙන් ඉදිරියේදී ඇමෙරිකාවේ අවධානය යොමුකරන බව මෙරට ඇමෙරිකානු තානාපති ඇලයිනා බී ටෙප්ලිට්ස් ප්‍රකාශ කළේ යැයි දෙමළ ජාතික සන්ධානය පවසනවා.\nදෙමළ ජාතික සන්ධානයේ නායක ආර්.සම්බන්ධන් හා ඇමෙරිකානු තානාපතිවරිය අතර ඊයේ කොළඹදී පැවති සාකච්ඡාවකදී ඇය මේ බව ප්‍රකාශ කළ බවයි දෙමළ ජාතික සන්ධානයේ මාධ්‍ය ප්‍රකාශක පාර්ලිමේන්තු මන්ත්‍රී එම්.ඒ. සුමන්දිරන් හිරු ප්‍රවෘත්ති අංශයට සඳහන් කළේ.\nමේ අතර, ශ්‍රී ලංකාවේ ඇමෙරිකානු තානාපතිනිය සහ විදේශ අමාත්‍ය දිනේෂ් ගුණවර්ධන අතර හමුවක් ද පසුගියදා සිදුවුණා.\nකොරෝනා වසංගතයට එරෙහිව සටන් කිරීමට සහ එක්ස්ප්‍රස් පර්ල් නෞකා ව්‍යසනයේ පාරිසරික හා සමාජ ආර්ථික බලපෑම අවම කිරීම සඳහා ලබාදුන් සහයෝගය පිළිබඳව විදේශ අමාත්‍යවරයා එහිදී ඇමෙරිකානු තානාපතිනියට ස්තූතිය පුද කළ බවයි විදේශ අමාත්‍යාංශය නිවේදනය කළේ.\nදෙරට භුක්ති විඳින ශක්තිමත් දේශපාලන හා ආර්ථික ද්වීපාර්ශවික සහයෝගිතාව උපයෝගි කර ගනිමින් සිදුකරන එක්සත් ජනපදයේ පෞද්ගලික අංශයේ ආයෝජන ද විදේශ අමාත්‍යවරයාගේ ඇගයීමට ලක්ව තිබෙනවා.\nදෙරටේ රාජ්‍ය තාන්ත්‍රික සහයෝගිතාව සහ වෙළඳ මෙන්ම, ආයෝජන රාමු ගිවිසුම්, ඒකාබද්ධ කොමිසම ඇතුළු අනෙකුත් ද්වීපාර්ශවික කරුණු පිලිබඳව ද මෙහිදී දීර්ඝව සාකච්ඡා කෙරුණු බවයි විදේශ අමාත්‍යාංශය වැඩිදුරටත් සඳහන් කළේ.",
       "URL": "https://www.hirunews.lk/277081/දෙමල-සන්ධානය-සහ-අමෙරිකානු-තානාපතිනිය-අතර-හමුවක්",
       "Category": "Local News",
       "Parent URL": "https://www.hirunews.lk/local-news.php?pageID=1817"
}