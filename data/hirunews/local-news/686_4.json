{
       "Source": "hirunews",
       "Timestamp": "Tuesday, 06 December 2022 - 6:36",
       "Headline": "සුලි කුණාටුවක් ගැන අනතුරු ඇඟවීමක්",
       "News Content": "දකුණු අන්දමන් මුහුදු ප්‍රදේශ සහ ඊට යාබද ගිනිකොණ දිග බෙංගාල බොක්ක ආශ්‍රිත ව පවතින අඩු පීඩන කලාපය දෙසැම්බර් මස 06 වැනි දින වන විට පීඩන අවපාතයක් දක්වා වර්ධනය වන බව කාලගුණ විද්‍යා දෙපාර්තමේන්තුව නිවේදනය කරනවා.\nමෙම තත්ත්වය බටහිරට බර ව වයඹ දෙසට ගමන් කරමින් (ශ්‍රී ලංකාවේ උතුරු වෙරළට ආසන්න ව ගමන් කරමින්) ක්‍රමයෙන් සුළි කුණාටුවක් බවට වර්ධනය වී නිරිත දිග බෙංගාල බොක්ක හරහා දෙසැම්බර් 08 වැනි දා වන විට තමිල්නාඩු වෙරල තීරයට ළඟා වීමට නියමිත බව සඳහන්.\nඑම පද්ධතියේ බලපෑමෙන් දෙසැම්බර් මස 07 සහ 08 යන දිනවල දී උතුරු, උතුරු මැද සහ නැගෙනහිර පළාත්වල වැසි සහ සුළං තත්ත්වයේ වර්ධනයක් අපේක්ෂා කළ හැකි බව යි වාර්තා වන්නේ.\nමේ අතර, අද (06) දිනයේ දී නැගෙනහිර පළාතේ වැසි වාර කිහිපයක් ඇති විය හැකි බව ද කාලගුණ විද්‍යා දෙපාර්තමෙන්තුව නිවේදනය කරනවා.\nසබරගමුව පළාතේත් හම්බන්තොට දිස්ත්‍රික්කයේත් ස්ථාන ස්වල්පයක සවස් කාලයේ දී හෝ රාත්‍රී කාලයේ දී වැසි හෝ ගිගුරුම් සහිත වැසි ඇති වනු ඇති.\nමේ අතර, මන්නාරම සිට කන්කසන්තුරය, ත්‍රිකුණාමලය සහ මඩකළපුව හරහා පොතුවිල් දක්වා වෙරළට ඔබ්බෙන් වන මුහුදු ප්‍රදේශවලට සහ නිරිත දිග බෙංගාල බොක්ක මුහුදු ප්‍රදේශයට අද සිට නැවත දැනුම් දෙන තුරු යාත්‍රා නො කරන ලෙස කාලගුණ විද්‍යා දෙපාර්තමේන්තුව ධීවරයින්ට සහ නාවික ප්‍රජාවට දැනුම් දෙනවා.\nගිණිකොණ දිග බෙංගාල බොක්ක ආශ්‍රිතව පවතින අඩු පීඩන කළාපය මේ වන විට පීඩන අවපාතයක් දක්වා වර්ධනය විම ඊට හේතුව බවයි එම දෙපාර්තමේන්තුව ප්‍රකාශ කළේ.\nමෙහි බලපෑමෙන් හෙට සහ අනිද්දා යන දිනවල උතුර, උතුර මැද සහ නැගෙනහිර පලාත්වල වැසි සහ සුළං තත්වයේ වර්ධනයක් අපේක්ෂා කරන බවද කාලගුණ විද්‍යා දෙපාර්තමේන්තුව සඳහන් කළා.",
       "URL": "https://www.hirunews.lk/322046/සුලි-කුණාටුවක්-ගැන-අනතුරු-ඇඟවීමක්",
       "Category": "Local News",
       "Parent URL": "https://www.hirunews.lk/local-news.php?pageID=686"
}