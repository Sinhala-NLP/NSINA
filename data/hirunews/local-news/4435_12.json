{
       "Source": "hirunews",
       "Timestamp": "Thursday, 06 July 2017 - 14:32",
       "Headline": "වෛද්‍ය සභාවේ පෙත්සමට මැදිහත්වෙන්න රජයේ වෛද්‍ය නිලධාරින්ගේ සංගමයට අවසර",
       "News Content": "ශ්‍රී ලංකා වෛද්‍ය සභාව විසින් ඉදිරිපත් කළ අභියාචනා පෙත්සම් විභාගයට මැදිහත් වී කරුණු දැක්වීමට රජයේ වෛද්‍ය නිලධාරින්ගේ සංගමයට අද ශ්‍රේෂ්ඨාධිකරණය අවසර ලබා දුන්නා.\nමාළඹේ පෞද්ගලික වෛද්‍ය විද්‍යාලය සම්බන්ධයෙන් අභියාචනාධිකරණය ලබාදුන් නියෝගය බල රහිත කරන ලෙස ඉල්ලා ශ්‍රී ලංකා වෛද්‍ය සභාව ශ්‍රේෂ්ඨාධිකරණය හමුවේ මීට පෙර පෙත්සමක් ගොනුකළා.\nඑම පෙත්සම ශ්‍රේෂ්ඨාධිකරණය හමුවේ කැදවූ අවස්ථාවේදී රජයේ වෛද්‍ය නිලධාරින් ඉල්ලා සිටියේ ඊට මැදිහත්වීමට අවසර ලබාදෙන ලෙසයි.\nඒ අනුව, රජයේ වෛද්‍ය නිලධාරින්ගේ සංගමයට පාර්ශවකරුවෙකු ලෙස ඊට මැදිහත්වීමට හැකියාව ලැබෙනවා.\nමේ අතර, අදාළ පෙත්සම් විභාගයට මැදිහත්වීමට අවසර ලබාදෙන බව ශ්‍රේෂ්ඨාධිකරණය අද ප්‍රකාශ කළා.\nමාළඹේ පෞද්ගලික විද්‍යාලයේ සිසුන් කිහිපදෙනෙකු කර තිබූ ඉල්ලීම අධිකරණය ප්‍රතික්ෂේප කළ බවයි අප වාර්තාකරු සදහන් කළේ.\nලබන මස 3 වනදා සහ 4 වනදා යන දෙදින තුළ අදාළ පෙත්සම් යළි කැදවීමට නියමිතයි.",
       "URL": "https://www.hirunews.lk/165234/වෛද්‍ය-සභාවේ-පෙත්සමට-මැදිහත්වෙන්න-රජයේ-නිලධාරින්ගේ-සංගමයට-අවසර",
       "Category": "Local News",
       "Parent URL": "https://www.hirunews.lk/local-news.php?pageID=4435"
}