{
       "Source": "hirunews",
       "Timestamp": "Monday, 22 August 2016 - 18:23",
       "Headline": "රිවිර හිටපු කර්තෘට පහර දුන් සැකකරුවන් හඳුනා ගැනීමට නොහැකි වෙයි",
       "News Content": "රිවිර පුවත්පතේ හිටපු කර්තෘ උපාලි තෙන්නකෝන්ට පහර දුන් බවට සැක කෙරෙන පුද්ගලයින් හදුනා ගැනීමේ පෙරට්ටුවක් අද ගම්පහ මහේස්ත්‍රාත් අධිකරණයේදී පැවැත්වුණා.\nහිරු අධිකරණ වාර්තාකරු කියා සිටියේ පැමිණිල්ලේ සාක්ෂිකරුට එහිදී උපාලි තෙන්නකෝන්ට පහර දුන් බවට සැක කෙරෙන පුද්ගලයා හඳුනා ගැනීමට නොහැකි වූ බවයි.\nමෙම හඳුනා ගැනීමේ පෙරට්ටුව වැඩබලන මහේස්ත්‍රාත් පද්මා අමරතුංග ඉදිරියේ සිදුකෙරුණා.\nඅද මෙලෙස හඳුනා ගැනීමේ පෙරට්ටුවට ඉදිරිපත් කෙරුණේ මාධ්‍යවේදී ලසන්ත වික්‍රමතුංග ඝාතනය සම්බන්ධයෙන් සැකපිට අත්අඩංගුවට ගත් හිටපු යුද හමුදා බුද්ධි අංශ සාමාජිකයායි.\nමීට පෙර ඔහු ලසන්ත වික්‍රමතුංගගේ රියදුරු පැහැර ගත් පුද්ගලයා බවට එම රියදුරා විසින් ගල්කිස්ස මහාධිකරණයේ පැවැති පෙරට්ටුවකදී හඳුනා ගනු ලැබුවා.\nඅද පෙරට්ටුව සඳහා සැකකරු හඳුනා ගැනීමට පැමිණිල්ලේ සාක්ෂිකරුවෙකු ලෙස ඉදිරිපත් වූයේ උපාලි තෙන්නකෝන්ගේ නිවස ආසන්නයේ පදිංචි පුද්ගලයෙක්.\nඔහුට සැකකරු හඳුනා ගැනීමට නොහැකි වුවද, අපරාධ පරීක්ෂණ දෙපාර්තමේන්තුව අධිකරණයෙන් ඉල්ලා සිටියේ ඒ සඳහා අද දිවයිනට පැමිණීමට නියමිත උපාලි තෙන්නකෝන්ගේ සහාය ද ලබා ගැනීමට අවසර ලබාදෙන ලෙසයි.\nහඳුනා ගැනීමේ පෙරට්ටුවෙන් අනතුරුව නඩුව විභාගයට ගැණුනේ  ගම්පහ අතිරේක මහේස්ත්‍රාත් ලලිත් කන්නංගර ඉදිරියේදියි.\nඒ අනුව ලබන 29 වන දා මෙම නඩුව යළි කැදවීමට නියමිත අතර, එදිනට උපාලි තෙන්නකෝන් අධිකරණයට වෙත ඉදිරිපත්වීමට නියමිතයි.\nරිවිර පුවත්පතේ කර්තෘවරයා ලෙස කටයුතු කළ උපාලි තෙන්නකෝන් සිය මෝටර් රථයෙන් රාජකාරියට වාර්තා කිරීම සඳහා පැමිණෙමින් සිටියදී යතුරුපැදිවලින් පැමිණි පුද්ගලයින් හතර දෙනෙකු සිය ගම්පහ - ඉඹුල්ගොඩ පිහිටි ඔහුගේ නිවස ආසන්නයේ දී පහර දී තිබුණේ 2009 වසරේ ජනවාරි 23 වන දා යි.",
       "URL": "https://www.hirunews.lk/141237/රිවිර-හිටපු-කර්තෘට-පහර-දුන්-සැකකරුවන්-හඳුනා-ගැනීමට-නොහැකි-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4912"
}