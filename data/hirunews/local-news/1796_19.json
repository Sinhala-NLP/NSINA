{
       "Source": "hirunews",
       "Timestamp": "Sunday, 25 July 2021 - 16:56",
       "Headline": "හිෂාලිනිට සාධාරණය ඉල්ලා අදත් විරෝධතා",
       "News Content": "හිටපු අමාත්‍ය පාර්ලිමේන්තු මන්ත්‍රී රිෂාඩ් බදියුදීන්ගේ නිවසේ මෙහෙකාර සේවයේ යෙදී සිටියදී දැරියක් මියයාමේ සිද්ධියට විරෝධය පළ කරමින් සහ ඇයට සාධාරණය ඉල්ලා අදත් විරෝධතා පැවැත්වුණා.\nතලවකැලේ සහ කොටගල නගරවලද  මෙවැනි විරෝධතා සංවිධාන කර තිබූ අතර, ඊට වතු කම්කරුවන් මෙන්ම වතු වෘත්තිය සමිතිවල නියෝජිතයින් විශාල පිරිසක් ද එක්ව සිටියා.\nඑමෙන්ම වතුකරය නියෝජනය කරන දෙමළ දේශපාලන පක්ෂ සහ සිවිල් සංවිධාන කිහිපයක් අද මාධ්‍ය හමු කැඳවමින් මෙම සිද්ධිය පිළිබඳව අදහස් පළ කළා.\nකොටගල ලංකා කම්කරු කොංග්‍රස් මූලස්ථානයේ පැවති මාධ්‍ය හමුවකට එක්වෙමින් වතු නිවාස හා යටිතල පහසුකම් රාජ්‍ය අමාත්‍ය ජීවන් තොණ්ඩමන් ප්‍රකාශ කළේ වතු ආශ්‍රිත ළමයින් මෙහෙකාර සේවයේ යෙදවීමට නොහැකිවන පරිදි කම්කරු ආඥා පනත ශක්තිමත් කිරීමට පියවර ගන්නා බවයි.\nකෙසේ වෙතත් මෙවැනි සිද්ධීන්වලට අතීතයේ සිට වතුකරය නියෝජනය කළ සියලු දේශපාලනඥයින් වගකිව යුතු බවයි මහනුවරදී මාධ්‍ය හමුවක් කැඳවමින් කඳුරට ගුරු පෙරමුණේ මහනුවර දිස්ත්‍රික් ලේකම් ශෂි කුමාර් පෙන්වා දුන්නේ.",
       "URL": "https://www.hirunews.lk/277983/හිෂාලිනිට-සාධාරණය-ඉල්ලා-අදත්-විරෝධතා",
       "Category": "Local News",
       "Parent URL": "https://www.hirunews.lk/local-news.php?pageID=1796"
}