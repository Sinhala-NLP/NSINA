{
       "Source": "hirunews",
       "Timestamp": "Saturday, 29 April 2023 - 18:18",
       "Headline": "දරුවන් 500කට වැඩි ගණනකට පියෙකු වූ අයෙකුට තහනම් නියෝගයක්",
       "News Content": "තම ශුක්‍රාණු පරිත්‍යාග කිරීම හරහා දරුවන් විශාල සංඛ්‍යාවක් බිහි කිරීමට දායක වූ නෙදර්ලන්ත ජාතිකයෙකුට එරට අධිකරණයෙන් තහනමක් පනවා තිබෙනවා.\nමෙම පුද්ගලයා මේ වනවිට සිය ශුක්‍රාණු පරිත්‍යාග කරමින් බිහි කර ඇති දරුවන් සංඛ්‍යාව 550කට අධික බවයි විදෙස් මාධ්‍ය වාර්තා කළේ.\nමෙම දරුවන් බිහි කිරීම සඳහා ඔහු විසින් ලබාදෙන සහාය වහාම නවත්වන ලෙසට අධිකරණය මගින් නියෝගයක් නිකුත් කර තිබෙනවා.\n41 හැවිරිදි ජොනතන් නමැති මෙම පුද්ගලයා යළිත් සිය ශුක්‍රාණු පරිත්‍යාග කිරීමට උත්සහා කරන්නේ නම් ඔහුට එරෙහිව යුරෝ 100,000ක නැතහොත් පවුම් 88,000ක දඩ මුදලක් පැනවිය හැකි බවටයි අධිකරණය නියෝග කර ඇත්තේ.\nමෙම පුද්ගලයා දරුවන් 100කට අධික සංඛ්‍යාවකට පීතෘත්වය දී ඇති බවත් 2017 දී හෙළි තිබෙනවා.\nමෙම හෙළි වීමෙන් අනතුරුව නෙදර්ලන්තයේ සාඵල්‍යතා සායනවලට ශුක්‍රාණු පරිත්‍යාගය තහනම් කර ඇති බවටත් විදෙස් මාධ්‍ය වාර්තා පෙන්වා දෙනවා.\nඑහෙත් ඔහුට එම තහනම පැනවුණ ද, ඔහු විදේශයන්හි හා අන්තර්ජාලය හරහා අවශ්‍ය පුද්ගලයින් වෙත ශුක්‍රාණු පරිත්‍යාග කර ඇති බවටත් හෙළිව තිබෙනවා.\nමේ හේතුවෙන් හේග් අගනුවර අධිකරණය විසින් නියෝග කර ඇත්තේ ඔහු සිය ශුක්‍රාණු දුන් සියලුම සායනවල ලැයිස්තුවක් ලබාදෙන ලෙසත්, ඔහුගේ සියලුම පරිත්‍යාග ශුක්‍රාණු විනාශ කිරීමටත් කටයුතු කරන ලෙසයි.\nමෙම පුද්ගලයා විසින් කාන්තාවන් බොහෝ ගණනක් නොමග යැවූ බවටත් හෙළිව තිබෙනවා.\nලන්දේසි සායනික මාර්ගෝපදේශවල සඳහන් වන්නේ ශුක්‍රාණු පරිත්‍යාගශීලියෙකු පවුල් 12ක දරුවන් 25කට වඩා පියා යන නාමය නොගත යුතු බවයි.\nනමුත් 2007 වසරේ ශුක්‍රාණු පරිත්‍යාග කිරීමට පටන් ගත් දා සිට මේ පුද්ගලයා දරුවන් 550ත් 600ත් අතර ප්‍රමාණයක් බිහි කිරීමට උදව් කර ඇති බවත් විනිසුරුවරයා ප්‍රකාශ කළා.\nමේ හේතුවෙනුයි අදාළ තහනම් නියෝගය අධිකරණය විසින් නිකුත් කර ඇත්තේ.",
       "URL": "https://www.hirunews.lk/333782/දරුවන්-500කට-වැඩි-ගණනකට-පියෙකු-වූ-අයෙකුට-තහනම්-නියෝගයක්",
       "Category": "Local News",
       "Parent URL": "https://www.hirunews.lk/local-news.php?pageID=381"
}