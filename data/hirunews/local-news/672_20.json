{
       "Source": "hirunews",
       "Timestamp": "Monday, 12 December 2022 - 10:08",
       "Headline": "මත්පැන් බෝතල්වල ව්‍යාජ ආරක්ෂක ස්ටිකරය නිසා රජයට රුපියල් බිලියන 60 ක් පාඩුයි - අධිකරණ ඇමති",
       "News Content": "සුරාබදු දෙපාර්තමේන්තුව විසින් මත්පැන් බෝතල්වල ඇලවීමට හඳුන්වාදුන් ආරක්ෂිත ස්ටිකර වැඩපිළිවෙළ හරහා රජයට වාර්ෂිකව රුපියල් බිලියන 60ක ආදායමක් අහිමි වන බව අධිකරණ අමාත්‍ය විජේදාස රාජපක්ෂ පවසනවා.\n2023 වසර සඳහා වන අයවැය තුන්වන වර කියවීමේ අවස්ථාවේදී පාර්ලිමේන්තුවේදී ප්‍රකාශයක් කරමින් අධිකරණ අමාත්‍යවරයා කියා සිටියේ 2017 වසරේ ආරක්ෂක ස්ටිකර් විශේෂාංගය හඳුන්වාදීමට පෙර සුරාබදු දෙපාර්තමේන්තුවට වාර්ෂිකව රුපියල් බිලියන 40ක බදු ආදායමක් අහිමි වූ බවයි.\nවෙළඳපොළට ඇතුළු වන ව්‍යාජ නිෂ්පාදන හඳුනාගැනීම් සඳහා මෙම ආරක්ෂිත ස්ටිකර වැඩපිළිවෙළ හඳුන්වා දුන්න ද එය ක්‍රියාත්මක කිරීමේ අවස්ථාවේ සිටම දූෂණ වංචාවලින් පිරී ඉතිරී ගොස් තිබූ බවයි අධිකරණ අමාත්‍යවරයා පවසන්නේ.\nඒ හරහා මෙම වැඩපිලිවෙල අභ්‍යන්තරයෙන් ක්‍රියාත්මක වන ජාවාරමක් හේතුවෙන් මේ වන විට රජයට රුපියල් බිලියන 60ක පාඩුවක් සිදු වී ඇති බව පෙන්වා දෙන අධිකරණ අමාත්‍යවරයා සඳහන් කරන්නේ එම ස්ටිකර මුද්‍රණය කිරීම සඳහා අදාල ටෙන්ඩරය ලබා දුන් මැඩ්රාස් සිකියුරිටි ප්‍රින්ටර්ස් (එම්එස්පී) කුප්‍රකට සමාගම ලෝකයේ රටවල් තුනක අසාදු ලේඛන ගත කළ සමාගමක් බවයි.\n“මෙම සමාගම සුරාබදු දෙපාර්තමේන්තුවට අව්‍යාජ ආරක්ෂක ස්ටිකර් මිලියන 10ක් නිකුත් කරන විට පෞද්ගලික අංශයට මිලියන 20ක ව්‍යාජ ස්ටිකර් නිකුත් කරනවා. මෙම වංචනික සමාගමට එරෙහිව මම අභියාචනාධිකරණයේ නඩුවක් ගොනු කිරීමට සූදානම්ව සිටියත් මට එම කාර්යය සම්පූර්ණ කිරීමට නොහැකි වුණා.\nරුපියල් බිලියන 40 ක පාඩුවක් පියවා ගැනීම සඳහා සුරාබදු බලධාරීන් විසින් මෙම යෝජනා ක්‍රමය හඳුන්වා දුන් අතර මේ වන විට එමඟින් වාර්ෂිකව රුපියල් බිලියන 60 ක පාඩුවක් සිදු වෙනවා.\nඅධිකරණ අමාත්‍යවරයා මේ බව සඳහන් කළේ මෙම ටෙන්ඩරය අසාදු ලේඛනගත සමාගමකට ලබාදීම සම්බන්ධයෙන් මුදල් අමාත්‍යාංශයේ සහ සුරාබදු දෙපාර්තමේන්තුවේ ඉහළ නිලධාරීන් වගකිව යුතු බවට විපක්ෂ පාර්ලිමේන්තු මන්ත්‍රී බුද්ධික පතිරණ කළ ප්‍රකාශයකට පිළිතුරු දෙමින්.\nආරක්‍ෂක ස්ටිකර් ජාවාරමට එරෙහිව පාර්ලිමේන්තුව තුළ වැඩි දුරටත් අදහස් දැක්වූ සමගි ජන බලවේග පාර්ලිමේන්තු මන්ත්‍රී පතිරණ කියා සිටියේ පෞද්ගලික අංශයේ ඇතැම් මත්පැන් නිෂ්පාදන සමාගම් ප්‍රධාන වශයෙන් රසායනිකව වැඩි දියුණු කරන ලද රාවලින් සාදන ලද නිෂ්පාදනවලට මෙම ව්‍යාජ ස්ටිකර් යොදන බවයි.\nඑමෙන්ම මෙම කුප්‍රකට සමාගමට ලබාදී ඇති කොන්ත්‍රාත් කාලය නුදුරේදීම අවසන් වීමට නියමිත නමුත් සුරාබදු නිලධාරීන් එම ටෙන්ඩරය නැවතත් එම සමාගමටම ලබා දී මෙම දූෂණය ඉදිරියටත් අඛණ්ඩව කරගෙන යෑමට දැඩි උත්සාහයක යෙදෙන බවටයි මන්ත්‍රීවරයා චෝදනා කරන්නේ.",
       "URL": "https://www.hirunews.lk/322479/මත්පැන්-බෝතල්වල-ව්‍යාජ-ආරක්ෂක-ස්ටිකරය-නිසා-රජයට-රුපියල්-බිලියන-60-ක්-පාඩුයි-අධිකරණ-ඇමති",
       "Category": "Local News",
       "Parent URL": "https://www.hirunews.lk/local-news.php?pageID=672"
}