{
       "Source": "hirunews",
       "Timestamp": "Saturday, 09 April 2022 - 19:11",
       "Headline": "නීතිවිරෝධී ලෙස තමිල්නාඩුවට ගිය ලාංකික යුවලක් ඉන්දීය පොලිස් භාරයට",
       "News Content": "ශ්‍රී ලංකාවේ සිට අනවසරයෙන් ඇතුළු වන පිරිස් වැළැක්වීම සඳහා ඉන්දීය මුහුදු තීරයේ ආරක්ෂාව දැඩි කිරීමට තීරණය කර තිබෙනවා.\nඒ පවතින ආර්ථික අර්බුදය හමුවේ එලෙස පැමිණෙන පිරිස් වැඩිවිය හැකි බවට එරට බුද්ධි අංශ නිකුත් කළ වාර්තාවකට අනුවයි.\nඒ අනුව, ඉන්දීය නාවික හමුදාව වෙරළාරක්ෂක බලකාය මෙන්ම පොලීසිය ද අදාළ තත්ත්වය පිළිබඳ අවධානයෙන් සිටින බව ඉන්දීය මාධ්‍ය වාර්තා කළා.\nආන්ද්‍රා ප්‍රදේශ් වෙරළතීරය මෙහිදී වැඩි අවධානයට ලක්ව ඇති අතර, ධීවර ගම්මාන 500 කට වැඩි සංඛ්‍යාවක් එහි පිහිටා තිබෙනවා.\nඑම ප්‍රදේශවලට ශ්‍රී ලාංකිකයන් ඇතුළු වන්නේ නම් ඒ පිළිබඳ දැනුවත් වීම සඳහා ආරක්ෂාව වැඩි කර ඇති බව ද අදාල වාර්තාවල වැඩිදුරටත් දැක්වුණා.\nමේ අතර, ශ්‍රී ලංකාවේ සිට මුහුදු මාර්ගය ඔස්සේ තම දරු දෙදෙනා ද සමග තමිල්නාඩුවට ගිය ලාංකික දමිළ යුවලක් මණ්ඩපම් හි නාවික පොලීසිය විසින් රැඳවුම් භාරයට ගෙන තිබෙනවා.\nමන්නාරම ප්‍රදේශයේ සිට ඊයේ දිනයේදී මොවුන් ධීවර යාත්‍රාවකින් තමිල්නාඩු ප්‍රාන්තයේ ධනුෂ්කොඩි ප්‍රදේශයට පැමිණ ඇති බව ඉන්දීය වාර්තා සඳහන් කළා.\nමේ දක්වා ලාංකික දෙමළ පවුල් 20 ක් තමිල්නාඩුවට සරණාගතභාවය අපේක්ෂාවෙන් නීතිවිරෝධී ලෙස සංක්‍රමණය වී ඇති බව ද එම වාර්තාවල සඳහන්.",
       "URL": "https://www.hirunews.lk/301581/නීතිවිරෝධී-ලෙස-තමිල්නාඩුවට-ගිය-ලාංකික-යුවලක්-ඉන්දීය-පොලිස්-භාරයට",
       "Category": "Local News",
       "Parent URL": "https://www.hirunews.lk/local-news.php?pageID=1240"
}