{
       "Source": "hirunews",
       "Timestamp": "Sunday, 03 January 2021 - 16:05",
       "Headline": "ශ්‍රී ලංකා පිල දැඩි අසීරු තත්ත්වයක - දිවා ආහාරයට තරඟය නතර කරන විට ශ්‍රී ලංකා පිතිකරුවන්ගෙන් හරි අඩක් නරඹන්නන් වෙයි",
       "News Content": "ශ්‍රී ලංකා කණ්ඩායම සහ දකුණු අප්‍රිකාව අතර දෙවන ටෙස්ට් තරඟය ජොහැනස්බර්ග් හිදී අද (03) ආරම්භ වුණා.\nකාසිය වාසිය දිනා ගැනීමෙන් අනතුරුව ශ්‍රී ලංකා නායකයා තීරණය කළේ පළමුව පන්දුවට පහර දීමටයි.\nඅද තරඟයේ දී ශ්‍රී ලංකාව වෙනුවෙන් මිනෝද් භානුක සහ අසිත ප්‍රනාන්දු ජාත්‍යන්තර ටෙස්ට් වරම් හිමිකර ගැනීම විශේෂත්වයක්.\nදිවා ආහාරය සඳහා තරඟය මේ වන විට නවතා ඇති අතර ලකුණු 84ක් තුල කඩුලු 05ක් බිඳ වැටී ශ්‍රී ලංකා පිල මේ මොහොතේ ඉතා අසීරු තත්ත්වයක පසුවනවා.\nශ්‍රී ලංකා ඉනිමේ පළමු කඩුල්ල ලකුණු 19ක් තුල දවා ගන්නට දකුණු අප්‍රිකානු පන්දු යවන්නන් සමත් වුණේ ඒ වනවිට පන්දු 32කට මුහුණ දී ලකුණු 02ක් ලබාගෙන සිටි දිමුත් කරුණාරත්න දවා ගනිමින්.\nදිමුත්ගේ දැවී යාමෙන් පසු ළහිරු තිරිමාන්න පිටියට පිවිසි අතර ඔහු ලකුණු 17ක් ලබාගෙන සිටියදී දැවී ගියේ ෆෆ් ඩූප්ලසිස් වෙත උඩපන්දුවක් ලබා දෙමින්.\nඅද තරඟයේදී කණ්ඩායමට ළහිරු තිරිමාන්න එක්වීමත් සමඟ පිතිකරණ ලැයිස්තුවේ අංක 04 ස්ථානය දක්වා පහළට ගිය කුසල් මෙන්ඩිස් ලකුණු ලබා ගැනීමට පෙර දවා ගන්නට මුල්ඩර් සමත් වුණා.\nමෙම පිතිකරුව අතරින් යම්තාක් දුරට සාර්ථක වීමට හැකියාව ලැබුණේ කුසල් ජනිත් හට පමණයි.\nඔහු පන්දු 67කදී ලකුණු 60ක් ලබාගෙන සිටියදී දැවී ගියේ මුල්ඩර්ගේ පන්දුවකට ඒඩ්න් මාක්රම් වෙත උඩ පන්දුවක් ලබා දෙමින්.\nතරඟය දිවා ආහාරය සඳහා නතර කිරීමට එක් පන්දුවක් තිබියදී අද දිනයේ ජාත්‍යන්තර ටෙස්ට් වරම් හිම්කකරගත් මිනෝද් භානුක දැවි ගියේ පන්දු 10කට මුහුණ දී ලකුණු  05ක් ලබාගෙන සිටියදීයි.\nමෙහිදී ශ්‍රී ලංකා පිතිකරුවෙන්ගේ වගකීම් විරහිත පිතිකරණය බොහෝ දෙනෙකුගේ අවධානය යොමුවූ සිදුවීමක් වුණා.",
       "URL": "https://www.hirunews.lk/258666/ශ්‍රී-ලංකා-පිල-දැඩි-අසීරු-තත්ත්වයක-දිවා-ආහාරයට-තරඟය-නතර-කරන-විට-ශ්‍රී-ලංකා-පිතිකරුවන්ගෙන්-හරි-අඩක්-නරඹන්නන්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=2237"
}