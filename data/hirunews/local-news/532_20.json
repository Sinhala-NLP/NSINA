{
       "Source": "hirunews",
       "Timestamp": "Thursday, 16 February 2023 - 11:05",
       "Headline": "බත් පැකට්, රයිස් සහ කොත්තු මිල සියයට 10කින් ඉහළට",
       "News Content": "විදුලිබිල ඉහළ දැමීමත් සමඟ ක්ෂේත්‍ර රැසක සැපයෙන සේවා මිලගණන් ඉහළ දැමීමට තීරණය කර තිබෙනවා.\nආහාර ද්‍රව්‍ය, ඉදිකිරීම්, සන්නිවේදන සේවා, කර්මාන්ත හා නිෂ්පාදන ඒ අතරට අයත්.\nඒ අනුව ආපණශාලා මගින් අලෙවි කෙරෙන බත්, රයිස් සහ කොත්තු මිල සියයට 10කින් ඉහළ දමන බවයි සමස්ත ලංකා ආපණශාලා හිමියන්ගේ සංගමය පවසන්නේ.\nකෙසේ වෙතත් කෙටි ආහාර සහ ප්ලේන්ටි, කිරි තේ මිල ඉහළ නොදමන බව එම සංගමයේ සභාපති අසේල සම්පත් ප්‍රකාශ කළා.\nකෙසේ වෙතත් බේකරි නිෂ්පාදන මිල සංශෝධනය කරන්නේ ද නැද්ද යන්න සම්බන්ධයෙන් මෙතෙක් අවසන් තීරණයක් ගෙන නොමැති බවයි සමස්ත ලංකා බේකරි හිමියන්ගේ සංගමය සඳහන් කළේ.\nපාසල් දරුවන් භාවිත කරන ලිපිද්‍රව්‍ය මෙන්ම ඡායා පිටපත් සඳහා අය කරන ගාස්තු ඉහළ දමන බව සමස්ත ලංකා කොමියුනිකේෂන් හිමිකරුවන්ගේ සංගමයේ සභාපති ඉන්ද්‍රජිත් පෙරේරා කියා සිටියා.\nඑමෙන්ම, විදුලිබිල ඉහළ යාමෙන් කර්මාන්ත පිරිවැය ද ඉහළ යන බවයි කුඩා කර්මාන්තකරුවන්ගේ සංගමයේ සභාපති නිලුක්ෂ කුමාර කියා සිටියේ.\nමෙම තත්ත්වයත් සමඟ ඉදිකිරීම් ක්ෂේත්‍රය තවදුරටත් අර්බුදයට ලක්වන බවයි ඉදිකිරීම් සේවක සංගමයේ සභාපති සුපුන් අබේසේකර අද පැවති මාධ්‍ය හමුවකට එක්වෙමින් සඳහන් කළේ.\nගාස්තු ඉහළ දැමීමත් සමග පරිභෝජනය අවම වීම හේතුවෙන් විදුලිබල මණ්ඩලයට අපේක්ෂිත ආදායම උපයා ගැනීමට නොහැකි වනු ඇති බවයි විදුලි පාවිච්චිකරන්නන්ගේ සංගමයේ සභාපති එම්.ඩී. ආර්. අතුල අද පැවති මාධ්‍ය හමුවකදී ප්‍රකාශ කළා.",
       "URL": "https://www.hirunews.lk/327534/බත්-පැකට්-රයිස්-සහ-කොත්තු-මිල-සියයට-10කින්-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=532"
}