{
       "Source": "hirunews",
       "Timestamp": "Thursday, 13 June 2019 - 19:39",
       "Headline": "කොච්චිකඩේ දේවස්ථානයේ වාර්ෂික මංගල්‍යය පැවැත්වේ",
       "News Content": "පාස්කු ප්‍රහාරයෙන් විනාශ වී යළි ප්‍රතිසංස්කරණය කර ඊයේ විවෘත කෙරුණු කොච්චිකඩේ ශාන්ත අන්තෝනි දේවස්ථානයේ වාර්ෂික මංගල්‍යය අද පැවැත්වුණා.\nඒ කොළඹ අගරදගුරු අති උතුම් මැල්කම් කාදිනල් රංජිත් හිමිපාණන්ගේ ප්‍රධානත්වයෙන්.\nසාම්ප්‍රදායික කොඩි කණු ඔසවා උත්සවාකාරයෙන් එම මංගල්‍යය පවත්වනු ලැබූව ද, මෙවර එය ප්‍රධාන චාරිත්‍ර කිහිපයකට පමණක් සීමා වී තිබුණා.\nකෙසේ වෙතත්, මින් ඉදිරියට එම වාර්ෂික මංගල්‍යය පෙර පරිදි පවත්වාගෙන යාමට ද මෙහිදී තීරණය කර තිබෙනවා.\nඑම අවස්ථාවට එක්වෙමින් අගරදගුරු මැල්කම් කාදිනල් රංජිත් හිමිපාණන් කියා සිටියේ බලය සහ ධනය පිටුපස හඹා යාම මිනිසාට විපත් ඇති වීමට ප්‍රධාන වශයෙන් බලපා ඇති බවයි.\nපාස්කු ප්‍රහාරයෙන් දින 52 කට පසු අද පැවැත්වුණු වාර්ෂික මංගල්‍යයට පාස්කු ප්‍රහාරයෙන් මියගිය බැතිමතුන්ගේ පවුල්වල ඥාතීන් මෙන්ම ප්‍රහාරයෙන් තුවාල ලැබූවන් ද එක්ව සිටියා.\nමේ අතර, කොච්චිකඩේ ශාන්ත අන්තෝනි දේවස්ථානය තුළ පිපිරීම සිදුකළ ත්‍රස්තවාදියාගේ නම, ඊයේ විවෘත කිරීමෙන් පසු ප්‍රදර්ශනය කෙරුණු ප්‍රහාරයෙන් මියගිය පුද්ගලයින්ගේ නම් ඇතුළත් සමරු ඵලකයේ සටහන්ව ඇති බව සමාජ මාධ්‍ය ඔස්සේ ප්‍රචාරය වුණා.\nඑහි 37 වන නම ලෙස සටහන්ව ඇත්තේ මොහොමඩ් රිස්වාන් යන්නයි.\nදේවස්ථානයට ප්‍රහාර එල්ල කළ ත්‍රස්තවාදියාගේ නමට එය සමාන වුවත්, සමරු ඵලකයේ සටහන් කළ නම එදින දේවස්ථානයට පැමිණි වන්දනාකරුවෙකුගේ වන බව දේවස්ථානය භාර ජූඩ් රාජ් ප්‍රනාන්දු පියතුමන් කියා සිටියා.",
       "URL": "https://www.hirunews.lk/218331/කොච්චිකඩේ-දේවස්ථානයේ-වාර්ෂික-මංගල්‍යය-පැවැත්වේ",
       "Category": "Local News",
       "Parent URL": "https://www.hirunews.lk/local-news.php?pageID=3302"
}