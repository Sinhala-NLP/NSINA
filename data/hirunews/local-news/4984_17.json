{
       "Source": "hirunews",
       "Timestamp": "Thursday, 30 June 2016 - 13:49",
       "Headline": "නියෝජ්‍ය ඇමති තෙවරප්පෙරුම රෝහලට",
       "News Content": "මීගහතැන්න ප්‍රාථමික විද්‍යාලයේ පළමු ශ්‍රේණිය සඳහා ළමයින් 10 දෙනෙකු ඇතුළත් කර නොගැනීමට විරෝධය පළ කරමින් නියෝජ්‍ය අමාත්‍ය පාලිත තෙවරප්පෙරුම ආරම්භ කළ උපවාසය අද (30) අවසන් කෙරුණා.\nඒ අදාළ ළමයින් එම විද්‍යාලයට ඇතුළත් කරගන්නා බවට විදුහල්පතිවරයා ලබාදුන් පොරොන්දුවකට අනුවයි.\nමේ අතර, දින 4 ක උපවාසයේ නිරත වූ නියෝජ්‍ය අමාත්‍යවරයාගේ සෞඛ්‍ය තත්ත්වය අයහපත් වීම හේතුවෙන් මීගහතැන්න රෝහලට ඇතුළත් කළ නියෝජ්‍ය අමාත්‍යවරයා වැඩිදුර ප්‍රතිකාර සදහා පසුව නාගොඩ මහ රෝහලට ඇතුළත් කෙරුණා.\nමතුගම කලාප අධ්‍යාපන කාර්යාලය ඉදිරිපිට නියෝජ්‍ය අමාත්‍ය පාලිත තෙවරප්පෙරුම ඇතුළු දෙමාපියන් පිරිසක් මෙම උපවාසය ආරම්භ කළේ පසුගිය සදුදායි.\nඒ මතුගම - මීගහතැන්න ප්‍රාථමික විද්‍යාලයේ පළමු ශ්‍රේණියට සිසුන් 10 දෙනෙකු ඇතුළත් කර නොගැනීමට විරෝධය පළ කරමින්.\nඑමෙන්ම, උපවාසයේ නිරත වූ නියෝජ්‍ය අමාත්‍යවරයා අද (30) මීගහතැන්න ප්‍රාථමික විද්‍යාලයට පැමිණ එහි විදුහල්පතිවරයාගේ නිල කාමරය තුළ ගෙළ වැළලාගෙන සියදිවි හානි කර ගැනීමට ද තැත් කළ බවයි හිරු වාර්තාකරුවන් සදහන් කළේ.\nකෙසේ වෙතත්, මීගහතැන්න ප්‍රාථමික විද්‍යාලයේ විදුහල්පති බී.එම්.එම්.ජී. ගුණතිලක අදාළ සිසුන් පාසලට ඇතුළත් කිරීමට කැමැත්ත පළ කර තිබෙනවා.\nඑහිදී දෙමාපියන් සමග සතුට බෙදා ගත් නියෝජ්‍ය අමාත්‍යවරයා හදිසියේ ක්ලාන්තව බිම ඇද වැටී ඇති බව සදහන්.\nඉන් අනතුරුවයි ඔහු මීගහතැන්න රෝහලට ඇතුළත් කෙරුණේ.\nරෝහල් ගත කළ නියෝජ්‍ය අමාත්‍යවරයාගේ සැප දුක් විමසීම සදහා වාරිමාර්ග හා ජල කළමනාකරණ  අමාත්‍ය විජිත් විජයමුනි සොයිසා ද රෝහලට පැමිණියා.",
       "URL": "https://www.hirunews.lk/136857/නියෝජ්‍ය-ඇමති-තෙවරප්පෙරුම-රෝහලට",
       "Category": "Local News",
       "Parent URL": "https://www.hirunews.lk/local-news.php?pageID=4984"
}