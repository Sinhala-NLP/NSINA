{
       "Source": "hirunews",
       "Timestamp": "Friday, 19 February 2021 - 20:27",
       "Headline": "විමල් ඇතුළු ආණ්ඩුවේ හවුල්කාර පක්ෂ නායකයින්, ජනපති හමුවට (වීඩියෝ)",
       "News Content": "අමාත්‍ය  විමල් වීරවංශ ඇතුළු ආණ්ඩුවේ හවුල්කාර පක්ෂවල නායකයින් සහ ජනාධිපති ගෝඨාභය රාජපක්ෂ අතර හමුවක් අද පස්වරුවේ ජනාධිපති කාර්යාලයේදී පැවැත්වුණා.\nඅමාත්‍ය විමල් වීරවංශ, ශ්‍රී ලංකා පොදුජන පෙරමුණ සම්බන්ධයෙන් සති අන්ත පුවත්පතකට සිදුකළ ප්‍රකාශයෙන් අනතුරුව ඇති වූ මතභේදකාරී තත්ත්වයෙන් පසු ජනාධිපතිවරයා සහ ආණ්ඩුවේ පක්ෂ නායකයින් අතර පැවති පළමු සාකච්ඡාව මෙය වනවා.\nමෙම හමුවට පෙර අවස්ථා කිහිපයකදී අමාත්‍ය විමල් වීරවංශ ඇතුළු ආණ්ඩුවේ හවුල්කාර පක්ෂවල නායකයින් ස්ථාන කිහිපයකදී රැස්වී සාකච්ඡාවක ද නිරත වුණා.\nඅද පස්වරු 4ට පමණ ජනාධිපතිවරයා සමග පැවති සාකච්ඡාවට අමාත්‍ය විමල් වීරවංශට අමතරව පිවිතුරු හෙළ උරුමයේ නායක අමාත්‍ය උදය ගම්මන්පිළ, නිදහස් පක්ෂයේ මහලේකම් රාජ්‍ය අමාත්‍ය දයාසිරි ජයසේකර, පූජ්‍ය අතුරලියේ රතන හිමියන්, පාර්ලිමේන්තු මන්ත්‍රීවරුන් වන තිස්ස විතාරණ සහ ගෙවිදු කුමාරතුංග  ඇතුළු පිරිසක් එක්වුණා.",
       "URL": "https://www.hirunews.lk/263096/විමල්-ඇතුළු-ආණ්ඩුවේ-හවුල්කාර-පක්ෂ-නායකයින්-ජනපති-හමුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2136"
}