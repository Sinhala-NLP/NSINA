{
       "Source": "hirunews",
       "Timestamp": "Thursday, 02 February 2023 - 14:06",
       "Headline": "හෙට දක්වා විදුලි කප්පාදුවක් නොමැති බවට විදුලි බල මණ්ඩලයෙන් ප්‍රතිඥාවක් (වීඩියෝ)",
       "News Content": "හෙට දිනය දක්වා විදුලි කප්පාදුවක් නොකරන බව ලංකා විදුලිබල මණ්ඩලය අද ශ්‍රේෂ්ඨාධිකරණයට ප්‍රතිඥාවක් ලබාදුන්නා.\nඒ, උසස් පෙළ විභාගය පැවැත්වෙන කාලසීමාව තුළ විදුලි කප්පාදුවක් නොකරන බවට බලශක්ති අමාත්‍යාංශයේ ලේකම්වරයා සහ විදුලිබල මණ්ඩලය ඇතුළු පාර්ශව ලබාදුන් එකඟතාව කඩකිරීම සම්බන්ධයෙන් ශ්‍රී ලංකා මානව හිමිකම් කොමිසම ගොනුකළ පැමිණිල්ල අද (02) ශ්‍රේෂ්ඨාධිකරණය හමුවේ කැඳවූ අවස්ථාවේදීයි.\nප්‍රීති පද්මන් සූරසේන, යසන්ත කෝදාගොඩ සහ ශිරාන් ගුණරත්න යන ශ්‍රේෂ්ඨාධිකරණ විනිසුරු මඩුල්ල හමුවේයි මෙම පෙත්සම කැඳවනු ලැබුවේ.\nඑහිදී ලංකා විදුලිබල මණ්ඩලය ඇතුළු පාර්ශව වෙනුවෙන් පෙනී සිටි නීතිඥවරු අධිකරණයට කියා සිටියේ මෙම පැමිණිල්ල සම්බන්ධයෙන් තම සේවාදායකයින්ට උපදෙස් ලබා ගැනීම සඳහා කාලය අවශ්‍ය බවයි.\nඑබැවින් මෙම පෙත්සම හෙට දින කැඳවන ලෙස එම නීතිඥවරු ඉල්ලා සිටියා.\nමෙහිදී විනිසුරු මඩුල්ලේ සාමාජික විනිසුරු යසන්ත කෝදාගොඩ පෙන්වා දුන්නේ මෙය හදිසි කටයුත්තක් බැවින් කල් දැමීම නුසුදුසු බවයි.\nමේ අතර රජයේ නව බදු ප්‍රතිපත්තිවලට විරෝධය පළ කරමින් ඉදිරියේදී අඛණ්ඩ වැඩ වර්ජනයක නිරත වන බව ලංකා විදුලි බල මණ්ඩලයේ වෘත්තිය සමිති පවසනවා.\nවිදුලි බල මණ්ඩල ඒකාබද්ධ වෘත්තිය සමිති සන්ධානයේ කැඳවුම්කරු රංජන් ජයලාල් මේ බව සඳහන් කළේ කොළඹ අද පැවැති මාධ්‍ය හමුවකට එක්වෙමින්.\nමෙම මාධ්‍ය හමුවට ඛනිජ තෙල් සංස්ථාව, ජාතික ජල සම්පාදන මණ්ඩලය සහ වරාය අධිකාරියේ වෘත්තිය සමිති නියෝජිතයින්ද එක්ව සිටියා.\nඑමෙන්ම, විදුලි බලාගාර ආශ්‍රිත ජලාශවල ජල මට්ටම සියයට 50 කට වැඩි ධාරිතාවයකින් තවදුරටත් පවතිනවා.\nමේ කොළඹ අද පැවැති මාධ්‍ය හමුවකට එක්වෙමින් අදහස් දැක්වු විදුලි පාවිච්ච් කරන්නන්ගේ සංගමයේ ජාතික ලේකම් සංජිව ධම්මික.",
       "URL": "https://www.hirunews.lk/326491/හෙට-දක්වා-විදුලි-කප්පාදුවක්-නොමැති-බවට-විදුලි-බල-මණ්ඩලයෙන්-ප්‍රතිඥාවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=562"
}