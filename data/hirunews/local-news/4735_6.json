{
       "Source": "hirunews",
       "Timestamp": "Wednesday, 28 December 2016 - 8:07",
       "Headline": "තරුණියකගේ රන් මාලය කඩාගත් කොල්ලකරුට සිදුවූ දේ  (ඡායාරූප)",
       "News Content": "ත්‍රිකුණාමලය,සර්ධාපුර ප්‍රදේශයේදී කොල්ලකෑමක් සිදුකර පොලිස් අණ නොතකා ධාවනය වූ ත්‍රිරෝද රථයකට ඊයේ රාත්‍රියේ එල්ල කළ වෙඩි ප්‍රහාරයකින් පුද්ගලයෙකු ජීවිතක්ෂයට පත්ව තිබෙනවා.\nත්‍රිකුණාමලය,4 කණුව ප්‍රදේශයේ පදිංචි මිය ගිය පුද්ගලයා තවත් දෙදෙනෙකු සමඟ කන්තලේ ප්‍රදේශයේ දී තරුණියකගේ රන් මාලයක් කොල්ල කා, ත්‍රිරෝද රථයකින් පළා යමින් සිට ඇති බවටයි අනාවරණ වී ඇත්තේ.\nකොල්ලකෑමට ලක්වූ තරුණිය ඒ සම්බන්ධයෙන් පොලීසියට කළ දැනුවත් කිරීමකට අනුව පොලිස් යතුරුපැදි දෙකක් අදාළ ත්‍රිරෝද රථය ලුහුබැඳ ගොස් තිබෙනවා.\nඑහිදී ත්‍රිරෝද රථය නවත්වන ලෙස සංඥා කළ ද එය අණ නොතකා ධාවනය කර ඇති බවයි වාර්තා වන්නේ.\nපසුව පොලීසිය ඊට වෙඩි තැබීමක් සිදුකර තිබෙනවා.\nඑම වෙඩි තැබීමෙන් ත්‍රිරෝද රථයේ ගමන් ගත් 28 හැවිරිදි පුද්ගලයෙකු ජීවිතක්ෂයට පත්වුණා.\nත්‍රිරෝද රථයේ සිටි අනෙක් පුද්ගලයින් දෙදෙනා මේ වන විට  අත්අඩංගුවට ගෙන ඇති බවයි පොලීසිය වැඩිදුරටත් සඳහන් කළේ.\nඡායාරූප - ත්‍රිකුණාමලය ගීත්",
       "URL": "https://www.hirunews.lk/150725/තරුණියකගේ-රන්-මාලය-කඩාගත්-කොල්ලකරුට-සිදුවූ-දේ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4735"
}