{
       "Source": "hirunews",
       "Timestamp": "Monday, 13 February 2023 - 15:18",
       "Headline": "එල්ටීටීඊ නායකයා ගැන ඉන්දීය දේශපාලඥයෙක්ගෙන් ආන්දෝලනාත්මක ප්‍රකාශයක්",
       "News Content": "එල්ටීටීඊ කොටි නායක වේලුපිල්ලේ පිරභාහරන් ජීවතුන් අතර සිටින බව ලෝක දෙමළ සම්මේලනයේ සභාපති පී නෙදුමාරන් අද (13) තමිල්ණාඩුවේ දී ප්‍රකාශ කර තිබෙනවා.\nඑහි දී නෙදුමාරන් වැඩිදුරටත් පවසා ඇත්තේ පිරභාහරන්ට පූර්ණ සහයෝගය ලබා දීම සඳහා ලොව පුරා සිටින දෙමළ ජනතාව එක්සත්ව සිටිය යුතු බවටයි.\nපිරභාහරන් ඉක්මනින් ම ජනතාව අතරට පැමිණ දෙමළ ජනයාට යහපත් ජීවිතයක් සඳහා සැලැස්මක් ප්‍රකාශ කරනු ඇති බවත්, තමිල්ණාඩුවේ තන්ජාවුර් හි මුල්ලිවයික්කාල් සැමරුමකට එක් ව සිටි මාධ්‍යවේදීන් අමතමින් නෙදුමාරන් කියා සිටියා.\nමෙහි දී මාධ්‍යවේදියෙකු නැදුමාරන් වෙත යොමු කළ ප්‍රශ්නයකට පිළිතුරු දෙමින් කියා සිටියේ, තමා මෙම ප්‍රකාශය සිදු කරන්නේ ප්‍රභාකරන්ගේ පවුලේ සාමාජිකයන් ගේ අනුදැනුම ඇතිව බවත් කෙසේ වෙතත් තමා ද එල්.ටී.ටී.ඊ නායකයා සිටින ස්ථානය සහ ඔහු එළියට එන වේලාව පිළිබඳව අනෙක් අය මෙන් ම කුතුහලයෙන් සිටින බවයි.\nමේ අතර අභාවප්‍රාප්ත එල්.ටී.ටී.ඊ නායක වේළුපිල්ලේ පිරභාහරන් සම්බන්ධයෙන් ඇතැම් ඉන්දීය මාධ්‍ය සහ කණ්ඩායම් විසින් ප්‍රචාරය කරන හාස්‍යජනක අසත්‍ය ප්‍රකාශවලට හසු නොවන ලෙස ජ්‍යේෂ්ඨ ඉන්දීය මාධ්‍යවේදියෙකු වන R.K රාධක්‍රිෂ්ණන් ජනතාවගෙන් ඉල්ලීමක් කරනවා.\nට්විටර් පණිවිඩයක් නිකුත් කරමින් රාධාක්‍රිෂ්ණන් පෙන්වා දෙන්නේ ප්‍රභාකරන් ජීවතුන් අතර සිටින බවට සිදුකෙරෙන මෙවැනි අසත්‍ය ප්‍රකාශ හරහා ශ්‍රී ලංකාවේ විවිධ ජන කොටස් අතර ගැටුම් ඇති විය හැකි බවයි.",
       "URL": "https://www.hirunews.lk/327323/එල්ටීටීඊ-නායකයා-ගැන-ඉන්දීය-දේශපාලඥයෙක්ගෙන්-ආන්දෝලනාත්මක-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=539"
}