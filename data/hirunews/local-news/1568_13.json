{
       "Source": "hirunews",
       "Timestamp": "Thursday, 11 November 2021 - 14:24",
       "Headline": "ඉදිරි කන්නවල වගා කටයුතු ගැන ජනපති, කෘෂිකර්ම ලේකම්ගෙන් වාර්තාවක්",
       "News Content": "පැවති අයහපත් කාලගුණ තත්ත්වයත් සමඟ වගා කටයුතුවලට සිදුව ඇති බලපෑම සහ ශාඛ පෝෂක ලබාදිය යුතු ආකාරය සම්බන්ධයෙන් වාර්තාවක් ලබාදෙන ලෙස ජනාධිපතිවරයා උපදෙස් ලබාදුන් බව කෘෂිකර්ම අමාත්‍යාංශ ලේකම් ජ්‍යෙෂ්ඨ මහාචාර්ය උදිත් ජයසිංහ ප්‍රකාශ කළා.\nඔහු කියා සිටියේ ඊට අදාළ වාර්තාව සකස් කිරීම සඳහා මේ වන විටත් ක්ෂේත්‍රයේ විද්වතුන් සමඟ සාකච්ඡා ආරම්භ කර ඇති බවයි. එම වාර්තාව සකස් කිරීම සඳහා අයහපත් කාලගුණයෙන් භෝග වගාවලට යෙදූ පෝෂක සම්බන්ධයෙන් විධිමත් අධ්‍යයනයක් සිදුකරන බව ද අමාත්‍යාංශ ලේකම්වරයා ප්‍රකාශ කළා.\nඒ අනුව මෙවර මහ කන්නයේ සහ ඉදිරි කන්නවල වගා කටයුතු සඳහා අවශ්‍ය ශාඛ පෝෂක සම්බන්ධයෙන් මෙන්ම ඊට අදාළව කටයුතු කළ යුතු ආකාරය පිළිබදව වන වාර්තාව ලබන සඳුදා වන විට ජනාධිපතිවරයා වෙත ලබාදීමට අපේක්ෂා කරන බවයි කෘෂිකර්ම අමාත්‍යාංශ ලේකම් ජ්‍යෙෂ්ඨ මහාචාර්ය උදිත් ජයසිංහ කියා සිටියේ.\nමේ අතර, මෙරට නිෂ්පාදනය කෙරෙන කාබනික පොහොරවල ප්‍රමිතිය පරීක්ෂා කිරීමට කිසිදු වැඩපිළිවෙලක් නොමැති බව කාබනික පොහොර නිෂ්පාදකයින් පවසනවා.\nඑසේම කාබනික පොහොර නිෂ්පාදනය කිරීම සඳහා අමුද්‍රව්‍ය සපයා ගැනීමේදී සහ අලෙවි කිරීමේදී ගැටළු රැසක් මතු වී ඇති බවයි ගාල්ල, හිනිදුම, මොරවක ආදී ප්‍රදේශවල මහා පරිමාණ කාබනික පොහොර නිෂ්පාදකයින් පවසන්නේ.",
       "URL": "https://www.hirunews.lk/287699/ඉදිරි-කන්නවල-වගා-කටයුතු-ගැන-ජනපති-කෘෂිකර්ම-ලේකම්ගෙන්-වාර්තාවක්",
       "Category": "Local News",
       "Parent URL": "https://www.hirunews.lk/local-news.php?pageID=1568"
}