{
       "Source": "hirunews",
       "Timestamp": "Wednesday, 19 August 2020 - 17:26",
       "Headline": "“අවදානමට පෙර සූදානම් වන්න” ඇමති ඩලස්ගෙන් ලංවිමට උපදෙස් (වීඩියෝ)",
       "News Content": "මුළු දිවයිනටම සිදුවූ විදුලිය බිඳ වැටීම අත්වැරදීමක් නිසා සිදුවූවක් බව විදුලිබල මණ්ඩලය පවසනවා.\nඑහි සභාපති විජිත හේරත් මේ බව කියා සිටියේ හැටන් - පොල්පිටිය විදුලි බලාගාරයේ නිරීක්ෂණ චාරිකාවකට එක්වීමෙන් අනතුරුව මාධ්‍ය වෙත අදහස් දක්වමින්.\nමේ අතර, ලංකා විදුලිබල මණ්ඩලයේ පද්ධති පාලන මධ්‍යස්ථානයේ ආරක්ෂාවට යොදවා සිටින නිලධාරින්ට අමතරව, විශේෂ කාර්ය බලකායේ නිලධාරින් යෙදවීම සම්බන්ධයෙන් විෂයභාර අමාත්‍ය ඩලස් අලහප්පෙරුම, ආරක්ෂක ලේකම් විශ්‍රාමික මේජර් ජනරාල් කමල් ගුණරත්න දැනුවත් කර තිබෙනවා.\nඑසේම, ලංකා විදුලිබල මණ්ඩලයේ පද්ධති පාලන ඒකකයේ ආරක්ෂාව වහාම ක්‍රියාත්මක වන පරිදි තර කරන ලෙස විදුලිබල අමාත්‍ය ඩලස් අලහප්පෙරුම අදාල අංශ වෙත උපදෙස් ලබා දී ඇති බවයි එම අමාත්‍යාංශය සඳහන් කළේ.\nනොරොච්චෝලේ විදුලි බලාගාරයේ ජනනය වන විදුලිය ජාතික පද්ධතියට එක් කරන තෙක් ඊයේ රාත්‍රියේ සිට ක්‍රියාත්මක වන පරිදි දින 04 ක කාලයකට පැය බැගින් දිවයිනම ආවරණය වන පරිදි විදුලිය කප්පාදු කිරීමට විදුලිබල මණ්ඩලය තීරණය කරනු ලැබුවා.\nඒ අනුව ඒ, බී, සී,ඩී ලෙස දිවයිනම ආවරණය වන පරිදි කලාප 04 කට බෙදා පස්වරු හයේ සිට රාත්‍රි දහය දක්වා අවස්ථා 04 කදී මෙලෙස විදුලිය විසන්ධි කෙරෙනවා.",
       "URL": "https://www.hirunews.lk/248188/අවදානමට-පෙර-සූදානම්-වන්න-ඇමති-ඩලස්ගෙන්-ලංවිමට-උපදෙස්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2511"
}