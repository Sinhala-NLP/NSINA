{
       "Source": "hirunews",
       "Timestamp": "Tuesday, 05 July 2022 - 19:06",
       "Headline": "අද දුම්රිය 140කට ආසන්න ගණනක් අවලංගුයි (වීඩියෝ)",
       "News Content": "දුම්රිය ධාවනාගාර සේවකයින් (කොළඹ) විසින් ආරම්භ කර ඇති වැඩවර්ජනයක් හේතුවෙන් අද(05) දිනට නියමිත කාර්යාල සහ නගරාන්තර දුම්රිය ඇතුළු දුම්රිය 140කට ආසන්න සංඛ්‍යාවක් අවලංගු කර ඇති බව ශ්‍රී ලංකා දුම්රිය ස්ථානාධිපතිවරුන්ගේ සංගමය (SLRSMU) ප්‍රකාශ කරනවා.\nශ්‍රී ලංකා දුම්රිය ස්ථානාධිපතිවරුන්ගේ සංගමයේ සභාපති සුමේධ සෝමරත්න ප්‍රකාශ කළේ, තමන්ට සේවයට වාර්තා කිරීමට ඉන්ධන නොමැතිකම හේතුවෙන් මෙම වෘත්තීය ක්‍රියාමාර්ගය ආරම්භ කළ බවයි.\nඊයේ උදෑසන සිට දුම්රිය ධාවනයට බාධා එල්ල වී තිබුණු අතර ඒ හේතුවෙන් කොළඹ කොටුවේ සිට පෙරවරු 11.50 ට කන්කසන්තුරය දක්වාත් පස්වරු 3.05 ට මඩකලපුව දක්වාත් ධාවනය වීමට නියමිතව තිබූ නගරාන්තර ශීඝ්‍රගාමී දුම්රිය දෙකක් ද අවලංගු කෙරුණා.\nඊට හේතුව ලෙස වාර්තා වන්නේ දුම්රිය අංගනයේ නවතා ඇති දුම්රිය මුදා නොහැරීමට කටයුතු නොකිරීම බවයි.\nමෙම වර්ජනය පිළිබඳව දුම්රිය ස්ථානාධිපතිවරුන්ගේ සංගමයේ සභාපති කියා සිටියේ, රජය දුම්රිය අත්‍යාවශ්‍ය සේවාවක් කළා නම් දෙපාර්තමේන්තුවේ සේවකයන්ද එම ගණයට වැටිය යුතු බවයි.\nඑබැවින් රජය දුම්රිය දෙපාර්තමේන්තුවේ සියලු ම අංශවලට එක හා සමානව නොසලකන්නේ නම් හෙට හෝ අනිද්දා වන විට මුළු දුම්රිය ගමනාගමනය ම ඇනහිටිය හැකි බව ද ඔහු අවධාරණය කළා.\nතව ද ඔහු කියා සිටියේ, සියලු ම දුම්රිය සේවකයින්ට නිල නිවාස නොමැති අතර විශේෂ වාහන පවරා නොමැති බැවින් දුම්රිය හැර වෙනත් රාජකාරී සඳහා වාර්තා කිරීමට ඔවුන්ට තමන්ගේ ම ප්‍රවාහන පහසුකම් භාවිතා කිරීමට සිදුවී ඇති බවයි.",
       "URL": "https://www.hirunews.lk/309134/අද-දුම්රිය-140කට-ආසන්න-ගණනක්-අවලංගුයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1044"
}