{
       "Source": "hirunews",
       "Timestamp": "Friday, 28 January 2022 - 12:12",
       "Headline": "එන්නත්කරණයට අදට වසරයි - හේමන්ත හේරත් (වීඩියෝ)",
       "News Content": "පූර්ණ එන්නත්කරණයට ලක්වූවන්ට කොරෝනා වෛරසය ආසාදනය වුවහොත්, එතුළින් ඇති විය හැකි සංකූලතා සහ මරණය අවම බව සෞඛ්‍ය අමාත්‍යාංශයේ මාධ්‍ය ප්‍රකාශක නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් පවසනවා.\nඑවැනි පුද්ගලයින් විසින් වෛරසය ආසාදනය වුව ද, පූර්ණ එන්නත්කරණයට ලක් වී ඇත්නම්, පරිසරයට මුදාහරින වෛරස ප්‍රමාණය අවම බවයි සෞඛ්‍ය මාධ්‍ය ප්‍රකාශකවරයා පෙන්වා දෙන්නේ.\nවයස අවුරුදු 20ට වැඩි පුද්ගලයෙකු පළමු සහ දෙවැනි මාත්‍රා ලබාගෙන තුන් මසක් ගත වූ පසුව එහි බූස්ටර් මාත්‍රාවට යොමු විය යුතු අතර, වයස අවුරුදු 16 - 20ත් අතර පසුවන දරුවන් හට පළමුවන සහ දෙවැනි එන්නත් මාත්‍රාව ලබාගෙන සති දෙකක් ඉක්ම ගිය පසුව අදාළ බූස්ටර් එන්නතට යොමු විය යුතු බවයි සෞඛ්‍ය මාධ්‍ය ප්‍රකාශකවරයා සඳහන් කළේ.\nඑමෙන්ම වයස අවුරුදු 12ට වැඩි දරුවන් එක් මාත්‍රාවක් ලබාගෙන සති දෙකක් ගතවූ පසුව දෙවැනි මාත්‍රාවට යොමු කරන බව ද හෙතෙම අවධාරණය කරනවා.\nමංගල උත්සව පැවැත්වීමට සහ අවසර ලබා දී ඇත්තේ, එම ස්ථානවල කොරෝනා වෛරසය පැතිර නොයාම නිසා නොවන බව පවසන වෛද්‍ය හේමන්ත හේරත් කියා සිටින්නේ, එලෙස ලබා දුන් අවසරය වගකීමෙන් සහ මනා සිහියෙන් යුතුව නිසි සෞඛ්‍ය උපදෙස්වලට අනුගත ව පැවැත්වීමට සැවොම ක්‍රියා කළ යුතු බවයි.\nකොවිඩ් මර්දනයට එරෙහිව මෙරට තුළ එන්නත්කරණය ආරම්භ වී අද දිනට (28) වසරක් සපිරෙන බව සිහිපත් කළ සෞඛ්‍ය මාධ්‍ය ප්‍රකාශකවරයා පැවසුවේ, එම අවස්ථාව සිහිපත් කිරීම සඳහා හෙට (29) දිනයේ දී සෞඛ්‍ය අමාත්‍යාංශයේ දී මේ සඳහා ඇපකැප වෙමින් දායක වූ සියලුදෙනා ඇගයීමට පත් කිරීම මෙහි අරමුණ බවයි.\nමේ වනවිට ඔමික්‍රොන් නව වෛරස ප්‍රභේදය ආසාදනය වූ රෝගීන් ලෝකයේ විවිධ රටවලින් වාර්තා වන අතර, අපේ රටට එවන් අවදානමක් නොමැති බවට තහවුරු කළ නොහැකි අතර, එබැවින්, එවැනි ඛේදනීය තත්ත්වයකට ඇඳ නොවැටීමට සියලු දෙනාම වගකීමෙන් යුතුව ක්‍රියා කළ යුතු බව ද සෞඛ්‍ය මාධ්‍ය ප්‍රකාශකවරයා වැඩිදුරටත් පවසනවා.",
       "URL": "https://www.hirunews.lk/295439/එන්නත්කරණයට-අදට-වසරයි-හේමන්ත-හේරත්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1392"
}