{
       "Source": "hirunews",
       "Timestamp": "Friday, 13 May 2016 - 7:24",
       "Headline": "ජිනීවා යෝජනාව ගැන ඇමරිකාවෙන් ප්‍රකාශයක්",
       "News Content": "ජිනීවා මානව හිමිකම් සමුළුවේදී පසුගිය වසරේ සම්මත වූ යෝජනාව ක්‍රියාවට නැංවීම පිළිබදව ශ්‍රී ලංකාව සමග එක්ව කටයුතු කරන බව දකුණු සහ මධ්‍යම ආසියානු කටයුතු පිළිබද ඇමරිකානු සහකාර රාජ්‍ය ලේකම් නීෂා බිස්වාල් පවසනවා.\nඇමරිකානු කොංග්‍රස් සභිකයන් අමතමින් ඇය ප්‍රකාශ කර ඇත්තේ ශ්‍රී ලංකාව සහ ඇමරිකාව සමඅනුග්‍රාහකයන් වූ අදාල යෝජනාවේ එකග වූ පියවර මෙලෙස ක්‍රියාවට නැංවිය හැකි බවයි.\nශ්‍රී ලංකාව සහ ඇමරිකා එක්සත් ජනපදය අතර සබදතා දැන් ඉතා ඉහළ මට්ටමක පවතින බව පැවසූ සහකාර රාජ්‍ය ලේකම්වරිය කියා සිටියේ පසුගිය වසර කිහිපය තුළ එම සබඳතා සැබෑ ලෙස වර්ධනය වූ බවයි.\nජනාධිපති මෛත්‍රීපාල සිරිසේන සහ අග්‍රාමාත්‍ය රනිල් වික්‍රමසිංහගේ ප්‍රධානත්වයෙන් යුත් වත්මන් එකමුතු රජය සියලූම ශ්‍රී ලාංකිකයන්ට ප්‍රතිලාභ අත්වන ප්‍රතිසංස්කරණ සදහා කැපවී සිටින බව ද නිෂා බිස්වාල් වැඩිදුරටත් සදහන් කළා.\nශ්‍රී ලංකාව දැන් ජාත්‍යන්තර ප්‍රජාව තුළ නිසි ස්ථානයට පැමිණෙමින් සිටිනවා.\nඑමෙන්ම ශ්‍රී ලංකාවට ගෝලීය ආර්ථිකයට ද දායකත්වයක් දක්වනවා.\nමානව හිමිකම් වගවීම යුක්තිය සහ ප්‍රජාතන්ත්‍රවාදය ප්‍රවර්ධනය කිරීම සදහා ශ්‍රී ලංකාවට මහගු මෙහෙවරක් ඉටුකළ හැකි බව ඇමරිකානු සහකාර රාජ්‍ය ලේකම්වරිය අවධාරණය කළා.\nඑමගින් ජාත්‍යන්තර නීතිය තහවුරු කළ හැකි බව ඇගේ අදහසයි.",
       "URL": "https://www.hirunews.lk/133077/ජිනීවා-යෝජනාව-ගැන-ඇමරිකාවෙන්-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=5048"
}