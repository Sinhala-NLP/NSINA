{
       "Source": "hirunews",
       "Timestamp": "Wednesday, 15 December 2021 - 19:20",
       "Headline": "පාස්කු නඩුවේ සාක්ෂි දීමට හිටපු ජාතික බුද්ධි ප්‍රධානී සිසිර මෙන්ඩිස් කැඳවන්නේ නැහැ - නීතිපති අධිකරණයට කියයි (වීඩියෝ)",
       "News Content": "පාස්කු ඉරුදින ත්‍රස්ත ප්‍රහාරය සම්බන්ධයෙන් හිටපු ආරක්ෂක ලේකම් හේමසිරි ප්‍රනාන්දු මහතාට එරෙහිව ගොනු කර ඇති නඩුවේ සාක්ෂිකරුවෙකු ලෙස හිටපු ජාතික බුද්ධි ප්‍රධානී සිසිර මෙන්ඩිස් මහතා නොකැඳවීමට නීතිපතිවරයා තීරණය කර තිබෙනවා.\nඊට අදාළ නඩුව අද කැඳවූ අවස්ථාවේ නීතිපති දෙපාර්තමේන්තුව වෙනුවෙන් පෙනී සිටි නියෝජ්‍ය සොලිසිටර් ජනරාල් සුදර්ශන ද සිල්වා මහතා කොළඹ ත්‍රිපුද්ගල මහාධිකරණය විනිසුරු මඬුල්ල හමුවේ මේ බව දැනුම් දුන්නා.\nප්‍රමාණවත් බුද්ධි තොරතුරු ලැබී තිබියදී පාස්කු ප්‍රහාරය වළක්වා නොගැනීම සම්බන්ධයෙන් හිටපු ආරක්ෂක ලේකම් හේමසිරි ප්‍රනාන්දු මහතාට එරෙහිව ගොනු කර තිබෙන නඩුව අද කැඳවනු ලැබුවේ නාමල් බලල්ලේල ආදිත්‍ය පටබැඳිගේ සහ මොහොමඩ් ඉර්ෂදීන් යන ත්‍රිපුද්ගල මහාධිකරණ විනිසුරු මඬුල්ල හමුවේයි.\nමීට පෙර අධිකරණය විසින් නිකුත් කරන ලද සිතාසියකට අනුව හිටපු ජාතික බුද්ධි ප්‍රධානී සිසිර මෙන්ඩිස් මහතා අද අධිකරණය හමුවේ පෙනී සිටියා.\nඑහෙත් ඔහු විසින් පාස්කු ප්‍රහාරය පිළිබඳ සොයා බැලූ ජනාධිපති කොමිසම වෙත 2019 වසරේදී ඉදිරිපත් කර තිබූ වෛද්‍ය වාර්තාවක් ගෙන හැර දක්වමින් ඔහුගෙන් සාක්ෂි කැඳවීමට පෙර අධිකරණ වෛද්‍ය නිලධාරීවරයා හමුවට යොමුකර වාර්තාවක් කැඳවීම සඳහා නියෝගයක් නිකුත් කරන්නැයි පැමිණිල්ල වෙනුවෙන් පෙනී සිටි නියෝජ්‍ය සොලිසිටර් ජනරාල් සුදර්ශන ද සිල්වා මහතා අධිකරණයෙන් ඉල්ලා සිටියා.\nවිත්තිකාර හේමසිරි ප්‍රනාන්දු මහතා වෙනුවෙන් පෙනී සිටි ජනාධිපති නීතිඥ මොහාන් වීරකෝන් මහතා එහිදී අධිකරණය හමුවේ සඳහන් කළේ, සාක්ෂිකරුට සාක්ෂිදීමට නොහැකි මට්ටමේ මානසික අපහසුතාවක් අදාළ වාර්තාව මගින් සඳහන් කර නොමැති බවයි.\nසිසිර මෙන්ඩිස් මහතා සාක්ෂිදීමට හැකි තත්ත්වයක සිටින බවත්, ඔහුට පවතින රෝගී තත්ත්වය මත වරින් වර විවේක ගැනීමට සිදුවිය හැකි බවත්, ඔහුගේ අයිතිවාසිකම් වෙනුවෙන් පෙනී සිටි ජනාධිපති නීතිඥ ශානක රණසිංහ මහතා විනිසුරුවරුන් කළ ප්‍රශ්න කිරීම්වලදී පිළිතුරු දෙමින් සඳහන් කළා.\nදෙපාර්ශ්වයේ කරුණු සලකා බැලූ ත්‍රිපුද්ගල මහාධිකරණ විනිසුරු මඬුල්ල තීරණය කළේ පැමිණිල්ලේ නියෝජ්‍ය සොලිසිටර් ජනරාල්වරයා කළ ඉල්ලීම ප්‍රතික්ෂේප කරමින් සිසිර මෙන්ඩිස් මහතාගේ සාක්ෂි කැඳවීමටයි.\nඑහිදී රජයේ නියෝජ්‍ය සොලිසිටර් ජනරාල් සුදර්ශන සිල්වා මහතා ඉල්ලා සිටියේ මෙම නඩුවේ තුන්වැනි සාක්ෂිකරු ලෙස නම් කර සිටින හිටපු ජාතික බුද්ධි ප්‍රධානී සිසිර මෙන්ඩිස් මහතාගේ සාක්ෂිය මෙහෙයවන්නේ ද නැද්ද යන්න දැනුම්දීම සඳහා දිනයක් ලබාදෙන ලෙසයි.\nඅධිකරණය මෙම නඩුව විභාගයට ගනු ලබන්නේ අනෙකුත් සියලු නඩු කල් දමමින් බවත්, එසේ තිබියදී අධිකරණයට අනවශ්‍ය පරිදි කාලය වැය කිරීමට හැකියාවක් නොමැති බවත්, සඳහන් කළ විනිසුරු ආදිත්‍ය පැටබැඳීගේ මහතා දැනුම් දුන්නේ සාක්ෂි කැඳවීම පිළිබඳ තීන්දුව අද දිනම දැනුම් දෙන ලෙසයි.\nකෙටි වේලාවකට නඩු විභාගය කල් තබා යළි රැස්වූ අවස්ථාවේ නියෝජ්‍ය සොලිසිටර් ජනරාල් සුදර්ශන සිල්වා මහතා අධිකරණයට දන්වා සිටියේ සිසිර මෙන්ඩිස් මහතා සාක්ෂිය සඳහා නොකැඳවීමට පැමිණිල්ල තීරණය කළ බවයි.\nඒ අනුව අද දිනයේ නඩු විභාගය අවලංගු කළ ත්‍රිපුද්ගල මහාධිකරණ විනිසුරු මඬුල්ල එහි වැඩිදුර විභාගය ජනවාරි මස 18 වැනිදා තෙක් කල් තැබීමට නියෝග කළා.\nපාස්කු ප්‍රහාරය සිදුවන සමයේ මෙරට ජාතික බුද්ධි ප්‍රධානියා ලෙස කටයුතු කළේ සිසිර මෙන්ඩිස් මහතායි.\nප්‍රහාරය සම්බන්ධයෙන් සොයා බැලීමට පත් කළ පාර්ලිමේන්තු තේරීම් කාරක සභාව ඉදිරියේ සහ ජනාධිපති පරීක්ෂණ කොමිෂන් සභාව ඉදිරියේ ඔහු දින ගණනාවක් සාක්ෂි ලබා දී තිබුණා.\nමේ අතරල ජනාධිපති මාධ්‍ය මධ්‍යස්ථානයේ අද කැඳවා තිබූ ප්‍රවෘත්ති සාකච්ඡාවේදී ද පාස්කු ප්‍රහාරයේ විමර්ශන සහ ඉදිරි කටයුතු සම්බන්ධයෙන් අදහස් පළ වුණා.",
       "URL": "https://www.hirunews.lk/291149/පාස්කු-නඩුවේ-සාක්ෂි-දීමට-හිටපු-ජාතික-බුද්ධි-ප්‍රධානී-සිසිර-මෙන්ඩිස්-කැඳවන්නේ-නැහැ-නීතිපති-අධිකරණයට-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1491"
}