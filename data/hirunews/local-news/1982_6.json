{
       "Source": "hirunews",
       "Timestamp": "Sunday, 02 May 2021 - 6:26",
       "Headline": "දිස්ත්‍රික්ක හතරක පොලිස් බල ප්‍රදේශයක් සහ ග්‍රාමනිලධාරී වසම් 7ක් හුදෙකලා කෙරේ (වීඩියෝ)",
       "News Content": "දිස්ත්‍රික්ක හතරක පොලිස් බල ප්‍රදේශයක් සහ ග්‍රාම නිලධාරී වසම් හතක් අද උදෑසන හයේ සිට හුදෙකලා කර ඇති බව යුද හමුදාපති ජෙනරාල් ශවේන්ද්‍ර සිල්වා ප්‍රකාශ කළා.\nඔහු කියා සිටියේ කොළඹ දිස්ත්‍රික්කයේ පිළියන්දල පොලිස් බල ප්‍රදේශය, කළුතර දිස්ත්‍රික්කයේ පානදුර - දකුණ පොලිස් බල ප්‍රදේශයේ වලාන උතුර, වෑකඩ උතුර, කිරිබේරිය, මාලමුල්ල නැගෙනහිර යන ග්‍රාම නිලධාරි වසම් මෙලෙස හුදෙකලා කර ඇති බවයි.\nඑමෙන්ම ත්‍රිකුණාමල දිස්ත්‍රික්කයේ ත්‍රිකුණාමලය පොලිස් බල ප්‍රදේශයේ ඔර්ස්හිල් සහ උප්පුවේලි පොලිස් බල ප්‍රදේශයේ අන්පුවාලිපුරම් යන ග්‍රාම නිලධාරී වසම්ද හුදෙකලා කර තිබෙනවා.\nයුදහමුදාපති ජෙනරාල් ශවේන්ද්‍ර සිල්වා කියා සිටියේ නුවරඑළිය දිස්ත්‍රික්කයේ වලපනේ පොලිස් බල ප්‍රදේශයේ නිලදණ්ඩාහින්න ග්‍රාමනිලධාරී වසමද හුදෙකලා කර තිබෙනවා.\nමේ අතර පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ අවධාරණය කළේ හුදෙකලා කර ඇති ප්‍රදේශයකට ඇතුලුවීම හෝ එම ප්‍රදේශයෙන් පිටවීම සම්පූර්ණයෙන් තහනම් වන බවයි.\nමෙලෙස හුදෙකලා කර ඇත්තේ අදාළ ප්‍රදේශවලින් කොරෝනා ආසාදිතයන් වෙනත් ප්‍රදේශවලට සංචරණය වීම වැළැක්වීමට බව ද ඔහු පෙන්වා දුන්නා.\nඑම ප්‍රදේශවලට ඇතුලුවීමට හැකියාව පවතින්නේ සෞඛ්‍ය අංශ ඇතුලු අත්‍යවශ්‍ය කණ්ඩායම්වලට පමණයි.\nහුදෙකලා කර ඇති නිවසක හෝ ප්‍රදේශයක කිසියම් අයෙකු හදිසියේ අසනීප වුවහොත් පමණක් ඔවුන් රෝහල් ගත කිරීමට හැකියාව පවතිනවා.\nඊට අවශ්‍ය නොවන අතර සාමාන්‍ය රෝග ලක්ෂණ සඳහා පොලිස් ස්ථානයට හෝ සෞඛ්‍ය අංශ අමතා සහය ලබාගත යුතු බවටයි පොලිසිය දැනුම්දෙන්නේ.",
       "URL": "https://www.hirunews.lk/270150/දිස්ත්‍රික්ක-හතරක-පොලිස්-බල-ප්‍රදේශයක්-සහ-ග්‍රාමනිලධාරී-වසම්-7ක්-හුදෙකලා-කෙරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1982"
}