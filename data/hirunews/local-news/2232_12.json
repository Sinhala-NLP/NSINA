{
       "Source": "hirunews",
       "Timestamp": "Tuesday, 05 January 2021 - 12:49",
       "Headline": "ප්‍රදේශ කිහිපයකට වැසි - වාන් දොරටු කිහිපයකුත් විවෘත වෙයි",
       "News Content": "උතුර, නැගෙනහිර, උතුරුමැද, ඌව, සබරගමුව, වයඹ, බස්නාහිර පළාත්වල මෙන්ම මාතලේ, නුවරඑළිය, මහනුවර දිස්ත්‍රික්කවල ඇතැම් ප්‍රදේශවලට අද (05) පස්වරුවේ තද වැසි ඇති විය හැකි බව කාලගුණ විද්‍යා දෙපාර්තමේන්තුව පවසනවා.\nඑම දෙපාර්තමේන්තුව සඳහන් කළේ ඇතැම් ප්‍රදේශවලට මිලිමීටර් 100ක පමණ තද වැසි ඇති විය හැකි බවයි.\nමේ අතර, පරාක්‍රම සමුද්‍රයේ වාන් දොරටු හයක් අද (05) අලුයම සිට විවෘත කර තිබෙනවා.\nඑම ප්‍රදේශයට පවතින අධික වර්ෂාව හේතුවෙන් මෙලෙස අඩිය බැගින් වාන් දොරටු විවෘත කිරීමට කටයුතු කර ඇති බවයි පොළොන්නරුව වාරි ඉංජිනේරු කාර්යාලය සඳහන් කළේ.\nඒ අනුව පහත් බිම්වල සිටින ජනතාව දැඩි විමසිල්ලෙන් සිටින ලෙසද දැනුම් දෙනවා.\nඑමෙන්ම පසුගිය දින කිහිපය තුළ ඇතිවූ අධික වැසි තත්ත්වය හේතුවෙන් මඩකලපුව මහනගර සභා බල ප්‍රදේශයේ මන්මුනේ - උතුරු ප්‍රාදේශීය ලේකම් කාර්යාලයට අයත්  ගම්මාන කිහිපයක පහත් බිම් ජලයෙන් යට වී ඇති බව මඩකලපුව ආපදා කළමනාකරණ මධ්‍යස්ථානය සඳහන් කළා.",
       "URL": "https://www.hirunews.lk/258851/ප්‍රදේශ-කිහිපයකට-වැසි-වාන්-දොරටු-කිහිපයකුත්-විවෘත-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=2232"
}