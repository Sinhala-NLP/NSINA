{
       "Source": "hirunews",
       "Timestamp": "Monday, 07 August 2023 - 12:19",
       "Headline": "ව්‍යාජ අංක තහඩු සකස් කළ පුද්ගලයෙකු අත්අඩංගුවට",
       "News Content": "පානදුර මාලමුල්ල ප්‍රදේශයේ, යතුරුපැදිවල ව්‍යාජ අංක තහඩු සකස් කළ මධ්‍යස්ථානයක් වැටලීමෙන්, පුද්ගලයෙකු අත්අඩංගුවට ගෙන තිබෙනවා.\nදෙමහල් නිවසක පහත මාලයේ යතුරුපැදි ස්ටිකර් සකස් කරන අතරතුර ජාවාරමක් කරගෙන යන බවට බස්නාහිර පළාත් බුද්ධි නිළධාරීන්ට ලද තොරතුරක් මත මෙම වැටලීම සිදුකර ඇති බවයි වාර්තා වෙන්නේ.\nඅත්අඩංගුවට ගත් සැකකරුගේ වයස අවුරුදු 33 ක් වන අතර ඔහු අකුරැස්ස, වලිදූව ප්‍රදේශයේ පදිංචිකරුවෙක්.\nඋපාය දූතයෙකු යොදා පොලිස් යතුරුපැදියක අංක තහඩුවක් නිපදවාගෙන මෙම වැටලීම සිදුකර ඇත්තේ.\nඅංක තහඩු වලට අලවන DMC ලාංඡන සහිත ස්ටිකර් දහසකට ආසන්න ප්‍රමාණයක් , රාජ්‍ය ලාංඡන සහිත ස්ටිකර් සීයකට ආසන්න ප්‍රමාණයක්, නිමකල අංක තහඩු 10 ක් , ඒ සදහා යොදාගත් පරිඝණක යන්ත්‍රයක් සහ මුද්‍රණ යන්ත්‍රයක් ද සැකකරු සතුව තිබී අත්අඩංගුවට ගත් බවයි පොලිසිය සදහන් කළේ.\nඑක් යතුරුපැදියක දෙපස අංක තහඩු සකස් කිරිමට රුපියල් තුන්දහසක මුදලක් අයකර ඇති බව සැකකරුගේ ප්‍රකාශ වලින් හෙළි වී තිබෙනවා.\nපොලිසිය සදහන් කළේ, ඩිජිටල් මුද්‍රණ සිදුකරන ස්ථානයන් වෙතින් ලාංඡන සහිත ස්ටිකර් සකස් කරගෙන ඇති බවට සැකකරු ප්‍රකාශ ලබාදී ඇති බවයි.\nපානදුර ප්‍රදේශයේ සිදුවූ වෙඩිතැබීම් ඇතුළු අපරාධ සදහා යොදාගත් යතුරුපැදි සදහා මෙසේ අංක තහඩු යොදාගෙන ඇද්ද යන්න සම්බන්දයෙන් පොලිසිය වැඩිදුර විමර්ශන සිදුකරනවා\nඅත්අඩංගුවට ගත් සැකකරු පානදුර මහේස්ත්‍රාත් අධිකරණයට ඉදිරිපත් කිරීමට නියමිතයි",
       "URL": "https://www.hirunews.lk/343935/ව්‍යාජ-අංක-තහඩු-සකස්-කළ-පුද්ගලයෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=117"
}