{
       "Source": "hirunews",
       "Timestamp": "Sunday, 08 September 2019 - 21:33",
       "Headline": "තිස්සමහාරාම විහාරයේ විගණනයක් සිදුකිරීම ගැන බුද්ධශාසන ඇමති දන්නේ නෑ - විහාරාධිපති හිමි",
       "News Content": "තිස්සමහාරාම රජමහා විහාරයට විගණන නිලධාරීන් පැමිණ විගණනයක් සිදුකිරීම සම්බන්ධව බුද්ධශාසන අමාත්‍යවරයා වශයෙන් ගාමිණි ජයවික්‍රම මහතා කිසිවක් නොදැන සිටිබව තිස්ස සදගිරි උභය රාජමහා විහාරාධිපති ආචාර්ය පූජ්‍ය දේවාලේගම ධම්මසේන හිමියන් පවසනවා.\nතිස්සමහාරාම විහාරයේ සියලු පඩුරු පෙට්ටි මුද්‍රතබා විගණනයක් පැවැත්වීමේ සිදුවීම සම්බන්ධයෙන් අප ඊයේ කල අනාවරණය පිළිබදව අදහස් දක්වමින් උන්වහන්සේ මෙය අනාවරණය කළා.\nපසුගිය අගෝස්තු 7 වැනිදා තිස්සමහාරාම රජමහා විහාරයට පැමිණි බෞද්ධ කටයුතු දෙපාර්තමේන්තුවේ විගණන නිලධාරීන් විහාරස්ථානයේ විගණනයක්\nසිදුකිරීමෙන් අනතුරුව පවසා ඇත්තේ විහාරස්ථානයේ පඬුරු පෙට්ටිවලින් ලැබෙන මුදල්, කඩබදුවලින් ලැබෙන ආදායම් ඇතුළු වෙනත් ආදායම් පිළිබඳව මූල්‍ය වාර්තා විධිමත්ව පවත්වාගෙන ගොස් නොමැති බවයි.\nමේ හේතුවෙන් රජ මහා විහාරස්ථානයේ සියලු පිං පෙට්ටි මුද්‍රා තබා බෞද්ධ කටයුතු පිළිබඳ දෙපාර්තමේන්තුවේ අධීක්ෂණය යටතේ ගණනය කර භාරකාර ගිණුමකට බැර කරන ලෙසට නියෝග කර තිබෙනවා.",
       "URL": "https://www.hirunews.lk/223882/තිස්සමහාරාම-විහාරයේ-විගණනයක්-සිදුකිරීම-ගැන-බුද්ධශාසන-ඇමති-දන්නේ-නෑ-විහාරාධිපති-හිමි",
       "Category": "Local News",
       "Parent URL": "https://www.hirunews.lk/local-news.php?pageID=3157"
}