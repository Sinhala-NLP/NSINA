{
       "Source": "hirunews",
       "Timestamp": "Friday, 12 July 2019 - 12:46",
       "Headline": "මත්කුඩු කිලෝ 60ක් සමඟ, අත්අඩංගුවට ගත් විදේශීය යාත්‍රාවේ, දේශීය සබඳතා හෙළිවේ",
       "News Content": "ගාලූ වරායට ආසන්න මුහුදේ දී මත්කුඩු කිලෝ 60ක් සමඟ අත්අඩංගුවට ගත් විදේශීය යාත්‍රාවේ දේශීය සබඳතා පිළිබදව තොරතුරු හෙළි වී තිබෙනවා.\nනාවික හමුදා මාධ්‍ය ප්‍රකාශක ලූතිනන් කමාන්ඩර් ඉසුරු සූරියබණ්ඩාර සඳහන් කළේ පෙරේදා දිනයේ ශ්‍රී ලාංකික සැකකරුවන් සිව් දෙනෙකු සමඟ අත්අඩංගුවට ගත් ධීවර යාත්‍රාව සහ මෙම යාත්‍රාව අතර, සබදතා පවතින බවට තොරතුරු අනාවරණ වී ඇති බවයි.\nඒ ඔස්සේ වැඩිදුර පරීක්ෂණ ක්‍රියාත්මක බව ද නාවික හමුදා මාධ්‍ය ප්‍රකාශකවරයා කියා සිටියා.\nගාලූ වරායට ආසන්න මුහුදේ දී ධජයක් හෝ ලියාපදිංචි සලකුණක් නොතිබූ මෙම යාත්‍රාව ඊයේ අත්අඩංගුවට ගනු ලැබුවේ නාවික හමුදා බුද්ධි අංශයට ලද තොරතුරකට අනුවයි.\nයාත්‍රාව පරීක්ෂා කිරීමේදී ඒ තුළ තිබී මත්කුඩු කිලෝග්‍රෑම් 60ක් සොයා ගැනුණා.\nමේවා, හෙරොයින් බවට සැක කෙරෙන අතර, එය නිශ්චිතව තහවුරු කිරීම සඳහා යාත්‍රාව ගොඩබිමට රැගෙන විත් රසායනාගාර පරීක්ෂණයක් සිදුකළ යුතු බවයි නාවික හමුදාව ප්‍රකාශ කළේ.\nයාත්‍රාවේ සිටි විදේශීය ජාතිකයන් 9 දෙනෙකු ද, නාවික හමුදා භාරයට ගත් අතර, ඔවුන් කුමන රටේ ද යන්න පිළිබදව නිශ්චිතව ප්‍රකාශ කළ නොහැකි බවයි නාවික හමුදා මාධ්‍ය ප්‍රකාශක ලූතිනන් කමාන්ඩර් ඉසුරු සූරියබණ්ඩාර කියා සිටියේ.\nමත්කුඩු සමඟ අත්අඩංගුවට ගත් විදේශීය යාත්‍රාව සමඟ සැකකරුවන් ගොඩබිමට රැගෙන ඒමේ කටයුතු අද පස්වරුව වන විට සිදුකිරීමට නියමිතයි.\nවැඩිදුර පරීක්ෂණ සඳහා පොලිස් මත්ද්‍රව්‍ය නාශක කාර්යාංශයේ සහයෝගය ද ලබා ගන්නා බවයි නාවික හමුදා මාධ්‍ය ප්‍රකාශකවරයා වැඩිදුරටත් සඳහන් කළේ.\nගාලූ වරායට ඔබ්බෙන් මුහුදු ප්‍රදේශයේදී මෙරටට අයත් ධීවර යාත්‍රාවක තිබී මත්ද්‍රව්‍ය සාම්පල කිහිපයක් සමඟ ශ්‍රී ලාංකිකයන් සිව් දෙනෙකු අත්අඩංගුවට ගනු ලැබුවේ පෙරේදා දිනයේදීයි.",
       "URL": "https://www.hirunews.lk/220152/මත්කුඩු-කිලෝ-60ක්-සමඟ-අත්අඩංගුවට-ගත්-විදේශීය-යාත්‍රාවේ-දේශීය-සබඳතා-හෙළිවේ",
       "Category": "Local News",
       "Parent URL": "https://www.hirunews.lk/local-news.php?pageID=3252"
}