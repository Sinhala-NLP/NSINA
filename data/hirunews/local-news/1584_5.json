{
       "Source": "hirunews",
       "Timestamp": "Thursday, 04 November 2021 - 19:50",
       "Headline": "සහල් මෙට්‍රික් ටොන් 15,000ක ඇණවුමක් ඉන්දියාවෙන් (වීඩියෝ)",
       "News Content": "සතොසෙන් සහල් සහ සීනි පමණක් මිලදී ගැනීමට අවස්ථාව ලබානොදී තවත් භාණ්ඩ 5 ක් වත් මිලදී ගත යුතු බවට වෙළඳ අමාත්‍ය ආචාර්ය බන්දුල ගුණවර්ධන පැනවූ කොන්දේසිය පාරිභෝගික අධිකාරි පනත උල්ලංඝනය කිරීමක් බව නීතිවේදීන් පෙන්වා දෙනවා.\nවෙළඳ අමාත්‍ය ආචාර්ය බන්දුල ගුණවර්ධන ගත් මෙම තීරණය අද සිට ක්‍රියාත්මක කර තිබූ අතර, සීනි සහ සහල් මිලදී ගැනීමට සතොස වෙළඳසැල් වෙත පාරිභෝගිකයින් පැමිණ සිටියා.\nකෙසේ වෙතත්, පාරිභෝගික කටයුතු පිලිබඳ සභාවේ හිටපු සභාපති නීතිඥ එන්.එම්.ෂහීඩ් ප්‍රකාශ කළේ භාණ්ඩයේ මිල නොපමාව ගෙවිය යුතුය යන කොන්දේසි හැර වෙනත් කොන්දේසි පාරිභෝගිකයන්ට පැනවීමට වෙළඳුන්ට හැකියාවක් නොමැති බවයි.\nඑලෙස කොන්දේසි පනවමින් භාණ්ඩ අලෙවිකරන වෙළඳුන්ට එරෙහිව පාරිභෝගික කටයුතු පිලිබඳ අධිකාරියට ක්‍රියා කළ හැකි වනවා.\nඒ අනුව, එලෙස අත්අඩංගුවට ගන්නා වෙළඳුන්ට දඩ පැනවීමට මෙන්ම, බන්ධනාගාර ගත කිරීමට 2003 අංක 9 දරණ පාරිභෝගික කටයුතු පිලිබඳ අධිකාරි පනත යටතේ නියමයන් පනවා ඇති බවයි පාරිභෝගික කටයුතු පිලිබඳ සභාවේ හිටපු සභාපති එන්.එම්.ෂහීඩ් වැඩිදුරටත් පෙන්වා දුන්නේ.\nමේ අතර, අත්‍යාවශ්‍ය ආහාර ද්‍රව්‍ය 8 ක් සඳහා පනවා තිබූ උපරිම සිල්ලර මිල ඉවත් කරමින් ගැසට් නිවේදනයක් නිකුත් කළ අතර, ඒ අනුව සීනි, කුකුළු මස්, කරවල, උම්බලකඩ, මුංඇට, කඩල, ලොකුළුෑණු සහ බඩඉරිඟු සඳහා පනවා තිබූ පාලන මිල ද ඉවත් කෙරෙනු ඇති.\nමේ අතර, ආනයනික සහල් කිලෝග්‍රෑමයක් සඳහා පැවති රුපියල් 65 ක විශේෂ වෙළඳ භාණ්ඩ බද්ද ශත 25 දක්වා අඩු කිරීමට මුදල් අමාත්‍යාංශය කටයුතු කර තිබෙනවා.\nඑලෙස ආනයනික බදු සංශෝධනය කිරීමෙන් අනතුරුව අද දිනයේ මේ දක්වා ඉන්දියාවෙන් සහල් මෙටි්‍රක් ටොන් 15,000 ක් ආනයනය කිරීම සඳහා ඇණවුම් ලබාදී ඇති බවයි අත්‍යාවශ්‍ය භාණ්ඩ ආනයනකරුවන්ගේ ප්‍රකාශක නිහාල් සෙනෙවිරත්න කියා සිටියේ.\nඅද දිනයේත් දිවයිනේ ප්‍රදේශ කිහිපයක ගෑස්, භූමිතෙල් සහ සිමෙන්ති මිලදී ගැනීම සඳහා ජනතාව පෝලිම් වල රැදී සිටි බව හිරු වාර්තාකරුවන් සඳහන් කළා.",
       "URL": "https://www.hirunews.lk/287017/සහල්-මෙට්‍රික්-ටොන්-15000ක-ඇණවුමක්-ඉන්දියාවෙන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1584"
}