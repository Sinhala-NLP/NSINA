{
       "Source": "hirunews",
       "Timestamp": "Sunday, 16 January 2022 - 21:23",
       "Headline": "ඛේදවාචකයක් වූ සිරිපා ගමන - ජීවිත 5ක් දියට බිලිවෙයි (වීඩියෝ)",
       "News Content": "සිරිපාගම ශ්‍රී පලාබද්දල ප්‍රදේශයේ කළු ගඟේ දිය නාමින් සිටි සිව්දෙනෙක් ජල පහරකට හසු වී ගසාගෙන ගොස් ඉන් තිදෙනෙකු මියගොස් එක් අයෙක් දිවි බේරාගෙන තිබෙනවා.\nමේ අතර තවත් ප්‍රදේශ කිහිපයකින්ද දියේ ගිලී සිදුවූ මරණ පිළිබඳව තොරතුරු වාර්තා වුණා.\nශ්‍රී පාද වන්දනාවේ පිටත්ව ගිය පිරිසක් සිරිපාගම ශ්‍රී පලාබද්දල ප්‍රදේශයෙන් කළු ගඟේ දිය නාමින් සිටියදී ජල පහරකට හසුව තිබුණේ ඊයේ පස්වරුවෙයි.\nශ්‍රී පාද රක්ෂිත ප්‍රදේශය‍ට ඊයේ පස්වරුවේ ඇදහැලුණු දැඩි වර්ෂාවත් සමග ගඟේ ජල මට්ටම ඉහළ යෑමෙන් පිරිස මෙම අනතුරට ලක්ව තිබෙනවා.\nඑහිදි එක් අයෙකුගෙ දිවි බේරා ගැනිමට ප්‍රදේශවාසින්ට හැකිවු අතර අනෙක් තිදෙනා ජිවිතක්ෂයට පත්වුණා.\nදිවි බේරාගත්තේ අඟුරුවාතොට ප්‍රදේශයේ පදිංචි 21 හැවිරිදි විමුක්ති මධුෂංකයි.\nශ්‍රී පාද වන්දනාවේ පැමිණේන බැතිමතුන් පිහිටි මෙම ස්ථානය නිරන්තරයෙන් භාවිත කළද අවදානම් පුවරුවක් හෝ ප්‍රදර්ශනය කර නොමැති බවයි ප්‍රදේශවාසින් පවසන්නේ.\nදියේ ගිලීමෙන් ජිවිතක්ෂයට පත්වු දෙදෙනෙකු පියා සහ පුතු දෙපලක් වන අතර අනෙක් පුද්ගලයා යුද හමුදා සෙබලෙක්.\nඉන් දෙදෙනෙකුගේ මෘත ශරීර ඊයේ රාත්‍රියේ සොයාගත් අතර අනෙක් මෘත ශරීරය අද උදැසන සොයා ගත්තා.\nසිද්ධියෙන් මියගිය පියපුතු යුවළ අඟුරුවාතොට උඩුවර නව නිවාස හි පදිංචිකරුවන්.\n40 හැවිරිදි සමන් ක්‍රිෂාන්ත සහ ඔහුගේ දෙවෙනි පුතුවන මදුරාව මහා විද්‍යාලයේ හයවන ශ්‍රේණියේ ඉගෙනුම ලබන පසිඳු නිමසර මෙලෙස ජීවිතක්ෂයට පත්වුණා.\nජිවිතක්ෂයට පත් වු අනෙක් පුද්ගලයාද අඟුරුවාතොට උඩුවර ප්‍රදේශයේ පදිංචිකරුවෙක්.\nපනාගොඩ යුද හමුදා කඳවුරට අනියුක්තව සේවය කළ සාමාන්‍ය සෙබළෙක් වූ ඔහු 23 හැවිරිදි වියේ පසුවුණා.\nමේ අතර කොස්ලන්ද ප්‍රදේශයේ මකල්දෙණිය ගඟේ දිය නාමින් සිටි 16 හැවිරිදි තරුණයෙකු ඊයේ දියේ ගිලී ඇති අතර ඔහු කොස්ලන්ද රෝහලට ඇතුළත් කිරීමෙන් පසු මියගොස් තිබුණා.\nඑමෙන්ම සෙවනගල ප්‍රදේශයේ උඩවලව ජලාශයේ ජලය බෙදාහරින ඇළ පහරක දිය නාමින් සිටි කඩුගන්නාව ප්‍රදේශයේ පදිංචි 54 හැවිරිදි පුද්ගලයෙකුද දියේ ගිලී මියගොස් තිබෙනවා.",
       "URL": "https://www.hirunews.lk/294195/ඛේදවාචකයක්-වූ-සිරිපා-ගමන-ජීවිත-5ක්-දියට-බිලිවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1420"
}