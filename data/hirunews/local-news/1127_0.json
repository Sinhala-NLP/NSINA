{
       "Source": "hirunews",
       "Timestamp": "Wednesday, 01 June 2022 - 17:05",
       "Headline": "ආර්ථික අර්බුදයෙන් මිදීමට ණය නොවන විදේශ විනිමය රට තුළට ගෙන ආ යුතුයි - ඇමති මනුෂ නානායක්කාර",
       "News Content": "රට පත්ව ඇති ආර්ථික අර්බුදයෙන් ගොඩ ඒම සදහා ණය නොවන විදේශ විනිමය හැකිතාක් රට තුළට ගෙන ආ යුතුව තිබෙනබැවින් නීත්‍යානුකූල ක්‍රම ඔස්සේ, බැංකු හරහා තමන් උපයන විදේශ විනිමය රටට ලබාදෙන්නැයි කම්කරු සහ විදේශ රැකියා අමාත්‍ය මනුෂ නානායක්කාර විදේශ ගත ශ්‍රමිකයින්ගෙන් ඉල්ලීමක් කරනවා.\nඩොලර් ගැටලුව හේතුවෙන් ඖෂධ ගෙන්වා ගැනීමට නොහැකිව රෝගන් දැඩි අවදානමකට පත්ව සිටින බවද එම තත්වයෙන් රට මුදා ගැනීමට තමන්ට ලබාදිය හැකි උපරිම දායකත්වය ලබාදෙන ලෙසට ඇමතිවරයා ඉල්ලා සිටි අතර නීත්‍යානුකූල නොවන ක්‍රම ඔස්සේ මුදල් එවීම නතර කරන ලෙසටයි ඉල්ලා සිටියේ.\nඊශ්‍රායලයේ සහ ජපානයේ රැකියා අවස්ථාව ලැබූ කණ්ඩායමකට ගුවන් ටිකට්පත් ලබාදීමේ අවස්ථාවට එක්වෙමින් මනුෂ නානායක්කාර ඇමැතිවරයා මේ බව සඳහන් කළා.\nජපානයේ රැකියා සදහා පිටත්ව යන 19 දෙනෙකුට සහ ඊශ්‍රායලය බලා පිටත්ව යන සාත්තු සේවිකාවන් පස් දෙනෙකුටයි මෙහිදී ගුවන් ටිකටපත් ලබාදුන්නේ.\nඑහිදී වැඩිදුරටත් අදහස් දැක්වු මනුෂ නානායක්කාර අමාත්‍යවරයා....\n\"මම විදේශ රැකියා නියෝජ්‍ය ඇමැතිවරයා ලෙස කටයුතු කළ කාලයේදී ජපානයට ශ්‍රී ලාංකික ශ්‍රමිකයින් පිටත්කර යැවීම සදහා වන ගිවිසුම එවකට විදේශ රැකියා ඇමැතිවරයා වූ හරින් ප්‍රනාන්දු මහතා විසින් අත්සන් කළා. එම අමාත්‍යාංශයේ කැබිනට් ඇමැතිවරයා ලෙස ජපානයට වැඩි වැඩියෙන් ශ්‍රමිකයින් යැවීමට හැකිවීම සතුටට කරුණක්. ඒ වගේම තමයි ඊශ්‍රායලය සදහා සාත්තු සේවිකාවන් යැවීමේ කටයුතු ආරම්භ කළේත් මම අමාත්‍යාංශයේ කටයුතු කළ කාලයේදීයි.\nඅද රට බරපතල තැනකට ඇදගෙන වැටිලා තියෙනවා. ඒ වගේ තැනකට රට ඇදලා දාපු අය සොයලා ඔවුන්ට දඩුවම් දෙන්න ඕන. ඒත් ඊට කලින් රට ඇද වැටී තිබෙන තැනින් ඉහළට අරගෙන එන්න ඕන.\nදැන් රටේ ජනතාවට කන්න නැතිව ඉන්නවා. වාර්තා නොවුනට බෙහෙත් නැතිකමින් රෝහල් ගත වෙලා ඉන්න ළමුන් මිය යනවා. අද වන විට ඖෂධ වර්ග 800ක හිගයක් තියෙනවා. ගෑස් නොමැතිවීම නිසා නාගරික ජනතාවට තමන්ගේ ආහාර වේල සකස් කරගැනීමට නොහැකිවී තිබෙනවා. තෙල් මිල ඉහළ යාම නිසා බඩු මිල ඉහළ ගිහින්.\nබෙහෙත් නොමැතිකමින් තමන්ගේ දරුවා මිය යන එක අම්මලාට, තාත්තලාට දරාගත නොහැකි වේදනාවක්. මේ නිසා තමයි අපි මේ ඇතිවෙලා තිබෙන ප්‍රශ්ණවලට විසදුම් දෙන්න දේශපාලන තීන්දුවක් ගත්තේ.\nමමත් හරින් ප්‍රනාන්දු ඇමැතිතුමාත්, රට ඇතුළට ඩොලර් අරගෙන එන ප්‍රධාන වගකීම් අරගෙන තියෙනවා. හරි පාරෙන් ඩොලර් ටික රටට එව්වොත් ගෑස් පෝලිම්, තෙල් පෝලිම් නතර කරන්න පුලුවන්. දරුවන්ට බෙහෙත් ටික, කිරි පිටි ටික අරගෙන දෙන්න පුලුවන්කම ලැබෙනවා.\nවිදේශගත ශ්‍රමිකයින්ගෙන් ලැබෙන මාසික ආදායම දැන් ඩොලර් මිලියන 230ට පහළ වැටිලා. විදේශගත ශ්‍රමිකයින් ඩොලර් බිලියන 7ක් 8ක් මේ රටට එවපු අවුරුදු තිබෙනවා.\nරට තවදුරටත් ණය නොකර අද තිබෙන තත්වයෙන් රට ගොඩ ගැනීමේ හැකියාව විදේශ ගත ශ්‍රමිකයින් තියෙනවා. රට ණය කරනවාද, නැතිනම් රටට හයියක් වෙලා, රට ගොඩ ගන්නවාද කියන වගකීම තියෙන්නේ මේ අයට තමයි.\nඊශ්‍රායලය සදහ ජපානය බලා පිටත්ව යන මේ ශ්‍රමිකයින්ගෙන් මම ඉල්ලා සිටින්නේ ඒ රටවල නීතිවලට අනුව කටුයතු කරන්න කියලයි. ඒ වගේම තමන් උපයන මුදල් නීත්‍යානුකූල ක්‍රම ඔස්සේ තමන්ගේ පවුලේ අයට එවන්න කියලයි. ඔබලා නීති රකිමින් ඒ රටවල සේවය කරනවා නම් ලංකාවේ බොහෝ දෙනෙක්ට නැවත එම රටවල රැකියා අවස්ථා ලබාගන්න පුලුවන්.\nමේ රට යන අය කවදාහරි දවසක ව්‍යවසායකයෙක් විදියට මුදල් උපයන අයෙක් බවට පත්වෙන්න උත්සාහ ගන්න. රැකියාවේ නිරතවන අතරවාරයේදී හැකිතාක් උනන්දුවෙන් වැඩ කටයුතු කරන්න. ඔබේ දක්ෂතාවයන් පෙන්වන්න\"",
       "URL": "https://www.hirunews.lk/305920/ආර්ථික-අර්බුදයෙන්-මිදීමට-ණය-නොවන-විදේශ-විනිමය-රට-තුළට-ගෙන-ආ-යුතුයි-ඇමති-මනුෂ-නානායක්කාර",
       "Category": "Local News",
       "Parent URL": "https://www.hirunews.lk/local-news.php?pageID=1127"
}