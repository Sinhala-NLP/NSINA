{
       "Source": "hirunews",
       "Timestamp": "Monday, 28 December 2015 - 7:11",
       "Headline": "හිරුණිකා ප්‍රේමචන්ද්‍ර පාවිච්චි කළේ  ජනපති බලයද ?  අගමැති බලයද ?",
       "News Content": "දෙමටගොඩදී පුද්ගලයෙකු පැහැරගෙන පහරදී තර්ජනය කිරීමේ සිද්ධියක් සම්බන්ධයෙන් චෝදනා එල්ලවී සිටින හිරුණිකා ප්‍රේමචන්ද්‍රට එරෙහිව නිසි ලෙස නීතිය ක්‍රියාත්මක කළ යුතු බවට දේශපාලන පක්ෂ මෙන්ම වෘත්තිය සමිතිද ප්‍රකාශ කර සිටිනවා.\nප්‍රවෘත්ති සාකච්ඡා කිහිපයකදී මෙන්ම දේශපාලන වේදිකාවලදීද මේ සම්බන්ධයෙන් අදහස් පලවුණා.\nබස්නාහිර පළාත් සභාවේ  - නියෝජ්‍ය සභාපති යසපාල කෝරලගේ පැවසුවේ මෙවැන්නක්....\n\"හිරුණිකා ප්‍රෙමචන්ද්‍ර ගරු මන්ත්‍රීතුමිය මැරවරයන් මේ සමාජයෙන් පලවාහරින්න කියලා හඩක් නඟලා ආවේ... නමුත් ඇවිල්ලා යහපාලන ආණ්ඩුවේ ප්‍රතිරූපයට මුවාවෙලා අද එතුමිය මහා රඟපෑමක් කරනවා  නීතිය අතට එරගෙන.... මෙවැනි මන්ත්‍රීතුමියන්ලා මේ රඟපාන රඟපෑවිල්ල නතර කරනවාද නැද්ද කියනඑක පිළිබඳව ජනතාව හොඳ විමසිල්ලෙන් බලා සිටිනවා....\"\nඅධ්‍යාපන අනධ්‍යයන සංගමයේ  ප්‍රධාන ලේකම් අජිත් කේ. තිලකරත්න   මෙලෙසින් කියයි.\n\" මේක හිරුණිකාගේ ඩිෆෙන්ඩර් රථය කියලා තමයි ඒක ඔප්පු වෙලා තියෙන්නේ...එතකොට එහෙම දෙයක් වෙලා තියෙනවානම් සාධාරණ පරීක්ෂයක් ඉටු කරන්න ඕනමයි...දඩුවම නිසි ආකාරවම ලැබිය යුතු වෙනවා.... හිරුණිකා කියලා නීතිය වෙනස් විය යුතු නැත... නීතිය හරියට ක්‍රියාත්මක වෙන් නැත්තනම් අපි පොලිස් කොමිසමට ඒ සම්බන්ධව පැමිණිලි කරනවා.... මැති ඇමතිවරුන්ට වෙන නීතියකුත්... මන්ත්‍රීවරුන්ට වෙන නීතියකුත් එහෙම බෑ..... එහෙම නොවුණොත් අපි වෘත්තිය සමිති පැත්තෙනුත් ගන්න පුළුවන් ක්‍රියාමාර්ග අපි කරනවා.....\"\nපූජ්‍ය බත්තරමුල්ලේ සීලරතන හිමි\n\"මහින්ද රාජපක්ෂ හිටපු ජනාධිපතිතුමාගේ රජයේ සුදු වෑන් සංකල්පය තිබුණා.... දැන් මේ සංකල්පය යහපාලන රජයේ ඩිෆෙන්ඩර් සංකල්පයකට පත්වුණා.... නීතිය මේ තුමිය අතට ගත්තේ කොහොමද.... මේතුමිය බලය පාවිච්චි කළේ කොහොමද.... ජනාධිපතිතුමාගේ බලයක් ගත්තද.... එහෙමත් නැත්නම් අගමැතිවරයාගේ බලයක් ගත්තද.....මේ මන්ත්‍රීකම තිබිලා යම් විදිහකට ඇමතිකමක් ලැබුණොතින් කොහොම වෙයිද...\"\nහක්මන ඊයේ පැවති රැස්වීමකින් අනතුරුව මාධ්‍යවේදීන් හිටපු ජනාධිපති මහින්ද රාජපක්ෂගෙන්ද මෙම සිද්ධිය සම්බන්ධයෙන් විමසීමක් කළා.\nඔහු එහිදී සදහන් කළේ යහපාලනයේ ප්‍රතිඵල මේවාද යන්නයි.\nදෙමටගොඩ රෙදිපිළි වෙළඳසැලක සේවය කළ 34 හැවිරිදි පුද්ගලයෙකු හිරුණිකා ප්‍රේමචන්ද්‍රට අයත් ඩිෆෙන්ඩර් රථයකින් පැමිණි පිරිසක් විසින් පැහැරගනු ලබන්නේ පසුගිය 20 වනදායි.\nමහ දවල් සිදුකළ මෙම පැහැර ගැනීම එම වෙළඳසැලේ ආරක්ෂක කැමරාවලද සටහන් වී තිබුණා.\nඅනතුරුව පැහැරගත් පුද්ගලයා හිරුණිකා ප්‍රේමචන්ද්‍රට අයත් කොලොන්නාවේ පිහිටි කාර්යාලයකට රැගෙන ගොස් තිබූ අතර, එහිදී හිරුණිකා ප්‍රේමචන්ද්‍ර තමන්ට තර්ජනය කළ බව එම පුද්ගලයා ප්‍රකාශ කළා.\nපැහැර ගැනීමට ලක්වු පුද්ගලයා වැඩිදුරටත් පවසන්නේ හිරුණිකා ප්‍රේමචන්ද්‍රගේ ආරක්ෂකයින් තමන්ට පහරදුන් බවයි.\nසිද්ධිය සම්බන්ධයෙන් අත්අඩංගුවට ගත් සැකකරුවන් හය දෙනා කොළඹ අපරාධ කොට්ඨාශය අධිකරණයට ඉදිරිපත් කිරීමෙන් අනතුරුව ලබන 04 වනදා දක්වා රක්ෂිත බන්ධනාගාරගත කළා.\nමීට අදාළව කොළඹ අපරාධ කොට්ඨාශය හිරුණිකා ප්‍රේමචන්ද්‍රගෙන් දෙවරක් ප්‍රශ්න කරනු ලැබුවා.\nඑහෙත් සිද්ධියට ඍජුවම චෝදනා එල්ල වන හිරුණිකා ප්‍රේමචන්ද්‍ර තවමත් පොලිස් අත්අඩංගුවට ගෙන නැහැ.",
       "URL": "https://www.hirunews.lk/122906/හිරුණිකා-ප්‍රේමචන්ද්‍ර-පාවිච්චි-කළේ-ජනපති-බලයද-අගමැති",
       "Category": "Local News",
       "Parent URL": "https://www.hirunews.lk/local-news.php?pageID=5232"
}