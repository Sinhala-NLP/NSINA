{
       "Source": "hirunews",
       "Timestamp": "Sunday, 21 May 2023 - 7:08",
       "Headline": "යතුරුපැදිය හප්පා මනුෂ්‍ය ඝාතනයක් සිදුකිරීමට තැත් කළ පිරිසක් රිමාන්ඩ්",
       "News Content": "අතුරුගිරිය - මයිලංගම මාර්ගයේ ක්‍රීඩාංගණය අසලදී ඊයේ(20) සවස් කාලයේ මෝටර් රථයකින් යතුරුපැදියේ ගමන්කළ පුද්ගලයෙකු සහ කාන්තාවක් හප්පා මනුෂ්‍ය ඝාතනයක් සිදුකිරීමට තැත් කිරීමක් හේතුවෙන් තුවාල ලැබූ කාන්තාවක් කොළඹ ජාතික රෝහලට ඇතුලත්ව සිදුකල ප්‍රකාශයක් මත අතුරුගිරිය පොලිස් ස්ථානය විසින් විමර්ශන ආරම්භ කර තිබෙනවා.\nමෙම තුවාලකාරිය ගණිකා වෘත්තියේ යෙදෙන බවට ඇයගේ දුරකථන අංකය සහ වෙනත් කානතාවකගේ ඡායාරූපයක් යොදා ගනිමින් අන්තර්ජාලයේ දැන්වීමක් පළකර තිබෙනවා.\nඑහිදී එම ඡායරූපයේ සිටින කාන්තාවගේ පෙම්වතා විසින් ඒ බව නොහඟවා මෙම කාන්තාවගේ දුරකථන අංකයට ඇමතුමක් ගෙන ගණිකා වෘත්තියේ යෙදීම සඳහා තමන් හමුවීමට පැමිණෙන ලෙස දැනුම් දී තිබෙනවා.\nඑහිදී මෙම තුවාලකාරිය තවත් පුද්ගලයෙකු සමඟ යතුරුපැදියෙන් එම ස්ථානයට පැමිණ ඇති අතර, දුරකථන ඇමතුම ලබා දුන් පුද්ගලයා මෝටර් රථයකින් තවත් පුද්ගලයින් දෙදෙනෙකු සමඟ එම ස්ථානයට පැමිණ තිබෙනවා.\nමෙම අවස්ථාවේ කරුණු හෙලිවීමෙන් අනතුරුව දෙපිරිස අතර නොසන්සුන්කාරී තත්ත්වයක් ඇතිවී තිබෙන බවත්, යතුරුපැදියෙන් පැමිණි තුවාලකාරිය සහ අනෙකුත් පුද්ගලයා පලා යාමට උත්සාහ කිරීමේ දී මෙම මෝටර් රථයේ පැමිණි පිරිස යතුරුපැදිය හප්පා මනුෂ්‍ය ඝාතනයක් සිදුකිරීමට තැත් කර මොවුන් අල්ලා ගැනීමට උත්සාහ කර ඇති බවයි පොලිසිය පවසන්නේ.\nමෙම සිදුවීමෙන් තුවාල ලැබූ කාන්තාව වයස අවුරුදු 26ක් වන හෝමාගම ප්‍රදේශයේ පදිංචිකාරියක්.\nමෙම සිදුවීමෙන් අනතුරුව සැකකරුවන් තිදෙනෙකු, එම සැකකරුවන් පැමිණි මෝටර් රථය පොලිසිය විසින් අත්අඩංගුවට ගෙන තිබෙනවා.\nපොලිසිය පවසන්නේ අත්අඩංගුවට ගත් සැකකරුවන් වයස අවුරුදු 21 සහ 22 වයස්වල පසුවන අතුරුගිරිය සහ හෝමාගම ප්‍රදේශවල පදිංචිකරුවන් බවයි.\nඑම සැකකරුවන් ඊයේ දින කඩුවෙල මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුව ලබන 26 වනදා දක්වා රක්ෂිත බන්ධනාගාර ගත කර තිබෙනවා.",
       "URL": "https://www.hirunews.lk/335785/යතුරුපැදිය-හප්පා-මනුෂ්‍ය-ඝාතනයක්-සිදුකිරීමට-තැත්-කළ-පිරිසක්-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=329"
}