{
       "Source": "hirunews",
       "Timestamp": "Saturday, 18 March 2017 - 18:06",
       "Headline": "නැගෙනහිර පළාතේ ඩෙංගු මඩින්න කඩිනම් වැඩපිළිවෙලක්",
       "News Content": "නැගෙනහිර පළාත ආශ්‍රිතව ව්‍යාප්ත වන ඩෙංගු අවදානම් තත්ත්වය පාලනය කිරීම සදහා කඩිනම් වැඩපිළිවෙලක් ක්‍රියාවට නංවන බව සෞඛ්‍ය අමාත්‍ය රාජිත සේනාරත්න පවසනවා.\nත්‍රිකුණාමල දිස්ත්‍රික්කයේ කින්නියා ප්‍රදේශයෙන් ආරම්භ වූ මෙම ඩෙංගු ව්‍යාප්තිය මේ වනවිට ප්‍රදේශ කිහිපයකට පැතිර යමින් පවතින බව සෞඛ්‍ය අමාත්‍යාංශ වාර්තාවල දැක්වෙනවා.\nකින්නියා ප්‍රදේශයේ 22 වනදා සිට සතියක කාලයක් විශේෂ පිරිසිදු කිරීමේ වැඩසටහනක් පැවැත්වීමට ද සෞඛ්‍ය අමාත්‍යාංශය සූදානම්.\nවසරේ මේ දක්වා ගත වූ කාලසීමාව ඇතුළත ඩෙංගු රෝගීන් 22,562 ක් වාර්තා වී ඇති අතර, ඉන් සියයට 41 යි දශම 5 ක ප්‍රමාණයක් බස්නාහිර පළාතෙන් වාර්තා වී තිබීම විශේෂත්වයක්.\nඑමෙන්ම, වැඩිම ඩෙංගු රෝගීන් සංඛ්‍යාවක් ජනවාරි මාසයේ වාර්තා වී ඇති අතර එම සංඛ්‍යාව 10,427 ක්.\nමේ අතර, බස්නාහිර පළාතේ ඩෙංගු මර්දන කටයුතු සඳහා යොදා ගැනීමට නිලධාරින් 1500 ක් පුහුණු කිරීමේ වැඩසටහනක් සෞඛ්‍ය අමාත්‍යාංශය විසින් ආරම්භ කර තිබෙනවා.\nඒ යටතේ පුහුණුව ලැබූ නිලධාරින් 500 ක් විසිර යාමේ උත්සවය අද පෙරවරුවේ නිදහස් චත්‍රරස‍්‍ර පරිශ්‍රයේදී පැවැත්වුණේ ජනාධිපති මෛත්‍රීපාල සිරිසේනගේ ප්‍රධානත්වයෙන්.\nඊට එක්වූ සෞඛ්‍ය අමාත්‍ය රාජිත සේනාරත්න කියා සිටියේ ඇති වී ඇති තත්ත්වය පාලනය කිරීම සදහා කඩිනමින් පියවර ගත යුතු බවයි.\nමේ අතර, ඩෙංගු උණට සමාන ලක්ෂණ සහිත උණ රෝගයක් වැළදීම හේතුවෙන් මඩකලපුව - කාත්තන්කුඩි ප්‍රදේශයේ 9 හැවිරිදි දැරියක් ද අද අලූයම මියගොස් තිබුණා.\nරෝගය උත්සන්න වීම හේතුවෙන් ඊයේ පස්වරුවේ මඩකලපුව ශික්ෂණ රෝහලට ඇතුළත් කළ දැරිය අද අලූයම මියගිය බවයි අප වාර්තාකරු කියා සිටියේ.",
       "URL": "https://www.hirunews.lk/157173/නැගෙනහිර-පළාතේ-ඩෙංගු-මඩින්න-කඩිනම්-වැඩපිළිවෙලක්",
       "Category": "Local News",
       "Parent URL": "https://www.hirunews.lk/local-news.php?pageID=4607"
}