{
       "Source": "hirunews",
       "Timestamp": "Saturday, 15 January 2022 - 7:33",
       "Headline": "මිරිගම - කුරුණෑගල කොටස පස්වරුවේ විවෘත වෙයි(වීඩියෝ)",
       "News Content": "මධ්‍යම අධිවේගී මාර්ගයේ මිරිගම සහ කුරුණෑගල දක්වා වන දෙවන අදියරේ කොටස අද ජනතා අයිතියට පත්කෙරෙනවා. ජනාධිපති ගෝඨාභය රාජපක්ෂ සහ අග්‍රාමාත්‍ය මහින්ද රාජපක්ෂගේ ප්‍රධානත්වයෙන් අද පස්වරු 4ට ඇතුගල්පුර පිවිසුම විවෘත වීමට නියමිත යි.\nමීරිගම සහ කුරුණෑගල දක්වා ඉදිකර ඇති මධ්‍යම අධිවේගී මාර්ගයේ දෙවන අදියරේ දුර කිලෝමීටර් 41 කට ආසන්නයි. පාරිසරික සහ සමාජයීය බලපෑම් අවම වන පරිදි ඉදිකළ මෙම අධිවේගී මාර්ග පථය නාගරික ප්‍රදේශ මඟ හරිමින් හිස් ඉඩම් හරහා ඉදිකර තිබෙනවා.\nමංතීරු 4 ක් යටතේ ඉදිකළ මීරිගම සිට කුරුණෑගල දක්වා කොටස ශ්‍රී ලංකාවේ අලංකාරම අධිවේගී මාර්ග කොටස ලෙසට යි හඳුනාගෙන ඇත්තේ.\nදේශීය අරමුදල් යොදවා දේශීය කොන්ත්‍රාත්කරුවන් මගින් මෙම මාර්ගය ඉදිකර ඇති බවයි මහාමාර්ග අමාත්‍යාංශයේ මාධ්‍ය ඒකකය සඳහන් කළේ.\nමීරිගම, නාකලගමුව, දම්බොක්ක, කුරුණෑගල සහ යග්ග පිටිය යන ස්ථානයේදී මුදල් ගෙවීමේ කවුළු ස්ථාපිත කර ඇති අතර අධිවේගී මාර්ගයේ ඉදිකිරීම් සඳහා වැය කර ඇති මුදල රුපියල් බිලියන 149ක්.",
       "URL": "https://www.hirunews.lk/294049/මිරිගම-කුරුණෑගල-කොටස-පස්වරුවේ-විවෘත-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1424"
}