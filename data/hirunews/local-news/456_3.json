{
       "Source": "hirunews",
       "Timestamp": "Friday, 24 March 2023 - 20:10",
       "Headline": "මහ බැංකු සංශෝධන පනත් කෙටුම්පතට එරෙහි පෙත්සම් විභාගය අවසන්",
       "News Content": "රජය විසින් පාර්ලිමේන්තුවට ඉදිරිපත් කර තිබෙන මහ බැංකු සංශෝධන පනත් කෙටුම්පතට එරෙහි පෙත්සම් විභාගය අවසන් කළ ශ්‍රේෂ්ඨාධිකරණය එහි රහසිගත නිගමනය කතානායකවරයා වෙත යොමු කරන බව අද (24) නිවේදනය කළා.\nමේ හරහා ශ්‍රී ලංකා මහ බැංකුවට සිය කටයුතු විනිවිදභාවයකින් යුතුව පවත්වාගෙන යාමට අවස්ථාව සැලසෙන බවයි ඔහු පෙන්වා දුන්නේ.\nයෝජිත පනත් කෙටුම්පත හරහා ශ්‍රී ලංකා මහ බැංකුව විධායකයේ පාලනයෙන් බැහැර වන බවට පෙත්සම්කරුවන් චෝදනා එල්ල කර තිබුණා.\nඑහෙත් අද ශ්‍රේෂ්ඨාධිකරණයේදී එම තර්කය ප්‍රතික්ෂේප කළ රජයේ අතිරේක සොලිසිටර් ජනරාල් විරාජ් දයාරත්න යෝජිත පනත් කෙටුම්පත යටතේ ශ්‍රී ලංකා මහ බැංකුව පාර්ලිමේන්තුවට වගකීමට නීතියෙන් බැඳී සිටින බවයි සදහන් කළේ.\nඊට අමතරව මහ බැංකුවේ ගිණුම් විගණනය කිරීමේ බලය රජයේ විගණකාධිපතිවරයාට පැවරී බවද ඔහු අවධාරණය කළා.\nමේ අතර අදාළ පනත් කෙටුම්පතට සංශෝධන එක් කිරීමට පියවර ගන්නා බවත් අතිරේක සොලිසිටර් ජනරාල්වරයා අධිකරණයට දැනුම් දුන්නා.\nඉන් අනතුරුව පෙත්සම් වලට අදාළ විභාගය අවසන් කල ශේෂ්ඨාධිකරණය ලිඛිත දේශන ඇත්නම් ඒවා ලබන 27 වනදා ගොනු කරන ලෙසයි පාර්ශ්වකරුවන්ට නියෝග කළේ.‍\nඑහි ව්‍යවස්ථානුකූලභාවය පිළිබඳ රහසිගත නිගමනය පාර්ලිමේන්තුවේ කතානායක වරයා වෙත දැනුම් දෙන බව ද ශ්‍රේෂ්ඨාධිකරණ විනිසුරු මඩුල්ල නිවේදනය කළා.\nමෙම නඩු විභාගය පැවැති අවස්ථාවේදී ශ්‍රේෂ්ඨාධිකරණය හමුවේ පෙනී සිටි මහ බැංකු අධිපති ආචාර්ය නන්දලාල් වීරසිංහ, අදාළ පනත් කෙටුම්පතේ අන්තර්ගත ඇතැම් කාරණා පිළිබඳව විනිසුරුවරු මතු කළ ප්‍රශ්නවලට පිළිතුරු ලබාදීම හා පැහැදිලි කිරීම් සිදුකළා.\nනව මහබැංකු පනත් කෙටුම්පත අභියෝගයට ලක් කරමින් පෙත්සම් ගොනුකර තිබෙන්නේ පාර්ලිමේන්තු මන්ත්‍රීවරුන් වන උදය ගම්මන්පිල, පූජ්‍ය අතුරලියේ රතන හිමි, විශ්‍රාමික යුධ හමුදා කර්නල් අනිල් අමරසේකර ඇතුළු පාර්ශවයන් 07 ක්.",
       "URL": "https://www.hirunews.lk/330843/මහ-බැංකු-සංශෝධන-පනත්-කෙටුම්පතට-එරෙහි-පෙත්සම්-විභාගය-අවසන්",
       "Category": "Local News",
       "Parent URL": "https://www.hirunews.lk/local-news.php?pageID=456"
}