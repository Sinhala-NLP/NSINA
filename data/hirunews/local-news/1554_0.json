{
       "Source": "hirunews",
       "Timestamp": "Thursday, 18 November 2021 - 12:46",
       "Headline": "පෙට්‍රල් නෞකාවක් අද (18) රාත්‍රියේ දිවයිනට (වීඩියෝ)",
       "News Content": "පෙට්‍රල් මෙට්‍රික් ටොන් 36,000ක් රැගත් නෞකාවක් අද මෙරටට පැමිණෙනවා.\nඒ අනුව, රාත්‍රී 8ට එම නෞකාව දිවයිනට පැමිණෙන බවයි ශ්‍රී ලංකා ඛණිජ තෙල් තොග ගබඩා පර්යන්තයේ උසස් නිලධාරියෙකු ප්‍රකාශ කළේ.\nඑමෙන්ම ඩීසල් මෙට්‍රික් ටොන් 40,000ක් රැගත් තවත් නෞකාවක් හෙට මෙරටට පැමිණීමට නියමිතයි.\nඊයේ දිනයේද ඩීසල් මෙට්‍රික් ටොන් 40,000ක් රැගත් නැවක් මෙරටට පැමිණියා.\nශ්‍රී ලංකා ඛණිජ තෙල් තොග ගබඩා පර්යන්තයේ උසස් නිලධාරියා සඳහන් කළේ මෙම ඉන්ධන තොග මෙරටට රැගෙනවිත් ඇත්තේ ණය පදනම මත බවයි.\nමේ වනවිට රට තුල ප්‍රමාණවත් තරම් ඉන්ධන පවතින බවත් කිසිදු ඉන්ධන හිඟයක් නොපවතින බවත් ඔහු සඳහන් කළා.\nමසකට ඉන්ධන නෞකා 8ක් පමණ දිවයිනට පැමිණෙන බවයි ඔහු සඳහන් කළේ.\nකෙසේ වෙතත්, අද දිනයේත් දිවයින පුරා ඉන්ධන පිරවුම්හල් අසල පෝලිම් දක්නට ලැබුණා.\nඑමෙන්ම, ගොවීන් කිහිපදෙනෙකු ද සඳහන් කළේ, සිය වගා කටයුතු සඳහා ට්‍රැක්ටර් රථවලට ඉන්ධන ලබා ගැනීමට නොහැකි වී ඇති බවයි.\nවරාය කටයුතු අමාත්‍ය රෝහිත අබේගුණවර්ධන කියා සිටියේ, මෙරට කිසිදු ඉන්ධන හිඟයක් ඇති නොවන බවයි.\nමේ අතර, ගෑස් ලබා ගැනීම සඳහා ද අද දිනයේත් ජනතාව එම වෙළඳසල් අසල රැස්ව සිටින ආකාරය දක්නට ලැබුණා.",
       "URL": "https://www.hirunews.lk/288405/පෙට්‍රල්-නෞකාවක්-අද-18-රාත්‍රියේ-දිවයිනට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1554"
}