{
       "Source": "hirunews",
       "Timestamp": "Monday, 13 March 2023 - 13:18",
       "Headline": "වෛද්‍ය වර්ජනයෙන් රෝගීන්ට පීඩා",
       "News Content": "බස්නාහිර, දකුණ, මධ්‍යම සහ නැගෙනහිර පළාත් රජයේ රෝහල්වල වෛද්‍යවරුන් ආරම්භ කර ඇති එක්දින වර්ජනය හේතුවෙන් අද (13) දිනයේ රෝගීන් දැඩි අපහසුතාවට පත්වුණා.\nඅප වාර්තාකරුවන් සඳහන් කළේ එම රෝහල්වල අත්‍යවශ්‍ය සේවා හැර සෙසු ප්‍රතිකාර සේවා බිඳවැටී තිබුණු බවයි.\nරජයේ නව බදු ප්‍රතිපත්තියට විරෝධය දක්වමින් අනිද්දා (15) පැවැත්වීමට නියමිත ඒකාබද්ධ වර්ජනයට සමගාමීවයි රජයේ වෛද්‍ය නිලධාරින්ගේ සංගමය මෙම පළාත් 04හි අද (13) පෙරවරු 08 සිට මෙම වර්ජන ක්‍රියාමාර්ගය ආරම්භ කළේ.\nකෙසේ වෙතත් අද (13) වර්ජනය ක්‍රියාත්මක පළාත්වල, මෘතෘ සහ ළමා රෝහල්, ඇතුළු අත්‍යවශ්‍ය සේවා ක්‍රියාත්මක කෙරුණු බවයි රජයේ වෛද්‍ය නිලධාරින්ගේ සංගමයේ ප්‍රධාන ලේකම් වෛද්‍ය හරිත අලුත්ගේ කියා සිටියේ.\nඑමෙන්ම රජයේ නව බදු ප්‍රතිපත්තියට එරෙහිව ජල සහ වරාය, බැංකු සේවකයින් ද අද (13) දිනයේ දී අකුරට වැඩකිරීමේ වෘත්තීය ක්‍රියාමාර්ගයක නිරතවනවා.\nවරාය සේවකයින් අද (13) පෙරවරු 07 සිට පැය 24ක අකුරට වැඩකිරීමේ ක්‍රියාමාර්ගයක් ආරම්භ කර ඇති බවයි වරාය ශ්‍රී ලංකා නිදහස් සේවක සංගමයේ සභාපති ප්‍රසන්න කලුතරගේ කියා සිටියේ.\nජල සම්පාදන හා ජලාපවහන වෘත්තීය සමිතිද අද (13) දිනයේ දී අකුරට වැඩකිරීමේ වෘත්තීය ක්‍රියාමාර්ගයක් ආරම්භ කර තිබෙනවා.\nඅනිද්දා (15) පැවැත්වීමට නියමිත ඒකාබද්ධ වර්ජනයට සමගාමීව දිවයින පුරා බැංකු ක්ෂේත්‍ර නිලධාරින් අද (13) කළු ඇදුමින් සැරසී සේවයට වාර්තා කර තිබුණා.\nමේ අතර අනිද්දා (15) පැවැත්වෙන විරෝධතාවට දිවයින පුරා සියලු පාසල්වල ගුරු - විදුහල්පතිවරුන්ද එක්වීමට නියමිතයි.\nඒ හේතුවෙන් එදිනට පැවැත්වෙන පාසල් වාර පරීක්ෂණවලින් ගුරු - විදුහල්පතිවරුන් ඉවත්වීමට නියමිත බවයි ලංකා ගුරු සංගමයේ ලේකම් ජෝසප් ස්ටාලින් කොළඹ අද (13) කැඳවා තිබූ මාධ්‍ය හමුවකදී ප්‍රකාශ කළේ.",
       "URL": "https://www.hirunews.lk/329821/වෛද්‍ය-වර්ජනයෙන්-රෝගීන්ට-පීඩා",
       "Category": "Local News",
       "Parent URL": "https://www.hirunews.lk/local-news.php?pageID=478"
}