{
       "Source": "hirunews",
       "Timestamp": "Friday, 25 November 2022 - 13:56",
       "Headline": "අවුරුදු එක හමාරක කුඩා දරුවෙකු තට්ටු ගොඩනැගිල්ලකින් පහළට දැමූ මාමා (වීඩියෝ)",
       "News Content": "ග්‍රෑන්ඩ්පාස් - සමගිපුර මහල් නිවාස සංකීර්ණයේ තුන්වන මහලෙන් බිමට විසි කළ අවුරුදු එකහමාරක් පමණ වයසැති පිරිමි දරුවෙකු ජීවිතක්ෂයට පත්ව තිබෙනවා.\nඅද උදෑසන 9.30 ට පමණ දරුවාගේ මවගේ සහෝදරයෙකු විසින් නිදා සිටි දරුවා රැගෙන ගොස් මෙලෙස බිමට විසි කර ඇති බවයි පොලිසිය සඳහන් කළේ.\nඑම අවස්ථාවේ දරුවාගේ මව ද නිවසේ සිට ඇති අතර, 35 හැවිරිදි සැකකරු අත්අඩංගුවට ගෙන තිබෙනවා.\nසැකකරු අත්අඩංගුවට ගෙන ඇති අතර, ඔහු මානසික රෝගී තත්ත්වයකින් පෙලුණු අයෙකු බවයි වාර්තාවන්නේ.\nසැකකරු අලුත්කඩේ අංක 5 මහේස්ත්‍රාත් අධිකරණයට ඉදිරිපත් කිරීමෙන් අනතුරුව දෙසැම්බර් 8 දක්වා රක්ෂිත බන්ධනාගාරගත කළා.\nමේ අතර, වයස අවුරුදු 13 ක් වන තම දියණිය දින 33 ක කාලයක සිට අතුරුදන් බවට අම්පාර-ඉඟිනියාගල දේවාලහිඳ ප්‍රදේශයේ මවක් පොලිසියට පැමිණිලි කර තිබෙනවා.\nනිසි දැනුවත් කිරීමකින් තොරව තම අනියම් සැමියා විසින් පසුගිය ඔක්තෝම්බර් මස 23 වනදා සිට දැරිය රැගෙන ගොස් ඇති බවටයි ඇය පොලිසියට පැමිණිලි කර ඇත්තේ.\nඇඹිලිපිටිය ප්‍රදේශයේ විවාහ වී පදිංචි වී සිටි දැරියගේ මව තම දරුවන් සිව්දෙනාගෙන් තිදෙනෙකු රැගෙන පසුගිය මැයි මාසයේ ඉඟිනියාගල - දේවාලහිඳ ප්‍රදේශයට පැමිණ සැකකරු සමඟ ජීවත් වී තිබෙනවා.\nඑම කාලය අතරතුර ඇයගේ වයස අවුරුදු 13 ක දියණිය නීත්‍යානුකූල සැමියා සමඟ ඇඹිලිපිටියේ ජීවත්ව ඇත්තේ ඇය ජාත්‍යන්තර පාසලක ඉංග්‍රීසි මාධ්‍යයෙන් අධ්‍යාපනය හැදෑරීම හේතුවෙනුයි.\nඅදාළ දියණිය තම මව සහ අනෙකුත් සහෝදර සහෝදරියන් සමඟ දුරකථනය ඔස්සේ සබඳතා පවත්වා ඇති අතර එම එක් අවස්ථාවක දැරියට ඔවුන් බැලීම අවශ්‍ය බව ප්‍රකාශ කර තිබෙනවා.\nඒ අනුව පියාගේ ද අවසරය මත දැරිය මව ජිවත් වූ ඉඟිනියාගල දේවාලහිඳ ප්‍රදේශයට පැමිණ තිබුණේ පසුගිය ඔක්තෝම්බර් මස පළමු සතියේයි.\nකෙසේ වෙතත් දැරිය පසුගිය ඔක්තෝම්බර් 23 වනදා සිට අතුරුදන් බවට දැරියගේ මව ඊට දින දෙකකට පසු එනම් ඔක්තෝම්බර් 25 වනදා ඉගිනියාගල පොලීසියට පැමිණිලි කර තිබුණා.\nඒ අනුව, දැරිය සහ සැකකරු සොයා පොලීසිය විමර්ශන ආරම්භ කර තිබූ අතර, සැකකරු දැරිය රැගෙන ප්‍රදේශයෙන් පලාගොස් සැගවී සිටින බවට තොරතුරු ලැබී ඇති බවයි පොලීසිය සඳහන් කළේ.\nඒ අනුව, සැකකරු අත්අඩංගුවට ගැනීම සඳහා මහජන සහාය ඉල්ලමින් අද ඔහුගේ ඡායාරූපයක් ද සමග පොලිස් මාධ්‍ය ප්‍රකාශක කාර්යාලය නිවේදනයක් නිකුත් කළා.\nසැකකරු 2019 වසරේදී ද වයස අවුරුදු 8 ක දැරියක් අපයෝජනයට ලක් කිරීමේ සිද්ධියක් දඹගල්ල පොලිස් වසමෙන් වාර්තා වී ඇති බවයි ඉඟිනියාගල පොලීසිය සිදුකළ වැඩිදුර විමර්ශනවලදී අනාවරණ වී ඇත්තේ.\nමේ අතර පසුගිය දිනක අදාළ සැකකරු දැරියගේ මවට දුරකථන ඇමතුමක් ලබාදෙමින් දැරිය තමා සමග සිටින බවට දැනුම්දී ඇති අතර එම අංකයෙන්ම දැරිය ද මවට ඇමතුමක් ලබාදෙමින් තමන් හොඳින් සිටින බව ප්‍රකාශ කර තිබෙනවා.\nකෙසේ වෙතත්, මේ වනවිට අදාළ දුරකථනය ක්‍රියා විරහිතව පවතින බවයි පොලීසිය සඳහන් කළේ.\nසැකකරු මීට පෙර කාන්තාවන් දෙදෙනෙකු සමග විවාහ වී සිට ඇති අතර, ඔවුන්ට ද වැඩිමහල් දරුවන් සිටින බව පොලීසිය සිදුකළ විමර්ශනවලදී අනාවරණ වී තිබුණා.",
       "URL": "https://www.hirunews.lk/321251/අවුරුදු-එක-හමාරක-කුඩා-දරුවෙකු-තට්ටු-ගොඩනැගිල්ලකින්-පහළට-දැමූ-මාමා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=709"
}