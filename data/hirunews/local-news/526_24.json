{
       "Source": "hirunews",
       "Timestamp": "Sunday, 19 February 2023 - 7:53",
       "Headline": "ශ්‍රී ලංකා ක්‍රීඩිකාවන්ට අද තීරණාත්මක තරගයක්",
       "News Content": "පන්දු වාර විස්ස කාන්තා ක්‍රිකට් ලෝක කුසලාන තරගාවලියේ අවසන් පූර්ව වටයට පිවිසීමට නම් ශ්‍රී ලංකා කණ්ඩායමට අද (19) පැවැත්වෙන නවසීලන්තය සමඟ තරගය ජයගැනීම අනිවාර්ය වනවා.\nඒ, නවසීලන්තයට එරෙහිව පැවැත්වෙන තරගය ශ්‍රී ලංකාව පරාජයට පත්වුවහොත් දළ ලකුණු වේගය අනුව ඉදිරියෙන් පසුවන දකුණු අප්‍රිකා කාන්තා කණ්ඩායම අභියෝගයක් වීම හේතුවෙන්.\nපළමු කාණ්ඩයේ ප්‍රසාද ලකුණු සටහනේ තරග 3 කට සහභාගි වී ඉන් එක් තරගයක් පමණක් ජයගෙන දකුණු අප්‍රිකානු කණ්ඩායම ප්‍රසාද ලකුණු දෙකක් පමණක් ලබාගෙන ඇති අතර, ශ්‍රී ලංකාව එහි දෙවන ස්ථානයේ පසුවන්නේ තරග 3කට සහභාගි වී ඉන් තරග ජයගෙන ප්‍රසාද ලකුණු 4 ක් ලබාගනිමින්.\nකෙසේ වෙතත් දළ ලකුණු ලබාගැනීමේ වේගය අනුව දකුණු අප්‍රිකාව ඉදිරියෙන් පසුවනවා.\nඒ අනුව නවසීලන්තය හමුවේ අද තරගය ශ්‍රී ලංකා කාන්තා කණ්ඩායම පරාජයට පත්වුවහොත් දළ ලකුණු වේගය අනුව පළමු කාණ්ඩයේ අවසන් පූර්ව වටයට සුදුසුකම් ලබන්නේ කුමන කණ්ඩායම ද යන්න තීරණය වන්නේ අනිද්දා දකුණු අප්‍රිකාව සහ බංග්ලාදේශය අතර පැවැත්වෙන තරගයේ තීරණය අනුවයි.\nශ්‍රී ලංකාව සහ නවසීලන්ත කාන්තා කණ්ඩායම් අතර තරගය අද රාත්‍රි 10.30 ට පාල් හිදී ආරම්භවනවා.",
       "URL": "https://www.hirunews.lk/327753/ශ්‍රී-ලංකා-ක්‍රීඩිකාවන්ට-අද-තීරණාත්මක-තරගයක්",
       "Category": "Local News",
       "Parent URL": "https://www.hirunews.lk/local-news.php?pageID=526"
}