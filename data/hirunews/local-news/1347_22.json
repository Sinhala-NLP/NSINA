{
       "Source": "hirunews",
       "Timestamp": "Saturday, 19 February 2022 - 8:39",
       "Headline": "ඉයුනිස් සුළි සුළඟින් බ්‍රිතාන්‍යට දැඩි හානි",
       "News Content": "දශක ගණනාවකින් බ්‍රිතාන්‍යට හැමූ දරුණුතම චන්ඩ මාරුතය ඉයුනිස් ඉමහත් විනාශයක් සිදුකර ඇති බව විදෙස් වාර්තා සඳහන් කළා.\nපැයට සැතපුම් 122 ක වේගයෙන් හැමූ සුළි සුළඟ නිරිතදිග එංගලන්තය සහ දකුණු වේල්සයේ වෙරළාසන්න ප්‍රදේශවලට දැඩි බලපෑමක් සිදුකර ඇති අතර, ගිණිකොණ දිග එංගලන්තයටද කාලගුණ අනතුරු ඇඟවීමක් නිකුත් කිරීමට හේතුවුණා.\nසුළිසුළඟ හේතුවෙන් ජීවිත හානි 3 ක්ද වාර්තාවී තිබෙනවා. එලෙස ලන්ඩනයේ කාන්තාවක මියගොස් ඇත්තේ මෝටර් රථයක් මතට ගසක් කඩාවැටීම හේතුවෙන්.\nස්කොට්ලන්තය, උතුරු අයර්ලන්තය සහ උතුරුදිග එංගලන්තයේ ප්‍රදේශ රැසකට දැඩි සුළං සහ හිම කුණාටු ඇතිවිය හැකි බවටයි අනතුරු අඟවා ඇත්තේ.\nඉයුනිස් සුළිසුළඟ හේතුවෙන් බ්‍රිතානයේ නිවාස දෙලක්ෂයකට පමණ විදුලිය ඇණහිට ඇති අතර, ලන්ඩනයේ ඕ ටූ ඇරීනා සහ සමර් සෙට් හි ශාන්ත තෝමස් දේවස්ථානය යන සුප්‍රකට ගොඩනැගිලිවලටද හානි සිදුව ඇති බව සඳහන්.",
       "URL": "https://www.hirunews.lk/297413/ඉයුනිස්-සුළි-සුළඟින්-බ්‍රිතාන්‍යට-දැඩි-හානි",
       "Category": "Local News",
       "Parent URL": "https://www.hirunews.lk/local-news.php?pageID=1347"
}