{
       "Source": "hirunews",
       "Timestamp": "Monday, 21 June 2021 - 13:44",
       "Headline": "දින තුනක් දිවයිනේ සියළු ආර්ථික මධ්‍යස්ථාන විවෘතයි",
       "News Content": "අද, හෙට සහ අනිද්දා යන දින තුනෙහි දිවයිනේ සියළු ආර්ථික මධ්‍යස්ථාන විවෘත කිරීමට පියවර ගෙන ඇති අතර, බොහෝ ආර්ථික මධ්‍යස්ථාවලට සැලකිය යුතු එළවළු තොග ලැබී තිබෙනු දක්නට ලැබුණා.\nදඹුල්ල ආර්ථික මධ්‍යස්ථානයට එළවළු මිලදී ගැනීම සඳහා ගැනුම්කරුවන් විශාල වශයෙන් පැමිණීමත් සමඟ එළවළු වලට අධික ඉල්ලුමක් පැවතීමෙන් මිල ගණන් ඉහළ ගොස් ඇති ආකාරයක් දක්නට ලැබුණු බවයි ව්‍යාපාරිකයින් ප්‍රකාශ කළේ.\nබෝංචි, මුරුංගා, මාළු මිරිස්, කරවිල කිලෝවක තොග මිල රුපියල් 280ත්, 300ත් අතර මිලක පැවති අතර, වම්බටු, දඹල, ලීක්ස්, අමු මිරිස්, කැරට්, මෑ කරල් වැනි එළවළුවල කිලෝවක තොග මිල සටහන් වුයේ 150ත්, 200ත් අතර මිලකටයි.\nඑසේම පෑලියගොඩ මධ්‍යම මත්ස්‍ය වෙළද සංකීර්ණයට මාළු තොග ලැබීම ද අද සාමාන්‍ය පරිදි සිදුවුණා.\nතොග සහ සිල්ලර වෙළදාම් සදහා එය විවෘත වී තිබුණ ද ගැනුම්කරුවන්ගේ අඩුවක් දක්නට ලැබුණු බවයි වාර්තා වූයේ.\nමේ අතර, එන්නත්කරණ ගැටළුවක් මුල් කර ගනිමින් වැලිමඩ ප්‍රාදේශීය ලේකම් කොට්ඨාශයේ සමෘද්ධි සංවර්ධන නිලධාරීන් අද වැඩ වර්ජනයක නිරත වූ අතර ඒ හේතුවෙන් සමෘද්ධි බැංකු වෙත පැමිණි පිරිස දුෂ්කරතාවට පත්වූයේ එම බැංකු වසා දමා තිබීම හේතුවෙන්.",
       "URL": "https://www.hirunews.lk/274895/දින-තුනක්-දිවයිනේ-සියළු-ආර්ථික-මධ්‍යස්ථාන-විවෘතයි",
       "Category": "Local News",
       "Parent URL": "https://www.hirunews.lk/local-news.php?pageID=1870"
}