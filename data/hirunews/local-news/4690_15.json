{
       "Source": "hirunews",
       "Timestamp": "Friday, 27 January 2017 - 12:17",
       "Headline": "මන්ත්‍රී ඉන්දික අනුරුද්ධගෙන්, රන්ජන් රාමනායකට නඩු",
       "News Content": "තමාගේ කීර්තිනාමයට හානි සිදුකිරීම සම්බන්ධයෙන් නියෝජ්‍ය අමාත්‍ය රන්ජන් රාමනායකට එරෙහිව රුපියල් මිලියන 500 ක වන්දියක් ඉල්ලා නඩු පවරන බව පාර්ලිමේන්තු මන්ත්‍රී ඉන්දික අනුරුද්ධ පවසනවා.\nමාධ්‍ය වෙත අදහස් දක්වමින් මන්ත්‍රීවරයා කියා සිටියේ ඊයේ (26) දිනයේදී ගම්පහ - දිවුලපිටිය - දුනගහ ප්‍රදේශයේ සිදුකෙරෙන පස් කැපීමක් සම්බන්ධයෙන් සොයා බැලීමට ගිය අවස්ථාවේ නියෝජ්‍ය අමාත්‍යවරයා තමන්ගේ කීර්තිනාමයට හානි සිදුවන අයුරින් ප්‍රකාශයක් සිදුකර ඇති බවයි.\nඅදාළ පස් කැපීමේ ස්ථානයට ගිය නියෝජ්‍ය අමාත්‍ය රන්ජන් රාමනායක එහිදී ප්‍රාදේශීය ලේකම්වරිය දුරකතනයෙන් සම්බන්ධ කරගනිමින් එහි තත්ත්වය විමසා සිටියා.\nඑහිදී නියෝජ්‍ය අමාත්‍යවරයා සහ ප්‍රාදේශීය ලේකම්වරිය අතර උණුසුම් දුරකථන සංවාදයක් ඇතිවුණා.\nකෙසේ වෙතත්, තමන්ගේ කීර්තිනාමයට සිදුවු හානිය සම්බන්ධයෙන් අධිකරණයේ නඩුවක් ගොනුකරන බවයි පාර්ලිමේන්තු මන්ත්‍රී ඉන්දික අනුරුද්ධ කියා සිටියේ.\n‘‘ පාර්ලිමේන්තු මන්ත්‍රී රංජන් රාමනායක මැතිතුමා මගේ නම පාවිච්චි කරමින් ප්‍රසිද්ධියේ පාර්ලිමේන්තු මන්ත්‍රී ඉන්දික අනුරුද්ද කියන පස් හොරා විදියට මාව චෝදනාවකට ලක් කරා. මේක හැමදාම කරන්න පුළුවන් දෙයක් නෙවෙයි. මං අහනවා පාර්ලිමේන්තු මන්ත්‍රීතුමාගෙන් මේ මැතිවරණ බල ප්‍රදේශයේ මේ අවුරුදු දෙකක් පුරාවට තිබිච්ච පරිසර ව්‍යවසනයන් ගැන කොයි ආයතනයටද කාටද ලිඛිතව මේ කරුණු ඉදිරිපත් කරේ. අවුරුදු දෙකක් පුරාවට මෙතුමා දිස්ත්‍රික් සම්බන්ධීකරණ කමිටුවට ඇවිත් නෑ. ප්‍රාදේශීය සම්බන්ධීකරණ කමිටුවේ මේවා ගැන කතා කරලා නෑ, ඒකට ඇවිල්ලා නෑ. මේවා විසඳා ගන්න තියෙන රජයේ ස්ථාන තමයි ප්‍රාදේශීය සංවර්ධන කමිටුව. මේ කිසි දෙයක් දන්නේ නැතුව පස් කපපු වලකට ගිහිල්ලා, වැලි ගොඩදාපු ගගක් අයිනට ගිහිල්ලා මාධ්‍ය සංදර්ශන තියලා මේක විසදන්න බෑ. ඒ වගේම විශේෂයෙන් කියන්න  ඕනා හැකිනම් ගරු ඇමතිතුමනි ඔප්පු කරන්න ඉන්දික අනුරුද්ද පස් හොරෙක් කියලා. ඒ නිසා මගේ කීර්තිනාමයට විශාල කැලලක් වුණා. සමහරුන්ට තියෙනවා එක එක ව්‍යාපාර. හැබැයි සමහර අය ඉන්නවා පිරිමි ගණිකාවෝ විදියටත් කටයුතු කරනවා. අද ඒවා නීතිගත කරගන්න හදනවා. ඉතිං මෙහෙම නීතිගත කරගන්න අයට මේවා නීතිගත කරගන්න බැරිවුණාම මේ වගේ ගම්වලට ඇවිල්ලා මේ විදියේ කරනවා කියන එක අමුතු දෙයක් නෙවෙයි. ඒ නිසා මං අභියෝග කරනවා පැහැදිලිවම මට මේ චෝදනා තියෙනවා නම් ඔප්පු කරන්න කඩිනමින්. මම අද හෙටම මිලියන 500 ක වන්දියක් ඉල්ලලා මේක අධිකරණයට ගෙනියනවා. අධිකරණයට ගෙනිහිල්ලා මම ඔබතුමාට මිලියන 500 ක නඩුවක් දානවා අනිවාර්යෙන්ම. ’’\nමේ අතර, නියෝජ්‍ය අමාත්‍ය රන්ජන් රාමනායකගේ හැසිරීමට විරෝධය පළ කරමින් දිවුලපිටිය ප්‍රාදේශීය ලේකම් කාර්යාලයේ නිලධාරීන් එම කාර්යාලය ඉදිරිපිට අද පෙරවරුවේ විරෝධතාවයක නිරත වුණා.\nනියෝජ්‍ය අමාත්‍ය රන්ජන් රාමනායක ප්‍රාදේශීය ලේකම්වරියට දුරකථන ඇමතුම ලබාගත් ආකාරය පහතින්.",
       "URL": "https://www.hirunews.lk/153035/මන්ත්‍රී-ඉන්දික-අනුරුද්ධගෙන්-රන්ජන්-රාමනායකට-නඩු",
       "Category": "Local News",
       "Parent URL": "https://www.hirunews.lk/local-news.php?pageID=4690"
}