{
       "Source": "hirunews",
       "Timestamp": "Saturday, 05 September 2020 - 12:34",
       "Headline": "CID නිලධාරීන් ෂම්මි කුමාරරත්නට කළ බලපෑම (වීඩියෝ)",
       "News Content": "මාධ්‍යවේදී ප්‍රගීත් එක්නැළිගොඩ පැහැරගෙන ගොස් අතුරුදන් කිරීමේ සිද්ධියට අදාළව උපදෙස් දෙනු ලැබුවේ හිටපු ආරක්ෂක ලේකම්, වත්මන් ජනාධිපති ගෝඨාභය රාජපක්ෂ මහතා බව පවසන්නැයි අපරාධ පරීක්ෂණ දෙපාර්තමේන්තුවේ නිලධාරීන් තමාට අවස්ථා ගණනාවකදී බලපෑම් කළ බව කර්නල් ෂම්මි කුමාරරත්න මහතා අනාවරණයක් සිදුකළා.\nඔහු මේ බව සඳහන් කළේ දේශපාලන පළිගැනීම් පිළිබඳ සොයා බලන ජනාධිපති පරීක්ෂණ කොමිසම හමුවේ සාක්ෂි ලබාදෙමින්.\nයහපාලන රජය සමයේ තමාට දේශපාලන පළිගැනීම් සිදුව ඇති බවට රාජ්‍ය බුද්ධි අධ්‍යක්ෂ මණ්ඩලයේ කර්නල් ෂම්මි කුමාරරත්න කර ඇති පැමිණිල්ලකට අදාළව සාක්ෂි ලබාදීම සඳහා ඔහු ඊයේ ඒ සම්බන්ධයෙන් විමර්ශනය කෙරෙන ජනාධිපති පරීක්ෂණ කොමිසම හමුවේ පෙනී සිටියා.\nඑහිදී ඔහු සඳහන් කළේ අපරාධ පරීක්ෂණ දෙපාර්තමේන්තුවේ හිටපු අධ්‍යක්ෂ ශානි අබේසේකර යහපාලන රජයෙන් හිමිව තිබූ අසීමිත බලය පාවිච්චි කරමින් යුද හමුදා බුද්ධි අංශය අඩපන කිරීමට මෙන්ම රාජපක්ෂවරුන් නැවත බලයට පැමිණීම වළැක්වීම සඳහා දැඩිව ක්‍රියාකළ බවයි.\nපාර්ලිමේන්තු මන්ත්‍රී රංජන් රාමනායක හා ශානි අබේසේකර විවිධ නඩු සම්බන්ධයෙන් සාකච්ඡා කරන හඬ පටයක්ද එහිදී කොමිසම හමුවේ වාදනය කෙරුණා.\nමෙහිදී ෂම්මි කුමාරරත්න මහතා වැඩිදුරටත් කියා සිටියේ 2020 ජනාධිපතිවරණයට මසක කාලයක් තිබියදී තමාව අපරාධ පරීක්ෂණ දෙපාර්තමේන්තුවට කැඳවූ බවයි.",
       "URL": "https://www.hirunews.lk/249470/cid-නිලධාරීන්-ෂම්මි-කුමාරරත්නට-කළ-බලපෑම-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2475"
}