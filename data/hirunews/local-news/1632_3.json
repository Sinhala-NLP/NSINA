{
       "Source": "hirunews",
       "Timestamp": "Wednesday, 13 October 2021 - 10:41",
       "Headline": "ගුරු - විදුහල්පති වර්ජනය අඛණ්ඩව (වීඩියෝ)",
       "News Content": "සාකච්ඡාවකින් අනතුරුව ගුරු හා විදුහල්පති වෘත්තීය සමිති මාර්ගගත වර්ජනය අඛණ්ඩව සිදු කිරීමට තීරණය කර තිබෙනවා.\nඒ අද පැවති සාකච්ඡාවකින් අනතුරුවයි.\nමෙම සාකච්ඡාව සඳහා වෘත්තීය සමිති 31ක් සහභාගි වුණා.\nමේ අතර,වැටුප් ගැටලුව මුල් කර ගනිමින් මාස 3කට අධික කාලයක් ඔන්ලයින් පන්ති වර්ජනයේ නිරත ගුරු - විදුහල්පති වෘත්තීය සමිති ඊයේ දහවල් අග්‍රාමාත්‍ය මහින්ද රාජපක්ෂ සමඟ අරලියගහ මන්දිරයේදී සාකච්ඡාවක් පවත්වනු ලැබුවා.\nඑහිදී වැටුප් විෂමතාව අදියර දෙකකින් මුළුමනින්ම විසදීමට කටයුතු කරන බව අග්‍රාමාත්‍ය මහින්ද රාජපක්ෂ වෘත්තීය සමිති වෙත  දැනුම් දී තිබෙනවා.\nවැටුප් විෂමතා ගැටලුව සම්බන්ධයෙන් සොයා බැලීමට පත් කළ අමාත්‍ය කමිටුව යෝජනා කළ විසදුමට අනුව විෂමතා දුරලීම සදහා ගුරු විදුහල්පතිවරුන්ගේ වැටුපට එකතු කළ යුතු මුදල තුනකට බෙදා ඉන් එක් කොටසක් 2022 ජනවාරියේදී ලබාදීමටත්, ඉතිරි කොටස් දෙක 2023 ජනවාරියේදී එකවර ලබාදීමටත් රජයේ පාර්ශවයේ අවසන් විසඳුම ලෙස යෝජනා කර තිබුණා.\nඑහෙත් වෘත්තීය සමිති ඉල්ලා ඇත්තේ, එකවර එම විෂමතාව දුරලීමට පියවර ගන්නා ලෙසටයි.\nකෙසේ වෙතත් රටේ පවතින තත්ත්වය හමුවේ ඊට එකවර විසදුම් ලබාදිය නොහැකි බව රජයේ පාර්ශවයෙන් දැනුම් දී තිබෙනවා.",
       "URL": "https://www.hirunews.lk/284857/ගුරු-විදුහල්පති-වර්ජනය-අඛණ්ඩව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1632"
}