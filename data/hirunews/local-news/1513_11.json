{
       "Source": "hirunews",
       "Timestamp": "Monday, 06 December 2021 - 16:26",
       "Headline": "'කොස් උරුමයක පුනරුදය  කොස් සහ කොස් ආශ්‍රිත නිෂ්පාදන ප්‍රචලිත කිරීමේ ජාතික ව්‍යාපෘතිය ඇරඹෙයි",
       "News Content": "කර්මාන්ත අමාත්‍යංශය සහ ඊට අනුබද්ධ ජාතික ව්‍යවසාය සංවර්ධන අධිකාරිය(NEDA) විසින්  'කොස් උරුමයක පුනරුදය' නමින් කොස් සහ කොස් ආශ්‍රිත නිෂ්පාදන ප්‍රචලිත කිරීමේ ජාතික ව්‍යාපෘතිය අරඹනු ලැබුවා.\nඅද(06)දින මෙම ජාතික ව්‍යාපෘතියෙහි සමාරම්භක උළෙල බත්තරමුල්ල, 'අපේ ගම' පරිශ්‍රයේදී කර්මාන්ත අමාත්‍ය විමල් වීරවංශගේ  ප්‍රධානත්වයෙන් පැවතුණා.\nමෙහිදී අදහස් දැක්වූ කර්මාන්ත අමාත්‍ය විමල් වීරවංශ  පෙන්වා දුන්නේ රටෙහි ආහාර සංස්කෘතිය නිසිමගට ගැනීමේදී කොස් ආශ්‍රිත නිෂ්පාදන ප්‍රචලිත කිරීම ඊට ඉමහත් රුකුලක් වන බවයි.\nනළු නිළියන්, ජනප්‍රිය ක්‍රීඩකයන් ඇතුළු ප්‍රසිද්ධ පුද්ගලයන් වැනි සමාජයට බලපෑමක් කරන ප්‍රසිද්ධ පිරිස් අගය එකතු කළ, කොස් ආශ්‍රිත නිෂ්පාදන ප්‍රචලිත කිරීමට ස්වේච්ඡාවෙන් ඉදිරිපත් වන්නේ නම් අගය කරන බව අමාත්‍යවරයා සඳහන් කළා.\nඑසේම, වර්තමානයේ මෙරට රූපවාහිනී නාලිකාවල උදා වරුවේ විකාශයන් 'දරුවන් මරන - මව්වරුන් පිස්සු වට්ටන' වරුවක් වී ඇති බවත්, එම වරුවෙන් එක් පැයක් හෝ මෙරට ආහාර සංස්කෘතිය නිසි මගට ගැනීම අරමුණු කරගත් කොස් ආශ්‍රිත නිෂ්පාදන ප්‍රචලිත කිරීම වෙනුවෙන් යෙදවීමට හැකි නම් ඉදිරිපත් වන්නැයි අමාත්‍යවරයා මෙරට රූපවාහිනී නාලිකාවලින් ඉල්ලා සිටියා.\nකොස් ආශ්‍රිත පර්යේෂණ රැසක නියැලෙමින් කොස් ආශ්‍රිත නිෂ්පාදන ප්‍රචලිත කිරීමේ අනගි මෙහෙවරක යෙදී සිටින මොරටුව විශ්වවිද්‍යාලයේ ජ්‍යෙෂ්ඨ කථිකාචාර්ය ආචාර්ය සුගත් රෝහිත මෙහිදී සමාරම්භක උළෙල ඇමතූ අතර කර්මාන්ත අමාත්‍යාංශයේ ලේකම් විශ්‍රාමික ජෙනරාල් දයා රත්නායක ද අදහස් දක්වනු ලැබුවා.\n'කොස් උරුමයක පුනරුදය' තේමා ගීතය එළි දැක්වීම, 'KOS Heritage' නමින් ෆේස්බුක් පිටුවක් සහ යූ ටියුබ් චැනලයක් එළි දැක්වීම හා ව්‍යාපෘතියෙහි 'ඉදිරි දැක්ම'  ඇතුළත් සමරු කලාපය අමාත්‍ය විමල් වීරවංශ වෙත පිළිගැන්වීම ද මෙහිදී සිදු වුණා.\nඑසේම, මෙම ව්‍යාපෘතිය වෙනුවෙන් සිය සම්පත් දායකත්වය ලබා දෙන විශ්වවිද්‍යාල ආචාර්යවරු ඇතුළු අනෙකුත් පිරිසට තිළිණ හා සහතික පත් ප්‍රදානය සහ කොස් පැළ සංකේතාත්මකව බෙදාදීම ද අමාත්‍යවරයා අතින් සිදු කරනු ලැබුවා.",
       "URL": "https://www.hirunews.lk/290199/කොස්-උරුමයක-පුනරුදය-කොස්-සහ-කොස්-ආශ්‍රිත-නිෂ්පාදන-ප්‍රචලිත-කිරීමේ-ජාතික-ව්‍යාපෘතිය-ඇරඹෙයි",
       "Category": "Local News",
       "Parent URL": "https://www.hirunews.lk/local-news.php?pageID=1513"
}