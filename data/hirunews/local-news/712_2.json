{
       "Source": "hirunews",
       "Timestamp": "Thursday, 24 November 2022 - 16:45",
       "Headline": "මිනිස් ජාවාරමට සම්බන්ධ මහමොළකරු තවදුරටත් රිමාන්ඩ් - රාජ්‍ය තාන්ත්‍රික නිලධාරියෙකුටත් වැඩ වරදියි (වීඩියෝ)",
       "News Content": "ඕමානයේ මිනිස් ජාවාරමට සම්බන්ධ බවට චෝදනා එල්ලවූ ඕමානයේ ශ්‍රී ලංකා තානාපති කාර්යාලයේ තෙවැනි ලේකම් ඊ. කුෂාන් නැමැත්තාගේ රාජතාන්ත්‍රික ගමන් බලපත්‍රය විදේශ කටයුතු අමාත්‍යංශය විසින් අවලංගු කර තිබෙනවා.\nපසුගියදා ඕමානයේ සිට මෙරටට පැමිණි කාන්තාවක් ඊ. කුෂාන් නැමැත්තාට චෝදනා එල්ලකරමින් ප්‍රකාශ කළේ ඔහු විසින් තමාට බලහත්කාරකම් කළ බවටයි.\nකෙසේ වෙතත් තානාපති කාර්යාලයේ තෙවැනි ලේකම් ඊ. කුෂාන් අද යළිත් වරක් ඕමානයේ සිට අදහස් දක්වමින් හිරු ප්‍රවෘත්ති අංශයට ප්‍රකාශ කළේ තමන් එම චෝදනා ප්‍රතික්ෂේප කරන බවයි.\nඑමෙන්ම රැකියා සඳහා ඕමානයට ගොස් සිටින කාන්තාවන් ලිංගික කටයුතු සඳහා අලෙවි කිරීමේ ජාවාරමට සම්බන්ධ අත්අඩංගුවට ගත් ප්‍රධාන සැකකරු ලබන මස 08 වනදා දක්වා යළි රක්ෂිත බන්ධනාගාර ගතකර තිබෙනවා.\nඒ ඊට අදාළ නඩුව අද මීගමුව අතිරේක මහේස්ත්‍රාත් දර්ශිමා ප්‍රේමරත්න හමුවේ කැඳවූ අවස්ථාවේදීයි.\nඕමාන මිනිස් ජාවාරම සම්බන්ධයෙන් හිරු ප්‍රවෘත්ති අංශය සිදුකළ අනාවරණයෙන් පසුව ප්‍රධාන සැකකාර මොහොමඩ් රිස්වි මොහොමඩ් ඉන්ෆාසා නැමැත්තා පසුගිය 19 වනදා අත්අඩංගුවට ගනු ලැබුවේ කටුනායක ගුවන්තොටුපළේදීයි.\nඑමෙන්ම ඔහුගේ නියෝජිත උප තැරැව්කරුවෙකුද පසුගිය ඉරිදා අවිස්සාවේල්ල - පුවක්පිටිය ප්‍රදේශයේදී අත්අඩංගුවට ගනු ලැබුවා.\nඔහු ද ලබන මස පළමුවනදා දක්වා රක්ෂිත බන්ධනාගාර ගතවයි පසුවන්නේ.\nමීට අමතරව කාන්තාවන් ලිංගික කටයුතු සඳහා අලෙවි කිරීමේ ජාවාරමට සම්බන්ධ තැරැව්කාරියක්ද අත්අඩංගුවට ගෙන පසුව ඇප මත මුදා හැරුණා.",
       "URL": "https://www.hirunews.lk/321173/මිනිස්-ජාවාරමට-සම්බන්ධ-මහමොළකරු-තවදුරටත්-රිමාන්ඩ්-රාජ්‍ය-තාන්ත්‍රික-නිලධාරියෙකුටත්-වැඩ-වරදියි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=712"
}