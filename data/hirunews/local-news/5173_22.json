{
       "Source": "hirunews",
       "Timestamp": "Thursday, 11 February 2016 - 12:30",
       "Headline": "නිවසින් අතුරුදන්වු 17 හැවිරිදි දැරිය ගණිකා සේවයේ",
       "News Content": "බාලවයස්කාර දැරියන් බලහත්කාරයෙන් රඳවාගෙන ඔවුන් ගණිකා වෘත්තියේ යෙදවීමේ ජාවාරමක් මහනුවර පොලිසිය විසින් වටලා තිබෙනවා.\nමහනුවර ළමා හා කාන්තා කාර්යාංශය වෙත පැමිණි පුද්ගලයකු පැමිණිලි කර ඇත්තේ මාස 3 කට පෙර නිවසින් අතුරුදන්වු තම 17 හැවිරිදි දැරිය මහනුවර ප්‍රදේශයේ ගණිකා නිවාසයක සිටින බවට තොරතුරු ලැබී ඇති බවයි.\nඑම තොරතුරු මත මහනුවර පොලිසිය අදාළ ස්ථානයට ගොස් කල විමර්ශණයකදී රහසිගත කාමරයක රඳවා සිටි බාල වයස්කාර දැරිය මෙන්ම ගණිකා වෘත්තියේ යොදවා සිටි 30 හැවිරිදි කාන්තාවක් ද හමුවී තිබෙනවා.\nඅදාළ දැරියගේ සහ කාන්තාවගේ පහස ලබාගැනීමට පැමිණ සිටි තරුණයන් දෙදෙනෙකු සහ අදාළ ගණිකා නිවාසය කළමණාකරණය කල පුද්ගලයා ද අත්අඩංගුවට පත්වී ඇති බවයි අප වාර්තාකරු සඳහන් කලේ.\nඅත්අංඩගුවට පත්වු දැරිය පොලිසිය හමුවේ ප්‍රකාශකර ඇත්තේ මහනුවරදී හඳුනාගත් කාන්තාවක් රැකියාවක් ලබාදෙන මුවාවෙන් තමා මෙම ස්ථානයට රැගෙන ආ බවයි.\nඅනතුරුව එහි සිටි පිරිස් තමාට තර්ජනය කර බලහත්කාරයෙන් ගණිකා වෘත්තියේ යොදවා මහා පරිමාණයෙන් මුදල් ලබාගත් බවටයි ඇය හෙළිකර ඇත්තේ.\nපසුගිය දිනක තම පහස ලබාගැනීමට පැමිණි පුද්ගලයකුට තමාට අත්ව ඇති ඉරනම පිළිබඳ හෙළි කිරීමෙන් පසු ඔහු මාර්ගයෙන් තම පියාට තොරතුරු ලබාදුන් බව ද අදාළ 17 හැවිරිදි දැරිය ප්‍රකාශකර තිබෙනවා.\nඇය අවස්ථා කිහිපයකදී මෙම ස්ථානයෙන් පළායාමට උත්සාහ කල ද එම ස්ථානයේ ඇති දැඩි රැකවල් හමුවේ එම උත්සාහයන් අසාර්ථක වී තිබෙනවා.\nමීට පෙර ද මෙම ගණිකා නිවාසයේ බාලවයස්කාර දැරියන් ගණිකා සේවයේ යොදවා ඇතැයි තොරතුරු ලැබී අතර ඒ සම්බන්ධයෙන් මහනුවර පොලිසිය විමර්ශණ මෙහෙයවනවා.",
       "URL": "https://www.hirunews.lk/125972/නිවසින්-අතුරුදන්වු-17-හැවිරිදි-දැරිය-ගණිකා-සේවයේ",
       "Category": "Local News",
       "Parent URL": "https://www.hirunews.lk/local-news.php?pageID=5173"
}