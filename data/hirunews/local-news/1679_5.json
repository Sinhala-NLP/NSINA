{
       "Source": "hirunews",
       "Timestamp": "Monday, 20 September 2021 - 19:23",
       "Headline": "වෙළඳසැල් විවෘත කලහැකි තත්ත්වයක් තවමත් නැතැයි සෞඛ්‍ය අමාත්‍යංශය කියයි  (වීඩියෝ)",
       "News Content": "කොරෝනා වෛරසය ආසාදනය වීමෙන් අනතුරුව දිය නෑමෙන් හෝ ඇඟපත සේදීමෙන් වැළකී සිටීමේ අවශ්‍යතාවයක් නොමැති බව කොළඹ වෛද්‍ය පීඨයේ අධ්‍යාපනය පිළිබඳ මහාචාර්ය ඉන්දික කරුණාතිලක පවසනවා.\nනියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් කියා සිටියේ අනෙකුත් වෙළඳසැල් විවෘත කිරීමට තරම් තත්ත්වයක් රට තුල නොමැති බවයි.\nකොරෝනා ව්‍යාප්තියේ අඩුවක් මේ වනවිට දක්නට ලැබෙන බව කොවිඩ් රෝග පාලන රාජ්‍ය අමාත්‍ය විශේෂඥ වෛද්‍ය වෛද්‍ය සුදර්ශනී ප්‍රනාන්දුපුල්ලේ ප්‍රකාශ කළා.\nමේ අතර, නිරෝධායන ඇඳිරි නීතිය ඉවත් කිරීමට පෙර මත්පැන් අලෙවියට අවසර ලබාදීම පිළිබඳව ශ්‍රී ලංකා වෛද්‍ය සම්මේලනය ද සිය අවධානය යොමු කර තිබෙනවා.\nඒ සම්බන්ධයෙන් මුදල් අමාත්‍ය බැසිල් රාජපක්ෂ වෙත ලිපියක් යොමු කරමින් වෛද්‍ය සම්මේලනය සඳහන් කළේ එම පියවර කොරෝනා වසංගතයෙන් වෙහෙසකාරී වී සිටින සෞඛ්‍ය ක්ෂේත්‍රයට අතිරේක බරක් පටවා ඇති බවයි.\nමත්පැන් අලෙවිසැල් අසල එක්රැස් වන ජනතාව මගින් කොරෝනා ව්‍යාප්තිය ඉහළ යන අතරම මත්පැන් භාවිතයෙන් සිදුවන සෞඛ්‍යමය සහ සමාජමය හානි පිළිබඳවද ශ්‍රී ලංකා වෛද්‍ය සම්මේලනය බලධාරීන්ගේ අවධානය යොමු කරනවා.\nමෙම කරුණු සැලකිල්ලට ගෙන මත්පැන් අලෙවිය වහාම නතර කරන ලෙස මෙන්ම අන්තර්ජාලය හරහා මත්පැන් අලෙවියට අවසර ලබා නොදෙන ලෙසද ඔවුන් ඉල්ලීමක් කරනවා.\nඅද දිනයේ මේ දක්වා කොරෝනා ආසාදිතයින් 836 දෙනෙකු වාර්තා වී තිබෙනවා. ඒ සමඟ මෙරට සමස්ත ආසාදිතයින් සංඛ්‍යාව 505,327 ක් දක්වා ඉහළ ගියා.\nමේ අතර, ඊයේ සිදුවූ තවත් කොරෝනා මරණ 93 ක් අද සෞඛ්‍ය සේවා අධ්‍යක්ෂ ජනරාල්වරයා තහවුරු කළා.\nඒ අතර වයස අවුරුදු 60 ට වැඩි පුද්ගලයින් 68 දෙනෙකු වන අතර, අවුරුදු 30 ත්, 59 ත් අතර පුද්ගලයින් 24 දෙනෙකු වනවා.\nමියගිය පුද්ගලයින් අතර වයස අවුරුදු 30 ට අඩු එක් පුද්ගලයෙකුද වන බවයි රජයේ ප්‍රවෘත්ති දෙපාර්තමේන්තුව නිවේදනය කළේ. මේ වනවිට මෙරට සිදුව ඇති සමස්ත කොරෝනා මරණ සංඛ්‍යාව 12,218 ක්.",
       "URL": "https://www.hirunews.lk/282766/වෙළඳසැල්-විවෘත-කලහැකි-තත්ත්වයක්-තවමත්-නැතැයි-සෞඛ්‍ය-අමාත්‍යංශය-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1679"
}