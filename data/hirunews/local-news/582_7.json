{
       "Source": "hirunews",
       "Timestamp": "Tuesday, 24 January 2023 - 13:31",
       "Headline": "හෘද රෝගීන්ට අවශ්‍ය  එන්නත් මාත්‍රා මිල දී ගැනීමට ලංසු කැඳවීමට කැබිනට් අනුමැතිය",
       "News Content": "හෘද රෝගීන්ගේ ප්‍රතිකාර සඳහා භාවිත කරන එනොක්සපාරින් සෝඩියම් මිල දී ගැනීම සඳහා ඉන්දියානු නිෂ්පාදකයින් සහ සැපයුම්කරුවන්ගෙන් ලන්සු කැඳවීමට කැබිනට් අනුමැතිය හිමිව තිබෙනවා.\nඒ අනුව එන්නත් මාත්‍රා 80,000ක් මිල දී ගැනීමට නියමිතයි.\nඑමෙන්ම කොළඹ ගුවන් ගමන් තොරතුරු කලාපයට ඉහළින් පියාසර කරන ජාත්‍යන්තර ගුවන් ගමන් සඳහා අය කරන ගුවන් ගමන් සංතරණ ගාස්තු සංශෝධනය කිරීමට කැබිනට් අනුමැතිය හිමිවුණා.\n1985 වර්ෂයෙන් පසුවයි එම ගාස්තු සංශෝධනය කිරීමට සීමාසහිත ගුවන්තොටුපල සහ ගුවන් සේවා සමාගම තීරණය කර තිබුණේ.\nඒ අනුව, ලබන මස පළවැනිදා සිට කොළඹ ගුවන් ගමන් තොරතුරු කලාපයට ඉහළින් පියාසර කරන ජාත්‍යන්තර ගුවන් ගමන් සඳහා ගුවන් ගමන් සංතරණ ගාස්තු සංශෝධනය කෙරෙන බවයි කැබිනට් මාධ්‍ය ප්‍රකාශක අමාත්‍ය බන්දුල ගුණවර්ධන ප්‍රකාශ කළේ.\nතවද දකුණු ආසියානු වානිජ හා සේවා සැපයුම් කේන්ද්‍රස්ථාන ව්‍යාපෘතියට ඇමෙරිකානු ඩොලර් බිලියන 150ක ආයෝජනයක් සහිතව එහි පළමු අදියර ක්‍රියාත්මක කිරීමට අමාත්‍ය මණ්ඩල අනුමැතිය හිමව තිබෙනවා.\nකොළඹ දකුණු වරායට අයත් බැටන්බර්ග් ප්‍රදේශය සහ බ්ලූමැන්ඩල් ප්‍රදේශය යන සේවා සැපයුම් ප්‍රදේශ රාජ්‍ය පෞද්ගලික හවුල්කාරිත්වය යටතේ දියුණු කළ හැකි ප්‍රදේශ ලෙස හඳුනාගෙන තිබුණා.\nඅමාත්‍ය මණ්ඩලය විසින් පත් කරන ලද සාකච්ඡා සම්මුති කමිටුවක් ඉදිරිපත් කර ඇති නිර්දේශ මත පදනම්ව යෝජිත ව්‍යාපෘතිය චයිනා මර්චන්ට් පෝට් සමාගම කොළඹ ජාත්‍යන්තර බහාලු පර්යන්ත සමාගම, ශ්‍රී ලංකා වරාය අධිකාරිය අතර රාජ්‍ය පෞද්ගලික හවුල්කාරිත්ව ව්‍යාපෘතියක් වශයෙන් මෙය ක්‍රියාත්මකයි.",
       "URL": "https://www.hirunews.lk/325771/හෘද-රෝගීන්ට-අවශ්‍ය-එන්නත්-මාත්‍රා-මිල-දී-ගැනීමට-ලංසු-කැඳවීමට-කැබිනට්-අනුමැතිය",
       "Category": "Local News",
       "Parent URL": "https://www.hirunews.lk/local-news.php?pageID=582"
}