{
       "Source": "hirunews",
       "Timestamp": "Tuesday, 24 January 2023 - 15:52",
       "Headline": "වසර දෙකක් සඳහා ණය ගෙවන්න එපා - චීන අපනයන-ආනයන බැංකුව",
       "News Content": "ශ්‍රී ලංකාවේ ණය වසර දෙකකට අත්හිටුවීමට චීන එක්සිම් බැංකුව කැමැත්ත පළ කර තිබෙනවා.\nරොයිටර් පුවත් සේවය වාර්තා කළේ ශ්‍රී ලංකාවේ ඉල්ලීම මත චීනය එම යෝජනාව ඉදිරිපත් කර ඇති බවයි.\nඒ අනුව ජාත්‍යන්තර මූල්‍ය අරමුදලෙන් ඇමරිකානු ඩොලර් බිලියන 2.9 ක ණය ගැනීමටද චීනය සහය ලබාදෙන බව සඳහන් කර ඇතැයි අදාළ වාර්තාවේ වැඩිදුරටත් සඳහන්.\nමේ අතර ජාත්‍යන්තර මූල්‍ය අරමුදල විසින් ඉදිරිපත් කරන ලද ප්‍රතිසංස්කරණ සඳහා කිසිදු බේදයකින් තොරව උපරිම සහය ලබාදෙන බව රජයේ මුදල් කාරක සභාව පවසනවා.\nඑහි සභාපති පාර්ලිමේන්තු මන්ත්‍රී ආචාර්ය හර්ෂ ද සිල්වා සඳහන් කළේ මහ බැංකුව විසින් ක්‍රියාත්මක කරනු ලබන ප්‍රතිසංස්කරණ වෙනුවෙන් අපක්ෂපාතීව උපරිම සහය ලබාදෙන බවයි.\nමේ අතර ශ්‍රී ලංකාව ණය ප්‍රතිව්‍යුහගතකරණය සම්බන්ධයෙන් සහය දෙන බවට ඉන්දියාව නිල වශයෙන් දැනුම්දී ඇති බව ජාත්‍යන්තර මූල්‍ය අරමුදල තහවුරු කළා.\nඑසේම මහ බැංකු අධිපති ආචාර්ය නන්දලාල් වීරසිංහ ශ්‍රී ලංකා වානිජ මණ්ඩලයේ අද පැවති විශේෂ සාකච්ඡාවකදී කියා සිටියේ ඉන්දියාව සමඟ සාර්ථක සාකච්ඡා මාලාවක් පැවැත්වූ බවයි.",
       "URL": "https://www.hirunews.lk/325784/වසර-දෙකක්-සඳහා-ණය-ගෙවන්න-එපා-චීන-අපනයන-ආනයන-බැංකුව",
       "Category": "Local News",
       "Parent URL": "https://www.hirunews.lk/local-news.php?pageID=581"
}