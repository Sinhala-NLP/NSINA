{
       "Source": "hirunews",
       "Timestamp": "Monday, 21 August 2023 - 15:08",
       "Headline": "යතුරුපැදි - ටිපර් රථ ගැටුමකින් මවක් සහ දියණියක් මරුට (වීඩියෝ)",
       "News Content": "අනුරාධපුර - විලච්චිය මාර්ගයේදී අද (21) දහවල්  ටිපර් රථයක් හා යතුරුපැදියක් එකිනෙක ගැටීමෙන් සිදු වූ රිය අනතුරකින් එකම පවුලේ මවක් හා දියණියක් ජීවිතක්ෂයට පත් වී තිබෙනවා.\nමෙලෙස ජීවිතක්ෂයට පත්ව ඇත්තේ රාජාංගණය, දාහතර කොළනියේ පදිංචිව සිටි අවුරුදු 36ක දෙදරු මවක් හා අවුරුදු 9ක ඇයගේ දියණියක්.\nජීවිතක්ෂයට පත් මෙම දෙදරු මව රාජාංගණය ප්‍රදේශයේ විද්‍යාලයක ගුරුවරියක් වන බව අනුරාධපුර පොලිසිය පවසනවා.\nමිය ගිය අයගේ ඥාතීන් පැවසුවේ ජිවිතක්ෂයට පත් මෙම දෙදරු මවගේ සැමියා විදේශගතව සිටින බවයි.\nඅනුරාධපුර, ජයන්ති මාවත ඔස්සේ ජයන්ති වටරවුම දෙසට ධාවනය වෙමින් තිබූ යතුරුපැදිය පිටුපසින් පැමිණි ටිපර් රථයක ගැටීමෙන් මෙම අනතුර සිදුව ඇති බවයි පොලිසිය පැවසුවේ.\nමෙම අනතුරින් පසුව එම ස්ථානයේ ගමන්ගත් පුද්ගලයන් විසින් බරපතළ තුවාල ලැබූ දෙදෙනා කඩිනමින් අනුරාධපුර ශික්ෂණ රෝහලට ඇතුළත් කිරීමට කටයුතු කර තිබෙනවා.\nඅනුරාධපුර පොලිස් රථවාහන අංශයේ නිලධාරීන් පැවසුවේ තුවාලකරුවන් රෝහල්ගතකරන විටත් ජීවිතක්ෂයට පත්ව සිටි බවයි.\nමේ වන විට ටිපර් රථයේ රියැදුරු හා එම ටිපර් රථය අත්අඩංගුවට ගෙන ඇති අතර සැකකරු වැඩිදුර විමර්ශනවලින් අනතුරුව අධිකරණයට ඉදිරිපත් කිරීමට නියමිතයි.\nමෙම අනතුර සම්බන්ධයෙන් වැඩිදුර පරීක්ෂණ අනුරාධපුර පොලිසිය විසින් සිදු කරනු ලබනවා.",
       "URL": "https://www.hirunews.lk/345589/යතුරුපැදි-ටිපර්-රථ-ගැටුමකින්-මවක්-සහ-දියණියක්-මරුට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=83"
}