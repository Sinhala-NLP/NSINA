{
       "Source": "hirunews",
       "Timestamp": "Saturday, 25 February 2023 - 14:19",
       "Headline": "පන්සල වැහෙන්න කලින් හිමි නමක් දෙන්න (වීඩියෝ)",
       "News Content": "ගමේ විහාරස්ථානයට හිමිනමක් ලබා දෙන ලෙස ඉල්ලා උද්ඝෝෂණයක නිරත වූ ගම්වැසියන් පිරිසක් පිළිබඳව පොළොන්නරුව, ලංකාපුර තල්පොත ප්‍රදේශයෙන් වාර්තා වනවා.\nඔවුන් පවසන්නේ හිමිනමක් නොමැති වීම හේතුවෙන් විහාරස්ථානය විනාශ මුඛයට යමින් පවතින බවයි.\nපොළොන්නරුව දිස්ත්‍රික්කයේ ලංකාපුර ප්‍රාදේශීය ලේකම් කොට්ඨාසයේ පිහිටි ශ්‍රී සම්බුද්ධ ජයන්ති විහාරය 1950 දශකයේදී ආරම්භ කෙරෙන්නේ මෙම ප්‍රදේශයේ ගොවි ජනපද ආරම්භ කිරිමත් සමඟයි.\nදහම් පාසලක්, මරණාධාර සමිතියක් ඇතුළු සුබසාධක කටයුතු රැසක් මෙම විහාරස්ථානය හරහා දිගුකලක් ප්‍රදේශවාසින්ට හිමිවූයේ එහි වැඩසිටි හිමිවරුන් විශාල පිරිසකගේ දායකත්වයෙන්.\nනමුත් වසරකට ආසන්න කාලයක සිට ශ්‍රී සම්බුද්ධ ජයන්ති බෞද්ධ මධ්‍යස්ථාන විහාරයේ භාරකාර හිමිනමක් නොමැතිකමින් දිගු ඉතිහාසයකට හිමිකම් කියන මෙම විහාරය විනාශ මුඛයට යමින් පවතින බවයි ප්‍රදේශවාසීන් පෙන්වා දෙන්නේ.\nමෙම පසුබිම හමුවේ ප්‍රදේශයේ බෞද්ධ දරුවන්ගේ වසර ගණනාවක සිට ඉගෙනුම ලැබූ දහම් පාසල වැසී ගොස් තිබෙනවා.\nප්‍රදේශාවසීන් පවසන්නේ විහාරස්ථානයේ හිමිනමක් නොමැති වීම හේතුවෙන් ගමේ සිල් සමාදන් වීම, දානමය පුණ්‍ය කර්ම, පාංශූකූල කටයුතු සඳහා වෙනත් දුර බැහැර විහාරස්ථාන වෙත යාමට සිදුව ඇති බවයි.\nසිය විහාරස්ථානය වෙත කඩිනමින් භාරකාර හිමිනමක් යොමු කරන ලෙසට ඉල්ලා සිටින තල්පොත, බෞද්ධාර්ථ ගම්මානයේ වැසියන් මෙලෙස විරෝධතාවක ද නිරත වූයේ සිය ගැටලුව බලධාරින්ගේ අවධානයට යොමු කිරීමේ අරමුණින්.",
       "URL": "https://www.hirunews.lk/328283/පන්සල-වැහෙන්න-කලින්-හිමි-නමක්-දෙන්න-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=514"
}