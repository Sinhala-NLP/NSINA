{
       "Source": "hirunews",
       "Timestamp": "Tuesday, 03 January 2023 - 15:15",
       "Headline": "ගාස්තු ඉහළ දැමීමේ යෝජනාව ඉවත දමන්නැයි විදුලි ඉංජිනේරුවන්ගෙන් ඉල්ලීමක්",
       "News Content": "කැබිනට් මණ්ඩලයට ඉදිරිපත් කර ඇති විදුලි ගාස්තු ඉහළ දැමීමේ යෝජනාව ඉවත දමන ලෙස විදුලිබල මණ්ඩලයේ ඉංජිනේරු සංගමය ඉල්ලා සිටිනවා.\nවිදුලිබල පනත සහ ස්වාධීන කොමිෂන් සභා මඟහරිමින් ඉදිරිපත් වූ අදාළ යෝජනාවට විරෝධතා එල්ලවීම හේතුවෙන් එය ඉදිරි කැබිනට් මණ්ඩලයට කල්ගිය බවයි එහි සභාපති නිහාල් වීරරත්න අද (03) කොළඹ දී පැවති මාධ්‍ය හමුවකට එක්වෙමින් කියා සිටියේ.\nමේ අතර විදුලිබල අමාත්‍ය කංචන විජේසේකර ට්විටර් පණිවුඩයක් නිකුත් කරමින් ලංකා විදුලිබල මණ්ඩලය පසුගිය ඔක්තෝම්බර් සහ නොවැම්බර් මාසවල දී මෙහෙයුම් ලාභයක් ලබා ඇති බවට මහජන උපයෝගීතා කොමිසම සිදුකළ ප්‍රකාශයකට ප්‍රතිචාර දක්වා තිබෙනවා.\nඑමඟින් අමාත්‍යවරයා පෙන්වා දෙන්නේ 2017 වසරේ සිට 2022 දක්වා සෑම වසරකම ජල විදුලි උත්පාදනය ඉහළ යෑම හේතුවෙන් යම් කාලසීමාවල දී විදුලිබල මණ්ඩලය මෙහෙයුම් ලාභයක් උපයා ඇති බවයි.\nකෙසේ වෙතත් එය පසුගිය අගෝස්තුවේ සිදුකළ විදුලි ගාස්තු සංශෝධනය හේතුවෙන් සිදුවූවක් නොවන බවයි අමාත්‍යවරයා පවසන්නේ.\nමේ අතර විදුලි ගාස්තු සංශෝධනය කිරීමට සිදුව ඇත්තේ ණය ප්‍රතිව්‍යුහ ගතකර ජාත්‍යන්තර විශ්වාසය දිනාගැනීමට ජාත්‍යන්තර මූල්‍ය අරමුදල ලබා දී ඇති කොන්දේසිවලට අනුව කටයුතු කිරීමට සිදුවීම නිසා බව අමාත්‍ය නිමල් සිරිපාල ද සිල්වා ප්‍රකාශ කළා.",
       "URL": "https://www.hirunews.lk/324189/ගාස්තු-ඉහළ-දැමීමේ-යෝජනාව-ඉවත-දමන්නැයි-විදුලි-ඉංජිනේරුවන්ගෙන්-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=626"
}