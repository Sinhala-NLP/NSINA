{
       "Source": "hirunews",
       "Timestamp": "Sunday, 28 August 2022 - 13:41",
       "Headline": "එක්ස්ප්‍රස් පර්ල් ගොඩගැනීමත් චීන සමාගමකට",
       "News Content": "පසුගිය වසරේ මැයි මාසයේදී ශ්‍රී ලංකාවේ මුහුදු තීරයේදී ගිලී ගිය එක්ස්ප්‍රස් පර්ල් බහලුම් නෞකාව හේතුවෙන් වෙරළ තීරයට සිදු වූ පරිසර හානිය ගණනය කළ පළමු අතුරු වාර්තාව වන්දි ලබාගැනීම සඳහා ඔස්ට්‍රෙලියානු නීතීඥ ආයතනය වෙත යොමුකර තිබෙනවා.\nසමුද්‍රිය පරිසර ආරක්ෂණ අධිකාරියේ සභාපතිනි නීතීඥ දර්ශනී ලහඳපුර ප්‍රකාශ කළේ එම ආයතනයේ උපදෙස් ලැබුණු පසු නීතිපති දෙපාර්තමේන්තුව සමඟ එක්ව ඉදිරි නීතිමය පියවර ගන්නා බවයි.\nමේ වනවිටත් නෞකාව ගිලී යාමෙන් නිකුත් වූ අපද්‍රව්‍ය ඉවත්කොට වෙරළ තීරය පිරිසිදු කිරීමේ කටයුතු වෙනුවෙන් අදාළ රක්ෂණ සමාගමෙන් මහා භාණ්ඩාගාරයට රුපියල් බිලියන 1.3 ක මුදලක් ලැබී තිබෙනවා.\nමේ අතර මුහුදු පත්ලේ ගිලී ඇති එක්ස්ප්‍රස් පර්ල් නෞකාව ගොඩගැනීමේ කටයුතු නැවේ හිමිකාර සමාගම විසින් චීන සමාගමක් වෙත පවරා ඇති බවයි සමුද්‍රිය පරිසර ආරක්ෂණ අධිකාරිය වැඩිදුරටත් සඳහන් කළේ.",
       "URL": "https://www.hirunews.lk/313945/එක්ස්ප්‍රස්-පර්ල්-ගොඩගැනීමත්-චීන-සමාගමකට",
       "Category": "Local News",
       "Parent URL": "https://www.hirunews.lk/local-news.php?pageID=907"
}