{
       "Source": "hirunews",
       "Timestamp": "Wednesday, 20 September 2023 - 20:46",
       "Headline": "ලංකා විදුලිබල මණ්ඩලය සහ සුනිත්‍ය බලශක්ති අධිකාරියට ශ්‍රේෂ්ඨාධිකරණයෙන් තීන්දු",
       "News Content": "සූර්ය බලශක්ති ව්‍යාපෘතියක් ක්‍රියාත්මක කිරීම සඳහා අනුමැතිය නොදීම තුළින් ලංකා විදුලිබල මණ්ඩලය සහ සුනිත්‍ය බලශක්ති අධිකාරිය බරපතළ මූලික මිනිස් අයිතිවාසිකම් උල්ලංඝනයක් සිදුකර ඇතැයි ශ්‍රේෂ්ඨාධිකරණය අද(20) තීන්දු කර තිබෙනවා.\nඑම මූලික අයිතිවාසිකම් උල්ලංඝනය කිරීම වෙනුවෙන් පෙත්සම්කරුවන්ට රුපියල් මිලියනයක වන්දියක් ගෙවන ලෙසටයි ලංකා විදුලිබල මණ්ඩලයට නියෝග කර ඇත්තේ.\nඑමෙන්ම මෙම ක්‍රියාවට වගකිව යුතු නිලධාරීන් සම්බන්ධයෙන් විමර්ශනයක් පවත්වා ගනු ලබන නීතිමය ක්‍රියාමාර්ග පිළිබඳව අධිකරණයට කරුණු වාර්තා කරන ලෙසත් බලශක්ති අමාත්‍යාංශයේ ලේකම්වරයාට ශ්‍රේෂ්ඨාධිකරණය නියෝග කර තිබෙනවා.\nඒ අනුව, පෙත්සම්කරුවන්ගේ සූර්ය බලශක්ති විදුලි ව්‍යාපෘතිය ආරම්භ කිරීම සඳහා අවශ්‍ය අභිලාෂය ප්‍රකාශ කිරීමේ ලිපිය වහාම නිකුත් කරන ලෙසටයි ලංකා විදුලිබල මණ්ඩලයට නියෝග කර ඇත්තේ.\nපෞද්ගලික සමාගමක් විසින් මෙම මූලික අයිතිවාසිකම් පෙත්සම ගොනුකර තිබුණා.\nඔවුන් ප්‍රකාශ කර තිබුණේ අදාළ ව්‍යාපෘතිය සඳහා 2016 වසරේ මැයි මස අයදුම්පතක් ඉදිරිපත් කළ අතර ඊට ප්‍රාදේශීය බලධාරීන්ගෙන් අනුමැතිය ලැබුණු බවයි.\nපෙත්සම්කාර සමාගම ප්‍රකාශ කර තිබුණේ විවිධ බාධා පමුණුවමින් ඊට අවශ්‍ය අනුමැතිය ලබා නොදීම තුළින් සිය මූලික මිනිස් අයිතිවාසිකම් උල්ලංඝනය වූ බවයි.",
       "URL": "https://www.hirunews.lk/348895/ලංකා-විදුලිබල-මණ්ඩලය-සහ-සුනිත්‍ය-බලශක්ති-අධිකාරියට-ශ්‍රේෂ්ඨාධිකරණයෙන්-තීන්දු",
       "Category": "Local News",
       "Parent URL": "https://www.hirunews.lk/local-news.php?pageID=17"
}