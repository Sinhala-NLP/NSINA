{
       "Source": "hirunews",
       "Timestamp": "Thursday, 25 March 2021 - 15:05",
       "Headline": "14කට මරු කැඳවු පස්සර බස් රථය, කාලසටහන උල්ලංඝණය කර ඇති බව හෙලිවේ",
       "News Content": "මගීන් 14 දෙනෙකුට මරු කැඳවමින් පස්සර 13 කණුව ප්‍රදේශයේදී පසුගිය දා අනතුරට ලක් වූ බස් පෞද්ගලික බස් රථය එදින ධාවනය කර ඇත්තේ නියමිත කාලසටහන උල්ලංඝනය කරමින් බවට අනාවරණය වී තිබෙනවා.\nඒ, මෙම අනතුර සම්බන්ධයෙන් ජාතික ගමනාගමන කොමිසමේ ත්‍රි පුද්ගල කමිටුව සිදුකළ විමර්ශනයට අනුවයි.\nඊට අදාළ වාර්තාව මේ වනවිට ප්‍රවාහන අමාත්‍ය ගාමිණී ලොකුගේ වෙත භාර භාර දී ඇති අතර, නියමිත වේලාවට පෙර අදාළ බස් රථය ලුණුගලින් ගමන් ආරම්භ කර ඇති බවට එහි දක්වා ඇති බවයි අමාත්‍යවරයා සඳහන් කළේ.\nකාලසටහනට අනුව අදාළ බස් රථය සිද්ධිය වූ දිනයේ පස්වරු 6.50 ට ගමන් ආරම්භ කළ යුතු නමුත්, එදින උදෑසන 6.30 ට ලුණුගලින් කොළඹ බලා පිටත්ව තිබෙනවා.\nගමනාගමන කොමිසමේ අධ්‍යක්ෂ ජනරාල් නිලාන් මිරැන්ඩෝ සඳහන් කළේ අනෙක් බස් රථය නොමැති නිසා මෙලෙස අනතුරට ලක්වූ බස් රථය එදින උදෑසන මෙලෙස ගමන් ආරම්භ කර ඇති බවයි.\nඑමෙන්ම, අනතුර සිදුවූ ස්ථානයේ මාර්ගයට වැටී තිබූ විශාල ගල අද දිනයේ කඩා ඉවත් කිරීමට පියවර ගන්නා බව මාර්ග සංවර්ධන අධිකාරියේ බදුල්ල - චෙන්කලඩි මාර්ගය වැඩිදියුණු කිරීමේ ව්‍යාපෘතියේ වැඩබලන අධ්‍යක්ෂ ඒ.පී.කේ. අබේධීර සඳහන් කළා.",
       "URL": "https://www.hirunews.lk/266499/14කට-මරු-කැඳවු-පස්සර-බස්-රථය-කාලසටහන-උල්ලංඝණය-කර-ඇති-බව-හෙලිවේ",
       "Category": "Local News",
       "Parent URL": "https://www.hirunews.lk/local-news.php?pageID=2064"
}