{
       "Source": "hirunews",
       "Timestamp": "Monday, 10 April 2023 - 17:27",
       "Headline": "හමුදා නිලධාරියකුගේ නොසැලකිලිමත් රිය ධාවනය නිසා පුද්ගලයකු මියගොස් තවත් තිදෙනෙකුට තුවාල (ඡායාරූප/වීඩියෝ)",
       "News Content": "මොරටුව දුම්රිය ස්ථානයට යාබද නව ගාලු පාරේ යුධ හමුදා නිලධාරියෙකු විසින් පැදවූ වෑන් රථයක් වේගය පාලනය කර ගැනීමට නොහැකි වීම හේතුවෙන් අනතුරක් සිදු වී තිබෙනවා.\nමෙම අනතුරෙන් මාර්ගයේ ගමන් කළ වයස අවුරුදු 53ක් වන පානදුර, හොරේතුඩුව, පදිංචි පුද්ගලයෙකු එම ස්ථානයේ දී ම ජීවිතක්ෂයට පත්ව ඇති අතර, එම පුද්ගලයා මියගොස් ඇත්තේ එම වෑන් රථයට සහ ඒ අසල නවතා තිබූ කුඩා ලොරි රථයකට මැදිවයි.\nමෙම අනතුර සිදුවන අවස්ථාවේ දී කාර්මික දෝෂයක් හේතුවෙන් මාර්ගයේ නවතා තිබූ කුඩා ලොරි රථයේ රියදුරු, එම ලොරියේ යට කාර්මික දෝෂය පරික්ෂා කරමින් සිට ඇති අතර, අනතුරෙන් එම ලොරි රථයේ රියදුරා(23) සහ මාර්ගයේ ගමන් ගත් කාන්තාවක(73) සහ තවත් පුද්ගලයෙකු(50) තුවාල ලබා මොරටුව ලුනාව රෝහලට ඇතුළත් කර තිබෙනවා.\nඑහිදී ඔවුන් වැඩිදුර ප්‍රතිකාර සඳහා කළුබෝවිල රෝහලට ඇතුළත් කල බව මොරටුව පොලීසියේ රථවාහන අංශයේ නිලධාරීන් විසින් ප්‍රකාශ කරනවා.\nපොලිසිය සඳහන්කළේ මෙම අනතුර සිදු වන අවස්ථාවේ දී රථය ධාවනය කර ඇත්තේ රත්මලාන යුධ හමුදා කඳවුරට අනුයුක්ත යුධ හමුදා නිලධාරියකු බවයි.",
       "URL": "https://www.hirunews.lk/332201/හමුදා-නිලධාරියකුගේ-නොසැලකිලිමත්-රිය-ධාවනය-නිසා-පුද්ගලයකු-මියගොස්-තවත්-තිදෙනෙකුට-තුවාල-ඡායාරූප-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=421"
}