{
       "Source": "hirunews",
       "Timestamp": "Thursday, 12 March 2020 - 19:20",
       "Headline": "මෙරටින් කොරා්නා ආසාදිත දෙවන ශ්‍රී ලාංකිකයාත් හමුවෙයි - උපදෙස් රකිමින් සාමාන්‍ය ජන ජීවිතය ගෙන යන්න - සෞඛ්‍ය බලධාරීන් කියයි",
       "News Content": "කොවිඩ් 19 හෙවත් කොරෝනා වෛරසය ආසාදනය වී දැනට අයි.ඞී.එච්. රෝහලේ ප්‍රතිකාර ලබමින් සිටින පුද්ගලයා සමඟ නවාතැන්ගෙන සිටි තවත් අයෙකුට එම වෛරසය ආසාදනය වී ඇති බව තහවුරු වී ඇතැයි සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අනිල් ජාසිංහ ප්‍රකාශ කළා.\n44 හැවිරිදි ඔහු මේ වනවිට අයි.ඞී.එච්. රෝහලේ ප්‍රතිකාර ලබමින් සිටිනවා.\nමෙම වෛරසය ආසාදනය වී ඇති බවට සැක කෙරෙන ඉතාලියේ සිට පැමිණි පුද්ගලයින් දෙදෙනෙකු පොලොන්නරුව මහ රෝහලේ සිට අයි.ඞී.එච්. රෝහල වෙත මාරු කර එවා තිබෙනවා.\nඔවුන් කඩවත සහ හෝමාගම ප්‍රදේශවල පදිංචිකරුවන් බවයි රෝහල් අධ්‍යක්ෂ එම්.කේ. සම්පත් ඉන්දික කුමාර සඳහන් කළේ.\nඉන් එක් අයෙකු ඉතාලියේ සිට ඊයේ දිවයිනට පැමිණ ඇති අතර, ඔහු පොලොන්නරුව කන්දකාඩු නිරෝධායන මධ්‍යස්ථානයට යොමුකළ අයෙක්.\nඅනෙක් 50 හැවිරිදි පුද්ගලයා ඉකුත් 06 වැනිදා ඉතාලියේ සිට දිවයිනට පැමිණ තිබෙනවා.\nපසුව ඔහු නුවරඑලිය, කොළඹ, කතරගම, සෝමාවතිය යන ප්‍රදේශවල සංචාරය කර ඇති අතර, සෝමාවතිය ප්‍රදේශයේදී ශ්වසන ආබාධ ඇතුළු රෝග ලක්ෂණ කිහිපයක් මතුවීමත් සමඟ ප්‍රතිකාර සඳහා රෝහලට ඇතුළත් කර තිබුණා.\nමේ අතර, කොරෝනා වෛරසය ආසාදනය වූ මෙරට පළමු රෝගීයා ලෙස වාර්තා වූ 52 හැවිරිදි සංචාරක මග පෙන්වන්නා තවදුරටත් අයි.ඞී.එච්. රෝහලේ ප්‍රතිකාර ලබනවා.\nකෙසේ වෙතත්, ඔහුගේ දරුවා අධ්‍යාපනය ලබන කොළඹ ආනන්ද විද්‍යාලයේ අද නොසන්සුන් තත්ත්වයක් හට ගත්තේ පැතිර ගිය අසත්‍ය ප්‍රචාර හේතුවෙන්.\nපාසලට සිසුන්ගේ පැමිණීමේ අඩුවක්ද දක්නට ලැබුණු අතර, ඇතැම් දෙමව්පියන් පාසල නිමවීමට පෙර සිසුන් රැගෙන ගියා.\nකෙසේ වෙතත්, අදාළ සංචාරක මග පෙන්වන්නාගේ පවුලේ කිසිවෙකුට වෛරසය ආසාදනය වී නොමැති බවයි සෞඛ්‍ය සේවා අධ්‍යක්ෂ ජනරාල්, විශේෂඥ වෛද්‍ය අනිල් ජාසිංහ තහවුරු කළේ.\nමේ අතර, කෙරෝනා වෛරසය මුල් කරගනිමින් අසත්‍ය තොරතුරු ප්‍රචාරය කරන පුද්ගලයින්ට නීතිය ක්‍රියාත්මක කරන බව නිවේදනයක් නිකුත් කරමින් පොලිස් මූලස්ථානය ප්‍රකාශ කළා.\nකොරෝනා වෛරසය මැඩපැවැත්වීම සඳහා යුද හමුදාව සියලූ ක්‍රියාමාර්ග ගෙන ඇති බව වැඩබලන ආරක්ෂක මාණ්ඩලික ප්‍රධානී, යුද හමුදාපති ලූතිනන් ජෙනරාල් ශවේන්ද්‍ර සිල්වා කියා සිටියා.\nමේ අතර, කොරෝනා වෛරසය ආසාදනය වී ඇති බවට සැක කෙරෙන පුද්ගලයින් 29 දෙනෙකු දිවයිනේ රෝහල් 15 ක මේ වනවිට පූර්ණ වෛද්‍ය අධීක්ෂණය යටතේ රඳවා සිටින බව වසංගත රෝග විද්‍යා අංශය පවසනවා. ඉන් අටදෙනෙකු විදේශිකයින් බවයි ඔවුන් නිකුත් කළ නවතම වාර්තාවේ දැක්වෙන්නේ.\nකොරෝනා වෛරසය පිළිබඳව අමාත්‍යාංශ, දෙපාර්තමේන්තු, සංස්ථා ඇතුළු ආයතනවල කාර්ය මණ්ඩල සාමාජිකයින් දැනුවත් කිරීමේ වැඩසටහන් මේ වනවිට ආරම්භ කර තිබෙනවා.\nඒ අනුව රාජ්‍ය මෙන්ම පෞද්ගලික අංශයේද සෑම ආයතනයකම අදාළ වැඩසටහන් ක්‍රියාත්මක කිරීමට බලාපොරොත්තු වන බවයි ජනාධිපති මාධ්‍ය අංශය සඳහන් කළේ.\nඑමෙන්ම, කොරෝනා වෛරසයෙන් මෙරට වැඩබිම් ආරක්ෂා කර ගැනීම සඳහා විශේෂ කාර්ය සාධක කමිටුවක් පත් කිරීමට කම්කරු සබඳතා අමාත්‍යාංශය තීරණය කර තිබෙනවා.\nරජයේ වෛද්‍ය නිලධාරීන්ගේ සංගමය නිවේදනයක් නිකුත් කරමින් සඳහන් කළේ කොරෝනා වෛරසය රට තුළ ව්‍යාප්ත වීම පාලනය කිරීමට කටයුතු කිරීමේදී ඇතිවිය හැකි අභියෝග ගණනාවක් පිළිබඳව තම සංගමය බලධාරීන් දැනුවත් කළ බවයි.\nමේ අතර, කොරෝනා වෛරසය හේතුවෙන් මියගිය සංඛ්‍යාව 4,717 දක්වා ඉහළ ගොස් ඇති අතර, ආසාදිතයන් සංඛ්‍යාව එක්ලක්ෂ 27,749 ක්.",
       "URL": "https://www.hirunews.lk/236359/මෙරටින්-කොරා්නා-ආසාදිත-දෙවන-ශ්‍රී-ලාංකිකයාත්-හමුවෙයි-උපදෙස්-රකිමින්-සාමාන්‍ය-ජන-ජීවිතය-ගෙන-යන්න-සෞඛ්‍ය-බලධාරීන්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=2856"
}