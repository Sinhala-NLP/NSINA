{
       "Source": "hirunews",
       "Timestamp": "Sunday, 06 September 2020 - 19:41",
       "Headline": "බන්ධනාගාර නිලධාරින්ට තර්ජනය කිරීම ගැන, පොඩි ලැසී සහ කොස්ගොඩ තාරකගෙන්, ප්‍රකාශ ගන්නැයි උපදෙස්  (වීඩියෝ)",
       "News Content": "බූස්ස බන්ධනාගාරයේ රඳවා සිටින සංවිධානාත්මක අපරාධකරුවන් වන ජනිත් මධුසංක ද සිල්වා හෙවත් පොඩි ලැසී සහ කීර්ති තාරක පෙරේරා විජේසේකර හෙවත් කොස්ගොඩ තාරකගෙන්, ප්‍රකාශ සටහන් කරගෙන අධිකරණයට ඉදිරිපත් කරන ලෙස නීතිපතිවරයා අපරාධ පරීක්ෂණ දෙපාර්තමේන්තුවට උපදෙස් ලබා දී තිබෙනවා.\nඒ, බූස්ස බන්ධනාගාරයේ නිරීක්ෂණ චාරිකාවක නිරත වූ බන්ධනාගාර නිලධාරීන් 5 දෙනෙකුට සහ එම බන්ධනාගාර අධිකාරීවරයාට මරණ තර්ජනය කිරීම මෙන්ම රාජකාරියට බාධා කිරිම යන චෝදනා සම්බන්ධයෙන්.\nපසුගිය ජූනි මාසයේ බූස්ස බන්ධනාගාරයේ රැඳවියන් පිරිසක් තම පහසුකම් වැඩි කරන ලෙස ඉල්ලමින් උපවාසයක නිරත වූ අතර ඒ පිළිබඳ සොයාබැලීම සඳහා බන්ධනාගාර මූලස්ථානයේ නිලධාරීන් පස් දෙනෙකු සහ බූස්ස බන්ධනාගාර අධිකාරීවරයා එහි ගොස් තිබුණා.\nඑම අවස්ථාවේදී පොඩි ලැසී සහ කොස්ගොඩ තාරක අදාල නිලධාරීන්ට මෙන්ම ජනාධිපතිවරයාට සහ ආරක්ෂක ලේකම්වරයාට මරණ තර්ජන එල්ල කර ඇති බවයි වාර්තා වුණේ.\nඑමෙන්ම, වැලිකඩ - මැගසින් බන්ධනාගාරයට සම්පූර්ණයෙන්ම ආරෝපණය කරන ලද දුරකථන බැටරි 10ක්, හෙරොයින් ග්‍රෑම් 2යි මිලිග්‍රෑම් 350ක් සහ මුදලින් රුපියල් 36,000ක් පාර්සලයක් ලෙස සකස් කොට විසි කිරීමට තැත් කළ පුද්ගලයෙකු අද අත්අඩංගුවට ගෙන තිබෙනවා.\nකොළොන්නාව සාලමුල්ල ප්‍රදේශයේදී අත්අඩංගුවට ගත් මොහුගෙන් කරන ලද ප්‍රශ්න කිරීම්වලදී අනාවරණ වුණේ මීට පෙර ද මොහු මෙම ක්‍රියාව සිදුකර ඇති බවටයි.\nමීට පෙර ද අවස්ථා ගණනාවකදී වැලිකඩ බන්ධනාගාරයේ තාප්පයට ඉහළින් ජංගම දුරකථන සහ මත්ද්‍රව්‍ය ඇතුළත් පාර්සල් විසි කිරීම සම්බන්ධයෙන් තොරතුරු වාර්තා වුණා.\nමේ අතර, වව්නියාව - පුවරාසකුලම් - අර්ෆානගර් ප්‍රදේශයේ නිධන් හාරමින් සිටි උප පොලිස් පරීක්ෂකවරයෙකු ඇතුළු 8 දෙනෙකු පොලීසිය අත්අඩංගුවට ගෙන තිබෙනවා.\nමෙම උප පොලිස් පරීක්ෂකවරයා කොළඹ අපරාධ වාර්තා කොට්ඨාශයට අනුයුක්තව සේවය කරන අයෙක්.\nසැකකරුවන් සුඛෝපභෝගී මෝටර් රථ දෙකක පැමිණ නිධන් හාරමින් සිටි අවස්ථාවේදියි පොලීසිය ඊයේ අත්අඩංගුවට ගනු ලැබූ අතර, එම අවස්ථාව වන විටත් ඔවුන් සතුව තිබී පුරාවස්තු කිහිපයක් සහ එල්.ටී.ටී.ඊ. සංවිධානය විසින් සැගවූ බවට පැවසෙන රන් ආභරණ කිහිපයක් සොයාගෙන තිබෙනවා.\nඅත්අඩංගුවට ගත් උප පොලිස් පරීක්ෂකවරයා ඇතුළු සියළු දෙනා කොළඹ ප්‍රදේශයේ පදිංචිකරුවන් බවටයි වාර්තා වන්නේ.",
       "URL": "https://www.hirunews.lk/249562/බන්ධනාගාර-නිලධාරින්ට-තර්ජනය-කිරීම-ගැන-පොඩි-ලැසී-සහ-කොස්ගොඩ-තාරකගෙන්-ප්‍රකාශ-ගන්නැයි-උපදෙස්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2472"
}