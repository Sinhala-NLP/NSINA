{
       "Source": "hirunews",
       "Timestamp": "Saturday, 20 May 2017 - 19:14",
       "Headline": "වෙඩි වැදී මියගිය දැරියගේ දේහය නිවසට",
       "News Content": "පිළියන්දල - මොරටුව පාරේදී පොලිස් මත්ද්‍රව්‍ය නාශක කාර්යාංශයේ නිලධාරීන්ට එල්ල වූ වෙඩි ප්‍රහාරයෙන් තුවාල ලබා රෝහල් ගත කර සිටියදී මියගිය 11 හැවිරිදි දැරියගේ දේහය ඊයේ (19) රාත්‍රියේ ඇයගේ නිවසට ගෙන එනු ලැබුවා.\nදේහය පිළිබද අවසන් කටයුතු ලබන සදුදා සිදුකෙරෙනවා.\nපිළියන්දල - මඩපාත - පොල්හේන ප්‍රදේශයේ පදිංචිව සිටි ඇය, මියගියේ පෙරේදා දිනයේදීයි. දැරියගේ මව ඉල්ලා සිටියේ අසාද්‍ය තත්ත්වයෙන් ප්‍රතිකාර ලබන තම පුතුගේ ජීවිතය හෝ බේරා දෙන ලෙසයි.\nදැරියගේ වැඩිමහල් සොහොයුරා මේ වනවිටත් කොළඹ ජාතික රෝහලේ දැඩි සත්කාර ඒකකයේ ප්‍රතිකාර ලබනවා.\nඑමෙන්ම මියගිය දැරියගේ බාල සොහොයුරියද වෙඩි වැදීමෙන් තුවාල ලැබුවා.\nතම පියාගේ ව්‍යාපාරික ස්ථානයේ රැඳී සිටියදියි ඔවුන් තුන්දෙනා වෙඩි ප්‍රහාරයට මැදි වූයේ.\nමේ අතර, මෙම වෙඩි තැබීමේ සිද්ධියෙන් තුවාල ලැබූ පොලිස් මත්ද්‍රව්‍ය නාශක කාර්යාංශයේ පොලිස් පරීක්ෂක නියෝමාල් රංගජීව සහ තවත් නිලධාරියෙකු මේ වනවිට ප්‍රතිකාර ලබන්නේ නාරහේනපිට පොලිස් රෝහලේයි.\nසිද්ධිය පිළිබද පරීක්ෂණ කටයුතු මේවනවිට අපරාධ පරීක්ෂණ දෙපාර්තමේන්තුව සිදුකරන අතර මේ වනතුරුත් කිසිදු සැකකරුවෙකු අත්අඩංගුවට ගෙන නැහැ.",
       "URL": "https://www.hirunews.lk/161777/වෙඩි-වැදී-මියගිය-දැරියගේ-දේහය-නිවසට",
       "Category": "Local News",
       "Parent URL": "https://www.hirunews.lk/local-news.php?pageID=4508"
}