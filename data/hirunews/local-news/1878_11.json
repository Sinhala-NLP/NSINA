{
       "Source": "hirunews",
       "Timestamp": "Thursday, 17 June 2021 - 19:29",
       "Headline": "ලිට්රෝ ගෑස් සමාගමට පාරිභෝගික අධිකාරියෙන් නඩු  (වීඩියෝ)",
       "News Content": "ලිට්රෝ ගෑස් සමාගමට එරෙහිව පාරිභෝගික කටයුතු පිළිබඳ අධිකාරිය මාලිගාකන්ද මහේස්ත්‍රාත් අධිකරණය හමුවේ නඩු පවරා තිබෙනවා.\nඒ, පසුගිය දා කොම්පඤ්ඤවීදිය ප්‍රදේශයේ වෙළදසැලක කළ වැටලීමකදී කිලෝග්‍රෑම් 12යි දශම 5 ගෘහස්ථ ගෑස් සිලින්ඩරය වෙනුවට ලීටර 18 ලෙස සඳහන් කළ ගෑස් සිලින්ඩර අලෙවි කිරීම සම්බන්ධයෙන්.\nපාරිභෝගිකයින් නොමඟ යැවීම, විකිණීම සහ බෙදාහැරීම සම්බන්ධයෙන් අදාළ සමාගමට මෙන්ම, ඒවා අලෙවි කළ වෙළදසැල් හිමියාට ද මෙලෙස නඩු පවරා තිබෙනවා.\nරුපියල් 1493කට අලෙවි කළ කිලෝග්‍රෑම් 12යි දශම 5 ගෘහස්ථ ගෑස් සිලින්ඩරය වෙනුවට ලිට්රෝ ගෑස් සමාගම රුපියල් 98ක මුදලක් අඩු කර එනම් රුපියල් 1395ක මිලකට ලීටර 18 ගෑස් සිලින්ඩරයක් හඳුන්වා දී තිබුණා.\nපාරිභෝගිකයන් චෝදනා කළේ මෙම ගෑස් සිලින්ඩරය නියමිත බරින් නොමැති බවටයි.\nඒ සම්බන්ධයෙන් හිරු ප්‍රවෘත්ති ඔස්සේ දිගින් දිගටම කරුණු අනාවරණය කළ අතර ඒ අනුව පාරිභෝගික කටයුතු පිළිබඳ අධිකාරිය අදාළ සමාගමට දැනුම් දුන්නේ ලීටර 18 ගෑස් සිලින්ඩරය වෙළඳපොළෙන් ඉවත් කර පැරණි කිලෝග්‍රෑම් 12යි දශම 5 ගෑස් සිලින්ඩරය නිකුත් කරන ලෙසටයි.\nඑහෙත් එම කටයුත්ත අදාළ සමාගම මෙතෙක් ඉටු කර නොමැති අතර දැනටත් වෙළඳපොළේ පවතින්නේ ලීටර 18 ගෘහස්ථ ගෑස් සිලින්ඩරයයි.",
       "URL": "https://www.hirunews.lk/274583/ලිට්රෝ-ගෑස්-සමාගමට-පාරිභෝගික-අධිකාරියෙන්-නඩු-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1878"
}