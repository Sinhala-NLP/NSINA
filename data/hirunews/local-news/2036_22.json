{
       "Source": "hirunews",
       "Timestamp": "Wednesday, 07 April 2021 - 7:57",
       "Headline": "මහපොළට කෝටි 164ක පාඩුවක්",
       "News Content": "මහපොළ භාරකාර අරමුදල ශ්‍රී ලංකා තොරතුරු තාක්ෂණ සීමිත සමාගම සමග 2003 වසරේදී එළඹි ගිවිසුම අනුව එම අරමුදලට රුපියල් කෝටි 164කට වැඩි ප්‍රතිලාභයක් ලැබීමට නියමිතව තිබුණත් එවකට එහි භාරකාර මණ්ඩලය ගත් වැරදි තීරණ නිසා එම ප්‍රතිලාභය අහිමි වී ඇතැයි කෝප් කමිටුවේදී හෙළිව තිබෙනවා.\nඑහි සභාපති මහාචාර්ය චරිත හේරත් පාර්ලිමේන්තුවට මේ සම්බන්ධයෙන් ඊයේ වාර්තාවක් ද ඉදිරිපත් කරනු ලැබුවා.\nමෙම ප්‍රතිලාභ අහිමිවීම සම්බන්ධයෙන්  එවකට කළමනාකාරීත්වය වගකිව යුතු බව විගනකාධිපතිවරයා සදහන් කර ඇතැයි කෝප් කමිටු සභාපතිවරයා කියා සිටියා.\nමහපොළ පනතේ 3 වන වගන්තිය ප්‍රකාරව මහපොළ අරමුදල පිළිබදව පරිපාලනය , කළමනාකරණය හා පාලනය එහි භාරකාර මණ්ඩලයට පැවරී තිබුණ ද එම මණ්ඩලය 2003 වසරේ සිට 2014 වසර දක්වා වූ කාලයේදී අරමුදලට වාසිදායක  ලෙස සහ පළපුරුදු ලෙස තීරණ ගෙන තිබුණේ නැහැ.\nමේ හේතුවෙන් බරපතල මූල්‍ය සහ මූල්‍යමය පාඩුවක් සිදුවී ඇති බවයි එම වාර්තාවේ දැක්වෙන්නේ.",
       "URL": "https://www.hirunews.lk/267724/මහපොළට-කෝටි-164ක-පාඩුවක්",
       "Category": "Local News",
       "Parent URL": "https://www.hirunews.lk/local-news.php?pageID=2036"
}