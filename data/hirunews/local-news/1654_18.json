{
       "Source": "hirunews",
       "Timestamp": "Saturday, 02 October 2021 - 13:11",
       "Headline": "සූර්ය බල සුළං රාජ්‍ය ඇමතිට චෝදනාවක්",
       "News Content": "මෙරට විදුලිය ඉල්ලුමෙන් 70%ක් පුනර්ජනනීය බලශක්ති ප්‍රභවයන්ගෙන් සපුරා ගැනීම 2030 වසර වන විට රජයේ ඉලක්කය වී තිබුණ ද ඊට අදාළ ව්‍යාපෘති සඳහා ටෙන්ඩර් කැදවීම වසරක කාලයක් තිස්සේ ප්‍රමාද කර ඇති බවට ලංකා විදුලිබල මණ්ඩලයේ ඉංජිනේරු සංගමය චෝදනා කරනවා.\nඑහි සභාපති සෞම්‍ය කුමාරවඩු සඳහන් කළේ, සූර්ය හා සුළං ප්‍රභවයන්ගෙන් මෙගාවොට් 190ක විදුලිය නිපදවීමට අදාළ ව්‍යාපෘති සඳහා වන ටෙන්ඩර් කැදවීම මෙලෙස ප්‍රමාද කර ඇති බවයි.\nපසුගිය වසරේ අගෝස්තු මාසයේ දී මෙගාවොට් 150ක සූර්ය බලාගාර සහ මෙගාවොට් 40ක සුළං බලාගාර ඉදිකිරීම් සඳහා ටෙන්ඩර් කැදවීමට අනුමැතිය ඉල්ලා අමාත්‍ය මණ්ඩල පත්‍රිකාවක් ඉදිරිපත් කළ ද රාජ්‍ය අමාත්‍යාංශය අදාළ අනුමැතිය ලබා ගැනීම ප්‍රමාද කරමින් සිටින බවටයි ලංකා විදුලිබල මණ්ඩලයේ ඉංජිනේරු සංගමයේ සභාපති සෞම්‍ය කුමාරවඩු චෝදනා කරන්නේ.\nඅප මේ සම්බන්ධයෙන් සූර්යබල සුළං හා ජල විදුලි ජනන ව්‍යාපෘති රාජ්‍ය අමාත්‍යාංශයෙන් කළ විමසීමක දී එහි මාධ්‍ය අංශය සඳහන් කළේ, මීට අදාළ ටෙන්ඩර් කැඳවීමට අවශ්‍ය පියවර දැනටමත් ගෙන ඇති බවයි.\nඒ සඳහා දේශීය හා විදේශීය ආයෝජකන්ගෙන් නොවැම්බර් 1 වන දිනට පෙර යෝජනා කැඳවමින් පසුගිය 24 වන දා අතිවිශේෂ ගැසට් පත්‍රයක් ද නිකුත් කළ බවයි එම අමාත්‍යාංශය සඳහන් කළේ.",
       "URL": "https://www.hirunews.lk/283837/සූර්ය-බල-සුළං-රාජ්‍ය-ඇමතිට-චෝදනාවක්",
       "Category": "Local News",
       "Parent URL": "https://www.hirunews.lk/local-news.php?pageID=1654"
}