{
       "Source": "hirunews",
       "Timestamp": "Tuesday, 07 February 2017 - 18:46",
       "Headline": "සයිටම් ප්‍රධානියාට වෙඩි තැබීමට පෙර ගල් ප්‍රහාරයක් - සිද්ධිය ගැන පොලිස් කණ්ඩායම් 3 කින් විමර්ශණ",
       "News Content": "මාලඹේ පෞද්ගලික වෛද්‍ය විද්‍යාලයේ ප්‍රධාන විධායක නිලධාරීයාට වෙඩි තැබීමට පැමිණි පුද්ගලයින් වෙඩි තැබීමට පෙර ඔහු ගමන්ගත් මෝටර් රථයට ගල් ප්‍රහාරයක් එල්ල කර ඇති බව අනාවරණය වී තිබෙනවා.\nසිද්ධිය සම්බන්ධයෙන් සිදුකළ රජයේ රස පරීක්ෂකවරයාගේ වාර්තාවට අනුව මෙම තොරතුරු හෙළිවූ බවයි පොලිසිය සඳහන් කළේ.\nඑසේම ඔහු ගමන්ගත් මෝටර් රථයට වෙඩි ප්‍රහාර දෙකක් එල්ල කර ඇති බවද මුල්ලේරියාව පොලිසිය ප්‍රකාශ කළා.\nහිරු ප්‍රවෘත්ති අංශය කළ විමසීමකදී මුල්ලේරියාව පොලිසියේ ජ්‍යෙෂ්ඨ නිලධාරියෙකු සඳහන් කළේ වෛද්‍යවරයාට ලැබුණු දුරකතන ඇමතුම්ද පරීක්ෂණ කටයුතු සඳහා උපයෝගී කරගන්නා බවයි.\nඊයේ රාත්‍රි 7.30 ට පමණ වෛද්‍ය සමීර සේනාරත්න ගමන් කළ මෝටර් රථයට වෙඩි ප්‍රහාරයක් එල්ල වූයේ මාළඹේ පෞද්ගලික වෛද්‍ය විද්‍යාලය ඉදිරිපිටදීයි.\nවෙඩි ප්‍රහාරයෙන් වෛද්‍ය සමීර සේනාරත්නට හානියක් සිදුනොවූ අතර කම්පනය හේතුවෙන් ඔහු එම අවස්ථාවේම නෙවිල් ප්‍රනාන්දු රෝහලට ඇතුළත් කරනු ලැබුවා.\nමේ අතර නිවේදනයක් නිකුත් කරමින් පොලිස් මුලස්ථානය සඳහන් කලේ බස්නාහිර පළාත දකුණ භාර නියෝජ්‍ය පොලිස්පතිවරයාගේ ඍජු අධීක්ෂණය යටතේ විමර්ශණ කණ්ඩායම් 3 ක් විමර්ශණ පවත්වන බවයි.\nරජයේ රස පරීක්ෂකවරයා ද අද අපරාධය සිදුවු ස්ථානයට පැමිණ පරීක්ෂණ කර තිබෙනවා.\nමීට අමතරව සයිටම් වෛද්‍ය විද්‍යාලයේ අධ්‍යක්ෂවරයාගේ නිවස අවට ඇති සී සී ටී වී කැමරාවල පටිගතව ඇති දත්ත පරීක්ෂාවට ද ලක්කර ඇති බවයි පොලිසිය සඳහන් කලේ.\nවින්දිත පාර්ශවයේ ඉල්ලීම පරිදි අධ්‍යක්ෂවරයාගේ නිවසට අවි සහිත පොලිස් ආරක්ෂාවක් ද ලබාදී තිබෙනවා.\nමේ අතර සිද්ධිය සම්බන්ධයෙන් සිදුකරන පරීක්ෂණවල අවසන් වාර්තාව පාර්ලිමේන්තුවට ඉදිරිපත් කරන බව අග්‍රාමාත්‍ය රනිල් වික්‍රමසිංහ ප්‍රකාශ කළා.\nඒ අද පාර්ලිමේන්තුවේදී විපක්ෂයේ ප්‍රධාන සංවිධායක පාර්ලිමේන්තු මන්ත්‍රී අනුර කුමාර දිසානායක විමසූ පැනයකට පිළිතුරු දෙමින්.",
       "URL": "https://www.hirunews.lk/153903/සයිටම්-ප්‍රධානියාට-වෙඩි-තැබීමට-පෙර-ගල්-ප්‍රහාරයක්-සිද්ධිය-ගැන-පොලිස්-කණ්ඩායම්-3-කින්-විමර්ශණ",
       "Category": "Local News",
       "Parent URL": "https://www.hirunews.lk/local-news.php?pageID=4672"
}