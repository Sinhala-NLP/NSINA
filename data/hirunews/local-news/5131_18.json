{
       "Source": "hirunews",
       "Timestamp": "Sunday, 13 March 2016 - 8:32",
       "Headline": "සහයෝගයෙන් වැඩ කරන්න -යුරෝපා සංගමය ශ්‍රී ලංකාවෙන් ඉල්ලයි",
       "News Content": "ජගත් මානව හිමිකම් කොමසාරිස්වරයාගේ කාර්යාලය සමඟ සමීපව කටයුතු කරන ලෙස යුරෝපා සංගමය ශ්‍රී ලංකාවෙන් ඉල්ලීමක් කළා.\nජිනීවා නුවර ජගත් මානව හිමිකම් මණ්ඩලයේ යුරෝපා සංගම් නියෝජිත කණ්ඩායම  විසින් මෙම ඉල්ලීම සිදුකර තිබෙනවා.\nඑමඟින් කියා සිටින්නේ එක්සත් ජාතීන්ගේ මානව හිමිකම් කොමසාරිස් සෙයිද් රාද් අල් හුසේන්ගේ කාර්යාලය සමඟ ශ්‍රී ලංකාව කටයුතු කිරීම පිළිබඳව පැසසිය යුතු කරුණක් බවයි.\nඑහෙත් එම සහයෝගීතාව තවත් සමීපව වැඩිදියුණු කරලීම සඳහා යුරෝපා සංගමය ශ්‍රී ලංකාව දිරිගන්වන බවයි නියෝජිත කණ්ඩායම ප්‍රකාශ කළේ.\nවිශේෂයෙන් පසුගිය වසරේ ජිනීවා මානව හිමිකම් මණ්ඩලයේදී සම්මත කරගැනුනු ශ්‍රී ලංකාව පිළිබඳ යෝජනාව පූර්ණ වශයෙන් ක්‍රියාවට නැංවීම සඳහා එවැනි සහයෝගීතාවක් අවශ්‍ය බවයි යුරෝපා සංගමය පෙන්වා දෙන්නේ.\nමේ අවස්ථාවේදී ජාත්‍යන්තර ප්‍රජාව ශ්‍රී ලංකාවට සහය විය යුත්තේ කවර ආකාරයෙන්ද යන්න පිළිබඳව ජගත් මානව හිමිකම් කොමසාරිස් සෙයිද් රාද් අල් හුසේන් කුමරුගෙන් විමසා සිටින බවත් ජිනීවා නුවර යුරෝපා සංගම් නියෝජිත කණ්ඩායම ප්‍රකාශ කළා.\nජගත් මානව හිමිකම් කොමසාරිස්වරයා ජිනීවා මානව හිමිකම් මණ්ඩලයේ 31 වන සැසිවාරයට සහභාගි වෙමින් කියා සිටියේ ඉදිරි මාස කිහිපය ශ්‍රී ලංකාවට අතිශයින් වැදගත් වන බවයි. ශ්‍රී ලංකාව වගවීම සංහිඳියාව සහ තිරසාර සාමය සඳහා ස්වයං මාවතක් ඔස්සේ ගමන් කරන බව ඔහු කියා සිටියා.",
       "URL": "https://www.hirunews.lk/128419/සහයෝගයෙන්-වැඩ-කරන්න-යුරෝපා-සංගමය-ශ්‍රී-ලංකාවෙන්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=5131"
}