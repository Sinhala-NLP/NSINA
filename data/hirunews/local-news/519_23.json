{
       "Source": "hirunews",
       "Timestamp": "Wednesday, 22 February 2023 - 18:36",
       "Headline": "ජිහාඩ් මනාලියගේ බ්‍රිතාන්‍ය පුරවැසිභාවය අහෝසියි",
       "News Content": "වයස අවුරුදු 15 දී අයි.එස් සංවිධානයට එක්වීම සඳහා බ්‍රිතාන්‍යයෙන් පලාගිය ෂමීමා බෙගම්ගේ බ්‍රිතාන්‍ය පුරවැසිභාවය අහෝසි කිරීම සම්බන්ධයෙන් වන අභියාචනාධිකරණ තීන්දුව අද (22) ප්‍රකාශයට පත් කෙරුණා.\nඒ අනුව බ්‍රිතාන්‍ය අභියාචනාධිකරණයත් තීන්දු කර ඇත්තේ ඇයගේ බ්‍රිතාන්‍ය පුරවැසිභාවය අහෝසි කිරීමටයි.\nමේ වන විට 23 හැවිරිදි වියේ පසුවන ෂමීමා බෙගම්ගේ බ්‍රිතාන්‍ය පුරවැසිභාවය ඉවත් කිරීමත් සමග ඇයට නැවත එක්සත් රාජධානියට පැමිණීම තහනම් කර ඇත්තේ ඇය තවමත් ජාතික ආරක්ෂාවට තර්ජනයක් වන බැවින්.\nජිහාඩි මනාලිය ලෙසින් අන්තර්ජාලය පුරා පුවත් මැවූ ෂමීමා බෙගම් අයි.එස් සංවිධානයට බැඳීමට සිරියාවට බ්‍රිතාන්‍යයෙන් පලා ගියේ 2015 පෙබරවාරි මාසයේ දී යි.\nඇයත් සමග නැගෙනහිර ලන්ඩනයේ තවත් පාසල් සිසුවියන් දෙදෙනෙකු මෙලෙස පලා ගියා.\n2019 පෙබරවාරි මාසයේදී සිරියානු සරණාගත කඳවුරක මාස නවයක ගැබිනියක් ව සිටිය දී ෂමීමා බෙගම් සොයා ගැනීමෙන් ටික කලකට පසු එවකට බ්‍රිතාන්‍ය ස්වදේශ ලේකම් සජිඩ් ජාවිඩ් විසින් ඇයගේ බ්‍රිතාන්‍ය පුරවැසිභාවය ජාතික ආරක්ෂක හේතුන් මත අවලංගු කරනු ලැබුවා.\nකෙසේ වෙතත් 23 හැවිරිදි ඇය ළමා ජාවාරමේ ගොදුරක් බවට පවසමින් මෙම තීරණය සම්බන්ධයෙන් ස්වදේශ කාර්යාලයට අභියෝග කරමින් විශේෂ ආගමන අභියාචනා කොමිෂන් සභාවේ (SIAC) පැමිණිල්ලක් ගොනු කල ෂමීමා බෙගම්ගේ නිතිඥයින්, එතැන් සිට රජය සමඟ නීතිමය සටනකට එළැඹුණා.\nඑහෙත් ෂමීමා බෙගම් 'ලිංගික සූරාකෑම' සඳහා සිරියාවට ජාවාරම් කර ඇති බවට 'විශ්වාසනීය සැකයක්' පවතින නමුත් අභියාචනය සාර්ථක වීමට තරම් එය ප්‍රමාණවත් නොවන බවට තීන්දු කරමිනුයි අභියාචනාධිකරණය ඇයගේ ඉල්ලීම ප්‍රතික්ෂේප කළේ.\nඑමෙන් ම ඇය ජාතික ආරක්ෂාවට තර්ජනයක් වන්නේ ද යන්න තීරණය කළ යුත්තේ දේශපාලකයන් මිස අධිකරණය නොවන බව ද අභියාචනාධිකරණ විනිසුරු ජේ වැඩිදුරටත් පැවසුවා.\nකෙසේ වෙතත් ෂමීමා බෙගම්ගේ නීතිඥයන් අභියාචනාධිකරණයේ මෙම තීන්දුව අභියෝගයට ලක් කිරීමට බලාපොරොත්තු වන බවටයි වාර්ථා වන්නේ.\nමේ අතර ෂමීමා බෙගම්ගේ බ්‍රිතාන්‍ය පුරවැසිභාවය පළමු වරට ඉවත් කරන විට ස්වදේශ කටයුතු ලේකම් ලෙස කටයුතු කළ සජිඩ් ජාවිඩ් අද තීන්දුව සම්බන්ධයෙන් ට්විටර් පනිවිඩයක් නිකුත් කරමින් කියා සිටියේ\n\"ජාතික ආරක්‍ෂක හේතූන් මත පුද්ගලයෙකුගේ පුරවැසිභාවය ඉවත් කිරීමට මා ගත් තීරණය යළිත් තහවුරු කර ඇති අද අධිකරණ තීන්දුව මම සාදරයෙන් පිළිගනිමි.\nමෙය සංකීර්ණ නඩුවක් නමුත් රටට තර්ජනයක් යැයි තක්සේරු කරන ඕනෑම අයෙකු අපේ රටට ඇතුළු වීම වැළැක්වීමට ස්වදේශ ලේකම්වරුන්ට බලය තිබිය යුතුය.\"\nයනුවෙනුයි.",
       "URL": "https://www.hirunews.lk/328044/ජිහාඩ්-මනාලියගේ-බ්‍රිතාන්‍ය-පුරවැසිභාවය-අහෝසියි",
       "Category": "Local News",
       "Parent URL": "https://www.hirunews.lk/local-news.php?pageID=519"
}