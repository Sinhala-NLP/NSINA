{
       "Source": "hirunews",
       "Timestamp": "Sunday, 28 February 2021 - 7:46",
       "Headline": "කොවිඩ් පාලනයට සහය නොදෙන රජයේ සේවකයින්ට වැඩ වරදී (වීඩියෝ)",
       "News Content": "නව ආසාදිතයන් 460 දෙනෙකු ඊයේ හදුනාගැනීමත් සමඟ මෙරට සමස්ත ආසාදිතයන් සංඛ්‍යාව 82,890 දක්වා ඉහළ ගියා.\nමොවුන්ගෙන් 425 දෙනෙකු පෑලියගොඩ කොවිඩ් පොකුරේ ආශ්‍රිතයන් වන අතර, 35 දෙනෙකු විදේශයන් හි සිට පැමිණි අය බවයි රජයේ ප්‍රවෘත්ති දෙපාර්තමේන්තුව සඳහන් කළේ. ඒ අනුව 4,053 දෙනෙකු තවදුරටත් රෝහල්ගතව ප්‍රතිකාර ලබන අතර, සුවය ලැබූ සංඛ්‍යාව 78,373ක්.\nකිසිදු මරණයක් ඊයේ දිනයේ වාර්තාවී නොමැති අතර, ඒ අනුව මෙරට කොරෝනා මරණ සංඛ්‍යාව දැක්වෙන්නේ 464ක් ලෙසයි.\nඑමෙන්ම කෑගල්ල රිමාන්ඩ් බන්ධනාගාරයේ රැඳවියන් 10 දෙනෙකුට වෛරසය ආසාදනය වී තිබෙනවා. පසුගිය දින 07ක කාලය ඇතුළත ඉන් ආසාදිතයින් 08 දෙනෙකු වාර්තා වුණා. රැඳවියන් 300ක් පමණ රැඳවිය හැකි මෙම රිමාන්ඩ් බන්ධනාගාරයේ සිටින පිරිස 637ක්.\nහැටන් පොලිස් බල ප්‍රදේශයෙන් නව කොරෝනා ආසාදිතයින් 11 දෙනෙකු වාර්තා වුණා.\nඒ අතර පෞද්ගලික වතු සමාගමක ප්‍රාදේශීය කාර්යාලයේ ප්‍රධානියා හා සේවකයන් සිව් දෙනෙකුද වනවා.\nඑමෙන්ම කොරෝනා පාලනයට සහය නොදෙන රජයේ සේවකයින්ට එරෙහිව නීතිමය පියවර ගත හැකි බව ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමයේ සභාපති උපුල් රෝහණ ප්‍රකාශ කළා.\nකොවිඩ් 19 පාලනය සඳහා රෝගීන් රෝහල් ගත කිරීම, ආසාදිතයන් හඳුනා ගැනීම සඳහා PCR පරීක්ෂණ කිරීම, රෝහලේ රඳවා ගැනීම මෙන්ම මෘත දේහ බැහැර කිරීම ඇතුලු බලාත්මක වන නීති පද්ධතියක් පවතින බවයි ඔහු පෙන්වා දෙන්නේ.\nඑම නීතියට පරිභාහිරව කටයුතු කිරීමට කිසිදු නිලධාරියෙකුට හෝ පුද්ගලයෙකුට හැකියාවක් නොමැති බව උපුල් රෝහණ මහතා සඳහන් කළා.\nකොවිඩ් 19 පාලනය සඳහා PCR පරීක්ෂණ කිරීම වැළැක්වීම හෝ රාජකාරියට බාධා කිරීම සම්බන්ධයෙන් නීතිමය ක්‍රියාමාර්ග ගැනීමේ හැකියාව පවතිනවා.\nපොලිසිය, ත්‍රිවිද හමුදාව ඇතුලු සියලු ආයතන ප්‍රධානීන් සෞඛ්‍ය බලධාරීන්ට සහය ලබාදීමට නීතියෙන් බැඳී සිටින බවයි උපුල් රෝහණ මහතා පෙන්වා දුන්නේ.\nඑලෙස කටයුතු නොකළ හොත් ඔවුන්ට එරෙහිව ද නීතිමය පියවර ගැනීමට සිදුවන බවයි ඔහු කියාසිටියේ.\nපුද්ගලයින් 35,343 දෙනෙකුට ඊයේ දිනයේදී කොවිෂීල්ඩ් එන්නත ලබාදී ඇති අතර, මේ වනවිට එන්නත් ලබාදී ඇති මුළු සංඛ්‍යාව 441,976ක්.\nමේ අතර ලොව පුරා කොරෝනා ආසාදිතයන් එකොළොස් කෝටි 43 තුන්ලක්ෂ 55,659 දක්වා ඉහළ ගොස් තිබෙනවා.\nමරණ සංඛ්‍යාව දැක්වෙන්නේ 25 ලක්ෂ 36,467ක් ලෙසයි.\nලොව පුරා කොරෝනා ආසාදිතයන් සහ මරණ වාර්තාවීමේ අඩුවක් මේ වනවිට දක්නට ලැබෙන අතර, ගතවූ පැය විසි හතරේ ලොව පුරා මරණ 7,812ක් සහ ආසාදිතයන් තුන්ලක්ෂ 78,088 ක් ලෙස වාර්තාවී තිබෙනවා.",
       "URL": "https://www.hirunews.lk/263869/කොවිඩ්-පාලනයට-සහය-නොදෙන-රජයේ-සේවකයින්ට-වැඩ-වරදී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2121"
}