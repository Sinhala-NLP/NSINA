{
       "Source": "hirunews",
       "Timestamp": "Thursday, 08 June 2023 - 7:39",
       "Headline": "මේ මස අවසන් වනතෙක් එළවළු මිල ඉහළ අගයක",
       "News Content": "මේ මස අවසන් වනතෙක් එළවළු මිල ඉහළ අගයක පවතිනු ඇති බව හෙක්ටර් කොබ්බෑකඩුව ගොවිකටයුතු හා පුහුණු කිරීමේ ආයතනය පවසනවා.\nමේ අතර එළවළු මිල ඉහළ යාමත් සමග පාරිභෝගික ජනතාව ඒ ආශ්‍රීත විකල්ප වෙත යොමු වූ අතර ඒ අනුව පසුගිය කාල සීමාවේ දී වෙළදපොළේ මඤ්ඤොක්කා සහ කොස් සදහා ඉහළ ඉල්ලුමක් පැවතුණා.\nඑම ඉල්ලුමත් සමග වෙළදපොළේ අද (08) වන විට මඤ්ඤොක්කා සහ කොස් මදුළු කිලෝවක මිලද රුපියල් 200 දක්වා ඉහළ ගොස් ඇති බව වෙළදපොළ ආරංචි මාර්ග සදහන් කළේ.\nඒ හේතුවෙන් පාරිභෝගික ජනතාව තවත් අපහසුතායට පත්ව සිටිනවා.\nපසුගිය දිනවල කොළඹ ඇතුළු නගරබ ද ප්‍රදේශවල කොස් බහුලව අලෙවි වීම දක්නට ලැබුණා.\nමේ වන විට බෝංචි, කැරට්, ලීක්ස්, බීට්රූට්, නෝකෝල්, මාළුමිරිස් සහ කරවිල ආදී එළවළු කිලෝවක තොග මිල රුපියල් 250 සිට රුපියල් 500 දක්වා ඉහළ ගොස් තිබෙනවා.\nකෙසේ වෙතත් තොග මිල මෙලෙස සටහන් වුවද සිල්ලර වෙළදපොළේ මිල ගණන් ඊට හාත්පසින් වෙනස් අගයක් ගන්නවා.\nඇතැම් ප්‍රදේශවල එළවළු කිලෝවක් රුපියල් 250ක මිලකට අලෙවි වන බවයි වෙළඳපොළ සොයා බැලීමටක දී අනාවරණය වුණේ.\nමේ අතර ගෑස් මිල යලිත් පහළ යාමේ වාසිය ජනතාවට මෙතෙක් ලැබී නැහැ.\nආපනශාලාවල අලෙවි වන කෙටි ආහාරවල මිල ගණන් තවමත් ඉහළ අගයක පවතින අතර බත් පැකට්ටුවක් ද අලෙවි වන්නේ පැරණි මිලටමයි.\nආපනශාලා හිමියන් කියා සිටියේ එළවළු මිල අධික වීම හේතුවෙන් බත් පාර්සලයක මිල අඩු කළ නොහැකි බවයි.\nමේ අතර යලිත් වරක් වෙළදපොළේ අන්නාසි ගෙඩියක මිල රුපියල් 600 දක්වා ඉහළ ගොස් තිබෙනවා.",
       "URL": "https://www.hirunews.lk/337325/මේ-මස-අවසන්-වනතෙක්-එළවළු-මිල-ඉහළ-අගයක",
       "Category": "Local News",
       "Parent URL": "https://www.hirunews.lk/local-news.php?pageID=286"
}