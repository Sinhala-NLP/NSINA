{
       "Source": "hirunews",
       "Timestamp": "Sunday, 09 June 2019 - 12:53",
       "Headline": "ඌව මහ ඇමති ගැන විමර්ශනයට අධ්‍යාපන අමාත්‍යාංශය සූදානමින්",
       "News Content": "ලූණුගල ප්‍රාථමික විද්‍යාලයේ ගුරුවරයෙකුට ඌව පළාත් ප්‍රධාන අමාත්‍ය චාමර සම්පත් දසනායක බැණ තර්ජනය කිරිම සම්බන්ධයෙන් අවශ්‍ය ක්‍රියාමාර්ග ගන්නා බව අධ්‍යාපන අමාත්‍යාංශය පවසනවා.\nඑමෙන්ම එම විද්‍යාලයේ ඉදිකරන ලද ගොඩනැගිල්ලක ප්‍රමිතිය සම්බන්ධයෙන් පැමිණිලි ලැබුනහොත් ඊට අවශ්‍ය ක්‍රියාමාර්ග ගැනිමට සූදානම් බවයි එහි ප්‍රකාශකයෙකු සඳහන් කළේ.\nඑහෙත් ඒ පිළිබඳ මෙතෙක් කිසිදු පැමිණිල්ලක් ලැබී නොමැති බවද ඔහු අවධාරණය කළා.\nළඟම පාසල හොඳම පාසල ව්‍යාපෘතිය යටතේ විවෘත කිරිමට නියමිත ව තිබු ලූණුගල ප්‍රාථමික විද්‍යලයේ ප්‍රාථමික ඉගෙනුම් සම්පත් මධ්‍යස්ථානය ගොඩනැගිල්ල ඉදිකිරිම් කටයුතු නිම කර තිබුණේ මීට වසර දෙකහමාරකට පෙරයි.\nකෙසේ වෙතත් එම ගොඩනැගිල්ල ඌව පලාත් ප්‍රධාන අමාත්‍ය චාමර සම්පත් දසනායක ගේ ප්‍රධානත්වයෙන් විවෘත කිරිමට සුදානම්ව තිබුනා.\nඑම අවස්ථාවට සහභාගි විම සදහා පාසලට පැමිණි ප්‍රධාන අමාත්‍යවරයා එය විවෘත කිරිම ප්‍රතික්ෂේප කර ඇත්තේ එම පාසලේ ගුරුවරයෙකු සමාජ මාධ්‍ය වෙත යොමුකර තිබූ බව කියන සටහනක් හේතුවෙන්.\nවිවෘත කිරිමට නියමිතව තිබු ලූණුගල ප්‍රාථමික විද්‍යලයේ ප්‍රාථමික ඉගෙනුම් සම්පත් මධ්‍යස්ථානය ගොඩනැගිල්ල අබලන් තත්ත්වයට පත්ව ඇති බවත් එය පැලැස්තර යොදා විවෘත කිරිමට සුදානම් වන බවත් අදාල ගුරුවරයා සමාජ මාධ්‍ය ඔස්සේ සටහන් කර තිබුනා.\nඔහු පෙන්වා දුන් පරිදි අදාල ගොඩනැගිල්ලේ ඇතැම් ස්ථාන තාවකාලිකව පිළිකර කර තිබු බව දක්නට ලැබුනු බවයි හිරු වාර්තාකරු සදහන් කලේ.\nපසුගිය 06 වනදා උදැසන ගොඩනැගිල්ල විවෘත කිරිමට පාසල පැමිණි ප්‍රධාන අමාත්‍ය චාමර සම්පත් දසනායක එම ස්ථානයේ සිටි අදාල ගුරුවරයාට බැණ තර්ජනය කර තිබෙනවා.\nඅදාල සිදුවීමට මුහුණ දුන් ලූණුගල ප්‍රාථමික විද්‍යලයේ ප්‍රාථමික විද්‍යාලයේ උප ගුරු ප්‍රියංක ලෝලිත ප්‍රකාශ කලේ ප්‍රධාන අමාත්‍යවරයා තමන් ස්ථාන මාරුවක් ලබා දෙන ලෙස පළාත් අධ්‍යාපන අධ්‍යක්ෂවරයාට එහිදි නියෝග කර සිටි බවයි.\nමේ අතර, ඌව පළාත් ප්‍රධාන අමාත්‍ය චාමර සම්පත් දසනායක බැණ තර්ජනය කල ලූණුගල ප්‍රාථමික විද්‍යාලයේ ප්‍රාථමික විද්‍යාලයේ ගුරුවරයාට යම් ආකාරයක ස්ථාන මාරුවක් ලබා දුනහොත් ඊට එරෙහිව ක්‍රියාමාර්ග ගන්නා බව ලංකා ගුරු සංගමය ප්‍රකාශ කළා.",
       "URL": "https://www.hirunews.lk/218023/ඌව-මහ-ඇමති-ගැන-විමර්ශනයට-අධ්‍යාපන-අමාත්‍යාංශය-සූදානමින්",
       "Category": "Local News",
       "Parent URL": "https://www.hirunews.lk/local-news.php?pageID=3310"
}