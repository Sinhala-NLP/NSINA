{
       "Source": "hirunews",
       "Timestamp": "Tuesday, 07 December 2021 - 16:11",
       "Headline": "ප්‍රියන්ත කුමාර දියවඩන ඝාතනය, පාකිස්ථාන ඉස්ලාමීය ආගමික උලෙමාව හෙළා දකී (වීඩියෝ)",
       "News Content": "ශ්‍රී ලාංකික කම්හල් කළමනාකරු ප්‍රියන්ත කුමාර දියවඩන පාකිස්ථානයේ සියල්කොට්හි දී පහර දී ඝාතනය කොට ඔහුගේ සිරුර පිළිස්සීමේ සිද්ධිය එරට ඉස්ලාමීය ආගමික නායකයන්ගෙන් සමන්විත උලෙමාව දැඩි ලෙස හෙළා දැක තිබෙනවා.\nපාකිස්ථාන ඉස්ලාමීය ආගමික කවුන්සිලයේ සභාපති ආචාර්ය කිබ්ලා අයාස් විසින් ප්‍රකාශයට පත් කළ ඒකාබද්ධ නිවේදනයේ දැක්වෙන්නේ එය, ඉස්ලාම් විරෝධී මෙන්ම අමානුෂික, අත්තනෝමතික ඝාතනයක් බවයි.\nඊට සම්බන්ධ වූවන්ට නීතිය මගින් ලබාදිය හැකි උපරිම දඬුවම් ලබාදෙන ලෙස ද එමගින් ඉල්ලීමක් කළා.\nපාකිස්ථාන ඉස්ලාමීය ආගමික නායකයන්ගෙන් සමන්විත උලෙමාව ඉස්ලාමාබාද් නුවර දී, ශ්‍රී ලංකා මහකොමසාරිස් වයිස් අද්මිරාල් මොහාන් විජේවික්‍රම මුණගැසීමෙන් අනතුරුවයි, එම ප්‍රකාශය නිකුත් කළේ.\nප්‍රචණ්ඩකාරී පිරිස් වෙතින් ප්‍රියන්ත කුමාර බේරා ගැනීමට උත්සාහයක් දැරූ මලික් අද්නන්ට වීරත්වයේ පදක්කම පිරිනැමීම සඳහා අග්‍රාමාත්‍ය ඉම්රාන් ඛාන් ගනු ලැබූ තීරණය ද ඉස්ලාමීය උලෙමාවේ ප්‍රසාදයට ලක්වුණා.",
       "URL": "https://www.hirunews.lk/290307/ප්‍රියන්ත-කුමාර-දියවඩන-ඝාතනය-පාකිස්ථාන-ඉස්ලාමීය-ආගමික-උලෙමාව-හෙළා-දකී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1511"
}