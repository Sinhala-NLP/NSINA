{
       "Source": "hirunews",
       "Timestamp": "Saturday, 14 April 2018 - 12:39",
       "Headline": "අවුරුදු සමයේ හදිසි අනතුරුවල ඉහළ යාමක්",
       "News Content": "බීමත් රියදුරන් අත්අඩංගුවට ගැනීම සදහා දිවයින පුරා අද දිනයේත් මෙහෙයුම් ක්‍රියාත්මක බව පොලිස් මූලස්ථානය ප්‍රකාශ කළා.\nවිශේෂයෙන් අධිවේගී මාර්ගවල ද බීමත් රියදුරන් අත්අඩංගුවට ගැනීම සදහා පොලිස් නිලධාරින් යොදවා තිබෙනවා.\nපසුගිය වසරේදී බීමත් රියදුරන් 75,000 කට වැඩි පිරිසක් අත්අඩංගුවට ගත් බවයි රථ වාහන හා පාලන මාර්ග ආරක්ෂාව පිළිබද කොට්ඨාශය භාර අධ්‍යක්ෂ පොලිස් අධිකාරි ඉන්දික හපුගොඩ හිරු ප්‍රවෘත්ති අංශයට සදහන් කළේ.\nපසුගිය 11 වනදා සිට අද දිනය දක්වා බීමත්ව රිය පැදවූ  32,000 කට නඩු පවරා ඇති බවයි ඔහු වැඩිදුරටත් කියා සිටියේ.\nමේ අතර, අද දහවල් 12 න් අවසන් වූ ගෙවුණු පැය 24 තුළ හදිසි අනතුරු හේතුවෙන් පුද්ගලයින් 197 දෙනෙකු කොළඹ ජාතික රෝහලට ඇතුළත් කර තිබෙනවා.\nඑය පසුගිය වසරට සාපේක්ෂව සියයට 6 ක වර්ධනයක් බවයි එම රෝහලේ පුහුණුකිරීමේ හෙද නිලධාරිනි පුෂ්පා රම්‍යානි ද සොයිසා කියා සිටියේ.\nමේ අතර, ගතවූ පැය 24 තුල විවිධ ප්‍රදේශවල සිදු වූ අනතුරුවලින් පුද්ගලයන් 07 දෙනෙකු මියගොස් තවත් 08 දෙනෙකු තුවාල ලැබුවා.\nතමීගමුව - මීරිගම මාර්ගයේ මඩම්පැල්ල ප්‍රදේශයේ සිදුවූ රිය අනතුරකින් මාස 8 ක බිළිදෙකු මියගොස් තවත් 7 දෙනෙකු තුවාල ලබා මීගමුව රෝහලට ඇතුලත් කර ඇති බවයි පොලිසිය සඳහන් කළේ.\nමීරිගම සිට මීගමුව දෙසට ධාවනය වූ මෝටර් රථයක් රියදුරුට පාලනය කර ගත නොහැකිව මාර්ගයෙන් ඉවතට පැන පාලමක ගැටී මෙම අනතුර සිදුව තිබෙනවා.\nඑමෙන්ම, ඇහැළියගොඩ, වැලිමඩ, මිහින්තලය, හුංගම සහ අනුරාධපුර - සාලියවැව ප්‍රදේශවලින් ද රිය අනතුරු වාර්තා වනවා.",
       "URL": "https://www.hirunews.lk/188368/අවුරුදු-සමයේ-හදිසි-අනතුරුවල-ඉහළ-යාමක්",
       "Category": "Local News",
       "Parent URL": "https://www.hirunews.lk/local-news.php?pageID=3991"
}