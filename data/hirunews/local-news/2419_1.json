{
       "Source": "hirunews",
       "Timestamp": "Thursday, 01 October 2020 - 7:59",
       "Headline": "කටානේ කොල්ලකරුවන් අල්ලන්න, පොලිස් කණ්ඩායම් 06ක්",
       "News Content": "කටාන - අක්කර 50 ප්‍රදේශයේ ව්‍යාපාරිකයෙකුගේ නිවසක තිබූ රුපියල් කෝටි 03 කට ආසන්න මුදල් සහ රන් ආභරණ කොල්ලකා පළා යෑමේ සිද්ධිය සම්බන්ධයෙන් පොලිස් කණ්ඩායම් 06ක් පරීක්ෂණ ආරම්භ කර තිබෙනවා.\nවිමර්ශන සිදුකරන උසස් පොලිස් නිලධාරියෙකු සඳහන් කළේ ඔහුගේ නිවස අවට මාර්ග දෙපස ඇති සී.සී.ටී.වී. කැමරා දර්ශන විමර්ශන සඳහා උපයෝගී කර ගන්නා බවයි. එමෙන්ම, කොල්ලකරුවන් ගමන් කළ මාර්ගයද හඳුනාගෙන ඇති බව ඔහු සඳහන් කළා.\nමෝටර් රථයකින් පැමිණි 07 දෙනෙකු ඊයේ උදෑසන එම නිවසට ඇතුළු වී එහි සිටි ව්‍යාපාරිකයා ඇතුළු පවුලේ සාමාජිකයින් ගිනි අවි පෙන්වා බිය ගන්වා මෙම කොල්ලකෑම සිදුකර ඇති බවයි පොලීසිය සඳහන් කළේ.\nකොල්ලකරුවන් නිවසට පැමිණෙන ආකාරය නිවසේ සවිකර තිබූ ආරක්ෂිත කැමරාවලද සටහන් වී තිබුණා.\nමේ අතර, රුපියල් ලක්ෂ 30 ක කේරල ගංජා තොගයක් නුගේගොඩ කොට්ඨාශ දූෂණ මර්දන ඒකකය මීගොඩදී ඊයේ අත්අඩංගුවට ගෙන තිබෙනවා.\nඑමෙන්ම, මැගසින් බන්ධනාගාරයේ රැඳවියෙකු බැලීමට පැමිණි යුවලක්ද ඊයේ හෙරොයින් පැකට් 08 ක් සමඟ අත්අඩංගුවට ගත් බවයි බන්ධනාගාර දෙපාර්තමේන්තුව සඳහන් කළේ.",
       "URL": "https://www.hirunews.lk/251519/කටානේ-කොල්ලකරුවන්-අල්ලන්න-පොලිස්-කණ්ඩායම්-06ක්",
       "Category": "Local News",
       "Parent URL": "https://www.hirunews.lk/local-news.php?pageID=2419"
}