{
       "Source": "hirunews",
       "Timestamp": "Thursday, 11 January 2018 - 10:05",
       "Headline": "විදුහල්පතිනියක් දනගැස්සූ බවට ලිපියක්",
       "News Content": "ඌව පළාතේ දේශපාලන බලවතෙකු විසින් ඌව පලාත් සභාව යටතේ පාලනය වන බදුල්ල දෙමළ බාලිකා විද්‍යාලයක විදුහල්පතිනියක් තම නිල නිවසට කැඳවා දණ ගස්වා සිසුවියක් ඇතුළත් කිරීමට බලැපෑම් කළ බව කියන සිද්ධියක් සම්බන්ධයෙන් පරීක්ෂණයක් පවත්වන ලෙසට කැපේ සංවිධානය සහ ශ්‍රී ලංකා මානව හිමිකම් කේන්ද්‍රයේ විධායක අධ්‍යක්ෂ කිර්ති තෙන්නකෝන් අධ්‍යාපන අමාත්‍යංශ ලේකම්වරයා වෙත ලිපියක් යොමු කරමින් ඉල්ලීමක් කර තිබෙනවා.\nඑම දෙමළ බාලිකා විද්‍යාලයට සිසුවියක් ඇතුළත් කරගැනීම සඳහා අදාළ සිසුවියගේ මව්පියන් විසින් අදාළ දේශපාලනඥයාගේ ලිපියක් රැගෙන  විදුහල්පතිනිය හමුවීමට ගොස් ඇති අතර අදාල විදුහල්පතිනිය එම ලිපිය ප්‍රතික්ෂේප කරමින් තමන් දේශපාලඥයන්ගේ නියෝග ක්‍රියාත්මක කිරීමට බැඳී නොසිටින බවත් අධ්‍යාපන අමාත්‍යංශ බලධාරීන්ගේ නියෝගවලට අනුව පමණක් තමන් කටයුතු කරන බවත් ඇය අදාල දෙමව්පියන්ට පවසා තිබෙනවා.\nමේ බව එම මව්පියන් විසින් එම දේශපාලනඥයා වෙත දැන්වීමෙන් පසුව ඌව පළාත් අධ්‍යාපන බලධාරීන් හරහා එම විදුහල්පතිනිය බදුල්ලේ පිහිටි තම නිල නිවසට ගෙන්වා ගෙන  තමන්ගෙන් වැඳ සමාව ගන්නා ලෙස අදාළ විදුහල්පතිනියට දන්වා බලහත්කාරයෙන් වන්දවා ගෙන ඇති බවයි කැපේ සංවිධානය පවසන්නේ.\nමෙම ක්‍රියාව රාජ්‍ය සේවයේ ගරුත්වය කෙලෙසන ශිෂ්ඨ සම්පන්න නොවන, අමානුෂික ක්‍රියාවක් බව ශ්‍රී ලංකා මානව හිමිකම් කේන්ද්‍රයේ හැඟීම බැවින් මේ පිළිබඳව සොයා බලා සුදුසු පියවරක් ගන්නා මෙන් තමන් ඉල්ලා සිටින බවත් කිර්ති තෙන්නකෝන් අධ්‍යාපන අමාත්‍යංශ ලේකම්වරයා වෙත යොමු කොට ඇති ලිපියෙන් වැඩිදුරටත් ඉල්ලා තිබෙන්නේ.\nකෙසේ වෙතත් සිද්ධියට මුහුණදුන් බවට පවසන විදුහල්පතිනිය සඳහන් කරන්නේ එවන් සිද්ධියක් නොවුණු බවයි.\nඅනුරාධපුර - පර්සි කුරුනේරු",
       "URL": "https://www.hirunews.lk/180745/විදුහල්පතිනියක්-දනගැස්සූ-බවට-ලිපියක්",
       "Category": "Local News",
       "Parent URL": "https://www.hirunews.lk/local-news.php?pageID=4132"
}