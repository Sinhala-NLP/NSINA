{
       "Source": "hirunews",
       "Timestamp": "Sunday, 07 November 2021 - 13:03",
       "Headline": "ශ්‍රී ලංකාව ආශ්‍රිතව අභිසාරී කලාපයක් - අධික වැසි තත්වය තවදුරටත් (වීඩියෝ)",
       "News Content": "වැසි තත්වයේ වැඩිවීමක් දක්නට ලැබෙන්නේ දිවයින ආශ්‍රිතව සුළං අභිසාරී කලාපයක් වර්ධනය වීම නිසා බව කාලගුණ විද්‍යා දෙපාර්තමේන්තුව පවසනවා.\nඑහි අධ්‍යක්ෂිකා ශිරෝමනි ජයවර්ධන සදහන් කළේ ඒ අනුව අද සහ ඉදිරි දින තුනේදීත් ඉහළ වර්ෂාපතනයක් අපේක්ෂා කළ හැකි බවයි.\nඅද දිනයේත් බස්නාහිර, සබරගමුව, මධ්‍යම සහ උතුර යන පලාත්වල මෙන්ම ගාල්ල සහ මාතර දිස්ත්‍රික්ක වල විටින් විට වැසි බලාපොරොත්තු විය හැකි බවද ඇය වැඩිදුරටත් සදහන් කළා.\nඅධික වර්ෂාව හේතුවෙන් කළුගඟේ ජල මට්ටම ඉහල ගොස් ඇති අතර එය මිල්ලකන්ද ප්‍රදේශයෙන් පිටාර මට්ටමට ළඟාවී ඇති බවයි වාරිමාර්ග දෙපාර්තමේන්තුව ප්‍රකාශ කළේ.\nකළුගඟ සහ දැදුරු ඔය ආශ්‍රිතව පසු ගිය පැය 24ක කාලය තුල වැඩිම වර්ෂාපතනයක් වාර්තාවී ඇති බවද එම දෙපාර්තමේන්තුව වැඩිදුරටත් සදහන් කළා.\nකාසල්රී සහ මාවුස්සාකැළේ ජල පෝෂකවලට ඇදහැලෙන අධික වර්ෂාවත් සමග ලක්ෂපාන ජලාශයේ වාන්දොරටු තුනක් විවෘත කර තිබෙන අතර නොර්ට්න් බි්‍රජ්, විමලසුරේන්ද්‍ර ජලාශ වාන් දැමීම ආරම්භ කර ඇති බවයි නුවර  එළිය ආපදා කළමනාකරණ ඒකකය සඳහන් කළේ.\nමේ අතර ඉහල කොත්මලේ ජල පෝෂක වලට ඊයේ සිට ඇදහැලෙන අධික වර්ෂාව හේතුවෙන් ඉහල කොත්මලේ ජලාශයේ එක් වාන් දොරටුවක් අද පෙවරුවේ විවෘත කෙරුනා.\nඑමෙන්ම, රාජාංගනය ජලාශයේ වාන් දොරටු දෙකක්ද විවෘත කර ඇති බව සදහන්.\nඑමෙන්ම බණ්ඩාරවෙල සිට අඹේගොඩ දක්වා මාර්ගය ගසක් කඩා වැටීම හේතුවෙන් විදුලි කණු 06 කට සහ දුරකථන රැහැන්වලට හානි සිදුව ඇති අතර එම මාර්ගයේ ගමනාගමනය පැය කිහිපයකට නවතා දමා තිබුනා.\nඊයේ සහ අද අලුයම ඇදහැලුනු අධික වර්ෂාව හේතුවෙන් වව්නියාව දිස්ත්‍රික්කයේ කුඩා වැව් කිහිපයක් වාන් මට්ටමද පැමිණ තිබෙනවා.\nමේ හේතුවෙන් මහකන්නයේ වගාකළ කුඹුරු රැසක් ජලයෙන් යටවී තිබුණා. ඒ අනුව ගාල්ල, ඉමදූව ප්‍රදේශයේ කුඹුරු අක්කර 50කට අධික ප්‍රමාණයක් මුළුමනින්ම විනාශ වී ඇති අතර ගොවීන් ඉල්ලා සිටින්නේ තමන්ට සහනයක් සළසා දෙන ලෙසයි.",
       "URL": "https://www.hirunews.lk/287262/ශ්‍රී-ලංකාව-ආශ්‍රිතව-අභිසාරී-කලාපයක්-අධික-වැසි-තත්වය-තවදුරටත්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1578"
}