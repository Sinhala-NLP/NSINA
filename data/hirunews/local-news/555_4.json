{
       "Source": "hirunews",
       "Timestamp": "Monday, 06 February 2023 - 9:27",
       "Headline": "බිට්කොයින් මෙරටට අර්බුදයට විසඳුමක් නොවෙයි - ආර්ථික විද්‍යාඥයින් (වීඩියෝ)",
       "News Content": "මෙරට මුහුණ දී ඇති ආර්ථික අර්බුදයෙන් ගොඩ ඒම සදහා ඩිජිටල් මුදල් ඒකකයක් වන බිට්කොයින් වැනි නොපෙනෙන මුදල් ඒකකයක් මත විශ්වාසය තැබිය නොහැකි බව ශ්‍රී ලංකා ආර්ථික විද්‍යාඥයන්ගේ සංගමය පවසනවා.\nරටවල් කිහිපයක් එම ඩිජිටල් මුදල් ඒකකය භාවිත කළ ද එය මුද්‍රණය කරන පාර්ශ්වයක් හෝ එහි වගකීමක් දරන හෝ පරිපාලනය කරන නිශ්චිත අධිකාරියක් නොමැති වීම ගැටලු‍වක් බවයි එම සංගමයේ සභාපති සහ කොළඹ විශ්වවිද්‍යාලයේ ආර්ථික විද්‍යා අධ්‍යයන අංශයේ හිටපු අංශාධිපති පූජ්‍ය මහාචාර්ය විජිතපුරේ විමලරතන හිමියන් පෙන්වා දෙන්නේ.\nජාත්‍යන්තර මූල්‍ය අරමුදල මගින් ලබාදෙන එස්.ඩී.ආර්. හෙවත් විශේෂ පෙරගැණුම් හිමිකම් එවැනි අදෘශ්‍යමාන මුදල් ඒකකයක් වන අතර එය ජාත්‍යන්තර වශයෙන් පිළිගනු ලබන බවත් බිට්කොයින් සදහා එවැනි පිළිගැනීමක් නොමැති බවත් උන්වහන්සේ සඳහන් කළා.\nආර්ථිකය වශයෙන් බංකොලොත් වී ඇති ශ්‍රී ලංකාවට ඉන් මිදීම සදහා ඩිජිටල් මුදල් ඒකකයක් වන බිට්කොයින් පුළු‍ල් ලෙස හදුන්වාදිය යුතු බවට බ්ට්කොයින් ක්ෂේත්‍රයේ දැවැන්තයෙකු වන ඇමරිකාවේ සිලිකන් වැලි පදනමි කරගත් බිලියනපති ආයෝජකයකු වන ටිම් ඩ්‍රපෙර් විසින් යෝජනා කර තිබුණා.\nඒ ජාත්‍යන්තර ආර්ථික පුවත් සේවයක් වන බ්ලූම්බර්ග් වෙබ් අඩවිය සමඟ සිදු කළ අදහස් දැක්වීමකදීයි.\nකෙසේ වෙතත් දරුණු ආර්ථික අර්බුදයකින් පීඩා විඳින ලතින් ඇමරිකානු රාජ්‍යයක් වන එල්. සැල්වදෝරය ඊට පිළියමක් ලෙස පසුගිය කාලයේ දී බිට්කොයින් හදුන්වා දුන්න ද එය සාර්ථක වූයේ නැහැ.\nකෙසේ වෙතත් අද වන විට මෙරට තරුණ පරපුර ඩිජිටල් මුදල් ඒකකයක් වන බිට්කොයින් ඉපයිමට වැඩි නැඹුරුතාවක් සහ පෙළඹවීමක් දක්වන අතර එම ඉපයීම් සිදු කරන ආකාරය පිළිබඳ ඉගැන්වීම් සිදු කරන සම්මන්ත්‍රණ ද බහුලව දැකිය හැකියි.",
       "URL": "https://www.hirunews.lk/326773/බිට්කොයින්-මෙරටට-අර්බුදයට-විසඳුමක්-නොවෙයි-ආර්ථික-විද්‍යාඥයින්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=555"
}