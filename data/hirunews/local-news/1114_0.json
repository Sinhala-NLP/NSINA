{
       "Source": "hirunews",
       "Timestamp": "Tuesday, 07 June 2022 - 8:33",
       "Headline": "හෝටල්වලට විදේශ මුදල් ගනුදෙනු නියමය අවලංගු යි (වීඩියෝ)",
       "News Content": "සංචාරක සංවර්ධන අධිකාරියේ ලියාපදිංචි හෝටල් සඳහා විදේශ මුදල් මගින් ගණුදෙනු කළ යුතු බවට පැවති නියමය අවලංගු කර තිබෙනවා.\nඒ මුදල්, ආර්ථික ස්ථායිකරන, ජාතික ප්‍රතිපත්ති අමාත්‍ය, අග්‍රාමාත්‍ය රනිල් වික්‍රමසිංහගේ අත්සනින් යුතුව නිකුත් කර අතිවිශේෂ ගැසට් පත්‍රයක් මගින්.\nහෝටල් විසින් ලබා දෙන සේවාවන්වලට අදාළ ගෙවීම් විදේශ ව්‍යවහාර මුදලින් සිදුකළ යුතු බවට මීට පෙර ගැසට් පත්‍රයක් මගින් දැනුම් දී තිබුණා.\nමේ අතර, සංචාරක ක්ෂේත්‍රයේ නියුතුවූවන්ට ලබා දී ඇති ණය සහන කාලසීමාව දෙසැම්බර් 31 වන දා දක්වා දීර්ඝ කර ඇති බව රජයේ ප්‍රවෘත්ති දෙපාර්තමේන්තුවේ අද පැවති කැබිනට් තීරණ දැනුම්දීමේ මාධ්‍ය හමුවට එක්වෙමින් සමකැබිනට් මාධ්‍ය ප්‍රකාශක අමාත්‍ය මනූෂ නානායක්කාර කියා සිටියා.\nරාජ්‍ය සේවකයන්ට විදේශ රැකියා සඳහා පිටත්ව යාමට අදාළ ව කටයුතු මේ වනවිට සිදු වන අතර, ඊට අදාළ චක්‍රලේඛය කඩිනමින් නිකුත් කිරීමට අපේක්ෂා කරන බව යි අමාත්‍යවරයා වැඩිදුරටත් සඳහන් කළේ.",
       "URL": "https://www.hirunews.lk/306430/හෝටල්වලට-විදේශ-මුදල්-ගනුදෙනු-නියමය-අවලංගු-යි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1114"
}