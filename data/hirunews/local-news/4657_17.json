{
       "Source": "hirunews",
       "Timestamp": "Friday, 17 February 2017 - 10:03",
       "Headline": "ගෝඨාභය රාජපක්ෂ FCIDයට පැමිණෙයි",
       "News Content": "හිටපු ආරක්ෂක ලේකම් ගෝඨාභය රාජපක්ෂ පොලිස් මුල්‍ය අපරාධ කොට්ඨාශය වෙත අද (17) නැවතත් පැමිණියා.\nඒ පසුගිය රජය සමයේ ඉදිකිරීම් ආරම්භ කළ අනුරාධපුර - සදහිරු සෑයේ පිළිම තැන්පත් කිරීමේදී සිදුවූ බව කියන මූල්‍ය අක්‍රමිකතාවයක් සම්බන්ධයෙන් ප්‍රකාශයක් ලබාදීමටයි.\nමෙහි තැන්පත් කළ රන් පිළිම වහන්සේ දඹ රනින් තැනීම වෙනුවට රන් ආලේප කර තැන්පත් කල බවට චෝදනා එල්ල වුණා.\nමේ සම්බන්ධයෙන් පොලිස් මුල්‍ය අපරාධ කොට්ඨාශය වෙත ලැබුණු පැමිණිල්ලක් මත මිට මාස කිහිපයකට පෙර අදාළ පරික්ෂණ කටයුතු ආරම්භ කෙරුණා.\nපසුගිය රජය සමයේ දී ආරක්ෂක ආමාත්‍යංශය යටතේ මෙම ඉදිකිරිම් කටයුතු ආරම්භ කෙරුණා.\nඑහිදී සදහිරු සෑයේ නිදන් වස්තු තැන්පත් කිරීම සම්බන්ධීකරණය ආරක්ෂක අංශ මගින් සිදුකළා.\nසම්පුර්ණයෙන්ම රනින් තැනුන බුදු පිළිම වහන්සේ සදහිරු සෑයේ තැන්පත් කිරිමටයි එහිදී සැලසුම් කර තිබුණේ.\nපසුව පිළිම තැන්පත් කිරිමේදී බුදු පිළිම වහන්සේ රනින් තැනිම වෙනුවට රන් ආලේප කර තැන්පත් කල ඇති බවට මෙහිදී ඉදිරිපත් වී ඇති පැමිණිල්ලේ සඳහන්.\nඒ අනුව මෙම සදහිරු සෑයේ ඉදිකිරිම් හා තැන්පත් කිරිම් කටයුතු භාරව ක්‍රියා කල විවිධ අංශවල නිළධාරින් පොලිස් මුල්‍ය අපරාධ කොට්ඨාශය වෙත ගෙන්වා ප්‍රකාශ සටහන් කර ගෙන තිබෙනවා.\nමේ වන විට පැමිණිල්ලට ආදාළ පරික්ෂණ කටයුතු අවසන් අදියරේ පවතින බවයි පොලිස් මුල්‍ය අපරාධ කොට්ඨාශය ප්‍රකාශකයෙකු සඳහන් කළේ.\nඊට ආදාළ ප්‍රකාශය ලබාදීම සඳහා පෙරවරු 9.45 පමණ පොලිස් මුල්‍ය අපරාධ කොට්ඨාශය වෙත පැමිණි හිටපු ආරක්ෂක ලේකම් ගෝඨාභය රාජපක්ෂගෙන් මේවනවිටත් ප්‍රකාශය සටහන් කර ගනිමින් පවතිනවා.",
       "URL": "https://www.hirunews.lk/154696/ගෝඨාභය-රාජපක්ෂ-fcidයට-පැමිණෙයි",
       "Category": "Local News",
       "Parent URL": "https://www.hirunews.lk/local-news.php?pageID=4657"
}