{
       "Source": "hirunews",
       "Timestamp": "Monday, 10 April 2023 - 18:51",
       "Headline": "ඇල්ල ප්‍රදේශයේ දී ත්‍රී රෝද රථයක් තුළ රුසියානු ජාතිකයෙක් මිය යයි (වීඩියෝ)",
       "News Content": "බණ්ඩාරවෙල, ඇල්ල පුංචි සිරිපාදය නමින් හදුන්වන සංචාරක ස්ථානය නරඹා ආපසු පැමිණි රුසියන් ජාතික තරුණයෙකු හදිසියේ ඇති වු රෝගි තත්ත්වයක් හේතුවෙන් ගමන් කළ ත්‍රී රෝද රථය තුළ දීම මිය ගොස් තිබෙනවා.\nමෙලෙස මියගොස් ඇත්තේ 37 හැවිරිදි ටී ඇලෙක්සැන්ඩර් නම් රුසියන් ජාතික එක් දරු පියෙක්.\nමොහු තමන්ගේ බිරිද හා දරුවා සමග පසුගිය 03 වැනිදා ලංකාවට පැමිණ ඇති අතර ප්‍රදේශ කිහිපයක සංචාරය කිරීමෙන් අනතුරුව ලංකාවට පැමිණිමෙන් පසුව හමුවූ තවත් තිදෙනෙකුගෙන් යුත් රුසියන් ජාතික පවුලක් සමග පසුගිය 08 වැනිදා ඇල්ල සංචාරක නගරයට පැමිණ නවාතැන් ගෙන තිබුණා.\nඊයේ (09) දිනයේ දී ඇල්ල නගරයේ සංචාරය කරමින් මෙම පවුල සහා ලංකාවට පැමිණිමෙන් පසු හඳුනාගත් රුසියන් ජාතික පවුල සමග පුංචි සිරිපාදය නැරඹිම සදහා පිටත්ව ගොස් ඇති බවයි වාර්තා වෙන්නේ.\nපුංචි සිරීපාදය නරඹා පසුව කන්ද බැස අසල තිබූ ත්‍රී රෝද රථයකට තම බිරිද හා දරුවා සමග නැග ඇති අතර අනෙක් පිරිස තවත් ත්‍රී රෝද රථයකට නැග සියලු දෙනා නැවත ඇල්ල නගරයට පිටත්ව ගොස් තිබෙනවා.\nපසුව මීටර 250ක පමණ දුරක් ගමන් කිරීමේ දි මෙම පුද්ගලයා හදිසියෙම අසනීප වී ත්‍රී රෝදය තුළම වැටි ඇති අතර බිරිඳ විසින් ප්‍රථමාධාර ලබා දී ස්වාමියාව බේරාගැනීමට දැඩි උත්සහයක් දරා තිබුණා.\nඑමෙන්ම ත්‍රී රෝද රථ රියදුරු ඇල්ල පොලිසිය දැනුවත් කර හැකි ඉක්මනින් දෙමෝදර ප්‍රාදේශීය රෝහල වෙල රෝගියා රැගෙන විත් තිබුණා.\nඑහිදි රෝහල් කාර්යමණ්ඩලය රෝගියාව බේරාගැනීමට දැඩි උත්සහායක් ගත්ත ද ඒ වන විටත් මෙම විදේශිකයා ජීවිතය මිය ගොස් ඇති බවයි වාර්තා වෙන්නේ.\nමෙහිදි බිරිද අතිශයින් සංවේදි වු අතර රෝගියා රෝහලට ගෙන යන අතරම ඇල්ල සංචාරක පොලිසියේ නිළධාරිහුද රෝහල වෙත පැමිණි අතර ඒ වන විට දැඩි ලෙස අසරණව සිටි රැසියන් ජාතික කාන්තාවට තත්වය පැහැදිලි කර දී අවශ්ය කටයුතු සිදු කර දේහය මෘත ශරීරාගාරයේ තැනපත් කෙරුණා.\nමිය ගිය පුද්ගලයා අධික රැධිර පීඩනය සදහා ඖෂධ ලබාගන්නා පුද්ගලයෙක් බවත් මරණය ගැන සැකයක් නොමැති බවත් ඔහුගේ බිරිඳ පවසා ඇති බවයි පොලිසිය පවසන්නේ.\nඅධිකරණ වෛද්‍ය පරීක්ෂණයෙන් පසු දේහය රුසියාව වෙත ගෙන යාමට අවශ්‍ය කටයුතු සලසන බව ඇල්ල පොලිස්ථානයේ නිළධාරින් වැඩිදුරටත් පැවසුවා.",
       "URL": "https://www.hirunews.lk/332206/ඇල්ල-ප්‍රදේශයේ-දී-ත්‍රී-රෝද-රථයක්-තුළ-රුසියානු-ජාතිකයෙක්-මිය-යයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=421"
}