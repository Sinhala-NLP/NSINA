{
       "Source": "hirunews",
       "Timestamp": "Wednesday, 20 July 2022 - 7:21",
       "Headline": "මෙරට ඉතිහාසයේ අනුප්‍රාප්තික ජනාධිපතිවරයෙකු තෝරන පළමු පාර්ලිමේන්තු ඡන්දය අද (වීඩියෝ)",
       "News Content": "මෙරට පාර්ලිමේන්තු ඉතිහාසයේ පළමු වරට අනුප්‍රාප්තික ජනාධිපතිවරයෙකු තෝරාගැනීම සදහා ඡන්ද වීමසීම අද (20) පෙරවරු 10ට සිදු කෙරෙනවා.\nඒ සදහා ඊයේ පාර්ලිමේන්තුවේ දී නාමයෝජනා කැඳවනු ලැබුවා.\nවැඩබලන ජනාධිපති රනිල් වික්‍රමසිංහ, ශ්‍රී ලංකා පොදුජන පෙරමුණේ පාර්ලිමේන්තු මන්ත්‍රී ඩලස් අලහප්පෙරුම සහ ජාතික ජන බලවේගයේ නායක පාර්ලිමේන්තු මන්ත්‍රී අනුර කුමාර දිසානායකගේ නම් එහි දී යෝජනා වු අතර, පාර්ලිමේන්තු මහලේකම්වරයා එම යෝජනා පිළිගනු ලැබුවා.\nඅපේක්ෂකයන් තුන් දෙනෙකු ඉදිරිපත් ව ඇති හෙයින් රහස් ජන්ද වීමසීමක් අද පැවැත්වෙන අතර, තේරීම්භාර නිලධාරියා ලෙස කටයුතු කරන්නේ පාර්ලිමේන්තු මහලේකම්වරයා යි.\nඡන්දය ආරම්භ කිරීමට පෙර තේරීම්භාර නිලධාරියා විසින් හිස් ඡන්ද පෙට්ටිය මන්ති්‍රීවරුන්ට පෙන්වීමෙන් පසු මුද්‍රා තැබීමට නියමිත යි.\nමෙම ඡන්ද විමසීමේ දී කථානායකවරයාටද සිය ඡන්දය භාවිත කිරීමට අවස්ථාව හිමිවනවා.\nඡන්දය ආරම්භ වු පසු පාර්ලිමේන්තු මහලේකම්වරයා විසින් කථානයකවරයා ඇතුළු එක් එක් මන්ත්‍රීවරුන්ගේ නම් ප්‍රකාශ කරන අතර, අදාළ මන්ති්‍රීවරයා තේරීම්භාර නිලධාරිවරයා හෙවත් පාර්ලිමේන්තු මහලේකම්වරයාගේ මේසය වෙත ගොස් ජන්ද පත්‍රිකාව ලබාගත යුතු යි.\nඉන්පසු ඡන්දය ප්‍රකාශ කිරීමට පැමිණි මන්ත්‍රීවරයා ඉදිරියේදීම පාර්ලිමේන්තු මහලේකම්වරයා ජන්ද පත්‍රිකාවේ පසුපස තම මුලකුරු සමග කෙටි අත්සන යෙදීම සිදු කරනවා.\nඅනතුරුව ජන්ද පත්‍රිකාව ලබාගත් මන්ති්‍රීවරයා පාර්ලිමේන්තු සහා ගර්භයේ මැද සකස් කර ඇති කුටියට ගොස් ජන්ද පත්‍රිකාව සලකුණු කොට තේරීම්භාර නිළධාරියාගේ කෙටි අත්සන පෙනෙන පරිදි නවා ඡන්ද පෙට්ටියට දැමිය යුතුයි.\nජන්දය ප්‍රකාශ කිරීමේ දී එක් මන්ත්‍රීවරයෙකුට එක් ජන්දයක් පමණක් හිමිවන අතර ජන්දය දෙන අපේක්ෂකයාගේ නම ඉදිරියෙන් ඇති කොටුවෙහි එක යන ඉලක්කම යොදා ජන්දය සලකුණු කළ යුතු වනවා.\nඅපේක්ෂකයන් කිහිප දෙනෙකු සිටින විට මනාප සලකුණු කිරීමටද අවස්ථාව පවතින අතර ඉදිරිපත් වී ඇති අපේක්ෂකයන් ගණන අනුව අනෙක් ජන්ද අපේක්ෂකයන්ගේ නම් ඉදිරියෙන් ඇති කොටු 2, 3 ආදී ලෙස මනාප අනුපිළිවෙල අනුව ලකුණු කිරීමට අවස්ථාව හිමිවනවා.\nඡන්දය ප්‍රකාශ කිරීමෙන් පසු එක් එක් අපේක්ෂකයා වෙනුවෙන් සටහන් කරනු ලැබූ මනාප ගණන් කරන අතර, ඡන්දය ගණන් කරන ස්ථානයේ අපේක්ෂකයාට හෝ ඔහුගේ නියෝජිත මන්ත්‍රීවරයෙකුට රැඳී සිටිය හැකියි.\nප්‍රකාශිත ඡන්ද සංඛ්‍යාවෙන් දෙකෙන් එකකට වැඩි සංඛ්‍යාවක් කිසියම් අපේක්ෂකයෙකු ලබාගෙන ඇත්නම් ඔහු ජනාධිපති ධුරයට තෝරා පත් කරගත් බව පාර්ලිමේන්තු මහලේකම්වරයා විසින් නිවේදනය කරනු ඇති.\nවලංගු ඡන්ද සංඛ්‍යාවෙන් දෙකෙන් එකකට වැඩි සංඛ්‍යාවක් කිසිම අපේක්ෂකයෙකු ලබාගෙන නොමැතිනම් අඩුම ඡන්ද සංඛ්‍යාවක් ලබාගත් අපේක්ෂකයා ඉවත් කර ඔහුගේ ඡන්ද පත්‍රිකාවල දෙවන මනාප සළකුණු කර ඇත්නම් එය, අනෙක් අපේක්ෂකයන්ට එක් කිරීම සිදුකරනු ලබනවා.\nඡන්දය සමාන වුවහොත් තේරීම් භාර නිලධාරියා වන පාර්ලිමේන්තු මහ ලේකම්වරයාගේ අභිමතය පරිදි කුසපත් ඇදීමක් සිදු කෙරෙනු ඇති.",
       "URL": "https://www.hirunews.lk/310439/මෙරට-ඉතිහාසයේ-අනුප්‍රාප්තික-ජනාධිපතිවරයෙකු-තෝරන-පළමු-පාර්ලිමේන්තු-ඡන්දය-අද-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1007"
}