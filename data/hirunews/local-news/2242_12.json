{
       "Source": "hirunews",
       "Timestamp": "Thursday, 31 December 2020 - 18:55",
       "Headline": "2020 වසරේ දින 365 පිළිබඳ මතකය (වීඩියෝ)",
       "News Content": "2020 වසර අදින් අවසන් වන්නේ කොරෝනා වසංගතය ඇතුළු විවිධ සිද්ධීන් රැසක මතකයන් සටහන් කරමින්.\nමේ හිරු වටා ගෙවුණු 2020 වසරේ දින 365 පිළිබඳ මතකයයි.\n2020 වසරේ සමස්ත ලෝකයම මුහුණදුන් අභියෝගය කොරෝනා වෛරසයයි.\nකොරෝනා හමුවේ වුව ද විවිධ සිද්ධීන් ගෙවී ගිය වසර තුළ සටහන් වුණා.\nමෙරටින් පළමු කොරෝනා ආසාදිතයා ලෙස ජනවාරි 25 වනදා චීන ජාතික කාන්තාව හඳුනා ගැණුනා.\nප්‍රවීන රංගධර ජයලත් මනෝරත්නයන්ගේ අභාවය ද ජනවාරියේ සිදුවන අතර, වූහාන්හි සිරවී සිටි ශ්‍රී ලාංකික සිසුන් පෙබරවාරි පළවනදා දිවයිනට පැමිණියා.\nශ්‍රී ලංකාව ජගත් මානව හිමිකම් කවුන්සිල යෝජනාවේ සම අනුග්‍රාහකත්වයෙන් ඉවත් වන්නේ පෙබරවාරි 19 වනදායි.\nකොරෝනා වෛරසය හේතුවෙන් මාර්තු 12 වනදා සියලු පාසල් වසා දැමෙන අතර මාර්තු 20 වනදා රට පුරා නිරෝධායන ඇදිරි නීතිය පැනවෙනවා.\nඊට දින 8 කට පසු මෙරටින් පළමු කොරෝනා ආසාදිත මරණය වාර්තා වුණා.\nසිංහල සහ දෙමළ අලුත් අවුරුද්ද ජනතාව නිවසේ සිට සැමරූ අතර සංගීතවේදී ජයන්ත රත්නායක සහ රංගවේදී දයා තෙන්නකෝන්ගේ අභාවය ද අප්‍රේල් මාසයේ සිදුවනවා.\nඅප්‍රේල් 26 වනදා වනවිට මෙරට කොරෝනා ආසාදිතයින් 500 සීමාව ඉක්මවා තිබුණා.\nසහනාදාර බෙදා හැරීමක් අතරතුර මාලිගාවත්තේ තෙරපීමකින් කාන්තාවන් 3 දෙනෙකු මියගියේ මැයි 21 වනදායි.\nලංකා කම්කරු කොංග්‍රස් නායක ආරුමුගම් තොණ්ඩමන්ගේ අභාවය ද මැයි 26 වනදා සිදුවුණා.\nකලාවට මහඟු සේවයක් ඉටු කළ අර්නස්ට් පෝරුතොට පියතුමන් ස්වර්ගස්ථවීම මෙන්ම ප්‍රවීන නිවේදනක නඩරාජා සිවම්ගේ අභාවය ද සිදුවන්නේ ජුනි මාසයේදීයි.\nජූලි පළවනදා ළමා සාහිත්‍යවේදිනි සිබිල් වෙත්තසිංහගේ අභාවය සිදුවන අතර, ආන්දෝලනයට තුඩුදුන් මත්ද්‍රව්‍ය ජාවාරම්කරුවන් සමඟ සබදතා පැවැත්වූ වරදට පොලිස් මත්ද්‍රව්‍ය නාශක කාර්යාංශයේ නිලධාරින් 4 දෙනෙකු අත්අඩංගුවට ගැනීම ද එදින සිදුවනවා.\nසාක්ෂි සැගවීමේ චෝදනාවට අපරාධ පරීක්ෂණ දෙපාර්තමේන්තුවේ හිටපු අධ්‍යක්ෂ ශානි අබේසේකර අත්අඩංගුවට ගැණුනේ ජුලි 31 වනදායි.\nඅගෝස්තු 2වනදා මීගමුව හිටපු බන්ධනාගාර අධිකාරි අනුරුද්ධ සම්පායෝ අත්අඩංගුවට ගත්තා. .\nමෙරට 16 වන පාර්ලිමේන්තු මැතිවරණය අගෝස්තු 5 වනදා පැවති අතර ඉන් ශ්‍රී ලංකා පොදුජන පෙරමුණට තුනෙන් දෙකක බලයක් හිමිවුණා.\nඑහිදී එක්සත් ජාතික පක්ෂයට එක් මන්ත්‍රී ආසනයක් හෝ ජය ගැනීමට නොහැකිවීම ද විශේෂත්වයක්. සැප්තැම්බර් 3 වනදා එම්.ටී. නිව් ඩයමන්ඩ් නෞකාව ගිනි ගැනීමේ සිද්ධිය වාර්තා වන අතර, රටම සිනහ ගැන්වූ රංගන ශිල්පී ටෙනිසන් කුරේගේ අභාවය ද සැප්තැම්බර් 28 වනදා සිදුවුණා.\nබූවැලිකඩ ගොඩනැගිල්ලක් කඩා වැටී මව්පියන් සමඟ කුඩා බිලිඳියක මිය ගිය සිද්ධිය ද එම මාසයේ වාර්තා වුණා.\nකොවිඩ් දෙවන රැල්ලේ ආරම්භය සටහන් කරමින් දිවුලපිටියෙන් ආසාදිත කාන්තාවක් වාර්තා වුණේ ඔක්තෝම්බර් 4 වනදායි.\nකල් තැබූ 5 ශ්‍රේණිය ශිෂ්‍යත්ව විභාගය ඔක්තෝම්බර 11 පැවැත්වුණු අතර ඊට පසුදා උසස් පෙළ විභාගය ආරම්භ වුණා.\nඔක්තෝම්බර් 15 වනදා ප්‍රවීන රංගන ශිල්පිනි අනුලා බුලත්සිංහලගේ අභාවය සිදුවන අතර, 19 වනදා පාර්ලිමේන්තු මන්ත්‍රී රිෂාඩ් බදියුදීන් අත්අඩංගුවට ගැණුනේ රජයේ මුදල් අවභාවිත කිරීමේ සිද්ධියක් සම්බන්ධයෙන්.\nඔක්තෝම්බර් 20 වනදා සංවිධානාත්මක අපරාධකරුවෙකු වන මාකඳුරේ මධූෂ්ගේ මරණය සිදුවනවා.\n20 වන ආණ්ඩුක්‍රම ව්‍යවස්ථා සංශෝධනය තුනෙන් දෙකක බහුතරයකින් පාර්ලිමේන්තුවේදී සම්මත වන්නේ ඔක්තෝම්බර් 22 වනදායි.\nලංකා ප්‍රිමියර් ලීග් තරගාවලිය 26 වනදා ඇරඹුණා. මහර බන්ධනාගාරයේ නොසන්සුන්තාව වාර්තා වන්නේ නොවැම්බර් 29 වනදායි.\nරාමඤ්ඤ නිකායේ මහානායක නාපානේ පේමසිරි නාහිමියන් අපවත්වීම මෙන්ම, ප්‍රවීන ගායන ශිල්පි ඩබ්ලිව්.ඩී. ආරියසිංහ සහ ප්‍රවීන මාධ්‍යවේදී සිඩ්නි චන්ද්‍රසේකරගේ අභාවය ද එම මාසයේ සිදුවුණා.\nනොවැම්බර් 3 වනදා පැවති ඇමෙරිකානු ජනාධිපතිවරණයෙන් ඩොනල්ඩ් ට්‍රම්ප් පරදවා ජෝ බයිඩ්න් ජයග්‍රහණය කළා.\nසුපිරි පාපන්දු ශූර මෙරඩෝනාගේ අභාවය නොවැම්බර් 25 වනදා සිදුවනවා.\nබුරවි සුළි කුණාටු අවදානමත් සමඟ ඇරඹෙන දෙසැම්බර් මාසයේ 6 වනදා හිටපු අමාත්‍ය ටී.බී. ඒකනායක  අභාවප්‍රාප්ත වුණා.\nගුවන් හමුදා සැහැල්ලු ගුවන් යානයක් 15 වනදා කන්තලේදී කඩා වැටුණු අතර අලුත්කඩේ අධිකරණ සංකීර්ණයේ ගින්න ද එදින වාර්තා වුණා.\nදෙසැම්බර් 17 වනදා කොරෝනා ආසාදිත මවක කොළඹ ද සොයිසා කාන්තා රෝහලේදී සිව් නිවුන් දරු ප්‍රසූතියක් සිදුකළා.\nදෙසැම්බර් 28 වනදා මාස 9 කට පසු යුක්රේනයේ සංචාරකයන් පිරිසක් මත්තල ගුවන්තොටුපලින් දිවයිනට පැමිණියා.",
       "URL": "https://www.hirunews.lk/258419/2020-වසරේ-දින-365-පිළිබඳ-මතකය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2242"
}