{
       "Source": "hirunews",
       "Timestamp": "Wednesday, 29 March 2023 - 20:47",
       "Headline": "2019 දී සයින්දමරුදු බෝම්බයෙන් මැරුණේ 'සාරා'මයි - DNA වාර්තාව කියයි",
       "News Content": "පාස්කු ප්‍රහාරයෙන් පසු සයින්දමරුදු පිපිරීමේ පුලස්තිනී මහේන්ද්‍රන් හෙවත් සාරා ජස්මින් මියගොස් ඇති බවට සිදුකරන ලද පරීක්ෂණවලින් විද්‍යාත්මකව තහවුරු වී ඇති බව පොලිස් මාධ්‍ය ප්‍රකාශක කාර්යාලය පවසනවා.\n2019 වසරේ අප්‍රේල් මස 26 වනදා සයින්දමරුදු ප්‍රදේශයේ ආරක්ෂිත නිවසක් තුළ සිටියදී මරාගෙන මැරෙන බෝම්බ ප්‍රහාරයක් එල්ල කර ගනිමින් සිදු වූ පිපිරීමෙන් මියගිය පුද්ගලයින් සම්බන්ධයෙන් අපරාධ පරීක්ෂණ දෙපාර්තමේන්තුව විමර්ශනයක් ආරම්භ කර තිබුණා.\nඊට රජයේ රස පරීක්ෂක දෙපාර්තමේන්තුවේ සහයද ලබාගත්තේ ඩී.එන්.ඒ. පරීක්ෂා කිරීම් සඳහායි.\nඑහිදී මියගිය තැනැත්තන් අතර පාස්කු ප්‍රහාරයේ නොවිසඳුණු ගැටළු අනාවරණ කර ගැනීම සඳහා ප්‍රධාන සාධකයක් වූ සාරා ජස්මින් නමැත්තිය සිටින බවටයි රජයේ රස පරීක්ෂක දෙපාර්තමේන්තුව විසින් සිදුකරන ලද විමර්ශනවලින් අනාවරණ වී ඇත්තේ.\nසාරා ජස්මින්ගේ මවගෙන් ලබාගන්නා ලද DNA සාම්පල අපරාධ ස්ථානයෙන් සොයා ගන්නා ලද අස්ථි කොටස් සමඟ සැසඳීමේදී සියයට 99.9යි 9ක් තහවුරු වී ඇති බවයි රජයේ රස පරීක්ෂක දෙපාර්තමේන්තුව ඉදිරිපත් කර ඇති වාර්තාවේ සඳහන් වන්නේ.\nපුලස්තිනී මහේන්ද්‍රන් හෙවත් සාරා ජස්මින් පාස්කු ඉරු දින කටුවාපිටිය දේවස්ථානයට මරාගෙන මැරෙන බෝම්බ ප්‍රහාරය එල්ල කළ මොහොමඩ් හස්තුන්ගේ බිරිඳ වනවා.",
       "URL": "https://www.hirunews.lk/331253/2019-දී-සයින්දමරුදු-බෝම්බයෙන්-මැරුණේ-සාරා-මයි-dna-වාර්තාව-කියයි",
       "Category": "Local News",
       "Parent URL": "https://www.hirunews.lk/local-news.php?pageID=446"
}