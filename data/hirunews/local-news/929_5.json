{
       "Source": "hirunews",
       "Timestamp": "Friday, 19 August 2022 - 15:03",
       "Headline": "සඳුදා සිට බිත්තර මිල අඩුවෙයි (වීඩියෝ)",
       "News Content": "ලබන සඳුදා (22) සිට බිත්තර මිල පහත හෙළන බව සමස්ත ලංකා බිත්තර නිෂ්පාදකයින්ගේ සංගමය පවසනවා.\nඅග්‍රාමාත්‍ය දිනේෂ් ගුණවර්ධන සමග පැවති සාකච්ඡාවකින් පසුව මාධ්‍ය වෙත අදහස් දක්වමිනුයි ඔවුන් මේබව ප්‍රකාශ කළේ.\nඒ අනුව බිත්තරයක මිල රුපියල් 5කින් අඩු කරන බවයි බිත්තර නිෂ්පාදකයින් සඳහන් කළේ.\nසමස්ත ලංකා බිත්තර නිෂ්පාදකයින්ගේ සංගමය, පශු වෛද්‍යවරුන්ගේ සංගමය, කුකුල් මස් නිෂ්පාදකයින්ගේ සංගමය, ඇතුළු පාරිභෝගික ආහාර ද්‍රව්‍ය නිෂ්පාදකයින් තමන්ට ඇති වී තිබෙන ගැටලු සම්බන්ධව සාකච්ඡා කිරීමට අග්‍රාමාත්‍යවරයා හමු වුණා.\nමෙම අවස්ථාවට වෙළඳ අමාත්‍ය නලින් ප්‍රනාන්දු, රාජ්‍ය අමාත්‍යය ටීබී හේරත්, පාරිභෝගික සේවා අධිකාරියේ සභාපති සිසිර ශාන්ත නිරිඇල්ල, මිල්කෝ ආයතනයේ සභාපති රේණුක පෙරේරා ඇතුළු පිරිසක් එක්ව සිටියා.\nපැවැති සාකච්ඡාවෙන් අනතුරුව බිත්තර නිෂ්පාදකයින්ගේ සංගමය සංගමයේ සභාපති මාධ්‍ය වෙත අදහස් දක්වමින් කියාසිටියේ එළඹෙන සඳුදා දින සිට බිත්තර මිල ගණන් පහත හෙළන බවයි.\nමේ අතර අත්‍යවශ්‍ය ආහාර ද්‍රව්‍ය රැසක තොග මිල සැළකිය යුතු මට්ටමකින් අඩුවුවත් තවමත් එම සහනය පාරිභෝගිකයාට ලබාදීමට සිල්ලර කඩ හිමියන් මේ වනතෙක් කටයුතු කර නැහැ.\nරුපියල් 600 ක්ව පැවති පරිප්පු කිලෝග්‍රෑමයක තොග මිල මේ වනවිට රුපියල් 420 දක්වා අඩු වී ඇති අතර, රුපියල් 330ක්ව පැවති සීනි කිලෝග්‍රෑමයක තොග මිල ද මේ වනවිට රුපියල් 270 දක්වා අඩු වී තිබෙනවා.\nපිටකොටුව තොග වෙළඳ සංගමයේ විධායක සභික ජේ. දේවපිරාන් කියා සිටියේ රුපියල් 1,900 ක් ව පැවති වියලි මිරිස් කිලෝග්‍රෑමයක මිල ද මේ වනවිට රුපියල් 1,200 ක් දක්වා පහත වැටී ඇති බවයි.\nඑමෙන්ම සුදු ළුෑණු කිලෝග්‍රෑමයක මිල රුපියල් 400 දක්වා පහත වැටී ඇති අතර, අර්තාපල් කිලෝවක මිල රුපියල් 150 දක්වාත් ලොකු ළුෑණු කිලෝවක මිල රුපියල් 135 දක්වාත් අඩුවී තිබෙනවා.\nණයවර ලිපි විවෘත කිරීමකින් තොරව ඍජුවම ආනයනකරුවන්ට අත්‍යවශ්‍ය ආහාර ද්‍රව්‍ය ගෙන්වීමට අවස්ථාව හිමිවීම මෙලෙස මිල අඩුවීමට හේතුවී තිබෙනවා.\nඑසේම එළවළු වෙළඳසැල්වල තොග සහ සිල්ලර මිල ගණන් ඉහළ යද්දී දඹුල්ල ආර්ථික මධ්‍යස්ථානයේ මේ දිනවල එළවළු මිල විශාල වශයෙන් පහත ගොස් තිබෙනවා.\nමේ අතර ජනතා සහන ලබා දීම වෙනුවෙන් පලාත් සභා යටතේ අක්‍රීයව පවතින ආයතන වහාම සක්‍රීය කරන ලෙස අග්‍රාමාත්‍ය දිනේෂ් ගුණවර්ධන උපදෙස් ලබා දී තිබෙනවා. ඒ අග්‍රාමාත්‍ය ලේකම් කාර්යාලයේ පලාත් ආණ්ඩුකාරවරුන් අතර අද පැවති හමුවකදීයී.",
       "URL": "https://www.hirunews.lk/313183/සඳුදා-සිට-බිත්තර-මිල-අඩුවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=929"
}