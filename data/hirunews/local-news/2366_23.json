{
       "Source": "hirunews",
       "Timestamp": "Tuesday, 27 October 2020 - 13:53",
       "Headline": "ඉන්දියාව සහ ඇමරිකාව ආරක්ෂක ගිවිසුමකට",
       "News Content": "ඇමරිකානු රාජ්‍ය ලේකම් මයික් පොම්පියෝ සහ ආරක්ෂක ලේකම් මාර්ක් ටී එස්පර් අද(27) නවදිල්ලියේදී ඉන්දීය අග්‍රාමාත්‍ය නරේන්ද්‍ර මෝදි හමුවනවා.\nඔවුන් ඊට පෙර අද උදෑසන නව දිල්ලියේදී ජාතික යුද ස්මාරකයට බුහුමන් දැක්වුවා.\nඇමරිකානු රාජ්‍ය ලේකම්වරයා සහ ආරක්ෂක ලේකම්වරයා ඉන්දීය විදේශ කටයුතු අමාත්‍ය එස්.ජායිශංකර් සහ ආරක්ෂක අමාත්‍ය රාජ්නාත් සිං සමඟ අද ද්වීපාර්ශවික සාකච්ඡාවල නිරත වූ බව ද ඉන්දීය මාධ්‍ය සඳහන් කළා.\nඑමෙන්ම, මෙම සංචාරයේදී ඉන්දියාව සහ ඇමරිකා එක්සත් ජනපදය අතර වැදගත් ආරක්ෂක ගිවිසුමකට ද අත්සන් තැබීමට නියමිත බවයි රොයිටර් පුවත් සේවය සඳහන් කළේ.\nබෙකා හෙවත් භූ දර්ශීය සහයෝගිතාව පිළිබඳ මූලික හුවමාරු සහයෝගිතා ගිවිසුම නම් වූ අදාළ ගිවිසුම මගින් දෙරට අතර භූ තලයේ, සාගරයේ සහ ගුවන් තලයේ ක්‍රමෝපාය දත්ත හුවමාරු කර ගැනීමට අවකාශ සැලසෙනවා.\nඑය මිසයිල හෝ සන්නද්ධ ඩ්‍රෝන ඉලක්කයන් සඳහා වැදගත් වන බවයි විශ්වාස කෙරෙන්නේ.\nඑමෙන්ම, අදාළ ගිවිසුම මගින් ඇමරිකා එක්සත් ජනපදයේ අති නවීන නාවික හා ගුවන් තාක්ෂණය ඇතුළත් ගුවන් යානා ද ඉන්දියාවට සැපයීමට ඉඩ සැලසෙන බව ඉන්දීය ආරක්ෂක මූලාශ්‍ර උපුටා දක්වමින් රොයිටර් සඳහන් කළා.\nඇමරිකානු රාජ්‍ය ලේකම් මයික් පොම්පියෝ අද පස්වරුවේ ශ්‍රී ලංකාවට පැමිණෙන්නේ සිය ආසියානු සංචාරයේ දෙවන පියවර ලෙසයි.\nමේ අතර, ඇමරිකානු රාජ්‍ය ලේකම්වරයාගේ මෙරට සංචාරයට විරෝධය පළ කරමින් ජනතා විමුක්ති පෙරමුණ අද කොළඹ පිහිටි ඇමරිකානු තානාපති කාර්යාලය ඉදිරිපිට විරෝධතාවක නිරත වුණා.",
       "URL": "https://www.hirunews.lk/253416/ඉන්දියාව-සහ-ඇමරිකාව-ආරක්ෂක-ගිවිසුමකට",
       "Category": "Local News",
       "Parent URL": "https://www.hirunews.lk/local-news.php?pageID=2366"
}