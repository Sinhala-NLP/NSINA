{
       "Source": "hirunews",
       "Timestamp": "Saturday, 12 December 2020 - 8:07",
       "Headline": "සේනා උවදුරට බිය නොවන්නැයි දැනුම්දීමක්",
       "News Content": "යළිත් බඩඉරිඟු වගාව සඳහා සේනා දළඹු ව්‍යාප්තිය සිදුවුවද ගොවීන් ඒ සඳහා කිසිදු බියක් ඇතිකර නොගත යුතු බව මහඉලුප්පල්ලම කෘෂි පර්යේෂණායතනය පවසනවා.\nමේ අතර ගලෙන්බිඳුණුවැව ප්‍රදේශයේ වගා කර ඇති හෙක්ටයාර විසි දහසකට වැඩි බඩඉරිඟු වගාවක් ද සේනා දළඹු උවදුර හේතුවෙන් විනාශ වී ඇති බවයි ගොවීන් සඳහන් කළේ.\nඅම්පාර දිස්ත්‍රික්කයෙන් මෙන්ම තවත් ප්‍රදේශ රැසකට මෙම උවදුරෙන් දැඩි බලපෑම් එල්ල වී ඇති අතර, එප්පාවල - නල්ලමුදාව සහ කරුවලගස්වැව - මූණමල්ගස්වැව යන ප්‍රදේශවල ගොවීන් සඳහන් කළේ මේ හේතුවෙන් අක්කර 250 කට වැඩි බඩඉරිඟු වගාවක් විනාශ වී ඇති බවයි.\nකෘෂිකර්ම දෙපාර්තමේන්තුව සඳහන් කළේ මේ වනවිට උතුරුමැද, නැගෙනහිර සහ ඌව යන පළාත්වලින් සේනා දළඹු උවදුර වාර්තා වී ඇති  බවයි.\nමහඉලුප්පල්ලම කෘෂි පර්යේෂණ ආයතනයේ අධ්‍යක්ෂිකා නිශාන්ති ගුණවර්ධන කියා සිටියේ සේනා දළඹු ව්‍යාප්තිය සිදුවුවද යළිත් බඩඉරිඟු වගා කිරීම සඳහා ගොවීන් කිසිදු බියක් ඇති කර නොගත යුතු බවයි.",
       "URL": "https://www.hirunews.lk/256842/සේනා-උවදුරට-බිය-නොවන්නැයි-දැනුම්දීමක්",
       "Category": "Local News",
       "Parent URL": "https://www.hirunews.lk/local-news.php?pageID=2280"
}