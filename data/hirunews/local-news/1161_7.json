{
       "Source": "hirunews",
       "Timestamp": "Wednesday, 18 May 2022 - 12:56",
       "Headline": "ඩෙංගු රෝගීන් දෙගුණයකින් ඉහළට",
       "News Content": "පසුගිය වසරට සාපේක්ෂව මෙම වසරේ මේ දක්වා කාලය තුල ඩෙංගු රෝගින්ගේ සංඛ්‍යාව දෙගුණයකින් ඉහල ගොස් තිබෙනවා.\nපසුගිය වසරේ මැයි මස 15 වනදා දක්වා ඩෙංගු රෝගීන් 9545 දෙනෙකු වාර්තා වී තිබු අතර, මෙම වසරේ පසුගිය 15 වනදා වනවිට ඩෙංගු රෝගීන් 19,908 දෙනෙකු වාර්තා වී ඇති බවයි ජාතික ඩෙංගු මර්දන ඒකකය ප්‍රකාශ කළේ.\nපසුගිය සති 8ක කාලය තුල ඩෙංගු රෝගීන් වාර්තාවීම සීඝ්‍රයෙන් ඉහළ ගොස් තිබෙනවා.\nඑමෙන්ම, මේ වසරේ මේ දක්වා ඩෙංගු මරණ 6 ක් ද වාර්තා වී තිබෙනවා.\nමැයි මාසයේ මේ දක්වා වාර්තා වු සමස්ත රෝගීන්ගෙන් සියයට 43 ක් බස්නාහිර පළාතෙන් හමු වී ඇති අතර, ගාල්ල, ත්‍රිකුණාමලය, මහනුවර, මඩකලපුව, යාපනය සහ රත්නපුර දිස්ත්‍රික්කවල ද රෝගීන් වාර්තා වීම සැලකිය යුතු ලෙස ඉහළ ගොස් තිබෙනවා.\nමෙම තත්ත්වය මත අධි අවදානම් සහ අවදානම් කලාප ලෙස හඳුනා ගත් සෞඛ්‍ය වෛද්‍ය නිලධාරි කොට්ඨාශ 148 ක විශේෂ මදුරු මර්දන වැඩසටහනක් අද සිට ලබන 24 වනදා දක්වා ක්‍රියාත්මක බවයි ජාතික ඩෙංගු මර්දන ඒකකය සඳහන් කළේ.\nමේ අතර, නිරිත දිග මෝසම් තත්වය ක්‍රමයෙන් දිවයින හරහා ස්ථාපිත වෙමින් පවතින බව කාළගුණ විද්‍යා දෙපාර්තමේන්තුව සඳහන් කළා.\nඑම දෙපාර්තමේන්තුව නිකුත් කළ නවතම නිවේදනයේ දැක්වෙන්නේ ඉදිරි පැය කිහිපයේදී සබරගමුව පළාතේත්, මහනුවර, නුවර එළිය, ගාල්ල සහ මාතර දිස්ත්‍රික්ක වලට මිලිමීටර් 75 ක තරමක තද වැසි අපේක්ෂා කරන බවයි.\nඑමෙන්ම, බස්නාහිර, මධ්‍යම, වයඹ සහ දකුණු පළාත් වලටත් විටින් විට වැසි හෝ ගිගුරුම් සහිත වැසි ඇති විය හැකි බව කාලගුණ විද්‍යා දෙපාර්තමේන්තුව සඳහන් කළා.",
       "URL": "https://www.hirunews.lk/304648/ඩෙංගු-රෝගීන්-දෙගුණයකින්-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=1161"
}