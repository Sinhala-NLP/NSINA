{
       "Source": "hirunews",
       "Timestamp": "Thursday, 08 August 2019 - 12:53",
       "Headline": "අධ්‍යාපන අමාත්‍යාංශයේ සැපයුම් අධ්‍යක්‍ෂගේ ස්ථාන මාරුව අවලංගුයි",
       "News Content": "අධ්‍යාපන අමාත්‍යාංශයේ සැපයුම් අංශයේ අධ්‍යක්‍ෂ අයි.බී.සී.කේ. ඉලංගසිංහට ආයතනික අංශය වෙත ලබාදුන්  ස්ථාන මාරුව අවලංගු කර, ඔහු පෙර සේවය කළ ස්ථානයේම පිහිටවූ බව අමාත්‍යාංශ ලේකම් නිහාල් රණසිංහ රාජ්‍ය ආයතනවල දූෂණ වංචා සොයන ජනාධිපති කොමිසම හමුවේ ප්‍රකාශ කර තිබෙනවා.\nඒ ඊයේ එම කොමිසම හමුවේ සාක්ෂි ලබාදෙමින්.\nමොහු පෙර සේවය කළ ස්ථානයේම පිහිටුවන ලෙසට මෙම කොමිසම මීට පෙර නියෝගයක් ද ලබාදී තිබුණා.\nපාසල් පොත්වල අමතර වියදමක් දරමින් අධ්‍යාපන අමාත්‍යවරයාගේ රුව සහිත වර්ණ ඡායාරූපයක් පළ කිරීම සම්බන්ධයෙන් ග්‍රන්ථ ප්‍රකාශන කොමසාරිස් ලෙස එවකට කටයුතු කළ අයි.බී.සී.කේ. ඉලංගසිංහ ජනාධිපති පරීක්ෂණ කොමිසන් සභාව ඉදිරියේ සාක්ෂි ලබාදීමෙන් අනතුරුවයි ඔහුට මෙම ස්ථාන මාරුව ලබා දුන්නේ.\nඅධ්‍යාපන අමාත්‍යාංශයේ ලේකම් නිහාල් රණසිංහගේ අත්සනින් යුතුව පසුගිය ජූලි 24 වනදා මෙම ස්ථානමාරුව ලබාදී තිබෙනවා.\nපසුව මෙම ස්ථාන මාරුව සම්බන්ධයෙන් පරීක්ෂණයක් සිදුකළ ජනාධිපති පරීක්ෂණ කොමිසන් සභාව සාධාරණ හේතුවක් නොමැති බැවින් එය අවලංගු කරන ලෙසටයි  අධ්‍යාපන ලේකම්වරයාට දැනුම් දී තිබුණේ.\nමේ අතර මත්තල ජාත්‍යන්තර ගුවන් තොටුපලේ අංගනයක වී ගබඩා කිරීම සම්බන්ධව කොමිසමට ලැබී ඇති පැමිණිල්ලකට අනුව එහි පොලිස් ඒකකයේ නිලධාරීන් කණ්ඩායමක් සහ රජයේ තක්සේරු දෙපාර්තමේන්තු නිලධාරීන් හතරදෙනෙකු අද පෙරවරුවේ එම ස්ථානයට පැමිණියා.\nඑහිදී වී ගබඩා කර තිබූ ස්ථානය පරීක්ෂා කර තක්සේරු කිරීම් ආරම්භ කර ඇති බවයි කොමිසමේ ප්‍රකාශකයෙකු හිරු ප්‍රවෘත්ති අංශය කළ විමසීමකදී සඳහන් කළේ.",
       "URL": "https://www.hirunews.lk/221803/අධ්‍යාපන-අමාත්‍යාංශයේ-සැපයුම්-අධ්‍යක්‍ෂගේ-ස්ථාන-මාරුව-අවලංගුයි",
       "Category": "Local News",
       "Parent URL": "https://www.hirunews.lk/local-news.php?pageID=3209"
}