{
       "Source": "hirunews",
       "Timestamp": "Monday, 31 January 2022 - 19:38",
       "Headline": "ගර්භනී මව්වරුන් 500 කොරෝනා",
       "News Content": "කොරෝනා ආසාදිත ගර්භනී මව්වරුන් 500 දෙනෙකු පමණ මේ වන විට රෝහල්ගතව ප්‍රතිකාර ලබන බව සෞඛ්‍ය අමාත්‍යංශයේ පවුල් සෞඛ්‍ය කාර්යාංශයේ අධ්‍යක්ෂිකා විශේෂඥ වෛද්‍ය චිත්‍රමාලි ද සිල්වා ප්‍රකාශ කළා.\nඑමෙන්ම, බී - ඒ - දෙක ලෙස හැදින්වෙන ඔමික්‍රොන් කොරෝනා ප්‍රභේදයේ අනු ප්‍රභේදයක් පිළිබදව විද්‍යාඥයන්ගේ අවධානය යොමුවී තිබෙනවා.\nසෞඛ්‍ය ප්‍රවර්ධන කාර්යාංශයේ අද පස්වරුවේ පැවති මාධ්‍ය හමුවකට විශේෂඥ වෛද්‍යවරිය වැඩිදුරටත් සදහන් කළේ දෙවන මාත්‍රාව ලබාගෙන මාස 3 ඉක්ම වූ ගර්භනී මව්වරුන්ට කොරෝනා තුන් වන මාත්‍රාව ද ලබා ගත හැකි බවයි.\nමේ අතර, ලබන සඳුදා ආරම්භ වන උසස් පෙළ විභාගය සෞඛ්‍ය මාර්ගෝපදේශවලට අනුකූලව පැවැත්වීමට කටයුතු යොදා ඇති ආකාරය සම්බන්ධයෙන් දැනුවත් කිරීම ද සෞඛ්‍ය ප්‍රවර්ධන කාර්යාංශයේ පැවති මාධ්‍ය හමුවේදී සිදුකෙරුණා.\nකොරෝනා ආසාදිත විභාග අපේක්ෂක දරුවන් සඳහා සෑම දිස්ත්‍රික්කයකම හඳුනා ගත් රෝහල් කිහිපයක ප්‍රතිකාර පහසුකම් සහිතව විභාගයට පෙනී සිටීමට පහසුකම් සලසා තිබෙනවා.\nමේ අතර, මාරවිල රෝහලේදී කොරෝනා ආසාදිතව මිය ගිය පාසල් දැරිය දරුණු නිව්මෝනියා තත්ත්වයේ පසුවී ඇති බවට අනාවරණ වී ඇතැයි ළමා රෝග විශේෂඥ වෛද්‍යවරුන්ගේ විද්‍යායතනයේ ලේකම් විශේෂඥ වෛද්‍ය චන්න ද සිල්වා කියා සිටියා.\nඑමෙන්ම, එළඹෙන ඕස්ට්‍රේලියානු සංචාරය සඳහා නම් කර ඇති ශ්‍රී ලංකා ක්‍රිකට් සංචිතයේ සාමාජිකයෙකු වන නුවන් තුෂාරට සහ පුහුණුකරුවෙකු වන දිල්ශාන් ෆොන්සේකාට කොරෝනා ආසාදනය වී තිබෙනවා.\nමේ අතර, සීග්‍ර සම්ප්‍රේෂණ හැකියාවක් සහිත ඔමික්‍රොන් ප්‍රභේදයේ අනු ප්‍රභේදයක් පිළිබදව විද්‍යාඥයන්ගේ අවධානය යොමුව තිබෙනවා.\nදකුණු අප්‍රිකාවෙන් මුල් වරට සොයා ගැනුණු ඔමික්‍රොන් ප්‍රභේදය බී - ඒ - එක ලෙස හැදින්වෙන අතර බී - ඒ - දෙක නැමති එහි අනු ප්‍රභේදයක් යුරෝපයේ සහ ආසියාවේ මේ වන විට සීග්‍රයෙන් පැතිරෙන බවයි අනාවරණ වී ඇත්තේ.\nබී - ඒ - දෙක ඔමික්‍රොන් අනු ප්‍රභේදය කොරෝනා පරීක්ෂණවලදී හදුනා ගැනීමට අපහසුවීම සහ බී - ඒ - එක ප්‍රභේදය මෙන් එකහමාර ගුණයක් සම්ප්‍රේෂණය වීම දැනට හදුනාගෙන ඇති විශේෂතා වනවා.\nකෙසේ නමුත් එමගින් කොරෝනා රෝගය දරුණුවීමේ හැකියාව තවදුරටත් අධ්‍යයනය කළ යුතු බවයි විද්‍යාඥයන් පෙන්වා දෙන්නේ.\nමේ අතර ශ්‍රී ලංකාවෙන් අද දිනයේදී කොරෝනා ආසාදිතයින් 1082 දෙනෙකු වාර්තා වී තිබෙනවා.\nඒ අනුව මෙරට මුලු කොරෝනා ආසාදිතයින් ගණන 611,185ක්.",
       "URL": "https://www.hirunews.lk/295814/ගර්භනී-මව්වරුන්-500-කොරෝනා",
       "Category": "Local News",
       "Parent URL": "https://www.hirunews.lk/local-news.php?pageID=1384"
}