{
       "Source": "hirunews",
       "Timestamp": "Tuesday, 14 August 2018 - 6:51",
       "Headline": "කලාවැව ජාතික උද්‍යානයේ විනාශ වූ මළසිරුරක් (ඡායාරූප)",
       "News Content": "කලාවැව ජාතික උද්‍යානයට රාත්‍රී කාලයේ අනවසරයෙන් ඇතුළු වූ පුද්ගලයෙකු වන අලි ප්‍රහාරයකට ලක්ව මියගොස් දින කීපයක් ගතව තිබියදී කලාවැව ඉස්මත්තේ තිබී සොයාගත් බව ගල්කිරියාගම වනජීවී නිලධාරීන් පවසනවා.\nමෙසේ මිය ගොස් ඇත්තේ කවුරුන්ද යන්න හඳුනාගැනීමට නොහැකි තත්ත්වයට සිරුර විනාශ වී ඇති බව ගල්කිරියාගම වනජීවි අඩවි සහකාර ඩී. රාමසිංහ සඳහන් කළා.\nමෙම මළසිරුර වන අලි පහර එල්ල වී දින දෙකකට පමණ කාලයක් ගතව තිබියදී සොයාගැනීමට හැකි වූ බවත් කිසිදු ආකාරයෙන් මෙම ජාතික උද්‍යානයට රහසිගතව ඇතුළුවීමට තහනම් කොට තිබියදී මෙම පුද්ගලයා පැමිණ ඇති බව ද හෙතෙම සඳහන් කළා.\nකලාවැව් රක්ෂිතයේ සිටින ගවයන් නිරන්තරයෙන් රාත්‍රී කාලයේ සොරාගැනීම් සිදුවෙන බවත් එමෙන්ම එම වනාන්තරයේ ඇති ගල්තලාවල නිදන් සෙවීම, වන සතුන් දඩයම, ආදී කටයුතු මෙන්ම විවිධ අපචාර කටයුතු දීනපතා සිදුවන බව ප්‍රදේශවාසීන් පවසනවා.\nකෙසේ වෙතත් මෙම පුද්ගලයා තනියම මෙම වනජීවී කලාපයට ඇතුල් වුණේ ද එසේත් නොමැති නම් තවත් පිරිසක් සමග ඇතුළු වී වන අලි පහරදීමත් සමග ඔවුන් පළා ගියේ ද යන්න පරීක්ෂණ පවත්වන බව ගල්කිරියාගම පොලිසිය පවසනවා.\nඅදාළ ස්ථානයේ සිදුකළ මූලික පරීක්ෂණවලදී හෙළි වී ඇත්තේ වන අලින් නිරන්තරයෙන් එම ස්ථානයේ ගැවසෙන බවත් එමෙන්ම වන අලි විසින් පහරදී ඇති බවට සාධක රැසක් සොයා ගත් බවත් ගල්කිරියාගම පොලිසිය පවසනවා.\nගල්කිරියාගම පොලිසියේ මූලික වාර්තා අනුව කැකිරාව මහේස්ත්‍රාත්වරයා ඉදිරියේ අධිකරණ පරීක්ෂණයක් පැවැත්වූ බවත් එම මළ සිරුර පශ්චාත් මරණ පරීක්ෂණය සඳහා කැකිරාව මූලික රෝහල වෙත රැගෙන ගිය බවත් ගලේවෙල ගල්කිරියාගම පොලිසිය පවසනවා.\nදඹුල්ල කාංචන කුමාර ආරියදාස",
       "URL": "https://www.hirunews.lk/197464/කලාවැව-ජාතික-උද්‍යානයේ-විනාශ-වූ-මළසිරුරක්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=3800"
}