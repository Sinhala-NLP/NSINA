{
       "Source": "hirunews",
       "Timestamp": "Tuesday, 05 January 2021 - 7:31",
       "Headline": "රතන හිමි දිවුරුම් දීම පෙරවරුවේ - විපක්ෂයේ අසුනකුත් වෙන් කරයි",
       "News Content": "නව වසරේ පළමු පාර්ලිමේන්තු රැස්වීම අද (05) පෙරවරුවේ ආරම්භ වනවා.\nපාර්ලිමේන්තුවේ සියලු දෙපාර්තමේන්තු සහ කාර්යාලය විවෘතව පවතින අතර අද (05) සිට මාධ්‍යවේදීන්ට සෞඛ්‍ය මාර්ගෝපදේශ යටතේ පාර්ලිමේන්තුවේ කටයුතු ආවරණය කිරීමට හැකි බවයි පාර්ලිමේන්තුවේ මහ ලේකම් ධම්මික දසනායක සඳහන් කළේ.\nපාර්ලිමේන්තු කාර්ය මණ්ඩල සාමාජිකයින්ගෙන් අහඹු ලෙස තෝරාගත් පුද්ගලයින් සඳහා පී.සී.ආර්. පරීක්ෂණ රැසක් පසුගියදා සිදුකළ නමුත් කිසිදු ආසාදිතයෙකු හමු නොවූ බවයි ඔහු කියා සිටියේ.\nඅද පාර්ලිමේන්තුවේ කටයුතු ආරම්භයේ පසුගිය මහ මැතිවරණයේදී අපේ ජනබල පක්ෂය සඳහා හිමිවූ ජාතික ලැයිස්තු මන්ත්‍රී ධුරයේ පූජ්‍ය අතුරලියේ රතන හිමියන් දිවුරුම් දීමට නියමිතයි.\nජාතික හෙළ උරුමය නියෝජනය කරමින් 2004 වසරේදී පළමුවරට පාර්ලිමේන්තුවට පත්වූ උන්වහන්සේ මෙවර පාර්ලිමේන්තුව නියෝජනය කරන්නේ සිව්වන වරට වීම විශේෂත්වයක්.\nවේත්‍රධාරී නරේන්ද්‍ර ප්‍රනාන්දුගෙන් අප කළ විමසීමකදී ඔහු කියා සිටියේ අතුරලියේ රතන හිමියන්ට විපක්ෂයේ පළමු පෙළේ අසුනක් වෙන් කර ඇති බවයි.\nකෙසේ වෙතත් දිවුරුම් දීමෙන් අනතුරුව උන්වහන්සේ ආණ්ඩු පක්ෂයේ අසුන් ගැනීමට තීරණය කරන්නේ නම් ඒ පිළිබඳව සභානායකවරයා හරහා කථානායකවරයාට දැනුම්දිය යුතු බව වේත්‍රධාරී නරේන්ද්‍ර ප්‍රනාන්දු කියා සිටියා.\nකෙසේ වෙතත් එවැනි දැනුම්දීමක් මේ දක්වා රතන හිමියන් විසින් සිදුකර නොමැති බව වේත්‍රධාරීවරයා සඳහන් කළා.\nමේ අතර කොවිඩ් වෛරසයට එරෙහි එන්නතක් මෙරටට ගෙන්වීම සම්බන්ධයෙන් විපක්ෂ නායකවරයා අද (05) ආණ්ඩුවෙන් ප්‍රශ්න කිරීමට නියමිත බවයි වාර්තාවන්නේ.\nඑමෙන්ම අද දිනයේදී සාප්පු සහ කාර්යාලීය සේවකයන් පිළිබඳ සංශෝධන පනත් කෙටුම්පත ඇතුලු සංශෝධන පනත් හතරක් විවාදයට ගැනීමට නියමිතයි.\nමේ අතර පොදු ව්‍යාපාර කාරක සභාව හෙවත් කෝප් කමිටුව මෙම මසදී රාජ්‍ය ආයතන පහක විගණන කටයුතු පරික්ෂාවට ලක් කිරීමට නියමිත බව එහි සභාපති මහාචාර්ය චරිත හේරත් ප්‍රකාශ කළා.\nඊට මහපොළ ශිෂ්‍යත්ව අරමුදල, ඛනිජ තෙල් සංස්ථාව සහ පොල් සංවර්ධන අධිකාරිය ද ඇතුළත්.",
       "URL": "https://www.hirunews.lk/258819/රතන-හිමි-දිවුරුම්-දීම-පෙරවරුවේ-විපක්ෂයේ-අසුනකුත්-වෙන්-කරයි",
       "Category": "Local News",
       "Parent URL": "https://www.hirunews.lk/local-news.php?pageID=2233"
}