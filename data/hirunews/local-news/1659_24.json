{
       "Source": "hirunews",
       "Timestamp": "Thursday, 30 September 2021 - 7:53",
       "Headline": "ඉන්දීය විදේශ ලේකම් ලබන මස මුල දී දිවයිනට",
       "News Content": "ඉන්දීය විදේශ ලේකම් හර්ෂ් වර්දන් සිංග්ලා ඉදිරි සතියේ දී මෙරට සංචාරයක් සඳහා පැමිණීමට නියමිත යි.\nඅනිද්දා සිට ලබන මස 5 වන දා දක්වා මොහු මෙරට රැඳී සිටින බවයි හින්දු පුවත්පත වාර්තා කර තිබුණේ.\nඉන්දු - ශ්‍රී ලංකා ද්විපාර්ශවික සබඳතා ශක්තිමත්ව ඉදිරියට පවත්වාගෙන යාමේ අරමුණින් විදේශ ලේකම්වරයා මෙරටට පැමිණෙන බව එම වාර්තාවල දැක්වෙනවා.\nඑමෙන්ම ඔහු මෙරට රැදී සිටින කාලය තුළ ද්විපාර්ශවීය ව්‍යාපෘති කිහිපයක් සම්බන්ධයෙන් සාකච්ජා කරනු ඇති.\nවිදේශ අමාත්‍ය මහාචාර්ය ජී.එල්. පීරිස් සහ ඉන්දීය විදේශ අමාත්‍ය එස්. ජයිශන්කර් නිව්යෝක්හි දි එක්සත් ජාතීන්ගේ මහා මණ්ඩල රැස්වීමට සමගාමීව පැවති හමුවෙන් දින 10කට පසුව විදේශ ලේකම්වරයාගේ ශ්‍රී ලංකා සංචාරය සිදුවීම විශේෂත්වයක්.\nමේ අතර, ඉන්දු - ශ්‍රී ලංකා මුහුදු සීමාවේ නීතිවිරෝධී කටයුතු මැඩ පැවැත්වීම සඳහා දේශසීමා මුර සංචාර වැඩි කිරීමට සහ තොරතුරු හුවමාරු කර ගැනීමේ ක්‍රමවේදය ශක්තිමත් කිරීමට දෙරටේ නාවික හමුදාවන් සාකච්ඡා කර තිබෙනවා.\nඒ, ඊයේ මාර්ගගත ක්‍රමය ඔස්සේ පැවති 31 වන අන්තර් ජාතික මුහුදු සීමා රැස්වීමේදියි.\nඉන්දීය මුහුදු කලාපය ඔස්සේ සිදුවන ජාවාරම් මැඬ පැවැත්වීම සඳහා ගන්නා ක්‍රියාමාර්ග, ඉන්දීය මුහුදු කලාපයට මෙරට ධීවරයන් ඇතුළුවීම වැළැක්වීම සම්බන්ධ පියවර පිළිබඳව ඉන්දීය නාවික හමුදාව මෙරට නාවික හමුදාව දැනුවත් කර තිබෙනවා.\nඑමෙන්ම මෙරට මුහුදු සීමාව වෙත ඉන්දීය ධීවර යාත්‍රා ඇතුළුවීම වැළැක්වීමට එරට ධීවර ප්‍රජාව දැනුවත් කරන බවයි ඉන්දිය නාවික හමුදාව එහි දී සඳහන් කර ඇත්තේ.",
       "URL": "https://www.hirunews.lk/283619/ඉන්දීය-විදේශ-ලේකම්-ලබන-මස-මුල-දී-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=1659"
}