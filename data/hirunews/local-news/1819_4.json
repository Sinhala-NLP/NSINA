{
       "Source": "hirunews",
       "Timestamp": "Thursday, 15 July 2021 - 13:08",
       "Headline": "නායකත්වය අහිමිවූ කුසල් ජනිත්ට ඉන්දීය එක්දින තරගාවලියත් අහිමිවන ලකුණු",
       "News Content": "එංගලන්ත සංචාරයේදී කායික ආබාධයකට ලක්වූ ශ්‍රී ලංකා එක්දින සහ විස්සයි විස්ස කණ්ඩායමේ හිටපු නායක කුසල් ජනිත් පෙරේරාට ඉන්දීය එක්දින තරගාවලිය අහිමිවීමේ අවදානමක් මතුවී තිබෙනවා.\nඒ එංගලන්ත සංචාරයේදී ඇති වූ උරහිසක ආබාධය මෙතෙක් සුව නොවීම හේතුවෙන්. තුවාල ලබා සිටියදීම කුසල් ජනිත් තවදුරටත් තරගවලට සහභාගි වූයේ ඔහු වෙනුවට යෙදීමට ක්‍රීඩකයෙකු නොමැතිවීම හේතුවෙන්.\nඉන්දීය පිල සමග පැවැත්වෙන එක්දින තරගාවලියේ පුහුණු කටයුතු ඊයේ පැවතුන ද ඒ සඳහා කුසල් ජනිත් සහභාගි වූයේ නැහැ. කෙසේ නමුත්, ඔහුගේ තත්ත්වය පිළිබඳව වෛද්‍ය කණ්ඩායම් අධීක්ෂණයෙන් පසුවන බව සඳහන්.\nකුසල් ජනිත්ට එක්දින තරගාවලිය අහිමිවුවහොත් ශ්‍රී ලංකා පිතිකරණ බලඇණිය තවදුරටත් දුර්වල වන අතර, ජ්‍යෙෂ්ඨ ක්‍රීඩකයෙකු ලෙස කණ්ඩායමේ ඉතිරි වන්නේ ධනංජය ද සිල්වා පමණයි.\nබංග්ලාදේශයට සහ එංගලන්තයට එරෙහිව ශ්‍රී ලංකා සීමිත පන්දුවාර කණ්ඩායම් මෙහෙයවූ කුසල් ජනිත්ට දැන් නායකත්වය අහිමිවී ඇති අතර, නව නායකයා ලෙස පත් කර ඇත්තේ දසුන් ශානකයි.",
       "URL": "https://www.hirunews.lk/277028/නායකත්වය-අහිමිවූ-කුසල්-ජනිත්ට-ඉන්දීය-එක්දින-තරගාවලියත්-අහිමිවන-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=1819"
}