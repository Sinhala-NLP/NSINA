{
       "Source": "hirunews",
       "Timestamp": "Saturday, 26 January 2019 - 21:03",
       "Headline": "ඥානසාර හිමියන්ට පොදු සමාව ලබාදීමට ජනපති එකඟ වූ බව බොදුබල සේනාව කියයි",
       "News Content": "බන්ධනාගාරගතව සිටින පූජ්‍ය ගලගොඩඅත්තේ ඥානසාර හිමියන්ට පොදු සමාව ලබාදීම සම්බන්ධයෙන් බුද්ධ ශාසන අමාත්‍ය ගාමිණී ජයවික්‍රම පෙරේරා මහතා විසින් ජනාධිපතිවරයා වෙත විශේෂ ලිපියක් යොමුකර තිබෙනවා.\nමේ අතර, ඥානසාර හිමියන්ට ජනාධිපති පොදු සමාව ලබාදෙන ලෙස ඉල්ලා හින්දු සම්මේලනයේ සාමාජිකයින් අද කොළඹ කොටුවේදී විරෝධතාවක නිරත වුණා.\nමේ වන විට සිර දඬුවම් විඳිමින් සිටින පූජ්‍ය ගලගොඩඅත්තේ ඥානසාර හිමියන්ට ජනාධිපති සමාව ලබා දෙන ලෙස ඉල්ලා විවිධ පාර්ශ්ව පසුගිය කාලයේ විවිධ වැඩසටහන් දියත් කළා.\nභික්ෂු සංවිධාන කිහිපයක නියෝජිතයින් පිටකොටුව බෝධින් වහන්සේ ඉදිරිපිටදී සත්‍යග්‍රහයක් ආරම්භ කලේ පසුගිය 19 වැනිදායි.\nහින්දු සම්මේලනයේ සාමාජිකයන් අද පෙරවරුවේ කොටුව දුම්රියපොළ ඉදිරිපිට විරෝධතාවක නිරත වුයේද ඥාණසාර හිමියන්ට ජනාධිපති පොදු සමාව දෙන ලෙස ඉල්ලමින්.\nමේ අතර ඥාණසාර හිමියන්ට පොදු සමාව ලබාදීම සම්බන්ධයෙන් ජනාධිපතිවරයාගේ අවධානය යොමු කර බුද්ධ ශාසන හා වයඹ සංවර්ධන අමාත්‍ය ගාමිණී ජයවික්‍රම පෙරේරා මහතා විසින් විශේෂ ලිපියක් යොමු කර තිබෙනවා.\nත්‍රෛනිකායික මහානායක හිමිවරුන්ල දියවඩන නිලමේ සහ හින්දු සම්මේලනයේ සභාපතිවරයා විසින් ඥානසාර හිමියන්ට පොදු සමාවක් ලබාදීම සම්බන්ධයෙන්  තමන්ගෙන් ඉල්ලීම් කර ඇති බවත් එම ඉල්ලීම ඉටු කර දෙන ලෙසත් අමාත්‍යවරයා එමගින් ජනාධිපතිවරයාගෙන් ඉල්ලා සිටිනවා.\nමේ අතර බොදුබල සේනා සංවිධානයේ ජාතික සංවිධායක පුජ්‍ය විතාරන්දෙණියේ නන්ද හිමියන් සඳහන් කළේ පූජ්‍ය ගලගොඩඅත්තේ ඥානසාර හිමියන්ට පොදු සමාවක් ලබාදීමට පසුගියදා පැවති සාකච්ඡාවකදී ජනාධිපතිවරයා එකඟත්වය පළ කළ බවයි.",
       "URL": "https://www.hirunews.lk/209105/ඥානසාර-හිමියන්ට-පොදු-සමාව-ලබාදීමට-ජනපති-එකඟ-වූ-බව-බොදුබල-සේනාව-කියයි",
       "Category": "Local News",
       "Parent URL": "https://www.hirunews.lk/local-news.php?pageID=3533"
}