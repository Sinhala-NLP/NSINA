{
       "Source": "hirunews",
       "Timestamp": "Saturday, 27 March 2021 - 13:05",
       "Headline": "පිළිකා කාරක අඩංගු පොල්තෙල් ආනයනය කළ ගබඩා 03කට මුද්‍රා තැබේ (වීඩියෝ)",
       "News Content": "පිළිකා කාරක අඩංගු බවට අනාවරණ වූ පොල්තෙල් ආනයනය කළ ආයතන 3කට මුද්‍රා තැබීමට පාරිභෝගික කටයුතු පිළිබද අධිකාරිය පියවර ගෙන තිබෙනවා.\nඅදාළ පොල්තෙල් පරිභෝජනයට නුසුදුසු බවට සාම්පල පරීක්ෂාවේදී තහවුරු වීමෙන් පසුව එය ප්‍රතිඅපනයනය කෙරෙන තෙක් එම ආයතන 3ට මුද්‍රා තැබූ බවයි පාරිභෝගික කටයුතු පිළිබද අධිකාරිය සඳහන් කළේ.\nආනයනය කළ පොල්තෙල් බහලුම් 13ක ඇෆ්ලටොක්සීන් නම් පිළිකා කාරක අඩංගු බව සෞඛ්‍ය අමාත්‍යාංශයේ ආහාර ආරක්ෂණ ඒකකය මගින් තහවුරු කර තිබියදී එය අදාළ ආයතන වෙත මුදා හැර ඇති බවට සමස්ථ ලංකා පාරම්පරික පොල් තෙල් නිෂ්පාදකයින්ගේ සංගමයේ කැඳවුම්කරු බුද්ධික ද සිල්වා පසුගිය දා චෝදනා කළා.\nකෙසේ වෙතත්, අදාළ පොල්තෙල් වෙළදපොළට නිකුත් වී නොමැති බවයි රාජ්‍ය අමාත්‍ය අරුන්දික ප්‍රනාන්දු ඊයේ (26) පාර්ලිමේන්තුවේදී කියා සිටියේ.\nඑහෙත් වෙළදපොළට පරිභෝජනයට නුසුදුසු පිළිකා කාර අඩංගු පොල්තෙල් නිකුත් වී ඇති බවට එල්ල වන චෝදනා හමුවේ එය තවදුරටත් තහවුරු කර ගැනීම සඳහා දිවයින පුරා වෙළදසැල්වල පොල්තෙල් සාම්පල ලබා ගැනීම ඊයේ (26) සිට ආරම්භ කළ බව පාරිභෝගික කටයුතු පිළිබද අධිකාරිය සඳහන් කළා.\nමේ අතර, අදාළ පොල්තෙල් වල අඩංගු බව කියන ඇෆ්ලටොක්සීන් නම් පිළිකා කාරකය ශරීරගත වුවහොත් ඉන් සිදුවන බලපෑම කුමක්ද යන්න සම්බන්ධයෙන් අප ජාතික පිළිකා මර්දන වැඩසටහනේ අධ්‍යක්ෂ, ප්‍රජා වෛද්‍ය විශේෂඥ ජානකී විදානපතිරණගෙන් විමසීමක් කළා.\nඇය කියා සිටියේ දීර්ඝ කාලීනව සහ කෙටිකාලීනව ඉන් බලපෑම් ඇතිවිය හැකි බවයි.",
       "URL": "https://www.hirunews.lk/266696/පිළිකා-කාරක-අඩංගු-පොල්තෙල්-ආනයනය-කළ-ගබඩා-03කට-මුද්‍රා-තැබේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2060"
}