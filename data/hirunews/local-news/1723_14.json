{
       "Source": "hirunews",
       "Timestamp": "Monday, 30 August 2021 - 7:23",
       "Headline": "පෞරාණික ස්ථූපයක් තණමල්විල ප්‍රදේශයෙන් සොයාගැනේ",
       "News Content": "මහායාන සම්ප්‍රදායට අනුව ඉදිකරන ලද පෞරාණික ස්ථූපයක් තණමල්විල - කිතුල්කොටේ - හේනයාය ප්‍රදේශයෙන් සොයාගෙන තිබෙනවා.\nඒ, පුරාවිද්‍යා දෙපාර්තමේන්තුව සිදු කළ කැණීම්වලින් අනතුරුව යි.\nඑම දෙපාර්තමේන්තුව සඳහන් කළේ, අදාළ ස්ථූපය ක්‍රිස්තු වර්ෂ 6 සහ 8 වන සියවස් අතර කාලයේ දී ඉදිකර ඇති බවට සාක්ෂි මඟින් හෙළි වී ඇති බවයි.\nඑම ස්ථූපයේ කරඬුව මැටි භාවිතයෙන් නිමවා තිබීම විශේෂත්වයක්.\nස්ථූපය පිහිටා ඇති ස්ථානයට ආසන්නයේ පැරණි ටැම්පිට විහාරයක නටඹුන් පවතින බව ද පුරාවිද්‍යා දෙපාර්තමේන්තුව ප්‍රකාශ කළා.\nඅදාළ ස්ථූපය පවතින භූමිය මේ වන විට භාවනා මධ්‍යස්ථානයක් ලෙස පවත්වාගෙන යන අතර එහි භික්ෂූන් වහන්සේලා 50 දෙනෙකු පමණ වැඩ වෙසෙනවා.",
       "URL": "https://www.hirunews.lk/280895/පෞරාණික-ස්ථූපයක්-තණමල්විල-ප්‍රදේශයෙන්-සොයාගැනේ",
       "Category": "Local News",
       "Parent URL": "https://www.hirunews.lk/local-news.php?pageID=1723"
}