{
       "Source": "hirunews",
       "Timestamp": "Thursday, 03 September 2020 - 16:32",
       "Headline": "පාස්කු කොමිසමේ සාක්ෂිවල පිටපත් අධිකරණයට කැඳවන්නැයි කළ ඉල්ලීම ප්‍රතික්ෂේප කෙරේ",
       "News Content": "පාස්කු ප්‍රහාරය සම්බන්ධයෙන් විමර්ශන සිදුකරන ජනාධිපති කොමිසම හමුවේ කැඳවා ඇති සාක්ෂිවල පිටපත් සහ ලේඛන ශ්‍රේෂ්ඨාධිකරණයට කැඳවන ලෙස කළ ඉල්ලීම ශ්‍රේෂ්ඨාධිකරණය අද ප්‍රතික්ෂේප කළා.\nපාස්කු ප්‍රහාරයට අදාළව අධිකරණය හමුවේ ගොනුකර ඇති මූලික අයිතිවාසිකම් පෙත්සම් විභාගයට අදාළව එම පිටපත් ශ්‍රේෂ්ඨාධිකරණයට කැඳවන ලෙස ඉල්ලීමක් කර තිබුණේ ශ්‍රී ලංකා නීතිඥ සංගමය සහ නීතිඥ මෝදිත ඒකනායකයි.\nඒ අනුව, අදාළ සාක්ෂි තුළින් ප්‍රහාරයට වගකිව යුතු පුද්ගලයන්, ප්‍රහාරය වළක්වාලීමේ වගකීම පැවති පුද්ගලයින් සහ ඊට වගකිව යුතු විවිධ සංවිධාන පිළිබඳ තොරතුරු අනාවරණ වී ඇති බවයි ශ්‍රී ලංකා නීතිඥ සංගමය වෙනුවෙන් පෙනී සිටි ජනාධිපති නීතිඥ සංජීව ජයවර්ධන ශ්‍රේෂ්ඨාධිකරණය හමුවේ පෙන්වා දුන්නේ.\nඑම තොරතුරු මහජන යහපත සඳහා බෙහෙවින් ඉවහල් වන බැවින් අදාළ සාක්ෂි පිටපත් ශ්‍රේෂ්ඨාධිකරණය හමුවට කැඳවීමේ නියෝගයක් නිකුත් කරන ලෙස ඔහු ශ්‍රේෂ්ඨාධිකරණයෙන් ඉල්ලා සිටියා.\nමෙම සිද්ධියට අදාළ මූලික අයිතිවාසිකම් පෙත්සමක් ඉදිරිපත් කළ නීතිඥ මෝදිත ඒකනායක වෙනුවෙන් පෙනී සිටි ජනාධිපති නීතිඥ මනෝහර ද සිල්වා ද එම ඉල්ලීම අනුමත කරමින් ශ්‍රේෂ්ඨාධිකරණය හමුවේ කරුණු දක්වනු ලැබුවා.\nමෙහිදී පෙත්සම්වල වගඋත්තරකරුවෙකු ලෙස නම් කර සිටින හිටපු ජනාධිපති මෛත්‍රීපාල සිරිසේන වෙනුවෙන් පෙනී සිටි ජනාධිපති නීතිඥ ෆයිසර් මුස්තාෆා අධිකරණය හමුවේ කරුණු දක්වමින් ප්‍රකාශ කළේ එම සාක්ෂි පිටපත් ශ්‍රේෂ්ඨාධිකරණය හමුවට කැඳවන්නේ නම් ඒ සම්බන්ධයෙන් මැදිහත් වී පරීක්ෂාවන් සිදුකිරීමට සහ ඒ පිළිබඳ කරුණු දැක්වීමට තම සේවාදායකයාට ද අවස්ථාවක් තිබිය යුතු බවයි.\nවගඋත්තරකරුවෙකු ලෙස නම් කර සිටින හිටපු අග්‍රාමාත්‍ය රනිල් වික්‍රමසිංහ වෙනුවෙන් පෙනී සිටි නිතීඥවරයා මෙහිදී කියා සිටියේ ජනාධිපති පරීක්ෂණ කොමිෂන් සභාවේ විමර්ශන සම්පූර්ණයෙන්ම අවසන් වීමෙන් පසු එම සාක්ෂි පිටපත් කැඳවීම සුදුසු බවයි.\nහිටපු ආරක්ෂක ලේකම් හේමසිරි ප්‍රනාන්දු සහ හිටපු පොලිස්පති පූජිත් ජයසුන්දර යන වගඋත්තරකරුවන් වෙනුවෙන් පෙනී සිටි නීතිඥවරුන් ද එම ප්‍රකාශය අනුමත කළා.\nමෙහිදී නීතිපතිවරයා වෙනුවෙන් පෙනී සිටි අතිරේක සොලිසිටර් ජනරාල් ෆර්සානා ජමීල් සඳහන් කළේ ජනාධිපතිවරයා විසින් පත් කරන මෙවැනි කොමිසමක විමර්ශන වාර්තා අතරමැදි පාර්ශවයක් වෙත ලබාදීමට එම කොමිසමට හැකියාවක් නොමැති බවයි.\nකරුණු සලකා බැලූ අගවිනිසුරු ජයන්ත ජයසූරිය ප්‍රමුඛ සත්පුද්ගල විනිසුරු මඩුල්ල අදාළ ඉල්ලීම ප්‍රතික්ෂේප කළා.\nමේ අතර, ප්‍රකාශයක් ලබාදීම සඳහා පාස්කු ප්‍රහාරය සම්බන්ධයෙන් සොයාබලන ජනපති කොමිසමේ පොලිස් ඒකකය වෙත අද පැමිණි පාර්ලිමේන්තු මන්ත්‍රී ශිවනේෂතුරෙයි චන්ද්‍රකාන්තන් පැය 5 ක පමණ ප්‍රකාශයක් ලබා දිමෙන් අනතුරුව ඉන් පිටව ගියා.",
       "URL": "https://www.hirunews.lk/249345/පාස්කු-කොමිසමේ-සාක්ෂිවල-පිටපත්-අධිකරණයට-කැඳවන්නැයි-කළ-ඉල්ලීම-ප්‍රතික්ෂේප-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=2479"
}