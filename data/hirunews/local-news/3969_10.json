{
       "Source": "hirunews",
       "Timestamp": "Sunday, 29 April 2018 - 6:33",
       "Headline": "පුද්ගල ඝාතනවලට සම්බන්ධ 4 ක් ගිනි අවියක් සමග අත්අඩංගුවට",
       "News Content": "අතුරුගිරිය සහ තලංගම ප්‍රදේශවල සිදුවූ පුද්ගල ඝාතන කිහිපයකට අදාළ සැකකරුවන් 4 දෙනෙකු ටී 56 ගිනි අවියක් සමග අත්අඩංගුවට ගෙන තිබෙනවා.\nඅතුරුගිරිය ගල්වරුසාව ප්‍රදේශයේදී යතුරුපැදියකින් ගමන් කළ පුද්ගලයෙකුට තවත් යතුරුපැදියකින් පැමිණි දෙදෙනෙකු විසින් වෙඩි තබා ඝාතනය කිරීම සම්බන්ධයෙන් මිරිහාන විශේෂ අපරාධ මෙහෙයුම් ඒකකය සිදුකළ දීර්ඝ විමර්ශනයකින් අනතුරුවයි සැකකරුවන් අත්අඩංගුවට ගැනුනේ.\nඑම ඝාතනය සිදු කිරීම සහ ඊට ආධාර අනුබල දීමට අදාළව සැකකරුවන් ඊයේ අත්අඩංගුවට ගෙන ඇති අතර අපරාධයන්ට යොදාගත් ත්‍රී රෝද රථයක් ද සොයාගෙන තිබෙනවා.\nඅවුරුදු 18, 32 සහ 35 වයස්වල පසුවන සැකකරුවන් අතුරුගිරිය සහ කඩුවෙල ප්‍රදේශවල පදිංචිකරුවන්.\nහිටපු යුධ හමුදා සෙබලුන් දෙදෙනෙකු ද ඒ අතර වනවා.\nජෙරා, ඈෂ්ලි, පූට්ටුවා සහ ආනා යන අන්වර්ථ නාමවලින් සැකකරුවන් හැඳින්වෙන බවටයි හෙළිවී ඇත්තේ.\nඔවුන්ගෙන් සිදුකළ දීර්ඝ ප්‍රශ්ණ කිරීම්වලදී පසුගිය පෙබරවාරි 18 වනදා තලංගම බටපොත ප්‍රදේශයේ නිවසකදී පුද්ගලයෙකුට වෙඩි තබා ඝාතනය කිරීම සහ තවත් කාන්තාවකට බරපතල තුවාල සිදු කිරීමට සම්බන්ධ බවට ද හෙළිවී තිබෙනවා.\nඑමෙන්ම පසුගිය මාර්තු 26 වනදා මාළඹේ ජෝතිපාල මාවත ප්‍රදේශයේදී නිවසකට වෙඩි තබා සාපරාධී බියගැන්වීමට සහ අලාභ හානි සිදු කිරීමට ද ඔවුන් සම්බන්ධ බවටයි අනාවරණ වී ඇත්තේ.\nමෙම සැකකරුවන් අද කඩුවෙල මහේස්ත්‍රාත් හමුවට ඉදිරිපත් කිරීමට නියමිතයි.\nමිරිහාන විශේෂ අපරාධ ඒකකයයි විමර්ශණ මෙහෙයවන්නේ.",
       "URL": "https://www.hirunews.lk/189517/පුද්ගල-ඝාතනවලට-සම්බන්ධ-4-ක්-ගිනි-අවියක්-සමග-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=3969"
}