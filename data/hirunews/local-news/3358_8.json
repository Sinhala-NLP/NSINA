{
       "Source": "hirunews",
       "Timestamp": "Friday, 10 May 2019 - 19:36",
       "Headline": "අදත් සිසුන්ගේ පැමිණීමේ අඩුවක්",
       "News Content": "පාස්කු ඉරිදා ප්‍රහාරයෙන් පසුව දෙවන පාසල් වාරය සඳහා පාසල් ආරම්භ වී අදට දින පහක් ගතව ඇතත්, තවමත් සිසුන්ගේ පාසල් පැමිණීම සාමාන්‍ය තත්ත්වයට පත්ව නැහැ.\nමේ අතර, අධ්‍යාපන අමාත්‍යාංශය නිවේදනයක් නිකුත් කරමින් පවසන්නේ පාසල්වල අධ්‍යයන කටයුතු අතපසු වූ සති දෙකක කාලය සඳහා හිලව් සැසි නොපවත්වන බවයි.\nකොළඹ පාසල්වල සිසුන්ගේ පැමිණීම ඉතා අවම මට්ටමක පැවති අතර, කොළඹ මහානාම විද්‍යාලයේ සිසුන් 08 දෙනෙකු පමණක් පාසල් පැමිණ තිබුණා.\nආනන්ද විද්‍යාලයේ සිසුන් 30 ක්, නාලන්ද විද්‍යාලයේ සිසුන් 20 ක්, තර්ස්ටන් විද්‍යාලයේ සිසුන් 08 ක්, ඉසිපතන විද්‍යාලයේ සිසුන් 53 ක් සහ ආරක්ෂක සේවා විද්‍යාලයේ සිසුන් 38 ක් අද පාසල් පැමිණි බව සදහන්.\nඑමෙන්ම, කොළඹ විශාඛා විද්‍යාලයේ සිසුවියන් 19 ක්, මිලාගිරිය - ශාන්ත පාවුළු බාලිකා විද්‍යාලයේ සිසුවියන් 40 න් සහ සිරිමාවෝ බාලිකා විද්‍යාලයේ සිසුවියන් 43 ක් අද පාසල් පැමිණ සිටියා.\nකොළඹින් බැහැර නාගරික පාසල්වලද මෙම තත්ත්වය දක්නට ලැබුණු අතර, මහනුවර කිංග්ස්වුඩ් විද්‍යාලයේ සිසුන් 18 ක්, විද්‍යාර්ථ විද්‍යාලයේ සිසුන් 18 ක්, ධර්මරාජ විද්‍යාලයේ සිසුන් 25 ක් පාසල් පැමිණ තිබුණද, මහනුවර උසස් බාලිකා විද්‍යාලයේ කිසිදු සිසුවියක් අද පාසල් පැමිණ සිටියේ නැහැ.\nමේ අතර, පාසල් සුරැකීමේ ජනතා ව්‍යාපාරය චෝදනා කරන්නේ දරුවන් පාසල් ගෙන්වා ගැනීම සඳහා අධ්‍යාපන අමාත්‍යාංශයට නිසි වැඩපිලිවෙලක් නොතිබූ බවටයි.\nකොළඹ අද පැවති මාධ්‍ය හමුවකදී එහි උප සභාපති ධම්මික අලහප්පෙරුම මේ බව කියා සිටියා.",
       "URL": "https://www.hirunews.lk/216147/අදත්-සිසුන්ගේ-පැමිණීමේ-අඩුවක්",
       "Category": "Local News",
       "Parent URL": "https://www.hirunews.lk/local-news.php?pageID=3358"
}