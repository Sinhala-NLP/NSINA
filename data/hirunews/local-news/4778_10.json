{
       "Source": "hirunews",
       "Timestamp": "Sunday, 27 November 2016 - 12:26",
       "Headline": "නව රියදුරු බලපත්‍ර ලබා ගැනීමට පැමිණෙන අයගෙන් බහුතරයක් අවුරුදු 35 ත් 45 ත් අතර පසුවන්නන්",
       "News Content": "නව රියදුරු බලපත්‍රය ලබාගැනීමට අදාළව වෛද්‍ය වාර්තා ලබාගැනීම සඳහා පැමිණෙන පුද්ගලයින්ගෙන් බහුතරයක් වයස අවුරුදු 35 ත් 45 ත් අතර පසුවන ග්‍රාමීය ප්‍රදේශවල ජීවත්වන පුද්ගලයින් බව ජාතික ප්‍රවාහන වෛද්‍ය ආයතනය පවසනවා.\nඑහි සභාපති වෛද්‍ය රෝහණ පුෂ්පකුමාර සඳහන් කළේ එලෙස පැමිණෙන බහුතරයක් ත්‍රිරෝද රථ සහ යතුරුපැදි ධාවනය සඳහා රියදුරු බලපත්‍ර ලබාගැනීමේ අරමුනින් එලෙස පැමිණෙන බවයි.\nවැරදි කිහිපයක් සම්බන්ධයෙන් පනවා ඇති දඩ මුදල රුපියල් විසි පන්දහසක් දක්වා ඉහළ නැංවීමට කර ඇති යෝජනාවත් සමඟ මෙම තත්ත්වය දක්නට ලැබෙන බව වෛද්‍ය රෝහණ පුෂ්පකුමාර සඳහන් කළා.\nමේ අතර වයස අවුරුදු 25 ට අඩු විශාල තරුණ පිරිසක් රියදුරු බලපත්‍රය ලබාගැනීමේ අරමුණින් පැමිණෙන බවද බව  ජාතික ප්‍රවාහන වෛද්‍ය ආයතනයේ සභාපති වෛද්‍ය රෝහණ පුෂ්පකුමාර සඳහන් කළා.\nමගී ප්‍රවාහන ත්‍රිරෝද රථ සඳහා වයස අවුරුදු 25 ට වැඩි පිරිසට අවසර පත්‍රයක් ලබාගැනීම අනිවාර්ය කිරීමේ තීරණය වැරදි ලෙස අවබෝධ කරගෙන එම පිරිස් රියදුරු බලපත්‍ර අයදුම්කර ඇති බවයි ඔහු සඳහන් කළේ.\nඒ අනුව කිසිම අයුරකින් රියදුරු බලපත්‍ර ලබාගැනීම සඳහා ප්‍රකාශයට පත් කර ඇති අවම වයස් සීමාවේ කිසිදු වෙනසක් සිදු නොවන බව ජාතික ප්‍රවාහන වෛද්‍ය ආයතනය සඳහන් කළා.\nමේ අතර රථවාහන පැවරීම සම්බන්ධයෙන් මහජනතාවට ලබාදී තිබූ මාස 3ක සහන කාලය ලබන 30 වනදායින් අවසන් වන බව මෝටර් රථ ප්‍රවාහන කොමසාරිස් ජනරාල් ජගත් චන්ද්‍රසිරි කියා සිටියා.",
       "URL": "https://www.hirunews.lk/148429/නව-රියදුරු-බලපත්‍ර-ලබා-ගැනීමට-පැමිණෙන-අයගෙන්-බහුතරයක්-අවුරුදු-35-ත්-45-අතර-පසුවන්නන්",
       "Category": "Local News",
       "Parent URL": "https://www.hirunews.lk/local-news.php?pageID=4778"
}