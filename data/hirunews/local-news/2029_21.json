{
       "Source": "hirunews",
       "Timestamp": "Saturday, 10 April 2021 - 7:59",
       "Headline": "දංකොටුවෙන් සොයාගත් පොල්තෙල් බවුසර හිමි සමාගමට නීතිමය පියවර",
       "News Content": "දංකොටුව ප්‍රදේශයෙන් පසුගියදා සොයා ගන්නා ලද සැක සහිත පොල්තෙල් බවුසර් දෙක හිමි සමාගමට එරෙහිව නීතිමය ක්‍රියාමාර්ග ගන්නා බව රේගු අධ්‍යක්ෂ ජනරාල් විශ්‍රාමික මේජර් ජෙනරාල් විජිත රවීප්‍රිය පවසනවා.\nහිරු ප්‍රවෘත්ති අංශය කළ විමසීමකදී ඔහු සඳහන් කළේ අදාල බවුසර් දංකොටුව ප්‍රදේශයට ගිය ආකාරය සම්බන්ධයෙන් විමර්ශනය කිරීමට අපරාධ පරීක්ෂණ දෙපාර්තමේන්තුවට භාර දෙන බවයි.\nමෙම පොල්තෙල් බවුසර දෙකෙහි පිළිකාකාරක ඇෆ්ලටොක්සීන් අඩංගු බව තහවුරු වී ඇතැයි ශ්‍රී ලංකා ප්‍රමිති ආයතනය සිදුකළ පරීක්ෂණයකදී පෙරේදා අනාවරණය වුණා.\nදංකොටුව නගරයට ආසන්න තෙල් මෝලක තිබී පසුගිය 28 වනදා මෙම පොල්තෙල් අඩංගු බවුසර් දෙක සොයාගත් අතර ඒවායේ පොල්තෙල් ලීටර් 55,000 අඩංගු වුණා.\nකෙසේ වෙතත්, රේගුව විසින් මීට පෙර ප්‍රකාශ කළේ පිළිකා කාරක පොල්තෙල් අඩංගු බහාලුම් වෙළඳපොලට නිකුත් වී නොමැති බවයි.\nඒවා ආනයනකරුවන්ගේ ගුදම්වල මුද්‍රා තබා තම අධීක්ෂණය යටතේ තිබෙන බව රේගුව ප්‍රකාශ කර තිබුණා.\nඑවන් පසුබිමකයි දංකොටුවේ තිබී සොයා ගත් පොල්තෙල් වල පිළිකා කාරක අඩංගු බවට මේ වනවිට අනාවරණ වී ඇත්තේ.",
       "URL": "https://www.hirunews.lk/268041/දංකොටුවෙන්-සොයාගත්-පොල්තෙල්-බවුසර-හිමි-සමාගමට-නීතිමය-පියවර",
       "Category": "Local News",
       "Parent URL": "https://www.hirunews.lk/local-news.php?pageID=2029"
}