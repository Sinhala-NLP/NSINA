{
       "Source": "hirunews",
       "Timestamp": "Tuesday, 26 September 2017 - 13:01",
       "Headline": "උතුරුමැද පළාත් සභාව ඉදිරිපිට විරෝධතාවක්",
       "News Content": "උතුරුමැද පළාත් සභාවට පිවිසෙන මාර්ග සියල්ල අවහිර කරමින් රැකියා විරහිත උපාධිධාරීන් තවදුරටත් විරෝධතාවයේ\nඋතුරුමැද පළාත් සභාව ඉදිරිපිට විරෝධතාවයේ නිරත රැකියා විරහිත උපාධිධාරීන් පිරිස මේ වන විට පළාත් සභාවට ඇතුළු වන සියලූ මාර්ග අවහිර කරමින් විරෝධතාවයේ නිරත වනවා.\nමේ වන විටත් තමන්ට රැකියා ලබාදීමට පළාත් සභාව කටයුතු නොකිරීමට එරෙහිවයි ඔවුන් මෙලෙස විරෝධතාවයේ නිරත වන්නේ.\nමේ අතර, දකුණු පළාත් සභාව තුල අද උණුසුම් තත්ත්වක් හට ගත්තා.\nඒ, හිටපු ක්‍රීඩා අමාත්‍ය වීරසුමන වීරසිංහ එම ධූරයෙන් ඉවත් කිරීමට එරෙහිව පළාත් සභාවේ ආණ්ඩු පක්ෂ මන්ත්‍රීවරුන් පුවරු ප්‍රදර්ශනය කරමින් විරෝධය පළ කිරීම හේතුවෙන්.\nපසුව මන්ත්‍රීවරුන් සභාවෙන් පිටව යාම නිසා විනාඩි 90කට සභා සැසි වාරය සීමා වුණා. දකුණු පළාත් සභාවේ සභාපති සෝමවංශ කෝදාගොඩගේ ප්‍රධානත්වයෙන් අද පෙරවරුවේ මාසික සැසි වාරය ආරම්භ වුණා.\nඑහිදී හිටපු අමාත්‍ය වීරසුමන වීරසිංහ විශේෂ ප්‍රකාශයක් සිදුකළ අතර, ඉන් අනතුරුවයි ආණ්ඩු පක්ෂයේ මන්ත්‍රීවරුන් විරෝධතාව ආරම්භ කරනු ලැබුවේ. මෙම තත්ත්වය හමුවේ සභාව ලබන මස 10 වන දා දක්වා කල් තැබීමටයි පළාත් සභා සභාපතිවරයා කටයුතු කළේ.",
       "URL": "https://www.hirunews.lk/171883/උතුරුමැද-පළාත්-සභාව-ඉදිරිපිට-විරෝධතාවක්",
       "Category": "Local News",
       "Parent URL": "https://www.hirunews.lk/local-news.php?pageID=4302"
}