{
       "Source": "hirunews",
       "Timestamp": "Friday, 21 April 2017 - 9:49",
       "Headline": "දින 14ක නමක් නැති සිඟිත්තාට හා මාසයක ලහන්යාට එකම දින අත් වූ අවාසනාවන්ත ඉරණම",
       "News Content": "දින දාහතරක් වයසැති සිඟිත්තෙකු හා දින හතළිහක් වයසැති සිඟිත්තියක එකම දින මිය යාමේ අවාසනාවන්ත සිද්ධීන් 2ක් මාතර ප්‍රදේශයෙන් වාර්තා වනවා.\nදින දාහතරක් වයසැති සිඟිත්තා මියගොස් ඇත්තේ මවුකිරි ශ්වසන මාර්ගයට ඇතුළු වීමෙන් වන අතර දින හතළිහක් වයසැති සිඟිත්තිය මියගොස් ඇත්තේ කොට්ටයට නාසය තද වී සෙම හිරවීමෙන්.\nමෙසේ අවාසනාවන්ත ලෙස මියගොස් ඇත්තේ මාතර -තල්අරඹ පදිංචි දින හතළිහක් වයසැති ඉපටවෙල කංකානම්ගේ ලහන්යා නම් සිඟිති දැරියක හා ගන්දර පදිංචි දින දාහතරක් වයසැති සිඟිති පිරිමි දරුවෙක්.\n2017 මාර්තු 10 වැනිදා මෙලොව එළිය දුටු සිඟිති ලහන්යා එම පවුලේ පළමුවැනි දරුවායි.\nඇගේ මව විසින් සුපුරුදු පරිදි ඇයට මවුකිරි ලබාදී නිදි කරවා ඇති අතර ඉන්පසු පස්වරු තුනට පමණ දරුවා සීතල වී සිටි නිසා කඩිනමින් කඹුරුගමුව රෝහලට ගෙන ගොස් තිබෙනවා.\nඑහිදී වෛද්‍යවරයකු විසින් දැරිය පරීක්‍ෂා කර බලා ඇය මියගොස් ඇති බව පවසා ඇති අතර ලබාදුන් මවුකිරි ශ්වසන මාර්ගයට ඇතුළු වීම නිසා මෙම මරණය සිදුවී ඇති බවයි මරණ පරීක්‍ෂණයේදී හෙළි වී ඇත්තේ.\nදින දාහතරක් වයසැති තවමත් නමක් නොමැති සිඟිත්තාට  සිද්ධිය වූ දින උදෑසන මවුකිරි ලබාදී නිදිකරවා තිබෙනවා.\nපසුව බලද්දී දරුවා අසනීප තත්ත්වයකට පත්වී ඇති බව දැනුණ නිසා මාතර මහ රෝහලට රැගෙන ආ බවත් බාහිර රෝගී අංශයේ වෛද්‍යවරියක දරුවා පරීක්‍ෂා කොට දරුවා මියගොස් ඇතැයි පැවසූ බවත් වැඩිහිටියන් කියා සිටිනවා.\nමවුකිරි ඉරීමේදී බඩේ එකතු වන වාතය පිට කිරීම සඳහා දරුවා මුණින් අතට තබා තිබියදී කොට්ටය නාසයට තද වීමෙන් ඇති වූ හුස්ම හිරවීමෙන් මෙම මරණය සිදුවී ඇති බවයි මරණ පරීක්‍ෂණයේදී හෙළි වී ඇත්තේ.",
       "URL": "https://www.hirunews.lk/159638/දින-14ක-නමක්-නැති-සිඟිත්තාට-හා-මාසයක-ලහන්යාට-එකම-අත්-වූ-අවාසනාවන්ත-ඉරණම",
       "Category": "Local News",
       "Parent URL": "https://www.hirunews.lk/local-news.php?pageID=4554"
}