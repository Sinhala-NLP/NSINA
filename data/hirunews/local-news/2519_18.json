{
       "Source": "hirunews",
       "Timestamp": "Saturday, 15 August 2020 - 14:58",
       "Headline": "CIDය, දේශපාලන පලිගැනීම් පිළිබඳ සොයන ජනපති කොමිසමේ දැඩි දෝෂ දර්ශනයට (වීඩියෝ)",
       "News Content": "යහපාලන ආණ්ඩු සමයේ දී, උතුරු පළාත් හිටපු ජ්‍යෙෂ්ඨ නියෝජ්‍ය පොලිස්පති ලලිත් අනුරුද්ධ ජයසිංහ මහතා අත්අඩංගුවට ගෙන අධිකරණයට ඉදිරිපත් කිරීමේ ක්‍රියාවලියේදී අපරාධ පරීක්ෂණ දෙපාර්තමේන්තුව ක්‍රියාකර ඇති ආකාරය දේශපාලන පලිගැනීම් පිළිබඳ සොයා බලන ජනාධිපති පරීක්ෂණ කොමිසම හමුවේ ඊයේ දැඩි දෝෂ දර්ශනයට ලක් වුණා.\nඒ , ඌව පළාතභාර ජ්‍යෙෂ්ඨ පොලිස් අධිකාරීවරයාගේ සහකාර ලේකම් , පොලිස් අධිකාරී සිසිර තිසේරා මහතා කොමිසමට කළ කරුණු දැක්වීමේදීයි.\nඌව පළාතභාර ජ්‍යෙෂ්ඨ පොලිස් අධිකාරීවරයාගේ සහකාර ලේකම්, පොලිස් අධිකාරී සිසිර තිසේරා මහතා දේශපාලන පලිගැනීම් පිළිබඳ සොයා බලන ජනාධිපති කොමිසම හමුවේ ඊයේ සාක්ෂි ලබා දුන්නා.\nයාපනය විද්‍යා ඝාතන නඩුවට අදාළ ප්‍රධාන සැකකරුවෙකු වන මහලිංගම් ශෂි කුමාර් හෙවත් ස්විස්  කුමාර්ට පලා යෑමට ආධාර අනුබල දුන් බවට චෝදනා කරමින් තමා අත්අඩංගුවට ගැනීම දේශපාලනික බලපෑම් මත සිදු කර ඇති බවට ලලිත් ජයසිංහ මහතා කොමිසමට පැමිණිලි කර තිබෙනවා.\nසිද්ධියට අදාළව අපරාධ පරීක්ෂණ දෙපාර්තමේන්තුව විසින් සිදු කරනු ලැබූ විමර්ශනයට අදාළ අධීක්ෂණ නිලධාරියා ලෙස එවකට කටයුතු කර ඇත්තේ, සිසිර තිසේරා මහතායි.\nඒ අනුව 2017 ජුනි 22 වැනිදා සිට අගෝස්තු 21 දක්වා අපරාධ පරීක්ෂණ දෙපාර්තමේන්තුව වෙත ලැබුණු  ෆැක්ස් පණිවිඩ යොදන සටහන් පොතෙහි ගැටළු රැසක් ඇති බව කොමිසමේ දී අනාවරණය කෙරුණා.\nඑහිදී අනාවරණය වූ කරුණු වනුයේ,\nවිද්‍යා ඝාතන නඩුවට අදාළව ලලිත් අනුරුද්ධ ජයසිංහ මහතා සම්බන්ධ  සටහන්  ටිපෙක්ස්  කර මකා දැමීම, පොතෙහි සදහන් සෙසු  සටහන්  නිල් පෑනකින් සටහන් කර  ලලිත් ජයසිංහ මහතාට අදාළ සිද්ධි පමණක් කළු පෑනකින් සටහන් කිරීම, අදාළ ෆැක්ස් පණිවිඩ සටහන් කළ නිලධාරීන්ගේ නම් සඳහන් නොවීමද ගැටළු සහගත බව කොමිසමේ සභාපති විශ්‍රාමික ශ්‍රේෂ්ඨාධිකරණ විනිසුරු උපාලි අබේරත්න මහතා සඳහන් කළා.\nඅදාළ සටහන් පොත අවිධිමත් ලෙස පවත්වා ගෙන ගොස් ඇතැයි කොමිසම නිරීක්ෂණය කර ඇති බවට වගඋත්තරකාර සිසිර තිසේරා මහතා ට දැඩි ලෙස අවවාද කරමින් උපාලි අබේරත්න මහතා කියා සිටියා.\nඔහු පැවසුවේ සාක්ෂිකරු සත්‍ය සැඟවීමට උත්සාහ කරන බවත්, අදාල පිටු වෙනත් ස්ථානයක සකස් කර ඊට අමුණා ඇති  බවට උපකල්පනයකට එළඹිය හැකි බවයි\nකෙසේ වෙතතත් වසර 32 ක සේවා කාලය තුළ  තමාට මෙවැනි ආකාරයේ කිසිදු චෝදනාවක් නොමැති බවත්, රාජකාරියට පිටුපා දේශපාලනඥයන්ගේ බලපෑම්වලට යටත් ව තමා කිසි දිනක කටයුතු කර නොමැති බවත් සිසිර තිසේරා මහතා පැවසුවා.\nසිද්ධියට අදාළව වගඋත්තරකරුවෙකු ලෙස නම් කර ඇති දැනට බන්ධනාගාර ගතව සිටින අපරාධ පරීක්ෂණ දෙපාර්තමේන්තුවේ හිටපු අධ්‍යක්ෂ ශානි අබේසේකර මහතා ද කොමිසම හමුවේ පෙනී සිටියා.",
       "URL": "https://www.hirunews.lk/247862/cidය-දේශපාලන-පලිගැනීම්-පිළිබඳ-සොයන-ජනපති-කොමිසමේ-දැඩි-දෝෂ-දර්ශනයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2519"
}