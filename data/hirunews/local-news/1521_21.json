{
       "Source": "hirunews",
       "Timestamp": "Thursday, 02 December 2021 - 18:38",
       "Headline": "පාඨලී ඇතුලු විත්තිකරුවන්ගේ විරෝධතා ප්‍රතික්ෂේපයි - රාජගිරිය අනතුරේ නඩුව විභාගයට ගැනීමට නියෝග (වීඩියෝ)",
       "News Content": "2016 වසරේ රාජගිරිය ප්‍රදේශයේදී අපරික්ෂාකාරී ලෙස රිය පදවා තරුණයෙකුට බරපතල තුවාල සිදු කිරීම ඇතුළු චෝදනා එල්ල වී සිටින හිටපු අමාත්‍ය පාඨලී චම්පික රණවක ඇතුළු තුන් දෙනෙකුට අධිචෝදනා කියවා දීම අද (02) කොළඹ මහාධිකරණයේදී සිදු කෙරුණා.\nඑමෙන්ම, නඩුව විභාගයට නොගෙන නිෂ්ප්‍රභ කරන ලෙස විත්තිය විසින් ඉදිරිපත් කළ මූලික විරෝධතා ප්‍රතික්ෂේප කරමින් නඩුව විභාගයට ගැනීමට ද මහාධිකරණ විනිසුරුවරයා නියෝග කරනු ලැබුවා.\nනඩුව අද කැඳවනු ලැබුවේ මහාධිකරණ විනිසුරු දමිත් තොටවත්ත හමුවේයි.\nහිටපු අමාත්‍ය පාඨලී චම්පික රණවකට අමතරව ඔහුගේ රියදුරු ලෙස කටයුතු කළ දිලුම් තුසිත කුමාරට සහ වැලිකඩ පොලිසියේ හිටපු ස්ථානාධිපති හා වත්මන් සහකාර පොලිස් අධිකාරි සුදත් අස්මඩලට එරෙහිව නීතිපතිවරයා විසින් මීට අදාළව අධි චෝදනා ගොනු කර තිබෙනවා.\nඑහිදී පැමිණිල්ල වෙනුවෙන් පෙනී සිටි ජ්‍යෙෂ්ඨ නියෝජ්‍ය සොලිසිටර් ජනරාල් දිලීප පීරිස් සඳහන් කළේ යුක්තියේ දෙවඟනගේ දෑස් රෙදි කැබැල්ලකින් බැද තිබුණත්, එම රෙදි කැබැල්ල ගලවා තමන් දෙස යුක්තියේ දෙවගනයේ බැල්ම ලබා ගැනීමට ඇතැම් විත්තිකරුවන් උත්සාහ කරන බවයි.\nමෙයත් එවැනිම නඩුවක් බව ජ්‍යෙෂ්ඨ නියෝජ්‍ය සොලිසිටර් ජනරාල් දිලීප පීරිස් එහිදී ප්‍රකාශ කළා.\nඔහු කියා සිටියේ 2016 පෙබරවාරි 28 වනදා පළමු විත්තිකාර හිටපු අමාත්‍යවරයා අපරීක්ෂාකාරි ලෙස පැදවූ ජිප් රථයක් පැමිණිලිකාර තරුණයා ගමන් කළ යතුරුපැදියේ ගැටී ඇති බවයි.\nඅසල සිටි පුද්ගලයන් විමසූ විට වාහනය තුළ සිටි පුද්ගලයා තමා ඇමතිවරයෙකු බව සඳහන් කළේ යැයි ද පසුව දෙවන විත්තිකරු තමා රථය පැදවූ බව පවසමින් පොලීසියට ඉදිරිපත් වූ බව ද නියෝජ්‍ය සොලිසිටර් ජනරාල්වරයා සඳහන් කළා.\nඔහු චෝදනා කළේ විත්තිකරුවන් සමාජ, දේශපාලන සහ නිලබලය උපයෝගි කර ගනිමින් සත්‍යය යටපත් කිරීමට උත්සාහ කළ බවයි.\nඅනතුරුව විනිසුරුවරයා විත්තිකරුවන් විසින් ගෙන ආ මූලික විරෝධතා ප්‍රතික්ෂේප කළ අතර, පසුව ඔවුන්ට විවෘත අධිකරණයේදී අධිචෝදනා කියවා දෙනු ලැබුවා.\nඑම චෝදනාවට තමන් නිවැරදිකරු බවයි විත්තිකරුවන් අධිකරණය හමුවේ ප්‍රකාශ කළේ.\nඉන් අනතුරුව සිද්ධියෙන් අනතුරට පත් සංදීප් සම්පත් ගුණවර්ධන තරුණයාගේ පියා අධිකරණය හමුවේ සාක්ෂි ලබාදුන්නා.\nඑහිදී ඔහු කියා සිටියේ තම පුතු සනීප කර දෙන ලෙස අවස්ථා 3කදී අමාත්‍ය පාඨලී චම්පික රණවකගේ විජේරාමේ පිහිටි ඔහුගේ නිවසටම ගොස් උදව් ඉල්ලා සිටියත් ඊට කිසිදු සහයක් ඔහු පළ නොකළ බවයි.\nනඩුව වැඩිදුර විභාගය ජනවාරි මස 11 වනදා දක්වා කල් තැබුණා.\nමේ අතර, ආගමික කණ්ඩායම් අතර එදිරිවාදිකම් උත්සන්න කිරීමට ක්‍රියා කළේ යැයි චෝදනා ලැබ මාස 8කට අධික කාලයක් රක්ෂිත බන්ධනාගාර ගතකර සිටි බස්නාහිර පළාත් හිටපු ආණ්ඩුකාර අසාද් සාලි එම චෝදනාවලින් නිදොස් කොට නිදහස් කරන ලෙස කොළඹ මහාධිකරණය අද (02) නියම කළා.",
       "URL": "https://www.hirunews.lk/289850/පාඨලී-ඇතුලු-විත්තිකරුවන්ගේ-විරෝධතා-ප්‍රතික්ෂේපයි-රාජගිරිය-අනතුරේ-නඩුව-විභාගයට-ගැනීමට-නියෝග-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1521"
}