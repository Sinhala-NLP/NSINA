{
       "Source": "hirunews",
       "Timestamp": "Wednesday, 06 January 2016 - 12:35",
       "Headline": "වරාය අධිකාරියේ මාධ්‍ය කාර්යාලයට  සීල් තබයි - \"අර්ජුනට වරායේ ක්‍රිකට් ගහන්ට දෙන්ට බෑ \"",
       "News Content": "වරාය අධිකාරියේ මාධ්‍ය කාර්යාලයට  සීල් තබා   ඇති බව  පොදු සේවක සංගමය පවසයි.  අධිකාරියේ විශේෂ විමර්ශන ඒකකය විසින්  සීල් තබා ඇත.  ඒ අනුව  ඊයේ පස්වරුවේ සිට මාධ්‍ය කාර්යාලයේ කටයුතු  නැවතී තිබේ. වරාය පොදු සේවක සංගමයේ සභාපති චන්ද්‍රසිරි මහගමගේ පවසන්නේ මුදල් අක්‍රමිකතාවක් සිදුව ඇති බවට පවසා මාධ්‍ය කාර්යාලයට සීල්  තබා ඇති බවයි.\nකෙසේ වෙතත් ඔහු පෙන්වා දෙන්නේ ඊට  හේතුව වෙනත් කාරණයක් බවයි.\nජනසතුසේවා ක්‍රිකට් සංගමයේ සභාපතිවරයා  ලෙස කටයුතු කරන මාධ්‍ය ඒකකයේ ප්‍රධානියාට අර්ජුන රණතුංග අමාත්‍යවරයාගෙන්  බලපෑමක්  එල්ල වී ඇති බවට සැකයක්‌  පවතින  බව චන්ද්‍රසිරි මහගමගේ සඳහන් කළා.   ශ්‍රී ලංකා ක්‍රිකට් ආයතනයේ නිලවරණයේ දී ඇති වූ සිද්ධියක්   ඊට හේතුවී ඇති බවටද පොදු සේවක සංගමයේ සභාපති චන්ද්‍රසිරි මහගමගේ කියා සිටී.\nසන්නිවේදන හා මහජන සම්බන්ධතා අංශ ප්‍රධානී ලෙස කටයුතු කරන්නේ ප්‍රවීණ විස්තර විචාරක හා ශ්‍රී ලංකා ක්‍රිකට් විධායක කමිටුව බොහෝ කාලයක් නියෝජනය කළ නලින් අපොන්සුය. ඔහු ජනසතු සේවා ක්‍රිකට් සංගමයේ සභාපතිවරයාද වෙයි. ජනසතු සේවා ක්‍රිකට් සංගමය තීරණය කර තිබුණේ සභාපති තනතුර සඳහා තිලංග සුමතිපාලට ඡන්දය ප්‍රකාශ කිරීමටයි.\nක්‍රිකට් සම්බන්ධ ආරවුල් වරාය අධිකාරියෙන්  පිටතදී  විසඳා ගත යුතු බවයි  චන්ද්‍රසිරි මහගමගේ - අර්ජුන රණතුංග අමාත්‍යවරයාට දන්වා සිටින්නේ.\nවරාය අධිකාරියේ සන්නිවේදන හා මහජන සම්බන්ධතා අංශ කාර්යාලය සීල් තැබීමට  එරෙහිව ක්‍රියාමාර්ග ගන්නා බවත්, වරාය හා නාවික අමාත්‍ය අර්ජුන රණතුංග මහතාට වරායේ ක්‍රිකට් ගැසීමට ඉඩ නොදෙන  බවත්  පොදු සේවක සංගමය අවධාරණය කරයි.\nවරායේ මෙහෙයුම් ධාරිතාව ශීඝ්‍ර ලෙස පහත  වැටී ඇති  අවස්ථාවක ඊට පිළියම් නොගෙන ක්‍රිකට් ප්‍රශ්නයක් ඉදිරියට දමා කටයුතු කිරීමට සංගමය විරුද්ධ බවද චන්ද්‍රසිරි මහගමගේ පවසයි.",
       "URL": "https://www.hirunews.lk/123472/වරාය-අධිකාරියේ-මාධ්‍ය-කාර්යාලයට-සීල්-තබයි-අර්ජුනට-වරායේ-ක්‍රිකට්-ගහන්ට-දෙන්ට-බෑ",
       "Category": "Local News",
       "Parent URL": "https://www.hirunews.lk/local-news.php?pageID=5220"
}