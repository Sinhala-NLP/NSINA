{
       "Source": "hirunews",
       "Timestamp": "Thursday, 02 December 2021 - 11:05",
       "Headline": "අසාද් සාලි නිදහස් කෙරෙයි",
       "News Content": "ආගමික කණ්ඩායම් අතර එදිරිවාදිකම් උත්සන්න කිරීමට ක්‍රියා කළේ යැයි චෝදනා ලැබ මාස 8කට අධික කාලයක් රක්ෂිත බන්ධනාගාරගත කර සිටි බස්නාහිර පළාත් හිටපු ආණ්ඩුකාර අසාද් සාලි එම චෝදනාවලින් නිදොස් කොට නිදහස් කරන ලෙස කොළඹ මහාධිකරණය අද නියම කළා.\nමහාධිකරණ විනිසුරු අමල් රණරාජා විසිනුයි මෙම තීන්දුව ප්‍රකාශයට පත් කරනු ලැබුවේ.\nතීන්දුව ප්‍රකාශයට පත් කරමින් විනිසුරුවරයා කියා සිටියේ, විත්තිකරු විසින් ජාතීන් හෝ ආගම්ම්වලට පවතින සංහිදියාව බිදී යන අකාරයෙන් හා ජනතාව අතර ක්‍රෝධය වර්ධනය වන අකාරයෙන් ප්‍රකාශ සිදු කර ඇති බව ඔප්පු කිරිමට පැමිණිලිකරුවන් අසමත් වී ඇති බවයි.\nඒ අනුව විත්තිකරුට එරෙහි චෝදනා සාධාරණ සැකයකින් තොර ව ඔප්පු කිරීමට පැමිණිල්ල අසමත් වී ඇති හෙයින් විත්තිකරු නිදොස් කොට නිදහස් කිරීමටයි විනිසුරුවරයා තීන්දු කළේ.\nඉකුත් මාර්තු මස 09 වන දා කොළඹ දී මාධ්‍ය සාකච්ඡාවක් පවත්වමින් “අපේ නීතිය අපිට. ඔයගොල්ලන්ගේ නීතිය ඔයගොල්ලන්ට. ඒවායෙ හරි වැරදි බලන්නේ අපි. කුරානයයි, නබිතුමාගේ හදිසියයි හැරෙන්නට වෙන නීතියක් අපට නැහැ” යනුවෙන් ප්‍රකාශයක් සිදු කර තිබූ බවට නීතිපතිවරයා ගොනු කළ අධි චෝදනා පත්‍රයේ සඳහන් කර තිබුණා.\nමේ අතර තමන්ට එරෙහිව ද්වේශසහගත පැමිණිල්ලක් සිදු කිරීම වෙනුවෙන් පැමිණිලිකරුවන්ගෙන් වන්දි අය කර දෙන ලෙස අසාද් සාලි වෙනුවෙන් පෙනී සිටි ජනාධිපති නීතිඥ මෛත්‍රී ගුණරත්න අධිකරණයෙන් ඉල්ලීමක් කළා.\nඒ අනුව එම නඩුවේ පැමිණිල්ල ඉදිරිපත් කළ මොහොමඩ් මුසම්මිල්, නිමල් පියතිස්ස සහ ජයනන්ද වැල්ලබඩ යන පාර්ලිමේන්තු මන්ත්‍රීවරුන්ට ලබන වසරේ පෙබරවාරි මස 21 වන දා අධිකරණය හමුවේ පෙනී සිටින ලෙස ද විනිසුරුවරයා නොතීසි නිකුත් කළා.",
       "URL": "https://www.hirunews.lk/289800/අසාද්-සාලි-නිදහස්-කෙරෙයි",
       "Category": "Local News",
       "Parent URL": "https://www.hirunews.lk/local-news.php?pageID=1523"
}