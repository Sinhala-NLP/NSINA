{
       "Source": "hirunews",
       "Timestamp": "Sunday, 28 March 2021 - 11:50",
       "Headline": "සෞඛ්‍ය නීතිවලට පටහැනිව පාසල් ළමුන් ප්‍රවාහනය කරන අයට නීතිමය පියවර (වීඩියෝ)",
       "News Content": "සෞඛ්‍ය මාර්ගෝපදේශ අනුගමනය කිරීමකින් තොරව පාසල් ළමුන් ප්‍රවාහනය කරන රථවල රියදුරන්ට මෙන්ම හිමිකරුවන්ට එරෙහිව නීතිමය පියවර ගන්නා බව පොලිසිය පවසනවා.\nකොරෝනා අවදානම තවමත් පහවගොස් නොමැති බැවින් මේ සම්බන්ධයෙන් වැඩි අවදානයකින් කටයුතු කරන ලෙසටයි පාසල් ළමුන් ප්‍රවාහන රථවල රියදුරන්ට සහ කොන්දොස්තරවරුන්ට පොලිසිය උපදෙස් දෙන්නේ.\nසෑම විටකම සෞඛ්‍ය නීති උපරිම වශයෙන් ආරක්ෂාවන ලෙසට කටයුතු  කරන ලෙසට පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ කියාසිටියා.\nමුහුණු ආවරණ ඉවත් කර වාහනවල ගමන් කිරීමට ළමුන්ට ඉඩ ලබානොදෙන ලෙසට ද පොලිස් මාධ්‍ය ප්‍රකාශකවරයා දැනුම්දෙනවා.\nබස්නාහිර පළාතේ පාසල්වල මෙතෙක් ආරම්භ කර නොමැති ශ්‍රේණි හෙට යළි ආරම්භ කෙරෙනවා.\nඅධ්‍යාපන අමාත්‍යංශය ප්‍රකාශ කළේ සෞඛ්‍ය මාර්ගෝපදේශවලට යටත්ව එම කටයුතු සිදු කෙරෙන බවයි.\nමේ අතර, සෞඛ්‍ය මාර්ගෝපදේශ වලට යටත්ව සියලු සිසු සැරිය බස් රථ හෙට සිට ධාවනයේ යෙදවීමට පියවර ගෙන ඇති බව ලංකා ගමනා ගමන මණ්ඩලයේ සභාපති කිංස්ලි රණවක ප්‍රකාශ කළා.\nපාසල් සම්පූර්ණ ලෙස ආරම්භ කිරීම පිළිබඳව අදහස් දක්වමින් සමස්ථ ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න ප්‍රකාශ කලේ සෞඛ්‍ය මාර්ගෝපදේශ වලට යටත්ව තදබදයකින් තොරව සිසුන් ප්‍රවාහනය සදහා ධාවන කාලසටහන් සංශෝධනය කිරීමට බලධාරීන් විසින් පියවර ගත යුතු බවයි.",
       "URL": "https://www.hirunews.lk/266782/සෞඛ්‍ය-නීතිවලට-පටහැනිව-පාසල්-ළමුන්-ප්‍රවාහනය-කරන-අයට-නීතිමය-පියවර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2057"
}