{
       "Source": "hirunews",
       "Timestamp": "Friday, 12 August 2022 - 19:36",
       "Headline": "බන්ධනාගාරයේ සිටින මිතුරාට දෙන්න හෙරොයින් ගෙන අධිකරණයට ආ පුද්ගලයෙකු අත්අඩංගුවට",
       "News Content": "තම මිතුරාට ලබාදීම සඳහා හෙරොයින් රැගෙන අධිකරණ භූමියට ඇතුළු වීමට උත්සාහ කළ පුද්ගලයෙකු එම ස්ථානයේ මුර පොලෙහි පොලිස් නිලධාරීන් විසින් අත්අඩංගුවට ගෙන තිබෙනවා.\nඅද (12) පෙරවරුවේ මෙලෙස අත්අඩංගුවට ගෙන ඇත්තේ දෙහිවල කව්ඩාන ප්‍රදේශයේ පදිංචි 38 හැවිරිදි පුද්ගලයෙක්.\nඅධිකරණ භූමියට පැමිණෙන පුද්ගලයින් පරික්ෂා කිරීමේදී සැකකරුගේ මුදල් පසුම්බියේ තිබී හෙරොයින් මිලිග්‍රෑම් 30 බැගින් අඩංගු පැකට් 5ක් සොයාගත් බව ගල්කිස්ස පොලිසිය සඳහන් කළා.\nඅද ගල්කිස්ස මහේස්ත්‍රාත් අධිකරණයට රැගෙන ඒමට නියමිත වූ දැනට බන්ධනාගාරගතව සිටින තම මිතුරාට ලබාදීම සඳහා සැකකරු විසින් මෙලෙස හෙරොයින් ගෙන ආ බවටයි පොලීසිය කරුණු අනාවරණය කරගෙන ඇත්තේ.\nගල්කිස්ස පොලිසියට භාර දුන් සැකකරු ගල්කිස්ස මහේස්ත්‍රාත් අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/312581/බන්ධනාගාරයේ-සිටින-මිතුරාට-දෙන්න-හෙරොයින්-ගෙන-අධිකරණයට-ආ-පුද්ගලයෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=946"
}