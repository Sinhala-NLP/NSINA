{
       "Source": "hirunews",
       "Timestamp": "Tuesday, 12 September 2017 - 13:11",
       "Headline": "සයිටම් කමිටු වාර්තාව ජනපතිට -  දිස්ත්‍රික්ක 08 වෛද්‍ය වර්ජනයෙන් රෝහල් කටයුතුවලට බාධා (ඡායාරූප)",
       "News Content": "මාළඹේ පෞද්ගලික වෛද්‍ය විද්‍යාලය සම්බන්ධයෙන් පැන නැගී ඇති ගැටළුකාරී තත්ත්වය විසදීම සඳහා පත් කළ කමිටු වාර්තාව ජනාධිපති මෛත්‍රීපාල සිරිසේන වෙත භාර දී තිබෙනවා.\nඊයේ පස්වරුවේ එම වාර්තාව ජනාධිපතිවරයාට භාර දුන් බවයි එම කමිටුවේ ප්‍රධානී නියෝජ්‍ය අමාත්‍ය ආචාර්ය හර්ෂ ද සිල්වා හිරු ප්‍රවෘත්ති අංශයට කියා සිටියේ.\nමේ අතර, එම කමිටුවේ ස්ථාවරයන්ට විරෝධය පළ කරමින් රජයේ වෛද්‍ය නිලධාරීන්ගේ සංගමය දිස්ත්‍රික්ක 8කට ආරම්භ කළ සංකේත වර්ජනය හේතුවෙන් රෝහල් කටයුතුවලට බාධා එල්ල වී තිබෙනවා.\nඅද සිට ලබන 15 වන දා දක්වා දිස්ත්‍රික්ක වශයෙන් මෙම වර්ජනය ක්‍රියාත්මක වන අතර, අද වර්ජනය ක්‍රියාත්මක වන්නේ යාපනය, කිලිනොච්චිය, මන්නාරම, මුලතිව්, ත්‍රිකුණාමලය, මඩකලපුව, පොළොන්නරුව, හම්බන්තොට සහ නුවරඑළිය යන දිස්ත්‍රික්කවලයි.\nවර්ජනය හේතුවෙන් එම දිස්ත්‍රික්කවල රෝහල් කටයුතුවලට බාධා එල්ල වී තිබෙනවා.\nවිශේ්ෂයෙන් බාහිර සහ සායනික ප්‍රතිකාර කටයුතුවලට මෙමගින් බාධා එල්ල වී ඇති බවයි හිරු ප්‍රාදේශීය වාර්තාකරුවන් කියා සිටියේ.\nමෙම වැඩ වර්ජනයට සමගාමීව සයිටම් විරෝධී ජන පවුර සංවිධාන කළ රථ පෙළපාලියක් අද යාපනය, මඩකලපුව, ත්‍රිකුණාමලය, තිස්සමහාරාම යන ප්‍රදේශවලින් ආරම්භ වුණා.\nඑම රථ පෙළපාලිය ලබන 16 වන දා කොළඹට ළඟාවීමට නියමිතව තිබෙනවා.\nඡායාරූප - හැටන් රංජිත් රාජපක්ෂ",
       "URL": "https://www.hirunews.lk/170714/සයිටම්-කමිටු-වාර්තාව-ජනපතිට-දිස්ත්‍රික්ක-08-වෛද්‍ය-වර්ජනයෙන්-රෝහල්-කටයුතුවලට-බාධා-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4326"
}