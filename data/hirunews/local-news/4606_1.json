{
       "Source": "hirunews",
       "Timestamp": "Sunday, 19 March 2017 - 18:37",
       "Headline": "රථ වාහන රාජකාරිවලට සිවිල් ඇඳුමෙන් සැරසුණු පොලිස් නිලධාරීන්",
       "News Content": "සිවිල් ඇඳුමෙන් සැරසුණු පොලිස් නිලධාරීන් රථ වාහන රාජකාරිය සඳහා යෙදවීම කෙරෙහි අවධානය යොමු කර ඇති බව පොලිස් මූලස්ථානය පවසනවා.\nඒ සඳහා පොලිස් ලාංඡනය රහිත මෝටර් රථ ද යොදා ගැනීමටයි අවදානය යොමු කර ඇත්තේ.\nමාර්ග නීති ආරක්ෂා කිරීම තුළින් රිය අනතුරු සංඛ්‍යාව අවම කිරීම, පදිකයින්ගේ ආරක්ෂාව තහවුරු කිරීම සහ රථ වාහන තදබදය අවම කිරීමේ අරමුණින් මෙම පියවර ක්‍රියාත්මක කිරීමටයි තීරණය කර තිබෙන්නේ.\nඊට අදාළ මූලික පෙරහුරුවක් පසුගිය දා කොළඹ ප්‍රධාන මාර්ග කිහිපයකදී සිදුකෙරුණා.\nඒ, පොලිස් රථවාහන කොට්ඨාශය භාර නියෝජ්‍ය පොලිස්පති පාලිත ප්‍රනාන්දුගේ අධීක්ෂණය යටතේයි.\nඑහිදී හදුනා ගැනුණු දුර්වලතා පිළිබදව තවත් සාකච්ඡා වට කිහිපයක් සිදුවනු ඇති.\nඅදාළ රථ වාහන වැඩපිළිවෙල නුදුරේදීම ක්‍රියාවට නැංවීමට කටයුතු කරන බවයි පොලිස් දෙපාර්තමේන්තුව වැඩිදුරටත් පවසන්නේ.\nරථ වාහන රාජකාරියේදී අනුගමනය කෙරෙන මෙම නව ක්‍රියාමාර්ගය පිළිබදව ඇති සූදානම සම්බන්ධයෙන් අප පොලිස් මාධ්‍ය ප්‍රකාශක, නියෝජ්‍ය පොලිස්පති ප්‍රියන්ත ජයකොඩිගෙන් විමසීමක් කළා.\nඔහු සදහන් කළේ එවැනි වැඩපිළිවෙලක් පිළිබද තමාට කිසිවක් ප්‍රකාශ කළ නොහැකි බවයි.\nඑය සුදුසු යැයි හැගෙන අවස්ථාවක තමන් විසින් ප්‍රකාශ කරන බව ද ඔහු වැඩිදුරටත් කියා සිටියා.",
       "URL": "https://www.hirunews.lk/157236/රථ-වාහන-රාජකාරිවලට-සිවිල්-ඇඳුමෙන්-සැරසුණු-පොලිස්-නිලධාරීන්",
       "Category": "Local News",
       "Parent URL": "https://www.hirunews.lk/local-news.php?pageID=4606"
}