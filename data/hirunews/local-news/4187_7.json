{
       "Source": "hirunews",
       "Timestamp": "Tuesday, 05 December 2017 - 6:55",
       "Headline": "වසර 10කට පසු මන්නාරම කනත්තකින් ගොඩ ආ සිරුරු 15 (ඡායාරූප)",
       "News Content": "මන්නාරම, තලෙයි මන්නාරම මාර්ගයේ පැවති සුසාන භූමිය හාරා එහි මිහිදන්කර තිබූ සිරුරු 15ක් ඊයේ (04) පස්වරුවේ මන්නාරම මහේස්ත්‍රාත්වරයා ඉදිරියේ ගොඩගෙන තිබෙනවා.\nමීට වසර 10 කට පමණ පෙර මෙම සුසාන භූමියේ මිහිදන් කර තිබූ  මන්නාරම කතෝලික සභාවේ කටයුතු කළ පියතුමන්ලා සහ කන්‍යා සොහොයුරියන්ගේ සිරුරු 15ක් මෙලෙස ගොඩගත් බවයි වාර්තා වන්නේ.\nපොලිසිය පැවසුවේ මන්නාරම කතෝලික සභාව අධිකරණයෙන් සිදුකළ ඉල්ලීමක් මත අදාල සිරුරු ගොඩ ගැනීම සිදුකළ කළ බවයි.\nඅදාල සුසාන භූමිය මීට පෙර කතෝලික සුසාන භූමියක් වශයෙන් පවත්වාගෙන ගොස් ඇති අතර පසුව එය පොදු සුසාන භූමියක් බවට පත්ව අවට ප්‍රදේශවල මියගිය පුද්ගලයින්ගේ සිරුරු මිහිදන් කිරීම සිදුකර තිබෙනවා.\nඅදාල කනත්ත තුල මිහිදන් කර තිබූ කතෝලික සභාවේ පියතුමන්ලා සහ කන්‍යා සොහොයුරියන්ගේ සිරුරු වෙනම ස්ථාපිත කර ඇති කතෝලික සභාවේ කනත්තක් තුල නැවත මිහිදන් කිරීමේ අවශ්‍යතාවය මත අදාල සිරුරු මෙලෙස ගොඩගත් බවයි මන්නාරම පොලිසිය සඳහන් කළේ.\nමන්නාරම කතෝලික සභාව අධිකරණයට කරුණු වාර්තා කිරීමෙන් අනතුරුව මන්නාරම මහේස්ත්‍රාත්වරයා ඉදිරිපිට අදාල සිරුරු ගොඩගත් බවද පොලිසිය සදහන් කළා.\nමන්නාරම පොලිසිය වැඩිදුරටත් පැවසුවේ ගොඩගත් සිරුරු මහේස්ත්‍රාත්වරයා ඉදිරිපිටදීම නැවත කතෝලික සභාවට අයත් නව කනත්තක  මිහිදන් කිරීම සිදුකළ බවයි.\nඡායාරූප - වවුනියාව, මාධව කුලසූරිය",
       "URL": "https://www.hirunews.lk/177594/වසර-10කට-පසු-මන්නාරම-කනත්තකින්-ගොඩ-ආ-සිරුරු-15-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4187"
}