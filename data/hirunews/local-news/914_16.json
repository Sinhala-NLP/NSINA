{
       "Source": "hirunews",
       "Timestamp": "Thursday, 25 August 2022 - 16:57",
       "Headline": "ආර්ථිකය ගැන මහ බැංකු අධිපතිගෙන් පාර්ලිමේන්තු මන්ත්‍රීවරුන්ට වැඩමුළුවක්",
       "News Content": "“ශ්‍රී ලංකාවේ වර්තමාන ආර්ථික තත්ත්වය හා ඉදිරි මඟ” මැයෙන් ශ්‍රී ලංකා මහබැංකුවේ අධිපති ආචාර්ය නන්දලාල් වීරසිංහ මහතා විසින් සියලුම පාර්ලිමේන්තු මන්ත්‍රීවරුන් දැනුවත් කිරීමේ වැඩමුළුවක් සංවිධාන කර තිබෙනවා.\nමෙම සංවාදමය කථිකාව සඳහා සහභාගී වන ලෙසටයි පාර්ලිමේන්තුවේ වැඩබලන මහලේකම් කුෂානි රෝහණදීර මහත්මිය සියලු මන්ත්‍රීවරයන් වෙත දැනුම් දී ඇත්තේ.\nකථානායක මහින්ද යාපා අබේවර්ධනගේ උපදෙස් පරිදි සංවිධානය කරන ලද, මෙම සංවාදමය කථිකාවලබන 30 වැනි අඟහරුවාදා පස්වරු 2 සිට 4 දක්වා පාර්ලිමේන්තුවේ කාරක සභා කාමර අංක 1 හිදී පැවැත්වීමට නියමිතයි.\nපාර්ලිමේන්තු මන්ත්‍රීවරයන්ට, මූල්‍ය කරුණු සම්බන්ධයෙන් වූ ඉදිරි පාර්ලිමේන්තු විවාදයන්ට ක්‍රියාකාරී ලෙස සහභාගි වීම සඳහා ප්‍රයෝජනවත් වන පරිදි, රටේ වර්තමාන ආර්ථික තත්ත්වය සහ අනාගත ආර්ථික මඟ පිළිබඳව ඵලදායී කථිකාවක් සඳහා අවස්ථාව ලබාදීමේ අරමුණින් මෙම සංවාදමය කථිකාව සංවිධානය කොට ඇති බව වැඩබලන මහලේකම්වරිය තවදුරටත් දන්වා තිබෙනවා.",
       "URL": "https://www.hirunews.lk/313712/ආර්ථිකය-ගැන-මහ-බැංකු-අධිපතිගෙන්-පාර්ලිමේන්තු-මන්ත්‍රීවරුන්ට-වැඩමුළුවක්",
       "Category": "Local News",
       "Parent URL": "https://www.hirunews.lk/local-news.php?pageID=914"
}