{
       "Source": "hirunews",
       "Timestamp": "Tuesday, 18 August 2020 - 18:30",
       "Headline": "අල්ලස් ගත් සැළසුම් නිලධාරියෙකු අත්අඩංගුවට",
       "News Content": "කුඹුරු ඉඩමක් ගොඩකර ගොඩනැගිල්ලක් ඉදිකිරීමට අවසර දීම සඳහා පුද්ගලයෙකුගෙන් රුපියල් පනස් දහසක අල්ලසක් ලබාගත් නාගරික සංවර්ධන අධිකාරියේ දඹුල්ල කාර්යාලයේ සැලසුම් නිලධාරියෙකු අල්ලස් හෝ දූෂණ විමර්ශන කොමිෂන් සභාව විසින් අත්අඩංගුවට ගෙන තිබෙනවා.\nඅද (18) දහවල් අල්ලස් මුදල ලබා ගන්නා අවස්ථාවේදීයි ඔහු අත්අඩංගුවට පත්ව ඇත්තේ.\nමේ අතර, කාන්තාවකට ස්ථානමාරුවීමක් ලබාදීමට හා දිගන ප්‍රදේශයේ රජයේ ඉඩමක් ලබාදීමට රුපියල් 21,000 ක අල්ලස් ලබා ගත් වරාය අධිකාරියේ හිටපු කම්කරුවෙකු ද අල්ලස් හෝ දූෂණ චෝදනා විමර්ශන කොමිෂන් සභාව අත්අඩංගුවට ගෙන තිබෙනවා.\nඅදාල කාන්තාව මැණික්හින්න ප්‍රදේශයේ පදිංචිකාරිනියක්.\nඑසේම ගංජා සමඟ අත්අඩංගුවට ගත් සැකකරුවෙකු සුළු චෝදනාවක් මත නඩු පවරා මුදා හරින ලෙසට ඉල්ලමින් දොම්පේ පොලිස් ස්ථානාධිපති එස්.ආර්. සංජීවට රුපියල් ලක්ෂ දෙකක අල්ලස් මුදලක් ලබාදීමට තැත් කළ පුද්ගලයෙකු ද අල්ලස් හෝ දූෂණ විමර්ශන කොමිෂන් සභාව අද අත්අඩංගුවට ගනු ලැබුවා.\nඑමෙන්ම, මහර බන්ධනාගාරයේ රැඳවියෙකුට කලිසම් වාටියක සූක්ෂම ලෙස සඟවා හෙරොයින් පැකට් 02 ක් රැගෙන ගිය කාන්තාවක් බන්ධනාගාර නිලධාරින් විසින් අත්අඩංගුවට ගෙන තිබෙනවා.\nඇය ජා-ඇල ප්‍රදේශයේ පදිංචි 26 හැවිරිදි තැනැත්තියක්.\nඑසේම දෙමටගොඩ ප්‍රදේශයේදී ලක්ෂ 13 කට අධික වටිනාකමින් යුත් හෙරොයින් මත්කුඩු ග්‍රෑම් 100 ක් සමඟ පුද්ගලයන් දෙදෙනෙකු ජාවාරමේ නිරතව සිටියදීම අද (18) අත්අඩංගුවට ගැනුනා.\nඑමෙන්ම, කළුතර - පයාගල - මලේගොඩ ප්‍රදේශයේදී මෙරට නිෂ්පාදිත ගිනි අවියක් සහ කඩු දෙකක් සමඟ සැකකරුවෙකු අත්අඩංගුවට ගෙන ඇති අතර,  අෂාන් ප්‍රියන්ත නොහොත් සංජු ලෙස ඔහු හඳුනාගෙන තිබෙනවා.\nමේ අතර, හම්බෙගමුව සිට තණමල්විල දක්වා ධාවනය වූ බස් රථයකදී හදිසි හෘදයාබාධයකින් පුද්ගලයෙකු මියගොස් තිබූ අතර, පොලීසිය සඳහන් කළේ අදාළ ඔහුගේ ගමන් මළු පරීක්ෂා කිරීමේදී ගංජා කිලෝ 01 කට ආසන්න ප්‍රමාණයක පාර්සලක් හමුවූ බවයි.",
       "URL": "https://www.hirunews.lk/248124/අල්ලස්-ගත්-සැළසුම්-නිලධාරියෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=2513"
}