{
       "Source": "hirunews",
       "Timestamp": "Thursday, 16 June 2022 - 14:10",
       "Headline": "කාසියේ වාසිය ඔස්ට්‍රෙලියාවට - පන්දු යැවීමට තීරණය කරයි",
       "News Content": "සංචාරක ඔස්ට්‍රෙලියානු කණ්ඩායම සහ ශ්‍රී ලංකා කණ්ඩායම අතර පැවැත්වෙන දෙවන එක් දින තරගයේ කාසිය වාසිය දිනා ගැනීමට ඔස්ට්‍රෙලියානු කණ්ඩායම සමත් වුණා.\nනමුත් ඔස්ට්‍ර්ලියානු නායක ආරොන් ෆින්ච් තීරණය කළේ ප්‍රථමයෙන් පන්දු යැවීමටයි.\nඒ අනුව ශ්‍රී ලංකා කණඩායම පළමුවෙන් පන්දුවට පහර දෙනවා.\nමේ අතර සංචාරක ඕස්ට්‍රේලියානු කණ්ඩායම සහ ශ්‍රී ලංකා කණ්ඩායම අතර පැවැත්වෙන දෙවන එක්දින තරගය සඳහා එක්වන ශ්‍රී ලංකා කණ්ඩායම ද මීට ටික වේලාවකට පෙර ප්‍රකාශයට පත් කෙරුනා.\nඑම කණ්ඩායම සඳහා ජෙෆ්‍රි වැන්ඩර්සේ කැඳවා ඇත්තේ ආබාධයක් හේතුවෙන් විවේක ගන්වා ඇති වනිදු හසරංග වෙනුවටයි.\nකෙසේ වෙතත් මේ තරගය සඳහා ද මැදපෙළ ප්‍රහාරාත්මක පිතිකරුවෙකු වන භානුක රාජපක්ෂ කැඳවා නොතිබීම විශේෂත්වයක්.\nමේ තරගය සඳහා මෙම ප්‍රහාරාත්මක පිතිකරුවා නැවතත් කණ්ඩායමට කැඳවණු ඇති බවට බොහෝ මාධ්‍ය වාර්තා පළ වුණා.\nකෙසේ වෙතත් මේ තරගය සඳහා ඔහු සලකා නො බැලීමටයි තේරීම් කමිටුව තීරණය කර ඇත්තේ.\nඅද තරගය සඳහා ආරම්භක පිතිකරුවන් ලෙස ධනුෂ්ක ගුණතිලක සහ පැතුම් නිස්සංක එක්වන අතර අංක 1 ස්ථානයේ ක්‍රීඩා කිරීමට පිටියට පිවිසෙන්නේ චරිත් අසලංකයි.\nපළමු තරගයේ දී අගනා පිතිකරණයක නිරත වූ කුසල් මෙන්ඩිස්, ධනංජය ද සිල්වා, නායක දසුන් ශානක, චාමික කරුණාරත්න මෙම කණ්ඩායමට අයත් වන අතර වනිඳු හසරංග වෙනුවට කණ්ඩායමට එක් කර ඇති ජෙෆ්‍රි වැන්ඩර්සේ මෙන්ම දුෂ්මන්ත චමීර, මහේෂ් තීක්ෂණ සහ පළමු තරඟයේ දී කැපී පෙනෙන දක්ෂතා දැක්වූ නවක ක්‍රීඩක දුනිත් වෙල්ලාලගේ ද කණ්ඩායමේ සිය ස්ථානය තහවුරු කරගෙන තිබෙනවා.\nශ්‍රී ලංකා ක්‍රිකට් තේරීම් කමිටුව මේ තරගය සඳහා 12 වන ක්‍රීඩකයා ලෙස නම් කර ඇත්තේ දිනේෂ් චන්දිමාල්වයි.\nඕස්ට්‍රේලියානු කණ්ඩායම ද මෙම තරගය සඳහා වෙනස්කම් තුනක් සිදු කර ඇත්තේ මේ වන විට ආබාධයට ලක් වී ඇති මාකස් ස්ටොයිනිස්, ඇස්ටන් ආගර් සහ ජායි රිචර්ඩ්සන් වෙනුවෙන්.\nමේ අනුව ඔවුන් ට්‍රැවිස් හෙඩ්, මිචෙල් ස්වෙප්සන්, සහ මැතිව් කුහ්නෙමන් කණ්ඩායම්ට කැඳවා තිබෙනවා.\nඕස්ට්‍රේලියාව මිචෙල් ස්වෙප්සන් සහ මැතිව් කුහ්නෙමන් විශේෂඥ දඟ පන්දු යවන්නන් දෙදෙනෙකු ලෙසින් තෝරාගෙන ඇති අතර මේ දෙදෙනාගෙන් ස්වෙප්සන් එක්දින තරග දෙකකට පමණක් ක්‍රීඩා කර ඇති අතර මැතිව් කුහ්නෙමන් එක් වන්නේ සිය මංගල එක්දින තරගයටයි.\nඅද තරගයට එක් වන ඔස්ට්‍රේලියානු කන්ඩායම මෙසේයි, ඩේවිඩ් වෝනර්, ආරොන් ෆින්ච් (නායක), ස්ටීවන් ස්මිත්, මාර්නස් ලැබුස්චේන්, ඇලෙක්ස් කේරි (කඩුළු රකින්නා), ට්‍රැවිස් හෙඩ්, ග්ලෙන් මැක්ස්වෙල්, පැට් කමින්ස්, මිචෙල් ස්වෙප්සන්, ජොෂ් හේසල්වුඩ්, මැතිව් කුහ්නෙමන්.\n(අද තරගයට ක්‍රීඩා කරන ශ්‍රී ලංකා කණ්ඩායම)",
       "URL": "https://www.hirunews.lk/307284/කාසියේ-වාසිය-ඔස්ට්‍රෙලියාවට-පන්දු-යැවීමට-තීරණය-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1091"
}