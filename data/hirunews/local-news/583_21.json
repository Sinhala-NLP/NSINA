{
       "Source": "hirunews",
       "Timestamp": "Monday, 23 January 2023 - 14:38",
       "Headline": "වටපණු රෝගයෙන් බැටකන ගොවීන් (වීඩියෝ)",
       "News Content": "තිස්සමහාරාම ලුණුගම්වෙහෙර ප්‍රදේශයේ කුඹුරු අක්කර 11,000ක් පමණ පණු උවදුරකට ගොදුරු වී විනාශ වී ඇති බවට ගොවීන් චෝදනා කරනවා.\nගොවීන් පෙන්වා දෙන්නේ රජය විසින් හඳුන්වා දුන් ප්‍රමිතියකින් තොර පොහොර යෙදීමෙන් පසු මෙම පණු උවදුර පැතිරුණු බවයි.\nලුණුගම්වෙහෙර ව්‍යාපාරයේ වම් ඉවුරේ වගාකළ මාස දෙකක් පමණ වයසැති පැළ ගොයම වටපණු රෝගයෙන් මෙලෙස විනාශ වී තිබෙනවා.\nමේ සම්බන්ධයෙන් ගොවීන් බතලේගොඩ වී පර්යේෂණ ආයතනය දැනුවත් කිරීමෙන් පසු එහි නියෝජිතකයින් පැමිණ පරීක්ෂා කර හඳුනාගෙන ඇත්තේ පසු මෙම රෝගී තත්ත්වය නෙමටාඩෝ වට පණු රෝගය බවටයි.\nගොයමට වැළඳී ඇති රෝගයෙන් ගොයම ආරක්ෂා කරගත නොහැකි බැවින් වගාකළ සියල්ල අතහැර දමන ලෙස පර්යේෂණ නිලධාරීන් උපදෙස් ලබාදුන් බව ගොවීන් පවසනවා.\nපසුගිය කන්නයේ ලබා දුන් කාබනික පොහොර සහ දියර පොහොර ප්‍රමිතියෙන් තොර බැවින් මෙලෙස තම වගාවන් වටපණු රෝගයට ගොදුරුවූ බවටයි ගොවීන් චෝදනා කරන්නේ.\nදැඩි ආර්ථික අර්බුදයකින් පීඩා විඳින ලුණුගම්වෙහෙර ගොවීන් සිය වගාවන් විනාශවීමෙන් පත්ව ඇත්තේ කබලෙන් ළිපට වැටීමේ තත්ත්වයටයි.\nගොවීන් ඉල්ලා සිටින්නේ මේ සම්බන්ධයෙන් බලධාරීන් මැදිහත්ව තමන්ට නිසි විසඳමක් ලබාදෙන ලෙසයි.",
       "URL": "https://www.hirunews.lk/325712/වටපණු-රෝගයෙන්-බැටකන-ගොවීන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=583"
}