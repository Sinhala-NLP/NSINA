{
       "Source": "hirunews",
       "Timestamp": "Tuesday, 08 August 2017 - 19:37",
       "Headline": "ඇමති රවීට එරෙහි විශ්වාසභංගය ගැන, තීන්දුවක් අනිද්දා",
       "News Content": "අමාත්‍ය රවී කරුණානායකට එරෙහිව ඉදිරිපත් වී ඇති විශ්වාසභංග යෝජනාව විවාදයට ගැනීම පිළිබඳව අනිද්දා රැස්වන පක්ෂ නායක රැස්වීමේදී තීරණය කරන බව කතානායක කරූ ජයසූරිය අද (08) පාර්ලිමේන්තුවේදී ප්‍රකාශ කළා.\nඒ, පාර්ලිමේන්තු මන්ත්‍රී විමල් වීරවංශ ඒ සම්බන්ධයෙන් මතුකළ ප්‍රශ්නයකට පිළිතුරු දෙමින්.\nඑහිදී ඇති වූ සංවාදයට අග්‍රාමාත්‍ය රනිල් වික්‍රමසිංහ මෙන්ම විපක්ෂයේ ප්‍රධාන සංවිධායක, පාර්ලිමේන්තු මන්ත්‍රී අනුර කුමාර දිසානායක සහ පාර්ලිමේන්තු මන්ත්‍රී උදය ගම්මන්පිළ ද මැදිහත් වුණා.\nඑහිදී විමල් වීරවංශ මන්ත්‍රීවරයා රවී කරුණානායක අමාත්‍යවරයාට එරෙහි විශ්වාසභංග යෝජනාව විවාදයට ගත යුතුව ඇති බව පැවසූ අතර, එහිදී කතානායකවරයා කියා සිටියේ ඒ සම්බන්ධයෙන් වන තීරණය බ්‍රහස්පතින්දා දැනුම් දෙන බවයි.\nකෙසේ වෙතත්, එහිදී අදහස් දැක්වු අග්‍රාමාත්‍යවරයා කියා සිටියේ කතානායකවරයා තීරණය ලබාදීමට පෙර ඇතමුන් අනවශ්‍ය ආකාරයෙන් අදහස් පළ කරන බවයි.\nආණ්ඩුව විනිවිදභාවයෙන් යුතුව කටයුතු කරන බවද අග්‍රාමාත්‍ය රනිල් වික්‍රමසිංහ මෙහිදී පෙන්වා දුන්නා.\nඑහිදී අනුර කුමාර දිසානායක මන්ත්‍රීවරයා සඳහන් කළේ අදාළ යෝජනාව පාර්ලිමේන්තුවේ න්‍යාය පත්‍රයට හෝ මෙතෙක් ඇතුළත් කර නොමැති බවයි.",
       "URL": "https://www.hirunews.lk/167944/ඇමති-රවීට-එරෙහි-විශ්වාසභංගය-ගැන-තීන්දුවක්-අනිද්දා",
       "Category": "Local News",
       "Parent URL": "https://www.hirunews.lk/local-news.php?pageID=4381"
}