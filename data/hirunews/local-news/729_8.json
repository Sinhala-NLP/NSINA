{
       "Source": "hirunews",
       "Timestamp": "Thursday, 17 November 2022 - 7:33",
       "Headline": "මිනිස් ජාවාරම්වලට සම්බන්ධ පුද්ගලයන්ට එරෙහි ව ගන්නා පියවර ගැන නිලධාරි මට්ටමේ ප්‍රගති සමාලෝචනයක්",
       "News Content": "මිනිස් ජාවාරම්වලට සම්බන්ධ පුද්ගලයන්ට එරෙහි ව ගන්නා පියවරවල ප්‍රගතිය සම්බන්ධයෙන් සෑම සති දෙකකට වරක්ම නිලධාරි මට්ටමේ ප්‍රගති සමාලෝචනයක් පැවැත්වීමට තීරණය කර තිබෙනවා.\nඒ, කම්කරු සහ විදේශ රැකියා අමාත්‍ය මනුෂ නානායක්කාර, මහජන ආරක්ෂක අමාත්‍ය ටිරාන් අලස්, පොලිස් දෙපාර්තමේන්තුවේ, ශ්‍රී ලංකා විදේශ සේවා නියුක්ති කාර්යාංශයේ සහ ආගමන විගමන දෙපාර්තමේන්තුවේ ඉහළ නිලධාරීන් අතර ඊයේ පැවති සාකච්ඡාවක දී යි.\nඑහි දී මිනිස් ජාවාරම්වලට සම්බන්ධ පුද්ගලයන් සොයා දීපව්‍යාප්ත වශයෙන් වැටලීම් සිදු කිරීමටත් මිනිස් ජාවාරම් සහ මිනිස් වෙළඳාමට සම්බන්ධ පුද්ගලයන්ට තරාතිරම නොබලා දඬුවම් කිරීමටත් තීරණය කර තිබෙනවා.\nදේශීය හා විදේශීය වශයෙන් මිනිස් ජාවාරම්වලට සම්බන්ධ ශ්‍රී ලාංකිකයන් සම්බන්ධයෙන් ශ්‍රී ලංකා විදේශ සේවා නියුක්ති කාර්යාංශයට මේ වන විට ලැබී ඇති තොරතුරු මත වැටලීම් අඛණ්ඩ ව සිදු කරමින් පවතින බව යි කම්කරු සහ විදේශ රැකියා අමාත්‍යාංශය සඳහන් කළේ.\nඊයේ ගත් තීරණවලට අනුව එම වැටලීම් වඩාත් වේගවත් කිරීමටද නියමිත යි.\nමිනිස් ජාවාරම් සහ මිනිස් වෙළදාම සම්බන්ධයෙන් ජනතාව දැනුවත් කිරීමේ වැඩසටහනක් ක්‍රියාත්මක කිරීමට ද මෙහි දී වැඩිදුරටත් තීරණය කර තිබෙනවා.",
       "URL": "https://www.hirunews.lk/320564/මිනිස්-ජාවාරම්වලට-සම්බන්ධ-පුද්ගලයන්ට-එරෙහි-ව-ගන්නා-පියවර-ගැන-නිලධාරි-මට්ටමේ-ප්‍රගති-සමාලෝචනයක්",
       "Category": "Local News",
       "Parent URL": "https://www.hirunews.lk/local-news.php?pageID=729"
}