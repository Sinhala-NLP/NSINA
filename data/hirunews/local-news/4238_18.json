{
       "Source": "hirunews",
       "Timestamp": "Thursday, 02 November 2017 - 18:02",
       "Headline": "ලොව හොඳම සෞඛ්‍ය විද්‍යාඥයන් 500 දෙනා අතරට  ශ්‍රී ලංකාවේ වෛද්‍යවරයෙක්",
       "News Content": "2017 වසරේ සෞඛ්‍ය අංශයට අදාළ විද්‍යාත්මක පර්යේෂණ වාර්තා ඉදිරිපත් කිරීමේදී ඒ සඳහා වන ඉහළම ජාත්‍යන්තර ඇගයීමක්‌ ශ්‍රී ලාංකික වෛද්‍යවරයකු වන, හම්බන්තොට හිටපු සෞඛ්‍ය සේවා අධ්‍යක්‍ෂ වෛද්‍ය ජී. ජී. චමල් සංජීවට හිමිව තිබෙනවා.\nGlobal Award For Academic Championship 2017 නම් මෙම ජාත්‍යන්තර සම්මානය පිරිනමා ඇත්තේ ලොව හොඳම විද්‍යාත්මක සන්නිවේදන පර්යේෂණ වාර්තා ඇගයීමේ කාර්යෙහි නිරත වන International Agency For Standards and Rating (IASR) ආයතනය විසින්.\nඒ සමගම වෛද්‍ය ජී. ජී. චමල් සංජීවට අදාළ ආයතනය මගින් එහි යාවජීව සමාජිකත්වය (Fellow, Directorate of Health Service – IASR) පිරිනමා තිබෙනවා.\nශ්‍රී ලාංකිකයකු මෑත කාලයේදී මෙම ඇගයීමට ලක්‌ව තිබුණේ නැහැ.\nලොව පුරා රටවල් 56 ක විද්‍යා පර්යේෂකයන් 6,000 කට ආසන්න ප්‍රමාණයක්‌ අතරින් 2017 වසරේ සෞඛ්‍ය සඳහා වන මෙම ජාත්‍යන්තර ඇගයීම දිනා ගැනීමට වෛද්‍ය ජී. ජී. චමල් සංජීව සමත්වීම ශ්‍රී ලංකාවේ සෞඛ්‍ය සේවය ලද ජයග්‍රහණයක්‌ වනවා.\nලොව පුරා විසිරී සිටින ඉහළ අධ්‍යාපන හා පර්යේෂණ කුසලතා වලින් හෙබි විද්වත් වෘත්තිකයන් ඇගයීම අරමුණු කර ගනිමින්  IASR ආයතනය මගින් වාර්ෂිකව මෙම සම්මානය අංශ ගණනාවක්‌ යටතේ කැපී පෙනෙන පුද්ගලයන්ට පිරිනමනවා.\nජාත්‍යන්තර වර්ගීකරණයට අනුව ලොව පුරා ඉහළ පිළිගැනීමකට පාත්‍ර වූ ආචාර්ය මහාචාර්ය මණ්‌ඩලයක්‌ විසින් විශේෂ ලකුණු දීමේ ක්‍රමවේදයකට අනුව මෙම තෝරාගැනීම සිදුකරනු ලබනවා.\nමේ අතර IASR ඇගයීමට අනුව 2017 වසරේ ලොව ඉහළම ඇගයීමට පාත්‍ර වන ප්‍රජා සෞඛ්‍ය සේවකයන් 500 දෙනා අතරට ද වෛද්‍ය ජී. ජී. චමල් සංජීව තෝරාගෙන තිබෙනවා.\nතංගල්ල ප්‍රාථමික විද්‍යාලය සහ තංගල්ල රාහුල විද්‍යාලයෙන් මූලික අධ්‍යාපනයද වීරකැටිය රාජපක්‍ෂ විද්‍යාලයෙන් ද්විතියික අධ්‍යාපනයද ලද ඔහු, රුහුණු විශ්වවිද්‍යාලයීය වෛද්‍ය පීඨයෙන් වෛද්‍ය උපාධිය සම්පූර්ණ කරන ලද්දේ 2003 වසරේදී.\nරෝහල් පරිපාලනය සහ රාජ්‍ය පරිපාලනය පිළිබඳව පශ්චාත් විද්‍යාපති උපාධි සම්පූර්ණ කරන ලැබූ ඔහු හම්බන්තොට දිස්‌ත්‍රික්‌ සෞඛ්‍ය සේවා අධ්‍යක්‍ෂ ලෙසයි පසුගිය කාලසීමාවේදී කටයුතු කර ඇත්තේ.\nශ්‍රී ලංකාවේ හොඳම විද්‍යා සන්නිවේදකයා සඳහා වන විද්‍යාභිවර්ධන සම්මානයද 2007 වසරේදී ඔහු දිනාගත්තා.\nරෝහල් පරිපාලනය, සෞඛ්‍ය ආර්ථික විද්‍යාව, රෝගී සත්කාරක සේවා, රෝගී ප්‍රතිකාරවල ගුණාත්මකභාවය, බෝ නොවන රෝග, වකුගඩු රෝග ආදී විෂය ගණනාවක ලිපි සහ පර්යේෂණ ඔහු සිදුකර තිබෙනවා.\nමෙවර IASR හිදී ඇගයීමට ලක්‌වන්නේ එලෙස ජාත්‍යන්තර සඟරා වල පළ වූ ඔහුගේ පර්යේෂණ පත්‍රිකායි.\nමව් රට හැරදා කිසිදා නොයන බව ඔහු ප්‍රකාශ කළේ මෙහෙමයි.\n\"ස්‌ථිර වශයෙන්ම රට හැරයැමට කිසිදු අදහසක්‌ නැහැ. රට මෙයට වඩා සංවර්ධිත රාජ්‍යයක්‌ බවට පත් කිරීමට වෘත්තිකයන් ලෙස අප කැපවිය යුතුයි. එසේ නොවුණහොත් අපේ රට අසංවර්ධිත අසමත් රාජ්‍යයක්‌ බවට පත්වේවි. ඒ නිසා මා විශ්වාස කරනවා අපේ රට සමත් රාජ්‍යයක්‌ කිරීමට මා හැකි පමණ දායක විය යුතුය කියා”.",
       "URL": "https://www.hirunews.lk/175120/ලොව-හොඳම-සෞඛ්‍ය-විද්‍යාඥයන්-500-දෙනා-අතරට-ශ්‍රී-ලංකාවේ-වෛද්‍යවරයෙක්",
       "Category": "Local News",
       "Parent URL": "https://www.hirunews.lk/local-news.php?pageID=4238"
}