{
       "Source": "hirunews",
       "Timestamp": "Thursday, 21 April 2022 - 7:39",
       "Headline": "පාස්කු ප්‍රහාරයට අදට වසර 03යි (වීඩියෝ)",
       "News Content": "පාස්කු ඉරිදා ඛේදවාචකයට අදට වසර 3ක් ගත වනවා.\n2019 වසරේ අප්‍රේල් මස 21 වන දා කොච්චිකඩේ ශාන්ත අන්තෝනි දේවස්ථානය, කටුවාපිටිය දේවස්ථානය සහ මඩකලපුව සියොන් දේවස්ථානය ඉලක්ක කර ගනිමින් අන්තවාදී ත්‍රස්ත ප්‍රහාරයක් එල්ල වුණා.\nඑමෙන්ම, කොළඹ, තරු පන්තියේ හෝටල් කිහිපයක් ඉලක්ක කර ගනිමින් ද මෙම ප්‍රහාරය එල්ල වූ අතර ඉන් අහිමි වූ ජීවිත සංඛ්‍යාව 268ක්.\nතවත් 500කට අධික පිරිමන් මෙම ප්‍රහාරවලින් තුවාල ලැබුවා.\nඅද වැනි දිනෙක එල්ල වූ මෙම කුරිරු ත්‍රස්තවාදී ප්‍රහාරය සිහිපත් කරමින් සහ ඊට යුක්තිය ඉටු කරන ලෙස ඉල්ලමින් තෙවර්ෂ පූර්ණයේ ප්‍රධාන සැමරුම අද පැවැත්වෙන්නේ ප්‍රහාරයට ලක්වූ එක් දේවස්ථානයක් වන කොළඹ කොච්චිකඩේ ශාන්ත අන්තෝනි දේවස්ථානයේදියි.\nමෙම අවස්ථාවට අගරදගුරු අතිඋතුම් මැල්කම් කාදිනල් රංජිත් හිමිපාණන්, ශ්‍රී ලංකාවේ වතිකානු තානාපති හිමිපාණන්, පූජා ප්‍රසාදීවරුන්, මහා සංඝරත්නය, ත්‍රස්ත ප්‍රහාරයෙන් මිය ගිය තුවාල වූ අයගේ පවුලේ සාමාජිකයන් සහභාගිවීමට නියමිතයි.\nඉටි පන්දම් දැල්වීම සහ දේවස්ථානයේ සීනු නාද කිරීමෙන් අනතුරුව විශේෂ දේව මෙහෙයක් මෙහිදී පැවැත්වෙන්නේ කාදිනල් හිමිපාණන්ගේ ප්‍රධානත්වයෙන්.\nඑමෙන්ම තවත් සැමරුමක් කටුවාපිටිය - ශාන්ත සෙබස්තියන් දේවස්ථානයේ පැවැත්වෙන අතර මඩකලපුව - සියෝන් දේවස්ථානයේ ද සැමරුමක් සංවිධාන කර තිබෙනවා.\nපාස්කු ඉරු දින ත්‍රස්ත ප්‍රහාරයෙන් පසුව ඊට අදාළව පරීක්ෂණ ආකෘතීන් කිහිපයක් ක්‍රියාත්මක වූ අතර ජනාධිපති පරීක්ෂණ කොමිෂන් සභාව ඒ අතර ප්‍රධානයි.\nඑහි වාර්තාව මේ වන විටත් ප්‍රසිද්ධියට පත් කර ඇති අතර චූදිතයන්ට නීතිය නිසි පරිදි ඉටුවූයේ දැයි වාද විවාද පවතිනවා.\nපාස්කු ඉරිදා ප්‍රහාරයේ තෙවසරක් සපිරෙන අද දිනයේ මළවුන්ට යුක්තිය ඉටු වන තුරු ජීවත් වන්නවුන් උපේක්ෂාසහගතව බලා සිටින අතර යුක්තිය වෙනුවෙන් ශක්තිය ගොඩනගන බැතිමතුන්ගේ උත්සාහයට ද අදට වසර 3ක් ගත වනවා.",
       "URL": "https://www.hirunews.lk/302415/පාස්කු-ප්‍රහාරයට-අදට-වසර-03යි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1219"
}