{
       "Source": "hirunews",
       "Timestamp": "Wednesday, 23 March 2016 - 20:25",
       "Headline": "UPDATE : ප්‍රදේශ කිහිපයකට විදුලිය විසන්ධි වෙයි",
       "News Content": "ලක්ෂපාන බලාගාරයේ සිට බලංගොඩ දක්වා විදුලිය සම්ප්‍රේෂණය කරන මාර්ගයේ හදිසි බිඳවැටීමක් හේතුවෙන් ඊයේ රාත්‍රියේ ප්‍රදේශ කිහිපයකට විදුලිය විසන්ධි වුණා.\nවිනාඩි 30 ක පමණ කාලයක් විදුලිය විසන්ධිවීම් පැවති බවයි අප වාර්තාකරුවන් ප්‍රකාශ කළේ.\nඉන් වැඩි බලපෑමක් එල්ලවී තිබුණේ දකුණු පළාතටයි.\nජල විදුලි නිෂ්පාදනය සීමාවූ අවස්ථාවක නොරොච්චෝලේ ගල් අඟුරු බලාගාරය අක්‍රිය වුවහොත් දින කිහිපයක් විදුලිය සැපයීමේ නොහැකියාවක් පවතින බවද විදුලිබල හා පුනර්ජනනීය බලශක්ති අමාත්‍ය රංජිත් සියඹලාපිටිය ඊයේ ප්‍රකාශ කළා.\nපසුගියදා සිදුවූ විදුලිය බිඳ වැටීම සම්බන්ධයෙන් පාර්ලිමේන්තුවේදී විශේෂ ප්‍රකාශයක් සිදුකරමින් ඔහු කියා සිටියේ මෙම තත්ත්වය වළක්වා ගැනීම සඳහා ක්‍ෂණික ක්‍රියාමාර්ග රැසක් ක්‍රියාවට නංවා ඇති බවයි.\nපසුගිය 13 වනදා බියගම ට්‍රාන්ස්ෆෝමරයක සිදුවූ පිපිරීමකින් පසු දිවයින පුරා විදුලිය බිඳ වැටුණා.\nනැවත විදුලි සැපයුම යථා තත්ත්වයට පත්වුණේ පැය 8 ක පමණ කාලයකින් පසුවයි.\nසම්ප්‍රේෂණ මාර්ගවල ඇතිවූ දුර්වලතා ඊට හේතුවන්නට ඇතැයි අමාත්‍යවරයා පාර්ලිමේන්තුවේදී ප්‍රකාශ කළා.\nමේ පිළිබඳව සොයා බැලීමට ජනාධිපතිවරයා කැබිනට් අනු කමිටුවක් පත් කළ අතර, එහි අතුරු වාර්තාවක් ඊයේ ජනාධිපතිවරයා වෙත භාරදුන් බවයි අමාත්‍ය රංජිත් සියඹලාපිටිය සඳහන් කළේ.\nමෙම අභියෝගය ජයගැනීම සඳහා ගන්නා ක්‍ෂණික ක්‍රියාමාර්ග සහ යෝජනා ද අමාත්‍යවරයා පාර්ලිමේන්තුවට දැනුම් දුන්නා.\nසාම්පූර් ගල් අඟුරු බලාගාරය කඩිනමින් ක්‍රියාත්මක කිරීම, මෙගාවොට් 35 ක විදුලි ධාරිතාවක් නිෂ්පාදනය කළ හැකි ගෑස් ටර්බයින විදුලි බලාගාර 3 ක් ඉදිරි මාස 12 තුළ ඉදිකිරීම ඊට ඇතුළත්.\nඑමෙන්ම විදුලිබල මණ්ඩලයේ ඉහළ කළමනාකරණය ශක්තිමත් කළ යුතු බවයි විදුලිබල අමාත්‍යවරයා එහිදී කියා සිටියේ.",
       "URL": "https://www.hirunews.lk/129220/update-ප්‍රදේශ-කිහිපයකට-විදුලිය-විසන්ධි-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=5118"
}