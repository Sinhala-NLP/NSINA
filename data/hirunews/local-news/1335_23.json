{
       "Source": "hirunews",
       "Timestamp": "Thursday, 24 February 2022 - 18:18",
       "Headline": "හික්කඩුව මැර කල්ලියේ 4ක් අල්ලයි (වීඩියෝ)",
       "News Content": "හික්කඩුව නාරිගම ප්‍රදේශයේ සංචාරක හෝටලයකට අයුතු ලෙස ඇතුලුවී දේපළ හානි කළ සැකකරුවන් 4 දෙනෙකු පොලිස් අත්අඩංගුවට ගෙන තිබෙනවා.\nමෙම සැකකරුවන් අපරාධවලට ද සම්බන්ධ අය බවටයි අනාවරණ වී ඇත්තේ.\nපසුගිය 20 වනදා අවන්හලක පැවති ඩී ජේ සංගීත ප්‍රසංගයක් අතරතුර පිරිසක් පැමිණ අයුතු ලෙස ඇතුලුවී එහි සිටි විදේශීය ජාතිකයන් පළවා හැර අවන්හලේ දේපළවලට කඩු සහ පොලුවලින් පහරදී මාර්ගයේ නවතා තිබූ මෝටර් රථ දෙකකට ද අලාභ හානි කර පළාගොස් තිබුණා.\nසිද්ධිය සම්බන්ධයෙන් හික්කඩුව පොලිසියට ලැබුණු පැමිණිල්ලකට අනුව කළ විමර්ශනයේදීයි සැකකරුවන් 4ක් අත්අඩංගුවට ගෙන ඇත්තේ.\nසිදු කළ විමර්ශනවලදී පසුගිය 20, 21 සහ 22 දිනවල ගෝනපීනුවල සහ හික්කඩුව ප්‍රදේශවලදී සැකකරුවන් තුන්දෙනෙකු අත්අඩංගුවට ගැනුනා.\nඑමෙන්ම 21 වනදා මීටියාගොඩ පොලිසිය විසින් ද මෙම සිද්ධියට අදාළව සැකකරුවෙකු ජීව අත්බෝම්බයක් සහ කඩු දෙකක් සමග අත්අඩංගුවට ගෙන තිබෙනවා.\nඅවුරුදු 31, 37 සහ 45 වයස්වල පසුවන සැකකරුවන් ගෝනපීනුවල දොඩන්දූව සහ හික්කඩුව ප්‍රදේශවල පදිංචිකරුවන් බවටයි හෙළිවී ඇත්තේ.\nඑක් සැකකරුවෙකු මීටියාගොඩ ප්‍රදේශයේ සිදු කළ මනුෂ්‍ය ඝාතනයක් සම්බන්ධයෙන් බලපිටිය මහාධිකරණයේ සහ හික්කඩුවේ සිදු කළ මනුෂ්‍ය ඝාතන 2කට අදාළව ගාල්ල අතිරේක මහේස්ත්‍රාත් අධිකරණයේත් විභාග වෙමින් පවතින නඩුවල ප්‍රධාන සැකකරු වනවා.\nතවත් අයෙකු මීටියාගොඩ පොලිස් වසමේදී ගිනි අවියකින් වෙඩි තබා මනුෂ්‍ය ඝාතනයක් සිදු කිරීමට තැත් කිරීමට අදාළව බලපිටිය මහාධිකරණයේ විභාග වෙමින් පවතින නඩුවක ප්‍රධාන සැකකරු ද වන බවයි පොලිසිය කියාසිටියේ.\nමෙම සැකකරුවන්ගෙන් තුන් දෙනෙකු හික්කඩුව පෙලාිසිය මගින් ගාල්ල මහේස්ත්‍රාත් අධිකරණයට ඉදිරිපත් කර ඇති අතර අනෙක් සැකකරු මීටියාගොඩ පොලිසිය විසින් බලපිටිය මහේස්ත්‍රාත් අධිකරණය වෙත ඉදිරිපත් කිරීමෙන් පසු ලබන 28 වනදා දක්වා රක්ෂිත බන්ධනාගාර ගතකර තිබෙනවා.\nමෙම අපරාධ සම්බන්ධයෙන් තවත් සැකකරුවෙකු අත්අඩංගුවට ගැනීම සඳහා හික්කඩුව පොලිසිය පරීක්ෂණ සිදුකරමින් පවතිනවා.\nක්‍රම ක්‍රමයෙන් හිස ඔසවන සංචාරක කර්මාන්තයත් සමග මෙතෙක් වසා දමා තිබුණු සංචාරක අවන්හල්, හෝටල්, අළු දූවිලි පිස දමා පැමිණෙන විදේශීය සංචාරකයින් හට සේවා සැපයීම සඳහා නැවතත් පෙළ ගැසුණා.\nහික්කඩු වෙරළ තීරයේ ඉදිකර ඇති කුඩා ප්‍රමාණයේ සංචාරක අවන්හල් ද විදෙස් සංචාරකයින් ආකර්ෂණය කර ගැනීම සඳහා ඔවුන්ගේ සියළු වෙර වීරිය යොදා කටයුතු කරමින් සිටිනා සමයක මීට දින කිහිපයකට පෙර සිදු වූ අවාසනාවන්ත සිදුවීමක් නැවතත් ලෝකයට මෙරට සංචාරක කර්මාන්තය පිළිබඳ ගෙන යන්නේ එතරම් හොඳ පණිවිඩයක් නොවෙයි.\nමේ දිනවල සමාජ මාධ්‍ය ඔස්සේ බහුල ලෙස සැරිසරන විදේශිකයකු විසින් සිය ජංගම දුරකතනයෙන් රූගත කරන ලද වීඩියෝවෙන් පෙන්නුම් කෙරුණේ මෙරට අතිශය ජනප්‍රිය සංචාරක ගමනාන්තයක සිදුවන සිදුවීමක්.\nහික්කඩු වෙරළ තීරයේ සංචාරකයින් අතර අතිශයින් ජනප්‍රිය අවන්හලක සිදුකෙරෙන පහරදීමක් මෙම වීඩියෝව ඔස්සේ දර්ශනය වනවා.\nමෙම භීෂණකාරී තත්ත්වය හේතුවෙන් එම අවන්හලේ ඒ මොහොතේ රැඳී සිටිනා විදෙස් සංචාරකයින් හිස් ලූ ලූ අත දිව යන ආකාරයයත් මෙම වීඩියෝවේ පැහැදිළිව දකින්නට පුළුවන්.\nසංචාරකයින් දොහොත් මුදුන් තබා පිළිගත යුතු සමයක රෝබිය පසෙකලා මෙහි පැමිණෙන සංචාරකයින්ට සැලකිය යුත්තේ මෙසේ ද ?\nමෙවැනි සිදුවීම් හරහා ඔවුන්ගේ සිත් තුළ ඇති කරනා තැති ගැන්ම සහ ඒ හරහා ලොවට ගෙන යන පණිවිඩය කිසිසේත් සුබදායක නැහැ.\nකෙසේ වෙතත් මෙම සිද්ධියට සම්බන්ධ වූ පුද්ගලයින් මේ වන විට අත්අඩංගුවට ගෙන රක්ෂිත බන්ධනාගාර ගත කර ඇති අතර ඒ වෙනුවෙන් නීතිය හරියාකාරව ක්‍රියාත්මක වීම යම් තරමකට සුබදායී තත්ත්වයක්.\nනමුත් එම සිදුවීමට මුහුණ දුන් සංචාරකයින් ලොවට ගෙනි යන පණිවිඩය හරහා අප සංචාරක කර්මාන්තයට ඇතිවන කළු පැල්ලම ඉන් මකා දැමිය හැකි ද ?\nමේ අතර 2022 වසරේ මේ දක්වා දිවයිනට පැමිණ ඇති විදේශීය සංචාරකයින් සංඛ්‍යාව 150,000 ඉක්මවා ගිය බව වාර්තා වනවා.\nමෙලෙස පැමිණි සංචාරකයන් අතරින් වැඩිම පිරිසක් පැමිණ ඇත්තේ රුසියානු කලාපයේ රටවලින්.\nමේ වසරේ ජනවාරි මාසය තුළදී මෙරටට විදේශීය සංචාරකයින් 82,327ක් පැමිණ ඇති අතර 2021 වසරේ කොවිඩ් 19 වෛරස වසංගතය හේතුවෙන් ජනවාරි මාසයේදී පැමිණි විදෙස් සංචාරකයින් 1,682ට සාපේක්ෂව මෙය ඉතා ඉහළ අගයක්.\nරට තුළට විදෙස් සංචාරකයින් බහුල වශයෙන් පැමිණීමට එක් ප්‍රධාන හේතුවක් වී ඇත්තේ රට තුළ ඉතා හොඳින් ක්‍රියාත්මක වූ කොරෝනා මර්ධන එන්නත් කරන වැඩපිළිවෙලයි.\nමේ සමගම ශ්‍රී ලංකාව ආරක්ෂිත සංචාරක ගමනාන්තයක් යන පණිවුඩය ලොවපුරා සංචාරකයින් හට ලැබුණා.\nඑම තත්වයක් සමගින් සංචාරක කර්මාන්තය ක්‍රම ක්‍රමයෙන් හිස ඔසවන්නට පටන් ගත්තේ මේ වන විට ශ්‍රී ලංකාව මුහුණ දී ඇති අතිශයින් බරපතල ඩොලර් අර්බුදයටත් යම්කිසි අස්වැසිල්ලක් සලසමින්.\nමෙලෙස පැමිණෙන බොහෝ සංචාරකයින්ගේ අතිශය ප්‍රියමනාප ගමනාන්තයන් වන්නේ මෙරට දැකුම්කළු වෙරළ තීරයන් ආශ්‍රිත සංචාරක නිකේතනයි.\nඒ අතරිනුත් හික්කඩුව සංචාරක පාරාදීසය මෙරටට පැමිණෙන සෑම සංචාරකයෙක් ම අමතක නොකරන ගමනාන්තයක්.",
       "URL": "https://www.hirunews.lk/297941/හික්කඩුව-මැර-කල්ලියේ-4ක්-අල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1335"
}