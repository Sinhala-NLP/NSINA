{
       "Source": "hirunews",
       "Timestamp": "Saturday, 09 September 2023 - 22:16",
       "Headline": "ඉදිරියේදී පෞද්ගලික වෛද්‍ය පීඨ හා විශ්වවිද්‍යාල ඇරඹීමට සූදානමක්-ජනපති (වීඩියෝ)",
       "News Content": "රට තුළ පවතින වෛද්‍ය හිඟයට විසඳුම් ලබාදීමට නම් පෞද්ගලික වෛද්‍ය පීඨ හා විශ්වවිද්‍යාල වැඩිවශයෙන් ආරම්භ කළ යුතු බව ජනාධිපති රනිල් වික්‍රමසිංහ පවසනවා.\nකොළඹ ජෝසප් ෆ්‍රෙසර් අනුස්මරණ රෝහලේ 100 වැනි සැමරුම් උත්සවය ජනාධිපතිවරයාගේ ප්‍රධානත්වයෙන් අද (09) පැවැත්වුණා.\nමෙරට තේ වැවිලිකරුවෙකු වූ ස්කොට්ලන්ත ජාතික ජෝසප් ෆ්‍රෙසර් සහ ඔහුගේ බිරිඳ විසින් මෙම රෝහල ඉදිකර තිබෙනවා.\nමෙහිදී ජනාධිපතිවරයා ප්‍රකාශ කළේ අප රටේ සමස්ත සෞඛ්‍ය ප්‍රතිපත්තිය පිළිබඳව නැවත සිතා බැලිය යුතු බවත් වෛද්‍යවරුන් විශාල පිරිසක් දැන් රට හැරයමින් සිටින නිසා මෙවැනි පසුබිමක් තුළ අපිට වැඩි වශයෙන් වෛද්‍යවරුන් බිහි කිරීමට සිදුවන බවයි.\nඑසේම ඉදිරියේදි පළමු පෞද්ගලික වෛද්‍ය පීඨය ආරම්භ කිරීමට සැලසුම්කර ඇති අතර දකුණු ආසියානු තාක්ෂණ හා වෛද්‍ය ආයතනය හෙවත් SAITM ආයතනය මේ වන විට මොරටුව විශ්වවිද්‍යාලයට ලබාදී තිබෙන බවත් ජනාධිපතිවරයා ප්‍රකාශකළා.\nජනාධිපතිවරයා වැඩිදුරටත් ප්‍රකාශකළේ\n\"තවත් වෛද්‍ය පීඨ සහ විශ්වවිද්‍යාල මෙරට ආරම්භ කිරීමට අවස්ථාව ලැබෙනු ඇතැයි මම බලාපොරොත්තු වෙනවා. වැඩිපුර වෛද්‍යවරුන් බිහි කිරීමට නම් අනුගමනය කළ යුතු ක්‍රමවේදය මෙයයි. ඒ හැර වෙනත් විකල්පයක් අපිට නැහැ. පෞද්ගලික අංශයට සහ රාජ්‍ය අංශයට එකට වැඩ කළ හැකි ක්‍රමවේදයක් අපි දැන් සකස් කරලා තියෙනවා. සෑම පුරවැසියෙකුටම වෛද්‍ය රක්ෂණයක් ලබාදීමට අපි අපේක්ෂා කරනවා. එවිට ප්‍රතිකාර ලබාගැනීමට රජයේ රෝහල්වලට යනවද, එහෙමත් නැතිනම් පෞද්ගලික රෝහලකට යනවද කියලා ජනතාවටම තීරණය කරන්න පුළුවන්. අපි අවධානය යොමු කළ යුත්තේ මේ කාරණය පිළිබඳවයි. අපි සම්පුර්ණයෙන්ම විවෘත ආර්ථිකයක් තුළ නව ක්‍රමවේදයක් ඔස්සේ දිගු ගමනක් යායුතුයි. ඒ තුළින් පුද්ගලික ව්‍යවසායකයින්ට ද දියුණු වී ඉදිරියට යා හැකියි. එසේ නොමැතිව රටක් දියුණු කරන්නත් බැහැ දියුණු වෙන්නෙත් නැහැ\" ලෙසයි.",
       "URL": "https://www.hirunews.lk/347748/ඉදිරියේදී-පෞද්ගලික-වෛද්‍ය-පීඨ-හා-විශ්වවිද්‍යාල-ඇරඹීමට-සූදානමක්-ජනපති-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=40"
}