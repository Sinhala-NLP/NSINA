{
       "Source": "hirunews",
       "Timestamp": "Wednesday, 14 June 2023 - 8:09",
       "Headline": "චතුර ලෙස ඉංග්‍රීසි කතා කරන ළමුන් සිව් දෙනෙක් ඌරගස්මංහන්දිය හමුවෙයි",
       "News Content": "සහාජයෙන්ම ඉංග්‍රීසි භාෂාව හසුරුවන සම වයසේ දරුවන් සිවු දෙනකු ඌරගස්මංහන්දිය ප්‍රදේශයෙන් හමු වී තිබෙනවා.\nසමවයසේ පසුවන මෙම දරුවන් තිදෙනා කොස්ගොඩ පෞද්ගලික පාසලකදී එකට මුණ ගැසී ඇති බවයි වාර්තා වන්නේ.\nමෙම දරුවන් සිවුදෙනාගෙන් දෙදෙනකු ගුවන් යානාවල ගමන් කිරීමත්, ගුවන්යානා අනතුරු දර්ශනය වන රූපවාහිනි දසුන් පවා දැකීමට දැඩි බියක් දක්වන අතර මෙම දරුවන් දෙදෙනා පවසන්නේ හිටි හැටියේ ගුවන් යාන කඩා වැටෙන බැවින් ඒවායේ ගමන් කිරීම අනතුරුදායක බවයි.\nමෙම දරුවන් සිව් දෙනාම සාමාන්‍ය පවුල් දරුවෝ වන අතර ඔවුන් සමඟ ඉංග්‍රීසි භාෂාව කතාකිරීමට ඔවුන්ගේ මාපියන්ට ද හැකියාවක් නොමැත.\nමෙම දරුවන් පාසලේ ඉගැන්වීම් කරන අතර ගුරුවරුන්ගෙන් අමතර ප්‍රශ්න අසන්නට ගොස් බැනුම් අසන සදුවීම් කිහිපයක් ද ඔවුහු සිහිපත් කළා.\nමෙම දරුවන් ඌරගස්මංහන්දිය ප්‍රදේශයේ පාසල් කිහිපයක අධ්‍යාපනය ලබන අතර ඔවුන් විවිධ ක්ෂේත්‍ර පිළිබඳව ඉංග්‍රීසි බසින් තොරතුරු කියන බවද වාර්තා වී තිබෙනවා.\nකොස්ගොඩ පෞද්ගලික පාසලක පස් වන ශ්‍රේණියේ ඉගෙනුම ලබන ඌරගස්මංහන්දිය පදිංචි පුලිඳු පවන් පුරසිංහ (10) සිසුවා දැනට වසර කිහිපයකට පෙර රූපවාහිනියේ ගුවන් යානයක් කඩා වැටෙන අයුරු දැක ඒ මොහොතේ පටන් ඉංග්‍රීසි කතා කිරීමට පටන් ගත් බව ඔහුගේ මව සඳහන් කර තිබෙනවා.\nපුලිඳු ඩයිනෝසරයන් පිළිබඳ විග්‍රහ කරන්නේ ඔවුන් සමඟ එකට සිටි අයෙකු මෙන් බවද වාර්තා වෙනවා.\nඩයිනෝසරයන්ගේ බර විශාලත්වය හා ඔවුන්ගේ ආහාර මෙන්ම ඔවුන්ගේ සංචරන රටා පමණක් නොව ඩයිනෝසරයන්ගේ සටන් ගැනද ඔහු විග්‍රහ කරනවා.\nඑම තොරතුරුවලට අමතරව ඔහු එකිනෙකට ගලපා ගැනීමට අපහසු ඉතිහාසගත තොරතුරු රැසක් ගැන පවසන බවයි වාර්තා වී ඇත්තේ.\nඌරගස්මංහන්දිය ඩෙන්සිල් කොබ්බෑකඩුව විද්‍යාලයේ හතර වන ශ්‍රේණියේ ඉගෙනුම ලබන ඌරගස්මංහන්දිය බෝගහවෙල පදිංචි ඩබ්ලිව්.ඒ. මිහින මන්දාර (09) සිසුවා පවසන්නේ ගුවන්යානාවල ගමන් කිරීම අති භයන්කාර බවයි.\nඒ පිළිබඳව ඔහු කතාකිරීමට පවා අකමැති බව සඳහන්.\nඔහු පිළිකා රෝග පිළිබඳව විශේෂඥ වෛද්‍යවරයකු මෙන් විග්‍රහ කර තිබෙන අතර ඇස හා හෘදය පිළිබඳ පවසන තොරතුරු විශ්මය ජනක බවයි වාර්තා වන්නේ.\nඌරගස්මංහන්දිය වල්ඉඟුරුකැටිය කනිටු විදුහලේ පස් වන ශ්‍රේණියේ ඉගෙනුම ලබන ඌරගස්මංහන්දිය කිරිමැටියාව පදිංචි ඒ.ඒ. භාෂිත කෝවින්ද (09) සිසුවා ඩයිනෝසරයන් හා මුහුදු පැළෑටි මෙන්ම මුහුදු ජීවීන් පිළිබඳව තොරතුරු සඳහන් කරනවා.\nඔහු මුහුදු පැළෑටි හා මුහුදු ජීවීන් පිළිබඳව වාර්තා වැඩසටහන්වල විකාශනය වන්නේ ඉතා සුළු ප්‍රමණයක් බවත් ඉතා සුන්දර මෙන්ම අති භයංකර මුහුදු ජීවීන් මෙන්ම මුහුදු පැළෑටි තිබෙන බව භාෂිත පවසනවා.\nමිනිසාගේ මාරාන්තික රෝග රැසකට ප්‍රතිකාර සඳහා මෙන්ම අධිපෝෂී ආහාර නිෂ්පාදනය කළ හැකි මුහුදු පැළෑටි පිළිබඳව භාෂිත චතුර ලෙස ඉංග්‍රීසි බසින් පවසන බවයි වාර්තා වන්නේ.\nකරන්දෙණිය මඩකුඹුර රාජකීය ප්‍රාථමික විද්‍යාලයේ පස් වන ශ්‍රේණියේ ඉගෙනුම ලබන ඌරගස්මංහන්දිය උතුරු මාගල පන්සල අසළ පදිංචි ආර්.එච්. ලක්මාල් රාජරත්ත (10) සිසුවා විශේෂ තොරතුරක් නොපැවසුව ද ඔහුගේ ඉංග්‍රීසි කතාකිරීමේ සුවිශේෂී බවක් පෙන්වනවා.",
       "URL": "https://www.hirunews.lk/337877/චතුර-ලෙස-ඉංග්‍රීසි-කතා-කරන-ළමුන්-සිව්-දෙනෙක්-ඌරගස්මංහන්දිය-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=270"
}