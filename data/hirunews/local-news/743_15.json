{
       "Source": "hirunews",
       "Timestamp": "Thursday, 10 November 2022 - 19:23",
       "Headline": "පිටකොටුවේ පළතුරු වෙනුවට ඩුබායි චොකලට් - සෙල්ලම්බඩු කඩත් වැසෙන ලකුණු",
       "News Content": "ආනයනය සීමා කිරීම හේතුවෙන් පිටකොටුවේ පළතුරු වෙළඳසැල් බහුතරයක් මේ වන විට වසා දමා ඇති බව එක්සත් ස්වයං රැකියා වෙළඳ ව්‍යාපාරිකයින්ගේ සංගමය පවසනවා.\nපළතුරු වෙනුවට ඩුබායි රාජ්‍යයෙන් ගෙන්වූ චොක්ලට් ඇතුළු රසකැවිලි ඒවායේ මේ වනවිට අලෙවිකරන බවයි එම සංගමයේ සභාපති ප්‍රදීප් චාල්ස් හිරු ප්‍රවෘත්ති අංශයට සඳහන් කළේ.\nමේ අතර වෙළදපළේ වාහන මිල ගණන් තවදුරටත් පහළ යමින් පවතින බව වාහන ආනයනකරුවන්ගේ සංගමය ප්‍රකාශ කළා.\nඑසේම සාමාන්‍ය ජනතාවට දැරිය හැකි මිලකට සිමෙන්ති අලෙවි කිරීම සම්බන්ධයෙන් සාකච්ඡාවක් වෙළඳ, වාණිජ හා ආහාර සුරක්ෂිතතා අමාත්‍ය නලීන් ප්‍රනාන්දුගේ ප්‍රධානත්වයෙන් අද එම අමාත්‍යංශයේදී පැවැත්වුණා.\nඊට ප්‍රධාන සිමෙන්ති නිෂ්පාදන සමාගම්වල නියෝජිතයින් එක්ව සිටි අතර මිල අවම කිරීම සඳහා ගතහැකි විකල්ප ක්‍රියාමාර්ග සම්බන්ධයෙන් එහිදී සාකච්ඡාවට බදුන්වී තිබෙනවා.\nඑම අවස්ථාවේදී නිෂ්පාදකයන් සඳහන් කර ඇත්තේ ඉල්ලුම පහළ යාමත්, ඇසුරුම් ද්‍රව්‍ය ඇතුළු අමුද්‍රව්‍යවල මිල ඉහළයාමත් සිමෙන්ති මිල ඉහළයාමට හේතු වී ඇති බවයි.",
       "URL": "https://www.hirunews.lk/320092/පිටකොටුවේ-පළතුරු-වෙනුවට-ඩුබායි-චොකලට්-සෙල්ලම්බඩු-කඩත්-වැසෙන-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=743"
}