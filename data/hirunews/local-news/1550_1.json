{
       "Source": "hirunews",
       "Timestamp": "Saturday, 20 November 2021 - 9:58",
       "Headline": "ඔක්තෝම්බරයේ මෙරට අපනයන ආදායම වාර්තාගත ලෙස ඉහළට",
       "News Content": "පසුගිය ඔක්තෝම්බර් මාසයේ මෙරට අපනයන ආදායම ඇමරිකානු ඩොලර් බිලියන 1.16 දක්වා ඉහළ ගොස් ඇති අතර, එය, ඔක්තෝම්බර් මාසයක දී මෙතෙක් වාර්තා වූ ඉහළම අපනයන ආදායම බවයි මහබැංකු වාර්තා පෙන්වා දෙන්නේ.\nඑමෙන්ම වසරේ පළමු මාස 10 තුළ අපනයන ආදායම ඩොලර් බිලියන 12.6 ඉක්මවා තිබෙනවා.\nමේ වසර සඳහා මෙරට අපනයන ආදායම් ඉලක්කය ඩොලර් බිලියන 15.7ක්.\nඒ අනුව එම ඉලක්කයෙන් සියයට 80ක් මේ වනවිට සාක්ෂාත් කරගැනීමට හැකිව තිබෙනවා.\nබටහිර වෙළඳපොල යළි විවෘත වීමත් සමඟ වෙළෙඳ භාණ්ඩ අපනයනය ඉහළ යාම මෙලෙස අපනයන ආදායම ඉහළ යාමට හේතු වී ඇති බව අපනයන සංවර්ධන මණ්ඩලය පෙන්වා දෙනවා.\nවසරේ මුල් මාස 10 තුළ වෙළෙඳ භාණ්ඩ අපනයන ආදායම ඩොලර් බිලියන 10 ඉක්මවා ඇති අතර, එය පෙර වසරට සාපේක්ෂව සියයට 21ක වර්ධනයක්.\nවසරේ මුල් මාස 10 තුළ සේවා අපනයනයන්ගෙන් ශ්‍රී ලංකාව නිපද වූ ආදායම ඩොලර් බිලියන 2.5ක්.",
       "URL": "https://www.hirunews.lk/288606/ඔක්තෝම්බරයේ-මෙරට-අපනයන-ආදායම-වාර්තාගත-ලෙස-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=1550"
}