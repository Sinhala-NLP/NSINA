{
       "Source": "hirunews",
       "Timestamp": "Monday, 25 January 2016 - 10:19",
       "Headline": "මහජන මුදලින් පළාත් මන්ත්‍රීවරු පිටරට සවාරියකට සැරසේ",
       "News Content": "උතුරුමැද පළාත් සභාවේ මන්ත්‍රීවරුන් පිරිසක් රුපියල් ලක්ෂ 390 කට ආසන්න මුදලක් වියදම් කරමින් අධ්‍යයන චාරිකාවක් සඳහා විදේශගතවීමට  සූදානමින් වන බවට ජනතා විමුක්ති පෙරමුණේ උතුරුමැද පළාත් මන්ත්‍රී වසන්ත සමරසිංහ චෝදනා කරනවා.\nඔහු කියා සිටියේ සංචාරයේ නිරතවන මන්ත්‍රීවරුන්ගේ පෞද්ගලික වියදම් සඳහාද රුපියල් ලක්ෂ දෙකක මුදලක් ලබාදෙන බවයි.\nඋතුරුමැද පළාත් සභා මන්ත්‍රිවරුන් ඇතුලූ නිලධාරින් 60 දෙනෙකු දින 10 ක් සඳහා තායිලන්තය සහ කොරියාව බලා අද පිටත්ව යාමට නියමිතයි.\nමෙම සංචාරය සම්බන්ධයෙන් තමන්ට දැනුම් දීමක් හෝ සිදු නොකළ බවයි උතුරුමැද පළාත් මන්ත්‍රී වසන්ත සමරසිංහ කියා සිටියේ.\nඑහෙත් උතුරුමැද පළාත් සභාවේ ලේකම් කේ. ඒ. තිලකරත්න කියා සිටියේ මෙම අධ්‍යයන චාරිකාව කොරියානු රජයේ නිල ආරාධනාවකට අනුව සිදුකරන බවයි.\nමේ අතර පසුගියදා මධ්‍යම පළාත් සභාවේ මන්ත්‍රීවරුන් ද කණ්ඩායම් දෙකක් වශයෙන් සිංගප්පූරුවේ චාරිකාවක නිරතවුණා.\nසංචාරයේ නිරතවූ එක්  මන්ත්‍රීවරයෙකු සිංගප්පූරු පොලීසිය අත්අඩංගුවට ගනු  ලැබුවේ කාන්තාවකට හිරිහැර කිරීම සම්බන්ධයෙන් ලැබුණු පැමිණිල්ලක් මතයි.\nඑමෙන්ම සිංගප්පූරු සංචාරයේ නිරතවූ තවත් මන්ත්‍රීවරයෙකු  රුපියල් කෝටි දෙකකට ආසන්න මුදලක් මෙරටින් රැගෙන ගොස් ඇති බවද වාර්තාවනවා.\nඑක් පුද්ගලයෙකුට එතරම් මුදල් ප්‍රමාණයක් මෙරටින් රැගෙන යා නොහැකි බැවින් සිංගප්පූරු සංචාරයේ යෙදුනු අනෙක් මන්ත්‍රීවරුන් අතර බෙදාදී අදාළ මුදල් මෙරටින් රැගෙන ගිය බවටයි එම වාර්තා තවදුරටත් සඳහන් කළේ.",
       "URL": "https://www.hirunews.lk/124691/මහජන-මුදලින්-පළාත්-මන්ත්‍රීවරු-පිටරට-සවාරියකට-සැරසේ",
       "Category": "Local News",
       "Parent URL": "https://www.hirunews.lk/local-news.php?pageID=5197"
}