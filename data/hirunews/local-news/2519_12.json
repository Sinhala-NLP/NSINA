{
       "Source": "hirunews",
       "Timestamp": "Saturday, 15 August 2020 - 16:14",
       "Headline": "ගිනි අවි තුනක් සමග සැකකරුවන් තුන්දෙනෙකු අත්අඩංගුවට",
       "News Content": "බෝර 12 වර්ගයේ ගිනි අවි දෙකක් සහ මෙරට නිශ්පාදිත ගිනි අවියක් සමග සැකකරුවන් තුන්දෙනෙකු දෙනියාය සහ ගම්පහ කිරිඳිවිට ප්‍රදේශවලදී පොලිස් අත්අඩංගුවට ගෙන තිබෙනවා.\nඊයේ උදෑසන 10ට පමණ ගෝනහේන විශේෂ කාර්ය බලකා කඳවුරේ නිලධාරීන්ට ලැබුනු තොරතුරකට අනුව ගම්පහ කිරිඳිවිට ප්‍රදේශයේදී බෝර 12 වර්ගයේ ගිනි අවියක් සහ එම පතොරම් 4ක් සමග එක් පුද්ගලයෙකු අත්අඩංගුවට ගෙන තිබෙනවා.\nසැකකරු සතුව තිබී ආරක්ෂක අංශ විසින් රාත්‍රී කාලයේදී ආලෝකය ලබාගැනීමට භාවිත කරන පැරා 1ක් ද සොයාගෙන ඇතැයි සඳහන්.\nගම්පහ කිරිඳිවිට ප්‍රදේශයේ පදිංචි 58 හැවිරිදි සැකකරු ගම්පහ මහේස්ත්‍රාත් අධිකරණයට ඉදිරිපත් කිරීමට නියමිතයි.\nමේ අතර ඌරුබොක්ක බෙංගමුව ප්‍රදේශයේදී ද බෝර 12 ගිනි අවියක් එම වර්ගයේ පතොරම් 7ක් සහ හිස් පතොරම් කොපු 16ක් සමග සැකකරුවෙකු අත්අඩංගුවට ගැනුනා.\nඊයේ සවස දෙනියාය විශේෂ කාර්ය බලකා කඳවුරේ නිලධාරීන්ට ලැබුනු තොරතුරකට අනුවයි වැටලීම සිදු කර ඇත්තේ.\nඑම සැකකරු 59 හැවිරිදි බෙංගමුව ප්‍රදේශයේ පදිංචිකරුවෙක්.\nඔහු වැඩිදුර විමර්ශණ සඳහා ඌරුබොක්ක පොලිසියට භාරදී ඇති අතර සැකකරු මොරවක මහේස්ත්‍රාත් අධිකරණයට ඉදිරිපත් කිරීමට නියමිතයි.\nමේ අතර දෙනියාය කිරිවැල්දොල ප්‍රදේශයේදී මෙරට නිශ්පාදිත ගිනි අවියක් සමග සැකකරුවෙකු අත්අඩංගුවට ගෙන තිබෙනවා.\nදෙනියාය විශේෂ කාර්ය බලකා කඳුවරේ නිලධාරීන්ට ලැබුනු තොරතුරකට අනුව ඊයේ කළ වැටලීමකදීයි මෙම සැකකරු අත්අඩංගුවට ගෙන ඇත්තේ.\nකිරිවැල්දොල හිඟුරලහේන ප්‍රදේශයේ පදිංචි සැකකරු 46 හැවිරිදි අයෙක්.\nඔහු මොරවක මහේස්ත්‍රාත් අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/247869/ගිනි-අවි-තුනක්-සමග-සැකකරුවන්-තුන්දෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=2519"
}