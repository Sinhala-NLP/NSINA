{
       "Source": "hirunews",
       "Timestamp": "Wednesday, 17 March 2021 - 14:34",
       "Headline": "﻿කොමිසමේ වාර්තාව කෝ ? ඊ.ටී.අයි. තැන්පත්කරුවන්ට ප්‍රශ්නයක්",
       "News Content": "ස්වර්ණමහල් පෞද්ගලික සමාගමේ හිටපු අධ්‍යක්ෂවරුන් අත්අඩංගුවට ගැනීමෙන් හෝ ඇප ලබාදීමෙන් සිය තැන්පත්කරුන්ට මුදල් යළි ලබා ගැනීමක් හෝ සාධාරණයක් ඉටු නොවන බව  ඊ.ටී.අයි. තැන්පත්කරුවන් සුරැකීමේ ස්වාධීන සංවිධානයේ සභාපති අනුෂා ජයන්ති ප්‍රකාශ කළා.\nස්වර්ණමහල් පෞද්ගලික සමාගමේ හිටපු අධ්‍යක්ෂවරුන් අපරාධ පරික්ෂණ දෙපාර්තමේන්තුව මගින් ඊයේ අත්අඩංගුවට ගත් අතර, තැන්පත්කරුවන් සමඟ එම ස්ථානයට පැමිණි පසු මාධ්‍ය වෙත අදහස් දක්වමිනුයි ඇය මේ බව කියා සිටියේ.\nමුදල් විශුද්ධිකරණ චෝදනාව මත අත්අඩංගුවට ගත් ස්වර්ණමහල් පෞද්ගලික සමාගමේ හිටපු අධ්‍යක්ෂවරුන් වන ජීවක එදිරිසිංහ, නාලක එදිරිසිංහ, අසංක එදිරිසිංහ සහ දීපා එදිරිසිංහ අද කොටුව මහේස්ත්‍රාත් අධිකරණය වෙත ඉදිරිපත් කිරීමට නියමිතයි.\nඅපරාධ පරීක්ෂණ දෙපාර්තමේන්තුව ඊයේ මොවුන් අත්අඩංගුවට ගනු ලැබුවේ නීතිපතිවරයාගේ උපදෙස් අනුවයි.\nඊ.ටී.අයි ආයතනය පවත්වාගෙන යමින් පුද්ගලයන්ගේ මුදල් සාපරාධී ලෙස පරිහණය කිරීම, සාපරාධී විශ්වාසය කඩ කිරීම සහ මුදල් විශුද්ධිකරණය වැළැක්වීමේ පනත යටතේ මොවුන්ට චෝදනා එල්ල වී ඇති බව පොලිස් මාධ්‍ය ප්‍රකාශකවරයා කියා සිටියා.\nමීට පෙර රුපියල් බිලියන 13.7ක මුදලක් තැන්පතු ලෙස නීතිවිරෝධීව ලබා ගැනීම සහ මුදල් විශුද්ධිකරණ චෝදනා මත ඊ.ටී.අයි. සහ ස්වර්ණමහල් ආයතනවල හිටපු අධ්‍යක්ෂ මණ්ඩලය අත්අඩංගුවට ගෙන පසුව ඇප මත මුදා හැරියා.",
       "URL": "https://www.hirunews.lk/265624/﻿කොමිසමේ-වාර්තාව-කෝ-ඊ-ටී-අයි-තැන්පත්කරුවන්ට-ප්‍රශ්නයක්",
       "Category": "Local News",
       "Parent URL": "https://www.hirunews.lk/local-news.php?pageID=2082"
}