{
       "Source": "hirunews",
       "Timestamp": "Monday, 24 February 2020 - 12:45",
       "Headline": "සජිත්ගෙන් නිදහස් පක්ෂයට ආරාධනයක්",
       "News Content": "තම නායකත්වයෙන් යුත් සමගි ජන බලවේගය සමඟ එක්වන්නැයි විපක්ෂ නායක සජිත් ප්‍රේමදාස ශ්‍රී ලංකා නිදහස් පක්ෂයේ බිම් මට්ටමේ නියෝජිතයන්ට ආරාධනයක් සිදු කළා.\nඔහු මෙම ආරාධනය සිදුකළේ පාර්ලිමේන්තු සංකීර්ණයේ අද කැඳවා තිබූ මාධ්‍ය හමුවකට එක්වෙමින්.\nමේ අතර සිරිකොත පක්ෂ මූලස්ථානයේ අද කැඳවා තිබූ මාධ්‍ය හමුවකදි එක්සත් ජාතික පක්ෂ මහ ලේකම්, පාර්ලිමේන්තු මන්ත්‍රී අකිල විරාජ් කාරියවසම් කියා සිටියේ ඉදිරි මහ මැතිවරණයේදී තම පක්ෂය සමඟ සිටින සියළු පාර්ශව එක්ව තරඟ කළ යුතු බවයි.\nප්‍රධාන සන්ධාන නිර්මාණය කළ පක්ෂයක් ලෙස එක්සත් ජාතික පක්ෂයේ කිසිවෙකුත් ලකුණක් වෙනුවෙන් සිඟමනේ යා යුතු නොවන බව පාර්ලිමේන්තු මන්ත්‍රී වජිර අබේවර්ධන කියා සිටියා.\nඒ, ගාල්ල ප්‍රදේශයේ ඊයේ පැවති වැඩසටහනකින් අනතුරුව මාධ්‍යවේදීන් නැගූ ප්‍රශ්ණවලට පිලිතුරු ලබාදෙමින්.\nකෙසේ වෙතත් පාර්ලිමේන්තු මන්ත්‍රී විජේපාල හෙට්ටිආරච්චි ගාල්ලේ ඊයේ පැවති මාධ්‍ය හමුවකදී කියා සිටියේ ඉදිරි මහ මැතිවරණය ප්‍රකාශයට පත් කිරීමට පෙර, තරග කරන ලකුණ කුමක්දැයි පක්ෂයේ ඉහළ පෙළේ නායකයින් කඩිනමින් ප්‍රකාශයට පත් කළ යුතු බවයි.",
       "URL": "https://www.hirunews.lk/235105/සජිත්ගෙන්-නිදහස්-පක්ෂයට-ආරාධනයක්",
       "Category": "Local News",
       "Parent URL": "https://www.hirunews.lk/local-news.php?pageID=2885"
}