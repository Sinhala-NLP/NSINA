{
       "Source": "hirunews",
       "Timestamp": "Friday, 11 September 2020 - 13:18",
       "Headline": "ඉතිහාසයට එක් වන කලුතර ගුලවිට ලෙන (වීඩියෝ)",
       "News Content": "ප්‍රාග් ඓතිහාසික යුගයට අයත් පාහියන් ලෙනට සමාන ඓතිහාසික පසුබිමක් ඇති තවත් සුවිශේෂි ගල් ලෙනක් පිළිබඳව කලුතර වලල්ලාවිට ප්‍රදේශයෙන් හමුව තිබෙනවා.\nමෙරට ඉතිහාසය පිළිබඳ නව පරිච්ඡේදයකට මුල පුරන එම ස්ථානය ගැනයි මේ විමසා බැලීම.\nනූතන මානවයා මීට වසර 48,000කට පෙර ජීවත්වූ බවටයි පාහියන්ගල ආශ්‍රිතව සාක්ෂි හමුවී ඇත්තේ.\nඑම ප්‍රාග් ඓතිහාසික යුගයට සමාන ඓතිහාසික පසුබිමක් ඇති මෙම සුවිශේෂී ගල් ලෙන පිළිබඳව තොරතුරු හමුව ඇත්තේ කලුතර වලල්ලාවිට ගුලවිට ප්‍රදේශයෙන්.\nගල් කොරියක් සදහා බලපත්‍ර ලබාදීම පිලිබඳව කරුණු සොයා බැලීමට ගිය පුරා විද්‍යා නිලධාරීන්ට අදාළ ගල් කොරිය ආසන්නයේ පිහිටා ඇති මෙම ගල් පර්වතය නිරීක්ෂණය වී තිබෙනවා.\nඉන් අනතුරුවයි අදාළ ස්ථානය සම්බන්ධයෙන් වැඩිදුර පර්යේෂන ආරම්භ වී ඇත්තේ.\nමෙහි මතුපිට පරීක්ෂා කිරීම්වලදී ශිලා මෙවලම් ප්‍රාග් ඓතිහාසික මානවයින්ගේ ආහාර කොටස්වල අවශේෂ, ගල් ආයුධ ආදිය මෙහිදී හමුව තිබෙනවා.\nඑමෙන්ම මෙහි පිහිටා ඇති ගල් ඇන්දෙහි පස් තට්ටුවල ප්‍රාග් ඓතිහාසික සාධක පවතින බැවින් එයද වසර 48,000ක කාල සීමාවකට පෙර ප්‍රාග් ඓතිහාසික මානවයන් ජීවත් වූ නවාතැන්පලක් බවටයි මේ වනවිට විශ්වාස කෙරෙන්නේ.\nමානව ඉතිහාසය සම්බන්ධයෙන් වැදගත් සාක්ෂි සාධක රැසක් හමුව ඇති මෙම ගල් ලෙන සම්බන්ධයෙන් වැඩිදුර පරීක්ෂණ සිදු කිරීමට නියමිතයි.",
       "URL": "https://www.hirunews.lk/249958/ඉතිහාසයට-එක්-වන-කලුතර-ගුලවිට-ලෙන-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2462"
}