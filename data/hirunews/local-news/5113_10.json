{
       "Source": "hirunews",
       "Timestamp": "Sunday, 27 March 2016 - 13:10",
       "Headline": "පැයක විදුලිය කැපීමක් අත්‍යාවශ්‍යයිලු",
       "News Content": "විදුලිය සැපයුමේ අර්බුදයක් පවතින බැවින් දිනකට පැයක කාලයක්වත් විදුලිය කැපිය යුතු බව ලංකා විදුලිබල මණ්ඩලයේ ඉංජිනේරු සංගමය ප්‍රකාශ කරනවා.\nඑහි සභාපති අතුල වන්නිආරච්චි හිරු ප්‍රවෘත්ති අංශයට ප්‍රකාශ කළේ  පාරිභෝජනය ඉහළ යාම සහ ජල විදුලි උත්පාදනය පහත වැටීම හේතුවෙන් මෙවැනි විදුලි කප්පාදුවක් අවශ්‍ය වන බවයි.\nඑවැනි විදුලි කප්පාදුවකින් තොරව කොළඹ - නුවර ඇතුලූ ප්‍රධාන නගරවල ජල සැපයුම් පවත්වාගැනීමද ගැටළුවක් විය හැකි බව විදුලිබල මණ්ඩලයේ ඉංජිනේරු සංගමයේ සභාපතිවරයා අවධාරණය කළා.\nමේ අතර සූර්ය කෝෂ ඇතුලූ ගෘහස්ථ විදුලි ජනනය දිරිමත් කිරීම සඳහා දීමනාවක් ගෙවීම සම්බන්ධයෙන්ද අවධානය යොමුවී ඇති බව විදුලිබල මණ්ඩලයේ සංවර්ධන අධ්‍යක්‍ෂ සුලක්ෂන ජයවර්ධන ප්‍රකාශ කළා.\nගෘහස්ථ විදුලි පාරිභෝජනය අඩු කිරීමේ පියවරක් ලෙස පිරිමැසුම්දායක විදුලි පරිහරණය සඳහා බිල්පතට වට්ටමක් ලබාදීම සඳහාද විදුලිබල හා පුනර්ජනනීය බලශක්ති අමාත්‍යාංශය සැළසුම් කර තිබෙනවා.\nමාසික විදුලි පාරිභෝජනය සියයට 10 කින් අඩු කරන පාරිභෝගිකයන්ට අදාළ වට්ටම ලබාදීමටයි කටයුතු කෙරෙන්නේ. හදිසි විදුලි අවශ්‍යතාවන් සඳහා යොදාගැනීමේ අරමුණින් පෞද්ගලික අංශයේ ඞීසල් බලාගාර තුනක්ද රජය විසින් මිලදී ගැනීමට පියවර ගැනෙනවා.\nමේ අතර කළුතර ඇතුලූ ප්‍රදේශ රැසකට ජලය සපයන කළු ගඟට කරදිය මිශ්‍රවීම නිසා ඇතැම් ප්‍රදේශවලට පානීය ජලය සැපයීමේදී ගැටළු මතුවී ඇති බව ජලසම්පාදන හා ජලාපවහන මණ්ඩලය ප්‍රකාශ කළා.\nමේ අතර පානීය ජලය ලබාදෙන ලෙස ඉල්ලා හැටන් - වටවල - රොසැල්ල ගම්මානයේ පිරිසක් හැටන් - කොළඹ ප්‍රධාන මාර්ගයේ රොසැල්ල මංසන්ධියේ අද උදෑසන උද්ඝෝෂණයක නිරතවුණා.",
       "URL": "https://www.hirunews.lk/129482/පැයක-විදුලිය-කැපීමක්-අත්‍යාවශ්‍යයිලු",
       "Category": "Local News",
       "Parent URL": "https://www.hirunews.lk/local-news.php?pageID=5113"
}