{
       "Source": "hirunews",
       "Timestamp": "Wednesday, 13 December 2017 - 19:31",
       "Headline": "ශ්‍රියානි වෙන්වුණේ විමලවීර නිසා-මඑපෙ ; මම ඕවට නෑ-විමලවීර",
       "News Content": "ශ්‍රියානි විජේවික්‍රම මන්ත්‍රීවරිය ආණ්ඩුවට එක්වීමට හේතුව දිගාමඩුල්ල දිස්ත්‍රික් ඒකාබද්ධ විපක්ෂ පාර්ලිමේන්තු මන්ත්‍රී විමලවීර දිසානායකගේ අත්තනෝමතික හා හිතුවක්කාරී ක්‍රියා කලාපය බවට මහජන එක්සත් පෙරමුණ චෝදනා කරනවා.\nකෙසේ වෙතත් තම පක්ෂය නියෝජනය කළ මන්ත්‍රීවරිය ආණ්ඩුවට එක්වීම අනුමත නොකරන බවයි මහජන එක්සත් පෙරමුණ නිවේදනයක් නිකුත් කරමින් සඳහන් කළේ.\nපාර්ලිමේන්තු මන්ත්‍රී විමලවීර දිසානායක නාමයෝජනා පත්‍ර සකස් කිරීමේ පක්ෂ නායක සාකච්ඡා සඳහා අඛණ්ඩව සහභාගි නොවීම නිසා මන්ත්‍රීවරිය මෙන්ම නාමයෝජනා කමිටුවට සහභාගිවූ සියලූදෙනා අපහසුතාවට පත්වූ බවද එහි සඳහන්.\nකෙසේ වෙතත් මහජන එක්සත් පෙරමුණේ මෙම චෝදනාව සම්බන්ධයෙන් පාර්ලිමේන්තු මන්ත්‍රී විමලවීර දිසානායක අද අම්පාරේදී පැවති මාධ්‍ය හමුවකදී අදහස් පළ කළා.\nඔහු කියා සිටියේ මහජන එක්සත් පෙරමුණ නගන චෝදනාව තමන් දැඩි ලෙස හෙළා දකින බවයි.\nඑසේම ශ්‍රියාණි විජේවික්‍රම මන්ත්‍රීවරිය ඒකාබද්ධ විපක්ෂයෙන් පමණක් නොව මහජන එක්සත් පෙරමුණෙන් ඉවත්ව ගොස් ඇති බවයි විමලවීර දිසානායක මන්ත්‍රීවරයා ප්‍රකාශ කළේ.",
       "URL": "https://www.hirunews.lk/178330/ශ්‍රියානි-වෙන්වුණේ-විමලවීර-නිසා-මඑපෙ-මම-ඕවට-නෑ",
       "Category": "Local News",
       "Parent URL": "https://www.hirunews.lk/local-news.php?pageID=4173"
}