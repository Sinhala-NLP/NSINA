{
       "Source": "hirunews",
       "Timestamp": "Saturday, 19 December 2020 - 19:58",
       "Headline": "මෝදර වැඩිහිටි නිවසක 45 කට කොරෝනා - උත්සව සමයේ අනවශ්‍ය ගමන් එපා - සෞඛ්‍ය අංශ යළි සිහිපත් කරයි (වීඩියෝ)",
       "News Content": "එළැඹෙන උත්සව සමයේදී කොරෝනා ව්‍යාප්තිය පාලනය කිරීම සඳහා තැබෑරුම් වසා දැමීමට යෝජනා කරන බව රජයේ වෛද්‍ය නිලධාරීන්ගේ සංගමය පවසනවා.\nඑහි සංස්කාරක වෛද්‍ය හරිත අලුත්ගේ අද මාධ්‍ය වෙත අදහස් දක්වමින් මේ බව කියා සිටියා.\nඅද දිනයේදී කොරෝනා ආසාදිතයින් 495 දෙනෙකු හඳුනාගත් බව යුද හමුදාපති ලුතිනන් ජනරාල් ශවේන්ද්‍ර සිල්වා ප්‍රකාශ කළා.\nඒ අනුව, මෙරටින් වාර්තා වන කොරෝනා ආසාදිතයින්ගේ සංඛ්‍යාව 36,544ක්.\nඑසේම, රෝහල්ගතව ප්‍රතිකාර ලැබූ ආසාදිතයින් 491 දෙනෙකුද අද දිනයේදී සුවය ලබා රෝහල්වලින් පිටත්ව යෑමත් සමඟ මෙරට සුවය ලැබූ සමස්ත කොරෝනා ආසාදිතයින්ගේ සංඛ්‍යාව මේ වනවිට සටහන් වන්නේ 27,552ක් ලෙසින්.\nඒ අනුව තවදුරටත් රෝහල්ගතව ප්‍රතිකාර ලබන්නේ ආසාදිතයින් 8,827ක් පමණයි.\nමේ අතර, බස්නාහිර පළාතෙන් පිටවන ස්ථාන කිහිපයක අද දිනයේත් සිදුකළ රැපිඩ් ඇන්ටිජන් පරීක්ෂණ 750ක් අතුරෙන් එක් කොරෝනා ආසාදිතයෙකු හඳුනා ගත් බව යුද හමුදාපති ලුතිනන් ජනරාල් ශවේන්ද්‍ර සිල්වා ප්‍රකාශ කළා.\nඑසේම, අනවශ්‍ය සංචරණයෙන් වැළකී නිවාඩු සමයේ තමන්ගේ නිවෙස්වලට වී ගත කිරීමට කටයුතු කරන්නැයි නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් ජනතාවගෙන් ඉල්ලා සිටියා.\nමේ අතර, මෝදර - රජමල්වත්ත ප්‍රදේශයේ පිහිටි වැඩිහිටි රැකවරණ මධ්‍යස්ථානයේ සිටි 95 දෙනෙකුගෙන් 45 දෙනෙකුට කොරෝනා වෛරසය ආසාදනය වී තිබෙනවා.\nඔවුන්ගෙන් රෝග ලක්ෂණ පෙන්නුම් කළ 06 දෙනෙකු මේ වනවිට රෝහල්ගත කිරීමට පියවර ගෙන ඇති බවයි කොළඹ මහ නගර සභාවේ ප්‍රධාන සෞඛ්‍ය වෛද්‍ය නිලධාරී රුවන් විජේමුණි කියා සිටියේ.\nමේ අතර, දොම්පේ සෞඛ්‍ය වෛද්‍ය නිලධාරී කොටඨාසයට අයත් පූගොඩ කුමාරිමුල්ල ගම්මානයෙන් කොරෝනා ආසාදිතයින් 17 දෙනෙකු වාර්තාවීමත් සමඟ එම ගම්මානයට සංචරණ සීමා පනවනු ලැබුවා.\nඑසේම, ඌරගස්මන්හන්දිය පොලිස් වසමේ - ඉඳුරුව - තුන්දූව ප්‍රදේශයේ ඉඳුරුව සෞඛ්‍ය වෛද්‍ය නිලධාරී කාර්යාලය මගින් සිදුකරන ලද පී.සී.ආර්. පරීක්ෂණ 327 කින් 41 දෙනෙකුට කොරෝනා වෛරසය ආසාදනය වී ඇති බව තහවුරු වී තිබෙනවා.\nමේ අතර, සංචාරක ව්‍යාපාරය සඳහා විශේෂ සෞඛ්‍ය උපදෙස් මාලාවක් නිකුත් කරන ලෙස ප්‍රාථමික සෞඛ්‍ය සේවා, වසංගත රෝග සහ කොවිඩ් රෝග පාලනය පිළිබඳ රාජ්‍ය අමාත්‍ය සුදර්ශනී ප්‍රනාන්දුපුල්ලේ නිලධාරීන්ට උපදෙස් ලබා දී තිබුණේ සෞඛ්‍ය අමාත්‍යාංශයේ පැවති විශේෂ සාකච්ඡාවකදීයි.\nමේ අතර, සමස්ත ලංකා වෘත්තීය දේශකවරුන්ගේ සංගමයේ සභාපති අමිත් පුස්සැල්ල සහ එම සංගමයේ කොළඹ බල මණ්ඩලයේ සභාපති නිපුණ කළුපහන කොළඹ පැවති මාධ්‍ය හමුවකදී ඔවුන් මුහුණ පා ඇති අපහසුතා පිළිබඳව අදහස් පළ කළා.\nඑසේම, සහන පොලියට පරිපූරක මූල්‍ය පහසුකම් සැලසීමට රජය ගත් තීරණයට අනුව ණය ලබාගැනීමට යාමේදී තමන් දැඩි අපහසුතාවයට පත්ව ඇති බව ජාතික ඒකාබද්ධ ත්‍රීරෝද රථ රියදුරන්ගේ සංගමය ප්‍රකාශ කළා.",
       "URL": "https://www.hirunews.lk/257420/මෝදර-වැඩිහිටි-නිවසක-45-කට-කොරෝනා-උත්සව-සමයේ-අනවශ්‍ය-ගමන්-එපා-සෞඛ්‍ය-අංශ-යළි-සිහිපත්-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2265"
}