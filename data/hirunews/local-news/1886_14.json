{
       "Source": "hirunews",
       "Timestamp": "Monday, 14 June 2021 - 7:18",
       "Headline": "පාසල් යළි විවෘත කිරීම සහ ගුරුවරුන්ට, සිසුන්ට කොවිඩ් එන්නත ලබාදීම ගැන අගමැති ප්‍රධානත්වයෙන් සාකච්ඡාවක් (වීඩියෝ)",
       "News Content": "පාසල් නැවත විවෘත කිරීම සහ ගුරුවරුන්ට හා සිසුන්ට කොවිඩ් ප්‍රතිශක්තීකරණ එන්නත් ලබාදීම පිළිබඳව අවධානය යොමු කරමින් අරලියගහ මන්දිරයේදී අග්‍රාමාත්‍ය මහින්ද රාජපක්ෂගේ ප්‍රධානත්වයෙන් සාකච්ඡාවක් පැවත්වුණා.\nඑහිදී අග්‍රාමත්‍යවරයා අධ්‍යාපන බලධාරීන්ට උපදෙස් ලබා දුන්නේ පාසල් නැවත ආරම්භ කරන අවස්ථාවකදී දරුවන්ගේ රෝග සහ ගැටළු හඳුනා ගැනීම සඳහා ළමා රෝග විශේෂඥ වෛද්‍යවරුන්ගේ සහාය ලබා ගන්නා ලෙසයි.\nකොරෝනා වසංගත තත්ත්වය පාලනය වූ වහාම අදියර කිහිපයක් යටතේ පාසල් නැවත ආරම්භ කළ යුතු බව එහිදී අග්‍රාමාත්‍ය මහින්ද රාජපක්ෂ පෙන්වා දුන් බව අග්‍රාමාත්‍ය කාර්යාලය නිවේදනය කළා.\nපාසල් නැවත ආරම්භ කිරීමට අදාළව එන්නත්කරණ වැඩපිළිවෙලක් ක්‍රියාත්මක වන්නේ නම් 11 ශ්‍රේණිය හා 13 ශ්‍රේණියේ දරුවන්ට එහි ප්‍රමුඛතාවය දිය යුතු බවයි අධ්‍යාපන අමාත්‍යංශයේ ලේකම්වරයා එහිදී අවධාරණය කර ඇත්තේ.",
       "URL": "https://www.hirunews.lk/274233/පාසල්-යළි-විවෘත-කිරීම-සහ-ගුරුවරුන්ට-සිසුන්ට-කොවිඩ්-එන්නත-ලබාදීම-ගැන-අගමැති-ප්‍රධානත්වයෙන්-සාකච්ඡාවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1886"
}