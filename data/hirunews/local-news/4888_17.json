{
       "Source": "hirunews",
       "Timestamp": "Wednesday, 07 September 2016 - 19:33",
       "Headline": "පොලිසියෙන් තර්ජන ඇති බව ආපනශාලා හිමිකරුවකු කියයි",
       "News Content": "කඩවත - ගණේමුල්ල මාර්ගය කඩවත නගරයෙන් ආරම්භ වන ස්ථානයේ පිහිටි රාත්‍රී ආපන ශාලාවකට පසුගිය 04 වැනිදා අළුයම කඩවත පොලිසියේ නිලධාරින් පැමිණ  ආපන ශාලාව වසා දමන ලෙසට තර්ජනය කළ බව එහි හිමිකරුවන ඩබ්ලිව්.කේ.රොෂාන් ඉන්දික ප්‍රකාශ කරනවා.\nඅප මේ සිදුවීම පිළිබදව කඩවත පොලිසියේ ස්ථානාධිපති ප්‍රධාන පොලිස් පරීක්ෂක පී.පද්මනාදන් මහතාගෙන් විමසීමක් කළා.\nඔහු පැවසුවේ මෙම ආපන ශාලාව තුල නීති විරෝධී ලෙස මත්පැන් අලෙවි කරන බවට ලැබුනු තොරතුරක් මත තමන් ඇතුලු නිලධාරින් තිදෙනෙකු අදාල ස්ථානයට ගිය බවයි.\nඑහිදී පොලිසිය දැක කලබල වී දුවගිය තරුණයෙකු පොලිසියට රැගෙන ආ බවත් ස්ථානාධිපතිවරයා සදහන් කළා.\nඔහු පැවසුවේ එම තරුණයාට පහරදීමක් සිදු නොකළ බවයි.\nපොලිසියට රැගෙන ආ තරුණයා කිසියම් අපරාධයක් සම්බන්ධයෙන් අවශ්‍යව සිටින පුද්ගලයෙකු දැයි විමර්ශනය කර එවැන්නෙකු නොවන බවට තහවුරු විමෙන් පසු ඔහු නිදහස් කළ බවත් ස්ථානාධිපතිවරයා වැඩිදුරටත් සදහන් කළා.",
       "URL": "https://www.hirunews.lk/142479/පොලිසියෙන්-තර්ජන-ඇති-බව-ආපනශාලා-හිමිකරුවකු-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4888"
}