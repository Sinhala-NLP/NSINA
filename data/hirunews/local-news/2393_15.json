{
       "Source": "hirunews",
       "Timestamp": "Monday, 12 October 2020 - 21:01",
       "Headline": "උසස් පෙළ විභාගයට, සිසුන්ගේ පැමිණීම ඉතා ඉහළ මට්ටමක (වීඩියෝ)",
       "News Content": "කොරෝනා වසංගත ව්‍යාප්තිය හමුවේ වුවද දැඩි සෞඛ්‍යාරක්ෂිත ක්‍රමවේදයන්ට අනුව අද ආරම්භ වූ උසස් පෙළ විභාගයට සිසුන්ගේ පැමිණීම ඉතා ඉහළ මට්ටමක පැවති බව පළාත් අධ්‍යාපන අධ්‍යක්ෂවරුන් පවසනවා.\nමේ අතර, ඇඳිරි නීතිය ක්‍රියාත්මක වන දිස්ත්‍රික්කවල පිහිටි විභාග මධ්‍යස්ථානවලද විභාග අපේක්ෂකයන්ගේ ඉහළ සහභාගීත්වයක් පැවති බව විභාග දෙපාර්තමේන්තුව සඳහන් කළා.\nඑමෙන්ම කන්දකාඩු සහ පූනානි නීරෝධායන මධ්‍යස්ථාන වල නීරෝධායනයට ලක්වෙමින් සිටි සිසු සිසුවියන් තිදෙනෙකුද අද සෙවනපිටිය ප්‍රාථමික විද්‍යාලයේදී උසස් පෙළ විභාගයට පෙනී සිටි බවයි හිරු වාර්තාකරු කියා සිටියේ.\nමීට අමතරව අයි.ඩි.එච් රෝහලේ ප්‍රතිකාර ලබන සිසුන් දෙදෙනෙකුද අද විභාගයට පෙනී සිටයේ එම රෝහල් පරිශ්‍රය තුලදීයි.\nඅධ්‍යයන පොදු සහතික පත්‍ර උසස් පෙළ විභාගය මධ්‍යස්ථාන 2648කදී අද ආරම්භ වූ අතර,  ඒ සඳහා මෙවර අයදුම්කරුවන් තුන්ලක්ෂ 62,824 දෙනෙකු පෙනී සිටිනවා.\nවිභාගය එළඹෙන නොවැම්බර් මස 6 වන දා දක්වා පැවැත්වීමට නියමිතයි.\nකෙසේ වෙතත් විභාගයෙන් අනතුරුව ඇතැම් පාසල් ඉදිරිපිට සිසුන් සහ දෙමාපියන් සෞඛ්‍යාරක්ෂිත ක්‍රමවේද අනුගමනය නොකරමින් රංචු ගැසීි සිටි බවයි හිරු වාර්තාකරුවන් සඳහන් කළේ.",
       "URL": "https://www.hirunews.lk/252406/උසස්-පෙළ-විභාගයට-සිසුන්ගේ-පැමිණීම-ඉතා-ඉහළ-මට්ටමක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2393"
}