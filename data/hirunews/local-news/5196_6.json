{
       "Source": "hirunews",
       "Timestamp": "Monday, 25 January 2016 - 15:47",
       "Headline": "වකුගඩු ජාවාරම පිළිබඳ පොලිස් පරීක්ෂණයක්",
       "News Content": "ඉන්දියාව සහ ශ්‍රී ලංකාව අතර ක්‍රියාත්මක වූ බවට සැලකෙන වකුගඩු ජාවාරම සම්බන්ධයෙන් විමර්ශනයක් සිදුකිරීමට පොලිස්පතිවරයා තීරණය කර තිබෙනවා.\nමේ සම්බන්ධයෙන් සෞඛ්‍ය සේවා අධ්‍යක්ෂ ජනරාල් වෛද්‍ය පාලිත මහීපාල විසින් පොලිස්පතිවරයා වෙත ලිපියක් යොමු කර තිබූ බවයි පොලිස් මාධ්‍ය ප්‍රකාශක කාර්යාලය සදහන් කළේ.\nඒ අනුව මෙම වකුගඩු ජාවාරම සම්බන්ධයෙන් අනාවරණ වී ඇති කරුණු පිළිබද විමර්ශනයක් සිදුකරන ලෙස බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පතිවරයා වෙත නියම කර තිබෙනවා.\nමේ පිළිබදව සොයා බැලීමට සෞඛ්‍ය අමාත්‍යවරයා පංච පුද්ගල කමිටුවක් පත් කළ අතර දින 3ක් ඇතුළත එම කමිටුව පරීක්ෂණ කටයුතු අවසන් කිරීමට නියමිතයි.",
       "URL": "https://www.hirunews.lk/124724/වකුගඩු-ජාවාරම-පිළිබඳ-පොලිස්-පරීක්ෂණයක්",
       "Category": "Local News",
       "Parent URL": "https://www.hirunews.lk/local-news.php?pageID=5196"
}