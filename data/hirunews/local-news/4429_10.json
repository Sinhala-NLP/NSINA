{
       "Source": "hirunews",
       "Timestamp": "Monday, 10 July 2017 - 11:28",
       "Headline": "රටම හැඬ වූ මව සහ සුළු පියාගෙන් ගුටි කා මිය ගිය පුංචි දිලීපගේ හෙළි නොවූ අතුරු කතාව",
       "News Content": "මිනේරිය රත්මලේ පදිංචිව සිටි දිලීප එරංග බණ්ඩාර නම් වූ සිව් හැවිරිදි දරුවා මව හා සුළු පියා විසින් පහර දී මරණයට පත් වීමේ පුවත පසුගිය සතියේ රටම හැඬවීමට සමත් වුණා.\nමේ වන විට එහි තවත් තොරතුරු රැසක් අනාවරණය වෙමින් පවතිනවා.\nමෙම දරුවා අසල්වාසී සුමනදාස නමැත්තාගේ නිවසට යන්නේ \"අම්මේ මට බඩගිනියි\" කීවද කෑමට දෙයක් නොදුන් නිසයි.\nබඩගින්නට යමක් ඉල්ලු පුතාට අම්මගෙන් බැනුම් ලැබෙද්දී සුළු පියාගෙන් පාපහරක් ලැබුන බවද දැන් හෙළිවී තිබෙනවා.\nඑස් සුමනදාස නමැති අසල්වැසියා පොලිසියට ප්‍රකාශයක් ලබා දී තිබෙන අතර එය සති අන්ත පුවත්පතක් ද වාර්තා කර තිබුනා.\n\"මමයි, මගේ බිරිඳ රූපවති ගෙදර ඉද්දි රංගගේ (සුළු පියා) ගෙදර ඉන්න පුංචි ළමයා හඬමින් අපේ ගේ ළඟින් ගියා. මම අපේ ගෙදරට එක්කගෙන ඇවිත් ඇහුවාම, තාත්තයි අම්මයි මට ගැහුවා. මාමේ මට බඩගිනියි. මට කන්න බත් දෙන්න.' කියා කිව්වා. ඒ වෙලේ අපේ ගෙදර බත් නොතිබුන නිසා බිරිඳ බිස්කට් කෙසෙල් දුන්නා.වතුරත් දුන්නා. ළමයාව අපේ ගෙදර තියා මම රංගගේ ගෙදරට ගියා. එතකොට දවල් 12.00ට විතර ඇති. මම එවිට දැක්කා රංගයි, එයාගේ බිරිඳයි අඹු සැමියන් විදියට හැසිරෙනවා. පස්සේ මම විස්තරේ කිව්වා. රංගගේ අනියම් බිරිඳ ඇවිත් ළමයව ඇදගෙන වගේ අරන් ගියා. වෙනදාටත් මේ දරුවාට පහර දෙන බව අපි දන්නවා.\"\nඅසල ගොවිපලක වැඩ කරන නිරෝෂා නමැත්තිය ද පොලිසියට ප්‍රකාශයක් දී තිබෙනවා.\n\"රංග නැමැත්තාගේ අනියම් බිරිඳ ෆාම් එකට ඇවිත් කිවා, අනේ නෝනා මගේ පොඩි එකා ගෙදර සෙල්ලම් කරද්දී බිම වැටුනා, දැන් සිහිය නෑ කියා. පස්සේ තව දෙන්නෙකුත් එක්ක ඒ ගෙදරට ගියා.එහෙ තියෙන්නේ එක කාමරයයි.ළමයා කාමරය මැද උඩුබැලි අතට දිගා කරලා තිබුනා.ගෙයි ඉඳන් රංග එලියට අවා.මම ළමයව ඔසවා ගත්තාම ඔලුව කඩා වැටුනා\"\nදරුවාගේ මව යයි කියන 23 හැවිරිදි සඳමාලි මෙසේ කියා තිබෙනවා.\n\"අල්ලපු ගෙදරට ගිහින් කෑම කෑව නිසා එහෙ ගිහින් අරගෙන ඇවිත්, ගේ පිටිපස්සේ මයිල ගහේ ලණුවකින් ගැට ගැහුවා. පස්සේ කොටුවක් කඩා එකෙන් ගැහුවා.ඔලුව ගහේ හැප්පුවා. ළමයා යටිගිරියෙන් කෑ ගැහුවා. සිහිය නැති වුනා. පස්සේ ලිහලා දැම්මා.\"\nරංග නැමැත්තා පවසා ඇති පරිදි ඔහු රැකියාවක් සොයා කැකිරාව නගරයට ගිය අවස්තාවක කාන්තාවක් මුණ ගැසී ඇය සමග ගලෙන්බිඳුණුවැව ඇගේ නිවසට ගොස් ඇත්තේ හේන්වල වැඩ කිරීමටයි.\nඑහි දරුවකු සිටින තරුණ දියණියක් සිට ඇති අතර අගේ සැමියා හමුදා කඳවුරක කම්කරු රැකියාවක් කරන බවද දැනගෙන තිබෙනවා.\nපසුව ඇය හා අනියම් සම්බන්ධතාවක් ගොඩනගා ගෙන අැය හා දරුවා සමග මින්නේරියට පැනගොස් ඇති බව සඳහන්.\nපොලිසිය සොයාගෙන ඇති පරිදි 26 හැවිරිදි මෙම රංග නැමැත්තාත්  මිට පෙර විවාහ වී සිට ඇති අතර  ඔහු එම බිරිඳට අමානුෂික ලෙස රජ කාලේ දඬුවම් පවා දුන් බවද හෙළි වී තිබෙනවා.\n07 වන ශ්‍රේණියට පමණක් ඉගෙන ගත් පුද්ගලයෙන් වන ඔහු  අධික ලෙස බීමට ඇබ්බැයි වී සිටින ඇති අතර පසුව එම බිරිඳ හැරගොස් තිබෙනවා.",
       "URL": "https://www.hirunews.lk/165517/රටම-හැඬ-වූ-මව-සහ-සුළු-පියාගෙන්-ගුටි-කා-මිය-ගිය-පුංචි-දිලීපගේ-හෙළි-නොවූ-අතුරු-කතාව",
       "Category": "Local News",
       "Parent URL": "https://www.hirunews.lk/local-news.php?pageID=4429"
}