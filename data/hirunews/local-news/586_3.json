{
       "Source": "hirunews",
       "Timestamp": "Sunday, 22 January 2023 - 11:32",
       "Headline": "හිරු ස්ටාර් අමීෂ මිනෝල් රසික හරසර මැද උපන් ගමට ගමන් අරඹයි (වීඩියෝ)",
       "News Content": "හිරු ස්ටාර් සීසන් 3 කිරුළ හිමිකරගත් අමීෂ මිනෝල් රැගෙන ඔහුගේ උපන් ගම වන බුලත්කොහුපිටිය වෙත ගමන් ආරම්භ කළ විශේෂ රිය පෙරහර මේ වනවිට (22) අවිස්සාවේල්ල නගරයට පැමිණ තිබෙනවා.\nඒ, මග දෙපස රැස්වූ රසික ජනතාවගේ උණුසුම් සුබපැතුම් මධ්‍යයේයි.\nශ්‍රී ලංකාවේ පළමු සජීවි රියැලිටි අත්දැකීම වූ හිරු ස්ටාර් තුන්වන අදියරයේ කිරුළ හිමිකරගත් අමීෂ මිනෝල් සිය උපන් ගම වූ බුලත්කොහුපිටිය ප්‍රදේශයට අද පෙරවරුවේ ගමන් ආරම්භ කළේ පැලවත්ත - හිරු ලයිෆ් ස්ටුඩියෝ මැදිරි සංකීර්ණයේ සිටයි.\nතමන් අභිෂේක ගැන්වූ සුපිරි තරුව දැකබලාගැනීමේ අරමුණින් රසික රසිකාවියන් විශාල පිරිසක් පැලවත්ත හිරු ලයිෆ් ස්ටුඩියෝ හි සිට බුලත්කොහුපිටිය අමීෂ මිනෝල්ගේ උපන් ගමට යන මාර්ගයේ දෙපස රැස්ව සිටිනවා.\nඅමීෂ රැගත් රිය පෙරහර බුලත්කොහුපිටිය ප්‍රදේශයට ළඟාවන්නේ තල්දූව, දෙහිඕවිට, කරවනැල්ල, රුවන්වැල්ල, අඟුරුවැල්ල, වරාවල පසුකරමින්.\nමෙරට රියැලිටි කලාව ජාත්‍යන්තර ප්‍රමිතිකරණයට ඔසවා තැබූ “හිරු ස්ටාර් සීසන් 03” තරගාවලියේ විජයග්‍රාහී කිරුළ හිමිකර ගැනීමට බුලත්කොහුපිටියේ අමීෂ මිනෝල් ඊයේ රාත්‍රියේ සමත් වුණා.\nඒ, කොළඹ නෙලුම් පොකුණ රඟහලේදී පැවති “හිරු ස්ටාර් සීසන් ත්‍රී ග්‍රෑන්ඩ් ෆිනාලේ” අවසන් මහා තරගයේදියි.\nතරගකරුවන් එක්ලක්ෂ හතළිදහසකට අධික තරගකරුවන් අභිබවමින් කිරුළ හිමිකරගත් අමීෂ මිනෝල්ට රුපියල් කෝටියකට වැඩි වටිනාකමින් යුත් ත්‍යාග පිරිනැමුණා.\nශ්‍රී ලාංකේය රූපවාහිනි කලාවේ අතිශය සජීවි රියැලිටිකරණ අත්දැකීම වන හිරු ස්ටාර් ආරම්භ කෙරුණේ හිරු මාධ්‍ය ජාලයේ සභාපති රේනෝ සිල්වා මහතාගේ සංකල්පයක් මතයි.\nඒ අනුව මෙරට ටෙලිවිෂන් රියැලිටිකරණය ජාත්‍යන්තර ප්‍රමිතියට ඔසවා තැබූ ප්‍රමුඛයා, හිරු ස්ටාර් ඊයේ එහි තුන්වන විප්ලවයේ මෞලි මංගල්‍යය ඊයේ රාත්‍රියේ අභිෂේක ගැන්වූවා.\nනූතන ජාත්‍යන්තර ප්‍රමිතීන් සමඟ කරට කර සිටිමින් ලොව අති නවීනතම ශබ්ද, කැමරා සහ ආලෝකකරණ තාක්ෂණයෙන් බලගැන්වුණු හිරු ස්ටාර් දැවැන්ත වේදිකාව මෙරට රූපවාහිණි කලාවට නව ශක්තියක් ගෙන දුන්නා.\nමහ පොළොවේ ජීවිත අහස උසට ඔසවා තබන ජාත්‍යන්තර ප්‍රමිතිගත රියැලිටිකරණයේ විප්ලවීය වෙනස සියැසින් දැකබලාගැනීම සඳහා නෙළුම් පොකුණ රඟහල දිවයිනේ නන්දෙසින් පැමිණි හිරු ස්ටාර් රසික රසිකාවියන්ගෙන් අතුරු සිදුරු නැතිව පිරී ගොස් තිබුණා.\nහිරු තරු දිදුලන රාත්‍රිය තව තවත් ආලෝකමත් වූයේ ක්‍ෂේත්‍රයේ ප්‍රවීණයින්ගේ සම්ප්‍රාප්තියත් සමඟයි.\nඅවසන් තරගයේ තීරණය සියයට සියයක් ජනතා පරමාධිපත්‍ය මත පමණක් සටහන් වුණු අතර, කිරුළ වෙනුවෙන් හික්කඩුවේ සචිනි තාරුකා, බුලත්කොහුපිටියේ අමීෂ මිනෝල්, දෙහිඅත්තකණ්ඩියේ සහන් ප්‍රබුද්ධ සමගින් හංවැල්ලේ ජීවන් චන්දිම තරඟ වැදුණා.\nහිරු ස්ටාර් සීසන් ත්‍රී ග්‍රෑන්ඩ් ෆිනාලේ ආරම්භ කෙරුණේ මෙරට සංගීත කලාවේ සුවිශේෂී සටහන් තැබූ ප්‍රවීන සහ ජනප්‍රිය ගායන ශිල්පීන්ගේ සුගායනයෙන් සහ අපූර්ව නර්තනයන්ගෙන් නෙළුම් පොකුණ රඟහල වර්ණවත් කරමින්.\nඅනතුරුව තරඟයේ විනිශ්චයකරුවන් ලෙස කටයුතු කළ නිපුනත්වයේ ප්‍රවීනයන් වේදිකාව වර්ණවත් කළ අතර, අවසන් මහා තරගයේ තරගකරුවන් සිව් දෙනා ඉන් පසුව වේදිකාවට පිවිසුණා.\nඅනතුරුව තරඟකරුවන් ද්විත්වය බැගින් මුහුණට මුහුණ තරඟ වටයට එක්වුණා.\nඑහිදී පළමුව හික්කඩුවේ සචිනි තාරුකා සහ දෙහිඅත්තකණ්ඩියේ සහන් ප්‍රබුද්ධ තරග වැදුණු අතර, එහි ජයග්‍රහණය හිමිවුණේ සහන් ප්‍රබුද්ධටයි.\nඉන් පසුවයි බුලත්කොහුපිටියේ අමීෂ මිනෝල් සහ හංවැල්ලේ ජීවන් චන්දිම මුහුණට මුහුණ තරඟ වටයට එක්වුණේ. එහිදී අමීෂ මිනෝල් අවසන් තරඟ වටයට පිවිසුණා.\nඅනතුරුව හිරු ස්ටාර් කිරුළ වෙනුවෙන් දෙහිඅත්තකණ්ඩියේ සහන් ප්‍රබුද්ධ සහ බුලත්කොහුපිටියේ අමීෂ මිනෝල් වේදිකාවට පිවිසුණා.\n100% ක ජනතා පරමාධිපත්‍යයෙන් හිරු ස්ටාර් සීසන් ත්‍රී කිරුළ අමීෂ මිනෝල් හිමිකර ගත්තේ සියයට 95 ක් ප්‍රතිශතයක් වාර්තා කරගනිමින්.\nහිරු ස්ටාර් කිරුළ හිමිකරගත් අමීෂ මිනෝල්ට රුපියල් කෝටියකට වැඩි වටිනාකමින් යුත් ත්‍යාග හිමිවුණා.\nරුපියල් ලක්ෂ 50 ක් වටිනා ඉඩමක්, මුදලින් රුපියල් ලක්ෂ 20 ක් සහ රුපියල් ලක්ෂ 50 ක වටිනාකමකින් යුත් ගීත ඇල්බමයක් ඔහුට එහිදී ප්‍රදානය කෙරුණේ හිරු මාධ්‍ය ජාලයේ සභාපති රේනෝ සිල්වා මහතාගේ සුරතින්.",
       "URL": "https://www.hirunews.lk/325626/හිරු-ස්ටාර්-අමීෂ-මිනෝල්-රසික-හරසර-මැද-උපන්-ගමට-ගමන්-අරඹයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=586"
}