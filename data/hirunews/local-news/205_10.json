{
       "Source": "hirunews",
       "Timestamp": "Friday, 07 July 2023 - 19:09",
       "Headline": "පොලිස්පති පත් කිරීම ගැන ජනපති සහ මහජන ආරක්ෂක ඇමති අතර සාකච්ඡාවක්  (වීඩියෝ)",
       "News Content": "නව පොලිස්පතිවරයෙකු පත් කිරීම සම්බන්ධයෙන් ජනාධිපති රනිල් වික්‍රමසිංහ සහ මහජන ආරක්ෂක අමාත්‍ය ටිරාන් අලස් අතර පසුගිය දින කිහිපය තුළ සාකච්ඡා වට කිහිපයක්ම පවත්වා තිබෙනවා.\nහිරු ප්‍රවෘත්ති අංශය කළ විමසීමකදී අමාත්‍ය ටිරාන් අලස් කියා සිටියේ නව පොලිස්පතිවරයා පත් කිරීම සම්බන්ධයෙන් කඩිනමින් තීරණයක් ගැනීමට බලාපොරොත්තු වන බවයි.\nමාස 3 කින් දීර්ඝ කළ පොලිස්පති සී.ඩී.වික්‍රමරත්නගේ ධූර කාලය මාස 3කින් දීර්ඝ කෙරුණු අතර එය ජුනි 26 වනදා අවසන් වුණා. එදිනෙන් පසුව මේ දක්වා දින 12 කාලයක් පොලිස්පති ධුරය හිස්වයි පැවතියේ.\nමේ අතර ඉකුත් වසරේ මැයි මස 9 වනදා ගාලුමුවදොර ගෝඨා ගෝ ගම අරගලයට පහරදීමේ සිද්ධියට අදාළව බස්නාහිර පළාත් ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන්ට පනවා තිබූ විදෙස් ගමන් තහනම අද ඉවත් කෙරුණා.\nඒ ඊට අදාළ නඩුව අද කොළඹ කොටුව මහේස්ත්‍රාත් තිළිණ ගමගේ හමුවේ අද කැඳවූ අවස්ථාවේදියි.\nඑහිදී ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් වෙනුවෙන් පෙනී සිටි නීතීඥවරුන් ඔහු සිද්ධියේ විත්තිකරුවෙකු හෝ සැකකරුවෙකු ලෙස නම් කර නොමැති බව පවසමින්, කළ ඉල්ලීමකට අනුවයි මෙලෙස ඔහුගේ විදෙස් ගමන් තහනම ඉවත් කිරීමට මහේස්ත්‍රාත්වරයා පියවර ගෙන තිබුණේ.",
       "URL": "https://www.hirunews.lk/340382/පොලිස්පති-පත්-කිරීම-ගැන-ජනපති-සහ-මහජන-ආරක්ෂක-ඇමති-අතර-සාකච්ඡාවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=205"
}