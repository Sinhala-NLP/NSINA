{
       "Source": "hirunews",
       "Timestamp": "Monday, 10 June 2019 - 13:24",
       "Headline": "පාස්කු ඉරිදා ප්‍රහාරය ගැන සොයන පරීක්ෂණ මණ්ඩලයේ අවසන් වාර්තාව ජනපතිට",
       "News Content": "පාස්කු ඉරු දින දිවයිනේ ස්ථාන කිහිපයක සිදුවූ ත්‍රස්ත ප්‍රහාර සම්බන්ධයෙන් සොයාබැලීම සඳහා පත් කළ විශේෂ ත්‍රිපුද්ගල පරීක්ෂණ මණ්ඩලයේ අවසන් වාර්තාව අද ජනාධිපති මෛත්‍රීපාල සිරිසේන වෙත භාර දෙනු ලැබුවා.\nශ්‍රේෂ්ඨාධිකරණ විනිසුරු විජිත් මලල්ගොඩ විසින් ජනාධිපති නිල නිවසේදී අදාළ වාර්තාව ජනාධිපතිවරයා වෙත භාරදුන් බවයි ජනාධිපති මාධ්‍ය ඒකකය සඳහන් කළේ.\nඑම අවස්ථාවට අදාළ පරීක්ෂණ මණ්ඩලයේ සෙසු සාමාජිකයින් වන හිටපු අමාත්‍යාංශ ලේකම් පද්මසිරි ජයමාන්න සහ හිටපු පොලිස්පති එන්.කේ. ඉලංගකෝන් ද එක්ව සිටියා.\nඑම පරීක්ෂණ මණ්ඩලය විසින් සකස් කරන ලද අතුරු වාර්තා දෙකක්ද මීට පෙර ජනාධිපතිවරයා වෙත භාරදීමට කටයුතු කර තිබුණා.\nඒවා නිතීපතිවරයා වෙත යොමු කිරිමෙන් අනතුරුව ඔහුගේ උපදෙස් මත අපරාධ පරික්ෂණ දෙපාතමේන්තුව මේ වනවිට පරික්ෂණ ආරම්භ කර තිබෙනවා.\nපාස්කු ඉරුදින එල්ල වූ පිපිරීම් වලට අදාළ වෙනත් සාධක පිළිබඳ කරුණ සොයා බලා වාර්තා කිරීමට පසුගිය අප්‍රේල්් 22 වනදා අදාළ පරීක්ෂණ මණ්ඩලය ජනාධිපති මෛත්‍රීපාල සිරිසේන විසින් පත් කරනු ලැබුවා.",
       "URL": "https://www.hirunews.lk/218099/පාස්කු-ඉරිදා-ප්‍රහාරය-ගැන-සොයන-පරීක්ෂණ-මණ්ඩලයේ-අවසන්-වාර්තාව-ජනපතිට",
       "Category": "Local News",
       "Parent URL": "https://www.hirunews.lk/local-news.php?pageID=3308"
}