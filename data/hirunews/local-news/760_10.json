{
       "Source": "hirunews",
       "Timestamp": "Thursday, 03 November 2022 - 10:12",
       "Headline": "මහකන්නයේ වී වගාව සඳහා ඉන්ධන ලීටර මිලියන 72ක අවශ්‍යතාවක්",
       "News Content": "මෙවර මහ කන්නයේ වී වගාව සඳහා ඩීසල් ලීටර් මිලියන 72 ක් අවශ්‍ය බවට ඇස්තමේන්තු ගත කර ඇති බව කෘෂිකර්ම අමාත්‍යාංශය ප්‍රකාශ කළා.\nඒ අනුව බිම් සකස් කිරීම සඳහා ඩීසල් ලීටර් මිලියන 40 ක් මෙන්ම අස්වනු නෙලීම සඳහා ඩීසල් ලීටර් මිලියන 32 ක් අවශ්‍ය බවයි කෘෂිකර්ම අමාත්‍යාංශයේ ලේකම් රෝහණ පුෂ්පකුමාර සඳහන් කළේ.\nකෘෂිකර්ම අමාත්‍ය මහින්ද අමරවීරගේ ප්‍රධානත්වයෙන් ඊයේ කෘෂිකර්ම අමාත්‍යාංශයේ පැවති සාකච්ඡාවකදී මෙම ඇස්තමේන්තුගත කිරීම සිදුකර තිබෙනවා.\nගොවීන්ට කුඹුරුවල බිම් සැකසීම සඳහා හෙක්ටයාරයකට ඩීසල් ලීටර් 50 ක් ද අස්වනු නෙලීම සඳහා හෙක්ටයාරයකට ලීටර් 40 බැගින් ද ලබාදීමටයි සැලසුම් කර ඇත්තේ.\nමේ වනවිටත් මහ කන්නයේ වගාව සඳහා අවශ්‍ය ඉන්ධන ලබාදීම ඇතැම් ඉන්ධන පිරවුම්හල් මගින් සිදු කෙරෙන අතර, එම කටයුතු අධීක්ෂණය සියලුම දිස්ත්‍රික් ලේකම්වරුන්ට පවරා තිබෙනවා.\nඑමෙන්ම, ඛනිජ තෙල් නීතිගත සංස්ථාව සහ කෘෂිකර්ම අමාත්‍යාංශය එම කටයුතු සම්බන්ධීකරණය සඳහා වෙන් වෙන් වශයෙන් නිලධාරියෙකු පත් කර ඇති බවයි කෘෂිකර්ම අමාත්‍යාංශය සඳහන් කළේ.\nමේ අතර, තමන්ට ලබාදෙන ඉන්ධන කෝටාව ඉහළ දමන ලෙස ධීවර ජනතාව රජයෙන් ඉල්ලීමක් කරනවා.\nත්‍රීරෝද රථ සඳහා ලබා දෙන ඉන්ධන කෝටාව ඉහළ දමා ඇති පසුබිමක තමන්ට ද එම සහනය ලබාදෙන ලෙසයි ඔවුන් ප්‍රකාශ කළේ.\nමේ අතර, බෝට්ටු මිල ඇතුළු ධීවර ආම්පන්න මිල ඉහළ යාම ආදි ගැටලු හේතුවෙන් ද තමන් දැඩි අපහසුතාවන්ට ලක්ව ඇති බව ධීවර ජනතාව ප්‍රකාශ කළා.",
       "URL": "https://www.hirunews.lk/319509/මහකන්නයේ-වී-වගාව-සඳහා-ඉන්ධන-ලීටර-මිලියන-72ක-අවශ්‍යතාවක්",
       "Category": "Local News",
       "Parent URL": "https://www.hirunews.lk/local-news.php?pageID=760"
}