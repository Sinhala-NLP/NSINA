{
       "Source": "hirunews",
       "Timestamp": "Saturday, 08 May 2021 - 7:19",
       "Headline": "නීතිපති පත් කිරීම ගැන තීරණයකට පාර්ලිමේන්තු සභාව විසි වනදා රැස්වන ලකුණු",
       "News Content": "නව නීතිපතිවරයා ලෙස යෝජනා කෙරුණු නියෝජ්‍ය සොලිසිටර් ජනරාල් සංජේ රාජරත්නම් පත් කිරීම සම්බන්ධයෙන් සාකච්ඡා කිරීම සඳහා පාර්ලිමේන්තු සභාව බොහෝදුරට ලබන 20 වනදා රැස්වීමට නියමිතයි.\nජනාධිපති කාර්යාලය විසින්, නියෝජ්‍ය සොලිසිටර් ජනරාල් සංජේ රාජරත්නම්ගේ නම නීතිපති තනතුරට යෝජනා කරන බව කතානායක මහින්ද යාපා අබේවර්ධන වෙත පසුගියදා දන්වා එවා තිබුණා.\nඒ නීතිපති දප්පුල ද ලිවේරාගේ නිල කාලය ලබන 20 වනදායින් අවසන් වීම හේතුවෙන්.\nනව නීතිපතිවරයා ලෙස යෝජනා කර ඇති සංජේ රාජරත්නම් මේ වනවිට වැඩබලන සොලිසිටර් ජනරාල්වරයා ලෙස කටයුතු කරන අතර, 2019 වසරේ ඔක්තෝම්බර් පළවනදා ඔහු එම තනතුරට පත් කෙරුණේ හිටපු සොලිසිටර් ජනරාල් දිල්රුක්ෂි වික්‍රමසිංහ වැඩ තහනමට ලක්වීමෙන් පසුවයි.\nඊට පෙර ඔහු ජ්‍යෙෂ්ට අතිරේක සොලිසිටර් ජනරාල්වරයා ලෙස කටයුතු කළා.\nධූරයෙන් විශ්‍රාම යන නීතිපති දප්පුල ද ලිවේරා කැනඩාවේ මහකොමසාරිස්වරයා ලෙස ජනාධිපතිවරයා විසින් පත් කළ අතර, ඔහු සඳහන් කර තිබුණේ තමා තවදුරටත් ශ්‍රී ලංකාවේ රැදී සිටිමින් මෙරට ජනතාවට සේවය කිරීමට කැමැති බවයි.",
       "URL": "https://www.hirunews.lk/270753/නීතිපති-පත්-කිරීම-ගැන-තීරණයකට-පාර්ලිමේන්තු-සභාව-විසි-වනදා-රැස්වන-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=1968"
}