{
       "Source": "hirunews",
       "Timestamp": "Friday, 01 May 2020 - 10:37",
       "Headline": "ඇඳිරි නීතිය මැද, ප්‍රවාහනය කළ, කෝටියක මත්කුඩු වැලිපැන්නේ දී පොලිස් භාරයට - ගිනි අවියත් සමඟ තුන් දෙනෙකුත් අල්ලයි (වීඩියෝ)",
       "News Content": "කළුතර - වැලිපැන්න - මඩවල දී රුපියල් කෝටියක් පමණ වටිනා හෙරොයින් මත්කුඩු කිලෝග්‍රෑමයක් අද අලුයම පොලිස් භාරයට ගෙන තිබෙනවා.\nපොලිස් මාධ්‍ය කොට්ඨාශය සඳහන් කළේ කළුතර කොට්ඨාශ නොවිඳුණු අපරාධ විමර්ශන ඒකකයේ නිලධාරීන්ට ලද තොරතුරකට අනුව හෙරොයින් මත්කුඩු ග්‍රෑම් 700ක් මෝටර් රථයකින් ප්‍රවාහනය කරමින් සිටියදී සැකකරුවන් දෙදෙනෙකු අත්අඩංගුවට ගත් බවයි.\nඔවුන්ගෙන් කළ ප්‍රශ්න කිරීම්වලදී සැකකරුවන් රැදී සිටි මඩවල ප්‍රදේශයේ නිවෙසක තිබී තවත් හෙරොයින් ග්‍රෑම් 300ක්, මත් කරල් 450ක් සහ මෙරට නිෂ්පාදිත මිලිමීටර් 9 වර්ගයේ රිවෝල්වරයක් සමඟ තවත් සැකකරුවෙකු අත්අඩංගුවට ගෙන තිබෙනවා.\nමඩවල ප්‍රදේශයේ වෛද්‍යවරයෙකුට අයත් මෙම නිවසේ මොවුන් කුලී පදනම මත රැදී සිට ඇති අතර, එහි තිබී හෙරොයින් ප්‍රවාහනය කිරීම සඳහා යොදා ගත් යතුරුපැදියක් ද පොලිස් භාරයට ගැනුණා.\nඅත්අඩංගුවට ගත් සැකකරුවන් 21, 27 සහ 29 යන වයස්වල පසුවන පානදුර, බණ්ඩාරගම හා මොරටුව යන ප්‍රදේශවල පදිංචිකරුවන්.\nමෙම ජාවාරමේ ප්‍රධාන සැකකරුගේ බිරිඳ හෙරොයින් අලෙවි කිරීම සම්බන්ධයෙන් මේ වන විට රක්ෂිත බන්ධනාගාර ගතව පසුවන බවයි වාර්තා වන්නේ.",
       "URL": "https://www.hirunews.lk/239831/ඇඳිරි-නීතිය-මැද-ප්‍රවාහනය-කළ-කෝටියක-මත්කුඩු-වැලිපැන්නේ-දී-පොලිස්-භාරයට-ගිනි-අවියත්-සමඟ-තුන්-දෙනෙකුත්-අල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2761"
}