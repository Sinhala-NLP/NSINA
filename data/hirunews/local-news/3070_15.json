{
       "Source": "hirunews",
       "Timestamp": "Thursday, 31 October 2019 - 19:39",
       "Headline": "තැපැල් ඡන්දයේ පළමු දිනය සාමකාමීයි",
       "News Content": "රාජ්‍ය නිලධාරින් විසින් තැපැල් ඡන්දය ප්‍රකාශ කර එය සමාජ මාධ්‍යයේ ප්‍රසිද්ධ කිරීම නීතිවිරෝධී කාර්යක් බව මැතිවරණ කොමිසමේ සභාපති මහින්ද දේශප්‍රිය පවසනවා.\nඑවැනි ක්‍රියා සිදුකරන පුද්ගලයින් වසර 3 ක සිර දඬුවමකට ලක්විය හැකි බවයි ඔහු වැඩිදුරටත් සඳහන් කළේ.\nමෙවර ජනාධිපතිවරණයට අදාළව තැපැල් ඡන්ද සලකුණු කිරීම අද ආරම්භ වුණා.\nඑය හෙට දිනයේත් සිදුකිරීමට නියමිත අතර, පොලීසිය, මැතිවරණ ලේකම් කාර්යාල, දිස්ත්‍රික් ලේකම් කාර්යාල ආදී සේවයේ නියුතු තැපැල් ඡන්ද දායකයින්ට තැපැල් ඡන්ද සලකුණු කිරීම සදහා වෙන්කර ඇත්තේ නොවැම්බර් 4, 5 යන දෙදිනයි.\nමීට අමතරව, ඡන්දය ප්‍රකාශ කිරීමට නොහැකි වන තැපැල් ඡන්දදායකයින්ට නොවැම්බර් 7 වනදාද,  තම කාර්යාලය පිහිටි දිස්ත්‍රික්කයේ මැතිවරණ කාර්යාලය තුළ ඡන්දය ප්‍රකාශ කිරීමට අවස්ථාව හිමිවනවා.\nමෙවර තැපැල් ඡන්ද සලකුණු කිරීම සදහා සුදුසුකම් ලබා ඇති රාජ්‍ය නිලධාරින් සංඛ්‍යාව හය ලක්ෂ 59,515 ක්.\nතැපැල් ඡුන්ද සලකුණු කිරීම සදහා වැඩිම රාජ්‍ය නිලධාරින් පිරිසක් ලියාපදිංචි වී ඇත්තේ කුරුණෑගල දිස්ත්‍රික්කයේ වන අතර, අඩුම තැපැල් ඡන්ද දායකයින් සංඛ්‍යාවක් වාර්තා වන්නේ මුලතිව් දිස්ත්‍රික්කයෙන්.\nඅද පැවති තැපැල් ඡන්දය සාමකාමීව අවසන් වූ බවයි මැතිවරණ කොමිසම සඳහන් කළේ.\nමේ අතර, විදේශ ගත වී සිට මෙරටට පැමිණි ඡන්ද හිමියන් ඡන්දය භාවිත කිරීමට පැමිණීමේදී ජාතික හැදුනුම්පත මෙන්ම, විදේශ ගමන් බලපත්‍රය ද ඉදිරිපත් කළ යුතු බව මැතිවරණ කොමිෂන් සභාව අද නිවේදනය කළා.",
       "URL": "https://www.hirunews.lk/227358/තැපැල්-ඡන්දයේ-පළමු-දිනය-සාමකාමීයි",
       "Category": "Local News",
       "Parent URL": "https://www.hirunews.lk/local-news.php?pageID=3070"
}