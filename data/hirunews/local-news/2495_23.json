{
       "Source": "hirunews",
       "Timestamp": "Thursday, 27 August 2020 - 6:50",
       "Headline": "විකිණීමට තහනම් රූපලාවන්‍ය නිෂ්පාදන තොගයක් අම්බලන්ගොඩදී අල්ලයි",
       "News Content": "පාරිභෝගික කටයුතු පිළිබඳ අධිකාරියේ විමර්ශන නිළධාරීන් විසින් අම්බලන්ගොඩ නගරයේ ඊයේ (26) සිදුකළ සෝදිසි කිරීමකදී වෙළඳසැලක තිබී අලෙවි කිරීමට තහනම් කර ඇති රූපලාවන්‍ය නිෂ්පාදන තොගයක් සිය භාරයට ගෙන තිබෙනවා.\nනියමිත රසදිය සීමාව ඉක්මවූ, සුදු වීම සඳහා භාවිත කරන ක්‍රීම්,ආලේපන සහ දියර වර්ග විකිණීමට තිබියදී මෙලෙස සොයාගෙන ඇති බවයි වාර්තා වන්නේ.\nමෙම නිෂ්පාදන, ආනයනකරුගේ සහ නිෂ්පාදකයාගේ නම සහ ලිපිනයන් ද සඳහන් නොකරමින් අලෙවි කිරීමට එක්කර තිබූ බවයි විමර්ශන සිදුකළ නිලධාරීන් සඳහන් කළේ.\nමෙලෙස පාරිභෝගික කටයුතු පිළිබඳ අධිකාරිය භාරයට ගත් ආලේපන සහ දියර තොගයේ වටිනාකම රුපියල් 135,000ක් පමණ වනවා.\nඅදාල අලෙවිසැලේ හිමිකරුවන්ට එරෙහිව බලපිටිය මහේස්ත්‍රාත් අධිකරණයේ නඩු පැවරීමට නියමිත බවයි ගාල්ල පාරිභෝගික අධිකාරියේ නිලධාරී පැවසුවේ.",
       "URL": "https://www.hirunews.lk/248734/විකිණීමට-තහනම්-රූපලාවන්‍ය-නිෂ්පාදන-තොගයක්-අම්බලන්ගොඩදී-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=2495"
}