{
       "Source": "hirunews",
       "Timestamp": "Thursday, 16 May 2019 - 12:57",
       "Headline": "තොරණ් නිර්මාණකරුවන් අර්බුදයක",
       "News Content": "බුදුරජාණන් වහන්සේගේ තෙමඟුල සිහි කෙරෙන පින්බර වෙසක් පොහෝ දිනය උදා වීමට ඉතිරිව ඇත්තේ තවත් දින දෙකක කාලයක්. පාස්කු ඉරිදා සිදු වූ බෝම්බ පිපිරීම නිසා මෙවර වෙසක් මංගල්‍ය මෙරට බෞද්ධයින්ට වෙනස් පසුබිමක සැමරීමට සිදුව තිබෙනවා.\nවෙනදා මෙන් නොව ආමිස පූජාවට මුල් තැන දෙමින් ඉදි කෙරෙන වෙසක් කූඩු, තොරණ මෙන්ම වෙසක් කලාප ද මෙවර දක්නට ලැබෙන්නේ නැහැ.\nඑමෙන්ම ලියාපදිංචි කර ඇති දන්සැල් සංඛ්‍යාවද ඉතා අවම බවයි මහජන සෞඛ්‍ය පරීක්ෂකවරුන්ගේ සංගමය ප්‍රකාශ කළේ.\nකෙසේ වෙතත් මෙවර වෙසක් මංගල්‍යයේදී සැබෑ බෞද්ධ වටිනාකම් ඉස්මතු කළ හැකි බවයි ධර්මපාල පරපුර සංවිධානයේ නිර්මාතෘ හා කැලණිය විශ්වවිද්‍යාලයේ සංස්කෘත හා පෙරදිග ශාස්ත්‍ර අධ්‍යයන අංශයේ ජේ්‍යෂ්ඨ මහාචාර්ය පූජ්‍ය ඉදුරාගාරේ ධම්මරතන හිමියන් ප්‍රකාශ කළේ.\nදන්සල් වෙනුවට ආහාර වේලක් නොලැබෙන පුද්ගලයින්ට දානයක් ලබාදීමෙන් වෙසක් උත්සවය සැමරිය හැකි බවයි ජාතික අධ්‍යාපන ආයතනයේ කතිකාචාර්ය පූජ්‍ය නොළුවාකන්දේ ඥානරතන හිමියන් සඳහන් කළේ.\nවිහාරස්ථාන වෙත යාමට නොහැකි නම් නිවසේ සිට සිල් සමාදන් වන ලෙසයි කොළඹ 07, නාරද බෞද්ධ ධර්මායතනාධිපති පූජ්‍ය තලල්ලේ චන්දකිත්ති හිමියන් ඉල්ලා සිටියේ\nමේ අතර පවතින තත්ත්වය හේතුවෙන් නිර්මාණය කළ තොරණ ප්‍රදර්ශනය කිරීමට නොහැකිවීම හේතුවෙන් තමන් ගැටළු රැසකට මුහුණදී ඇති බව තොරණ නිර්මාණකරුවන්ගේ සංගමය පවසනවා.\nඑම සංගමය අම්බලන්ගොඩ - වතුගෙදර ප්‍රදේශයේදී පසුගියදා කැඳවා තිබූ මාධ්‍ය හමුවකට එක්වෙමින් එහි කැඳවුම්කරු කපිල තොටවත්තගේ ඉල්ලා සිටියේ තම ගැටළුවලට විසඳුම් ලබාදීමට රජය මැදිහත් විය යුතු බවටයි.",
       "URL": "https://www.hirunews.lk/216480/තොරණ්-නිර්මාණකරුවන්-අර්බුදයක",
       "Category": "Local News",
       "Parent URL": "https://www.hirunews.lk/local-news.php?pageID=3349"
}