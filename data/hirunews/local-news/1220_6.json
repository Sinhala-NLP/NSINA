{
       "Source": "hirunews",
       "Timestamp": "Wednesday, 20 April 2022 - 16:00",
       "Headline": "නව රාජ්‍ය ඇමතිවරු 4ක් දිවුරුම් දෙයි (වීඩියෝ)",
       "News Content": "තවත් රාජ්‍ය අමාත්‍යවරු සිව් දෙනෙකු ජනාධිපතිවරයා ඉදිරියේ දිවුරුම් දුන් බව ජනාධිපති මාධ්‍ය අංශය අද නිවේදනයක් නිකුත් කළා.\nකෙසේ වෙතත් ජනාධිපති මාධ්‍ය අංශය මෙම නිල නිවේදනය නිකුත් කරන විටත් ඊයේ දිනයේ ජනාධිපතිවරයා ඉදිරියේ රාජ්‍ය අමාත්‍ය ධුරයන්හි දිවුරුම් දුන් රාජ්‍ය අමාත්‍යවරුන් දෙදෙනකු සිය අමාත්‍යංශවල වැඩ භාරගෙන තිබීමත් විශේෂ සිදුවීමක්.\nමෙලස කොළඹ ලෝක වෙළඳ මධ්‍යස්ථානයේ විසිහත් වැනි මහලේ පිහිටුවා ඇති රෙදිපිළි නිෂ්පාදන සහ දේශීය නිශ්පාදන ප්‍රවර්ධන රාජ්‍ය අමාත්‍යාංශයේ දී වැඩ භාරගනු ලැබුවේ ශ්‍රී ලංකා මුස්ලිම් කොංග්‍රසයේ සිට නැවත ආණ්ඩුවට එක්වූ අම්පාර දිස්ත්‍රික්කයෙන් පාර්ලිමේන්තුව නියෝජනය කරන එස්.එම් මුෂාරෆ් මන්ත්‍රීවරයායි.\nඔහු ඊයේ දිනයේදී ජනාධිපතිවරයා ඉදිරියේ මෙම රාජ්‍ය අමාත්‍ය ධූරයේ දිවුරුම් දී තිබුනා.\nමීට අමතරව ඊයේ දිනයේදී ජනාධිපතිවරයා ඉදිරියේ ග්‍රාමීය මාර්ග සංවර්ධන අමාත්‍ය ධූරයේ දිවුරුම් දුන් මඩකළපු දිස්ත්‍රික් පාර්ලිමේන්තු මන්ත්‍රී සිවනේෂතුරෙයි චන්ද්‍රකාන්තන් හෙවත් පිල්ලෙයාන් ද අද දිනයේ එම අමාත්‍යාංශයේ වැඩ භාර ගත් බවයි වාර්තා වන්නේ.\nමීට අමතරව ඊයේ දිනයේ දී ජනාධිපතිවරයා ඉදිරියේ එස් වියාලේන්ද්‍රන් මන්ත්‍රීවරයා ද නියෝජ්‍ය අමාත්‍ය ධූරයක දිවුරුම් දී තිබෙනවා.\nඔහු දිවුරුම් දී ඇත්තේ ක්‍රීඩා හා තරුණ කටයුතු රාජ්‍ය අමාත්‍යවරයා ලෙසයි.\nමේ අනුව මේ වන විට රාජ්‍ය අමාත්‍යවරුන් ගේ ලයිස්තුව 28ක් දක්වා ඉහළ ගොස් තිබෙනවා.\n01-    සුරේන් රාඝවන්              -    උසස් අධ්‍යාපන රාජ්‍ය අමාත්‍ය\n02-    සදාසිවම් වියාලේන්ද්‍රන්         -    තරුණ හා ක්‍රීඩා රාජ්‍ය අමාත්‍ය\n03-    සිවනේසතුරෙයි චන්ද්‍රකාන්තන්     -    ග්‍රාමීය මාර්ග සංවර්ධන රාජ්‍ය අමාත්‍ය\n04-    මොහොමඩ් මුෂාරෆ්             -    පේෂ කර්මාන්ත හා දේශීය ඇගළුම් නිෂ්පාදන ප්‍රවර්ධන රාජ්‍ය අමාත්‍ය\nඅධ්‍යාපන සේවා සහ ප්‍රතිසංස්කරණ රාජ්‍ය අමාත්‍ය ධූරයට පත් කෙරුණු සුරේන් රාඝවන්ගේ රාජ්‍ය අමාත්‍ය ධූරය උසස් අධ්‍යාපන රාජ්‍ය අමාත්‍ය ලෙස සංශෝධනය කර ඇති බවයි ජනාධිපති මාධ්‍ය අංශය කියාසිටියේ.",
       "URL": "https://www.hirunews.lk/302379/නව-රාජ්‍ය-ඇමතිවරු-4ක්-දිවුරුම්-දෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1220"
}