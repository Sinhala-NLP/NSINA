{
       "Source": "hirunews",
       "Timestamp": "Saturday, 23 May 2020 - 18:49",
       "Headline": "අයහපත් කාලගුණය නිසා ඉන්දුනීසියාවට ගොස් යළි පැමිණෙමින් සිටින මෙරට ධීවර යාත්‍රාවලට සමුදුර නෞකාවෙන් ඉන්ධන",
       "News Content": "අම්ෆන් සුළි කුණාටුවේ බලපෑමෙන් ඇතිවූ අයහපත් කාලගුණික තත්වය මත ඉන්දුනීසියා මුහුදු ප්‍රදේශයට ගසාගෙන ගොස් තිබූ මෙරට ධීවර යාත්‍රා වෙත අවශ්‍ය ඉන්ධන ලබාදීමට නාවික හමුදාවේ සමුදුර නෞකාව කටයුතු කර තිබෙනවා.\nඅදාළ ධීවර යාත්‍රා 30කට වැඩි ප්‍රමාණය මේවන විට සමුදුර නෞකාවේ සහයෙන් ගොඩබිම වෙත ළඟාවෙමින් පවතින බවයි නාවික හමුදාව සඳහන් කළේ.\nපැමිණෙමින් සිටින බහුදින ධීවර යාත්‍රා කිහිපයක ඉන්ධන අවසන් වීම හේතුවෙන් ගොඩබිම සිට මුහුදු සැතපුම් 450ක පමණ දුරකදීයි අවශ්‍ය ඉන්ධන ලබාදී ඇත්තේ.\nසදෙව්මි 04, සානු පුතා 01, මදුසංක 01, සයුරි 06, රන්පුතා 09 සහ සප්නා 08 යන යාත්‍රා සඳහා සමුදුර නෞකාව විසින් අද මෙලෙස ඉන්ධන ලබාදී තිබෙනවා.\nමෙම බහුදින යාත්‍රා වෙත අවශ්‍ය සියළු පහසුකම් ලබාදෙමින් ගොඩබිම වෙත යාත්‍රා කරමින් සිටින අතර යාත්‍රා සහ ධීවරයින් නිරුපද්‍රිතව ගොඩබිම වෙත රැගෙන ඒමට කටයුතු කරමින් සිටින බව ද නාවික හමුදාව ප්‍රකාශ කළා.\nමෙම යාත්‍රාවල ධීවරයන් 180 දෙනෙකු පමණ සිටින බව සඳහන්.",
       "URL": "https://www.hirunews.lk/241348/අයහපත්-කාලගුණය-නිසා-ඉන්දුනීසියාවට-ගොස්-යළි-පැමිණෙමින්-සිටින-මෙරට-ධීවර-යාත්‍රාවලට-සමුදුර-නෞකාවෙන්-ඉන්ධන",
       "Category": "Local News",
       "Parent URL": "https://www.hirunews.lk/local-news.php?pageID=2713"
}