{
       "Source": "hirunews",
       "Timestamp": "Monday, 14 February 2022 - 15:45",
       "Headline": "අධිවේගී මඟේ ගිය අති සුඛෝපභෝගී ජීප් රථ දෙකේ ඇත්ත කතාව",
       "News Content": "දක්ෂිණ අධිවේගී මාර්ගයේ ප්‍රවාහනය කෙරෙන අතිසුඛෝපභෝගී කැඩිලැක් එස්කෙලාඩ් ජීප් රථ දෙකක් සම්බන්ධයෙන් වන වීඩියෝවක් මේ දිනවල සමාජ මාධ්‍ය ඔස්සේ දැඩි ලෙස සංසරණය වනවා.\nඑම වාහන දෙක ප්‍රවාහනය කෙරෙන ආකාරය වීඩියෝගත කරනුයේ ඊට පසු පසින් ගමන් ගන්නා තවත් වහනයක සිටිනා පුද්ගලයෙක්.\nඑමෙන්ම ඔහු එම රූගත කිරීම සිදු කරන අවස්ථාවේ මෙම රථවාහන මෙරටට ගෙන ආ ආකාරය සහ මේ වන විට රථ වාහන ආනයනයට තහනමක් පනවා ඇති මොහොතක මෙලෙස රථ වාහන ලංකාවට පැමිණෙන්නේ කෙසේ ද යන්න සම්බන්ධයෙන් ද ප්‍රශ්න කිරීමක් සිදු කරනවා.\nඅප මේ කාරණය සම්බන්ධයෙන් යම් සොයා බැලීමක් සිදු කළා.\nහිරු ප්‍රවෘත්ති සිදු කළ එම සොයා බැලීමේ දී අපට දැන ගන්නට ලැබුණේ, අදාළ අති සුඛෝපභෝගී ජීප් රථ දෙක ම ඇමරිකාවේ සිට මෙරටට ආනයනය කර ඒවා බව යි.\nඑමෙන්ම එම රථවල මෙහි දී යම් යම් නිෂ්පාදන වෙනස්කම් සිදු කර ඒවා නැවත ඔස්ට්‍රෙලියාව වෙත ප්‍රතිඅපනයනය කරනු ලබනවා.\nමෙලෙස වමෙන් ධාවනය කරනු ලබන ඇමෙරිකානු අති සුඛෝපභෝගී රථ වාහන වන ක්‍රයිස්ලර්, කැඩිලැක්, ජී.එම්.සී ආදී සුපිරි පැලැන්තියේ වාහන එරට සිට ශ්‍රී ලංකාවට ආනයනය කර මෙහි දී ඔස්ට්‍රෙලියානු මාර්ග රථ වාහන නීති රීතිවලට අනුකූල වන සේ දකුණෙන් ධාවනය කළ හැකි වන පරිදි නවීකරණය කොට නැවත එම මෝටර් රථ ඔස්ට්‍රෙලියාව වෙත ප්‍රතිඅපනයනය කරනු ලබන ව්‍යාපාරයක් ක්‍රියාත්මක වනවා.\nමෙම එකලස් කිරීම සිදු කෙරෙන්නේ, කඩුවෙල ප්‍රදේශයේ ඔවුන් විසින් පවත්වාගෙන යනු ලබන අතිනවීන කර්මාන්ත ශාලාවක් තුළ යි.\nඅදාල සුඛෝපභෝගී ජීප් රථ දෙක ද එලෙස නවීකරණය කිරීමෙන් අනතුරු ව ප්‍රතිඅපනයනය සඳහා නැවත රැගෙන යන අතරවාරයේදී යි මෙලෙස ඒ පසුපසින් ගමන් ගත් තවත් වාහනයක සිටි පුද්ගලයකු විසින් අදාළ වීඩියෝගත කිරීම සිදු කර ඇත්තේ.",
       "URL": "https://www.hirunews.lk/297001/අධිවේගී-මඟේ-ගිය-අති-සුඛෝපභෝගී-ජීප්-රථ-දෙකේ-ඇත්ත-කතාව",
       "Category": "Local News",
       "Parent URL": "https://www.hirunews.lk/local-news.php?pageID=1356"
}