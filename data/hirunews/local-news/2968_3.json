{
       "Source": "hirunews",
       "Timestamp": "Sunday, 05 January 2020 - 18:58",
       "Headline": "හපුතලේ ගුවන් අනතුරින්, මියගිය ගුවන් නියමුවන් දෙදෙනා උත්තමාචාර මැද අවසන් ගමන් යයි",
       "News Content": "හපුතලේ - තම්බපීල්ල මාවත - අයිස්පීල්ල ප්‍රදේශයේදී සිදුවූ ගුවන් යානා අනතුරෙන් ජීවිතක්ෂයට පත්වූ ගුවන් හමුදා සාමාජිකයන්ගේ සිරුරු ඔවුන්ගේ ඥාතීන්ට භාරදීමෙන් අනතුරුව සාමාජිකයින් දෙදෙනෙකුගේ අවසන් කටයුතු ගුවන් හමුදා උත්තමාචාර මැද අද සිදුකෙරුණා.\nඅනතුරට ලක්වූ යානයේ ප්‍රධාන ගුවන් නියමුවා ලෙස කටයුතු කළ බලගන නායක බුද්ධි වීබැද්දගේ අවසන් කටයුතු අද පස්වරුවේ සිදුකෙරුණේ තලංගම පොදු සුසාන භූමියේදියි. හෝකන්දර ප්‍රදේශයේ පදිංචි එක් දරු පියෙකු වන ඔහුගේ දේහය ඊයේ රාත්‍රියේ නිවසට ගෙන එනු ලැබූ අතර, අද පස්වරුවේ ගුවන් හමුදාපති එයාර් වයිස් මාර්ෂල් සුමංගල ඩයස් ද ඔහුගේ දේහයට අවසන් ගෞරව දක්වනු ලැබුවා.\nමේ අතර, අනතුරෙන් මිය ගිය යානයේ සහයක ගුවන් නියමුවා ලෙස කටයුතු කළ බල පන්ති නායක ලංකාපුර කුලතුංගගේ දේහය පිළිබද අවසන් කටයුතු සිදුකෙරුණේ ගම්පොළ - වැලිගල්ල - වේගිරිය පොදු සුසාන භූමියේදීයි. ඔහුගේ දේහය ඊයේ රාත්‍රියේ වැලිගල්ල ප්‍රදේශයේ පිහිටි ඔහුගේ නිවස වෙත රැගෙන එනු ලැබුවේ ගුවන් හමුදාවේ සාමාජිකයින් විසින්.\nඑමෙන්ම, අනතුරෙන් මිය ගිය නායක ගුවන් භට එන්.එල්.ඞී. හෙට්ටිආරච්චිගේ දේහය ගුවන් හමුදාවේ නිලධාරීන් විසින් අද අලූයම මාතර - තෙලිජ්ජවිල පිහිටි ඔහුගේ නිවස වෙත රැගෙන ආවා. ඊට අමතරව මිය ගිය ගුවන් සැරයන් ආර්.ඩබ්ලිව්. කුමාරගේ දේහය ගුවන් හමුදාව තිස්සමහාරාම - රබර්වත්ත ප්‍රදේශයේ පිහිටි ඔහුගේ නිවස වෙත රැගෙන ආවේ ඊයේ රාත්‍රියේයි.\nහපුතලේ - තම්බපීල්ල මාවත - අයිස්පීල්ල ප්‍රදේශයට ගුවන් හමුදාවට අයත් වයි - 12 වර්ගයේ ගුවන් යානයක් කඩා වැටුණේ පෙරේදා උදෑසනයි.\nමෙම ගුවන් අනතුර සම්බන්ධයෙන් සොයා බැලීමට පත් කළ කමිටු වාර්තාව කඩිනමින් ගුවන් හමුදාපතිවරයා වෙත භාරදීමට නියමිත බවයි ගුවන් හමුදා ප්‍රකාශක ගෲප් කපිතාන් ගිහාන් සෙනෙවිරත්න සඳහන් කළේ.",
       "URL": "https://www.hirunews.lk/231636/හපුතලේ-ගුවන්-අනතුරින්-මියගිය-ගුවන්-නියමුවන්-දෙදෙනා-උත්තමාචාර-මැද-අවසන්-ගමන්-යයි",
       "Category": "Local News",
       "Parent URL": "https://www.hirunews.lk/local-news.php?pageID=2968"
}