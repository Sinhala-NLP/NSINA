{
       "Source": "hirunews",
       "Timestamp": "Sunday, 14 August 2022 - 11:20",
       "Headline": "ප්‍රසිද්ධ සමාගමක වෙළෙඳ නාමය යොදා ව්‍යාජ ලෙස බීඩි නිපද වූ අයෙකු අත්අඩංගුවට",
       "News Content": "මීගමුව ප්‍රසිද්ධ බීඩි නිෂ්පාදන සමාගමක වෙළෙඳ නාමය හා ලාංඡනය භාවිත කරමින් ව්‍යාජ ලෙස බීඩි නිෂ්පාදනය කළ පුද්ගලයෙකු අත් අඩංගුවට ගෙන තිබෙනවා.\nමෙම සැකකරුව බණ්ඩාරගම පොලිසිය විසින් අත් අඩංගුවට ගනු ලැබූ අතර, ඔහු ඒ වනවිට නිෂ්පාදනය කර තිබූ බීඩි තොගයේ වටිනාකම රුපියල් ලක්ෂ 05කට ආසන්න බවයි වාර්තා වන්නේ.\nසැකකරු සමග බීඩි නිෂ්පාදනයට භාවිත කරන ලද භාණ්ඩ හා අමුද්‍රව්‍ය ද පොලිස් භාරයට ගැනුණා.\nමෙම සැකකරු විසින් බීඩි තොගය නිෂ්පාදනය කර ඇත්තේ හල්තොට පිහිටි දෙමහල් නිවසකදී වන අතර, මෙම වංචනික ව්‍යාපාරය සම්බන්ධයෙන් පොලිසියට ලැබුණු තොරතුරකට අනුව වැටලීම සිදු කර තිබෙනවා.\nඅත්අඩංගුවට ගත් සැකකරු වසර 22ක් එම ආයතනයේ සේවය කර රුපියල් ලක්ෂ 20ක මුදල් වංචාවකට හසුව සේවයෙන් නෙරපා දැමූ පුද්ගලයෙක් බවත් පොලිස් විමර්ශනවල දී අනාවරණය වී තිබෙනවා.\n54 හැවිරිදි සැකකරු අධිකරණය වෙත ඉදිරිපත් කිරීමට නියමිතයි.",
       "URL": "https://www.hirunews.lk/312717/ප්‍රසිද්ධ-සමාගමක-වෙළෙඳ-නාමය-යොදා-ව්‍යාජ-ලෙස-බීඩි-නිපද-වූ-අයෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=942"
}