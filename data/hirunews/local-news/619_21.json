{
       "Source": "hirunews",
       "Timestamp": "Friday, 06 January 2023 - 7:49",
       "Headline": "කුඩු සල්ලි නො දුන්නැ යි මීගමුවේ දරුවෙකු පැහැර ගැනෙයි (වීඩියෝ)",
       "News Content": "මිල දී ගත් මත් කුඩුවලට මුදල් ලබා නො දීම නිසා දරුවෙකු පැහැරගෙන යාමේ සිද්ධියක් මීගමුව ප්‍රදේශයෙන් වාර්තා වෙනවා.\nමීගමුවේ ව්‍යාපාරිකයෙකුගේ පුත්‍රයෙකු මත්කුඩු ජාවාරමේ නිරත ව සිටි ඇති අතර, ඔහු ග්‍රෑන්ඩ්පාස් ප්‍රදේශයේ කාන්තාවකගෙන් මත් කුඩු ලබාගෙන තිබෙනවා.\nඒ සඳහා ලැබිය යුතු මුදල් ප්‍රමාද වීම නිසා අදාළ කාන්තාව අදාළ ව්‍යාපාරිකයාගේ මුණුබුරෙකු වූ දස හැවිරිදි පිරිමි දරුවෙකු මෙලෙස පැහැරගෙන ගොස් ඇති බවයි වාර්තා වන්නේ.\nපසු ව මෙම දරුවා ග්‍රෑන්ඩ්පාස් රන්දිය උයන ප්‍රදේශයේ නිවාස සංකීර්ණයක රඳවා තිබෙනවා.\nඅනතුරුව සැකකාර කාන්තාව, ව්‍යාපාරිකයා අමතා පුත්‍රයා ලබා ගත් මත්කුඩුවලට මුදල් ඉල්ලා ඇති බවයි පරීක්ෂණවලදී හෙළි වී ඇත්තේ.\nඒ අනුව ලද බුද්ධි තොරතුරක් මත පොලිස් විශේෂ කාර්ය බලකාය නිවාස සංකීර්ණය වටලා දරුවා ඊයේ සිය බාරයට ගෙන තිබෙනවා.\nදරුවා පැහැර ගත් බව කියන මත් කුඩු ජාවාරමේ නිරත කාන්තාවද ග්‍රෑන්ඩ්පාස් පොලීසිය විසින් අත්අඩංගුවට ගෙන ඇති බව සඳහන්.",
       "URL": "https://www.hirunews.lk/324404/කුඩු-සල්ලි-නො-දුන්නැ-යි-මීගමුවේ-දරුවෙකු-පැහැර-ගැනෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=619"
}