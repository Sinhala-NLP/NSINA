{
       "Source": "hirunews",
       "Timestamp": "Saturday, 16 April 2022 - 13:29",
       "Headline": "අර්බුදයේ කරවටක් ගිලුණු පාකිස්ථානය",
       "News Content": "සති ගණනාවක් තිස්සේ ඇදුණු දේශපාලන නාටක සහ ව්‍යවස්ථා අර්බුද අවසාන කරමින් ඉම්රාන් ඛාන්ට අග්‍රාමාත්‍ය ධුරය අහිමි කරමින් එරට ජාතික සභාව විශ්වාසභංග යෝජනාවක් සම්මත කර ගත්තා.\nපාකිස්ථානයේ 22 වැනි අග්‍රාමාත්‍යවරයා වන ඉම්රාන් ඛාන්ට ද සෙසු සියලු අගමැතිවරුන්ට මෙන්ම සම්පූර්ණ ධුර කාලය බලයේ රැඳී සිටීමට හැකි වූයේ නැහැ.\nඛාන්ට ගෙදර යන්නට හේතු වූ ප්‍රබල කාරණා 2ක් වුණා.\nඉන් එකක් නම් පාර්ලිමේන්තුව තුළ ඔහුගේ ටෙහිරීක් ඊ ඉන්සාෆ් පක්ෂය සමග සන්ධානගතව සිටි පක්ෂවල සහාය විශ්වාසභංගය පරාජය කිරීමට අවශ්‍ය බහුතරය සපුරා ගැනීමේදී නොලැබීමයි.\nපාර්ලිිමේන්තුවෙන් පිටත ඉම්රාන් ඛාන් මුහුණ දුන් අභියෝගය වූයේ ඉතා බලසම්පන්න පාකිස්ථානයේ හමුදාවේ සහාය හිමි නොවීමයි.\nවිපක්ෂය මීට පෙර චෝදනා කළේ 2018 මහමැතිවරණයේ දී පාකිස්තාන හමුදාව ඉම්රාන් ඛාන් නායකත්වය දරන PTI පක්ෂයට එළිපිටම සහාය දුන් බවටයි.\nකෙසේ වෙතත් ජ්‍යේෂ්ඨ නිලධාරීන් පත් කිරීමේ දී සහ ප්‍රතිපත්තිමය තීරණ ගැනීමේදී ඛාන් අග්‍රාමාත්‍යවරයා හා පාකිස්ථාන හමුදාව අතර බරපතළ මත ගැටුම් ඇති වූ බව රහසක් නොවෙයි.\nඅන්තර් සේවා බුද්ධි (ISI) ප්‍රධානියා පත් කිරීමේදී යුද හමුදාපතිවරයා සහ අග්‍රාමාත්‍යවරයා අතර ඇති වූ මතභේදාත්මක තත්ත්වයේ ප්‍රතිපල දරුණු විය හැකි බවට විශ්ලේෂකයින් අනතුරු ඇඟවූයේ පසුගිය වසරේ අගභාගයේදීයි.\nඋද්ගතව වූ තත්ත්වය පිළිබඳ පාකිස්තාන දිනපතා පුවත්පතක් වන Dawn හි පළවූ දේශපාලන විචාරක සහිඩ් හුසේන්ගේ ලිපියක දැක්වුණේ, ISI ප්‍රධානියා පත් කිරීම සම්බන්ධයෙන් අගමැති සහ ආරක්ෂක ප්‍රධානීන් අතර වාර්තා වූ ගැටුම දෙපාර්ශ්වය අතර සබඳතා බිඳවැටීම පුලුල් වීම සංකේතවත් කරන බවයි.\nඅග්‍රාමාත්‍යවරයා තම අධිකාරිය තහවුරු කර ගැනීම සඳහා වැරදි ප්‍රශ්නය තෝරාගෙන ඇති බව එම ලිපියේ දැක්වුණා.\nඉන් මාස 6කට පසු ඉම්රාන් ඛාන් අග්‍රාමාත්‍යවරයාට එරෙහිව විශ්වාසභංගයක් සම්මත කර ගැනීම හුදු අහම්බයක් නොවන බව පැහැදිලියි.\nහමුදාව සමග පැවති මතවාදී අර්බුදය මැද උග්‍ර වූ ආර්ථික අර්බුදය ඉම්රාන් ඛාන් අග්‍රාමාත්‍යවරයාට දෙකොන ඇවිලුණු විලක්කුවක් බවට පාකිස්ථානය පත් කරනු ලැබුවා.\nඉතිහාසයේ ඉහළම උද්ධමනය හමුවේ වඩ වඩාත් පීඩාවට පත් වූ පාකිස්ථානුවන් ඉම්රාන් ඛාන් අග්‍රාමාත්‍යවරයාට ගෙදර යන ලෙස බල කළා.\nජනතා පීඩනය හමුවේ ලෝක වෙළෙඳ පොළේ මිල ඉහළ යෑම පසෙකලා රට තුල ඉන්ධන මිල අඩු කිරීමට ඉම්රාන් ඛාන් අගමැතිවරයා ගත් තීරණය රටේ ආර්ථිකයට එල්ල කළේ බරපතළ පීඩනයක්.\nඅයවැය හිඟය තවත් පුළුල් කිරීමට මෙන්ම ගෙවුම් ශේෂ හිඟය වර්ධනය කිරීමට හේතු වූ එම අමනෝඥ තීරණයට අගමැති ධුරයෙන් වන්දි ගෙවීමට ඉම්රාන් ඛාන්ට සිදු වුණා.\nපාකිස්ථාන රුපියල ඉතිහාසයේ නොවූ විරූ තරම් බරපතළ ලෙස කඩා වැටුණු අතර එරට මහ බැංකුව තත්ත්වය පාලනය කිරීම සඳහා පොලී අනුපාත තියුණු ලෙස ඉහළ නංවනු ලැබුවා.\nමේ සියල්ලෙන් සිදු වූයේ පාකිස්ථාන වැසියන් ජීවන බරෙන් මිරිකීමයි.\nඔක්ස්ෆර්ඩ් විශ්ව විද්‍යාලයේ කීර්තිමත් අර්ථ ශාස්ත්‍රඥයෙක් වන ශාරුක් වානි පැවසුවේ අර්බුදයෙන් කොටසක් කලින් පැවති ආණ්ඩුවෙන් හිමි වෙද්දී කොවිඩ් නිසා තවත් පීඩනයක් ආර්ථිකයට එල්ල වූ බවයි.\nනමුත් ආණ්ඩුව අවශ්‍ය අවස්ථාවේ නිසි තීරණ ගැනීමට අපොහොසත් වීම රට ආර්ථික අර්බුදයේ ගිල් වීමට හේතු වූ බව ශාරුක් වානි පෙන්වා දුන්නා.\nමේ අතර ලොව වැඩිම ණය බරක් සහිත රටවල් 10 අතරට පාකිස්තානය ඇතුලත් කිරීමට ලෝක බැංකුව පියවර ගත්තා.\nපාකිස්තාන මහබැංකු වාර්තාවලට අනුව රජයේ ණය පකිස්තාන රුපියල් ට්‍රිලියන 39.9 දක්වා වැඩි වී ඇති අතර ඉන් රුපියල් ට්‍රිලියන 14.9 ඉම්රාන් ඛාන්ගේ තෙවසරක පාලන සමයේ ලබා ගත් ණයයි.\nඒ අනුව විශ්වාසභංගයක් මගින් ඉම්රාන් ඛාන් ගෙදර යැවීමෙන් පාකිස්ථානයට අර්බුදය සමනය කරගැනීමට කිසිදු අවස්ථාවක් නැති බව පැහැදිලියි.\nනව අග්‍රාමාත්‍ය ෂෙබාස් ශරීෆ්ට මුහුණ දීමට ඇති අභියෝගය සුළුපටු නැහැ.\nමෙම ආර්ථික අර්බුදය මධ්‍යයේ, පකිස්ථානය සහ ඇමෙරිකාව අතර සබඳතා ද්විපාර්ශ්වික සබඳතා අවම මට්ටමට පිරිහී තිබෙනවා.\nපාකිස්තානයේ සමීපතම මිතුරා වන චීනය සමඟ සබඳතා පවා දිනෙන් දින කළමනාකරණය කිරීමට අපහසු සහ සංකීර්ණ වෙමින් තිබෙන්නේ චීන-පකිස්ථාන ආර්ථික කොරිඩෝවේ (CPEC) ව්‍යාපෘතිවල සේවය කරන චීන ජාතිකයින් ඉලක්ක කර එල්ල වන ප්‍රහාර වැලැක්වීමට ඛාන් රජය අපොහොසත්වීම හේතුවෙන්.\nපකිස්තාන නායකයන් විසින් CPEC එරටට සෞභාග්‍යය රැගෙන එනු ඇතැයි පැවසුවද එම ව්‍යාපෘතියේ අනාගතය අවිනිශ්චිත වී තිබෙන්නේ පකිස්ථානයේ සිටින චීන නිලධාරීන්ට ප්‍රමාණවත් ආරක්ෂාවක් නොමැතිකම සහ විවිධ ව්‍යාපෘති සඳහා පකිස්ථානයට තම අරමුදල් කොටස ආයෝජනය කිරීමට ඇති නොහැකියාව ඇතුළු විවිධ හේතූන් මත චීනය ව්‍යාපෘතිය නතර කිරීමට තීරණය කර ඇති බැවිනි.\nආර්ථික අර්බුදය ගිලුණු මෙන්ම රාජ්‍ය තාන්ත්‍රික වශයෙන්ද පඹ ගාලක පැටලී සිටන පාකිස්ථානයේ අනාගතය ඉම්රාන් ඛාන්ගේ අනාගතයට වඩා අවිනිශ්චිත බව විචාරක මතයයි.\nඉම්රාන් ඛාන් ඇමෙරිකාව අතහැර චීනයට සහ රුසියාවට ළං වුවත් අගමැති ධුරය පවා අහිමි වීමේ අවධානම හමුවේ වුවත් චීනය ඉම්රාන් ඛාන් රැක ගැනීමට කිසිවක් නොකිරීමත් කැපී පෙනෙනවා.\nආර්ථික අර්බුදයෙන් ගොඩ ඒමට සැලකිය යුතු දායකත්වයක් චීනයෙන් ඛාන් ආණ්ඩුවට ලැබුණේ නැහැ.\nඉම්රාන් ඛාන්ගේ පාලන කාලය තුල ඉහළ ගිය අන්තවාදී මුස්ලිම් සංවිධානවල ශක්තිය කලමණාකරණය කර ගැනීම අනාගත පාකිස්ථානය මුහුණ දෙන බරපතළම අභියෝගය වනු ඇති.\nතලේබාන පාලනයක් අසල්වැසි ඇෆ්ගනිස්ථානයේ ස්ථාපිත වී ඇති පසුබිමක රට තුළ ගොඩ නැගෙන අතුරු හමුදා ශක්තිය රාජ්‍යයේ ස්වෛරීත්වයට සහ භෞමික අඛණ්ඩතාවයට අවතක්සේරු කළ නොහැකි අභියෝගයක් බව අමුතුවෙන් සඳහන් කළ යුතු නොවේ.\nඉතිහාසය පුරාම පාකිස්ථානය අස්ථාවර රාජ්‍යයකි. ඉම්රාන් ඛාන් ද ඇතුලුව කිසිදු අගමැතිවරයෙකුට සිය ධුර කාලය සම්පූර්ණ කිරීමට නොහැකි වීම තුළ ගම්‍ය වන සත්‍යය එයයි.\nඉම්රාන් ඛාන් භාර ගත් පාකිස්ථානය සෞභාග්‍යමත් එකක් නිසාත් එය නැති කළ නිසා ඔහුට විරුද්ධව විශ්වාසභංගයක් ගෙනැවිත් අගමැතිවරයා නෙරපුවා නොවේ.\nඑය අර්බුදය ත්‍රීව වීමේ ප්‍රතිඵලයක් පමණයි. එමෙන්ම ඊළඟ අග්‍රාමාත්‍යවරයා ලෙස ෂෙබාස් ෂරීෆ්ට ද භාර කර ඇත්තේ හතර කොන ඇවිලෙන පාකිස්ථානයකි.\nඉම්රාන් ඛාන්ට සහය දක්වන පිරිස් රට පුරා උදේඝෝෂණවල නියැලී සිටිනවා.\nවිදේශ සංචිත ප්‍රමාණවත් නැති කඩා වැටුණු ආර්ථිකය උද්ඝෝෂණයට එක් වූවන්ට මෙන්ම මුස්ලිම් ලීගයේ ආධාරකරුවන්ට ද එක සේ බලපාන පොදු තත්ත්වයක්.\nරාජ්‍ය තාන්ත්‍රික හොඳ හිත පළුදු කරගත් පාකිස්ථානයට ත්‍රස්තවාදයට ආධාර අනුබල දීමේ බරපතළ අපකීර්තිමත් චෝදනාව දැඩිව එල්ල වෙමින් තිබෙනවා.\nරාජ්‍ය තන්ත්‍රයම අන්ත දූෂිත එකක් බව ට්‍රාන්ස්ෆේරන්සි ඉන්ටර්නැෂනල් නවතම වාර්තාව පෙන්වා දෙනවා.\nඑවන් පාකිස්ථානයක අනාගතය කුමකින් කුමක් වනු ඇත්දැයි දේශපාලන විශ්ලේෂකයින්ට ද පුරෝකථනය කළ නොහැකි තරම් අවිනිශ්චිත එකකි.",
       "URL": "https://www.hirunews.lk/302065/අර්බුදයේ-කරවටක්-ගිලුණු-පාකිස්ථානය",
       "Category": "Local News",
       "Parent URL": "https://www.hirunews.lk/local-news.php?pageID=1227"
}