{
       "Source": "hirunews",
       "Timestamp": "Tuesday, 16 May 2023 - 19:25",
       "Headline": "ආයෝජන හා වෙළඳ අවස්ථා තවදුරටත් පුළුල් කිරීමට ඇති හැකියාව අවධානයට",
       "News Content": "ශ්‍රී ලංකාව වෙනුවෙන් නවදිල්ලියේ සිට සමගාමීව රාජ්‍යතාන්ත්‍රික කටයුතු වල නිරත දූත මණ්ඩල සමග වෙළඳ හා ආයෝජන සබඳතා තර කර තිබෙනවා.\nආයෝජන හා වෙළඳ අවස්ථා තවදුරටත් පුළුල් කිරීමට ඇති හැකියාව අවධානයට ගනිමින් රටවල් ගණනාවක වෙළද කොමසාරිස්වරුන් සහ වාණිජ රාජ්‍ය තාන්ත්‍රිකයින් සමග අන්තර් ක්‍රියාකාරී සැසියක් අද (16) දින පස්වරුවේ පැවැත්වුණා.\nඉන්දියාවේ ශ්‍රී ලංකා මහ කොමසාරිස් මිලින්ද මොරගොඩ මෙම සැසිය මෙහෙයවන ලද අතර ඔස්ටි්‍රයාව, ඛෙල්ජියම, ඩෙන්මාර්කය, චිලී, ෆින්ලන්තය, හංගේරියාව, මෙක්සිකෝව, නෝර්වේ, පෝලන්තය, ස්පාඤ්ඤය සහ ස්වීඩනය යන රටවල රාජ්‍ය තාන්ත්‍රික නියෝජිතයයින් කණ්ඩායමක් මෙම අවස්ථාවට සහභාගී වුණා.\nජාත්‍යන්තර මූල්‍ය අරමුදල සමග ඇති විස්තීරණ අරමුදල් පහසුකම සම්බන්ධ අවබෝධතාව සහ මෙන්ම ඉන්දීයාව හා ශ්‍රී ලංකාව රුපියල් වලින් ගනුදෙනු හා වෙළඳාම කරගෙන යන්නට ඇති සැලසුම, මිලින්ද මොරගොඩ මෙහි දී පැහැදිලි කර තිබෙනවා.\nරටවල් දෙක අතර ඇති කළ හැකි ආර්ථීක ඒකාබද්ධතාවය පිළිබඳ අලූත් තත්ත්වය ද සහභාගිවූ රාජ්‍ය තාන්ත්‍රික නිලධාරීන්ට පෙන්වා දී ඇති බවයි වාර්තා වන්නේ.\nමෙම සාකච්ඡාවේ දී ඉන්දියාවේ මැදිහත්වීම සමග තවත් රටක් එකතු කරගෙන ත්‍රෛපාර්ශ්වික සහයෝගීතාව ඇතුළුව ශ්‍රී ලංකාවේ ආර්ථීකය නැවත ප්‍රකෘති තත්තවයට ගෙන ඒමට ඇති ක්‍රියාමාර්ග සාකච්ඡා කර තිබෙනවා.\nමෙහි දී ආයෝජන ප්‍රවර්ධනය කිරීම කෙරෙහි විශේෂ අවධානයක් යොමු කරමින් ශ්‍රී ලංකාවේ වත්මන් ආර්ථීක පසුබිම සහ රටේ මූල්‍ය දැක්ම වැඩිදියුණු කිරීමට ගෙන ඇති පියවර පිළිබඳව ද අවබෝධයක් ලබා දුන්නේය.\nආර්ථික වර්ධනය සහ සංවර්ධනය ප්‍රවර්ධනය කිරීම සඳහා ශක්තිමත් හවුල්කාරිත්වයන් සහ සහයෝගීතාවන් ගොඩනැගීමේ වැදගත්කම මහ කොමසාරිස් මොරගොඩ  මෙහි දී අවධාරණය කර තිබෙනවා.",
       "URL": "https://www.hirunews.lk/335387/ආයෝජන-හා-වෙළඳ-අවස්ථා-තවදුරටත්-පුළුල්-කිරීමට-ඇති-හැකියාව-අවධානයට",
       "Category": "Local News",
       "Parent URL": "https://www.hirunews.lk/local-news.php?pageID=338"
}