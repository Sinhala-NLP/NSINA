{
       "Source": "hirunews",
       "Timestamp": "Tuesday, 07 February 2023 - 10:21",
       "Headline": "චීන ණය උගුලට පාකිස්තානයත් හසු වුණා ද?",
       "News Content": "පාකිස්තානය ද මේ වන විට දරුණු ආර්ථික අර්බුදයක පසු වන බව වාර්තා වනවා.\nණය පැහැර හැරීමේ අවදානමක් සහ ආහාර සහ බෙහෙත් වැනි මූලික අවශ්‍යතා හිඟයක් සමඟ පාකිස්තානය මෙම දරුණු ආර්ථික තත්ත්වයකට මුහුණ දී ඇති බව යි විදෙස් මාධ්‍ය වාර්තා කරන්නේ.\nමේ හේතුවෙන් රටේ දේශපාලන සහ හමුදා නායකයන්ගේ දශක ගණනාවක දූෂණය, අක්‍රියතාව සහ දුර්වල පාලනය සම්බන්ධයෙන් විවේචනයට ලක් ව ඇති බව සඳහන්.\nමෙම තත්ත්වයන් නිරාකරණය කිරීම සඳහා දේශපාලනඥයන් මහජනතාවට මුල් තැන දී ඔවුන්ගේ අවශ්‍යතාවලට ප්‍රමුඛත්වය දිය යුතු බව විචාරකයන් පවසනවා.\nපාකිස්තානයේ විදේශ විනිමය සංචිත ද භයානක ලෙස පහත වැටී ඇති අතර, රාජ්‍ය ණය ද ඩොලර් බිලියන 270ක් බව සඳහන්.\nෆිනෑන්ෂල් ටයිම්ස් පුවත්පතට අනුව, චීනය පකිස්තානයට විශාලතම ද්විපාර්ශ්වික ණය දෙන්නා වන අතර, රටේ ණය ඩොලර් බිලියන 30ක් පමණ චීනය මඟින් දුන් ඒවා බව වාර්තා වනවා.\nකෙසේ වෙතත් මේ හරහා පාකිස්තානය තුළ ණය උගුලක් නිර්මාණය කිරීම යන්න ප්‍රතික්ෂේප කරන බව චීනය සඳහන් කරනවා.\nමෙම ආර්ථික අර්බුදයෙන් පාකිස්තානය ගොඩ ගැනීමට නම්, ජාත්‍යන්තර මූල්‍ය අරමුදල, චීනය සහ ණයහිමි ජාතීන්ගේ පැරිස් සමාජය ණය ප්‍රතිව්‍යුහගත කිරීමේ සාකච්ඡා සඳහා එක්විය යුතු බව යි සඳහන් වන්නේ.",
       "URL": "https://www.hirunews.lk/326866/චීන-ණය-උගුලට-පාකිස්තානයත්-හසු-වුණා-ද",
       "Category": "Local News",
       "Parent URL": "https://www.hirunews.lk/local-news.php?pageID=552"
}