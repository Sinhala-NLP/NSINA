{
       "Source": "hirunews",
       "Timestamp": "Wednesday, 30 March 2022 - 15:12",
       "Headline": "කරාපිටියේ සැත්කම් යළි ඇරඹේ - ජාතික රෝහලට තවමත් බාධා (වීඩියෝ)",
       "News Content": "කරාපිටිය රෝහලේ හිඟව තිබූ ඖෂධ තොග මේ වන විට ලැබී ඇති බව එම රෝහලේ අධ්‍යක්ෂ වෛද ෂෙල්ටන් පෙරේරා ප්‍රකාශ කළා.\nඔහු හිරු ප්‍රවෘත්තී අංශයට කියා සිටියේ ඒ අනුව මේ වන විට රෝහලේ සියලු ශල්‍යකර්ම සහ ප්‍රතිකාර කටයුතු සාමාන්‍ය පරිදි සිදු කෙරෙන බවයි.\nනිර්වින්දනය කිරීමේදී යළි සිහිය ලබා ගැනීම සඳහා භාවිතා කෙරෙන නියෝස්ටිග්මින් නැමැති ඖෂධය ප්‍රමාණවත් පරිදි නොමැති වීම හේතුවෙන් අත්‍යවශ්‍ය නොවන ශල්‍යකර්ම අත්හිටුවන ලෙස රෝහල් අධ්‍යක්ෂකවරයා විසින් ඊයේ ලිපියක් යොමු කර තිබුණා.\nඑම ඖෂධයේ හිඟය හේතුවෙන් පේරාදෙණිය ශික්ෂණ රෝහලේද අත්‍යවශ්‍ය නොවන ශල්‍යකර්ම පැය කිහිපයකට අත්හිටුවීමට ඊයේ පියවර ගෙන තිබූ අතර එහි අධ්‍යක්ෂ අර්ජුන තිලකරත්න සඳහන් කළේ ඖෂධ තොග ප්‍රමාණවත් පරිදි ලැබීම හේතුවෙන් මේ වන විට එහි ශල්‍යකර්ම සහ ප්‍රතිකාර කටයුතුද සාමාන්‍ය පරිදි අඛණ්ඩව සිදු කෙරෙන බවයි.\nකෙසේ වෙතත් ඖෂධ හිඟය හේතුවෙන් කොළඹ ජාතික රෝහලේ සියලු රසායනාගාර කටයුතු මේ වන විට සීමා කර ඇති බව රෝහල් ආරංචි මාර්ග පවසනවා. ඊට අදාළ ලිපියක් රෝහල් පාලන අධිකාරිය විසින් අංශ ප්‍රධානීන් වෙත යොමු කර ඇති බවටයි වාර්තා වන්නේ.\nඑමෙන්ම ආඝාත රෝගීන්ට හදිසි ප්‍රතිකාර ලෙස ලබා දෙන එන්නත් වල හිඟයක් පවතින බව ජාතික ආඝාත සංගමය පවසනවා.\nඑම සංගමය සඳහන් කළේ අපස්මාර රෝගය සඳහා ලබා දෙන ඖෂධ වලද හිඟයක් පවතින බවයි.",
       "URL": "https://www.hirunews.lk/300780/කරාපිටියේ-සැත්කම්-යළි-ඇරඹේ-ජාතික-රෝහලට-තවමත්-බාධා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1261"
}