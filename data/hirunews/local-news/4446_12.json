{
       "Source": "hirunews",
       "Timestamp": "Thursday, 29 June 2017 - 15:09",
       "Headline": "අරුක්කාඩුවට කසල දැමීමේ ක්‍රියාවලියට පුත්තලමෙන් බාධා",
       "News Content": "පුත්තලම අරුක්කාඩුව ප්‍රදේශයට කසළ බැහැර කිරීමේ ක්‍රියාවලිය වඩාත් වගකීමෙන් යුතුව සිදු කිරීමට සැලසුම් කර ඇති බවක් පෙනෙන්නට නොමැති බව වාරිමාර්ග හා ජල සම්පත් කළමනාකරණ අමාත්‍ය පාලිත රංගේ බණ්ඩාර මහතා පවසනවා.\nඔහු පෙන්වා දෙන්නේ පුත්තලමේ බූරුවන් සිටින්නේයැයි සිතමින් වැඩකටයුතු සිදු කිරීමෙන් වැලකීමට දැන් කාලය උදා වී ඇති බවයි.\nඅරුක්කාඩුව ප්‍රදේශයට කසළ බැහැර කිරීම සඳහා පරිසර හිතකාමී වැඩපිළිවෙලක් අනුගමනය කරන බවට කළ ප්‍රකාශ මේ වන විට වෙනස් වී ඇති බවද ඔහු පෙන්වා දෙයි.\nඅරුක්කාඩුව ප්‍රදේශයට කසළ බැහැර කිරීම පිළිබඳ වැඩිදුර විමසා බැලීමට ඊයේ (28) පුත්තලම දිස්ත්‍රික් ලේකම් කාර්යාලයේදී විශේෂ සාකච්ඡාවක් කැදවා තිබුනා.\nමෙම සාකච්ඡාවට සහභාගී වී සිටි පුත්තලම දිස්ත්‍රික්කයේ ජනතා නියෝජිතයින් බොහෝ දෙනෙකු සඳහන් කළේ  අරුක්කාඩුවට කසළ බැහැර කිරීම තවත් බරපතල ගැටළුවක් නිර්මාණය කිරීමක් බවයි.\nනොරොච්චෝලේ බලාගාරය හේතුවෙන් දහනය වන ගල්අගුරු අළු බැහැර කිරීමද බරපතල ගැටළුවක් වී ඇතැයිද පුත්තලම සිමෙන්ති කර්මාන්තයෙන් පිටවන දුවිලි හා විෂ දුම් ජනජීවිතවලට බරපතල තර්ජන එල්ල කර ඇති බවද අමාත්‍යවරයා පෙන්වා දුන්නේය.\nඑමෙන්ම යපස් උණු කිරීම වැනි කර්මාන්ත හේතුවෙන් ප්‍රදේශයට බරපතල අවදානම් සහගත තත්ත්වයන් ඇති වී තිබෙන බවත් අමාත්‍යවරයා දීර්ඝව පැහැදිලි කළේය.",
       "URL": "https://www.hirunews.lk/164695/අරුක්කාඩුවට-කසල-දැමීමේ-ක්‍රියාවලියට-පුත්තලමෙන්-බාධා",
       "Category": "Local News",
       "Parent URL": "https://www.hirunews.lk/local-news.php?pageID=4446"
}