{
       "Source": "hirunews",
       "Timestamp": "Tuesday, 27 June 2017 - 12:54",
       "Headline": "තැපැල් වර්ජනය අඛණ්ඩව",
       "News Content": "ඉල්ලීම් කිහිපයක් මුල් කර ගනිමින් තැපැල් සේවකයින් ඊයේ මධ්‍යම රාත්‍රියේ සිට ආරම්භ කළ වැඩ වර්ජනය අඛණ්ඩව තවදුරටත් ක්‍රියාත්මක කරන බව තැපැල් වෘත්තීය සමිති පෙරමුණ පවසනවා.\nඑහි කැදවුම්කරු චින්තක බණ්ඩාර හිරු ප්‍රවෘත්ති අංශයට කියා සිටියේ තමන්ට නිශ්චිත විසදුමක් ලබාදෙන තුරු මෙම වැඩ වර්ජනය අඛණ්ඩව ක්‍රියාත්මක කරන බවයි.\nඓතිහාසික වටිනාකමකින් යුත් තැපැල් කාර්යාල හෝටල් ව්‍යාපෘති සඳහා ලබාදීම ඇතුළු ඉල්ලීම් කිහිපයක් මුල් කර ගනිමිනුයි ඔවුන් මෙම වර්ජනය ආරම්භ කර ඇත්තේ.\nවර්ජනය හේතුවෙන් මේ වන විට මධ්‍යම තැපැල් හුවමාරුවේ ලිපි ලක්ෂයකට ආසන්න ප්‍රමාණයක් ගොඩ ගැසී ඇති බවයි එහි ප්‍රකාශකයෙකු හිරු ප්‍රවෘත්ති අංශය කළ විමසීමකදී කියා සිටියේ.\nඊට අමතරව දිවයින පුරා තැපැල් කාර්යාල සේවකයින් අද දිනයේ වැඩ වර්ජනයේ නිරතවීම හේතුවෙන් එම කාර්යාලවල වැඩ කටයුතු සම්පූර්ණයෙන්ම ඇණ හිට තිබූ බවයි අප වාර්තාකරුවන් සදහන් කළේ.\nමේ අතර, දිවයින පුරා සෞඛ්‍ය ගිලන් රථ රියදුරන් ද මේ වන විට වර්ජනයක නිරත වනවා.\nවර්ජනය සම්බන්ධයෙන් සමස්ත ලංකා පළාත් සෞඛ්‍ය සේවා රියදුරු සංගමය සහ සෞඛ්‍ය අමාත්‍යාංශ ලේකම් අතර සාකච්ඡාවක් මේ වන විට සෞඛ්‍ය අමාත්‍යාංශයේදී පැවැත්වෙන බවයි වාර්තා වන්නේ.\nඑම සංගමයේ ප්‍රධාන ලේකම් අමරබන්දු වඩුගේ කියා සිටියේ පළාත් සභාවල සෞඛ්‍ය ගිලන් රථ සේවය ස්ථාපිත කිරීමට බලධාරීන් ලබාදුන් පොරොන්දු කඩ කිරීම නිසා මෙම වර්ජනය ආරම්භ කළ බවයි.\nඑමෙන්ම ලංකා විදුලිබල මණ්ඩලයේ සියලුම සේවකයින් හෙට දිනයේදී රාජකාරී නිවාඩු වාර්තා කරන බව ලංකා විදුලිබල මණ්ඩල ඒකාබද්ධ වෘත්තීය සමිති සන්ධානය ප්‍රකාශ කළා.\nවිදුලිබල මණ්ඩල සේවකයින්ට මතුව ඇති ගැටළු කිහිපයක් මුල් කර ගනිමිනුයි ඔවුන් මෙම ක්‍රියාමාර්ගයේ නිරතවීමට තීරණය කර ඇත්තේ.",
       "URL": "https://www.hirunews.lk/164514/තැපැල්-වර්ජනය-අඛණ්ඩව",
       "Category": "Local News",
       "Parent URL": "https://www.hirunews.lk/local-news.php?pageID=4450"
}