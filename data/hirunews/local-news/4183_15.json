{
       "Source": "hirunews",
       "Timestamp": "Thursday, 07 December 2017 - 11:08",
       "Headline": "20 හැවිරිදි බිරිඳගෙන් හෙළිවූ සැමියාගේ ජාවාරම",
       "News Content": "විවිධ රෝගාබාධ ඇති පුද්ගලයන් හට ප්‍රතිකාර ලබාගැනීමට බව පවසමින් මගී ප්‍රවාහන බස් රථ තුල ව්‍යාජ ලෙස මුදල් එකතු කරන අතර තුර මගීන්ගේ මුදල් පසුම්බි සොරාගන්නා පුද්ගලයෙකුගේ බිරිඳ අම්බලන්තොට සහ කුට්ටිගල පොලිසිය එක්ව අත්අඩංගුවට ගෙන තිබෙනවා.\nඊයේ (06) දහවල් මාතර සිට ඇඹිලිපිටිය දක්වා ධාවනය වෙමින් තිබූ පුද්ගලික බස් රථයක ගමන්ගත් කාන්තාවකගේ මුදල් පසුම්බිය නැති වී බවට දැනගත් පසු  ඒ සම්බන්ධයෙන් බස් රථයේ මුදල් එකතුකළ පුද්ගලයින් දෙදෙනකු පිළිබඳව සැකසිතී කුට්ටිගල පොලිසියට ඒ සම්බන්ධයෙන් පැමිණිලි කර ඇති බවයි වාර්තා වන්නේ.\nපසුව කුට්ටිගල පොලිස් නිලධාරින් සහ මුදල් පසුම්බිය හිමිකාරිනියගේ ඥාතින් එක්ව අදාළ ජාවාරම්කරුගේ විහාරගම, කුට්ටිගල  ප්‍රදේශයේ පිහිටි නිවස  ගොස් ඇති අතර එහිදී සැකකරු  නිවසින් පලාගොස් ඇති අතර සොරාගත් මුදල් පසුබිය සැඟවීමට සුදානම් වූ ඔහුගේ බිරිඳ පොලිස් අත්අඩංගුවට ගෙන තිබෙනවා.\nමෙලෙස අත්අඩංගුවට ගෙන ඇත්තේ වයස අවුරුදු 20ක කාන්තාවක් බවයි අප වාර්තාකරු සඳහන් කළේ.\nකෑගල්ල ,යටියන්තොට ප්‍රද්ශයේ පිළිකාවකින් පිඩාවිදින තම පියාට ප්‍රතිකාර කිරීමට මෙන්ම ආබාධිත දරුවෙකුට ප්‍රතිකාර ලබාගැනීමට බව පවසමින් පොලිස්  අත්අඩංගුවට කාන්තාවගේ සැමියා සහ ඔහුගේ සොහොයුරෙකු කාලයක් තිස්සේ මෙම ජාවරාම සිදුකරගෙන ගොස් ඇති බවයි සැකකාර කාන්තාව හෙළිකර ඇත්තේ.\nමේ අතර අදාළ කාන්තාවගෙන් ප්‍රශ්න කිරීමේ දී නිවස තුල මෙට්ටයක් යට සඟවා තිබු විවිද ප්‍රදේශයන්ට අයත් රෝගී දරුවන්ගේ සහ පුද්ගලයින්ගේ ඡායාරූප සහ වෛද්‍ය වාර්තා ඇතුලත් ලිපි ලේකන සොයා ගැනීමට හැකිව තිබෙනවා.\nඑම ලිපි අතර පොලිස් ස්ථානාධිපතිවරයෙකු සහ විශේෂඥ වෛද්‍යවරයෙකු නිකුත් කරන ලද ලිපි කීපයක් ද තිබී ඇති බවයි වාර්තා වන්නේ.\nඅදාළ පුද්ගලයින් කලක සිට බස් රථ තුල මෙම ජාවාරම සිදුකරන බවට පොලිසිය සොයා ගෙන ඇති අතර සෙසු සැකකරුවන්ද අත්අඩංගුවට ගැනීමට කුට්ටිගල සහ අම්බලන්තොට පොලිසිය පරීක්ෂණ ආරම්භ කර තිබෙනවා.",
       "URL": "https://www.hirunews.lk/177803/20-හැවිරිදි-බිරිඳගෙන්-හෙළිවූ-සැමියාගේ-ජාවාරම",
       "Category": "Local News",
       "Parent URL": "https://www.hirunews.lk/local-news.php?pageID=4183"
}