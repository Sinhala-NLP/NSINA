{
       "Source": "hirunews",
       "Timestamp": "Sunday, 30 May 2021 - 13:11",
       "Headline": "X-Press Pearl කපිතාන් ප්‍රකාශයක් දෙයි (වීඩියෝ)",
       "News Content": "කොළඹ වරායට නුදුරින් ගිනිගැනීමට ලක්වන එම්.වී. X-Press Pearl නෞකාවේ රුසියානු ජාතික කපිතාන්වරයාගෙන් වෙළඳ නාවික ලේකම් කාර්යාලයේ නිලධාරීන් පිරිසක් ප්‍රකාශයක් සටහන් කරගෙන තිබෙනවා.\nඔහු මේ වනවිට රඳවා සිටින වැල්ලවත්ත ප්‍රදේශයේ හෝටලය වෙත ගොස් ඊයේ මෙම ප්‍රකාශය සටහන් කරගත් බවයි එම කාර්යාලයේ අධ්‍යක්ෂ ජනරාල් අජිත් සෙනෙවිරත්න සඳහන් කළේ.\nවෙළඳ නාවික ලේකම් කාර්යාලය සිදුකරන මූලික පරීක්ෂණයට අදාළව මෙම ප්‍රකාශය සටහන් කරගෙන තිබෙනවා.\nමේ අතර පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ සඳහන් කළේ සමුද්‍රිය පරිසර ආරක්ෂණ අධිකාරිය සිදුකළ නෞකාවේ කපිතාන්වරයා ඇතුලු කාර්ය මණ්ඩල සාමාජිකයින් 25 දෙනාගෙන් හෙට දිනයේදී ප්‍රකාශ ලබාගන්නා බවයි.\nමේ අතර නෞකාවේ ගිනිගැනීම සහ එහි වත්මන් තත්වය සම්බන්ධයෙන් නාවික හමුදාපතිවරයා, සමුද්‍රිය පරිසර ආරක්ෂණ අධිකාරියේ නියෝජිතයන් සමඟ අද පෙරවරුවේ නීතිපති සංජය රාජරත්නම් හමුවී සාකච්ඡාවක් පවත්වා තිබෙනවා.\nමේ අතර නෞකාවේ ප්ලාස්ටික් ඇතුලු අපද්‍රව්‍ය අද මාතර - වැලිගම වෙරළ තීරයටද ගොඩගසා තිබූ බවයි පොලිසිය සඳහන් කළේ.\nඑසේම අම්බලන්ගොඩ  - අකුරල වෙරළ තීරයටද නෞකාවෙන් මුහුදට එක්වූ ප්ලාස්ටික් ඇතුලු අපද්‍රව්‍ය රැසක් ගොඩගසා තිබුණා.\nමුහුදු වෙරළ ආශ්‍රිතව වැලිවල පැහැයේ යම් වෙනසක්ද දක්නට ලැබුණු බවයි ප්‍රදේශවාසියෙකු සඳහන් කළේ.\nඑසේම අපද්‍රව්‍ය හේතුවෙන් ධීවර ජනතාවගේ දැල් ආම්පන්නවලට හානි සිදුවීම සම්බන්ධයෙන් ඊයේ හිරු ප්‍රවෘත්ති අංශය කළ අනාවරණයත් සමඟ ධීවර රාජ්‍ය අමාත්‍ය කංචන විජේසේකර ඒ පිළිබඳව අදහස් දක්වා සිටියා.\nඒ, අද හිරු ටී වී ඔස්සේ විකාශය වූ පත්තරේ විස්තරේ වැඩසටහනට එක්වෙමින්.",
       "URL": "https://www.hirunews.lk/272859/x-press-pearl-කපිතාන්-ප්‍රකාශයක්-දෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1919"
}