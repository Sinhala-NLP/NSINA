{
       "Source": "hirunews",
       "Timestamp": "Friday, 31 December 2021 - 14:01",
       "Headline": "ගෑස් පිපිරීමකින් හුණුපිටියේ නිවසක් ගිනිබත් (වීඩියෝ)",
       "News Content": "ගෑස් කාන්දුවක් හේතුවෙන් හට ගත් ගින්නකින් වත්තල - හුනුපිටිය - ශාන්ති මාවතේ නිවසක් සමිපුර්ණයෙන් විනාශ වී තිබෙනවා.\nඅද (31) පස්වරුවේ මෙම ගින්න හට ගත් අතර, ඒ වනවිට නිවැසියන් ද එහි රැදී සිටියා.\nකෙසේ නමුත් ඔවුන්ට ගින්නෙන් කිසිදු හානියක් සිදු වි නැහැ.\nගින්න පාලනය කිරිම සඳහා ගිනි නිවිමේ රථ දෙකක් ද යොදවනු ලැබුවා.\nමේ අතර, ගෘහස්ථ ගෑස් සිලින්ඩර සම්බන්ධයෙන් අධිකරණය ලබාදුන් තීරණයට අනුව කටයුතු කිරීමට පියවර ගෙන ඇති බව පාරිභෝගික අධිකාරිය සහ ගෑස් සමාගම් අද අභියාචනාධිකරණයට දැනුම් දෙනු ලැබුවා.\nඒ, ගෑස් කාන්දුවීම් හේතුවෙන් ඇති වූ පිපිරීම් සම්බන්ධයෙන් විමර්ශනයක් සිදුකරන ලෙස ඉල්ලා සිවිල් සංවිධාන ක්‍රියාකාරිකයකු වන නාගානන්ද කොඩිතුවක්කු ගොනුකර ඇති පෙත්සම මෝසමක් මගින් අද කැඳවූ අවස්ථාවේදීයි.\nමෝසම මගින් ඔහු ප්‍රකාශ කර තිබුණේ වෙළඳපොලට නිකුත් කර ඇති අනතුරුදායක ගෑස් සිලින්ඩර ආපසු කැඳවන ලෙස අභියාචනාධිකරණය ලබාදුන් නියෝගය ක්‍රියාත්මක කිරීම පාරිභෝගික අධිකාරිය සහ ගෑස් සමාගම් විසින් පැහැර හැර ඇති බවයි.\nමේ අතර, අදත් දිවයිනේ ප්‍රදේශ රැසක ජනතාව ගැස් මිලදි ගැනිම සඳහා දිගු පෝලිම් වල රැදි සිටින බවයි හිරු වාර්තාකරුවන් සඳහන් කළේ.\nමහනුවර දී මාධ්‍යවේදින් නැඟු ප්‍රශ්න වලට පිළිතුරු ලබා දෙමින් රාජ්‍ය අමාත්‍ය දිලුම් අමුණුගම කියා සිටියේ ගෑස් සමාගම් මිලදි ගැනිමට යම් පිරිසක් උත්සහ කිරිම හේතුවෙන් මෙම අර්බුදය මතු ඇති බවයි.",
       "URL": "https://www.hirunews.lk/292655/ගෑස්-පිපිරීමකින්-හුණුපිටියේ-නිවසක්-ගිනිබත්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1458"
}