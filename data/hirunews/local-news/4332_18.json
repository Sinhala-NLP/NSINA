{
       "Source": "hirunews",
       "Timestamp": "Friday, 08 September 2017 - 12:50",
       "Headline": "සාජා සිද්ධිය ගැන විදේශ අමාත්‍යාංශය වාර්තාවක් කැඳවයි",
       "News Content": "එක්සත් අරාබි එමීර් රාජ්‍යයේ සාජා නුවර පිහිටි හෝටල් නිවාස සංකීර්ණයකදී ශ්‍රී ලාංකික පවුලක් සියදිවි හානිකරගෙන ඇති බවට පළවන මාධ්‍ය වාර්තා සම්බන්ධයෙන් වාර්තාවක් කැඳවා ඇති බව විදේශ කටයුතු අමාත්‍යාංශය සඳහන් කළා.\nඩුබායි හි ශ්‍රී ලංකා කොන්සල් කාර්යාලයෙන් මෙම වාර්තාව කැඳවා ඇති බවයි එම අමාත්‍යාංශයේ උසස් නිලධාරියෙකු සඳහන් කළේ.\nඉකුත් 29 වනදා ශ්‍රී ලාංකික පවුලක සාමාජිකයින් තුන්දෙනෙකු මෙලෙස සියදිවි හානි කරගෙන ඇති බවටයි ගල්ෆ් පුවත් සේවය පසුගියදා වාර්තා කළේ.\n55 හැවිරිදි පිරිමි පුද්ගලයෙකු 54 හැවිරිදි ඔහුගේ බිරිඳ සහ ඔවුන්ගේ 19 හැවිරිදි පුතු මෙලෙස සියදිවි හානිකරගෙන ඇති බවට එමඟින් දක්වා තිබුණා.\n55 හැවිරිදි පිරිමි පුද්ගලයා මහල් සංකීර්ණයෙන් පැන සියදිවි හානිකරගෙන තිබූ අතර, ඔහුගේ බිරිඳ සහ පුතුනුවන්ගේ ශරීරයේ කැපුම් තුවාල දක්නට ලැබුණු බවයි අදාළ වාර්තාවේ දැක්වුණේ.\nඑමෙන්ම ඔවුන් සමග කැපුම් තුවාල සහිතව සිටි කාන්තාවන් දෙදෙනෙකු රෝහල් ගත කර ඇති අතර, ඔවුන් මිය ගිය පුද්ගලයිගේ ඥාතින් බවයි ගල්ෆ් පුවත් සේවය වාර්තා කළේ.\nකෙසේ වෙතත් අදාළ වාර්තාව  ලැබීමෙන් පසු මෙම සිද්ධියේ සත්‍ය අසත්‍යතාව පිළිබඳ මාධ්‍ය වෙත කරුණු හෙළි කරන බව විදේශ කටයුතු අමාත්‍යාංශයේ උසස් නිලධාරියා සඳහන් කළා.",
       "URL": "https://www.hirunews.lk/170427/සාජා-සිද්ධිය-ගැන-විදේශ-අමාත්‍යාංශය-වාර්තාවක්-කැඳවයි",
       "Category": "Local News",
       "Parent URL": "https://www.hirunews.lk/local-news.php?pageID=4332"
}