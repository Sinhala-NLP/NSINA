{
       "Source": "hirunews",
       "Timestamp": "Tuesday, 04 February 2020 - 13:23",
       "Headline": "නව සන්ධානය ගැන තීරණය අනිද්දා එජාප කෘත්‍යාධිකාරියේදී",
       "News Content": "එක්සත් ජාතික පක්ෂය ප්‍රමුඛ නව සන්ධානය සම්බන්ධයෙන් අවසන් තීරණය අනිද්දා පැවැත්වෙන පක්ෂ කෘත්‍යාධිකාරි මණ්ඩල රැස්වීමේදී ගැනීමට නියමිතයි.\nකෙසේ වෙතත් නව සන්ධානය සම්බන්ධයෙන් විපක්ෂ නායක සජිත් ප්‍රේමදාසගේ ප්‍රධානත්වයෙන් රහස් සාකච්ජාවක් අද පස්වරුවේ පැවත්විමට නියමිත බව දේශපාලන ආරංචි මාර්ග සඳහන් කළේ.\nමෙහිදි නව සන්ධානයේ සලකුණ සහ නම පිළිබදව අදහස්, යෝජනා සලකා බැලිමට නියමිත බවයි වාර්තා වන්නේ.\nඑක්සත් ජාතික පක්ෂය ප්‍රමුඛ නව සන්ධානයේ ලේකම්වරයා ලෙස පාර්ලිමේන්තු මන්ත්‍රී රංජිත් මද්දුමබණ්ඩාර ඊයේ නම් කෙරුණා.\nඑහෙත් මොහු ඇතුළු තවත් මන්ත්‍රීවරුන් 05 දෙනෙකු සහ එක්සත් ජාතික පක්ෂ හිටපු මහ ලේකම් තිස්ස අත්තනායක එම තනතුර සඳහා පත් නොකරන ලෙසටයි පක්ෂ නායක රනිල් වික්‍රමසිංහ විපක්ෂ නායක සජිත් ප්‍රේමදාස වෙත දැනුම් දී තිබුණේ.\nකෙසේ වෙතත් අනිද්දා පැවැත්වෙන පක්ෂ කෘත්‍යාධිකාරි මණ්ඩල රැස්වීමේදී මෙම සියළු කරුණු සම්බන්ධයෙන් අවසන් තීරණයකට එළඹීමට නියමිත බවයි පාර්ලිමේන්තු මන්ත්‍රී හේෂා විතානගේ ප්‍රකාශ කළේ.\nකෙසේ වෙතත් එක්සත් ජාතික පක්ෂ මහ ලේකම් පාර්ලිමේන්තු මන්ත්‍රී අකිල විරාජ් කාරියවසම් කියා සිටියේ නව සන්ධානයේ නම සහ සලකුණ සම්බන්ධයෙන් වු විධිමත් සාකච්ජා මෙතෙක් සිදුකර නොමැති බවයි.",
       "URL": "https://www.hirunews.lk/233686/නව-සන්ධානය-ගැන-තීරණය-අනිද්දා-එජාප-කෘත්‍යාධිකාරියේදී",
       "Category": "Local News",
       "Parent URL": "https://www.hirunews.lk/local-news.php?pageID=2919"
}