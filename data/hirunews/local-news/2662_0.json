{
       "Source": "hirunews",
       "Timestamp": "Saturday, 13 June 2020 - 19:06",
       "Headline": "වනජීවිය, උගුල් ගැන වතුකරය දැනුවත් කරයි",
       "News Content": "ශ්‍රීපාද රක්ෂිතය අවට තේ වතු ආශ්‍රිතව වෙසෙන කොටියන් සහ දිවියන් රැක ගැනීමේ වැඩසටහනක් වනජිවි දෙපාර්තමේන්තුව අද ආරම්භ කළා.\nඒ නල්ලතන්නිය - ලක්ෂපාන තේ කර්මාන්තශාලා පරිශ්‍රයේදීයි.\nඇතැම් වතු කම්කරුවන් තේ වතු ආශ්‍රිතව සතුන් දඩයම් කිරීම සඳහා දැනට අටවා ඇති උගුල් ගලවා ඉවත් කිරීමට වතු පාලනාධිකාරියේ සහය ලබා ගැනීම මේ යටතේ සිදුවනවා.\nතේ වතු ආශ්‍රිතව සැරිසරන වන සතුන් දඩයම් කිරීමට නීතිවිරෝධී ක්‍රම භාවිත නොකරන ලෙසට වතු පාලනාධිකාරිය හරහා කම්කරුවන් දැනුවත් කිරීම ද මෙහි අරමුණක්.\nතේ වතු ආශ්‍රිතව ඇතැම් පිරිස් සතුන් දඩයම් කිරීම සඳහා අටවනු ලබන උගුල් හේතුවෙන් පසුගිය කාලය තුළ ශ්‍රී ලංකාවට ආවේණික වූ, වඳවීමේ අවදානමට ලක්ව ඇති කළුකොටියන් සහ දිවියන් ඇතුළු සතුන් ගණනාවක් ජිවිතක්ෂයට පත්වුණා.\nඑහි ආසන්නතම සිදුවීම වන්නේ පසුගියදා පැන්තෙරා පාදුස් වර්ගයේ කළු කොටියෙකු උගුලකට හසුව මුදා ගැනීමෙන් පසු ජිවිතක්ෂයට පත්වීමයි.",
       "URL": "https://www.hirunews.lk/242982/වනජීවිය-උගුල්-ගැන-වතුකරය-දැනුවත්-කරයි",
       "Category": "Local News",
       "Parent URL": "https://www.hirunews.lk/local-news.php?pageID=2662"
}