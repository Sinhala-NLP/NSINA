{
       "Source": "hirunews",
       "Timestamp": "Sunday, 22 January 2017 - 6:39",
       "Headline": "නිදහස් පක්ෂ මහ ඇමතිවරු - හිටපු ජනපති හමුව අද",
       "News Content": "හිටපු ජනාධිපති මහින්ද රාජපක්ෂ සහ ශ්‍රී ලංකා නිදහස් පක්ෂයේ පළාත් මහඇමතිවරුන් අතර සාකච්ඡාව අද පැවැත්වෙනවා.\nදකුණු පළාත් ප්‍රධාන අමාත්‍ය ශාන් විජේලාල් ද සිල්වා කියා සිටියේ නිදහස් පක්ෂයේ එකමුතුව වෙනුවෙන් අදාළ සාකච්ඡාව පැවැත්වෙන බවයි.\nමෙම සාකච්ඡාවට බස්නාහිර පළාත් මහ ඇමති ඉසුර දේවප්‍රිය, සබරගමුව මහ ඇමති මහීපාල හේරත් මෙන්ම වයඹ පළාත් ප්‍රධාන අමාත්‍ය ධර්මසිරි දසනායක ද සහභාගි වන බව මේ වනවිට තහවුරු කර තිබෙනවා.\nහිටපු ජනාධිපති මහින්ද රාජපක්ෂ සමග පැවැත්වෙන සාකච්ඡාවට සහභාගි වන්නේද යන්න පිළිබදව හිරු ප්‍රවෘත්ති අංශය ඌව පළාත් ප්‍රධාන අමාත්‍ය චාමර සම්පත් දසනායකගෙන් විමසිමක් කළා.\nඑහිදී ඔහු සඳහන් කළේ තමන්ටද සිදුකර ඇති දැනුම්දීමකට අනුව අදාළ සාකච්ඡාවට සහභාගි වන බවයි.\nමේ අතර මධ්‍යම පලාත් ප්‍රධාන අමාත්‍ය සරත් ඒකනායක  කියා සිටියේ පක්ෂයේ ඉදිරි දේශපාලන කටයුතු සම්බන්ධයෙන් හිටපු ජනාධිපතිවරයා සමඟ අදහස් හුවමාරු කරගැනීමට මහ ඇමතිවරුන් බලාපොරොත්තුවන බවයි.\nඋතුර මැද පළාත් ප්‍රධාන අමාත්‍ය පේෂල ජයරත්නගෙන් ද අප මේ පිළිබඳ විමසීමක් කළා.\nඔහු කියා සිටියේ පෙර යොදා ගත් රාජකාරි කටයුත්තක් හේතුවෙන් ඊට තමන් සහභාගි නොවන බවයි.\nකෙසේ වෙතත්, මෙම සාකච්ඡාව පක්ෂයේ එකමුතුව වෙනුවෙන් වැදගත් වන බවට ඔහුද විශ්වාසය පළ කළා.",
       "URL": "https://www.hirunews.lk/152584/නිදහස්-පක්ෂ-මහ-ඇමතිවරු-හිටපු-ජනපති-හමුව-අද",
       "Category": "Local News",
       "Parent URL": "https://www.hirunews.lk/local-news.php?pageID=4699"
}