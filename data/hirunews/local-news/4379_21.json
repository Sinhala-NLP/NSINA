{
       "Source": "hirunews",
       "Timestamp": "Wednesday, 09 August 2017 - 13:38",
       "Headline": "ටයිල් සොරකමට නාවික සෙබලුන් දෙදෙනෙකු දැලේ",
       "News Content": "ජනාධිපති ලේකම් කාර්යාලයේ නිරීක්ෂණය යටතේ අලුත්වැඩියා කරමින් තිබෙන කොල්ලුපිටියේ පිහිටි මුම්තාස් මහල් ගොඩනැගිල්ලේ අසුරා තිබූ පිඟන් ගඩොල් තොගයක් සොරකම් කිරීමේ සිද්ධිය සම්බන්ධයෙන් නාවික හමුදා සෙබලුන් දෙදෙනෙකු ඇතුළු සිව් දෙනෙකු අත්අඩංගුවට ගෙන තිබෙනවා.\nඅත්අඩංගුවට ගත් නාවික හමුදා සෙබලුන් දෙදෙනා 29 සහ 36 යන වයස් වල පසුවන හොරොව්පතාන සහ හාලිඇල ප්‍රදේශයේ පදිංචිකරුවන් බවයි පොලිස් මාධ්‍ය ප්‍රකාශක කාර්යාලය සදහන් කළේ.\nපෙරේදා දිනයේදී මෙම සොරකම සිදුවූ අතර, අනෙක් සැකකරුවන් දෙදෙනා එම දිනයේදීම අත්අඩංගුවට ගනු ලැබුවා.\nඔවුන් මතුගම ප්‍රදේශයේ පදිංචි ඉදිකිරීම් කටයුතු සදහා භාණ්ඩ රැගෙන පැමිණි ලොරි රථයක රියදුරන් දෙදෙනෙක්.\nඔවුන් කොටුව මහේස්ත්‍රාත් වෙත ඉදිරිපත් කිරීමෙන් අනතුරුව හෙට දිනය දක්වා රක්ෂිත බන්ධනාගාර ගත කර තිබෙනවා.\nසිද්ධිය සම්බන්ධයෙන් ඊයේ අත්අඩංගුවට ගත් නාවික හමුදා සෙබලුන් දෙදෙනා ද අද අධිකරණයට ඉදිරිපත් කිරීමට නියමිතයි.\nජනාධිපති ලේකම් කාර්යාලය නිරීක්ෂණය යටතේ නාවික හමුදාව විසින් මෙම ගොඩනැගිල්ල අලුත්වැඩියා කරන අතර සොරකම් කරන ලද පිඟන් ගඩොල් තොගයේ වටිනාකම රුපියල් එක්ලක්ෂ 96,680 ක්.",
       "URL": "https://www.hirunews.lk/168001/ටයිල්-සොරකමට-නාවික-සෙබලුන්-දෙදෙනෙකු-දැලේ",
       "Category": "Local News",
       "Parent URL": "https://www.hirunews.lk/local-news.php?pageID=4379"
}