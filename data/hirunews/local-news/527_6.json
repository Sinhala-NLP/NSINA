{
       "Source": "hirunews",
       "Timestamp": "Sunday, 19 February 2023 - 7:26",
       "Headline": "ඡන්දය කල් ගියත්, ලබාගත් නාමයෝජනා වෙනසක් නැහැ",
       "News Content": "යම් හෙයකින් පළාත් පාලන ආයතන ඡන්ද විමසීම නියමිත දිනට පැවැත්වීමට නොහැකි වුවහොත් ලබාගත් නාමයෝජනා ඡන්ද විමසීම පැවැත්වෙන තෙක් වලංගු බව මැතිවරණ කොමිෂන් සභාව පවසනවා.\nඑහි උසස් නිලධාරියෙකු සඳහන් කළේ මීට පෙර පසුගිය 2020 වසරේදී කොරෝනා වසංගත සමයේ දී මහ මැතිවරණයට නාමයෝජනා ලබාගෙන තිබුණත්, ඡන්ද විමසීම කල් දැමීමට සිදුවීමෙන් අනතුරුව ලබාගත් නාමයෝජනාවලටම මහ මැතිවරණය පැවැත්වූ බවයි.\nමේ අතර, මුදල් නොමැතිවීම හේතුවෙන් පළාත් පාලන ඡන්ද විමසීම පොරොන්දු වූ පරිදි පැවැත්වීමට නොහැකි තත්වයක් මතු වී ඇති බව හෙට හෝ අනිද්දා මෝසමක් මගින් ශ්‍රේෂ්ඨාධිකරණයට දැනුම් දෙන බව මැතිවරණ කොමිෂන් සභාව ප්‍රකාශ කළා.\nපළාත් පාලන ආයතන ඡන්ද විමසීම නියමිත පරිදි පැවැත්වීමට පියවර ගන්නා බවට මැතිවරණ කොමිසම ශ්‍රේෂ්ඨාධිකරණයට පසුගිය 10 වනදා ප්‍රතිඥාවක් ලබා දී තිබුණා.\nඒ පළාත්පාලන ආයතන ඡන්ද විමසීම පැවැත්වීමට පියවර ගන්නා ලෙස මැතිවරණ කොමිසමට නියෝගයක් නිකුත් කරන ලෙස ඉල්ලා පාර්ලිමේන්තු මන්ත්‍රීවරුන් පිරිසක් ගොනුකර තිබූ පෙත්සම් දෙකක් එදින කැඳවූ අවස්ථාවේදීයි.\nකෙසේ වෙතත් එම ප්‍රතිඥාවට අනුව කටයුතු කිරීමට මේ වනවිටත් මුදල් ලැබී නොමැතිවීම හේතුවෙනුයි මෝසමක් මගින් ශ්‍රේෂ්ඨාධිකරණය ඒ පිළිබඳව දැනුම් දී ඇත්තේ.",
       "URL": "https://www.hirunews.lk/327746/ඡන්දය-කල්-ගියත්-ලබාගත්-නාමයෝජනා-වෙනසක්-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=527"
}