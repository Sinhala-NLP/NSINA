{
       "Source": "hirunews",
       "Timestamp": "Tuesday, 20 February 2018 - 6:37",
       "Headline": "මරණයක් නිසා කැස්බෑව උණුසුම් වෙයි",
       "News Content": "කහතුඩුව, හෙරලියාවල ප්‍රදේශයේදී පොලීසිය කළ වැටලීමක් අතරතුර තරුණයෙකු මිය යාමට විරෝධය පළ කරමින් ඔහුගේ ඥාතීන් ඊයේ (19) කැස්බෑව නගරයේදී උද්ඝෝෂණයක නිරත වුණා.\nඔවුන් බලධාරීන්ගෙන් ඉල්ලා සිටියේ මේ සම්බන්ධයෙන් සාධාරණ පරීක්ෂණයක් සිදු කරන ලෙසයි.\nකහතුඩුව පොලිසිය කහතුඩුව, හෙරලියාවල ප්‍රදේශයේ පසුගිය 16 වෙනිදා සිදුකළ වැටලීමක් අතරතුර මෙම තරුණයා පළා ගොස් තිබුණා.\nඅතුරුදන්වූ එම තරුණයා පොලිසියට බියෙන් උස් ඒදණ්ඩ ඇලට පැන ඇති බවට වූ තොරතුරු මත ඥාතීන් එදින රාත්‍රීයේ ඔහු සෙව්වත් කිසිදු තොරතුරක් ලැබුණේ නැහැ.\nපසුදින නාවික හමුදාවේ සහාය ඇතිව කළ සෝදිසි මෙහෙයුමේදී සිරුර හමුවූ අතර ඥාතීන් චෝදනා කළේ පොලීසිය තරුණායට පහරදී ඝාතනය කර ඇති බවටයි.\nපිළියන්දල, කැස්බෑව, නිවුන්ගම පිහිටි නිවසේදී 20 හැවිරිදි නලීන්ද කසුන් වෙනුවෙන් ආගමික වතාවත් පැවති අතර අනතුරුව දේහය අවසන් කටයුතු සඳහා රැගෙන ආවා.\nඑහෙත් ඊට පෙර ඥාතීන් දේහය රැගෙන කැස්බෑව නගරයට පැමිණ උද්ඝෝෂණය කළේ පොලීසියට එරෙහිවයි.\nඅනතුරුව ඔවුන් කහතුඩුව පොලීසිය අසළට යන බවට ලැබුණු තොරතුරු මත කැස්බෑව අධිකරණයෙන් ලබා ගත් තහනම් නියෝගයක් පොලීසිය ඥාතීන් වෙත භාර දුන්නා.\nඥතීන් බලධාරීන්ගෙන් ඉල්ලා සිටින්නේ මරණය සම්බන්ධයෙන් සාධාරණ පරීක්ෂණයක් සිදුකරන ලෙසයි.",
       "URL": "https://www.hirunews.lk/184035/මරණයක්-නිසා-කැස්බෑව-උණුසුම්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4072"
}