{
       "Source": "hirunews",
       "Timestamp": "Thursday, 22 September 2022 - 15:19",
       "Headline": "දූෂණය නැවැත්විය හැක්කේ ඡන්දයෙන් නො ව අරගළයෙන් පමණක් බවට සරත් ෆොන්සේකාගෙන් ප්‍රකාශයක් (වීඩියෝ)",
       "News Content": "පාර්ලිමේන්තුව රටට සේවයක් වනවාට වඩා පාර්ලිමේන්තුව රට කඩා වැටීමට සේවයක් කළ බව ෆීල්ඩ් මාෂල් සරත් ෆොන්සේකා පවසනවා.\nඒ, අද (22) පාර්ලිමේන්තු සැසිවාරයේ දී අදහස් දක්වමින්.\nඅප කොතරම් උත්තරීතර පාර්ලිමේන්තුව යැ යි පැවසුව ද එය රටේ මහජනතාව නො පිළිගන්නා බව යි ෆීල්ඩ් මාෂල්වරයා සඳහන් කරන්නේ.\nඉටිපන්දමේ සිට ගුවන් විදුලි යන්ත්‍රයක්, රූපවාහිනියක් දක්වා සෑ ම භාණ්ඩයක ම මිල අධික ලෙස ඉහළ ගොස් ඇති බවත් සරත් ෆොන්සේකා පවසනවා.\nවාහනයක ටයරයක් අලුතෙන් දමා ගැනීමට සාමාන්‍ය මිනිසෙකුට පඩි 4ක් පමණ වැය කළ යුතු බව යි ෆීල්ඩ් මාෂල්වරයා අවධාරණය කරන්නේ.\nසෑම ගැටලුවකට ම අයි.එම්.එෆ් අයි.එම්.එෆ් යනුවෙන් පමණක් පවසමින් සිටිනවා විනා ජනතා ප්‍රශ්න විසඳීමට ආණ්ඩුවට කිසිදු විසඳුමක් නැති බව ද ඔහු සඳහන් කරනවා.\nමෙවැනි අර්බුද හමුවේ මහජනතාවට නිවසට වී ඈනුම් අරිමින් සිටිය නො හැකි බවත් එවැනි අවස්ථාවල දී ජනතාව කැරලි ගැසීම අසාධාරණ නො වන බවත් ෆීල්ඩ් මාෂල් සරත් ෆොන්සේකා පවසනවා.\nඅයි.එම්.එෆ් හෝදලා තම්බලා පානය කළ පමණින් මේවා කළ නො හැකි බව යි සරත් ෆොන්සේකා සඳහන් කරන්නේ.\nකාබනික පොහොර ප්‍රතිපත්තිය නිසා රටේ ගොවියා හා සමස්ත කෘෂිකර්මාන්තය ම විනාශ වූ බව පවසන සරත් ෆොන්සේකා, ගෝඨාභය රාජපක්ෂට ගෙදර යාමට ද සිදු වුණේ කාබනික ප්‍රතිපත්තිය නිසා යනුවෙන් බව අවධාරණය කරනවා.\nඑසේ තිබිය දීත් ඇතැම් ජනතා නියෝජිතයන් ලජ්ජාවක් නැති ව තවමත් කාබනික පොහොර ගැන කතා කිරීම හාස්‍යයක් බව යි සරත් ෆොන්සේකා පවසන්නේ.\nමේ ආදී සමස්ත අර්බුදවලට හේතුව දූෂිත දේශපාලන සංස්කෘතිය හරහා පාර්ලිමේන්තුවට පැමිණි දූෂිත දේශපාලඥයන් බවත් එවැනි දූෂිත දේශපාලඥයන් සියයට පනහක් පමණ සිටින බවත් ෆීල්ඩ් මාෂල්වරයා සඳහන් කරනවා.\nමෙම දූෂිත දේශපාලඥයන්ගෙන් රට ගලවා ගැනීම සඳහා අරගළය නැවතත් පෙරට පැමිණිය යුතු බව ද සරත් ෆොන්සේකා පවසනවා.\nඑම දූෂිත දේශපාලඥයන් ඡන්දයකින් ගෙදර යැවිය නො හැකි බව පවසන ඔහු, එම දූෂිත දේශපාලඥයන් බිය වන්නේ අරගළයට පමණක් බව යි සඳහන් කරන්නේ.\nමොන තරම් රට අර්බුදයකට ගියත් පාලකයන් සොරකම, ජාවාරම, අශීලාචාරකම නැවැත්වීමට තීරණය කර නොමැති බව බව සඳහන් කරන සරත් ෆොන්සේකා, අරගළය හරහා රට බේරා ගන්නා ජනතාවටත් අරගළයටත් ජය වේ වා යනුවෙන් අවසාන වශයෙන් පවසනවා.",
       "URL": "https://www.hirunews.lk/316033/දූෂණය-නැවැත්විය-හැක්කේ-ඡන්දයෙන්-නො-ව-අරගළයෙන්-පමණක්-බවට-සරත්-ෆොන්සේකාගෙන්-ප්‍රකාශයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=851"
}