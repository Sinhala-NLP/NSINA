{
       "Source": "hirunews",
       "Timestamp": "Tuesday, 04 January 2022 - 19:12",
       "Headline": "ත්‍රීරෝද රථ සොරකම් කළ සැකකරුවන් මහබාගේදී පොලීසියට කොටු වේ",
       "News Content": "මහාබාගේ පොලිස් ස්ථානයට වාර්තා වී තිබූ ත්‍රී රෝද රථ සොරා ගැනීමේ පැමිණිල්ලකට අදාළව විමර්ශන සිදු කර අනාවරණය කරගත් තොරතුරු මත සැකකරුවන් සිව්දෙනෙකු ඊයේ (03) පොලීසිය විසින් අත් අඩංගුවට ගනු ලැබුවා.\nඒ ගනේමුල්ල ප්‍රදේශයේ දී යි.\nමෙලෙස අත් අඩංගුවට ගෙන ඇත්තේ වයස අවුරුදු 20,26,28 සහ 30 යන වයස්වල පසුවන්න ගනේමුල්ල ප්‍රදේශයේ ම පදිංචිකරුවන් පිරිසක්.\nමෙම සැකකරුවන්ගෙන් අනාවරණය කරගත් තොරතුරු අනුව මොවුන් විසින් බස්නාහිර පළාත තුළ විවිධ ප්‍රදේශවල දී සොරා ගන්නා ලද ත්‍රීරෝද රථ 17කින් ත්‍රීරෝද රථ 12ක් හා තවත් ‍රථ 05ක කොටස් සොයාගෙන තිබෙනවා.\nකොල්ලකෑමට ලක් වූ අදාළ ත්‍රීරෝද රථවල එන්ජින් අංක හා චැසි අංක වෙනස් කර ඇති බවට පරීක්ෂා කිරීමේදී නිරීක්ෂණය වී ඇති අතර, සැකකරුවන් විසින් ත්‍රීරෝද රථ රාගම, මහාබාගේ ,වත්තල,ජා ඇල, කඳාන, පෑලියගොඩ සහ ග්‍රෑන්ඩ්පාස් යන ප්‍රදේශවලින් සොයා ගෙන ඇති බවයි පොලිස් මාධ්‍ය අංශය නිවේදනයක් නිකුත් කරමින් සඳහන් කළේ.\nසිද්ධියට සම්බන්ධ මෙම සැකකරුවන් අද (04) වැලිසර මහේස්ත්‍රාත් අධිකරණයට ඉදිරිපත් කර පැය 72ක රැඳවුම් නියෝග ලබාගෙන ඇති අතර මහාබාගේ පොලීසිය වැඩිදුර විමර්ශන සිදු කරනු ලබනවා.",
       "URL": "https://www.hirunews.lk/293027/ත්‍රීරෝද-රථ-සොරකම්-කළ-සැකකරුවන්-මහබාගේදී-පොලීසියට-කොටු-වේ",
       "Category": "Local News",
       "Parent URL": "https://www.hirunews.lk/local-news.php?pageID=1449"
}