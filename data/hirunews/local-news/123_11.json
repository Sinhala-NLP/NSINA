{
       "Source": "hirunews",
       "Timestamp": "Saturday, 05 August 2023 - 13:55",
       "Headline": "ඉම්රාන් ඛාන්ට සිර දඬුවම්",
       "News Content": "පාකිස්ථාන හිටපු අග්‍රාමාත්‍ය ඉම්රාන් ඛාන්ට වසර 03 ක සිරදඬුවමක් පැනවීමට එරට ඉස්ලාමාබාද්හි මහාධිකරණය තීන්දු කළා.\nමීට අමතරව ඔහුට වසර 05 ක් දේශපාලන කටයුතුවල නිරතවීමත් තහනම් කර තිබෙනවා.\nහිටපු ටෙස්ට් ක්‍රිකට් නායකයෙකු වන 70 හැවිරිදි ඉම්රාන් ඛාන් 2018 වසරේ දී පාකිස්ථාන අග්‍රාමාත්‍යවරයා ලෙස තේරී පත් වූ අතර, පසුගිය වසරේ අප්රේල් මාසයේදී පාර්ලිමේන්තුවට ගෙන ආ විශ්වාස භංගයකින් ධුරයෙන් පහ කෙරුණා.\nඉන් පසු ඉම්රාන් ඛාන්ට චෝදනා එල්ල වූයේ, රජයට ත්‍යාග වශයෙන් විදේශයන්ගෙන් ලැබුණු දෑ අලෙවියෙන් ලද පාකිස්ථාන රුපියල් මිලියන 140 ක පමණ මුදල් රජයට ලබා නොදුන් බවටයි.\nඔහු එම ත්‍යාග අලෙවිකර මුදල් උපයා ඇති බවට එල්ල වූ එම චෝදනා සියල්ල ඉම්රාන් ඛාන් ප්‍රතික්ෂේප කළා.\nකෙසේ වෙතත්, පසුගිය වසරේ ධුරයෙන් පහකෙරුණු අවස්ථාවේ සිට මේ දක්වා ඉම්රාන් ඛාන්ට එරෙහිව ගොනුකර ඇති නඩු සංඛ්‍යාව 150 ක් පමණ වනවා.\nමේ අතරතුර, නියමිත පරිදි අධිකරණයේ පෙනී නොසිටීම හේතුවෙන් පසුගිය මැයි මාසයේදී ඉම්රාන් ඛාන් අත්අඩංගුවට ද පත් වූ අතර, ඒ සමග පාකිස්ථානයේ ස්ථාන රැසක විරෝධතා සහ කළහකාරී සිදුවීම් ද හටගත්තා.\nනමුත් පසුව ඉම්රාන් ඛාන් නිදහස් කෙරුණේ, අදාළ අත්අඩංගුවට ගැනීම නීති විරෝධී බවට අධිකරණය ප්‍රකාශයට පත් කිරීම හේතුවෙන්.\nකෙසේවෙතත්, ටොෂාඛානා නඩුව නමින් ප්‍රසිද්ධියට පත් ඔහුට එරෙහි දූෂණ චෝදනා සම්බන්ධයෙන් වන නඩුව අද පාකිස්ථානයේ ස්ලාමාබාද් මහාධිකරණයේදී විභාගයට ගැනුණා.\nටොෂාඛානා යනු පාකිස්ථාන කැබිනට් මණ්ඩලයේ පරිපාලනමය පාලනය යටතේ පවතින දෙපාර්තමේන්තුවක් වන අතර, එරට පාලකයින්ට, පාර්ලිමේන්තු මන්ත්‍රීවරුන්ට, නිලධාරීන්ට වෙනත් රාජ්‍යයන්, ප්‍රාන්ත ප්‍රධානීන් හා විදේශීය ප්‍රභූන් ලබා දෙන ත්‍යාග ගබඩාකර තැබෙන්නේ එහියි.\nඑම ත්‍යාග අලෙවි කිරීම සම්බන්ධ ටොෂාඛානා ගැටලුව පාකිස්ථාන ජාතික දේශපාලනයේ ප්‍රධාන ගැටලුවක් බවට පත් වූයේ එරට මැතිවරණ කොමිසම “අසත්‍ය හා වැරදි ප්‍රකාශ කිරීම“ යන චෝදනා යටතේ ඉම්රාන් ඛාන් මැතිවරණයට ඉදිරිපත් වීමට නුසුදුස්සෙකු බව පසුගිය ඔක්තෝම්බර් මාසයේදී ප්‍රකාශ කිරීමත් සමගයි.\nටොෂාඛානා නඩුව අද විභාගයට ගන්නා අවස්ථාවේ ඉම්රාන් ඛාන් අධිකරණයේ පෙනී සිට නැහැ.\nනඩුවේ තීන්දුව ලබා දෙමින් අතිරේක මහේස්ත්‍රාත් හුමායුන් දිලාවර් පවසා ඇත්තේ, අදාළ දුෂණ චෝදනා සම්බන්ධයෙන් පාකිස්ථාන හිටපු අග්‍රාමාත්‍ය ඉම්රාන් ඛාන් වරදකරු බවයි.\nඒ අනුව ඉම්රාන් ඛාන්ට වසර 03ක සිරදඬුවමක් නියම කළ මහේස්ත්‍රාත්වරයා පාකිස්ථාන රුපියල් ලක්ෂයක දඩයක් ද නියම කළ අතර, ඔහු දඩය ගෙවීමට අපොහොසත් වුවහොත් සිරදඬුවම තවත් මාස 06 කින් දීර්ඝ කරන ලෙසට ද නියෝග කළා.\nඅතිරේක මහේස්ත්‍රාත්වරයා නියෝග කළේ, පාකිස්ථාන හිටපු අග්‍රාමාත්‍ය ඉම්රාන් ඛාන්ව කඩිනමින් අත්අඩංගුවට ගන්නා ලෙසටයි.\nඑසේම වසර 05 ක් ඉම්රාන් ඛාන්ට දේශපාලන කටයුතුවල නිරත විය නොහැකි බවට ද ප්‍රකාශ කෙරුණා.\nඅධිකරණ තීන්දුව ප්‍රකාශයට පත් කිරීමත් සමග නීතීඥවරුන් කිහිප දෙනෙකු ඇතුළු පිරිසක් අධිකරණ ශාලා ගොඩනැගිල්ලෙන් පිටත සිට “ඉම්රාන් ඛාන් සොරෙක්“ යැයි පවසමින් කෑ ගැසීමට ද පටන් ගත් අයුරු විදෙස් මාධ්‍ය මෙලෙස වාර්තා කළා.\nඅධිකරණ තීන්දුවෙන් පසු පන්ජාබ් පොලීසිය විසින් පාකිස්ථාන හිටපු අග්‍රාමාත්‍ය ඉම්රාන් ඛාන්ව අත්අඩංගුවට ගැනුණේ, ලාහෝර්හි පිහිටි ඔහුගේ නිවසේදීයි.\nකෙසේවෙතත්, පාකිස්ථාන හිටපු අග්‍රාමාත්‍ය ඉම්රාන් ඛාන් තමන් කිසිදු වරදක් සිදුකර නැතැයි පවසා ඇති අතර, ඔහුගේ නීති කණ්ඩායම හදිසි ඇප ඉල්ලුම්කරන බව ද පවසා තිබෙනවා.\nඉම්රාන් ඛාන්ගේ පී.ටී.අයි. පක්ෂය පැවසුවේ, අදාළ නඩු තීන්දුවට එරෙහිව ශ්රේෂ්ඨාධිකරණයේ ඇප ඉල්ලීමක් ද ගොනු කළ බවයි.\nමේ අතර, අත්අඩංගුවට පත්වීමට පෙර පාකිස්ථාන හිටපු අග්‍රාමාත්‍ය ඉම්රාන් ඛාන් වීඩියෝ පණිවුඩයක් පටිගතකර ඇති අතර, ඔහු අත්අඩංගුවට පත්වීමෙන් පසුව එය ඔහුගේ ට්විටර් ගිණුමේ පළකර තිබුණා.\nඑහි දැක්වෙන්නේ, මෙම අත්අඩංගුවට ගැනීම තමා බලාපොරොත්තු වූ දෙයක් බවයි.\nතමන්ව අත්අඩංගුවට ගැනීම ලන්ඩන් සැලැස්ම ඉටු කිරීමේ එක් පියවරක් පමණක් බවත්,තම පක්ෂයේ නිලධාරීන් ඇතුළු සියලු දෙනා සාමකාමීව, ස්ථිරව සහ ශක්තිමත්ව සිටීම තමන්ට අවශ්‍ය බවත් ඉම්රාන් ඛාන් පවසා තිබෙනවා.\nඅල්ලාහ් දෙවියන් ඉදිරියේ හැර අන් කිසිවෙකුත් ඉදිරියේ හිස නොනමන බව ද ඔහු සිය වීඩියෝ පණිවුඩයේ සඳහන්කර තිබුණා.\nකෙසේවෙතත්, ඉම්රාන් ඛාන්ගේ පී.ටී.අයි. පක්ෂයේ මහලේකම් ඕමාර් ආයුබ් ඛාන් සිය ට්විටර් ගිණුමේ සටහනක් තබමින් පැවසුවේ, ඉම්රාන් ඛාන් අත්අඩංගුවට පත් වූ අතර,\nසාමකාමී විරෝධතා පැවැත්වීම සියලුම පාකිස්ථාන ජනතාවගේ ව්‍යවස්ථානුකූල අයිතියක් බවයි.\nඒ අනුව, පාකිස්ථාන හිටපු අග්‍රාමාත්‍ය ඉම්රාන් ඛාන්ගේ නිවස ඉදිරිපිට ඇතුළු ස්ථාන රැසක මේ වනවිට විරෝධතා ආරම්භ වී තිබෙනවා.\nමේ අතර, අත්අඩංගුවට ගැනුණු පාකිස්ථාන හිටපු අග්‍රාමාත්‍ය ඉම්රාන් ඛාන් විශේෂ ගුවන් යානයකින් එරට රාවල්පිණ්ඩි හි “අඩියාලා බන්ධනාගාරයට“ ගෙනගොස් ඇතැයි එරට මාධ්‍ය වාර්තා කළා.\nමේ අතර, අත්අඩංගුවට ගැනුණු පාකිස්ථාන හිටපු අග්‍රාමාත්‍ය ඉම්රාන් ඛාන්ගේ කාර්ය මණ්ඩලයේ සියල්ලන්ව ද අත්අඩංගුවට ගෙන ඇතැයි වාර්තා වනවා.\nඅත්අඩංගුවට ගැනුණු පාකිස්ථාන හිටපු අග්‍රාමාත්‍ය ඉම්රාන් ඛාන්ගේ කාර්ය මණ්ඩලයේ සියල්ලන් ද අත්අඩංගුවට ගෙන ඇතැයි වාර්තා වනවා.",
       "URL": "https://www.hirunews.lk/343704/ඉම්රාන්-ඛාන්ට-සිර-දඬුවම්",
       "Category": "Local News",
       "Parent URL": "https://www.hirunews.lk/local-news.php?pageID=123"
}