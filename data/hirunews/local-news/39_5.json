{
       "Source": "hirunews",
       "Timestamp": "Sunday, 10 September 2023 - 20:07",
       "Headline": "2023 ලෝක කුසලාන රග්බි තරග තොරතුරු",
       "News Content": "2023 ලෝක කුසලාන රග්බි තරගාවලියේ පැවැති තරගවලින් ,අයර්ලන්තය,එංගලන්තය සහ ඉතාලිය ජයග්‍රහණයන් වාර්තා කළා.\n2023 ලෝක කුසලාන රග්බි තරගාවලියේ A කාණ්ඩයෙන් ඉතාලිය සහ නැමිබියාව තරග බිමට පිවිසියා, මෙම තරගයෙන් ලකුණු 52කට 8ක සුපිරි ජයක් වාර්තා කළ ඉතාලි ක්‍රීඩකයින් මෙවර ලෝක කුසලානයට ජයග්‍රාහී ආරම්භක් ලබා ගත්තා.\nනැමිබියාව 1999 ලෝක කුසලානයේ සිට මෙතෙක් සහභාගී වූ තරග 23ම පරාජය වී තිබීමත් කැපී පෙනෙනවා.\nලොව අංක එකේ රග්බි කණ්ඩායම වන අයර්ලන්තය සහ රුමේනියාව අතර තරගය B කාණ්ඩයෙන් පැවැත්වුණු අතර මෙම තරගයෙන් ලකුණු 82ට 8 ක දැවැන්ත ජයක් වාර්තා කළ අයර්ලන්ත ක්‍රීඩකයින් ද ලෝක කුසලානයට සුපිරි ආරම්භයක් ලබා ගත්තා.\nC කාණ්ඩයෙන් ප්‍රභල ඔස්ට්‍රේලියාව ජෝර්ජියාව තරග වැදුණා එම තරගයෙන් ලකුණු 37ට 15ක ජයක් වාර්තා කරන්නට ඔස්ට්‍රේලියානු ක්‍රීඩකයින්ට හැකියාව ලැබුණා.\nD කාණ්ඩයෙන් තරග වදින එංගලන්තය සහ ආර්ජන්ටිනාව අතර උණුසුම් වු තරගය අද අළුයම පැවැත්වුණා.\nතියුණු මුහුණුවරක් ගත් මෙම තරගයෙන් ලකුණු 27ට 10ක ජයක් වාර්තා කරන්නට එංගලන්ත ක්‍රීඩකයින්ට හැකියාව ලැබුණා.\nකෙසේ වෙතත් මෙම තරගයේදී රතු කාඩ්පත පෙන්වා එංගලන්තයේ ටොම් කරි පිටියෙන් ඉවත් කළ අතර ඔහු වාර්තා අතරට එක්වුණේ ලෝක කුසලාන තරගවලදී රතු කාඩ්පතක් පෙන්වා පිටියෙන් ඉවත් කළ පළමු එංගලන්ත ක්‍රීඩකයා ලෙසටයි.",
       "URL": "https://www.hirunews.lk/347843/2023-ලෝක-කුසලාන-රග්බි-තරග-තොරතුරු",
       "Category": "Local News",
       "Parent URL": "https://www.hirunews.lk/local-news.php?pageID=39"
}