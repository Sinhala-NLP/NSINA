{
       "Source": "hirunews",
       "Timestamp": "Tuesday, 12 September 2017 - 16:01",
       "Headline": "වාහනයක් නොමැති පාසලට එවූ රියදුරු නැවත අමාත්‍යංශයට",
       "News Content": "කිසිදු වාහනයක් නොමැති නාවුල ශ්‍රී  නාග ජාතික පාසලේ සේවය කිරීම සදහා වසර එකහමාරකට පෙර සිට රියදුරු පත්වීමක් ලබාදී නිකරුනේ වැටුප් දුන් රියැදුරු 11 දින සිට නැවත අධ්‍යාපන අමාත්‍යාංශයට ස්ථාන මාරුවක් ලබාදී තිබෙනවා.\nමෙසේ ජනතා වැටුප් ලබාදෙමින් රැකියා ලබාදී ඇති බව පසුගියදා මාධ්‍ය මගින් අනාවරණය කිරීමත් සමග අධ්‍යාපන අමාත්‍යංශය පාසලට ලිඛිතව මේ ස්ථාන මාරුව දන්වා එවා තිබෙනවා.\nමේ රියදුරු ස්ථාන මාරුව ලබාගත්තේද යන්න අප වාර්තාකරු විදුහල්පති ටියුඩර් පෙරේරා ගෙන් විමසීමේදී ඔහු කියා සිටියේ ස්ථාන මාරු ලිපිය භාරදීම සදහා රියදුරු එම ප්‍රවෘත්තිය පළවූ දිනයේ සිට සේවයට වාර්තා නොකර අසනීප නිවාඩු වාර්තා කර තිබෙන බවයි.\nමාතලේ- නාවුල ශ්‍රී  නාග පාසලට අඩුම තරමේ පාපැදියක් හෝ නොමැතිව තිබියදී මෙසේ සේවකයන් නව පත්වීම් ලබාදී වසර එකහමාරක කාලයක් රියදුරෙකු ලෙස වැටුප් ගෙවා ඇති බවත් දැනටමත් අනධ්‍යයන කාර්ය මණ්ඩලය 15 ක පමණ සිටින බව දෙමාපියෝ පවසන බව අප වාර්තාකරු පැවසුවා.\nවහනයක් නැතිව පාසලේ රියදුරෙක් සිටිනවාද යන්න අප විද්‍යාලයේ විදුහල්පති ටියුඩර් පෙරේරා ගෙන් පෙරදා කල විමසීමේදී පැවසුවේ තම පාසලට එසේ රියදුරෙකු එවා තිබෙන බවත් ඔහුට වෙනත් සේවාවක් පවරන්නට නොහැකි බවත් දැනට වසර එකහමාරක පමණ කාලයක් පාසලේ රැදී සිටිමින් වැටුප් ලබාගන්න බවයි.\nමේ පිළිබඳව කලාප කාර්යාලයට දැනුවත් කර ඇති බවත් කලාප කාර්යාලයෙ රියදුරන් තුන් දෙනකු සිටින නිසා එම සේවකයා තම පාසලේ සිටින බවයි ඔහු පැවසුවේ.\nමෙම සේවකයා කුරුණෑගල සිට උදේ සවස බස් රථයෙන් පාසලට පැමිණ පොත අත්සන් තබා  නැවත සවස බස් රථයෙන් ගෙදර යන බවත් විදුහල්පතිවරයා අප වාර්තාකරුට කියා තිබෙනවා.\nමේ ආකාරයෙන් පසුගිය කාලයේ දඹුල්ල ජාතික පාසලට අරක්කැමියන් දෙදෙනෙකු  සේවයට ඒවා තිබුනා.\nඒ ගැන මාධ්‍ය වාර්තා පළවීමත් සමග එම සේවකයන් දෙන්නා ද ස්ථාන මාරු කරවා තිබුනා.\nමේ පත්වීම් පිලිබදව හිරු දඹුල්ල වාර්තාකරු කාංචන කුමාර ආරියදාස අධ්‍යාපන අමාත්‍යංශ ලේකම් සුනිල් හෙට්ටිආරච්චි ගෙන් විමසා තිබෙනවා.\nමේ හිරු වාර්තාකරු හා අධ්‍යාපන අමාත්‍යංශ ලේකම් සුනිල් හෙට්ටිආරච්චි අතර ඇති වූ සංවාදයයි.\nනාවුල ශ්‍රී  නාග ජාතික පාසලේ ආදී ශිෂ්‍ය සංගමයේ සභාපති එල් සි ඒකනායකගෙන් විමසීමේදී ඔහු සඳහන් කළේ තම සංගමය එවැනි රියදුරෙකු හෝ වාහනයක්වත් ඉල්ලීමක් කර නැති බව වගකීමෙන් ප්‍රකාශ කරන බවයි.",
       "URL": "https://www.hirunews.lk/170734/වාහනයක්-නොමැති-පාසලට-එවූ-රියදුරු-නැවත-අමාත්‍යංශයට",
       "Category": "Local News",
       "Parent URL": "https://www.hirunews.lk/local-news.php?pageID=4326"
}