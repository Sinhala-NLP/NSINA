{
       "Source": "hirunews",
       "Timestamp": "Wednesday, 02 August 2017 - 11:24",
       "Headline": "දුම්රිය ඔන්න මෙන්න තිබියදී රේල් පීල්ලට ගෙල තබා සිටි පුද්ගලයා බේරාගත් නාවලපිටියේ වීර ගේට්ටුකරුවා",
       "News Content": "දුම්රියට ගෙල තබාගෙන සියදිවි හානිකර ගැනීමට උත්සාහ කරන පුද්ගලයකු උපක්‍රමශිලිව බේරාගත් දුම්රිය ගේට්ටුකරුවකු පිළිබදව නාවලපිටිය, ගොන්දෙන්නාව ප්‍රදේශයෙන් වාර්තා වනවා.\nබදුල්ල - කොළඹ පොඩි මැණිකේ දුම්රියට ගෙල තබාගෙන සියදිවි හානිකර ගැනීමටයි එම පුද්ගලයා උත්සාහ කර ඇත්තේ.\nඑම පුද්ගලයා  දුටු දුම්රිය ගේට්‌ටුකරු පැමිණෙන දුම්රියට සංඥ ලබානොදී එම දුම්රිය නවතා තිබෙනවා.\nඒ අනුව සියදිවි හානිකර ගැනීමට උත්සාහ කළ පුද්ගලයා බේරා ගැනීමට ඔහු සමත්ව ඇති බවයි වාර්තා වන්නේ.\nනාවලපිටිය, ගොන්දෙන්නාව ගේට්‌ටුකරු ලෙස ක්‍රියා කරන බී. ඒ. තිලකරත්න මෙම උතුම් වික්‍රමය කර ඇති අතර ඔහු දුම්රිය ගේට්‌ටුකරුවකු ලෙස වසර 43ක්‌ සේවය කර තිබෙනවා.\nනාවලපිටිය, ගොන්දෙන්නාව දුම්රිය ගේට්‌ටුවේ ඔහු වර්තමානයේ සේවය කරනවා.\nගම්පොල නාවලපිටිය හරහා හැටන් මහා මාර්ගය ද මෙම ස්‌ථානය හරහා වැටී තිබෙනවා.\nකොළඹ බලා ධාවනය වූ පොඩි මැණිකේ දුම්රිය පැමිණෙන අවස්‌ථාවේ ගේට්‌ටුව වැසීමට සූදානම් වූ තිලකරත්න ට  කිසිවකු දුම්රිය මාර්ගයේ වැතිරී රේල් පීල්ලේ ගෙල තබාගෙන සිටින අයුරු දැක ගැනීමට ලැබුනා.\nඔහු වහාම අසල තිබූ ත්‍රිරෝද රථයක රියෑදුරෙකුද හවුල් කරගෙන එම පුද්ගලයා අල්ලා ඉවතට ගෙන එම කර්තව්‍ය අවසන් වනතුරු දුම්රියට සංඥ නොදී දුම්රිය නවතාගෙන ඇත්තේ ගමන්කරන දුම්රියට පෙර කී පුද්ගලයා පැනීමට උත්සහ ගනී යන සැකය මතයි.\nඒ අසලින් යතුරුපැදියකින් මාර්ගයේ ගමන් කළ පොලිස්‌ කොස්‌තාපල්වරයෙකුට කතා කර මෙම පුද්ගලයා භාරදී තිබෙනවා.\nනාවලපිටිය සෙම්රොක්‌ ප්‍රදේශයේ පදිංචි මෙම පුද්ගලයා විවාහකයකු වන අතර ගැහැණු දරුවන් තිදෙනකුගේ පියෙකු බවයි පොලිස් පරීක්‍ෂණවලින් හෙළි වී ඇත්තේ.\nණය ගෙවා ගැනීමට නොහැකිවීම හා නිසි රැකියාවක්‌ නොමැතිව ජීවත් වීමට අපහසු වීම නිසා මෙසේ සියදිවි හානි කර ගැනීමට උත්සාහ දැරූ බව ඔහු පොලිසියට පවසා තිබෙනවා.\nපසුව නාවලපිටිය පොලිස්‌ ස්‌ථානාධිපතිවරයා, මෙම පුද්ගලයාට ජීවිතය පිළිබඳ කරුණු අවබෝධ කරදී ඔහුගේ බිරිඳ කැඳවා භාර දුන් බව සඳහන්.\nදුම්රිය ගේට්‌ටුකරු වන බී. ඒ. තිලකරත්න පවසා ඇත්තේ වසර 43 ක තම සේවා කාලය තුල පළමු වරට මෙවැනි අත්දැකීමකට මුහුණ දුන් බවයි.",
       "URL": "https://www.hirunews.lk/167407/දුම්රිය-ඔන්න-මෙන්න-තිබියදී-රේල්-පීල්ලට-ගෙල-තබා-සිටි-පුද්ගලයා-බේරාගත්-නාවලපිටියේ-වීර-ගේට්ටුකරුවා",
       "Category": "Local News",
       "Parent URL": "https://www.hirunews.lk/local-news.php?pageID=4390"
}