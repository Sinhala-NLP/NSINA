{
       "Source": "hirunews",
       "Timestamp": "Sunday, 18 April 2021 - 11:46",
       "Headline": "මියන්මාර අත්අඩංගුවේ සිටි ලාංකික ධීවරයන් නිදහස් කෙරේ",
       "News Content": "මියන්මාර බලධාරීන් විසින් රඳවාගෙන සිටි ශ්‍රී ලාංකික ධීවරයන් 12 දෙනා නිදහස් කර ඇති බව වාර්තාවනවා.\nඑරට නාවික හමුදාව මගින් පසුගිය පෙබරවාරියේ අත්අඩංගුවට ගනු ලැබූ මෙම ධීවරයන් පිරිස බන්ධනාගාර ගත කර තිබුණා.\nපසුගිය පෙබරවාරි 1 වනදා මියන්මාරයේ පාලන බලය එරට හමුදාව විසින් අත්පත් කරගනු ලැබූ අතර මිලිටරි ජුන්ටාව සමඟ ධීවරයන් නිදහස් කරගැනීම පිළිබඳව සාකච්ඡා කිරීම ගැටළුවක්ව පැවතුණා.\nඑමෙන්ම මියන්මාරයේ ශ්‍රී ලංකා තානාපති කාර්යාලය සහ ධීවරයන් රඳවා සිටි ස්ථානය අතර සැළකිය යුතු දුරක් පැවතීම හේතුවෙන් ඔවුන්ගේ තත්වය සොයාබැලීමද අභියෝගයක් වූ බවයි මියන්මාරයේ ශ්‍රී ලංකා තානාපති මහාචාර්ය නලින් ද සිල්වා මීට පෙර සඳහන් කළේ.\nමියන්මාරයේ අතරමං වූ ශ්‍රී ලාංකික ධීවරයන්ට පිළිසරණක් නොවූ බවට එල්ල වන චෝදනා මැද  මහාචාර්ය නලින් ද සිල්වා සිය තනතුරෙන් ඉල්ලා අස්වීමට තීරණය කර තිබුණා.\nකෙසේ වෙතත්, ඔන්ලයින් තාක්ෂණය ඔස්සේ පැවැත්වීමට නියමිත බිම්ස්ටෙක් අමාත්‍යවරුන්ගේ සමුළුව සහ ධීවර ගැටළුව අවසන් වන තුරු තමන් මියන්මාරයේ රැදී සිටින බවයි ඔහු ප්‍රකාශ කළේ.\nසාගර කුමාර - 04 යාත්‍රාව පසුගිය ජනවාරි 21 වනදා හලාවත, මාරවිල ධීවරයන් හත්දෙනෙකු සමඟ සහ මයෝමි බහුදින යාත්‍රාව ධීවරයන් පස්දෙනෙකු සමඟ මුහුදු ගොස් තිබුණේ පසුගිය ජනවාරි 27 වනදායි.\nත්‍රිකුණාමල වරායෙන් නික්මුණු මෙම ධීවර යාත්‍රා මියන්මාර මුහුදු සීමාවට ගොස් ඇත්තේ දිය රළකට හසුවී ගසාගෙන යාමෙන්.\nමියන්මාරයේ අත්අඩංගුවේ පසුවන මෙරට ධීවරයින් පසුගිය දා හිරු ප්‍රවෘත්ති අංශය අමතමින් සඳහන් කළේ තමන්ට මේ වන විට මියන්මාරයේ දුෂ්කරතා රැසකට මුහුණදීමට සිදුව ඇති බවයි.",
       "URL": "https://www.hirunews.lk/268767/මියන්මාර-අත්අඩංගුවේ-සිටි-ලාංකික-ධීවරයන්-නිදහස්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=2013"
}