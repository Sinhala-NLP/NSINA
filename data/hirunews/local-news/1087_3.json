{
       "Source": "hirunews",
       "Timestamp": "Friday, 17 June 2022 - 22:26",
       "Headline": "දෙවන ලෝක යුද්ධයෙන් පසුව ලොව වැඩිම ළමා අවතැන් වීම් පසුගිය වසරේ - යුනිසෙෆ් වාර්තාවක් හෙළිකරයි",
       "News Content": "අද වන විට ගැටුම් සහ විවිධ තත්වයන් හේතුවෙන් ලොව පුරා ළමුන් මිලියන 37කට ආසන්න සංඛ්‍යාවක් අවතැන් වී ඇති බව යුනිසෙෆ් සංවිධානය පවසනවා.\nඑය එතෙක් මෙතෙක් වාර්තා වී ඇති වැඩිම ළමුන් අවතැන් වීමේ සංඛ්‍යාවයි.\nමේ නිසා ඉදිරියේ එලැඹෙන ලෝක සරණාගත දිනයට පෙර, සරණාගතයින්, සංක්‍රමණිකයන් සහ අවතැන් වූ ළමුන් සඳහා ආරක්ෂාව සහ සේවාවන් සඳහා ප්‍රවේශය ශක්තිමත් කරන ලෙස යුනිසෙෆ් සංවිධානය ලොව විවිධ රජයන්ගෙන් ඉල්ලා සිටිනවා.\nගැටුම්, ප්‍රචණ්ඩත්වය සහ අනෙකුත් අර්බුද හේතුවෙන් 2021 වසර අවසානයේ වාර්තාගත ලෙස ළමුන් මිලියන 36.5ක් තම නිවෙස්වලින් අවතැන් වී ඇති බව යුනිසෙෆ් නවතම ඇස්තමේන්තු හෙලි කරනවා.\nඑය දෙවන ලෝක යුද්ධයෙන් පසු වාර්තා වූ ඉහළම සංඛ්‍යාව ලෙසටයි සඳහන් වන්නේ.\nමෙම සංඛ්‍යාවට සරණාගතයින් මිලියන 13.7 ක් සහ ගැටුම් සහ ප්‍රචණ්ඩත්වය හේතුවෙන් අභ්‍යන්තරව අවතැන් වූ ළමුන් මිලියන 22.8 කට ආසන්න සංඛ්‍යාවක් ඇතුළත් වනවා.\nඑමෙන්ම මෙම සංඛ්‍යා ලේඛන වලට දේශගුණ සහ පාරිසරික ව්‍යසනයන් නිසා අවතැන් වූ ළමුන් මෙන්ම යුක්රේනයේ යුද්ධය ඇතුළුව 2022 දී අලුතින් අවතැන් වූවන් ඇතුළත් නොවන බවයි යුනිසෙෆ් සංවිධානයේ නිවේදනයේ දැක්වෙන්නේ.\nඅවතැන් වූ ළමුන්ගේ සංඛ්‍යාව වාර්තාගත ලෙස ඉහල යෑමට ඇෆ්ගනිස්ථාන උග්‍ර හා දිග්ගැස්සුනු ගැටුම, කොංගෝ ප්‍රජාතන්ත්‍රවාදී ජනරජය හෝ යේමනය වැනි රටවල අස්ථාවරත්වය සහ දේශගුණික විපර්යාසවල බලපෑම් මගින් ඇතිකළ තත්ත්වයන් බලපා තිබෙනවා\n\"අපට දිනපතා ලැබෙන සාක්ෂි නොසලකා හැරිය නොහැකියි. ගැටුම් සහ අර්බුද හේතුවෙන් අවතැන් වන දරුවන්ගේ සංඛ්‍යාව ශීඝ්‍රයෙන් වර්ධනය වෙමින් පවතිනවා. ඒ නිසා ඔවුන් වෙත හැකි වහාම ළඟාවීම අපගේ වගකීමයි,\" යුනිසෙෆ් විධායක අධ්‍යක්ෂ කැතරින් රසල් පැවසුවා.\n\"මෙම භයානක තත්ත්වය ළමයින් අවතැන් වීම වැළැක්වීමට සහ ඔවුන් අවතැන් වූ විට, ඔවුන්ගේ යහපැවැත්මට සහ සංවර්ධනයට සහාය වන අධ්‍යාපනය, ආරක්ෂාව සහ අනෙකුත් තීරණාත්මක සේවාවන් සඳහා ඔවුන්ගේ ප්‍රවේශය සහතික කිරීමට ලොව සියළු රජයන් පෙලඹෙනු ඇතැයි තමන් බලාපොරොත්තු වන බව ඇය වැඩිදුරටත් කියා සිටියා.\nයුක්රේනයේ යුද්ධය වැනි අර්බුද හේතුවෙන් පෙබරවාරියේ සිට මිලියන 2 කට වඩා වැඩි දරුවන් පිරිසක් රටින් පලා යාමට සහ තවත් මිලියන 3 ක් ආසන්න වශයෙන් අභ්‍යන්තරව අවතැන් කිරීමට හේතු වී ඇති පසුබිමක් තුළ මෙම වාර්තාගත ඉහළ මට්ටම තවදුරටත් ඉහළ යා හැකි බවටයි යුනිසෙෆ් විධායක අධ්‍යක්ෂ වරිය අනතුරු අඟවන්නේ.\nමීට අමතරව, 2021 වසරේ ස්වභාවික විපත්වල ප්‍රතිඵලයක් ලෙස ද ළමුන් මිලියන 7.3 ක් අළුතෙන් අවතැන් වී ඇති බව මෙම වාර්තාව පෙන්වා දෙනවා.\nමෙලෙස අවතැන් වූ දරුවන්ගෙන් තුනෙන් එකකට වඩා උප සහරා අප්‍රිකාවේ (මිලියන 3.9ක් හෝ 36%ක්), යුරෝපයේ සහ මධ්‍යම ආසියාවේ (මිලියන 2.6ක් හෝ 25%ක්) සහ 13% ක් (මිලියන 1.4ක්) මැද පෙරදිග සහ උතුරු අප්‍රිකාවෙන් වාර්තා වන බවයි එම වාර්තාව පෙන්වා දෙන්නේ.\nමේ ආකාරයට දිනෙන් දින අවතැන් වූ සහ සරණාගත දරුවන්ගේ සංඛ්‍යාව වාර්තාගත ලෙස ඉහළ යන විට, ඔවුන්ගේ සෞඛ්‍ය, අධ්‍යාපනය සහ ආරක්ෂාව වැනි අත්‍යවශ්‍ය ආධාර සහ සේවාවන් සඳහා වන ප්‍රවේශය අඩු වෙමින් පවතින බව යුනිසෙෆ් සංවිධානය මෙම වාර්තාව හරහා අවධාරණය කරන්නේ.\nමේ අනුව සියලුම සරණාගතයින්, සංක්‍රමණිකයන් සහ අවතැන් වූ ළමුන් සඳහා සමාන අයිතිවාසිකම් සහ අවස්ථා සාක්ෂාත් කර ගැනීම සඳහා සයවැදෑරුම් වැඩපිළිවෙළක් ක්‍රියාත්මක කරන ලෙසයි යුනිසෙෆ් සංවිධානය ලොව රටවලින් ඉල්ලා සිටින්නේ.\nඒ අනුව ඔවුන් ඉල්ලා සිටින්නේ සරණ සරණාගත දරුවන් කොහි සිට පැමිණියද එම සියලුම දරුවන්ට සමාන සහයෝගයක් ලබා දෙන ලෙසයි.\nඑමෙන්ම සියලුම ස රණාගතයන්ගේ, සංක්‍රමණිකයින්ගේ සහ අවතැන් වූවන්ගේ දරුවන්, දරුවන් ලෙස හඳුනාගෙන ඔවුන්ට එලෙස සලකන ලෙසත් යුනිසෙෆ් සංවිධානය ඉල්ලා සිටිනවා.\nමෙම දරුවන්ට තරාතිරම නොබලා සෞඛ්‍ය රැකවරණය සහ අධ්‍යාපනය ඇතුළු අත්‍යවශ්‍ය සේවාවන් සඳහා ඵලදායී ලෙස ප්‍රවේශය සහතික කිරීම සඳහා සාමූහික ක්‍රියාමාර්ග වැඩි කරන ලෙසත් ඔවුන් ඉල්ලා සිටිනවා.\nඑමෙන්ම යුනිසෙෆ් සංවිධානය අවධාරණය කරන්නේ සරණාගතයින්, සංක්‍රමණිකයන් සහ අවතැන් වූවන්ගේ දරුවන් වෙනස් කොට සැලකීම් සහ භීතිකාවෙන් ආරක්ෂා කිරීමට පියවර ගන්නා ලෙසයි\nදරුවන්ට හානිකර දේශසීමා කළමනාකරණ පිළිවෙත් සහ සංක්‍රමණ හේතුවෙන් ළමයින් රඳවා තබා ගැනීම අවසන් කරන ලෙසත් යුනිසෙෆ් සංවිධානය ලොව රටවලින් ඉල්ලා සිටිනවා.\nඑමෙන්ම යුනිසෙෆ් සංවිධානය අවසාන වශයෙන් ලොව රටවලට අයත් ආයාචනය කරන්නේ සරණාගතයින්, සංක්‍රමණිකයන් සහ අවතැන් වූ තරුණ තරුණියන්ට ඔවුන්ගේ දක්ෂතා එළිදැක්වීමට සහ ඔවුන්ගේ සම්පූර්ණ හැකියාවන් අවබෝධ කර ගැනීමට සහයෝගය දෙන ලෙසයි.",
       "URL": "https://www.hirunews.lk/307437/දෙවන-ලෝක-යුද්ධයෙන්-පසුව-ලොව-වැඩිම-ළමා-අවතැන්-වීම්-පසුගිය-වසරේ-යුනිසෙෆ්-වාර්තාවක්-හෙළිකරයි",
       "Category": "Local News",
       "Parent URL": "https://www.hirunews.lk/local-news.php?pageID=1087"
}