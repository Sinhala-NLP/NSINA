{
       "Source": "hirunews",
       "Timestamp": "Wednesday, 23 June 2021 - 13:28",
       "Headline": "පොහොර ඉල්ලා අදත් විරෝධතා (වීඩියෝ)",
       "News Content": "රසායනික පොහොර ආනයනය අත්හිටුවීමට රජය ගනු ලැබූ තීරණයත් සමඟ තමන් පත්ව ඇති අසීරුතාවයට විසඳුම් ලබාදෙන ලෙස ඉල්ලා අදත් ප්‍රදේශ කිහිපයක ගොවි ජනතාව විරෝධතාවයේ නිරත වුණා.\nනුවරඑළිය දිස්ත්‍රික්කයේ බණ්ඩාරවෙල - මාතැටිල්ල ප්‍රදේශයේ මාතැටිල්ල වෙල්යායේ පැවති විරෝධතාව අතරතුර අදහස් දැක්වූ ගොවීන් කියා සිටියේ පලිබෝධනාශක, රසායනික පොහොර හා කාබනික පොහොර නොමැතිකමින් තම වගාවන්වලින් නිසි අස්වැන්නක් නෙලාගත නොහැකි බවයි.\nබදුල්ල දිස්ත්‍රික්කයේ ඌව පරණගම - උඩුහාවර ප්‍රදේශයේ ගොවීන් ද විරෝධතාවයේ නිරත වූයේ පොහොර නොමැතිකමින් තම වගා බිම් පාළුවට ගොස් ඇති බව පවසමින්.\nමේ අතර ගාල්ල - හියාරේ ප්‍රදේශයේ බුලත් ගොවීන් පිරිසක් පොහොර ගැටළුවට විරෝධය පළ කරමින් හියාරේ ප්‍රදේශයේදී විරෝධතාවක නිරත වුණා.\nඑමෙන්ම ගාල්ල - බද්දේගම - ගුරුසිංහගොඩ කුරුඳු ගොවීන් ද රසායනික පොහොර නොමැතිකමින් දැඩි අර්බුදයකට මුහුණ දී සිටිනවා.\nකුරුඳු නිෂ්පාදකයින් හිරු ප්‍රවෘත්ති අංශයට සඳහන් කළේ කුරුඳු වගාව සඳහා රසායනික පොහොර නොමැති නිසාවෙන් කුරුඳු කොළ යොදාගනිමින් පොහොර නිෂ්පාදනය කෙරෙන බවයි.\nඑම හේතුවෙන් කුරුඳු තෙල් නිෂ්පාදනය සඳහා කුරුඳු කොළවල හිඟයක් පවතිනවා.\nඉදිරියේදී කුරුඳු තෙල් නිෂ්පාදනය මෙමඟින් ඇණහිටීමේ හැකියාවක් ඇති බවයි ගුරුසිංහගොඩ කුරුඳු ගොවින් කියා සිටියේ.\nමේ අතර පොහොර ගැටළුවට විරෝධය පළ කරමින් බලංගොඩ ප්‍රාදේශීය සභාවේ විපක්ෂයේ මන්ත්‍රීවරුන් අද කළු පටි පැළඳ මාසික රැස්වීමට එක්වුණා.\nඊට අමතරව මැදදුම්බර ප්‍රාදේශීය සභාවේ විපක්ෂයේ මන්ත්‍රීවරුන් පිරිසක් ද කළු පටි පැළඳ ඊයේ පැවති මාසික සභාවාරයට සහභාගි වී තිබෙනවා.\nජීවන වියදම ඉහල යාමට විරෝධය පළ කරමින් ජනතා විමුක්ති පෙරමුණ අද උදෑසන විල්ගමුව නගරයේ විරෝධතාවක් සංවිධාන කර තිබුණා.",
       "URL": "https://www.hirunews.lk/275117/පොහොර-ඉල්ලා-අදත්-විරෝධතා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1866"
}