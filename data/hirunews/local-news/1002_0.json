{
       "Source": "hirunews",
       "Timestamp": "Friday, 22 July 2022 - 13:24",
       "Headline": "අංක තහඩුවේ අවසන් අංකය අනුව අදත් ඉන්ධන (වීඩියෝ)",
       "News Content": "අද(22) දිනයේදී සිපෙට්කෝ පිරවුම්හල් මගින් අංක තහඩුවේ අවසන් අංකය වන 6,7,8,9 දරණ රථවාහන සඳහා ඉන්ධන ලබාදීම සිදු කෙරෙනවා.\nඊයේ දිනයේ මෙන් අදත් දිගු රථ වාහන පෝලිම් දක්නට ලැබෙන බවයි අප වාර්තාකරුවන් සඳහන් කළේ.\nකෙසේ වෙතත් අයි.ඕ.සී. පිරවුම්හල්වල අද දිනයේදී ඉන්ධන නිකුත් කරනු ලබන්නේ දින ගණනක සිට පෝලිම්වල රැදී සිටි පිරිස් සඳහායි.\nඇතැම් ප්‍රදේශවල ඉන්ධන පිරවුම්හල් අසල කලහකාරි සිද්ධීන් ද වාර්තා වුණා.\nදින 35 කට පමණ පසු බණ්ඩාරගම නගරයේ සිපෙට්කෝ පිරවුම්හලට ඉන්ධන ලැබීමත් සමග එහි බෙදා හැරීම් ආරම්භ කෙරුණු අතර පසුව දින කිහිපයක් පෝලිම්වල රැදී සිටි පිරිස් අතර, ගැටුමක් ද ඇති වුණා.\nසූරියවැව, සුරුවිරුගම ප්‍රදේශයේ ඉන්ධන පිරවුම්හලක ද ගැටුම්කාරි තත්ත්වයන් වාර්තා වූ අතර වලස්මුල්ල ප්‍රදේශයේ ඉන්ධන පිරවුම්හලක පොලීසිය සහ ජනතාව අතර නොසන්සුකාරී තත්වයක්ද ඇති වූ බවයි අප වාර්තාකරු සඳහන් කළේ.\nඑසේම, තවත් පෙට්‍රල් නෞකාවක් මෙරටට පැමිණ ඇති අතර එහි සාම්පල් පරීක්ෂා කිරීමෙන් පසු බෙදා හැරීමට කටයුතු කරන බව ඛනිජ තෙල් අමාත්‍ය කංචන විජේසේකර ට්විටර් පණිවුඩයක් නිකුත් කරමින් සඳහන් කළා.\nමේ අතර, සෑම පුද්ගලයෙකුටම ඉන්ධන ලබා ගැනීමේ අරමුණින් කිව්. ආර්. කේතය හරහා ඉන්ධන නිකුත් කිරීමේ වැඩසටහනට සියලුදෙනා එක්වන ලෙස ක්‍රීඩා හා තරුණ කටයුතු අමාත්‍යාංශයේ ලේකම් අනුරාධ විජේකෝන් අද ඉල්ලීමක් කළා.\nඒ රජයේ ප්‍රවෘත්ති දෙපාර්තමේන්තුවේ පැවති මාධ්‍ය හමුවකට එක්වෙමින්.\nමේ අතර, ලෝක බැංකු ආධාර යටතේ ගෙන්වූ මෙටි්‍රක් ටොන් 20,000 ක් රැගත් ගෑස් නෞකාවක් මාලදිවයිනට පැමිණ ඇති අතර එම ගෑස් තොගය කුඩා නෞකා දෙකකින් කෙරවලපිටියට රැගෙන ඒමට නියමිත බව ලිට්රෝ සමාගම සඳහන් කළා.",
       "URL": "https://www.hirunews.lk/310645/අංක-තහඩුවේ-අවසන්-අංකය-අනුව-අදත්-ඉන්ධන-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1002"
}