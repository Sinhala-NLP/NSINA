{
       "Source": "hirunews",
       "Timestamp": "Sunday, 13 August 2023 - 18:07",
       "Headline": "\"කෙහෙලියට එරෙහි විශ්වාසභංගයේදී සියළුම දෙනා සහාය දිය යුතුයි\"-පා.ම වේලුකුමාර්",
       "News Content": "අමාත්‍ය කෙහෙලිය රඹුක්වැල්ලට එරෙහිව ගෙන එන විශ්වාසභංග යෝජනාවට පාර්ලිමේන්තුවේ සියළුම දෙනා සහය ලබාදිය යුතු බව පා.ම වේලුකුමාර් පවසනවා.\nසෞඛ්‍ය අමාත්‍යවරයාගේ දුර්වලතාවයෙන් ජීවිත ගනනාවක් බිලිගෙන බැවින් සෞඛ්‍ය අමාත්‍ය කෙහෙළිය රඹුක්වැල්ලට එරෙහිව ඉදිරිපත් කර ඇති විශ්වාසභංගයට පක්ෂ භේදයකින් තොරව රටේ ජනතාවට ආදරය කරන මහජන නියෝජිතයන් ලෙස පාර්ලිමේන්තු මන්ත්‍රීවරුන් 221 දෙනාගෙම සහයෝගය ලබා දිය යුතු බව සමගි ජන බලවේගය මහනුවර දිස්ත්‍රික් පාර්ලිමේන්තු මන්ත්‍රී වේලුකුමාර් පැවසුවා.\nඔහු ඒ බව කියා සිටියේ නුවරඑළියේ දී (13) දින මාධ්‍ය හමුවක් පවත්වමිණි.\nමෙම මාධ්‍ය හමුවේදි වැඩිදුර අදහස් දැක්වූ වේලුකුමාර් වැඩිදුරටත් කියා සිටියේ රට තුල උග්‍ර සෞඛ්‍ය ගැටලු රාශියක් මතුවෙලා තියෙන්නේ මූලිකම හේතුව සෞඛ්‍ය අමාත්‍යවරයාගේ දුර්වලතාවය නිසා රෝහලකට ප්‍රතිකාර ලබන්න යනකොටම මල් ශාලාවට පණිවිඩයක් දීලා යන්න වෙන තත්වයක් උදා වී ඇති බවයි.\nතව දුරටත් ඔහු අදහස් දක්වමින්\n\"ඇති වූ කිසිම සංකූලතා තත්වයකට අද වෙනකම් පිළිතුරු නැහැ මේකට වගකිව යුත්තේ කවුරුන් ද කියලා කවුරුත්ම දන්නේ නැහැ, අපි මේ හැම දේකටම පිළිතුරු හොයන්න ඕන , ඒ වෙනුවෙන් කැපවීම් කරන්න ඕන, ඒවා ඔක්කොම අමතක කරලා අපිට බැහැ රට වටේ ඇවිද ඇවිද ක්‍රිකට් ගගා ජොලි කරලා විනෝද වෙන්න, කෙහෙළිය රඹුක්වැල්ල සෞඛ්‍ය අමාත්‍යවරයාට විරුද්ධව ඉදිරිපත් කර ඇති විශ්වාසභංග යෝජනාව සමගි ජන බලවේගය විශ්වාසභංග යෝජනාවක් නොවිය යුතුයි, මොකද මේක රටේම තියෙන ප්‍රශ්නයක්, හැම ඇමැතිවරයෙක්ම නියෝජනය කරන්නේ මහජනතාව නිසා මහජනතාවට මුහුණ දීමට සිදු වෙලා තියෙන මේ බරපතළ ගැටළුවට විසඳුම් සොයන්න පාර්ලිමේන්තුවේ සියලු දෙනාගේම සහයෝගය අවශ්‍යයි, එසේ නොකර පක්ෂ පාට වලට බෙදී වැරදි කරන අයවලුන් බේරාගැනීමට උත්සාහ නොකල යුතුයි\"\nයනුවෙන් සඳහන් කළා.",
       "URL": "https://www.hirunews.lk/344698/කෙහෙලියට-එරෙහි-විශ්වාසභංගයේදී-සියළුම-දෙනා-සහාය-දිය-යුතුයි-පා-ම-වේලුකුමාර්",
       "Category": "Local News",
       "Parent URL": "https://www.hirunews.lk/local-news.php?pageID=101"
}