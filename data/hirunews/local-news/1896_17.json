{
       "Source": "hirunews",
       "Timestamp": "Wednesday, 09 June 2021 - 13:27",
       "Headline": "සමගි ජනබලවේගයේ හමුවක් ලබන 21",
       "News Content": "විපක්ෂ නායක සජිත් ප්‍රේමදාසගේ ප්‍රධානත්වයෙන් සමගි ජනබලවේගයේ තවත් මන්ත්‍රී කණ්ඩායම් හමුවක් එළඹෙන 21 වනදා පැවැත්වීමට නියමිතව තිබෙනවා.\nඑම පක්ෂයේ අභ්‍යන්තර ආරංචි මාර්ග සඳහන් කළේ කොරෝනා ආසාදනය වූ විපක්ෂ නායකවරයා නිරෝධායන කාලසීමාව ද අවසන් කර එදිනට මන්ත්‍රී කණ්ඩායම් හමුවට සහභාගි වනු ඇති බවයි.\nමෙහිදී රටේ වත්මන් තත්ත්වය සහ ඉදිරි දේශපාලන තත්ත්වයන් පිළිබදව අවධානය යොමුකිරීමට නියමිත බවයි වාර්තා වන්නේ.\nසමගි ජනබලවේගයේ මන්ත්‍රී කණ්ඩායම පසුගිය සඳුදා රැස්වූයේ එම පක්ෂයේ මහලේකම් රංජිත් මද්දුම බණ්ඩාරගේ ප්‍රධානත්වයෙන්.\nවිපක්ෂ නායක සජිත් ප්‍රේමදාස වීඩියෝ තාක්ෂණය ඔස්සේ ඊට සම්බන්ධ වුණා.\nඑහිදී ඔහුට සහයෝගය පළ කරමින් මන්ත්‍රී කණ්ඩායම යෝජනාවක් සම්මත කර ගත් අතර, ඒ පිළිබඳව දේශපාලන කරලිය තුල සංවාදයක් මතුව තිබෙනවා.\nජාතික පුවත්පත් කිහිපයක් වාර්තා කර තිබුණේ පක්ෂය තුල පවතින අභ්‍යන්තර අර්බුදය මත මෙවැනි යෝජනාවක් සම්මත වී ඇති බවට අනුමාන කරමින්.\nමෙවැනි පසුබිමක් තුල එළඹෙන ජුනි 22 වනදා එක්සත් ජාතික පක්ෂ නායක රනිල් වික්‍රමසිංහ එම පක්ෂයට හිමිවූ ජාතික ලැයිස්තු මන්ත්‍රී ධුරයේ දිවුරුම් දෙනු ඇති බව පක්ෂ අභ්‍යන්තර ආරංචි මාර්ග ප්‍රකාශ කළා.\nඊට පෙර එක්සත් ජාතික පක්ෂ කෘත්‍යාධිකාරි මණ්ඩල හමුවක් ද පැවැත් වෙනු ඇති බව සඳහන්.\nමේ අතර, සමගි ජනබලවේගය මන්ත්‍රී කණ්ඩායමේදී යෝජනාවක් සම්මත කර ගැනීම ඇතුලු විපක්ෂයේ දේශපාලන භූමිකාව සම්බන්ධයෙන් දේශපාලන වේදිකාවේ අදහස් කිහිපයක් පළ වුණා.",
       "URL": "https://www.hirunews.lk/273813/සමගි-ජනබලවේගයේ-හමුවක්-ලබන-21",
       "Category": "Local News",
       "Parent URL": "https://www.hirunews.lk/local-news.php?pageID=1896"
}