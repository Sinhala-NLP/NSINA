{
       "Source": "hirunews",
       "Timestamp": "Monday, 28 March 2022 - 20:13",
       "Headline": "දිවයින පුරා සැඟවූ ගෑස් අල්ලන්න, විශේෂ මෙහෙයුමක් (වීඩියෝ)",
       "News Content": "වෙළදපොළේ මතුව ඇති ගෑස් අර්බුදයත් සමග සැගවූ ගෑස් තොග සහ වැඩි මිලට ගෑස් අලෙවි කරන ස්ථාන සොයා පාරිභෝගික අධිකාරිය විසින් මේ වන විට දිවයින පුරා විශේෂ මෙහෙයුමක් දියත් කර තිබෙනවා.\nඇතැම් ප්‍රදේශවල ගෑස් අලෙවි නියෝජිතයින් ගෑස් තොග සගවා වැඩි මිලට අලෙවි කරන බවටයි පාරිභෝගිකයින්ගෙන් පැමිණිලි ලැබී ඇත්තේ.\nඑමෙන්ම ඇතැම් ගෑස් නියෝජිතයින් ගෑස් සිලින්ඩරයක් රුපියල් 4500කට වඩා වැඩි මිලකට අලෙවි කරන බවට ද තොරතුරු ලැබී තිබෙනවා.\nඒ අනුවයි පාරිභෝගික සේවා අධිකාරිය විසින් දිවයින පුරා ඊට අදාළව විශේෂ මෙහෙයුමක් දියත් කර ඇත්තේ.\nඇතැම් ගෑස් අලෙවි නියෝජිතයින්ගේ අලෙවි නියෝජිත බලපත්‍රය පවා තාවකාලිකව අත්හිටුවීමට ගෑස් සමාගම් පියවර ගෙන ඇති බව පාරිභෝගික සේවා අධිකාරිය ප්‍රකාශ කළා.\nඑමෙන්ම, ගෑස් වැඩි මිලට අලෙවි කිරීමේ ජාවාරමක නිරත වූ අඹු - සැමි යුවළක් ඇතුළු 3 දෙනෙකු අත්අඩංගුවට ගැනීමේ පුවතක් ද පිළියන්දල ප්‍රදේශයෙන් වාර්තා වනවා.\nසැකකරුවන් සමග කිලෝග්‍රෑම් 12.5 ගෑස් සිලින්ඩර් 20ක් හා කිලෝග්‍රෑම් 5හේ ගෑස් සිලින්ඩරයක් පොලිස් භාරයට ගෙන ඇති බවයි හිරු වාර්තාකරු සදහන් කළේ.\nමේ අතර, ලිට්රෝ සමාගම සදහන් කළේ අද දිනයේදී ගෑස් මෙට්‍රික් ටොන් 3700ක නෞකාවක් මෙරටට පැමිණ ඇති බැවින් එහි ගොඩබෑමේ කටයුතු සිදුකරන බවයි.\nකෙසේ වෙතත් තවමත් පාරිභෝගිකයින් චෝදනා කරන්නේ තමන්ට ප්‍රමාණවත් පරිදි ගෑස් නොලැබෙන බවටයි.",
       "URL": "https://www.hirunews.lk/300633/දිවයින-පුරා-සැඟවූ-ගෑස්-අල්ලන්න-විශේෂ-මෙහෙයුමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1264"
}