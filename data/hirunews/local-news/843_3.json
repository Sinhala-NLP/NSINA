{
       "Source": "hirunews",
       "Timestamp": "Monday, 26 September 2022 - 16:11",
       "Headline": "මිරිදිය මසුන්ට මුවා වී හොර රහසේ කෙරෙන වැලි-පස් ජාවාරම (වීඩියෝ)",
       "News Content": "මිරිදිය මත්ස්‍ය කර්මාන්තයක් වෙනුවෙන් ලබාගත් බලපත්‍රයක් උපයෝගී කරගනිමින් මහා පරිමාණයෙන් සිදු කරගෙන යන වැලි සහ පස් කැපීමේ ජාවාරමක් පිළිබඳ හංවැල්ල ප්‍රදේශයෙන් වාර්තා වුණා.\nඓතිහාසික වටිනාකමක් සහිත නිරිපොල වෙල්යායට යාබදව දැවැන්ත පරිසර විනාශයක් ද සිදුකරමින් පවත්වාගෙන යන මෙම වැලි ජාවාරම පිළිබඳ බලධාරීන් ද නිසි ක්‍රියාමාර්ග නොගන්නා බවටයි ප්‍රදේශවාසීන් චෝදනා කරන්නේ.\nමේ, කොළඹ - රත්නපුර මාර්ගයේ හංවැල්ල ප්‍රදේශයේ හයිලෙවල් මාර්ගය සහ ලෝ ලෙවල් මාර්ගය වෙන්වන ස්ථානයට යාබදව පිහිටි නිරිපොල වෙල්යායයි.\nවෙල් යායක් ලෙසින් හැඳින්වුවත් මේ වන විට එය ගොඩ ඉඩමක් බවට පත්ව තිබෙනවා.\nමහනුවර යුගයේ විසූ විශිෂ්ට රණ ශූරයෙකු වන ලෙව්කේ මැතිඳු ඉංග්‍රීසීන්ට එරෙහිව තනිව සටන්කළ යුධ භූමිය ලෙසයි මෙම නිරිපොල වෙල්යාය\nහැඳින්වෙන්නේ.\nඑලෙස ඓතිහාසික වටිනාකමක් තිබෙන භූමියක් වුවත් ඊට යාබදව පිහිටි අක්කර ගණනක භූමි ප්‍රදේශයක් වැලි ජාවාරම්කරුවන් විසින් විනාශ කර ඇති ආකාරය දැකිය හැකියි.\nපළමුවෙන් මිරිදිය මත්ස්‍ය කර්මාන්තයක් වෙනුවෙන් බවට පවසමින් බලපත්‍ර ලබාගෙන පර්චස් කිහිපයක් පුරා වලවල් හෑරීම ආරම්භ කර තිබුණත් මේ වනවිට මත්ස්‍ය ව්‍යාපාරය පසෙකලා වැලි සහ පස් ලබා ගැනීම වෙනුවෙන් අක්කර ගණනක භූමි ප්‍රදේශයක් ජාවාරම්කරුවන් විසින් විනාශ කර ඇති බවටයි ප්‍රදේශවාසීන් චෝදනා කරන්නේ.\nඇතැම් ස්ථානවල අඩි 80ක පමණ ගැඹුරු වළවල් හාරා ඇති බව ඔවුන් පෙන්වා දෙනවා.\nමේ සම්බන්ධයෙන් ප්‍රදේශවාසීන් සීතාවක ප්‍රාදේශීය ලේකම්වරිය දැනුවත් කිරීමට ද පියවර ගත්තා.\nමෙම ජාවාරම හේතුවෙන් ප්‍රදේශයේ පරිසර පද්ධතියට ද එල්ල වී ඇත්තේ සුළුපටු බලපෑමක් නොවෙයි.\nමෙම පාරිසරික විනාශය සම්බන්ධයෙන් කොතෙක් බලධාරීන් දැනුවත් කළත් ඉන් ඵලක් නොවූ බවට චෝදනා කරන ප්‍රදේශවාසීන් ඉල්ලා සිටින්නේ දැන්වත් මෙම විනාශය නවතා දෙන ලෙසයි.",
       "URL": "https://www.hirunews.lk/316367/මිරිදිය-මසුන්ට-මුවා-වී-හොර-රහසේ-කෙරෙන-වැලි-පස්-ජාවාරම-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=843"
}