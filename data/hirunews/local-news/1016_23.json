{
       "Source": "hirunews",
       "Timestamp": "Saturday, 16 July 2022 - 14:13",
       "Headline": "මීළඟ ජනපතිට සහාය දීම ගැන තවම තීරණයක් නැහැ - ස්වාධීන පක්ෂ (වීඩියෝ)",
       "News Content": "ලබන 20 වැනිදා නව ජනාධිපතිවරයෙකු තෝරාපත් කර ගැනීමේ ඡන්ද විමසීමේ දී තම සහය ලබා දෙන අපේක්ෂකයා සම්බන්ධයෙන් මෙතෙක් තීරණයක් ගෙන නොමැති බව ස්වාධීන පක්ෂ කණ්ඩායමේ නියෝජිතයින් පවසනවා.\nඑම පක්ෂවල සහභාගීත්වයෙන් පැවති විශේෂ සාකච්ඡාවක දී මෙම තීරණයට එළැඹ තිබෙනවා.\nස්වාධීන වූ පක්ෂ 11 කණ්ඩායමේ නියෝජිතයින් ඊයේ (15) පස්වරුවේ විශේෂ සාකච්ඡාවක නිරත වූයේ කොමියුනිස්ට් පක්ෂ කාර්යාලයේදීයි.\nනව ජනාධිපතිවරයෙකු සහ නව අග්‍රාමාත්‍යවරයෙකු තෝරා පත් කර ගැනීමේදී ස්වාධීන මන්ත්‍රීවරුන් ලෙස ගතයුතු තීරණ සම්බන්ධයෙන් මෙහිදී මූලික අවධානයක් යොමුවුණා.\nමේ අතර දෙමළ ජාතික සන්ධානයේ නායක පාර්ලිමේන්තු මන්ත්‍රී ආර්. සම්බන්ධන් සඳහන් කළේ ජනාධිපතිවරයා තෝරාපත් කර ගැනීමේ ඡන්ද විමසීමේ දී සහාය ලබා දෙන අපේක්ෂකයා සම්බන්ධයෙන් මෙතෙක් තීරණය කර නොමැති බවයි.\nකෙසේවෙතත් දෙමළ ජාතික ජනතා සන්ධානයේ නායක පාර්ලිමේන්තු මන්ත්‍රී සි.වී.විග්නේෂ්වරන් ජනාධිපති ධුරය සඳහා ලබන 20 වැනිදා පැවැත්වෙන ඡන්ද විමසීමේ දී ඡන්දය ප්‍රකාශ කිරීමෙන් වැළකි සිටිමට තීරණය කර තිබෙනවා.\nවිධායක ජනාධිපති ධුරය සඳහා තරඟ කිරීමට මේ වනවිට අපේක්ෂකයින් තිදෙනෙකු ඉදිරිපත් වී ඇති අතර වැඩබලන ජනාධිපති අග්‍රාමාත්‍ය රනිල් වික්‍රමසිංහ, විපක්ෂ නායක සජිත් ප්‍රේමදාස සහ හිටපු අමාත්‍ය පාර්ලිමේන්තු මන්ත්‍රී ඩලස් අලහප්පෙරුම යන මහත්වරුන් ඒ සඳහා ඉදිරිපත් වීමට නියමිතයි.\nඩලස් අලහප්පෙරුම ජනාධිපති අපේක්ෂකයෙකු ලෙස ඉදිරිපත් කිරීමට තීරණය කිරීමත් සමඟ ශ්‍රී ලංකා පොදු ජන පෙරමුණේ මහලේකම් සාගර\nකාරියවසම් සඳහන් කළේ තම පක්ෂයෙන් ජනාධිපති ධුරය සඳහා අපේක්ෂකයෙකු ඉදිරිපත් කිරීමට තීරණය කර නොතිබූ බැවින් සිය පක්ෂයේ සහාය\nරනිල් වික්‍රමසිංහට ලබා දෙන බවයි.\nකෙසේ වෙතත් ශ්‍රී ලංකා පොදුජන පෙරමුණේ සභාපති මහාචාර්ය ජී.එල්. පීරිස් පැවසුවේ පොදු ජන පෙරමුණෙන් අපේක්ෂකයෙකු ඉදිරිපත්ව සිටියදී සිය\nපක්ෂයේ සහාය ලබා දිය යුත්තේ පක්ෂයේ අපේකෂකයාට මිස වෙනත් පාර්ශ්වයකට නොවන බවයි.\nමේ අතර, ඊයේ රාත්‍රී ට්විටර් පණිවිඩයක් නිකුත් කරම්න් විපක්ෂ නායක සජිත් ප්‍රේමදාස සඳහන් කළේ පාර්ලිමේන්තු මන්ත්‍රීවරුන් 225 දෙනාගෙන් බහුතර බලය හිටපු ජනාධිපතිවරයාගේ පාර්ශ්වයට පැවතිය ද මෙම අසීරු සටනේදී සත්‍ය ජයගනු ඇතැයි යන විශ්වාසයෙන් තමන් ජනාධිපති අපේක්ෂකත්වයට ඉදිරිපත් වු බවයි.\nඑළැඹෙන 19 වැනිදා නාම යෝජනා කැඳවීමෙන් පසු 20 වැනි බදාදා පාර්ලිමේන්තුවේ ඡන්ද විමසීමකින් නව ජනාධිපතිවරයා තෝරා පත් කර ගැනීමට නියමිතව තිබෙනවා.\nමෙරට ඉතිහාසයේ මෙලෙස ජනාධිපතිවරයෙකු තෝරා පත් කර ගැනීමේ දෙවන අවස්ථාව මෙය වන අතර 1993 වසරේ එවක ජනාධිපති රණසිංහ ප්‍රේමදාසගේ අභාවයෙන් පසු ඩී.බී. විජේතුංග නිතරගයෙන් ජනාධිපතිවරයා ලෙස තේරී පත්වුණා.\nමෙවර අපේක්ෂකයින් තිදෙනෙකු ජනාධිපති ධුරය සඳහා ඉදිරිපත්වී සිටීම විශේෂත්වයක්.",
       "URL": "https://www.hirunews.lk/310132/මීළඟ-ජනපතිට-සහාය-දීම-ගැන-තවම-තීරණයක්-නැහැ-ස්වාධීන-පක්ෂ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1016"
}