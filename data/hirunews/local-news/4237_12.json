{
       "Source": "hirunews",
       "Timestamp": "Friday, 03 November 2017 - 13:07",
       "Headline": "ව්‍යවස්ථාවේ ප්‍රතිසංස්කරණ වලට යුරෝපා සංගම් පාර්ලිමේන්තු කණ්ඩායමේ ප්‍රසාදය",
       "News Content": "ත්‍රස්තවාදය වැළැක්වීමේ පනත අහෝසි කිරීම ඇතුළු ප්‍රතිසංස්කරණ සම්බන්ධයෙන් ශ්‍රී ලංකාවේ ප්‍රමාදය කෙරෙහි තම අවධානය යොමුවූ බව මෙරට සංචාරයක නිරත වූ යුරෝපා සංගම් පාර්ලිමේන්තු කණ්ඩායම ප්‍රකාශ කළා.\nකෙසේ නමුත්, ආණ්ඩුක්‍රම ව්‍යවස්ථාවේ යෝජිත ප්‍රතිසංස්කරණ, මෙරට ප්‍රජාතන්ත්‍රවාදය, මානව හිමිකම් සහ නීතියේ ආධිපත්‍යය ශක්තිමත් කිරීමට මෙන්ම, ජාතික සංහිඳියාව ගොඩනැංවීමට ඉවහල් වනු ඇති බවයි ඊයේ පැවති මාධ්‍ය හමුවකදී ඔවුන් කියා සිටියේ.\nජීන් ලැම්බට්ගේ ප්‍රධානත්වයෙන් යුත් යුරෝපා පාර්ලිමේන්තු මන්ත්‍රීවරුන් 4 දෙනෙකුගෙන් සමන්විත මෙම නියෝජිතයන් උතුරේ සංචාරයක ද නිරත වුණා.\nජී.එස්.පී ප්ලස් තීරු බදු සහනය නැවත ලබාදීමට අදාළව ජාත්‍යන්තර සම්මුතීන් ක්‍රියාවට නැංවීම කෙරෙහි ශ්‍රී ලංකාව ලබා ඇති ප්‍රගතිය සොයා බැලීම ඔවුන්ගේ චාරිකාවේ එක් අරමුණක්.\nයුරෝපීය පාර්ලිමේන්තු කණ්ඩායම, මුදල් අමාත්‍යවරයා ඇතුළු අමාත්‍යවරුන් මෙන්ම විපක්ෂ නායක ආර් සම්බන්ධන් ද හමුවූ අතර, අන්තර් පාර්ලිමේන්තු සැසියකට ද සහභාගි වුණා.",
       "URL": "https://www.hirunews.lk/175176/ව්‍යවස්ථාවේ-ප්‍රතිසංස්කරණ-වලට-යුරෝපා-සංගම්-පාර්ලිමේන්තු-කණ්ඩායමේ-ප්‍රසාදය",
       "Category": "Local News",
       "Parent URL": "https://www.hirunews.lk/local-news.php?pageID=4237"
}