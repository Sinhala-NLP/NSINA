{
       "Source": "hirunews",
       "Timestamp": "Saturday, 19 March 2022 - 12:59",
       "Headline": "ඉන්ධන ලැබෙන තෙක් විදුලි කප්පාදුව අඛන්ඩව (වීඩියෝ)",
       "News Content": "විදුලිය නිෂ්පාදනය කිරීම සඳහා ලංකා විදුලිබල මණ්ඩලයට ප්‍රමාණවත් පරිදි ඉන්ධන තොග ලැබෙන තුරු දිවයින පුරා විදුලිය කප්පාදු කිරීමට සිදුවනු ඇති බව මහජන උපයෝගීතා කොමිසම පවසනවා.\nඑළඹෙන අලුත් අවුරුදු සමය වනවිටත් විදුලි කප්පාදු සිදු කරනවාද යන්න සම්බන්ධයෙන් හිරු ප්‍රවෘත්ති අංශය මහජන උපයෝගීතා කොමිසමේ සභාපති ජනක රත්නායකගෙන් විමසීමක් කළා.\nඑහිදී ඔහු සඳහන් කළේ විදුලිය අඛන්ඩව ලබාදීම සඳහා මණ්ඩලයට අවශ්‍ය ඉන්ධන ලැබුණහොත් විදුලි කප්පාදු කිරීම් සිදු නොකෙරෙන බවයි.\nකෙසේ වෙතත් ඉන්ධන ලැබෙන තෙක් දිවයින පුරා විදුලි කප්පාදු කිරීම් සිදු කෙරෙන බවද ඔහු කියා සිටියා.\nඅද සහ හෙට දිනයේ දිවයින පුරා විදුලිය කප්පාදු ක්‍රියාත්මකයි. ඒ අනුව, ‘ඒ සිට ‘එල් දක්වා වන කලාප 12 ට පෙරවරු 8.00 ත් පස්වරු 6.00 ත් අතර පැය 2 යි විනාඩි 30 ක්ද, පස්වරු 6.00 ත් රාත්‍රී 11.00 ත් අතර පැයයි විනාඩි 15 ක් ද බැගින් පැය තුනයි විනාඩි 45 ක් විදුලිය කප්පාදු කිරීමට මහජන උපයෝගිතා කොමිසම අනුමැතිය ලබා දී තිබෙනවා.\nඑමෙන්ම, ‘පී සිට ‘ඩබ්ලිව් දක්වා කලාප 8කට පෙරවරු 10.00 ත් පස්වරු 4.00 ත් අතර පැයයි විනාඩි 30 ක් ද, පස්වරු 4.00 ත් රාත්‍රී 10.00 ත් අතර පැයයි විනාඩි 30 ක් බැගින් පැය 3 ක් ද විදුලිය කප්පාදු කිරීමට නියමිතයි.",
       "URL": "https://www.hirunews.lk/299835/ඉන්ධන-ලැබෙන-තෙක්-විදුලි-කප්පාදුව-අඛන්ඩව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1284"
}