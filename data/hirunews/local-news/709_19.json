{
       "Source": "hirunews",
       "Timestamp": "Friday, 25 November 2022 - 13:21",
       "Headline": "පොලිස් ලොක්කන් දෙදෙනෙක්ට පැවරූ නඩුවක් නිෂ්ප්‍රභ වෙයි",
       "News Content": "කොළඹ මධ්‍යම කොට්ඨාසය භාර ජ්‍යෙෂ්ඨ පොලිස් අධිකාරී රොෂාන් ඩයස්ට සහ සහකාර පොලිස් අධිකාරී නලීන් දිල්රුක්ට එරෙහිව පවරා තිබූ නඩුව, කොළඹ - කොටුව මහේස්ත්‍රාත් අධිකරණය අද (25) නිෂ්ප්‍රභ කළා.\nගාලු‍මුවදොර සිට අලු‍ත්කඩේ නීතිඥ සංකීර්ණය දෙසට පසුගිය ඔක්තෝබර් මස 10 වන දින ගිය විරෝධතා පාගමනක් නතර කරමින් අයුතු අවහිරයක් සිදු කළ බව පවසමින් එම පැමිණිල්ල ගොනුකර තිබුණේ තරුණ ජනමාධ්‍යවේදීන්ගේ සංගමයේ සභාපති තරිඳු ජයවර්ධන විසින්.\nඅසත්‍ය කරුණු පදනම් කරගනිමින් සහ නෛතික අධ්‍යයනයක් සිදු නොකර මෙම පැමිණිල්ල ගොනුකර ඇති බවයි මෙහිදී නීතිපතිවරයා වෙනුවෙන් කරුණු දක්වමින් රජයේ ජ්‍යෙෂ්ඨ අධිනීතිඥ ශාමින්ද වික්‍රම කියා සිටියේ.\nඑහි දී පොලිස් ආඥා පනත, ආණ්ඩුක්‍රම ව්‍යවස්ථාවේ දක්වා ඇති පරිදි රාජ්‍ය නිලධාරීන්ට එරෙහිව නඩු පැවැරීමේදී භාවිතා කළ යුතු ක්‍රමවේදයන් ද භාවිතා කර නොමැති බව ද ඔහු සඳහන් කළා.\nඑම කරුණු සළකා බැලීමෙන් අනතුරුවයි කොළඹ කොටුව මහේස්ත්‍රාත් තිළිණ ගමගේ නඩුව නිෂ්ප්‍රභ කිරීමට නියෝග කළේ.\nමේ අතර මේ සම්බන්ධයෙන් අදහස් දැක්වූ තරුණ ජනමාධ්‍යවේදීන්ගේ සංගමයේ සභාපති තරිඳු ජයවර්ධන පවසා සිටියේ මෙම තීන්දුවට එරෙහිව ලබන සතියේ දී ඉහළ අධිකරණයට පැමිණිල්ලක් ගොනු කරන බවයි.",
       "URL": "https://www.hirunews.lk/321244/පොලිස්-ලොක්කන්-දෙදෙනෙක්ට-පැවරූ-නඩුවක්-නිෂ්ප්‍රභ-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=709"
}