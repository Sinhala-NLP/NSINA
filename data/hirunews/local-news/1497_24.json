{
       "Source": "hirunews",
       "Timestamp": "Monday, 13 December 2021 - 12:21",
       "Headline": "දිනූ සාමයට කැළලක් ඇති කිරීමට බොහෝ පාර්ශ්ව වෙර දරනවා - ආරක්ෂක ලේකම්",
       "News Content": "ත්‍රස්තවාදී උවදුරෙන් මෙරට මුදා ගනිමින්, ජනතාවට සාමයෙන් සහ නිදහසෙන් යුතුව ජීවත් වීමට වීරෝදාර රණවිරුවන් සහ එවක රාජ්‍ය පාලනය කටයුතු කළ ද, ඇතැම් සමාජ විරෝධී සහ ශ්‍රී ලංකා විරෝධී කණ්ඩායම් විසින් එකී උදා කරගත් සාමය කෙලෙසීමටත්, ජනවාර්ගික කණ්ඩායම් අතර විරසකයක් නිර්මාණය කිරීමටත් උත්සාහ කරමින් සිටින බව ආරක්ෂක ලේකම් වීශ්‍රාමික ජනරාල් කමල් ගුණරත්න පවසනවා.\nආරක්ෂක සේවා අණ සහ මාණ්ඩලික විද්‍යාලයේ 15 වැනි පාඨමාලා උපාධි ප්‍රදානෝත්සවයට ,කොළඹ නෙළුම් පොකුණ රඟහලේ පැවති උත්සවයට ඊයේ (12) එක්වෙමින් ආරක්ෂක ලේකම්වරයා මේ බව සඳහන් කළා.\nඒ මහතා සඳහන් කළේ, ශ්‍රී ලංකාවේ ජාතික ආරක්ෂාවට එරෙහිව පැන නගින ව්‍යසනයන් වැළැක්වීම සඳහා ඇතිවන තර්ජන පිළිබඳ ගැඹුරු විශ්ලේෂණයක් සිදු කිරීම සහ හානිකර ප්‍රතිවිපාකවලට එරෙහිව ක්‍රියාමාර්ග කල්තියාම ආරම්භ කිරීම ආරක්ෂක අංශ සතු වගකීමක් බවයි.\nඑමෙන්ම ආගමික අන්තවාදය ව්‍යාප්ත කිරීම සඳහා ක්‍රියාකාරී වන දේශපාලන හා ආගමික රැඩිකල්කරණය සහ මෑතකාලීන ප්‍රචණ්ඩත්වය පිළිබඳ උපුටා දක්වමින් ආරක්ෂක ලේකම්වරයා කියා සිටියේ,සහයෝගීතාවයෙන් කටයුතු කරන මිත්‍ර ජාතීන්ගේ බුද්ධි අංශ අතර බුද්ධි තොරතුරු හුවමාරු කර ගැනීම ආදිය එවැනි විපත්වලට එරෙහිව සටන් කිරීමේ තීරණාත්මක සාධකයක් බවට පත්වන බවයි.\nමෙම අවස්ථාවට නාවික හා ගුවන් හමුදාපතිවරුන් ඇතුළු නිලධාරින් පිරිසක් ද එක්ව සිටියා.",
       "URL": "https://www.hirunews.lk/290860/දිනූ-සාමයට-කැළලක්-ඇති-කිරීමට-බොහෝ-පාර්ශ්ව-වෙර-දරනවා-ආරක්ෂක-ලේකම්",
       "Category": "Local News",
       "Parent URL": "https://www.hirunews.lk/local-news.php?pageID=1497"
}