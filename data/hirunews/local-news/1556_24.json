{
       "Source": "hirunews",
       "Timestamp": "Wednesday, 17 November 2021 - 7:22",
       "Headline": "60ට වැඩි පුද්ගලයින්ට අද සිට බූස්ටර් එන්නත (වීඩියෝ)",
       "News Content": "අවුරුදු 60ට වැඩි පුද්ගලයින්ට කොරෝනා බූස්ටර් එන්නත ලබාදීමේ කටයුතු අද ආරම්භ කරන බව රාජ්‍ය අමාත්‍ය මහාචාර්ය චන්න ජයසුමන ප්‍රකාශ කළා.\nඔහු කියා සිටියේ, ඒ අනුව බස්නාහිර, දකුණ යන පළාත්වලත්, අනුරාධපුරය සහ අම්පාර යන දිස්ත්‍රික්කවලත් මෙම කටයුතු ආරම්භ කරන බවයි.\nඑසේම පුද්ගලයින් 120,485 දෙනෙකුට මේ වනවිට බූස්ටර් මාත්‍රාව ලෙස ෆයිසර් එන්නත ලබා දී තිබෙනවා.\nපාසල් සිසුන් ලක්ෂ 10කට මේ වනවිට ෆයිසර් එන්නත ලබා දී අවසන් බව රාජ්‍ය අමාත්‍ය මහාචාර්ය චන්න ජයසුමන ප්‍රකාශ කළා.\nමේ වනවිට පුද්ගලයින් 15,883,630 දෙනෙකුට කුමන හෝ කොරෝනා එන්නතක පළමු මාත්‍රාව ලබා දී ඇති අතර, මාත්‍රා දෙක ම ලබා දී ඇති පුද්ගලයින් සංඛ්‍යාව 13,674,957ක්.\nඊයේ මෙරටින් කොරෝනා ආසාදිතයින් 720 දෙනෙකු හඳුනාගත් අතර, ඒ සමඟ මෙරට සමස්ත කොරෝනා ආසාදිතයින් සංඛ්‍යාව 552,334 52 දක්වා ඉහළ ගියා.\nඑසේම, පෙරේ දා සිදු වූ කොරෝනා ආසාදිත පුද්ගල මරණ 18 ද සමඟ මෙරටින් වාර්තා වන මරණ සංඛ්‍යාව ඉහළ ගියේ, 14,034ක් ලෙසයි.\nමේ අතර, සෞඛ්‍ය මාර්ගෝපදේශ තරයේ අනුගමනය කරමින් මේ මස 28 වැනි දා සිට දහම් පාසල් විවෘත කිරීමට අවශ්‍ය කටයුතු සිදු කරන ලෙස බෞද්ධ කටයුතු පිළිබඳ දෙපාර්තමේන්තුව දැනුම් දී තිබෙනවා.\nඒ අනුව දහම් පාසල් නැවත ආරම්භ කිරීම සම්බන්ධයෙන් දෙමව්පියන් සහ අනෙකුත් අදාළ පාර්ශව සමඟ සාකච්ඡා කර සුදුසු වැඩපිළිවෙළක් සකස් කර ගන්නා ලෙසයි, සියලු ම දිස්ත්‍රික් සහ ප්‍රාදේශීය ශාසනාරක්ෂක මණ්ඩලවල ලේඛකාධිකාරී ස්වාමීන් වහන්සේලා වෙත ලිපියක් යොමු කරමින් එම දෙපාර්තමේන්තුව දැනුම් දෙන්නේ.\nඑළැඹෙන 21 වැනි දා ඊට අදාළ පූර්ව සූදානම් කටයුතු සිදුකරන ලෙසද එමඟින් දැනුම් දී තිබෙනවා.\nඑමෙන්ම පවතින කොරෝනා වසංගත තත්ත්වය සැලකිල්ලට ගෙන දැනට ස්ථිර හා තාවකාලික පදනමින් සේවයේ යෙදී සිටින හදිසි මරණ පරීක්ෂකවරුන්ගේ සේවා කාලය ලබන දෙසැම්බර් 31 වැනි දා දක්වා දීර්ඝ කර තිබෙනවා.",
       "URL": "https://www.hirunews.lk/288250/60ට-වැඩි-පුද්ගලයින්ට-අද-සිට-බූස්ටර්-එන්නත-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1556"
}