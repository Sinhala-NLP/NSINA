{
       "Source": "hirunews",
       "Timestamp": "Sunday, 21 March 2021 - 19:19",
       "Headline": "පස්සර මාරක බස් අනතුර සිදුවූ මාර්ගයේ ප්‍රමිතිය පිළිබඳව එල්ලවන චෝදනා විමර්ශනයට ත්‍රිපුද්ගල කමිටුවක් (වීඩියෝ)",
       "News Content": "කාන්තාවන් 9 දෙනෙකු ඇතුළු 14 දෙනෙකුට මරු කැදවමින් ලුණුගල - පස්සර මාර්ගයේ 13 කණුව ප්‍රදේශයේ සිදුවූ රිය අනතුරට අදාළව බස් රථයේ සහ ටිපර් රථයේ රියදුරන් මේ මස 25 වන දා දක්වා රක්ෂිත බන්ධනාගාර ගත කර තිබෙනවා.\nඒ, ඊට අදාළ නඩුව බදුල්ල වැඩබලන මහේස්ත්‍රාත් හමුවේ අද කැදවූ අවස්ථාවේදියී.\nබස් රථයේ රියදුරු මේ වන විට බදුල්ල රෝහලේ ප්‍රතිකාර ලබන අතර ටිපර් රථයේ රියදුරු සිද්ධියෙන් අනතුරුව පළා ගොස් සිටියදී අද අත්අඩංගුවට ගැනුණා.\nඑමෙන්ම, අනතුරට ලක්වූ බස් රථයේ රියදුරු අනතුර සිදුවන අවස්ථාවේදී බීමතින් සිට ඇත්ද යන්න සම්බන්ධයෙන් ද විමර්ශනයක් ආරම්භ කර තිබෙනවා.\nඊයේ සිදුවූ මෙම අනතුරින් තුවාලලැබූවන් 30 දෙනකු තවදුරටත් බදුල්ල පළාත්බඳ මහ රෝහලේ ප්‍රතිකාර ලබන බවයි එහි ප්‍රධානී වෛද්‍ය පාලිත රාජපක්ෂ ප්‍රකාශ කළේ.\nමොවුන්ගෙන් 05 දෙනෙකු දැඩි සත්කාර ඒකකයේ ප්‍රතිකාර ලබන බවද ඔහු කියා සිටියා.\nඅනතුරෙන් මිය ගිය පුද්ගලයන්ගේ දේහ අද නිවෙස්වෙත රැගෙනවිත් තිබුණා.\nඑමෙන්ම, අනතුරට ලක්වූ බස් රථය එම ස්ථානයෙන් ඉවත් කිරීමටද පියවර ගෙන ඇති බවයි අප වාර්තාකරු කියා සිටියේ.\nමේ අතර, බස් අනතුර සිදුවූ ලුණුගල - පස්සර මාර්ගයේ 13 කණුව ප්‍රදේශයෙන් ආරක්ෂක වැටක් ඉදිකිරීමට පියවර ගෙන තිබෙනවා.\nමාර්ගය අනතුරුදායක බව දැක්වෙන මාර්ග පුවරුද සවි කිරීමට මාර්ග සංවර්ධන අධිකාරිය පියවර ගෙන ඇති බවයි ප්‍රදේශයේ අප වාර්තාකරු කියා සිටියේ.\nමීට අමතරව මාර්ගයේ ගමන් ගන්නා රථ වාහනවල වේගය පාලනය කිරීම සඳහා මාර්ගය හරහා බාධක යෙදීමේ කටයුතු ද ආරම්භ කර තිබෙනවා.\nමාරක රිය අනතුර සිදුවූ ස්ථානයේ මාර්ගයට වැටී තිබූ ගල ඉවත් කිරීමට කඩිනමින් පියවර ගන්නා ලෙස ඌව පළාත් ආණ්ඩුකාර ඒ.ජේ.එම්. මුසම්මිල් උපදෙස් ලබාදී ඇති බවයි වාර්තා වන්නේ.\nකෙසේ වෙතත්, මාර්ගය අවහිර වන අයුරින් වැටී තිබූ ගල මෙතෙක් ඉවත් කිරීමට පියවර ගෙන නොමැති බව ද හිරු වාර්තාකරු ප්‍රකාශ කළා.\nමේ අතර පස්සර මාරක බස් අනතුර සිදුවූ මාර්ගයේ ප්‍රමිතිය පිළිබඳව එල්ලවන චෝදනා විමර්ශනය කිරීම සඳහා ත්‍රිපුද්ගල කමිටුවක් ද පත්කර ඇති අතර ඔවුන් අද දිනයේදී එහි නිරීක්ෂණ චාරිකාවක ද නිරත වුණා.\nමහාමාර්ග අමාත්‍යාංශයේ ලේකම් ආර්.ඩබ්ලිව්. පේමසිරිගේ අධීක්ෂණය යටතේ ක්‍රියාත්මක වන මෙම කමිටුවට එම අමාත්‍යාංශයේ අතිරේක ලේකම්වරුන් දෙදෙනෙකු සහ මාර්ග සංවර්ධන අධිකාරියේ සභාපතිවරයා ද ඇතුළත්.\nඑමෙන්ම දිගින් දිගටම සිදුවන බස් රථ අනතුරු සැලකිල්ලට ගෙන බර වාහන රියදුරු බලපත්‍රයක් ලබා ගැනීමෙන් පමණක් ඉදිරියේදී මගී ප්‍රවාහන බස්රථ ධාවන කළ නොහැකි බව රාජ්‍ය අමාත්‍ය දිලුම් අමුණුගම ප්‍රකාශ කළා.",
       "URL": "https://www.hirunews.lk/266082/පස්සර-මාරක-බස්-අනතුර-සිදුවූ-මාර්ගයේ-ප්‍රමිතිය-පිළිබඳව-එල්ලවන-චෝදනා-විමර්ශනයට-ත්‍රිපුද්ගල-කමිටුවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2072"
}