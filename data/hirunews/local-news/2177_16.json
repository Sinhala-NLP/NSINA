{
       "Source": "hirunews",
       "Timestamp": "Sunday, 31 January 2021 - 19:53",
       "Headline": "නිදහස් උළෙලේ පෙළපාලියට පුහුණු වූ සිවිල් ආරක්ෂක බලකා සාමාජිකයින් 17කට කොරෝනා - පිරිසක් කොළඹට පැමිණ ඇති බව හෙළිවේ (වීඩියෝ)",
       "News Content": "මිහින්තලේ සිවිල් ආරක්ෂක බලකා මූලස්ථාන කඳවුරේ පසුගිය හයවනදා සිට පැවති ජාතික නිදහස් දින උළෙලේ පෙර පුහුණුවීම්වලට සහභාගි වූ සිවිල් ආරක්ෂක බලකා සාමාජිකයන් අතර සිදුකළ අහඹු පරීක්ෂණ 90 කින් කොරෝනා ආසාදිතයන් 17 දෙනෙකු හඳුනාගෙන තිබෙනවා.\nඅනතුරුව සිදුකළ සොයාබැලීමකදී අනාවරණ වී ඇත්තේ පෙර පුහුණුවීම්වලට සහභාගිව සිටි දිවයිනේ විවිධ ප්‍රදේශවලින් පැමිණි සිවිල් ආරක්ෂක බලකා සාමාජිකයන් අතර උණ, සෙම්ප්‍රතිෂ්‍යාව, කැස්ස වැනි රෝග ලක්ෂණ පැවති බවයි.\nඒ අනුව එම රෝග ලක්ෂණ පෙන්නුම් කළ සිවිල් ආරක්ෂක බලකා සාමාජිකයන් මිහින්තලේ ප්‍රදේශයේ තාවකාලික රැඳවුම් මධ්‍යස්ථානයක රැඳවීමට පියවර ගැනීමෙන් අනතුරුව 200ක පමණ පිරිසක් ලබන හතරවනදා පැවැත්වෙන ජාතික නිදහස් දින උළෙලේ කොළඹ පැවැත්වෙන පෙරහුරුව සඳහා යොමුකර තිබෙනවා.\nඒ, ඔවුන් කොරෝනා ආසාදිතයන් හඳුනාගැනීම සඳහා සිදුකෙරෙන පරීක්ෂණවලට භාජනය කිරීමකින් තොරවයි.\nමෙම තත්වය හමුවේ කොළඹ පැවැත්වෙන ජාතික නිදහස් දින පෙරහුරුවට සහභාගිවන සෙසු පිරිස් ද අවදානමට ලක්ව ඇති බවයි අනුරාධපුර ප්‍රාදේශීය වසංගත රෝග විද්‍යාඥ වෛද්‍ය තේජන සෝමතිලක පෙන්වා දෙන්නේ.",
       "URL": "https://www.hirunews.lk/261257/නිදහස්-උළෙලේ-පෙළපාලියට-පුහුණු-වූ-සිවිල්-ආරක්ෂක-බලකා-සාමාජිකයින්-17කට-කොරෝනා-පිරිසක්-කොළඹට-පැමිණ-ඇති-බව-හෙළිවේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2177"
}