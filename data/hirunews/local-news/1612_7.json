{
       "Source": "hirunews",
       "Timestamp": "Friday, 22 October 2021 - 18:56",
       "Headline": "කරාපිටියේදී මියගිය කොරෝනා ආසාදිතයෙකුට කළු දිලීර (වීඩියෝ)",
       "News Content": "මේ අතර, කරාපිටිය ශික්ෂණ රෝහලේදී කොරෝනා ආසාදනය වී මියගිය පුද්ගලයෙකුට කළු දිලීර රෝගය හෙවත් මියුකෝමයිකෝසිස් වැළැඳී ඇති බව තහවුරු වී ඇතැයි එම රෝහලේ අධිකරණ වෛද්‍ය අංශය පවසනවා.\nපසුගිය සැප්තැම්බර් මස 29 වැනිදා ජීවිතක්ෂයට පත්ව ඇති 56 හැවිරිදි මෙම පුද්ගලයා ඇල්පිටිය සෞඛ්‍ය වෛද්‍ය නිලධාරී කොට්ඨාශයේ පදිංචිකරුවෙක්.\nමියයෑමෙන් අනතුරුව ඔහුගෙන් ලබාගත් සාම්පල වැඩිදුර පර්යේෂණ සඳහා වෛද්‍ය පර්යේෂණ ආයතනයට යොමුකර ඇති අතර, එහි වාර්තාවලට අනුවයි මේ බව තහවුරු වී ඇත්තේ.\nදැනට පනවා ඇති පළාත් සංචරණ සීමා ඔක්තෝම්බර් 31 වනදා අලුයම හතරෙන් පසු ඉවත් කිරීමට ජනාධිපතිවරයාගේ ප්‍රධානත්වයෙන් අද රැස්වූ කොවිඩ් මර්දන විශේෂ කමිටු රැස්වීමේදී තීරණය කළ බව යුද හමුදාපති ජෙනරාල් ශවේන්ද්‍ර සිල්වා ප්‍රකාශ කළා.\nඑසේම සෞඛ්‍ය, ආරක්ෂක ඇතුලු ඉදිරි පෙළ වෘත්තිකයන් සඳහා නොවැම්බර් 01 සිට කොරෝනා මර්දන වර්ධක එන්නතක් ලබාදීමටද එහිදී තීරණය කර තිබෙනවා.\nකොරෝනා වසංගතය හේතුවෙන් නැවතී තිබූ මගී දුම්රිය සේවය නැවත ආරම්භ කිරීමට මේ වනවිට සියලු කටයුතු සූදානම් බව ද ප්‍රවාහන අමාත්‍යාංශය ප්‍රකාශ කළා.\nඒ අනුව, ලබන 25 වනදා සිට බස්නාහිර පළාත තුළ දුම්රිය ගමනාගමනය ආරම්භ කෙරෙන අතර, එය වාරප්‍රවේශපත්‍ර හිමියන්ට පමණක් සීමාවනු ඇති. එමෙන්ම නොවැම්බර් 1 වනදා සිට අන්තර් පළාත් දුම්රිය ධාවනයද ආරම්භ කිරීමටයි තීරණය කර ඇත්තේ.\nඑහිදී ප්‍රධාන මාර්ගයේ දුම්රිය ගමන්වාර 50 ක්, මුහුදු බඩ මාර්ගයේ දුම්රිය ගමන් වාර 64 ක්, උතුරු මාර්ගයේ දුම්රිය ගමන්වාර 6 ක්, පුත්තලම මාර්ගයේ දුම්රිය ගමන්වාර 18ක් සහ කැළණිවැලි මාර්ගයේ දුම්රිය ගමන්වාර 8 ක් ධාවනය කිරීමටයි සැලසුම් කර ඇත්තේ.\nමේ අතර, අධ්‍යාපන සහ සෞඛ්‍ය අංශ එක්ව සාකච්ඡා කළ සියලු පාසල්වල ප්‍රාථමික අංශ සහ 11, 13 ශ්‍රේණි ආරම්භ කිරීමට කොවිඩ් මර්දන විශේෂ කමිටුව තීරණය කර තිබෙනවා.\nඋපකාරක පන්ති ඇරඹීමට ඇති හැකියාව පිළිබඳවද අද පැවති කොවිඩ් මර්දන විශේෂ කමිටු රැස්වීමේදී අවධානය යොමුවූ බවයි ජනාධිපති මාධ්‍ය අංශය ප්‍රකාශ කළේ.\nසුදුසුකම් සපුරන සියලු දරුවන්ට දෙසතියක් ඇතුළත එන්නත් ලබාදී අවසන් කිරීමට ද මෙහිදී තීරණය කෙරුණා.\nරාජ්‍ය ඖෂධ නීතිගත සංස්ථාවේ සභාපති, විශේෂඥ වෛද්‍ය ප්‍රසන්න ගුණසේන එහිදී කියා සිටියේ නොවැම්බර් මාසයේදී වර්ධක එන්නත් ලබාදීමට අවශ්‍ය කරන ෆයිසර් එන්නත් තොග දිවයිනට ලැබීමට නියමිත බවයි.\nමේ අතර, ඉස්ලාම් භක්තිකයින්ට සිය දේවස්ථාන තුල සිකුරාදා යාච්ඤා මෙහෙයන් සිදුකිරීම සඳහා අවසර ලබාදෙමින් සෞඛ්‍ය අමාත්‍යාංශය නව සෞඛ්‍ය මාර්ගෝපදේශ නිකුත් කර තිබෙනවා.\n50 දෙනෙකුට උපරිම වශයෙන් එය සීමා විය යුතුයි.\nඅද දිනයේ මේ දක්වා කොරෝනා ආසාදිතයින් 448 දෙනෙකු හඳුනාගෙන ඇති අතර, අද සුවය ලැබූ සංඛ්‍යාව 276ක්.",
       "URL": "https://www.hirunews.lk/285769/කරාපිටියේදී-මියගිය-කොරෝනා-ආසාදිතයෙකුට-කළු-දිලීර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1612"
}