{
       "Source": "hirunews",
       "Timestamp": "Thursday, 20 April 2023 - 11:50",
       "Headline": "දඩ මස් තොගයක් සමග සැකකරුවන් තිදෙනෙක් වනජීවී භාරයට",
       "News Content": "ගලෙන්බිදුණුවැව කහටගස්දිගලිය හා හොරොව්පොතාන ප්‍රදේශවල පිහිටි රා තැබෑරුම් වෙත දඩ මස් සැපයීමේ ජාවාරමක නිරතව සිටි සැකකරුවන් තිදෙනෙකු වනජීවී නිලධාරීන් විසින් තම භාරයට ගෙන තිබෙනවා.\nඒ මොරගොඩ වනජීවී නිලධාරීන්ට ලද තොරතුරක් අනුව සිදුකළ විශේෂ මෙහෙයුමක දී යි.\nලද තොරතුරට අනුව මොරගොඩ වනජීවී නිලධාරීන් ඊයේ රාත්‍රියේ ගනේවල්පොල ගලෙන්බිදුනු වැව මාර්ගයේ මොරගොඩ ප්‍රදේශයේ දී ක්ෂණීක මාර්ග බාධක යොදා සැකකටයුතු යතුරු පැදි දෙකක් පරීක්ෂා කර තිබෙනවා.\nඑහිදී අදාළ යතුරු පැදි දෙකෙන් පැමිණි සැකකරුවන් ඒවා නොනවත්වා ධාවනය කිරීම නිසා වනජීවී නිලධාරීන් යතුරු පැදි දෙක හඹා ගොස් යකල්ල නාවක්කුලම ප්‍රදේශයේ දී එම යතුරු පැදි දෙක තම භාරයට ගෙන තිබෙන බවයි වාර්තා වෙන්නේ.\nඒ අනුව සිදුකළ පරීක්ෂාවේදී යතුරු පැදි දෙකෙන් ප්‍රවාහණය කරමින් තිබූ තිත් මුව මස් කිලෝ 30ක් සොයා ගැනීමට හැකි වූ බව වනජීවී නිලධාරීන් පවසනවා.\nඅත්අඩංගුවට පත් සැකකරුවන්ගෙන් කළ වැඩිදුර ප්‍රශ්ණ කිරීම්වලදී අනාවරණය වී ඇත්තේ රිටිගල කලුඑබේ ප්‍රදේශයේ සිට එම තිත් මුව මස් තොගය ගලෙන්බිදුණුවැව, හොරොව්පොතාන හා කහටගස්දිගිලය ඇතුලු ප්‍රදේශවල රා තැබැරුම්වලට රැගෙන යන බවයි.",
       "URL": "https://www.hirunews.lk/332978/දඩ-මස්-තොගයක්-සමග-සැකකරුවන්-තිදෙනෙක්-වනජීවී-භාරයට",
       "Category": "Local News",
       "Parent URL": "https://www.hirunews.lk/local-news.php?pageID=403"
}