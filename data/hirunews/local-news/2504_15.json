{
       "Source": "hirunews",
       "Timestamp": "Sunday, 23 August 2020 - 8:21",
       "Headline": "තවමත් දුම්රියට දෛනිකව මිලියන ගණනක ආදායම් අඩුවක්",
       "News Content": "කොරෝනා වෛරස ව්‍යාප්තියත් සමග පහළ වැටී තිබූ දුම්රිය දෙපාර්තමේන්තුවේ දෛනික ආදායම මේ වනවිට ක්‍රමයෙන් ඉහළ යමින් පවතින බව දුම්රිය සාමාන්‍යාධිකාරී ඩිලන්ත ප්‍රනාන්දු පවසනවා.\nදෛනිකව වැඩි ආදායමක් දුර ගමන් සේවා මගීන්ගෙන් දුම්රිය දෙපාර්තමේන්තුවට ලැබෙන අතර, පසුගිය කාලසීමාවේ පහත වැටී තිබූ දුර ගමන් සේවා මගීන්ගේ පැමිණීම මේ වනවිට ක්‍රමයෙන් යථා තත්ත්වයට පත්වෙමින් පවතින බවයි ඔහු කියා සිටියේ.\nකොරෝනා වෛරසය ව්‍යාප්ත වීමට පෙර කාල වකවානුවේ දුම්රිය දෙපාර්තමේන්තුවේ  දෛනික ආදායම රුපියල් මිලියන 16 ත් 18 ත් අතර අගයක පැවති බව  දුම්රිය සාමාන්‍යාධිකාරිවරයා සඳහන් කළා.\nකෙසේ වෙතත්, කොරෝනා වෛරස තත්ත්වයත් සමග එම ආදායම මුල් කාලසීමාවේදී රුපියල් මිලියන 5 දක්වා පහත වැටී තිබුණ ද මේ වනවිට දුම්රිය දෙපාර්තමේන්තුවේ දෛනික ආදායම රුපියල් මිලියන 6 ත් 8 ත් අතර අගයක පවතින බව ඔහු කියා සිටියා.",
       "URL": "https://www.hirunews.lk/248427/තවමත්-දුම්රියට-දෛනිකව-මිලියන-ගණනක-ආදායම්-අඩුවක්",
       "Category": "Local News",
       "Parent URL": "https://www.hirunews.lk/local-news.php?pageID=2504"
}