{
       "Source": "hirunews",
       "Timestamp": "Monday, 27 December 2021 - 15:48",
       "Headline": "ජනතාව හිතේ ගින්දරෙන් දැවෙනවා - විපක්ෂ නායක (වීඩියෝ)",
       "News Content": "අද ලිපේ ගින්දර වෙනුවට ජනතාවට උරුම වී ඇත්තේ, හිතේ ගින්දර පමණක් බව විපක්ෂ නායක සජිත් ප්‍රේමදාස පවසනවා.\nනත්තලට පෙරාතුව ආණ්ඩුව ඉන්ධන මිල ඉහළ දමමින් අපූරු නත්තල් තෑග්ගක් දුන් බවත්, අලුත් අවුරුද්දට ආණ්ඩුව දෙන තෑග්ග වන්නේ, මෙතෙක් ඇති අවසාන ඩොලර් සංචිත ටික පවා වියදම් කරමින් ණය වාරික ගෙවා දැමීම බව ද ඔහු සඳහන් කළා.\nවිපක්ෂ නායක සජිත් ප්‍රේමදාස අද (27) ජනදුක විමසන 'මනුශ්‍යත්වයේ චාරිකාව' දෙවැනි දිනය ආරම්භ කළේ, අම්බලන්තොට නගරයේ ජනතාව හමුවට යමින්.\nනගරයේ ජනතාව මෙන්ම වෙළෙඳුන් සමඟ ඔවුන්ගේ ගැටලු පිළිබඳව සාකච්ඡා කළ විපක්ෂ නායකවරයා, රටේ වර්තමාන තත්ත්වය අලලා සකස් කොට තිබූ 'පවුල් පාලනය රටේ විනාශය' නමැති අත්පත්‍රිකාව ද ඔවුන් අතර බෙදා දුන්නා.\nමහ බැංකු අධිපතිවරයා ඩොලර් මාෆියාවේ කප්පිත්තෙකු බව පැවසූ විපක්ෂ නායකතුමා ඔහු මේ රටේ සියලු පුරවැසියන් සමඟත්, අපනයනකරුවන් සමඟත් සෙල්ලම් කරමින් සිටින බව යි හෙළිදරව් කළේ.\nරටේ ආර්ථිකය විනාශ කරන්නට මුල පිරූ පුද්ගලයකු ඉල්ලා අස් වී ඇති බව පැවසූ විපක්ෂ නායකවරයා පොහොට්ටු ආර්ථික විනාශයේ මහ මොළකරු ඔහු බව ද සඳහන් කරනවා.\nමේ රටට මෙතරම් සාපයක් ගෙන ආ මැති ඇමතිවරුන්ට, ජනතාව අතරට යෑමට නො හැකි තත්ත්වයක් ද උද්ගත වී ඇතැයි ඔහු වැඩිදුරටත් අවධාරණය කළා.",
       "URL": "https://www.hirunews.lk/292279/ජනතාව-හිතේ-ගින්දරෙන්-දැවෙනවා-විපක්ෂ-නායක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1467"
}