{
       "Source": "hirunews",
       "Timestamp": "Wednesday, 17 August 2022 - 12:10",
       "Headline": "බලශක්ති ව්‍යාපෘති දෙකක් සඳහා අදානි සමාගමට තාවකාලික අනුමැතිය (වීඩියෝ)",
       "News Content": "අමෙරිකානු ඩොලර් මිලියන 500කට වැඩි ආයෝජනයක් සඳහා අදානි ග්‍රීන් එනර්ජි සමාගමට තාවකාලික අනුමැතිය ලබා දී ඇති බව විදුලිබල හා බලශක්ති ඇමැති කංචන විජේසේකර පවසනවා.\nඒ අනුව මන්නාරමේ මෙගාවොට් 286ක සහ පුනරීන් ප්‍රදේශයේ මෙගාවොට් 234ක සුළං ව්‍යාපෘති දෙකක් සඳහායි මෙම ආයෝජනයට අදානි ග්‍රීන් එනර්ජි සමාගමට තාවකාලික අනුමැතිය ලබා දී තිබෙන්නේ.\nපුනර්ජනනීය බලශක්ති ව්‍යාපෘතිවල ප්‍රගතිය සාකච්ඡා කිරීම සඳහා ලංකා විදුලිබල මණ්ඩලයේ සහ තිරසාර සංවර්ධන අධිකාරියේ නිලධාරීන් අද (17) අමතමින් අදාළ තීරණය සම්බන්ධයෙන් අමාත්‍යවරයා පැහැදිලි කළා.\nමේ අතර ලංවිම පනත් සංශෝධන හේතුවෙන් ප්‍රමාද වූ ව්‍යාපෘති 46න් 21ක් ලබන සතියේ පෞද්ගලික හවුල්කාරිත්ව ගිවිසුම්වලට එළඹෙන බව අමාත්‍යවරයා ද ප්‍රකාශ කළා.\nතවත් ව්‍යාපෘති 26ක් සඳහා ලබාදුන් බලපත්‍ර අනුව විදුලිබල මණ්ඩලයේ පද්ධති පහසුකම් සහ සම්ප්‍රේෂණ අවශ්‍යතා සම්පූර්ණ කිරීමට බලාපොරොත්තු වන බව කංචන විජේසේකර අමාත්‍යවරයා සඳහන් කළා.",
       "URL": "https://www.hirunews.lk/312990/බලශක්ති-ව්‍යාපෘති-දෙකක්-සඳහා-අදානි-සමාගමට-තාවකාලික-අනුමැතිය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=934"
}