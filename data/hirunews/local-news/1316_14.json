{
       "Source": "hirunews",
       "Timestamp": "Saturday, 05 March 2022 - 19:33",
       "Headline": "නිදහස් පක්ෂය විමල්,ගම්මන්පිල,වාසු හමුවී ජනපති හමුවීමටත් සූදානම් (වීඩියෝ)",
       "News Content": "අමාත්‍ය ධූරවලින් ඉවත් කළ විමල් වීරවංශ, උදය ගම්මන්පිල සහ අමාත්‍ය වාසුදේව නානායක්කාර අද පස්වරුවේ ශ්‍රී ලංකා නිදහස් පක්ෂයේ නියෝජිතයින් හමුවී කොළඹදී සාකච්ඡාවක නිරත වීමට සූදානම් බව දේශපාලන ආරංචි මාර්ග ප්‍රකාශ කළා.\nමෙම සාකච්ඡාව සඳහා ශ්‍රී ලංකා නිදහස් පක්ෂයේ සභාපති, හිටපු ජනාධිපති මෛත්‍රීපාල සිරිසේන සහ එහි මහ ලේකම් දයාසිරි ජයසේකර එක්වනු ඇති බවයි වාර්තා වන්නේ.\nමෙහිදී ආණ්ඩුවේ හවුල්කාර පක්ෂ 11 ඉදිරි ක්‍රියාමාර්ග සහ වත්මන් දේශපාලන තත්ත්වය සම්බන්ධයෙන් සාකච්ඡා කිරීමට නියමිතයි.\nමේ අතර, අමාත්‍ය ධුරවලින් ඉවත් කළ විමල් වීරවංශ සහ උදය ගම්මන්පිල මෙන්ම අමාත්‍ය වාසුදේව නානායක්කාර ඊයේ අග්‍රාමාත්‍ය මහින්ද රාජපක්ෂ හමුවී සාකච්ඡා කිරීමට නියමිතව තිබුණා.\nකෙසේ වෙතත්, එය නොපැවැත්වුණු අතර ඒ සම්බන්ධයෙන් අමාත්‍ය වාසුදේව නානායක්කාර කොළඹදී අද මාධ්‍ය වෙත අදහස් පළ කරමින් කියා සිටියේ අගමැතිවරයා සමග සාකච්ඡාව නොපැවැත්වුණේ ඒ සඳහා තවත් කාලය අවශ්‍ය බවට තීරණය කිරීම හේතුවෙන් බවයි.\nඒ අනුව ඉදිරියේදී එම සාකච්ඡාව පවත්වන බවත් අග්‍රාමාත්‍යවරයා හමුවීමේ අරමුණ අර්බුද මධ්‍යයේ වුව ද අග්‍රාමාත්‍යවරයාට හොඳ හිත ප්‍රකාශ කිරීම බවත් අමාත්‍ය වාසුදේව නානායක්කාර එහිදී කියා සිටියා.",
       "URL": "https://www.hirunews.lk/298739/නිදහස්-පක්ෂය-විමල්ගම්මන්පිලවාසු-හමුවී-ජනපති-හමුවීමටත්-සූදානම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1316"
}