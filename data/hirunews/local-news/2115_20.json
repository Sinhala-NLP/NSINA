{
       "Source": "hirunews",
       "Timestamp": "Tuesday, 02 March 2021 - 13:50",
       "Headline": "සංහිදියාවට ඉඩක් දෙන්න - ශ්‍රී ලංකාව ජාත්‍යන්තරයෙන් ඉල්ලයි (වීඩියෝ)",
       "News Content": "ශ්‍රී ලංකාව පිළිබද යෝජනා සම්මත කර ගනිමින් මෙරට සාමයත්, සංහිදියාවත් ඇති කර ගැනීමට හැකි බවට මානව හිමිකම් මණ්ඩලය හෝ වෙනත් කිසිදු පාර්ශවයක් අදහස් කරන්නේ නම් එය මුළුමනින්ම වැරදි අදහසක් බව විදේශ කටයුතු ලේකම් විශ්‍රාමික අද්මිරාල් මහාචාර්ය ජයනාත් කොළඹගේ ප්‍රකාශ කළා.\nඉන්දියා ටුඩේ රූපවාහිනිය සමග සම්මුඛ සාකච්ඡාවකට සහභාගිවෙමින් ඔහු වැඩිදුරටත් සදහන් කළේ සාමය හා සංහිදියාව ගොඩනැගීම සඳහා ශ්‍රී ලංකාවට ඉඩ සැලසීම ජාත්‍යන්තර ප්‍රජාවේ වගකීමක් බවයි.\nජිනිවා මානව හිමිකම් මණ්ඩලයට මානව හිමිකම් කොමසාරිස්වරියගේ ශ්‍රී ලංකාව පිළිබද වාර්තාව ඉදිරිපත් කළ අවස්ථාවේ රටවල් 21ක් ශ්‍රී ලංකාව වෙනුවෙන් අදහස් දැක්වූ බව විදේශ කටයුතු ලේකම් විශ්‍රාමික අද්මිරාල් මහාචාර්ය ජයනාත් කොළඹගේ මෙහිදී පෙන්වා දුන්නා.\nරටවල් 15ක් ශ්‍රී ලංකාවට එරෙහිව කරුණු ඉදිරිපත් කළා.\nශ්‍රී ලංකාව වෙනුවෙන් පෙනී සිටි රටවල් සියල්ල බටහිර කදවුර නියෝජනය නොකරන අතර එම කදවුරෙන් පිටත ශ්‍රී ලංකාවට එරෙහිව කරුණු දැක්වූයේ එක් රටක් පමණයි.\nඑසේම එම ඡන්ද විමසීමේදී ඉන්දියාව ශ්‍රී ලංකාවට පක්ෂපාතීව ඡන්දය ප්‍රකාශ කරනු ඇතැයි අපේක්ෂා කරන බව විදේශ කටයුතු අමාත්‍යාංශයේ ලේකම් විශ්‍රාමික අද්මිරාල් මහාචාර්ය ජයනාත් කොළඹගේ එහිදී ප්‍රකාශ කළා.\nඔහු වැඩිදුරටත් සදහන් කළේ ඉන්දියාව එම ඡන්ද විමසීමේදී ඡන්දය ප්‍රකාශ කිරීමෙන් වැළකී  සිටියද ඉන්දු - ශ්‍රී ලංකා සබදතාවලට එය බලපෑමක් නොවනු ඇති බවයි.",
       "URL": "https://www.hirunews.lk/264107/සංහිදියාවට-ඉඩක්-දෙන්න-ශ්‍රී-ලංකාව-ජාත්‍යන්තරයෙන්-ඉල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2115"
}