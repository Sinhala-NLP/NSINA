{
       "Source": "hirunews",
       "Timestamp": "Thursday, 12 March 2020 - 7:05",
       "Headline": "හිරු ගොවි සංග්‍රාමයේ දෙවන අදියර ඇරඹේ",
       "News Content": "ජාතිකාභිමානයෙන් එක්ව නැගිටින, ජීවයෙන් පිරුණු තරුණ ජවය පිරිවරා පැරකුම් යුගයකට පෙරමුණ ගත්, හිරුගේ පුරන් කුඹුරු අස්වැද්දීමේ මහා මංගල්‍යයේ දෙවන අදියර අද ආරම්භ වනවා.\nඒ, නුවරඑළිය දිස්ත්‍රික්කයේ වලපනේ හෑගම - බොරගොල්ල වෙල්යායේදීයි.\nසහළින් රට සරු කරන හෙටක් සඳහා වූ මෙම වැඩසටහනේ පළමු අදියර ගාල්ල - තවලම - බඩඅමුණ යායෙන් ආරම්භ කෙරුණා.\nමෙරට සියලු පුරන් කුඹුරු අස්වද්දා රට සහලින් ස්වයංපෝෂිත කිරීමේ අරමුණින් හිරු ගොවි සංග්‍රාමය තුන්හෙළයේ රන්කෙත් උදානය වැඩසටහන නිර්මාණය කෙරුණේ හිරු මාධ්‍ය ජාලයේ සභාපති රේනෝ සිල්වා මහතාගේ සංකල්පයකට අනුවයි.\nඒ අනුව එහි දෙවන පියවර ලෙස අක්කර 24ක වපසරියකින් යුත් වලපනේ හෑගම - බොරගොල්ල වෙල්යායේදි මෙම කටයුත්ත අද පෙරවරුවේ යෙදෙන සුබ මොහොතින් ආරම්භ කිරීමට නියමිතයි.\nඉතිහාසයේ තවත් නොමැකෙන සටහනක් තබන මෙම අවස්ථාව අද උදෑසන සිට හිරු ටී.වී හරහා සජිවීව විඳගැනීමට ඔබටත් අවස්ථාව හිමිවනවා.",
       "URL": "https://www.hirunews.lk/236315/හිරු-ගොවි-සංග්‍රාමයේ-දෙවන-අදියර-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=2858"
}