{
       "Source": "hirunews",
       "Timestamp": "Thursday, 26 January 2023 - 13:31",
       "Headline": "ශිෂ්‍යත්ව විභාගයට ලකුණු 195ක් ලබා ගත් සිසුන් දෙදෙනෙක් මිනුවන්ගොඩින් සහ වේයන්ගොඩින් (වීඩියෝ)",
       "News Content": "2022 පහ ශ්‍රේණිය ශිෂ්‍යත්ව විභාගයේ ප්‍රතිඵලවලට අනුව ලකුණු 195 බැගින් ලබාගත් සිසුන් දෙදෙනෙකු මිනුවන්ගොඩ රෙජී රණතුංග විද්‍යාලයෙන් සහ වේයන්ගොඩ ප්‍රාථමික විද්‍යාලයෙන් හිරු ප්‍රවෘත්ති වෙත වාර්තා වුණා.\nඊට අමතර ව, වයඹ රාජකීය විද්‍යාලයේ කේ.එම්.තිසල් දිනුජය බණ්ඩාර ලකුණු 193ක් ලබාගෙන ඇති බව යි වාර්තා වුණේ.\nප්‍රතිඵලවලට අනුව කොළඹ නාලන්ද විද්‍යාලයේ වැඩිම ලකුණු සංඛ්‍යාව 188ක් වන අතර විභාගය සඳහා පෙනීසිටි 61 දෙනෙකු එම කඩඉම සමත්ව ඇති බව විද්‍යාලයේ ප්‍රකාශයෙකු සඳහන් කළා.\nකොළඹ ආනන්ද විද්‍යාලයේ වැඩිම ලකුණු සංඛ්‍යාව 186ක් වන අතර සිසුන් 66 දෙනෙකු ශිෂ්‍යත්ව විභාගය සමත්ව තිබුණා.\nකෙසේ වෙතත්, විභාග දෙපාර්තමේන්තුව සඳහන් කළේ, දිවයිනේ වැඩිම ලකුණු පිළිබඳ හෝ දිස්ත්‍රික් මට්ටමේ ශ්‍රේණිගත කිරීම් කිසිවක් වාර්තා නො කරන බව යි.\nපසුගිය වසරේ දෙසැම්බර් මස 18 වනදා පැවති ශිෂ්‍යත්ව විභාගය සඳහා සිසුන් 334,805 දෙනෙකු අයදුම්කර තිබූ අතර ඒ අතරින් සිසුන් 329,668 දෙදෙනකු මධ්‍යස්ථාන 2,894ක දී විභාගය සඳහා පෙනී සිටියා.\nඒ අනුව මාසයකුත් දින 07කට පසුව එනම් ඊයේ රාත්‍රියේ ශිෂ්‍යත්ව විභාගයේ ප්‍රතිඵල නිකුත් කෙරුණා.\nමෙම විභාගයේ නැවත පරීක්ෂණ සිදු කිරීමට අවශ්‍ය නම් පෙබරවාරි මස 28 වනදාට පෙර අභියාචනා ඉදිරිපත් කරන ලෙසයි විභාග දෙපාර්තමේන්තුව දැනුම් දෙන්නේ.\nඑමෙන්ම, ශිෂ්‍යත්ව විභාගයේ දිස්ත්‍රික් කඩයිම් අවම ලකුණු සීමා මේ වන විට ප්‍රකාශයට පත්කර තිබෙනවා.\nමේ අතර, ගල්ගමුව අධ්‍යාපන කොට්ඨාසයේ ඇහැටුවැව බණ්ඩාරනායක ජාතික පාසලේ විභාග මධ්‍යස්ථානයේ ගුරුවරියක විසින් ප්‍රශ්න පත්‍ර බෙදාහැරීමේදී අසාධාරණයක් සිදු වූ බව කියන සිසුන් 11 දෙනා අතරින් එක් අයෙකු ශිෂ්‍යත්ව විභාගය සමත්වීමේ පුවතක්ද වාර්තා වුණා.",
       "URL": "https://www.hirunews.lk/325928/ශිෂ්‍යත්ව-විභාගයට-ලකුණු-195ක්-ලබා-ගත්-සිසුන්-දෙදෙනෙක්-මිනුවන්ගොඩින්-සහ-වේයන්ගොඩින්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=578"
}