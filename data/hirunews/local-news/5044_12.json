{
       "Source": "hirunews",
       "Timestamp": "Monday, 16 May 2016 - 9:10",
       "Headline": "Update : කැළණි ගඟේ දැඩි ගංවතුර අවදානම ඇති ප්‍රදේශ මෙන්න",
       "News Content": "අධික වැසි සමඟ පිටාර ගලමින් තිබෙන කැළණි ගඟ අවට පහත් බිම්වල සුළු ගංවතුර තත්ත්වය විශාල ප්‍රමාණයේ ගංවතුර තත්ත්වයක් දක්වා  දක්වා වර්ධනය වීමේ අවදානමක් පවතින බව වාරිමාර්ග දෙපාර්තමේන්තුව ප්‍රකාශ කළා.\nඔවුන් නිවේදනය කළේ කැළණි ගඟ ද්‍රෝණිය අවට පහත්බිම්වල ජනතාවට එමඟින් දැඩි බලපෑම් එල්ලවිය හැකි බවයි.\nපහළ හංවැල්ල, ඉහළ හංවැල්ල, නිරිපොල, දිද්දෙණිය, ආටිගල, ඇඹුල්ගම, රණාල, නවගමුව, බෝමිරිය, මල්වාන, බියගම, කැළණිය, ග්‍රෑන්ඞ්පාස්, නව කැළණි පාලම, අඹතලේ, වැල්ලම්පිටිය යන ප්‍රදේශවලට එම බලපෑම වැඩිවිය හැකි බවයි එම දෙපාර්තමේන්තුව සඳහන් කළේ.\nමේ අතර දිස්ත්‍රික්ක 14 කට දැඩි බලපෑම් එල්ල කළ අයහපත් කාලගුණ තත්ත්වය හේතුවෙන් මේ වනවිට පවුල් 7 880 කට අයත් පුද්ගලයන් 11 667 දෙනෙකු මේ වනවිට පීඩාවට පත්ව තිබෙනවා.\nපුද්ගල මරණ 3 ක් වාර්තාවී ඇති අතර, තවත් තුන්දෙනෙකු අතුරුදන්වී ඇති බවයි ආපදා කළමනාකරන මධ්‍යස්ථානය ප්‍රකාශ කළේ.\nනිවාස 111 ක් සම්පූර්ණයෙන්ම විනාශ වී තිබෙනවා.\nතවත් 32 කට අර්ධ හානි සිදුව ඇති අතර, පුද්ගලයන් 5 196 දෙනෙකු ආරක්ෂිත ස්ථානවල රඳවා ඇති බවද ආපදා කළමනාකරන මධ්‍යස්ථානය සඳහන් කළා.\nUpdate : Monday, May 16, 2016 16.38\n--------------------------------------------------\nදිවයිනට බලපා ඇති තද වැසි හේතුවෙන් කැළණි  ගඟේ ජල මට්ටම සීග්‍රයෙන් ඉහළ යමින් පවතිනවා.\nආපදා කළමනාකරණ මධ්‍යස්ථානයේ සහකාර අධ්‍යක්ෂ ප්‍රදීප් කොඩිප්පිලි සදහන් කළේ කොළොන්නාව සහ හංවැල්ල ප්‍රදේශවල ජල මට්ටම් ඉහළ ගොස් ඇති බවයි.\nමේ නිසා ඒ පිළිබදව අවදානයෙන් සිටින ලෙස ජනතාවගෙන් ඉල්ලීමක් කරන බවයි ඔහු සදහන් කළේ.\nකැළණි  ගඟේ ජල මට්ටම ඉහළ යාම නිසා රුවන්වැල්ල දැරණියගල යන ප්‍රදේශවලට සැලකිය යුතු ගං වතුර මට්ටමක් පවතින බවයි වාරිමාර්ග දෙපාර්තමේන්තුව සදහන් කළේ. එමෙන්ම කොළඹ - දෙකටන මාර්ගය මල්වාන ප්‍රදේශයේ ස්ථාන කිහිපයකින් යට වී ඇති බව හිරු වාර්තාකරු ප්‍රකාශ  කළා.\nදක්ෂිණ අධිවේගී මාර්ගය දෙපස පහත් බිම් රැසක් පවතින අධික වර්ෂාවත් සමඟ යට වී තිබෙනවා.\nමේ අතර කොළඹට ඇතුළු වන මාර්ග කිහිපයක් ද ජලයෙන් යටවීම හේතුවෙන් ගමනාගමනයට බාධා එල්ල වී තිබෙනවා.\nපොලීසිය මහජනතාවගෙන් ඉල්ලා සිටියේ හැකිතාක්දුරට ජලයෙන් යටවී ඇති මාර්ගවලට වාහන ඇතුළු කිරීමෙන් වළකින ලෙසයි.\nඅධික වර්ෂාපතනය හේතුවෙන් මධ්‍යම කඳුකරයට ද දැඩි බලපෑම් එල්ල වී තිබෙනවා.\nගිනිගත්හේන - දියගල හරහා නෝර්ටන්බ්‍රිජ් ප්‍රදේශයට පස් කඳු කඩා වැටීම හේතුවෙන් ගමනාගමනයට බාධා එල්ල වී ඇති බව සදහන්.\nහැටන් - කොළඹ ප්‍රධාන මාර්ගයට ද පස් කන්දක් කඩා වැටීමෙන් ගමනාගමන කටයුතු එක් මංතීරුවකට පමණක් සීමා කර ඇති බවයි අප වාර්තාකරු ප්‍රකාශ කළා.\nඑමෙන්ම ඇද හැලෙන වැසිත් සමඟ විමලසුරේන්ද්‍ර, කැනියොන්, සහ ලක්ෂපාන යන ජලාශවල වාන් දොරටු විවෘත කර තිබෙනවා.",
       "URL": "https://www.hirunews.lk/133321/update-කැළණි-ගඟේ-දැඩි-ගංවතුර-අවදානම-ඇති-ප්‍රදේශ-මෙන්න",
       "Category": "Local News",
       "Parent URL": "https://www.hirunews.lk/local-news.php?pageID=5044"
}