{
       "Source": "hirunews",
       "Timestamp": "Tuesday, 25 April 2023 - 16:08",
       "Headline": "වන්දනාවේ ගිය පිරිසකට වන අලි ප්‍රහාරයක්",
       "News Content": "සිතුල්පව්ව ප්‍රදේශයේ වන්දනාවේ ගිය පිරිසකට වන අලි ප්‍රහාරයක් එල්ල වී තිබෙනවා.\nඔවුන් විහාරස්ථානයේ නවාතැන් ගැනීමට එන අතරවාරයේ දී කැලේ සිටි මේ අලියා පාරට පැමිණ ගමන්ගත් බස් රථයට පහර දුන් බවයි වාර්තා වෙන්නේ.\nමෙම සිදුවීම වන අවස්ථාවේ බස් රථය තුළ 30 කට ආසන්න පිරිසක් සිටි අතර වන්දනාකරුවන් ජනේලයෙන් පැන ගොස් තිබෙනවා.\nබස් රථයේ වීදුරු සියල්ල කැඩී විනාශ වී ඇති අතර ඒ තුළ තිබූ ආහාර සියල්ල අලියා විසින් පාගා දමා තිබූ බවයි වාර්තාකරු සඳහන් කළේ.\nප්‍රදේශයට පැමිණෙන සමහර වන්දනාකරුවන් වන අලින්ට නිරන්තරයෙන් ආහාර ලබාදිම නිසා මෙම සතුන් වාහන නවත්වා ආහාර ලබාගැනීමට පුරුදු වී සිටිනවා.\nමේ හේතුවෙන් වන්දනාවේ එන බොහෝ පිරිස් දැඩි අපහසුතාවයට පත්වෙනවා.\nඑමෙන් ම වන අලි ගම් වදිමින් සිදු කරන වගාහානිවලින් ද අඩුවක් නොමැති බවයි ප්‍රදේශවාසීන් නිරන්තරයෙන් කියා සිටින්නේ.\nඅනුරාධපුර දිස්ත්‍රික්කයේ ගලෙන්බිඳුනුවැව ප්‍රදේශයේ රිටිගල වනජීවී කළාපයට අයත් තම්මැන්නාගමට පැමිණි වනඅලි රංචුවක් වගාකර තිබූ ගොඩ බෝග රැසක් විනාශකර දමා තිබෙනවා.\nහුරුලුවැව සහ මාන්කට්ටිය වැව් රක්ෂිතවල නිරන්තරයෙන් ගැවසෙන වන අලි රංචු හේතුවෙන් ප්‍රදේශයේ ජනතාව දැඩි අසීරුතාවයට පත් ව ඇති බවයි ප්‍රදේශවාසීන් පවසන්නේ.\nකෙසෙල් , වට්ටක්කා, පොල්, පිපිඤ්ඤා වැනි ස්ථීර මෙන්ම ගොඩ බෝග රැසක් ද වන අලි රංචුව විසින් විනාශ කර දමා තිබෙනවා.\nමෙම ගැටලු සම්බන්ධයෙන් බළධාරීන් කොතෙකුත් දැනුවත් කළ ද මෙතෙක් ඒ සඳහා ස්ථීර විසඳුම් ලබා දීමට කිසිවෙකුත් සමත් වී නැති බවයි අප ප්‍රාදේශීය වර්තාකරු වැඩිදුරටත් සඳහන් කළේ.",
       "URL": "https://www.hirunews.lk/333428/වන්දනාවේ-ගිය-පිරිසකට-වන-අලි-ප්‍රහාරයක්",
       "Category": "Local News",
       "Parent URL": "https://www.hirunews.lk/local-news.php?pageID=391"
}