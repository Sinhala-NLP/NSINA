{
       "Source": "hirunews",
       "Timestamp": "Monday, 01 August 2022 - 15:26",
       "Headline": "සැලැස්මක් නැති රජයේ ව්‍යාපෘති (වීඩියෝ)",
       "News Content": "සංචාරක ආකර්ෂණය දිනාගත් ව්‍යාපෘති ක්‍රියාවට නංවීම රටක් සංවර්ධනය කරා යන ගමනේ දී අත්‍යවශ්‍ය සාධකයක්.\nඑහෙත් යහපත් අරමුණින් ආරම්භ කරන ඇතැම් ව්‍යාපෘති අතරමඟ නවතා දමන්නට බොහෝවිට සිදුවනවා.\nවිනිවිදභාවයකින් තොරව ආරම්භ කරන එවැනි ව්‍යාපෘති නිසා මහජන මුදල්ද කෝටි ප්‍රකෝටි ගණනින් අපතේ යන අවස්ථා ද දක්නට ලැබීම කනගාටුවට කරුණක්.\nඑලෙස මූලික ගැටලු හඳුනා ගැනීමකින් තොරව ඉදිකිරීම් ආරම්භ කළ කලා ගම්මානයක් හේතුවෙන් සාමාන්‍ය ජන ජීවිතයටද බාධා මතුව ඇති පුවතක් පොළොන්නරුව දිස්ත්‍රික්කයෙන් වාර්තා වනවා.\nසංචාරක ප්‍රවර්ධන ව්‍යාපෘතියක් වශයෙන් පොළොන්නරුව ඇතුමල්පිටිය, මූනියණ්ඩි වැව ආශ්‍රිතව ඉදිකිරීම් කටයුතු ආරම්භ කර ඇති කලා ගම්මානය හඳුන්වන්න පුළුවන්.\nමීට වසර දෙකකට ඉහත මෙහි ඉදිකිරීම් කටයුතු ආරම්භ කර ඇති අතර ඒ සඳහා වෙන් කර ඇති මුදල රුපියල් මිලියන 70ක්.\nනාගරික ඉංජිනේරු දෙපාර්තමේන්තුව සහ පොළොන්නරුව මහ නගර සභාවේ අධීක්ෂණය යටතේ කලා ගම්මානයේ මූලික අදියරයේ වැඩ කටයුතු මේ වනවිට අවසන් කර තිබෙනවා.\nමේ වනවිටත් රුපියල් කෝටි එක හමාරකට අධික මුදලක් මේ සඳහා වැය කර තිබුණද අදාළ ව්‍යාපෘතියේ ඉදිකිරීම් කටයුතු ඉබි ගමනින් සිදුවන්නේ මූනියණ්ඩි වැව සම්බන්ධයෙන් ඇතිවූ ගැටලුකාරී තත්වයක් හේතුවෙන්.\nසාම්ප්‍රදායික හෙළ නිෂ්පාදන, කලා ප්‍රදර්ශන අලෙවි කුටි, පුරාණ ගැමි ජන ජීවිතයෙහි ක්‍රියාකාරකම් ඇතුළත් මූර්ති නිරූපණ කලාව, හෙල ගැමි ආහාර බොජුන් හල්, මුනියණ්ඩි වැව ආශ්‍රිත විනෝදජනක ක්‍රීඩා මෙන්ම පුරාණ කෘෂිකර්මාන්තය ආශ්‍රිත ගොවි ක්‍රියාකාරකම් ඇතුළත් මූනියන්ඩි වැව කේන්ද්‍ර කරගත් ආදර්ශ වෙල් යායක් ද මෙම කලා ගම්මානයට ඇතුළත්.\nව්‍යාපෘතිය හරහා සංචාරක ක්ෂේත්‍රයට අදාළ වෙළඳපොලක් ද මෙම කලා ගම්මානය ආශ්‍රිතව බිහි කිරීමට නියමිත අතර කුඩා හා මධ්‍ය පරිමාණ කර්මාන්ත බිහි කිරීමද ව්‍යාපෘතියේ තවත් අරමුණක් වනවා.\nමූනියණ්ඩි වැවෙහි අධීක්ෂණ කටයුතු ජාතික ශිල්ප සභාව මගින් සිදු කෙරෙන අතර ව්‍යාපෘතියට අදාළව වැව් ජලයෙන් කුඹුරු අක්කර 25ක් පමණ අස්වැද්දීමටද සැලසුම් කර තිබෙනවා.\nකෙසේ වෙතත් මේ වනවිට පොළොන්නරුව මහ නගර සභාව මගින් මූනියණ්ඩි වැව වටා කම්බි වැටක් යොදා ආවරණය කර තිබීම හේතුවෙන් ව්‍යාපෘති නිළධාරීන් සහ ප්‍රදේශවාසීන් අතර උද්ගතව ඇත්තේ ගැටලුකාරී තත්වයක්.\nවැවෙහි ආරක්ෂාවට බව පවසමින් මෙලෙස කම්බි වැටක් ඉදිකිරීම තුළින් වසර ගණනාවක් කෘෂිකර්මාන්තය ජීවනෝපාය කරගත් ග්‍රාමීය ජනතාවට සිය වගා කටයුතු සිදුකර ගැනීමටත් සතුන්ට අවශ්‍ය ජලය සපයා ගැනීමටත් බාධා මතුවී තිබෙනවා.\nතමන් දීර්ඝ කාලයක් තිස්සේ පරිහරණය කළ වැව වටා කම්බි වැටක් යොදා ආවරණය කිරීම යුක්ති සහගත නොවන බව ප්‍රදේශවාසීන් පෙන්වා දෙනවා.\nවගා කටයුතු සඳහා ජලය ලබාගත් මූනියන්ඩි වැවෙහි සොරොව්ව ද වසා දමා තිබීමෙන් සිය වගා කටයුතු සඳහා ජලය ලබා ගැනීමටද නොහැකි තත්වයක් උද්ගතව ඇති බවටයි ඔවුන් චෝදනා කරන්නේ.\nරටට විදේශ විනිමය සපයාගත හැකි මෙවැනි ව්‍යාපෘති රටක සංවර්ධනයට වැදගත් සාධකයක් වුවද එය සාමාන්‍ය ජන ජීවිතයට බාධාවක් නොවන ආකාරයෙන් විනිවිදභාවයෙන් සිදු කිරීම ව්‍යාපෘතිය භාර නිලධාරීන්ගේ වගකීමක්.",
       "URL": "https://www.hirunews.lk/311584/සැලැස්මක්-නැති-රජයේ-ව්‍යාපෘති-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=974"
}