{
       "Source": "hirunews",
       "Timestamp": "Monday, 08 November 2021 - 13:17",
       "Headline": "පහත් බිම් රැසක ජනතාවට අවධානයෙන් පසුවන්නැ යි නිවේදනයක් (වීඩියෝ)",
       "News Content": "අන්දමන් දූපත් අසල පහළ වායුගෝලයේ පවතින කැළඹිලි ස්වභාවයක් වර්ධනය වීම හේතුවෙන් ඉදිරි දින කිහිපයේදීත් වැසි අපේක්ෂා කරන බව කාලගුණ විද්‍යා දෙපාර්තමේන්තුව ප්‍රකාශ කළා.\nමේ අතර ශ්‍රී ලංකාවට ඉහළින් වර්ධනය වී ඇති සුළං අභිසාරී කලාපයේ බලපෑම හේතුවෙන් අද සහ හෙට දිවයිනේ බස්නාහිර, වයඹ, සබරගමුව පළාත්වලට සහ මහනුවර හා නුවරඑළිය යන දිස්ත්‍රික්කවලට මිලිමීටර 150ට වැඩි වර්ෂාපතනයක් අපේක්ෂා කරන බවයි එම දෙපාර්තමේන්තුව සඳහන් කළේ.\nඅද උදෑසන 8.30න් අවසන් වූ පැය විසි හතර තුළ වැඩිම වර්ෂාපතනය වන මිලිමීටර 162ක් ලැබී ඇත්තේ කුකුළේගඟ ප්‍රදේශයටයි.\nඑමෙන්ම කළුතර ප්‍රදේශයට මිලිමීටර 142ක වර්ෂාපතනයක්ද ලැබී තිබෙනවා.\nපවතින අධික වර්ෂාවත් සමඟ කැනියොන් ජලාශයේ වාන් දොරටු දෙකක් සහ ඉහළ කොත්මලේ ජලාශයේ වාන් දොරටුවක් විවෘත කෙරුණා.\nජල විදුලි බලාගාර ආශ්‍රිත ජලාශවල ජල මට්ටම ඉහළ යාම හේතුවෙන් කැනියොන්, ලක්ෂපාන, නව ලක්ෂපාන, පොල්පිටිය සහ විමලසුරේන්ද්‍ර යන බලාගාරවල විදුලි උත්පාදනය ද මේ වනවිට උපරිම ධාරිතාවෙන් සිදු කරන බවයි වාර්තා වන්නේ.\nමේ අතර පවතින තත්වය හමුවේ ගංඟා ද්‍රෝණි ගණනාවක ජල මට්ටම සැළකිය යුතු ලෙස ඉහළ ගොස් තිබෙනවා.\nමේ නිසා එම ගංඟා ද්‍රෝණි ආශ්‍රිත පහත්බිම්වල ජනතාව මේ සම්බන්ධයෙන් තවදුරටත් සැළකිලිමත්ව සිටිය යුතු බවයි වාරිමාර්ග දෙපාර්තමේන්තුවේ ජල කළමනාකරණ හා ආපදා කළමනාකරණ අංශයේ අධ්‍යක්ෂ එස්.පී.සී. සුගීෂ්වර කියා සිටියේ.\nමේ අනුව කළුගඟ, මිල්ලකන්ද ප්‍රදේශයෙන් සහ අත්තනගලු ඔය, දූනමලේ ප්‍රදේශයෙන් අද පෙරවරුව වනවිට සුළු ගං වතුර තත්වයක් වාර්තා වී තිබෙනවා.\nමේ අතර දෙමෝදර සහ ගම්පොළ ප්‍රදේශවල සිදු වූ නායයෑම් හේතුවෙන් අවහිර වී තිබූ දුම්රිය ගමනාගමනය මේ වනවිට යථා තත්වයට පත් කර ඇති බව දුම්රිය සාමාන්‍යාධිකාරී ධම්මික ජයසුන්දර ප්‍රකාශ කළා.\nමේ අතර බස්නාහිර සහ නැගෙනහිර පළාත්වල තෝරාගත් අධි අවදානම් සෞඛ්‍ය වෛද්‍ය නිලධාරී කොට්ඨාස 59ක් ඉලක්ක කරගෙන අද සිට විශේෂ ඩෙංගු මර්දන වැඩසටහනක් ක්‍රියාත්මකයි.\nවසරේ මේ දක්වා කාලය තුළ ඩෙංගු රෝගීන් 22,000කට ආසන්න සංඛ්‍යාවක් වාර්තා වී ඇති අතර, පවතින වැසි තත්ත්වය හේතුවෙන් ඉදිරි දිනවල ඩෙංගු රෝගීන්ගේ වැඩිවීමක් අපේක්ෂා කරන බවයි ජාතික ඩෙංගු මර්දන ඒකකය  කියා සිටියේ.",
       "URL": "https://www.hirunews.lk/287362/පහත්-බිම්-රැසක-ජනතාවට-අවධානයෙන්-පසුවන්නැ-යි-නිවේදනයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1576"
}