{
       "Source": "hirunews",
       "Timestamp": "Monday, 22 August 2022 - 7:54",
       "Headline": "දකුණ යළිත් කැළඹෙයි - අම්බලන්ගොඩ වෙඩි තැබීමකින් දෙදෙනකු මරුට  (වීඩියෝ)",
       "News Content": "අම්බලන්ගොඩ - දෙල්දූව ප්‍රදේශයේ හෝටලයක් තුළ සිදුවූ වෙඩි තැබීමකින් පුද්ගලයින් දෙදෙනෙකු මියගොස් තවත් දෙදෙනෙකු තුවාල ලබා රෝහල් ගතකර තිබෙනවා.\nපොලිස් විමර්ශනවලදී අනාවරණ වුණේ මෙය දකුණේ ප්‍රබල පාතාල කල්ලි දෙකක් අතර කළක සිට පවතින ආරවුලක ප්‍රතිඵලයක් ලෙස මෙම වෙඩි තැබීම සිදුව ඇති බවයි.\nමෙම පාතාල කණ්ඩායම් දෙක දකුණේ විවිධ අපරාධවලට සම්බන්ධ බවටද හෙළිව තිබෙනවා. වෙඩි වැදුනු පුද්ගලයින් හෝටලයෙහි ඉහළ මාලයේ රැදී සිටියදී මෙම වෙඩි තැබීම සිදුව ඇති බවයි පොලිසිය සඳහන් කළේ.\nඒ වනවිට එම ස්ථානයේ මෙම පුද්ගලයින් 04 දෙනා පමණක් රැදී සිට ඇති බවයි වාර්තා වන්නේ.\nවෙඩි තැබීම සිදුකළ කණ්ඩායමේ පුද්ගලයෙකු මීට මාස කිහිපයකට පෙර වෙඩි වැදී මියගිය කණ්ඩායමේ පිරිසක් විසින් ඝාතනය කර ඇති අතර, ඊට පළිගැනීමක් ලෙස මෙය සිදුකර ඇති බවටද පොලිස් පරීක්ෂණවලදී අනාවරණ වී තිබෙනවා.\nකෙසේ වෙතත් සිද්ධියට සම්බන්ධ පුද්ගලයින් සම්බන්ධයෙන් විමර්ශන සඳහා පොලිස් කණ්ඩායම් තුනක් පත් කර ඇති බවයි අම්බලන්ගොඩ පොලිසිය සඳහන් කළේ.\nමේ අතර 12 හැවිරිදි පාසල් සිසුවකු බණ්ඩාරගම නාමළුව ප්‍රදේශයේ වෙළෙදසැලකට ඇතුළු වී මුදල් කොල්ලකෑමට උත්සාහ දරා තිබෙනවා.\nඑම අවස්ථාවේදී වෙළෙදසලේ හිමිකාර කාන්තාව එය වැළකූ අවස්ථාවේ අදාළ දරුවා සතුව තිබූ තියුණු ආයුධයකින් ඇයට පහරදී පලාගොස් සැගව සිටි අවස්ථාවේ අත්අඩංගුවට ගෙන තිබෙනවා.\nතුවාල ලද කාන්තාව බණ්ඩාරගම දිසා රෝහලට ඇතුළත් වී ඇති අතර ඇයගේ තත්ත්වය බරපතළ නොවන බවයි පොලිසිය සදහන් කළේ.",
       "URL": "https://www.hirunews.lk/313402/දකුණ-යළිත්-කැළඹෙයි-අම්බලන්ගොඩ-වෙඩි-තැබීමකින්-දෙදෙනකු-මරුට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=923"
}