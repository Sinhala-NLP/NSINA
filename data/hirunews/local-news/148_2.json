{
       "Source": "hirunews",
       "Timestamp": "Thursday, 27 July 2023 - 11:04",
       "Headline": "මෙහෙකාර සේවයට ගෙනා තරුණිය අභිරහස් ලෙස මියයයි",
       "News Content": "රුපියල් විසිපන්දහසක මාසික ගෙවීමකට නිවසක මෙහෙකාරකම් කළ වයස අවුරුදු 17 ක තරුණියකගේ මළ සිරුරක් එම නිවසින් හමු වීමේ සිද්ධියක් සම්බන්ධයෙන් යාපනය පොලීසිය 26 දා පරීක්ෂණ ආරම්භ කර තිබෙනවා.\nමේ සිද්ධිය සම්බන්ධයෙන් වහාම පරීක්ෂණ පවත්වන ලෙසත් අපරාධකරුවන් වහාම අත්අඩංගුවට ගෙන නීතිය හමුවට ඉදිරිපත් කරන ලෙසත් උතුරු පළාත් ආණ්ඩුකාරිණී පී. එම්.එස්.චාර්ල්ස් යාපනයේ ජෙයෂ්ඨ පොලිස් නිලධාරීන්ට දැනුම් දී ඇති බවයි වාර්තා වන්නේ.\nමෙසේ මියගොස් ඇත්තේ යාපනයේ වඩුක්කෝඩෙයි මුදලියාර් කෝවිල් අඩි ප්‍රදේශයේ පදිංචි 17 හැවිරිදි තරුණියක්.\nඅධ්‍යාපන කටයුතුවල නිරත වීමට ආර්ථික ශක්තියක් නොමැති නිසා මෙසේ ඇයගේ මව විසින් මෙම තරුණිය යාපනයේ නිවසක මෙහෙකාරකමට ලබා දී ඇති බවයි අප වාර්තාකරු සඳහන් කළේ.\nමාසික කුළිය වශයෙන් රුපියල් 25000 ක මුදලක් ලබා දීමට පොරොන්දු වූවත් ඇයට මාසයකට රුපියල් 5000 ක මුදලක් පමණක් නිවසේ අයිතිකරු විසින් ලබා ඇති බවයි වාර්තා වන්නේ.\nමවට දරුවා බැලීමට යාම තහනම් කළ හාම්පුතා දුරකතනය ඔස්සේ මසකට විනාඩි තුනක කාලයක් පමණක් කතා කිරීමට අවස්ථාව ලබා දී තිබෙනවා.\nමාස හතරකට පමණ පසුව එසේ දුරකතනයෙන් කතා කිරීමට ද ඉඩක් ලබා දී නොමැති අතර අදාළ හාම්පුතා නියමිත පරිදි වැටුප් ද ගෙවා නොමැති බවයි මුලික පරීක්ෂණවලින් හෙළි වී ඇත්තේ.\nඅවසානයේදී ඇය මියගොස් ඇති බවට පමණක් පණිවුඩයක් දැරියගේ මවට ලැබීමෙන් පසුව මරණය පිළිබදව තමන්ට විශාල සැකයක් පවතින බව දැරියගේ මව යාපනය පොලිසියට පවසා තිබෙනවා.\nමරණය සම්බන්ධයෙන් පශ්චාත් මරණ පරීක්ෂණය පැවැත් වූ යාපනය ශීක්ෂණ රෝහලේ අධිකරණ වෛද්‍ය නිලධාරී ප්‍රේමකුමාර් නාමසිවායම් එම මරණය සම්බන්ධයෙන් විවෘත තීන්දුවක් ලබා දී මියගිය අයගේ ශරීරයේ කොටස් වැඩිදුර පරීක්ෂණ සදහා රජයේ රස පරීක්ෂකවරයා වෙත යවා ඇති බවයි පොලිසිය පැවසුවේ.",
       "URL": "https://www.hirunews.lk/342678/මෙහෙකාර-සේවයට-ගෙනා-තරුණිය-අභිරහස්-ලෙස-මියයයි",
       "Category": "Local News",
       "Parent URL": "https://www.hirunews.lk/local-news.php?pageID=148"
}