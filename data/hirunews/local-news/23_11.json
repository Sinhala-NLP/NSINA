{
       "Source": "hirunews",
       "Timestamp": "Monday, 18 September 2023 - 8:16",
       "Headline": "පාර්ලිමේන්තු නියෝජ්‍ය මහ ලේකම් චමින්ද කුලරත්න පත් වෙයි",
       "News Content": "පාර්ලිමේන්තුවේ කාර්ය මණ්ඩල ප්‍රධානී සහ නියෝජ්‍ය මහ ලේකම් ධුරය සඳහා නීතිඥ චමින්ද කුලරත්න පත් කර තිබෙනවා.\nමේ වන තෙක් පාර්ලිමේන්තුවේ නියෝජ්‍ය මහ ලේකම් හා කාර්ය මණ්ඩල ප්‍රධානී ලෙස කටයුතු කළ ටිකිරි ජයතිලක මහාධිකරණ විනිශ්චයකාරවරයකු ලෙස පත්වීම නිසා එම තනතුර පුරප්පාඩු වී පැවතුණා.\nපසුව පාර්ලිමේන්තුවේ පක්ෂ නායකයන්ගෙන් සමන්විත පාර්ලිමේන්තු කටයුතු කාරක සභාවේ අනුමැතියෙන් පාර්ලිමේන්තු කාර්ය මණ්ඩල උපදේශක සභාව විසින් මෙකී තනතුර සඳහා අයදුම්පත්‍ර කැඳවනු ලැබුවා.\nඉදිරිපත් කර තිබූ අයදුම්කරුවන් කථානායකවරයාගේ සභාපතීත්වයෙන් යුතු අග්‍රාමාත්‍යවරයා, විපක්ෂ නායකවරයා, සභානායකවරයා, විපක්ෂයේ ප්‍රධාන සංවිධායකවරයා හා පාර්ලිමේන්තුවේ මහ ලේකම්වරිය යන අයගෙන් සමන්විත සම්මුඛ පරීක්ෂණ මණ්ඩලයක් විසින් සම්මුඛ පරීක්ෂණයට ලක් කිරීමෙන් අනතුරුව එම තනතුර සඳහා නීතිඥ චමින්ද කුලරත්න තෝරාගෙන තිබෙනවා.\nශ්‍රී ලංකා පාර්ලිමේන්තුවේ මෙවැනි ඉහළ මට්ටමේ තනතුරක් සඳහා මීට පෙර මෙවැනි ඉහළ මට්ටමේ සම්මුඛ පරීක්ෂණ මණ්ඩලයක් මඟින් තෝරා ගැනීමක් මෙතෙක් සිදුවී නැහැ.\nනීතිඥ චමින්ද කුලරත්න වසර 20ක පමණ කාලයක් තිස්සේ පාර්ලිමේන්තුවේ ආණ්ඩු පක්ෂ ප්‍රධාන සංවිධායක ලේකම්, ජනාධිපති අතිරේක ලේකම්, අග්‍රාමාත්‍ය අතිරේක ලේකම්, විපක්ෂ නායක අතිරේක ලේකම්, එක්සත් රාජධානියේ ලන්ඩන්හි ශ්‍රී ලංකා මහ කොමසාරිස් කාර්යාලයේ අමාත්‍ය උපදේශක, ජනාධිපති ජ්‍යෙෂ්ඨ සහකාර ලේකම්, ජනාධිපති සහකාර ලේකම් ඇතුළු රජයේ විධායක මට්ටමේ පරිපාලන තනතුරු රැසක් දරනු ලැබුවා.\nඑමෙන්ම, ඔහු, ව්‍යවස්ථාපති නීතිය, පාර්ලිමේන්තු කටයුතු හා ක්‍රියාදාමයන් පිළිබඳ ද, රාජ්‍ය පරිපාලන හා මුදල් රෙගුලාසි පිළිබඳ ජාතික හා ජාත්‍යන්තර මට්ටමේ අත්දැකීම් සහිත ජ්‍යෙෂ්ඨ රාජ්‍ය නිලධාරියෙක්.\nඔහු එක්සත් රාජධානිය, අමෙරිකා එක්සත් ජනපදය, ඔස්ට්‍රේලියාව, චීනය, ඉන්දුනීසියාව, ජපානය ඇතුළු රටවල් රැසක ජාත්‍යන්තර සම්මන්ත්‍රණ හා පුහුණු පාඨමාලා රැසකට ශ්‍රී ලංකාව නියෝජනය කරමින් සහභාගි වී තිබෙනවා.\nනීතිඥ චමින්ද කුලරත්න නීතිවේදී උපාධිධාරියකු හා ජ්‍යෙෂ්ඨ නීතිඥවරයකු ද වන අතර, කොළඹ විශ්වවිද්‍යාලයේ හා එක්සත් රාජධානියේ බකින්හැම්ෂයර් විශ්වවිද්‍යාලයේ ව්‍යාපාර කළමනාකරණය පිළිබඳ පශ්චාත් උපාධි ඩිප්ලෝමාධාරියකු ද වෙනවා.\nඑමෙන්ම, ඔහු 2005 වසරේ සිට ශ්‍රී ලංකා නීතිඥ සංගමයේ යාවජීව සාමාජිකයකු මෙන්ම 2016 වසරේ සිට නීතිඥ සංගමයේ කවුන්සිලයේ (Bar Council) සාමාජිකයකු ද වුණා.",
       "URL": "https://www.hirunews.lk/348610/පාර්ලිමේන්තු-නියෝජ්‍ය-මහ-ලේකම්-චමින්ද-කුලරත්න-පත්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=23"
}