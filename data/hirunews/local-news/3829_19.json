{
       "Source": "hirunews",
       "Timestamp": "Thursday, 26 July 2018 - 18:59",
       "Headline": "දුම්රිය නොදන්වා නවතී - මගීන් නොසන්සුන්",
       "News Content": "දුම්රිය ස්ථානාධිපති, පාලක සහ රියදුරු ඇතුළු වෘත්තිය සමිති කිහිපයක් අද පස්වරු 2 ට හදිසි වර්ජනයක් ආරම්භ කිරීම නිසා දුම්රිය ගමන්වාර අවලංගු වීමෙන් මගීන් දැඩි අපහසුතාවයට පත් වුණා.\nවර්ජනය පස්වරු 4 දක්වා ක්‍රියාත්මක වූ බවයි වෘත්තීය සමිති සදහන් කළේ.\nදුම්රිය දෙපාර්තමේන්තුවට අයත් ඉඩමක් පිළිබදව රාජ්‍ය අමාත්‍ය හර්ෂ ද සිල්වා සිදුකරන ලද ප්‍රකාශයකට විරෝධය පළ කරමින් මෙම වර්ජනය ආරම්භ කළ බවයි දුම්රිය පාලකවරුන්ගේ සංගමයේ සභාපති ලාල් ආරියරත්න හිරු ප්‍රවෘත්ති අංශයට ප්‍රකාශ කළා.\nදුම්රිය වෘත්තීය සමිති නගන චෝදනාව සම්බන්ධයෙන් හිරු ප්‍රවෘත්ති අංශය රාජ්‍ය අමාත්‍ය හර්ෂ ද සිල්වාගෙන් ද විමසීමක් කළා.\nඅමාත්‍යවරයා කියා සිටියේ ඒ පිළිබඳව සඳුඳා දිනයේදී විශේෂ සාකච්ඡාවක් පැවැත්වෙන බවයි.\nඑහිදී ඊට අදාළව තීන්දුවක් ගන්නා බවද අමාත්‍යවරයා කියා සිටියා.\nකෙසේ වෙතත්, දුම්රිය වෘත්තීය සමිතිවල මෙම හදිසි වර්ජනය නිසා මගීන් අපහසුතාවයට පත්වීමත් සමග මරදාන, කොටුව, රාගම සහ ලූණුවිල යන දුම්රිය ස්ථානවල ඇති වූයේ උණුසුම් තත්ත්වයක්.\nමරදාන දුම්රිය ස්ථානයේ මගීන්ගේ නොසන්සුන්තාව හේතුවෙන් එහි දේපලවලට ද හානි සිදුව ඇති බවටයි වාර්තා වන්නේ.",
       "URL": "https://www.hirunews.lk/196141/දුම්රිය-නොදන්වා-නවතී-මගීන්-නොසන්සුන්",
       "Category": "Local News",
       "Parent URL": "https://www.hirunews.lk/local-news.php?pageID=3829"
}