{
       "Source": "hirunews",
       "Timestamp": "Friday, 01 October 2021 - 9:52",
       "Headline": "අද ඇත්තටම ලෝක ළමා දිනය ද ? (වීඩියෝ)",
       "News Content": "අද ඇත්තටම ලෝක ළමා දිනය ද?\nමේ කාරණය ගැන පොඩ්ඩක් හාරලා අවුස්සලා බලන්න හිතුනේ මට උදේ පාන්දර ලැබුණු දුරකතන ඇමතුමක් හේතුවෙන්.\nකාර්යාලයෙන් ලද දුරකතන ඇමතුමේ අනෙක් කෙළවර සිටි මගේ සගයා මගෙන් විමසා සිටියේ අයියේ අද ඇත්තට ම ලෝක ළමා දිනය ද?\nමම හොයලා බැලුවම යුනිසෙෆ් එක ලෝක ළමා දිනය කියලා කියන්නේ නොවැම්බර් 20 වනදාට.\nමේ කාරණයත් සමඟ අවදි වුණු මම මේ ලෝක ළමා දිනය ගැන අවුල මොකක්ද කියලා හොයාගෙන මේ සම්බන්ධයෙන් යම්කිසි පැහැදිලි කරගැනීමක් සිදු කර ගතයුතුයි කියන තීරණයට එළඹෙනවා.\nඅන්තර්ජාලය පිරික්සීමේ දී වර්ෂ 1856 දී ජුනි දෙවැනි ඉරිදායින් ඇරඹි ලෝක ළමා දින සැමරුම අද වනවිට ලෝකයේ විවිධ රටවල් වසරේ මාස 12 පුරා ම විවිද දිනවල දී සමරන බව දකින්නට ලැබුණා.\nඑසේ නම් ඔක්තෝම්බර් පළමුවන දා ශ්‍රී ලංකාව සමරණ ළමා දිනය ඇත්තටම ලෝක ළමා දිනය ද?\nශ්‍රී ලංකාවත් සමඟ ලෝක ළමා දිනය සමරන්නේ තවත් රටවල් දෙකක් පමණයි.\nඒ ලෝකයේ අනෙක් කෙලවරේ සිටින දකුණු ඇමෙරිකානු රටවල් දෙකක් වන ගෝතමාලාව සහ එල් සැල්වදෝරයයි.\nලොව පුරාම ලෝක ළමා දිනය ප්‍රථම වරට එක්ව සමරනු ලැබ ඇත්තේ 1955 ඔක්තෝම්බර් මස 01 වැනිදායි.\nඑදින පටන් ලොව බොහෝ රටවල් තමන්ට ගැලපෙන ලෙස විවිධ හේතු කාරනා මත ලෝක ළමා දිනයේ ඉලක්කම මාරුකර ගනිද්දී ශ්‍රී ලංකාව මුළු ලොවම එක්ව සැමරූ ඔක්තෝම්බර් මස පළමු වන දින ලෝක ළමා දිනය ලෙස සැමරීමට තීරණය කරනවා.\nලෝක සිතියම දෙස වැඩිදුරටත් අවදානය යොමුකරද් දී වැඩිම රටවල් සංඛ්‍යාවක් ලෝක ළමා දිනය සමරන්නේ ජුනි මස පළමු වනදායි.\nඑදින ලෝක ළමා දිනය සමරන රටවල් සංඛ්‍යාව හරියටම 50ක්.\nමෙම රටවල් අතරට පැරණි සෝවියට් සමාජවාදී කඳවුරේ සිටි සෝවියට් රුසියාව,තජිකිස්ථානය,උස්බෙකිස්තානය,යුක්රේනය,සර්බියාව,කසකස්තානය, බෙලරූසය, ආදී රටවල් මෙන්ම සමාජවාදී කඳවුරේ ම පසුවන චීනය, උතුරු කොරියාව, වියට්නාමය, නැගෙනහිර ටිමෝරය, රුමේනියාව, පෝලන්තය ආදී රටවල් අන්තර්ගතයි.\nඒ හැරුණු විට ජර්මනිය සහ පෘතුගාලය ද මෙම දිනයේ දී ළමුන් වෙනුවෙන් වූ විශේෂ වැඩසටහන් ක්‍රියාත්මක කරනවා.\nමේ අතර ළමුන් සඳහා ම වෙන් වූ ජාත්‍යන්තර යුනිසෙෆ් සංවිධානය නිල වශයෙන් ප්‍රකාශයට පත්කර ඇති ලෝක ළමා දිනය වන්නේ නොවැම්බර් 20 වනදා යි.\nඑදිනට ලෝකයේ ළමුන් ගැන හිතන රටවල් ගණන 28ක්.\nමුළු ආරාබි ලෝකය ම එදින ලෝක ළමා දිනය සමරද්දී මේ ලැයිස්තුවේ එදිනට ලෝක ළමා දිනය සමරන සුවිශේෂී රටකුත් අන්තර්ගත ව තිබෙනවා.\nඒ ෆින්ලන්තයයි.\nෆින්ලන්තය නොවැම්බර් 20 වනදා පමණක් නො ව වසරේ දින 365 පුරාම ළමුන් රජුන් ලෙස සලකන රාජ්‍යයක්.\nළමා පරපුරට ලොව හොඳ ම අධ්‍යාපන ක්‍රමය දායාද කර ඇති ෆින්ලන්තය ලොව සතුටින් ම වාසය කරන රටවැසියන් සිටින රාජ්‍යය ලෙස ද සැලකෙනවා.\nඅප අසල්වැසි රාජ්‍යය වන ඉන්දියාව ලෝක ළමා දිනය සමරනු ලබන්නේ නොවැම්බර් මස 14 වනදාට යි.\nලෝක පොලිස්කාරයා වන අමෙරිකාව ජුනි මාසයේ දෙවැනි ඉරිදාව ළමුන් වෙනුවෙන් වෙන්කර ඇති අතර කලක් හිරු නො බසින අධිරාජ්‍යය ලෙස සැලකුණු මහා බ්‍රිතාන්‍යය ළමුන් වෙනුවෙන් වැඩි සැලකිලි දැක්වීම සඳහා වෙන්කර ඇත්තේ මැයි මාසයේ දෙවන ඉරිදා දිනයයි.\nලොව ළමා පරපුර වෙනුවෙන් මහත් අවධානයක් යොමුකරන රටක් ලෙස නමක් දිනාගෙන ඇති ජපානය ලෝක ළමා දිනය සමරනු ලබන්නේ මැයි මස 05 වනදායි.\nමේ අතර ලොව හොඳ ම රටවල් වර්ගීකරණය කරනා වෙබ් සමීක්ෂණයන්ට අනුව දරුවන් ඇතිදැඩි කිරීම සඳහා ලොව හොඳ ම රටවල් අතර ප්‍රමුඛ ස්ථානයේ පසුවන්නේ ඩෙන්මාර්ක් රාජ්‍යයයි.\nමේ ලැයිස්තුවේ දෙවන ස්ථානය ස්වීඩනයට හිමිවන අතර එහි තුන්වන ස්ථානයේ පසුවන්නේත් තවත් ස්කැන්ඩිනේවියානු රාජ්‍යයක් වන නොර්වේ රාජ්‍යයයි.\nසමස්තයක් ලෙස ගත්කළ දරුවන් ඇතිදැඩි කිරීමට ලොව හොඳ ම වර්ගීකරණයේ ඇති රටවල් 10 අතරින් 7ක් ම ස්කැන්ඩිනේවියානු රාජ්‍යයන්.\nශ්‍රී ලංකාව එක්සත් ජාතීන්ගේ ලෝක ළමා ප්‍රඥාප්තිය පිළිගත් රටවල් 194 න් එක් රාජ්‍යයක් දකුණු ආසියානු කලාපයේ ළමුන් වෙනුවෙන් හොඳ ම අධ්‍යාපනය පහසුකම් සලසන රටවල් අතරින් ශ්‍රී ලංකාව ඉදිරියෙන් සිටිය ද තවත් ඔවුන්ගේ හෙට දවස වෙනුවෙන් සිදුකළ යුතු කාර්යභාරයන් බොහෝමයි.\nරටකරවන ඇත්තන් වරින් වර මහජනතාව ඉදිරියේ දිගහරින හරසුන් බොරු ප්‍රතිඥා ප්‍රලාප වෙනුවට අපගේ අනාගතය භාරගැනීමට සිටිනා දරු පරපුර වෙනුවෙන් දැනෙන යමක් සිදුකළ යුතු කාලය මේ වනවිටත් පසු ව ගොස් ඇතත් තවමත් අප ප්‍රමාද නැති බව අපගේ හැඟීමයි.",
       "URL": "https://www.hirunews.lk/283726/අද-ඇත්තටම-ලෝක-ළමා-දිනය-ද-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1657"
}