{
       "Source": "hirunews",
       "Timestamp": "Sunday, 10 October 2021 - 19:31",
       "Headline": "වැඩි වන මිල ගැන ගෑස් සමාගම් අතර තරගයක්   (වීඩියෝ)",
       "News Content": "ගෑස් සමාගම් විසින් අසාධාරණ අන්දමින් මිල ඉහළ දැමීමක් සිදුකළ හොත් යළිත් ගෑස් මිල සඳහා පාලන මිලක් ගැසට් කිරීමට රජය සූදානම් බව ආරංචි මාර්ග ප්‍රකාශ කළා.\nපාරිභෝගික ආරක්ෂණ රාජ්‍ය අමාත්‍යාංශයේ ජ්‍යෙෂ්ඨ ප්‍රකාශකයෙකු හිරු ප්‍රවෘත්ති අංශයට ප්‍රකාශ කළේ ගෑස් සමාගම් විසින් තවමත් මිල පිලිබඳව නිෂ්චිත තීරණයක් ගැනීමට නොහැකි වී ඇත්තේ ඔවුන් අතර පවතින තරගකාරිත්වය නිසා බවයි.\nඑක් සමාගමක් විසින් මිල ප්‍රකාශයට පත් කරනතුරු අනෙක් ගෑස් සමාගම නව මිලක් නිකුත් නොකරන තත්ත්වයක් මේ වනවිට පවතින බව වාර්තා වනවා.\nමේ හේතුව නිසා ගෑස් මිල සම්බන්ධයෙන් තවමත් නිෂ්චිත මිලක් ගෑස් සමාගම් විසින් ප්‍රකාශයට පත් කර නැහැ.\nකෙසේ වෙතත්, අසාධාරණ අන්දමින් ගෑස් මිල ඉහළ දැමීමට සමාගම් කටයුතු කළහොත් යළිත් වරක් ගෑස් මිල සඳහා පාලන මිලක් පැනවීමට සිදුවන බවටයි පාරිභෝගික ආරක්ෂණ රාජ්‍ය අමාත්‍යාංශයේ ජ්‍යෙෂ්ඨ ප්‍රකාශකයා වැඩිදුරටත් සඳහන් කළේ.\nමේ අතර, ප්‍රධාන ගෑස් සමාගම් දෙකෙහි අධ්‍යක්ෂ මණ්ඩල පසුගිය දින කිහිපය තුලම රැස්වූයේ මිල සම්බන්ධයෙන් අවසන් තීරණයක් ගැනීම සඳහායි.\nඑම ආරංචි මාර්ග සඳහන් කළේ හෙට දිනයේදී බොහෝදුරට ගෑස් නව මිල ප්‍රකාශයට පත් කරන බවයි.\nලිට්රෝ ගෘහස්ථ ගෑස් සිලින්ඩරයක මිල මේ වනවිට රුපියල් 1,493 ක් ලෙස සටහන් වන නමුදු ලාෆ්ස් ගෑස් සිලින්ඩරයක මිල පසුගිය අගෝස්තු 13 වැනිදා සිට රුපියල් 363 කින් ඉහළ නැංවීමට පාරිභෝගික කටයුතු අධිකාරියේ අනුමැතිය හිමිවුණා.\nඒ අනුව, ලාෆ් ගෑස් සිලින්ඩරයක මිල මේ වනවිට සටහන් වන්නේ රුපියල් 1856 ක් ලෙසයි.\nඑමෙන්ම, තිරිඟු පිටි සහ සහ සිමෙන්ති නව මිල ගණන් ද හෙට දිනයේදි බොහෝදුරට ප්‍රකාශයට පත් වනු ඇති.\nමේ අතර, මෙරටට ආනයනය කිරීමට නියමිත හාල් මෙට්‍රික් ටොන් ලක්ෂයෙන් කොටසක් රැගත් නෞකාවක් අද දිනයේදී කොළඹ වරාය වෙත ළගා වීමට නියමිත බව වෙළඳ අමාත්‍යාංශ ආරංචි මාර්ග සඳහන් කළා.",
       "URL": "https://www.hirunews.lk/284640/වැඩි-වන-මිල-ගැන-ගෑස්-සමාගම්-අතර-තරගයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1637"
}