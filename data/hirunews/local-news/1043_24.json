{
       "Source": "hirunews",
       "Timestamp": "Wednesday, 06 July 2022 - 7:51",
       "Headline": "කෝප් කමිටුව දැඩි වෙයි - මහබැංකුවත් කැඳවෙයි",
       "News Content": "කෝප් කමිටුවේ තීරණ ක්‍රියාත්මක නොකරන නිලධාරීන් සම්බන්ධයෙන් විශේෂ ක්‍රියාමාර්ග ගැනීමට පාර්ලිමේන්තුවේ අවධානය යොමු කරන බව කෝප් කමිටුවේ සභාපති පාර්ලිමේන්තු මන්ත්‍රී මහාචාර්ය චරිත හේරත් ප්‍රකාශ කළා.\nඒ, ඊයේ පස්වරුවේ කෝප් කමිටුව රැස් වූ අවස්ථාවේදීයි.\nඔහු මෙහිදී කියා සිටියේ, ශ්‍රී ලංකන් ගුවන් සමාගම, ශ්‍රී ලංකා මහ බැංකුව, රාජ්‍ය දැව සංස්ථාව, මහජන බැංකුව, සංවර්ධන ලොතරැයි මණ්ඩලය, සීමාසහිත ගොඩනැගිලි ද්‍රව්‍ය සංස්ථාව, ලිට්රෝ ගෑස් ලංකා ලිමිටඩ් සහ ලිට්රෝ ගෑස් ටර්මිනල් ලංකා ප්‍රයිවට් ලිමිටඩ් යන ආයතන ඇතුලු ආයතන කිහිපයකට අදාළ තීරණ වාර්තාවක් ලෙස සකස් කර ඇති බවයි.\nඑහිදී පැමිණ සිටි කාරක සභාවේ මන්ත්‍රිවරුන් සඳහන් කර ඇත්තේ, මෙය මාධ්‍ය සන්දර්ශනයක් හෝ කථා පෙට්ටියක් යන තත්වයෙන් ඔබ්බට ගොස් වැදගත් කාර්යයක් වන තැනක් බවට මහජනතාව දැනුවත් විය යුතු බවයි.\nඑමෙන්ම මහ බැංකුවේ රාජ්‍ය ණය සහ මූල්‍ය ප්‍රතිපත්ති ක්‍රියාත්මක කිරීම සම්බන්ධව සාකච්ඡා කිරීමටද කෝප් කමිටුව රැස්වීමට තීරණය වී තිබෙනවා.\nඒ අනුව මේ මස 19, 20, 21 සහ 22 යන දිනයන්හි මේ පිළිබඳ සාකච්ඡා කිරීමටයි තීරණය වී ඇත්තේ.\nඒ සඳහා මහ බැංකුවේ හිටපු අධිපතිවරුන්, හිටපු මුදල් අමාත්‍යාංශ ලේකම්වරුන් ඇතුළු නිලධාරීන් කැඳවීමටද එකඟතාවය පළ වී තිබෙනවා.\nඑමෙන්ම අගෝස්තු 2, 3, 4, 5 යන දිනයන්වල ලංකා විදුලිබල මණ්ඩලයේ විදුලිය ජනනය කිරීම්, මිල දී ගැනීම් හා බෙදාහැරීම් සහ ව්‍යාපෘති පිළිබඳ සොයාබැලීමට කෝප් කමිටුව රැස්වනවා.\nමේ අතර ලිට්රෝ ගෑස් ලංකා ලිමිටඩ් සහ ලිට්රෝ ගෑස් ටර්මිනල් ලංකා ප්‍රයිවට් ලිමිටඩ් නිලධාරීන් ඊයේ කෝප් කමිටුව හමුවේ පෙනී සිටියා.",
       "URL": "https://www.hirunews.lk/309161/කෝප්-කමිටුව-දැඩි-වෙයි-මහබැංකුවත්-කැඳවෙයි",
       "Category": "Local News",
       "Parent URL": "https://www.hirunews.lk/local-news.php?pageID=1043"
}