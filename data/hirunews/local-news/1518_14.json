{
       "Source": "hirunews",
       "Timestamp": "Saturday, 04 December 2021 - 10:21",
       "Headline": "පාකිස්ථානයේ ශ්‍රී ලාංකික කළමනාකරු ඝාතනයේ තොරතුරු එළියට (වීඩියෝ)",
       "News Content": "පාකිස්ථානයේ සියල්කොට් නුවර දී ඉස්ලාමීය අන්තවාදී අනුගාමිකයන් විසින් අමානුෂික ලෙස ඝාතනය කර සිරුර පිළිස්සූ ශ්‍රී ලාංකිකයා ගැන තවත් තොරතුරු රැසක් අනාවරණ වී තිබෙනවා.\nනිෂ්පාදන ඉංජිනේරුවෙකු ලෙස පේරාදෙණිය සරසවියේ 1993 වසර කණ්ඩායමෙන් ඉංජිනේරු විද්‍යාවේදී උපාධි ලද ප්‍රියන්ත කුමාර දියවඩන පාකිස්ථානය වෙත ගොස් ඇත්තේ මීට වසර 11කට පෙරයි.\n2010 වසරේදී ඔහු පාකිස්ථාන ක්‍රසන්ට් ටෙක්ස්ටයිල් ඇඟලුම් කර්මාන්තශාලාවේ කාර්මික ඉංජිනේරු කළමනාකරු ලෙස එක් වූ අතර, 2012 වසරේ දී සියල්කොට් හි රාජ්කෝ කම්හලේ සාමාන්‍යාධිකාරී ලෙස සේවයට එක්වී තිබෙනවා.\nගනේමුල්ල - වැලිපිහිල්ල ප්‍රදේශයේ පදිංචි විවාහකයෙකු වන ඔහුට වයස අවුරුදු 14ක් සහ 9ක් වන පුතුන් දෙදෙනෙකුද සිටිනවා.\nප්‍රියන්ත කුමාර දියවඩන, අන්තවාදී සංවිධානයක් වූ ටී.එල්.පී. හෙවත් ටෙහෙරික් ඊ ලබ්බයික් පාකිස්ථාන් අනුගාමිකයන් විසින් ඝාතනය කර ඇත්තේ, ඉස්ලාම් දහමට අපහාස කළේ යැයි චෝදනා කරමින්.\nඑහි දී ඔහු සිදු කර ඇත්තේ, තම කම්හලේ අලවා තිබූ ආගමික පෝස්ටරයක් ඉවත් කිරීම පමණක් බව සඳහන්.\nප්‍රියන්ත කුමාර දියවඩන පාකිස්ථානයේ අන්තවාදී අනුගාමිකයින් විසින් අමානුෂික සහ ම්ලේච්ඡ අන්දමින් ඝාතනය කිරීම දැඩි ලෙස හෙළා දකින බව සභානායක අමාත්‍ය දිනේෂ් ගුණවර්ධන අද පාර්ලිමේන්තුවේදී ප්‍රකාශ කළා.",
       "URL": "https://www.hirunews.lk/289986/පාකිස්ථානයේ-ශ්‍රී-ලාංකික-කළමනාකරු-ඝාතනයේ-තොරතුරු-එළියට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1518"
}