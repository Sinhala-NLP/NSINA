{
       "Source": "hirunews",
       "Timestamp": "Thursday, 09 March 2017 - 14:07",
       "Headline": "සිසුවියන් 21 ක් තරඟයකට ගිය ලොරි තට්ටුව කඩා වැටේ (ඡායාරූප)",
       "News Content": "කුඩා ලොරි රථයකින් පාපන්දු තරගාවලියකට සහභාගි වීම ගමන් කරමින් සිටි පොළොන්නරුව විජිත මහා විද්‍යාලයේ සිසුවියන් පිරිසක් අද (09) එම ලොරියේ තට්ටුව කඩා වැටී අනතුරකට ලක්වුණා.\nපොළොන්නරුව - පුලස්තිපුර ප්‍රදේශයේදී මෙම අනතුර සිදුව ඇති අතර, එම අවස්ථාව වනවිට පොළොන්නරුව , ලංකාපුර - රතනසාර විද්‍යාලයේ පැවැත්වෙන පාපන්දු තරගාවලියකට සහභාගි වීමට සිසුවියන් 21 දෙනෙකු එහි ගමන් කරමින් සිටියා.\nඉන් 9 දෙනෙකු අනතුරෙන් තුවාල ලබා පුලස්තිපුර ග්‍රාමීය රෝහලට ඇතුළත් කර තිබෙනවා.\nඅදාළ තරගාවලිය සදහා සිසුවියන්ට සහභාගි වීමට ප්‍රවාහන පහසුකම් සපයා තිබුණේ පොළොන්නරුව විජිත මහා විද්‍යාලයේ සේවය කරන ගුරුවරුයෙක්.\nලොරියට රියදුරෙකු ද නොමැතිවීම හේතුවෙන් එය ධාවනය කර ඇත්තේ එම ගුරුවරයා විසින්.\nතට්ටුව කඩා වැටීමෙන් පසු සිසුවියන් මාර්ගයට ඇද වැටී ඇති අතර, තුවාල ලැබූ සිසුවියන්ගේ තත්ත්වය බරපතල නොවන බවයි පුලස්තිපුර රෝහලේ ප්‍රකාශකයෙකු සදහන් කළේ.\nමේ අතර, ලොරි රථය පදවාගෙන ගිය ගුරුවරයා මේ වනවිට පුලස්තිපුර පොලිසිය අත්අඩංගුවට ගෙන තිබෙනවා.\nඔහු හෙට පොළොන්නරුව මහේ්ස්ත්‍රාත් අධිකරණයට ඉදිරිපත් කිරීමට නියමිතයි.\nඡායාරූප - පොළොන්නරුව රොෂාන් තුෂාර",
       "URL": "https://www.hirunews.lk/156455/සිසුවියන්-21-ක්-තරඟයකට-ගිය-ලොරි-තට්ටුව-කඩා-වැටේ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4623"
}