{
       "Source": "hirunews",
       "Timestamp": "Saturday, 13 May 2023 - 19:55",
       "Headline": "සතිපතා වාර්තාවන ඩෙංගු රෝගීන්ගේ ප්‍රමාණය ඉහළට",
       "News Content": "මෙරටින් සතිපතා වාර්තා වන ඩෙංගු රෝගීන්ගේ ප්‍රමාණය මේ වනවිට 2,000කට ආසන්න වී තිබෙනවා.\nවසරේ ගතවූ මාස කිහිපය තුළ 15,000කට ආසන්න ඩෙංගු රෝගීන් ප්‍රමාණයක් බස්නාහිර පළාතෙන් පමණක් වාර්තා වී ඇති අතර මේ හේතුවෙන් බස්නාහිර පළාත තුළ ඩෙංගු මර්දන විශේෂ වැඩසටහනක් අද ආරම්භ වුණා.\nජාතික ඩෙංගු මර්දන ඒකකයේ දත්තවලට අනුව මේ වසර ආරම්භයේ සිට අද (13) දිනය දක්වා කාලය තුළ මෙරටින් ඩෙංගු රෝගීන් 32,000 ඉක්මවා වාර්තා වී තිබෙනවා.\nසතිපතා ඩෙංගු රෝගීන් වාර්තා වීමේ ප්‍රවණතාව ඉහළගොස් ඇති අතර මේ වසරේ 12 වන සතියේ වාර්තා වූ රෝගීන් ගණන 1,661ක්.\n13වන සතියේ 1,461ක්, 14 වන සතියේ 1,801ක්, 15 වන සතියේ 1,584ක් සහ 16 වන සතියේ 1,909ක් වශයෙන් ඩෙංගු රෝගීන් වාර්තා වී තිබුණා.\n17වන සතියේ වාර්තා වී ඇති ඩෙංගු රෝගීන් ප්‍රමාණය 1,896ක්.\n18වන සතිය වනවිට රෝගීන් ප්‍රමාණය 1,954ක් ලෙස ඉහළ ගොස් තිබෙනවා.\nඒ අනුව සතිපතා වාර්තා වන ඩෙංගු රෝගීන්ගේ ප්‍රමාණය මේ වනවිට 2,000කට ආසන්න වී තිබෙනවා.\nමේ හේතුවෙන් ඩෙංගු මදුරුවන්ගේ ව්‍යාප්තිය පාලනය කරගැනීම සඳහා ඉතා දැඩි සෞඛ්‍ය පියවර අනුගමනය කිරීම අවශ්‍ය බව පැහැදිලියි.\nවසරේ ගතවූ මාස කිහිපය තුළ 15,000කට ආසන්න ඩෙංගු රෝගීන් ප්‍රමාණයක් බස්නාහිර පළාතෙන් පමණක් වාර්තා වීමත් සමඟ බස්නාහිර පළාතේ පොලිස් වසම් 124ක ඩෙංගු මර්දන විශේෂ වැඩසටහන් සංවිධාන කර තිබෙනවා.\nඒ, පළාත් පාලන ආයතන,පොලිසිය,ත්‍රිවිධ හමුදාව සහ බස්නාහිර පළාත් පාරිසරික කොට්ඨාසය ඒකාබද්ධවයි.\nමිරිහාන පොලිස් වසමේ ඩෙංගු මර්දන වැඩසටහන අද (03) ක්‍රියාත්මක කෙරුණා.\nඩෙංගු මදුරුවන් බෝවීමට ඉඩ සලසන අයුරින් ගෙවතු පවත්වාගෙන යන නිවෙස් පරීක්ෂා කිරීම සහ අධිකරණ ක්‍රියාමාර්ග ගැනීමට අදාළ කටයුතු මහජන සෞඛ්‍ය පරීක්ෂකවරුන් විසින් සිදු කරන අතර පොලිස් විශේෂ කාර්ය බලකාය ද ඊට සහාය ලබාදෙනවා.\nමේ අතර ඩෙංගු උවදුරින් පාසල් දරුවන් ආරක්ෂා කරගැනීම සම්බන්ධයෙන් අධ්‍යාපන අමාත්‍යංශය ද වැඩසටහන් ක්‍රියාත්මක කිරීමටයි පියවර ගෙන ඇත්තේ.",
       "URL": "https://www.hirunews.lk/335091/සතිපතා-වාර්තාවන-ඩෙංගු-රෝගීන්ගේ-ප්‍රමාණය-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=346"
}