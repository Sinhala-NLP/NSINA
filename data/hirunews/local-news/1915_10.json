{
       "Source": "hirunews",
       "Timestamp": "Tuesday, 01 June 2021 - 8:16",
       "Headline": "මුහුදට වැටී අතුරුදන්වූ අවි තවමත් සොයාගෙන නැහැ",
       "News Content": "ඉන්දුනීසියාවේ සිට ස්පාඤ්ඤ දක්වා භාණ්ඩ ප්‍රවාහනය කරමින් තිබූ නෞකාවකට ගාල්ල වරායේ සිට නාවික සැතපුම් 10ක් දුරින් ජාත්‍යන්තර මුහුදු සීමාවේදී මුහුදට වැටුණු ගිනි අවි සොයා මෙහෙයුම් සිදුකළත් ඒවා සොයාගැනීමට හැකිවී නැහැ.\nනාවික හමුදාව සඳහන් කළේ අදාළ ගිනි අවි තොගය මුහුදට වැටී අතුරුදන්වී ඇති බවටයි.\nපසුගිය දින කිහිපය පුරා අදාළ ගිනි අවි අයත් පෞද්ගලික සමාගම විසින් ඒවා සොයා මෙහෙයුම් සිදුකළ අතර, ඒ සඳහා නාවික හමුදාව උපදෙස් ලබාදුන් බවයි නාවික හමුදා මාධ්‍ය ඒකකය සඳහන් කළේ.\nගිනි අවි සහ තවත් උපකරණ කිහිපයක් දොඹකරයක් මගින් නැවට පැටවීමට යාමේදී ඉන් කොටසක් මුහුදට වැටීම සම්බන්ධයෙන් අදාළ ගිනි අවි ප්‍රවාහනය කළ යාත්‍රාවේ හිමිකරු විසින් ගාල්ල වරාය පොලීසියට පැමිණිල්ලක් කර තිබුණා.\nඒ අනුවයි පොලිසිය ඊට අදාළව විමර්ශන ආරම්භ කළේ.\nපැමිණිල්ල සිදු කළ පුද්ගලයා පොලිසියට කළ පැමිණිල්ලේ දැක්වෙන්නේ නැව් ආරක්ෂක සමාගමක නියෝජිතයින් තම යාත්‍රාවෙන් අදාළ ගිනිඅවි සහ තවත් උපකරණ දොඹකරයක් මාර්ගයෙන් නැවට පැටවීම පසුගිය 28 වනදා උත්සහ කළ බවයි.\nකෙසේ වෙතත් අයහපත් කාලගුණයත් සමඟ අධික සුළං නිසා මුහුද රළු වීම හේතුවෙන් දොඹකරය නැවේ බඳේ වැදී ඒවා මුහුදට වැටී ඇති බවද යාත්‍රාව පැදවූ පුද්ගලයා පොලිසියට ප්‍රකාශ කර තිබෙනවා.\nඑහිදී ගිනි අවි 36 ක් මුහුදට වැටී ඇති අතර, එහිදී හිමිකරු ඇතුලු තවත් පිරිසක් ගිනි අවි 22 ක් පමණක් සොයාගෙන තිබෙනවා.\nඑහෙත් ගිනි අවි 14ක්, ඒ සඳහා යොදන උණ්ඩ 2400ක පතොරොම් ගැබ්, ගමන් කතන, අවි බහාලන පෙට්ටි ඇතුළු උපකරණ තොගයක් සොයාගැනීමට හැකිවී නැහැ.\nඒ අනුවයි ඒවා සොයා මෙහෙයුම් ආරම්භ කරනු ලැබුවේ.",
       "URL": "https://www.hirunews.lk/273023/මුහුදට-වැටී-අතුරුදන්වූ-අවි-තවමත්-සොයාගෙන-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=1915"
}