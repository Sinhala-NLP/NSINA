{
       "Source": "hirunews",
       "Timestamp": "Thursday, 27 April 2023 - 20:13",
       "Headline": "මැයි දින හමුවක් අතරේ තේනුක විදානගමගේ බේරේ වැවේ සිද්ධිය සිහිකරයි",
       "News Content": "ශ්‍රී ලංකා පොදුජන පෙරමුණ දැවැන්ත ජන සහභාගිත්වයකින් යුතු සාර්ථක මැයි දින සැමරුමක් පැවැත්වීමට අවශ්‍ය කටයුතු සූදානම් කර ඇති බව රාජ්‍ය අමාත්‍ය තේනුක විදානගමගේ පවසනවා.\nඔහු මේ බව කියා සිටියේ මැයි දින සංවිධාන කටයුතු සම්බන්ධයෙන් නෙළුම් මාවත පක්ෂ කාර්යාලයේ දී ඊයේ (26) පැවති සාකච්ඡාවකින් අනතුරුව මාධ්‍ය වෙත අදහස් දක්වමින්.\nමේ අතර ගාලු මුවදොර අරගලයට පහරදීම සිදුවූ පසුගිය වසරේ මැයි 09 වැනිදා ශ්‍රී ලංකා පොදුජන පෙරමුණේ ප්‍රාදේශීය සභා මන්ත්‍රීවරයෙකුට පහර දී තුවාල සිදුකර බේරේ වැවට දැමූ බව කියන සිද්ධියේ නඩුවට අදාළව සමන් පද්මසිරි නැමැත්තෙකුට කොටුව මහේස්ත්‍රාත් අධිකරණය අද (27) වරෙන්තු නිකුත් කළා.\nඒ, නඩුව කැඳවූ අවස්ථාවේ අධිකරණය හමුවේ පෙනී නොසිටීම හේතුවෙන්.\nසිද්ධියට අදාළව ඇප මත මුදාහැර සිටින කොල්ලුපිටිය ප්‍රදේශයේ පදිංචි කාන්තාවක් ඇතුළු සැකකරුවන් 04 දෙනෙකු අධිකරණයේ පෙනී සිට තිබුණා.\nඑහිදී විමර්ශන සිදුකරන කොළඹ අපරාධ කොට්ඨාසය අධිකරණයට දැනුම් දුන්නේ සැකකරුවන් අතර සිටින කාන්තාව අදාළ ප්‍රාදේශීය සභා මන්ත්‍රීවරයාට බේරේ වැවෙන් යළි ගොඩට එන ලෙස දන්වා මුඟුරුවලින් පහරදුන් බවට පැමිණිල්ලේ සඳහන් වන බවයි.",
       "URL": "https://www.hirunews.lk/333621/මැයි-දින-හමුවක්-අතරේ-තේනුක-විදානගමගේ-බේරේ-වැවේ-සිද්ධිය-සිහිකරයි",
       "Category": "Local News",
       "Parent URL": "https://www.hirunews.lk/local-news.php?pageID=386"
}