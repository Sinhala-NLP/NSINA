{
       "Source": "hirunews",
       "Timestamp": "Thursday, 22 December 2016 - 18:41",
       "Headline": "රෝහල්වල කලු කොඩි ඔසවයි",
       "News Content": "දිවයිනේ සියලූම රෝහල්වල අද (22) සිට දින 7 ක කාලයක් කළු කොඩි ඔසවා තබන බව රජයේ ඖෂධවේදීන්ගේ සංගමය පවසනවා.\nතම ගැටලූවලට විසදුම් ලබාදීමට සෞඛ්‍ය අමාත්‍යාංශය මෙතෙක් මැදිහත් නොවීමට විරෝධය පළකරමිනුයි ඔවුන් මෙම තීරණය ගෙන ඇත්තේ.\nඅතිකාල දීමනා වැඩිකළ මූලික අගයට ගැලපීම, අතිකාල දීමනා ගෙවීමේදී විධිමත් ප්‍රතිපත්තියක් අනුගමනය නොකිරීම, පරිපූරක වෛද්‍ය සේවාවේ අධ්‍යක්ෂ තනතුර ස්ථාපිත කිරීම ඇතුළු ඖෂධවේදීන්ට හා ඖෂධවේදී සේවාවට බලපාන ප්‍රධාන ඉල්ලීම් 14 ක් සම්බන්ධයෙන් සෞඛ්‍ය අමාත්‍යාංශයට, රාජ්‍ය පරිපාලන අමාත්‍යාංශයට සහ ජාතික වැටුප් කොමිෂන් සභා යන ආයතනවලට මීට පෙර දැනුවත් කර තිබෙනවා.\nඑහෙත්, මෙතෙක් ඒ සදහා නිසි අවධානයක් යොමු නොවීම හේතුවෙන් ඊයේ දිනයේදී ඔවුන් සෞඛ්‍ය අමාත්‍යාංශය ඉදිරිපිට විරෝධතාවයක ද නිරත වුණා.\nකෙසේ වෙතත් මේ සදහා විසදුම් ලබාදීමට දින 7 ක කාලයක් ලබාදෙන බවත්, ඊට පෙර ඒ සදහා විසදුමක් ලබානොදුන හොත් අඛන්ඩ වැඩවර්ජනයකට ද අවතීරණ වන බවයි රජයේ ඖෂධවේදීන්ගේ සංගමයේ සභාපති අජිත්.පී.තිලකරත්න සදහන් කළේ.\nමේ අතර, උතුරුමැද පළාත් සෞඛ්‍ය සේවයේ රියදුරන් අද (22) පෙරවරුවේ සත්‍යග්‍රහයක් ආරම්භ කළා.\nඊයේ (21) ඔවුන් වැඩවර්ජනයක් ආරම්භ කළේ තම සේවය දෙපාර්තමේන්තුගත සේවයක් ලෙස ස්ථාපිත කරන්නැයි ඉල්ලමින්.\nවැඩවර්ජනයේ සහ සත්‍යග්‍රහයේ නිරත පළාත් රියදුරන් පවසන්නේ මේ දක්වා බලධාරින් තම ගැටලූ පිළිබදව කිසිදු අවධානයක් යොමුකර නොමැති බවයි.\nකෙසේ වෙතත්, උතුරුමැද පළාත් සෞඛ්‍ය අමාත්‍ය කේ.බී.නන්දසේන කියා සිටියේ ඔවුන්ගේ ඉල්ලීම් අසාධාරණ බවයි.",
       "URL": "https://www.hirunews.lk/150355/රෝහල්වල-කලු-කොඩි-ඔසවයි",
       "Category": "Local News",
       "Parent URL": "https://www.hirunews.lk/local-news.php?pageID=4742"
}