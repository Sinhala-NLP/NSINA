{
       "Source": "hirunews",
       "Timestamp": "Thursday, 07 July 2022 - 11:43",
       "Headline": "දුම්රිය සේවකයින් පිරිසක් යළි වර්ජනයක (වීඩියෝ)",
       "News Content": "රාජකාරි සඳහා පැමිණීමට ඉන්ධන ලබා නොදෙන බව පවසමින් දුම්රිය දෙපාර්තමේන්තුවේ ධාවනාගාර ඇතුළු අංශ කිහිපයක සේවකයින් පිරිසක් රාජකාරිවලින් ඉවත්ව තිබෙනවා.\nදුම්රිය වෘත්තීය සමිති සන්ධානයේ සම කැඳවුම්කරු එස්.පී. විතානගේ හිරු ප්‍රවෘත්ති අංශයට කියා සිටියේ, මේ හේතුවෙන් අද දිනයේ දුම්රිය ධාවන කටයුතුවල අඩාල වීමක් සිදු විය හැකි බවයි.\nඑමෙන්ම, රාජකාරියට පැමිණීම සඳහා ඉන්ධන ලබා දෙන ලෙස ඉල්ලමින් දුම්රිය සේවකයින් ආරම්භ කළ වර්ජනය ඊයේ අත්හිටුවනු ලැබුවා.\nඑහෙත්, අද පෙරවරුවේ දුම්රිය ගමන්වාර කිහිපයක් අවලංගු කළ බවයි දුම්රිය පාලක මැදිරිය සඳහන් කළේ.\nදැනට සේවයෙන් ඉවත්ව සිටින සේවකයින් දුම්රිය මූලස්ථානයට පිවිසෙන ප්‍රධාන දොරටුව අවහිර කරමින් විරෝධතාවක ද නිරත වනවා.\nප්‍රවාහන අමාත්‍ය බන්දුල ගුණවර්ධන සමඟ කළ සාකච්ඡාවේ දී දැනට ලබාදුන් උපදෙස් ක්‍රියාත්මක කිරීමට දුම්රිය සාමාන්‍ය අධිකාරිවරයා අපොහොසත් වීම හේතුවෙන් දුම්රිය ප්‍රවාහන කාර්ය මණ්ඩලය ඉන්ධන ලබා ලබා ගැනීම සඳහා ලංකාවේ විවිධ ප්‍රදේශවලින් මෙම ස්ථානයට පැමිණ ඇති බව සඳහන්.\nකෙසේ වෙතත් ඔවුන් පවසන්නේ, ඉන්ධන ලබා දීමට අපොහොසත් වන්නේ නම්, අද සවස සිට දුම්රිය ගමන් මාර්ග රැසක් අවලංගු වන බව යි.",
       "URL": "https://www.hirunews.lk/309298/දුම්රිය-සේවකයින්-පිරිසක්-යළි-වර්ජනයක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1040"
}