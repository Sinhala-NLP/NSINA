{
       "Source": "hirunews",
       "Timestamp": "Saturday, 08 July 2017 - 21:04",
       "Headline": "දේශපාලනඥයෙකුගේ අවශ්‍යතාව මත ගොඩවෙන වගුරු බිම",
       "News Content": "තලවතුගොඩ සිට හෝකන්දර දෙසට දිවෙන ප්‍රධාන මාර්ගයේ කිලෝ මීටර් 1 හමාරක් පමණ හෝකන්දර දෙසට යන විට මාර්ගය දෙපස ඇති විශාල වගුරු\nභූමිය ගොඩ කරන බව වාර්තා වුණා.\nපසුගිය ගංවතුර පැවති සමයේද මෙම වගුරුභූමිය ගං වතුර පාලනයට මනා පිටුවහලක් වූ බව සදහන්.\nනමුත් මේවන විට ප්‍රදේශයේ දේශපාලනඥයෙකුගේ අවශ්‍යතාව මත වගුරු බිම ක්‍රම ක්‍රමයෙන් ගොඩකරමින් පවතින බව හිරු සී.අයි.ඒ. වෙත අනාවරණය වුණා.\nදිගින් දිගටම සූක්ෂමව සිදුකරනා මෙම ක්‍රියාවලිය හරහා මේවන විටත් අක්කරයකට වැඩි භූමි ප්‍රමාණයක් ගොඩකර අවසන්.\nමෙම ගොඩකිරීම් සම්බන්ධයෙන් සෘජුව නීතිය ක්‍රියාත්මක කළ හැකි ගොවිජන සංවර්ධන දෙපාර්තමේන්තුවෙන් අප විමසීමක් කළා.\nඑහි කොමසාරිස් ජනරාල් ඩී.වී. බන්දුලසේන මහතා ප්‍රකාශ කළේ තම පත්වීමෙන් පසු මෙවැනි ගොඩකිරීමක් සම්බන්ධයෙන් කිසිදු අවසරයක් ලබාදී නොමැති බවයි.\nඑසේම, වහාම මේ පිළිබඳ සොයාබලන බවද ඔහු වැඩිදුරටත් හිරු සී.අයි.ඒ. වෙත පොරොන්දුවක් ලබාදුන්නා.\nදුරදිග නොබලා පටු ලාභ පරමාර්ථ මත සිදුකරනු ලබන මෙවැනි වගුරුබිම් ගොඩකිරීම හරහා පසුගිය ගංවතුර කාලයේදී පාට පක්ෂ භේදයකින් තොරව සියලු ජනතාවට බැට කෑමට සිදුවූ බව කිසිවෙකුටත් අමතක කළ නොහැකි කාරණාවක්.",
       "URL": "https://www.hirunews.lk/165420/දේශපාලනඥයෙකුගේ-අවශ්‍යතාව-මත-ගොඩවෙන-වගුරු-බිම",
       "Category": "Local News",
       "Parent URL": "https://www.hirunews.lk/local-news.php?pageID=4431"
}