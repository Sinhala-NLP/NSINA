{
       "Source": "hirunews",
       "Timestamp": "Sunday, 26 November 2017 - 12:34",
       "Headline": "පුංචි ඡන්දයට නීතිපතිගෙන් කමිටුවක්",
       "News Content": "පළාත්පාලන මැතිවරණය පැවැත්වීමට අදාළව නීතිමය කටයුතු සම්බන්ධයෙන් සොයාබැලීම සඳහා නීතීඥවරුන් තුන්දෙනෙකුගෙන් සමන්විත කමිටුවක් පත්කර තිබෙනවා.\nතම දෙපාර්තමේන්තුවට අයත් නීතීඥවරුන් තුන්දෙනෙකු ඒ සඳහා පත්කර ඇති බවයි නීතිපති ජයන්ත ජයසූරිය හිරු ප්‍රවෘත්ති අංශයට සඳහන් කළේ.\nමේ අතර ඊයේ දිනයේදී අග්‍රාමාත්‍ය රනිල් වික්‍රමසිංහ සහ නීතිපතිවරයා අතර හමුවක්  පාර්ලිමේන්තුවේදී ඊයේ සිදුවුණා.\nපළාත්පාලන මැතිවරණය පැවැත්වීම සම්බන්ධයෙන් මතුව ඇති ගැටළුකාරී තත්ත්වය පිළිබඳ එහිදී සාකච්ඡා වී ඇති බවයි කතානායක කාර්යාලය ප්‍රකාශ කළේ.\nකඩිනමින් මැතිවරණය පැවැත්වීමට නම්, පැරණි ක්‍රමයට මැතිවරණය පැවැත්වීමට හෝ පළාත්පාලන සීමා නිර්ණය පිළිබඳ ගැසට් පත්‍රය සම්බන්ධයෙන් අභියාචනාධිකරණයේ ඉදිරිපත් වී ඇති පෙත්සම ඉවත් කරගැනීමට එහිදී යෝජනාවී තිබෙනවා.",
       "URL": "https://www.hirunews.lk/176956/පුංචි-ඡන්දයට-නීතිපතිගෙන්-කමිටුවක්",
       "Category": "Local News",
       "Parent URL": "https://www.hirunews.lk/local-news.php?pageID=4200"
}