{
       "Source": "hirunews",
       "Timestamp": "Wednesday, 24 May 2017 - 16:02",
       "Headline": "මෙරටින් පිටවන අයට කොන්දේසි කිහිපයක්",
       "News Content": "ශ්‍රී ලංකාවේ ජාත්‍යන්තර ගුවන් තොටුපළ ඔස්සේ බැහැර යන සියලුම ගුවන් මගීන් ,එලඹෙන ජූනි මස 01 දින සිට තමන් රැගෙන යන ද්‍රව වර්ග,වාෂ්පශීලී ද්‍රව්‍ය සහ ජෙල් වර්ග එක් ලීටරයකට පමණක් සීමා කළ යුතු අතරම ඒවා විනිවිද පෙනෙන පොලිතීන් ඇසුරුම් වල බහා රැගෙන ආ යුතු බව සීමාසහිත ගුවන් තොටුපළ සහ ගුවන් සේවා සමාගමේ ප්‍රධාන කළමනාකරු එච්.එස්.හෙට්ටිආරච්චි පවසනවා.\nඔහු ඒ බව පැවසුවේ 24 වැනිදා කටුනායක ගුවන් තොටුපළේ විශේෂ අමුත්තන්ගේ මැදිරියේ පැවති ගුවන් මගීන් දැනුවත් කිරීම සදහා වූ ප්‍රවෘත්ති සාකච්ඡාවකට එක් වෙමින්.\nමෙවැනි පියවරක් ශ්‍රී ලංකාවේ ක්‍රියාත්මක කරන්නේ ජාත්‍යන්තර සිවිල් ගුවන් සේවා සංවිධානය ගුවන් මගීන්ගේත්, ගුවන් යානා වල සහ එහි කාර්යය මණ්ඩලවල සුරක්ෂිතතාවය සහ ආරක්ෂාව වෙනුවෙන් හදුන්වා දී ඇති නව ක්‍රියාපටිපාටි වලට අනුගත වීමක් වශයෙන්.\nමෙවැනි සීමා කිරීමේ පියවරයන් 2006 වසරේ දී යුරෝපීය ගුවන් තොටුපළවල භාවිතය ආරම්භ කර ඇතැයි ද ඔහු අනාවරණය කළා.\nජලය ,බීම වර්ග, සුප් වර්ග,ජෑම් වර්ග ,සෝස් වර්ග ,තලප වර්ග ,දියර වර්ග ,ක්‍රීම් වර්ග , බෙහෙත් වර්ග ,තෙල් වර්ග ,විලවුන් වර්ග , විලේපන වර්ග , ස්ප්‍රේ වර්ග ,කොණ්ඩයට දමන ජෙල් වර්ග , වායු පීඩනයට ලක් කරන ලද බහාලුම්, රැවුල බාන පෙන වර්ග , ඇස් පිහාටු ආලේපන ,තොල් ආලේපන , කාමර උෂ්ණත්වය පවත්වා ගෙන යා හැකි සාන්ද්‍රනයන් මෙම නම් කරන ලද ද්‍රව වර්ග , වාෂ්පශීලී ද්‍රව්‍ය සහ ජෙල් වර්ග වලට අයත් වන බැව මෙහිදී ප්‍රකාශ විය.\nමෙම සියලු ද්‍රව්‍යයන් උපරිම වශයෙන් මිලි ලීටර් 100 බැගින් අඩංගුව බහලුම් 10 ක් පමණක් එක් ගුවන් මගියෙකුට සිය අත් බෑගය සමග රැගෙන යා හැකි අතර , ඒවා විනිවිද පෙනෙන පොලිතීන් ඇසුරුමක බහා ආරක්ෂක අංශ වල පරීක්ෂණ කටයුතු සදහා වෙනම භාර දිය යුතු වෙයි.\nමේ සියල්ල එම ගුවන් මගියාගේ ගමනාන්තය තෙක් ප්‍රයෝජනයට ගැනීමට ප්‍රමාණවත් ප්‍රමාණයක්.\nඊට අමතරව මෙයට වඩා වැඩි ප්‍රමාණ වලින් එම ද්‍රව්‍ය වෙනත් රටවල් කරා රැගෙන යෑමට අවශ්‍ය නම් ඒවා තම ගුවන් බඩු සමග අසුරා සිය ගමන් මලු තුළ බහා වෙනම රැගෙන යා යුතුවේ.\nමෙම ප්‍රමාණ ඉක්මවා රැගෙන යෑමට පැමිණියහොත්  ඒවා ගුවන් තොටුපළේ දී ඉවත් කිරීමට ගුවන් තොටුපළ ආරක්ෂක අංශ පියවර ගනු ඇති බවත් ප්‍රකාශ විය.\nගුවන් තොටුපළ තීරු බදු රහිත සාප්පු සංකීර්ණයට ඉහත ද්‍රව්‍යයන් මිලි ලීටර් 100 බැගින් අඩංගු වන සේ අසුරා අලෙවිය සදහා රැගෙන එන ලෙස ගුවන් තොටුපළ පරිපාලනය ඔවුන් දැනුවත් කර ඇති අතර ,ඒවා බහා ලීමට අවශ්‍ය ජාත්‍යන්තර ප්‍රමිතියකින් යුතු පොලිතීන් බෑග් තීරු බදු රහිත සාප්පු සංකීර්ණයේ සාප්පු වලට මෙන්ම ගුවන් තොටුපළ විවිධ ආරක්ෂක ස්ථාන වලටද අවශ්‍ය තරම් ලබා දී ඇති බව ද ප්‍රකාශ විය .\nමෙම ප්‍රවෘත්ති සාකච්ඡාවට සිමාසහිත ගුවන් තොටුපළ සහ ගුවන් සේවා සමාගමේ ප්‍රධාන කළමනාකරු එච්.එස්.හෙට්ටිආරච්චි ,සිවිල් ගුවන් සේවා අධිකාරියේ ආරක්ෂක අංශ අධ්‍යක්ෂ ජයකාන්ත, ගුවන් තොටුපළ ආරක්ෂක අංශ ප්‍රධානී ධම්මික විජේසූරිය සහ සියලු ගුවන් සේවා නියෝජනය කරමින් ගුවන් සේවා කමිටුවේ ඩැරල් ධර්මසේන සහ රවි වැලිවිට යන මහත්වරුන් සහභාගි විය.",
       "URL": "https://www.hirunews.lk/162069/මෙරටින්-පිටවන-අයට-කොන්දේසි-කිහිපයක්",
       "Category": "Local News",
       "Parent URL": "https://www.hirunews.lk/local-news.php?pageID=4501"
}