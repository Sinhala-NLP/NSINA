{
       "Source": "hirunews",
       "Timestamp": "Friday, 10 April 2020 - 19:05",
       "Headline": "ලොව කොරෝනා මරණ ලක්ෂයට ආසන්න වෙයි - ආසාදිතයන් දහසය ලක්ෂයක්",
       "News Content": "ලොව පුරා කොරෝනා ආසාදිතයන්ගේ සංඛ්‍යාව දහසය ලක්ෂ, 17,530 දක්වා ඉහල ගොස් තිබෙනවා.\nමරණ සංඛ්‍යාව ද 96,940ක් ලෙසයි දැක්වෙන්නේ.\nවෛරසය ආසාදනය වූවන් අතරින් තුන් ලක්ෂ 62,537 දෙනෙකු සුවය ලබා ඇති බව ද විදෙස් වාර්තා සඳහන් කළා.\nවැඩිම ආසාදිතයන් පිරිසක් වාර්තා වන්නේ ඇමරිකාවෙන් වන අතර එම සංඛ්‍යාව හාර ලක්ෂ 68,895ක්.\nඇමරිකාවේ මරණ සංඛ්‍යාව ද 16,697ක් ලෙස ඉහළ ගොස් තිබෙනවා.\nඑය දෙවැනි වන්නේ ලොව වැඩිම කොරෝනා මරණ සංඛ්‍යාවක් වාර්තා වන ඉතාලියට පමණක් වන අතර, ඉතාලියේ මරණ සංඛ්‍යාව වාර්තා වන්නේ 18,279ක් ලෙසයි.\nඑරට කොරෝනා රෝගීන් සංඛ්‍යාව ද එක්ලක්ෂ 43,626 ක් දක්වා ඉහළ ගොස් තිබෙනවා.\nස්පාඤ්ඤයේ මරණ සංඛ්‍යාව ද 15,843 ක් දක්වා වැඩි වී ඇති අතර, රෝගින් සංඛ්‍යාව දැක්වෙන්නේ එක්ලක්ෂ 57,022ක් ලෙසයි.\nමේ අතර, කොරෝනා වෛරසය නිසා වසා දමා ඇති ඉන්දියාව යළි විවෘත කිරීමේ තීරණය දැනුම් දීම සඳහා අග්‍රාමාත්‍ය නරේන්ද්‍ර මෝදි ජාතිය ඇමතීමට නියමිත බව ඉන්දීය මාධ්‍ය අද වාර්තා කළා.\nපසුගිය මාර්තු 25 වන දා සමස්ත ඉන්දියාවම වසා දැමීමට තීරණය කෙරුණේ කොරෝනා වෛරසය පැතිරීම වැළැක්වීමේ අරමුණෙන්.\nඑය ලබන අඟහරුවාදා අවසන්වීමට නියමිතයි.\nඑම සීමාවන් තවදුරටත් දීර්ඝ කරන්නේ ද, නැත්නම් ඉවත් කරන්නේ ද යන්න පිළිබද තීරණයයි අගමැති මෝදි ප්‍රකාශ කිරීමට නියමිතව ඇත්තේ.\nඉන්දියාවේ කොරෝනා ආසාදිතයන්ගේ සංඛ්‍යාව මේ වන විට 6700 ඉක්මවා ඇති අතර එරට මරණ සංඛ්‍යාව ද 228 ක් ලෙස දැක්වෙනවා.\nකොරෝනා වසංගතයෙන් පීඩා විඳින යුරෝපා රටවල් සඳහා යූරෝ බිලියන 500 ක සහන පැකේජයකට යුරෝපා මුදල් අමාත්‍යවරු එකඟ වී තිබෙනවා.\nබෙල්ජියමේ - බ්‍රසල්ස් අගනුවර පැවති සාකච්ඡාවකදී ඔවුන් එම තීරණයට එළඹ ඇති බවයි විදෙස් වාර්තා සඳහන් කළේ.",
       "URL": "https://www.hirunews.lk/238359/ලොව-කොරෝනා-මරණ-ලක්ෂයට-ආසන්න-වෙයි-ආසාදිතයන්-දහසය-ලක්ෂයක්",
       "Category": "Local News",
       "Parent URL": "https://www.hirunews.lk/local-news.php?pageID=2804"
}