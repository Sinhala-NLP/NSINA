{
       "Source": "hirunews",
       "Timestamp": "Wednesday, 23 January 2019 - 17:19",
       "Headline": "වතුකම්කරුවන්ට වැඩි වැටුප් ඉල්ලා කොළඹ විරෝධතා පාගමනක්",
       "News Content": "තම දෛනික වැටුප රුපියල් 1000 ක් දක්වා ඉහළ දමන ලෙස වතු සමාගම්වලට බල කරමින් වතු කම්කරුවන් අද කොළඹදී විරෝධතාවක නිරත වුණා.\nමීට අමතරව වතු කම්කරු වැටුප් ඉහළ දමන ලෙස ඉල්ලමින් දහසේ ව්‍යාපාරය අද දිවයිනේ තවත් ප්‍රදේශ රැසකදී විරෝධතා ව්‍යාපාර සංවිධාන කර තිබුණා.\nබගවන්තලාව නගරයට රැස්වූ වතු කම්කරුවන් හැටන් - බගවන්තලාව ප්‍රධාන මාර්ගය අවහිර කරමින් උද්ඝෝෂණයේ නිරත වූ අතර, මේ හේතුවෙන් එම මාර්ගයේ ගමනාගමන කටයුතු පැය 2 කට වැඩි කාලයක් සම්පූර්ණයෙන් ඇණහිටියා.\nහැටන් සහ බගවන්තලාව ප්‍රදේශයන්හි වතු සමාගම්වල ඇතැම් කම්කරුවන් අද දින වැඩ වර්ජනයක් දියත් කර තිබූ අතර, ඔවුන් සිය වතු සමාගම් ඉදිරිපිටදී විරෝධතාවයේ නිරත වුණා.\nමීට අමතරව හැටන්, මහනුවර, මාතලේ, රත්නපුර සහ යාපනය යන නගරවලදීද විරෝධතා පැවැත්වුණු අතර, රුහුණු විශ්වවිද්‍යාලයේ සිසුන්ද විරෝධතාවක් සංවිධාන කර තිබුණා.\nවතු කම්කරු වැටුප් වැඩි කිරීම සම්බන්ධයෙන් වතු හාම්පුතුන්ගේ සංගමය, වෘත්තිය සමිති සහ රජය අතර මීට පෙර අවස්ථා කිහිපයකදීම සාකච්ඡා පැවති අතර වතු හාම්පුතුන්ගේ සංගමය අවධාරණය කර ඇත්තේ වතු කම්කරුවෙකුට දැනට ගෙවන රුපියල් 530ක දෛනික වැටුප රුපියල් 600 ක් දක්වා වැඩි කිරීමට හැකි බවයි.\nවසරකට රුපියල් 25 බැගින් ඉදිරි වසර 3 ක් ඇතුළත එම වැටුප රුපියල් 675 ක් දක්වා වැඩි කිරීමට හැකි බවද ඔවුන් සඳහන් කර තිබෙනවා.\n1000 ව්‍යාපාරය සංවිධානය කරන තිබූ ප්‍රධාන විරෝධතා ව්‍යාපාරය අද පස්වරුවේ ආරම්භ වුණේ කොළඹ ගෑස් 5 මංසන්ධියේදී.\nඊට වතු කම්කරුවන් සමගින් සිවිල් හා බහුජන සංවිධාන නියෝජිතයින් රැසක් එක්ව සිටි අතරල ඔවුන් පාගමනින් පිටකොටුව බෝධිය ඉදිරිපිටට පැමිණ විරෝධතාවයේ නිරත වුණා.",
       "URL": "https://www.hirunews.lk/208877/වතුකම්කරුවන්ට-වැඩි-වැටුප්-ඉල්ලා-කොළඹ-විරෝධතා-පාගමනක්",
       "Category": "Local News",
       "Parent URL": "https://www.hirunews.lk/local-news.php?pageID=3539"
}