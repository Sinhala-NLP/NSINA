{
       "Source": "hirunews",
       "Timestamp": "Wednesday, 27 October 2021 - 19:05",
       "Headline": "කෘෂිකර්ම ක්ෂේත්‍රයේ විද්වතුන් පිරිසකගෙන් කෘෂිකර්ම ලේකම්ට විශේෂ ලිපියක් (වීඩියෝ)",
       "News Content": "කෘෂිකාර්මික ක්ෂේත්‍රයේ නියුතු විශ්වවිද්‍යාල මහාචාර්යවරුන්, කථිකාචාර්යවරුන් සහ දෙපාර්තමේන්තු කිහිපයක ඉහළ තනතුරු දැරූ පිරිසක් විසින් කෘෂිකර්ම අමාත්‍යාංශ ලේකම්වරයා වෙත විශේෂ ලිපියක් යොමු කර තිබෙනවා.\nඒ මෙරට තුළ කාබනික වගාවන්ට ඇති සැබෑ විභවයන් සහ ඊට අදාළ නවතම තාක්ෂණයන් සංකලනය කරමින් කාර්යක්ෂම ක්‍රියාකාරී වැඩපිලිවෙලක් යෝජනා කිරීම සඳහා අවස්ථාව ලබා දෙන ලෙස ඉල්ලමින්.\n141 දෙනෙකුගේ අත්සනින් යුතුව යොමුකර ඇති එමඟින් ඔවුන් පෙන්වා දී ඇත්තේ රට මුහුණදෙන කෘෂිකාර්මික ක්ෂේත්‍රයේ අර්බුදය විසඳීම සඳහා සහ හරිත කෘෂිකාර්මික දැක්මට අනුගතව ක්‍රියාත්මක කළ හැකි වැඩපිලිවෙලක් රජයට යෝජනා කිරීමට අපේක්ෂා කරන බවයි.\nමේ අතර පොහොර සහ කෘෂි රසායනික නොමැති වීම හේතුවෙන් වගාවන් සිදුකර ගැනීමට නොහැකිව තමන් අසීරුතාවයට පත්ව ඇති බව පවසමින් දිවයිනේ විවිධ ප්‍රදේශ වල ගොවීන් අදත් විරෝධතාවයේ නිරත වුණා.\nසිය වගාවන්ට අවශ්‍ය පොහොර ලබා දෙන ලෙස ඉල්ලමින් පොළොන්නරුව - බකමූණ ප්‍රදේශයේ ගොවි සංවිධාන 41 ක නියෝජිතයන් එක්ව මීට දින 3 කට පෙර ආරම්භ කල උපවාසය ද තවදුරටත් ක්‍රියාත්මකයි.\nමේ අතර හිරු ප්‍රවෘත්තී කණ්ඩායම අම්පාර දිස්ත්‍රික්කයේ කාබනික පොහොර භාවිතයෙන් වගාවන් සිදුකරන ගොවි බිම් වල නිරීක්ෂණයක නිරත වුණා.",
       "URL": "https://www.hirunews.lk/286221/කෘෂිකර්ම-ක්ෂේත්‍රයේ-විද්වතුන්-පිරිසකගෙන්-කෘෂිකර්ම-ලේකම්ට-විශේෂ-ලිපියක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1601"
}