{
       "Source": "hirunews",
       "Timestamp": "Tuesday, 27 June 2023 - 20:07",
       "Headline": "පළාත් පාලන ඡන්ද විමසීම නොපැවැත්වීම ශ්‍රේෂ්ඨාධිකරණට පෙත්සම් දෙකක්",
       "News Content": "නියමිත පරිදි පළාත් පාලන ඡන්ද විමසීම නොපැවැත්වීම තුළින් ජනතාවගේ මූලික අයිතිවාසිකම් උල්ලංඝනය වූ බවට තීන්දුවක් ලබාදෙන ලෙස ඉල්ලා ඉදිරිපත් කෙරුණු මූලික අයිතිවාසිකම් පෙත්සම් දෙකක් අද ශ්‍රේෂ්ඨාධිකරණයේදී විභාගයට ගත්තා.\nමෙහිදී අදාළ පෙත්සම් විභාගයට නොගෙන නිෂ්ප්‍රභ කරන ලෙසට නීතිපතිවරයා සහ මුදල් අමාත්‍යාංශ ලේකම්වරයා ඉදිරිපත් කළ මූලික විරෝධතා ප්‍රතික්ෂේප කිරීමටයි ශ්‍රේෂ්ඨාධිකරණය තීරණය කළේ.\nමෙම මූලික අයිතිවාසිකම් පෙත්සම් දෙක ඉදිරිපත් කෙරුණේ, ජාතික ජන බලවේගය සහ පැෆ්රල් සංවිධානය විසින්.\nජාතික ජන බලවේගය වෙනුවෙන් එහි පාර්ලිමේන්තු මන්ත්‍රී හරිනි අමරසූරිය, හිටපු පාර්ලිමේන්තු මන්ත්‍රී සුනිල් හඳුන්නෙත්ති සහ පැෆ්රල් සංවිධානය වෙනුවෙන් එහි විධායක අධ්‍යක්ෂ රෝහණ හෙට්ටිආරච්චි යන මහත්ම මහත්මීන් විසින් පෙත්සම් ඉදිරිපත් කර තිබුණා.\nඑමගින් වගඋත්තරකරුවන් ලෙස නම් කර ඇත්තේ, මුදල් අමාත්‍යාංශ ලේකම්වරයා,මැතිවරණ කොමිසමේ සභාපති ඇතුළු සාමාජිකයින්, රජයේ මුද්‍රණාලාධිපතිනිය ඇතුළු පිරිසක්.\nබුවනෙක අලුවිහාරේ, ප්‍රියන්ත ජයවර්ධන, විජිත් මලල්ගොඩ, මුර්දු ප්‍රනාන්දු සහ ගාමිණි අමරසේකර යන මහත්ම මහත්මීන් ගන් සමන්විත පංච පුද්ගල\nශ්‍රේෂ්ඨාධිකරණ විනිසුරු මඩුල්ලක් ඉදිරියේ මෙම පෙත්සම් සළකා බැලුණා.\nමෙහිදී අදාළ පෙත්සම් විභාගයට නොගෙන නිෂ්ප්‍රභ කරන ලෙසට නීතිපතිවරයා සහ මුදල් අමාත්‍යාංශ ලේකම්වරයා ඉදිරිපත් කළ මූලික විරෝධතා ප්‍රතික්ෂේප කිරීමටයි ශ්‍රේෂ්ඨාධිකරණ විනිසුරු මඩුල්ල තීරණය කළේ.\nඅද දිනයේදී පෙත්සම්කාර පාර්ශ්වය වෙනුවෙන් පෙනී සිටි නීතිඥවරු කරුණු ඉදිරිපත් කළ අතර, පෙත්සම් සලකා බැලීම ජුලි මස 14 වැනිදා දක්වා කල් තැබීමට අධිකරණය නියෝග කළා.",
       "URL": "https://www.hirunews.lk/339289/පළාත්-පාලන-ඡන්ද-විමසීම-නොපැවැත්වීම-ශ්‍රේෂ්ඨාධිකරණට-පෙත්සම්-දෙකක්",
       "Category": "Local News",
       "Parent URL": "https://www.hirunews.lk/local-news.php?pageID=231"
}