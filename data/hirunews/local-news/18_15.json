{
       "Source": "hirunews",
       "Timestamp": "Wednesday, 20 September 2023 - 11:50",
       "Headline": "මිනීවළ හාරා පැහැර ගෙන ගිය දැරියගේ මළ සිරුර වෙනුවෙන් ලක්ෂ විස්සක්",
       "News Content": "වවුනියාවේ රාසේන්ද්‍රකුලම් පොදු සුසාන භූමියේ මිහිදන් කිරීමෙන් පසුව කවරෙකු හෝ මිනී වළ හාරා පැහැර ගෙන ගිය දැරියගේ මළ සිරුර ලබා දෙන අයෙකුට රුපියල් ලක්ෂ විස්සක මුදල් ත්‍යාගයක් ලබා දෙන බව පවුලේ ඥාතීන් ඊයේ (19) මාධ්‍ය හමුවකදී පවසා තිබෙනවා.\nපසුගිය අගෝස්තු මස 25 වෙනිදා වවුනියාවේ පම්පමඩුව ප්‍රදේශයේ ළිදකට වැටී ලිංගරාජා ඩීබිකා නැමැති අවුරුදු එකයි මාස එකොළහක දැරියක් මියගිය අතර ඇගේ භූමදාන කටයුතු වවුනියාව රාසේන්ද්‍රකුලම් පොදු සුසාන භූමියේදී සිදු කළ බවයි වාර්තා වන්නේ.\nමේ මස 7 වෙනිදා දැරිය මිහිදන් කළ ස්ථානයේ උදැල්ලක් ඇති බවටත් මිනී වළ හාරා ඇති බවටත් ගම්වාසීන් පිරිසක් දැරියගේ පියාට කළ දැනුම්දීමට\nමත ඔහු එම ස්ථානයට ගොස් බලන විට දැරියගේ දේහය මිනි වලෙන් අතුරුදහන් වී ඇති අයුරු දැක ගැනීමට හැකි වී තිබෙනවා.\nඔහු මේ පිළිබදව නෙළුකුලම පොලීසියට පැමිණිලි කිරීමෙන් පසුව පොලීසිය ගොස් මිනීවළ හෑරීමට යොදා ගත් උදැල්ල අත්අඩංගුවට ගෙන ඇති බවයි.\nසිද්ධියට සම්බන්ධ සැකකරුවන් මෙතෙක් අත්අඩංගුවට ගැනීමට නොහැකි වී ඇති නිසා පවුලේ ඥාතීන් මෙම සිද්ධිය සම්බන්ධයෙන් දැඩි ලෙස කනස්සල්ලේන් පසුවෙන බවද වාර්තා වෙනවා.\nමියගිය දැරියගේ මිත්තණියක විදේශ රටක සිට පැමිණ පවුලේ ඥාතීන් සමග එක්ව වවුනියාව මාධ්‍ය සමාජ රැස්වීම් ශාලාවේදී මාධ්‍ය හමුවක් පවත්වමින් කියා සිටියේ පැහැර ගෙන ගොස් ඇති දැරියගේ මෘත දේහය යළි රැගෙන බාර දෙන අයෙකුට රුපියල් ලක්ෂ විස්සක මුදල් ත්‍යාගයක් ද පොලීසියට නිවැරදි තොරතුරක් සපයා දෙන අයෙකුට රුපියල් ලක්ෂ 10 ක් ද පිරිනමන බවයි.\nකෙසේ වෙතත් දැරියගේ මළ සිරුර පැහැර ගෙන යාමට හේතුව මෙතෙක් අනාවරණය වී නැහැ.",
       "URL": "https://www.hirunews.lk/348839/මිනීවළ-හාරා-පැහැර-ගෙන-ගිය-දැරියගේ-මළ-සිරුර-වෙනුවෙන්-ලක්ෂ-විස්සක්",
       "Category": "Local News",
       "Parent URL": "https://www.hirunews.lk/local-news.php?pageID=18"
}