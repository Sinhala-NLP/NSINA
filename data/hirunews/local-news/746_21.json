{
       "Source": "hirunews",
       "Timestamp": "Wednesday, 09 November 2022 - 16:56",
       "Headline": "පාකිස්ථානය ලෝක කුසලානයට දොර ඇර ගනියි",
       "News Content": "විස්සයි විස්ස ලෝක කුසලානයේ පළමු අවසන් පූර්ව තරගයේ ජය නවසීලන්ත කණ්ඩායම පරාජයට පත් කරමින් පාකිස්ථානය විසින් දිනා ගත්තා.\nඒ අනුව පාකිස්ථාන කණ්ඩායම මෙවර විස්සයි විස්ස ලෝක කුසලානයේ අවසන් මහා තරගයට තේරී පත් වුණා.\nපළමු අවසන් පූර්ව තරගයේ දී කඩුළු හතරක් දැවී ප්‍රබල නවසීලන්තය විසින් ලබා දුන් ලකුණු 153ක ඉලක්කය, තරගයේ තවත් පන්දු පහක් ඉතිරිව තිබිය දී කඩුළු 7ක් ද අතැතිව සපුරා ගැනීමට සමත් වූයේ පාකිස්ථාන පිතිකරු බල ඇණියේ ආරම්භක පිතිකරුවන් දෙදෙනා විසින් ගොඩ නැගූ අඩිතාලම ‍ජයග්‍රහණයකින් කෙලවර කරමින්.\nනවසීලන්ත ආරම්භක පිතිකරුවන් මෙන් ම පළමු පන්දුවට හතරේ පහරක් එල්ල කරමින් ආරම්භ වූ පාකිස්ථාන ජයග්‍රාහී ඉනිමේ පවර් ප්ලේ පන්දුවාර හය තුළ දී වේගවත් ලකුණු 55ක් ලබා ගත්තේ නවසීලන්ත පන්දු යවන්නන් අසරණ කරමින්.\nපාකිස්ථාන නායක බාබර් අසාම් සමගින් එක්ව මොහොමඩ් රිස්වාන් පාකිස්ථානය වෙනුවෙන් ගොඩ නැගූ සාර්ථක ආරම්භයේ අවසානය සනිටුහන් වූයේ ලකුණු 53ක් ලබා සිටි බාබ‍ර් අසාම්ගේ දැවීයාමත් සමගයි.\nඅසාම්ගේ සහ රිස්වාන්ගේ පහරවල් හමුවේ ප්‍රේක්ෂකයන්ව සිටි නවසීලන්ත කණ්ඩායම බාබර්ගේ කඩුල්ල දවාගෙන සැනසුම් සුසුම් හෙළුවේ පාකිස්ථාන ලකුණු පුවරුව 105 ලෙස දැක්වෙන විටයි.\nඅනතුරුව පිටියට එක් වූ මොහොමඩ් හැරිස්, ආරම්භක පිතිකරු රිස්වාන්ට අනගි සහයක් වෙමින් පාකිස්ථානය ජය කණුව වෙත ගෙන යාමේ වගකීම මැනවින් ඉටු කළා.\nපාකිස්ථාන ආරම්භක පිතිකරු රිස්වාන් ලකුණු 57ක් ලබා සිටිය දී දැවී ගියේ අනෙකුත් පාකිස්ථාන පිතිකරුවන්ට ජයග්‍රහණයේ මාවත පහසු කරමින්.\nකෙසේ නමුත් පාකිස්ථාන පිතිකරුවන් තවත් එක් කඩුල්ලක් පමණක් දැවී ජයග්‍රහණයේ සීමාව පසු කළේ, දහතුන් වසරකට පසු පාකිස්ථානයට ලෝක කුසලාන ක්‍රිකට් තරගාවලියක අවසන් මහා තරගයක දොරටු විවර කර දෙමින්.\nනවසීලන්ත කණ්ඩායම වෙනුවෙන් පන්දු යැවීමේ දී ට්‍රෙන්ට් බෝල්ට් විසින් කඩුළු දෙකක් දවා ගැනීමට සමත් වුණා.\nකෙසේ නමුත් ප්‍රබල ඔස්ට්‍රෙලියානු කණ්ඩායමට එරෙහිව විශිෂ්ට ජයග්‍රහණයක් සමගින් ආරම්භ වූ නවසිලන්තයේ විස්සයි විස්ස ලෝක කුසලාන සිහිනය මෙම පරාජයත් සමග අවසන් වුණේ ලෝක කුසලාන තරගාවලියක අවසන් පූර්ව තරගයක දී නවසීලන්ත කණ්ඩායම වාර්තා කළ 10 වැනි පරාජය ද ඉතිහාසයට එක් කරමින්.",
       "URL": "https://www.hirunews.lk/319987/පාකිස්ථානය-ලෝක-කුසලානයට-දොර-ඇර-ගනියි",
       "Category": "Local News",
       "Parent URL": "https://www.hirunews.lk/local-news.php?pageID=746"
}