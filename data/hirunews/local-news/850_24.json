{
       "Source": "hirunews",
       "Timestamp": "Thursday, 22 September 2022 - 21:23",
       "Headline": "ගල් අඟුරු නැති වුණොත් පැය 10ක විදුලි කප්පාදුවක් ? (වීඩියෝ)",
       "News Content": "ලබන ඔක්තෝම්බර් මස 28 වන වන විට ගල් අඟුරු ආනයනය කිරීමට නොහැකි වුවහොත් දිනකට පැය 10ක හෝ 12 පමණ කාලයක විදුලි කප්පාදුවකට යාමට සිදුවනු ඇතැයි මහජන උපයෝගීතා කොමිසම අනතුරු අඟවනවා.\nඑහි සභාපති ජනක රත්නායක මාධ්‍ය හමුවකට එක්වෙමින් සඳහන් කළේ මෙරටට අවශ්‍ය විදුලි ප්‍රමාණයෙන් සියයට 35ක් පමණ නිපදවනු ලබන්නේ ගල් අඟුරුවලින් බවයි.\nඒ අනුව ඉදිරි දින කිහිපය තුල ගල් අඟුරු ආනයනය කිරීමට පියවර නොගත හොත් ඔක්තෝම්බර් මස 28 වනදා වන විට නොරොච්චෝල බලාගාරයේ සියලුම ජනන යන්ත්‍ර අක්‍රිය කිරීමට සිදුවන බව ද ඔහු පෙන්වා දෙනවා.\nදැනට ශ්‍රී ලංකාව සතුව ඇත්තේ ගල් අඟුරු මෙට්‍රික් ටොන් දෙලක්ෂ පනස් දහසක් පමණක් වන අතර විදුලි උත්පාදනය වෙනුවෙන් නොරොච්චෝල බලාගාරයට දිනකට මෙට්‍රික් ටොන් 5000ක් පමණ අවශ්‍ය බවයි මහජන උපයෝගීතා කොමිසමේ සභාපතිවරයා කියාසිටියේ.\nඒ අනුව පවතින තොග ප්‍රමාණවත් වන්නේ ඉදිර දින 50ක පමණ කාලයක් සඳහා පමණක් බව ඔහු ප්‍රකාශ කරනවා.\nදීර්ඝ කාලයක් විදුලි කප්පාදුවක් සිදු කිරීම නතර කර ගැනීමට නම් ලබන මස 15 වනදා වන විට හෝ විදුලි උත්පාදනයට අවශ්‍ය ගල් අඟුරු ආනයනය කිරීමට සිදුවන බවයි ජනක රත්නායක කියාසිටියේ.\nදින 5කට වතාවක් ගල් අගුරු නෞකාවක් පැමිණිය යුතු වන අතර එම තත්ත්වය අඛණ්ඩව පවත්වාගත යුතු බව ද මහජන උපයෝගීතා කොමිසම පෙන්වා දෙනවා.",
       "URL": "https://www.hirunews.lk/316068/ගල්-අඟුරු-නැති-වුණොත්-පැය-10ක-විදුලි-කප්පාදුවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=850"
}