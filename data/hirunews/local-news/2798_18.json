{
       "Source": "hirunews",
       "Timestamp": "Monday, 13 April 2020 - 16:57",
       "Headline": "මාසයකින් පසුව චීනයේ වැඩිම ආසාදිතයින් සංඛ්‍යාව වාර්තා වෙයි",
       "News Content": "මාසයකට වැඩි කාලයකට පසු චීනයේ එක්දිනක් තුළ වැඩිම නව කොරෝනා වෛරස් ආසාදිතයන් සංඛ්‍යාවක් එනම්, රෝග ලක්ෂණ සහිත තහවුරු කළ කොරෝනා රෝගීන් 108 දෙනෙකු හමුවී තිබෙනවා.\nචීන ජාතික සෞඛ්‍ය කොමිසම සඳහන් කළේ ඉන් 98 දෙනෙකුම විදේශ සංචාර හා සම්බන්ධවූවන් බවයි.\nඑලෙස පිටතින් පැමිණෙන කොරෝනා ආසාදිතයන් සංඛ්‍යාව ඉහළ ගොස් ඇත්තේ එම තත්ත්වය වැළැක්වීමට චීනය පියවර රැසක් ගෙන තිබියදියි.\nචීනයේ කොරෝනා වෛරස් ආසාදිතයන්ගේ සංඛ්‍යාව මේ වන විට 82,160ක් ලෙස සටහන් වන අතර, වෛරසයේ කේන්ද්‍රය වූ වූහාන් නගරයෙන් ඊයේ මරණ 2ක් වාර්තා වීමත් සමඟ එරට මුළු කොරෝනා මරණ සංඛ්‍යාව 3341 දක්වා ඉහළ යනවා.\nචීනයට මෙලෙස පිටතින් කොරෝනා ආසාදිතයන් වැඩිම සංඛ්‍යාවක් පැමිණ ඇත්තේ රුසියානු දේශසීමාව හරහා බව සඳහන්.\nඑම තත්ත්වය වැළැක්වීම සඳහා රුසියාව සමඟ පවතින සියළු ගොඩබිම් දේශසීමා වසා දමන බව මොස්කව් නුවර චීන තානාපති කාර්යාලය නිවේදනය කළා.\nපසුගිය ජනවාරි මාසයේ රුසියාව එලෙස චීන දේශසීමා වසා දැමූයේ චීනයේ සිට රුසියාවට කොරෝනා ආසාදිතයින් පැමිණීම වැළැක්වීමේ අරමුණෙන්.\nඑමෙන්ම, රුසියාවේ කොරෝනා වෛරස් ආසාදිතයන් සංඛ්‍යාව ගත වූ පැය 24 තුළ වාර්තාගත අන්දමින් ඉහළ යාම විශේෂත්වයක්.\nඒ, දිනකදී නව ආසාදිතයන් 2558ක් වාර්තා වීමෙන්. ඒ අනුව රුසියාවේ කොරෝනා වෛරස් ආසාදිතයන්ගේ සංඛ්‍යාව 18,328 දක්වා ඉහළ යන අතර, එරට කොරෝනා මරණ සංඛ්‍යාව ද 148 දක්වා ඉහළ ගොස් තිබෙනවා.\nමේ අතර, දින 21ක කාලයක් සඳහා වසා දමා තිබූ ඉන්දියාවේ එම නිරෝධායන සමය හෙට අවසන් වීමට නියමිත අතර, අග්‍රාමාත්‍ය නරේන්ද්‍ර මෝදි හෙට උදෑසන 10ට ජාතිය අමතා විශේෂ ප්‍රකාශයක් සිදුකිරීමට නියමිතයි.\nඒ අනුව බොහෝදුරට තවත් සති දෙකක් එනම්, අප්‍රේල් 30 වන දා දක්වා ඉන්දියාව තවදුරටත් වසා තැබෙන බව ඔහු එහිදී ප්‍රකාශයට පත් කරනු ඇති.\nඑම පියවර සඳහා ප්‍රාන්ත ප්‍රධාන අමාත්‍යවරුන් කැමැත්ත පළ කළේ අග්‍රාමාත්‍ය මෝදි සමඟ පැවති වීඩියෝ සංවාදයේදියි.\nමේ වන විට ඉන්දියාවේ කොරෝනා වෛරස් ආසාදිතයන්ගේ සංඛ්‍යාව 9000 ඉක්මවා ඇති අතර, කොරෝනා මරණ 300කට අධික සංඛ්‍යාවක් ද වාර්තා වනවා.\nකොරෝනා වසංගතය හේතුවෙන් සමස්ත ඉන්දියාවම වසා දැමීම නිසා එරට අඩු ආදායම්ලාභී ශ්‍රමිකයන් මිලියන සංඛ්‍යාත පිරිසක් දැඩි දුෂ්කරතාවකට පත්ව සිටිනවා.\nරජය මගින් නොමිළේ ලබාදෙන දිවා ආහාරය ලබා ගැනීම සඳහා දිල්ලියේ දුගී ජනතාව උදෑසන 6 සිට මීටරයක පරතරය සහිත දිගු පෝලිම්වල රැදී සිටින බවයි වාර්තා වන්නේ.\nකෙසේ නමුත්, ඉන්දීය අග්‍රාමාත්‍යවරයා නව සීමාවන් ප්‍රකාශයට පත් කිරීමේදී අවදානම් ප්‍රදේශ රතු, තැඹිලි සහ හරිත යන වර්ණ 3 යටතේ වෙන් කිරීමට නියමිත බව සඳහන්.\nකෙසේ නමුත්, ඉදිරි සති 3ක හෝ 4ක කාලය ඉන්දියාවේ කොරෝනා වෛරස් ව්‍යාප්තිය මර්දනය කිරිම සඳහා තීරණාත්මක වනු ඇති බව වෙද්‍ය විශේෂඥයන්ගේ අදහසයි.\nමේ අතර, ඉන්දියාවේ නවදිල්ලි නුවර සහ තදාසන්න ප්‍රදේශවලට අද පස්වරුවේ සුළු භූ චලනයක් අත්විදීමට සිදුවුණා. දෙවන දිනටත් එලෙස සිදුවූ භූ කම්පනය රික්ටර් පරිමාණයේ 2.7ක ප්‍රබලතාවකින් යුක්ත බවයි ඉන්දීය ජාතික භූ කම්පන මධ්‍යස්ථානය සඳහන් කළේ.\nකෙසේ නමුත්, එමගින් කිසිදු හානියක් සිදුවූ බවක් මෙතෙක් වාර්තා වී නැහැ.\nලොව පුරා කොරෝනා වෛරස් ආසාදිතයන්ගේ සංඛ්‍යාව මේ වන විට දහඅට ලක්ෂ 66,000 ඉක්මවා ඇති අතර, මරණ සංඛ්‍යාව එක්ලක්ෂ 15,000කට අධිකයි.",
       "URL": "https://www.hirunews.lk/238557/මාසයකින්-පසුව-චීනයේ-වැඩිම-ආසාදිතයින්-සංඛ්‍යාව-වාර්තා-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=2798"
}