{
       "Source": "hirunews",
       "Timestamp": "Wednesday, 12 July 2017 - 7:56",
       "Headline": "දූෂණ මර්දන කාර්යාලය වසා දැමීමට අමාත්‍ය මණ්ඩලය තීරණය කරයි",
       "News Content": "දූෂණ මර්දන කමිටු ලේකම් කාර්යාලය වසා දැමීමට ඊයේ රැස්වූ අමාත්‍ය මණ්ඩලයේ පූර්ණ එකඟතාවය පළ කර තිබෙනවා.\nරජයේ ජ්‍යෙෂ්ඨ අමාත්‍යවරයෙකු හිරු ප්‍රවෘත්ති අංශය කළ විමසීමකදී සදහන් කළේ මෙම කමිටු කාර්යාලය යටතේ සොයා බැලුණු දූෂණ, වංචා සිද්ධි සම්බන්ධයෙන් ලිපිගොනු දැනට ක්‍රියාත්මක මෙවැනි දූෂණ සොයන කොමිසම් වෙත භාරදීමට අමාත්‍ය මණ්ඩලයේදී තීරණය කෙරුණු බවයි.\nඅග්‍රාමාත්‍ය රනිල් වික්‍රමසිංහ විසින් ගෙවී ගිය කාලය තුළ දූෂණ මර්දන කමිටු කාර්යාලයේ කටයුතු පිළිබද සංෂිප්ත වාර්තාවක් ඊයේ පැවැති අමාත්‍ය මණ්ඩල රැස්වීමට ඉදිරිපත් කර ඇති බව සඳහන්.\n2015 වසරේ ජුලි මස 2 වන දා අග්‍රාමාත්‍ය රනිල් වික්‍රමසිංහ විසින් අමාත්‍ය මණ්ඩලයට ඉදිරිපත් කරන ලද පත්‍රිකාවකට අනුව දූෂණ මර්දන කමිටු ලේකම් කාර්යාලය ස්ථාපිත කරනු ලැබුවා.\nවසරක කාලයකට ස්ථාපිත කෙරුණු ද පසුගිය වසරේ නොවැම්බර් 22 වන දා ඉදිරිපත් කරන ලද කැබිනට් පත්‍රිකාවක් මගින් තවත් මාස 6කට එනම්, පසුගිය ජුනි මස 30 වන දා දක්වා මෙහි කාලය දීර්ඝ කළා.\nමෙම ලේකම් කාර්යාලයේ කටයුතු පිළිබද පසුගිය සතියේ පැවැති කැබිනට් රැස්වීමේ දී ජනාධිපතිවරයාගේ දැඩි අප්‍රසාදය පළව තිබුණා.\nකෙසේ වෙතත්, එය වසා දමන්නේ ද, නැද්ද යන්න පිළිබදව එදින රැස්වූ අමාත්‍ය මණ්ඩලයේදී අවසන් තීරණයකට එළඹ තිබුණේ නැහැ.",
       "URL": "https://www.hirunews.lk/165659/දූෂණ-මර්දන-කාර්යාලය-වසා-දැමීමට-අමාත්‍ය-මණ්ඩලය-තීරණය-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4426"
}