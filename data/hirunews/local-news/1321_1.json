{
       "Source": "hirunews",
       "Timestamp": "Thursday, 03 March 2022 - 14:21",
       "Headline": "බොරතෙල් මිල යළි වාර්තාගත ලෙස ඉහළට",
       "News Content": "ලෝක වෙළෙඳපොළේ බොරතෙල් බැරලයක මිල යළිත් වාර්තගත ලෙස ඉහළ ගොස් තිබෙනවා.\nමේ වන විට brent වර්ගයේ බොරතෙල් බැරලයක මිල සටහන් වන්නේ ඩොලර් 117.3ක් ලෙසටයි.\nමෙය 2014 වසරෙන් පසුව වාර්තා වූ වැඩිම මිල වීම විශේෂත්වයක් .\nඇමරිකානු WTI ඉන්ධන බැරලයක මිල දැක්වෙන්නේ ඩොලර් 114.5ක් ලෙසටයි.\nඉතිහාසයේ වැඩිම අගයක් දක්වා ඉන්ධන මිල ඉහළ ගොස් ඇත්තේ 2008 වසරේ ජුනි මාසයේ වන අතර ඒ ඩොලර් 179.9ක්.\nමෑත ඉතිහාසයේ වැඩිම මිල සටහන් වූයේ, 2014 වසරේදීයි.\nඑම වසරේ මැයි මාසයේ බොරතෙල් බැරලයක මිල දැක්වුනේ ඩොලර් 121.40ක් ලෙසටයි.\nරුසියාව යුක්රේනය ආක්‍රමණය කිරීම හමුවේ ලෝක වෙළඳ පොල තුල බොරතෙල් මිල වැඩිවීම සිදුවන බවයි ආර්ථික විශ්ලේෂකයින් පෙන්වා දෙන්නේ.\nරුසියාව විසින් යුක්රේනය ආක්‍රමණය කිරීමෙන් සැපයුම් ඇණහිටීම හමුවේ බොරතෙල් සංචිත මුදා හැරීමට අපොහොසත් වීම හේතුවෙන් , අඟහරුවාදා බොරතෙල් මිල 7% කින් පමණ ඉහළ ගියා.\nඑක්සත් ජනපදය සහ ජපානය ඇතුළත් ජාත්‍යන්තර බලශක්ති ඒජන්සියේ (IEA) සාමාජිකයින්, බොරතෙල් බැරලයක් ඩොලර් 100 ඉක්මවා යාම හමුවේ තියුණු ලෙස මිල වැඩිවීම මැඩපැවැත්වීම සඳහා ඔවුන්ගේ සංචිතවලින් බොරතෙල් බැරල් මිලියන 60 ක් මුදා හැරීමට ද එකඟ වුණා.\nඑක්සත් ජනපදයේ බටහිර ටෙක්සාස් අතරමැදි (WTI) බොරතෙල් බැරලයක මිල ඩොලර් 7.69 කින් හෝ 8.0% පමණ කින් ඉහළ යමින් 103.41ක ස්ථාවර මිලක පැවතුණා. එය 2014 ජූලි මාසයෙන් පසු එහි වාර්තා වූ ඉහළම අගය වන අතර 2020 නොවැම්බර් මාසයෙන් පසු එහි විශාලතම දෛනික ලාභය ද උපයාගෙන තිබෙනවා.\nවසර හතක පමණ කාලයකින් පසු ලෝක වෙළඳ පොලේ ඉන්ධන මිල මෙතරම් ඉහළ අගයක් දක්වා ගිය පළමු අවස්ථාව මෙයයි.\nබටහිර රටවල ආර්ථික සම්බාධක සහ රුසියානු ගෑස් නල මාර්ගයක් අවහිර කිරීමේ පියවර මධ්‍යයේ පසුගිය සතිය මුලදී බොරතෙල් මිල ඉහල යාම ආරම්භ වුණා.\nසෞදි අරාබියට පසු දෙවන විශාලතම බොරතෙල් අපනයනකරු ලෙසට සැලකෙන්නේ රුසියාවයි.",
       "URL": "https://www.hirunews.lk/298558/බොරතෙල්-මිල-යළි-වාර්තාගත-ලෙස-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=1321"
}