{
       "Source": "hirunews",
       "Timestamp": "Friday, 04 August 2017 - 7:11",
       "Headline": "ඉංගිරිය පොලිසිය තුළ පිහි ඇනුමක්",
       "News Content": "පවුල් ආරවුලක් හේතුවෙන් සැමියාට එරෙහිව පැමිණිලි කිරීමට පොලිසියට පැමිණි බිරිඳට සිය සැමියා පැමිණ පිහියෙන් ඇන ඇති බව ඉංගිරිය පොලිසිය පවසනවා.\nකාලයක් තිස්සේ මෙම යුවල අතර ආරවුල් තිබී ඇති අතර ඒ හේතුවෙන් මෙම බිරිඳ සිය පියාගේ නිවසට ගොස් තිබෙනවා.\nඒ අතර කාලයේ එම කාන්තාවගේ පියාට සැකකරු විසින් පහර දී කපා තුවාල කර ඇති අතර ඔහු ද ලේ ගලන තුවාල ද සහිතව ත්‍රිරෝද රථයක නැගී ඉංගිරිය පොලිසියට පැමිණ තිබෙනවා.\nඒ පසුපසින් හඹාගෙන පැමිණ ඇති සැකකරු පොලිස්‌ පරිශ්‍රය තුළ රැඳී සිටි සිය බිරිඳටද පිහියෙන් පහර දුන් බවයි පොලිසිය පැවසුවේ.\nපොලිස්‌ නිලධාරීන් වහා මැදිහත්වී කාන්තාව සැකකරුගෙන් මුදාගෙන තිබෙනවා.\nපසුව වහාම පොලිස්‌ පරිශ්‍රයේ වූ සුවසැරිය ගිලන් රථ සේවය මඟින් හොරණ මූලික රෝහල වෙත කාන්තාව යෑවීමට පියවර ගෙන ඇති අතර අත්අඩංගුවට පත් සැකකරු හොරණ අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/167565/ඉංගිරිය-පොලිසිය-තුළ-පිහි-ඇනුමක්",
       "Category": "Local News",
       "Parent URL": "https://www.hirunews.lk/local-news.php?pageID=4387"
}