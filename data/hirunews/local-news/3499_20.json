{
       "Source": "hirunews",
       "Timestamp": "Friday, 15 February 2019 - 21:33",
       "Headline": "හුළංදාව තලාව වැවේ පස් සෝදා වැලි ලබාගැනීමේ ජාවාරමක්",
       "News Content": "මොනරාගල, හුළංදාව තලාව වැවේ පස් සෝදා සිදුකරන වැලි ලබාගැනීමේ ජාවාරමක් පිළිබඳව තොරතුරු අපට වාර්තා වුණා.\nඅප වාර්තාකරු එහි යන විටත් යන්ත්‍රයක් ආධාරයෙන් වැලි සේදීමේ කටයුතු සිදුවන ආකාරය දැකගත හැකි වුණා.\nමොනරාගල, හුළංදාව ප්‍රදේශයේ තලාව වැවෙහි රොන්මඩ ඉවත් කර ප්‍රතිසංස්කරණය කිරීම සඳහා මීට වසරකට පමණ පෙර කොන්ත්‍රාත්තුවක් ලබාදී තිබෙනවා.\nප්‍රදේශවාසීන් පවසන්නේ වැවේ ප්‍රතිසංස්කරණ කටයුතු මේ වන විට අවසන්ව පැවතියත් ලබාගත් බලපත්‍රය භාවිතා කරමින් පස් සෝදා වැලි ලබාගැනීමේ ජාවාරමක් ක්‍රියාත්මකවන බවයි.\nමෙම ජාවාරම පිළිබඳ සොයාබැලීම සඳහා එහි ගිය අපට බැකෝ යන්ත්‍රයක් ආධාරයෙන් වැව් ජලයෙන්ම පස සෝදන ආකාරය දැකගත හැකි වුණා.\nපස් සෝදා වැලි ගැනීමේ ජාවාරම පිළිබඳව බලධාරීන්ව දැන්වත් කළද ඔවුන් කිසිදු සොයා බැලීමක් සිදු නොකරන බවට ප්‍රදේශවාසීන් චෝදනා කරනවා.\nමේ අතර මහවැලි ගඟේ වැලි කැණීම සඳහා බලපත්‍ර පසුගිය දෙසැම්බර් මස 31 වැනි දිනයෙන් අවසන්වන බව පැවසුවද මහවැලි ගඟ මුහුදට වැටෙන මෝය කට ආසන්නයේ වැලි කැණීම් කටයුතු සිදුකරන ආකාරය අප ඊයේ දිනයේ ප්‍රවෘත්ති තුළින් මෙලෙස විකාශය කරනු ලැබුවා.\nමේ සම්බන්ධයෙන් භූ විද්‍යා සමීක්ෂණ හා පතල් කාර්යාංශයේ සභාපති අසේල ඉද්දවෙල මහතා නිවේදනයක් නිකුත් කරමින් කරුණු පැහැදිලි කර තිබෙනවා.\nඔහු පෙන්වා දෙන්නේ ත්‍රිකුණාමලයල මුත්තූරු මෝයෙහි ඇති වැලි තැටිය ඉවත් කිරීම සඳහා ත්‍රිකුණාමලය දිස්ත්‍රික් ලේකම්වරයා විසින් වෙරළ සංරක්ෂණ හා වෙරළ සම්පත් කළමනාකරණ දෙපාර්තමේන්තුවේ අධ්‍යක්ෂක ජනරාල්වරයා වෙත කරන ලද ඉල්ලීමකට අනුව මෙම වැලි කැනීම් සිදුකරන බවයි.\nපතල් හා ඛනිජ ද්‍රව්‍ය පනතේ විධි විධානවලට අනුව 2019 මාර්තු 24 දින තෙක් බලපැවැත්වෙන පරිදි මෙහි වැලි කැණීම් කටයුතු සඳහා බලපත්‍ර නිකුත් කර ඇත්තේ නීත්‍යනුකූලව බව සභාපතිවරයා වැඩිදුරටත් පෙන්වා දී තිබෙනවා.",
       "URL": "https://www.hirunews.lk/210500/හුළංදාව-තලාව-වැවේ-පස්-සෝදා-වැලි-ලබාගැනීමේ-ජාවාරමක්",
       "Category": "Local News",
       "Parent URL": "https://www.hirunews.lk/local-news.php?pageID=3499"
}