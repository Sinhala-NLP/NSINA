{
       "Source": "hirunews",
       "Timestamp": "Wednesday, 22 December 2021 - 19:56",
       "Headline": "දින 4ක් ප්‍රධාන දුම්රිය හරස් මාර්ගයක් වැසේ",
       "News Content": "මරදන්කඩවල - හබරණ - ත්‍රිකෝණමඩු මහා මාර්ගයේ පලුගස්වැව සහ ගල්ඔය දුම්රිය ස්ථාන අතර පිහිටි සැ.125 දම්.58 දරණ දුම්රිය හරස් මාර්ගය ජනවාරි මාසයේදී දින 4ක් වසා තබන බව දුම්රිය දෙපාර්තමේන්තුව පවසනවා.\nජනවාරි 06, 07, 08 සහ 09 යන දිනවල එම හරස් මාර්ගයේ අලුත්වැඩියා කටයුත්තක් සිදු කිරීම මීට හේතුවයි.\nමේ හේතුවෙන් ජනවාරි 06 සහ 07 යන දිනවල පෙරවරු 7 සිට රාත්‍රී 10.30 දක්වා අර්ධ වශයෙන් සහ ජනවාරි 8 වනදා පෙරවරු 9 සිට රාත්‍රී 10.30 දක්වා සම්පූර්ණ වශයෙන් ද වසා තැබෙනු ඇති.\nඅර්ධ වශයෙන් හරස් මාර්ගය වසා තැබෙන කාලය තුල පොලිස් නිලධාරීන්ගේ සහයෝගය ලබාගෙන හරස් මාර්ගය භාවිත කිරීමට හැකියාව පවතිනවා.\nකෙසේවෙතත් හරස් මාර්ගය සම්පූර්ණයෙන් වසා තැබෙන කාලය තුල හබරණ සිට මරදන්කඩවල මාර්ගයේ ගමන් කරන වාහන කැකිරාව දඹුල්ල හරහාත්, මරදන්කඩවල සිට හබරණට ගමන් කරන වාහන දඹුල්ල කැකිරාව හරහා ගමන් කිරීමට හැකියාව පවතිනවා.\nසැහැල්ලු වාහන, ගිලන් රථ සහ වෙනත් වාහන හබරණ සිට මරදන්කඩවල - පුවක්පිටිය සිට පලුගස්වැව යන නගර හරහා මරදන්කඩවල දක්වා පොලිස් නිලධාරීන්ගේ සහයෝගය ලබා ගනිමින් භාවිත කළ හැකි බවයි දුම්රිය දෙපාර්තමේන්තුව නිවේදනය කළේ.",
       "URL": "https://www.hirunews.lk/291862/දින-4ක්-ප්‍රධාන-දුම්රිය-හරස්-මාර්ගයක්-වැසේ",
       "Category": "Local News",
       "Parent URL": "https://www.hirunews.lk/local-news.php?pageID=1476"
}