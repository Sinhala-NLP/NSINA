{
       "Source": "hirunews",
       "Timestamp": "Thursday, 16 December 2021 - 18:16",
       "Headline": "ජැෆ්නා කින්ග්ස් පිලට ලකුණු 102ක අතිවිශිෂ්ට ජයක්",
       "News Content": "එල්.පී.එල් 2021 තරගාවලියේ තවත් තරගයක් අද පැවැත් වුණේ ජැෆ්නා කින්ග්ස් හා කලම්බු ස්ටාර්ස් යන කණ්ඩායම් අතර යි.\nඑහු දී කාසියේ වාසිය දිනාගත ජැෆ්නා කින්ග්ස් නායක තිසර පෙරේරා, පලමුව පන්දුවට පහර දීමට තීරණය කළා.\nඅරම්භයේ පටන් ම කලම්බු කින්ග්ස් පන්දු යවන්නන්ගේ බලඇනිය තඹයකට මායිම් නො කළ ජැෆ්නා පිතිකරුවන්, පන්දුවාර විස්ස අවසානයේ කඩුලු පහක් පමණක් දැවී ලකුණු 194ක් රැස් කරගත්තා.\nඑහි දී විශිෂ්ට පිතිහරඹයක යෙදුණු ටොම් කෝලර් කැඩ්මෝ ලකුණු 92ක් ලබාගත්තේ, මෙවර එල්.පී.එල් තරගාවලියේ වැඩි ම පෞද්ගලික ඉනිම වාර්තා කරමින්.\nඔහුගේ ඉනිම හතරේ පහර පහකින් හා දැවැන්ත හයේ පහර 8කින් අලංකාර වුණා.\nජැෆ්නා ලකුණු පුවරුව ශක්තිමත් කරමින්, උපුල් තරංග ලබාගත් ලකුණු සංඛ්‍යාව 37ක්.\nජැෆ්නාවරුන්ගේ අනුකම්පා විරහිත පිතිකරණයට තරමක හෝ පීඩනයක් ලබාදෙමින් සාර්ථක පන්දු යැවීමක නිරත වූ නවීන් උල් - හක්, ලකුණු 27කට කඩුලු 3ක් ලබා ගැනීමට සමත් වුණා.\nජැෆ්නා ලකුණු පුවරුවට පිළිතුරු සැපයීම සඳහා පිති අතට ගත් කලම්බු කින්ග්ස් කණ්ඩායමට, සියලු දෙනා දැවී රැස් කරගත හැකි වූයේ ලකුණු 91ක් පමණ යි.\nමහීෂ් තීක්ෂණ ආරම්භයේ දී ම සිය දඟ පන්දුවෙන් නායක ඇන්ජලෝ මැතිව්ස් ව දවාගත්තේ, මුල් පෙළ කඩුලුවලට ඉව අල්ලන්නා තමා ම බව තවදුරටත් පසක් කරමින්.\nමහීෂ් සිය පන්දුවාර හතර අවසන් කළේ, කඩුලු 2කට ලකුණු 25ක්  ලබා දෙමින්.\nමහීෂ්ට නො දෙවැනි වූ විජයකාන්ත් වියාස්කාන්ත් ද කලම්බු පිලේ කඩුලු 3ක් උදුරා ගත්තේ, ජැෆ්නාවරු ගැන ප්‍රතිවාදින්ට ඇති දඟපන්දු භීතිකාව තවදුරටත් ඔඩුදුවවමින්.\nකලම්බු පිල වෙනුවෙන් වැඩි ම ලකුණු ප්‍රමාණයක් රැස් කළ ටොම් බැන්ටන්ට ද ලබා ගත හැකි වුණේ, ලකුණු 30ක් පමණයි.",
       "URL": "https://www.hirunews.lk/291251/ජැෆ්නා-කින්ග්ස්-පිලට-ලකුණු-102ක-අතිවිශිෂ්ට-ජයක්",
       "Category": "Local News",
       "Parent URL": "https://www.hirunews.lk/local-news.php?pageID=1489"
}