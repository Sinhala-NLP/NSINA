{
       "Source": "hirunews",
       "Timestamp": "Friday, 13 December 2019 - 14:38",
       "Headline": "20ට පෙර කෘත්‍යාධිකාරි මණ්ඩලය කැඳවන්නැයි එජාප නායකයාට ලිපියක් - පසුපෙළ සහ ජ්‍යෙෂ්ඨයන් සඳුදා රැස්වේ",
       "News Content": "කෘත්‍යාධිකාරී මණ්ඩලය එළැඹෙන 20 වැනිදාට පෙර කැඳවන්නැයි ඉල්ලමින් එක්සත් ජාතික පක්ෂයේ කෘත්‍යාධිකාරී මණ්ඩලය නියෝජනය කරන පාර්ලිමේන්තු මන්ත්‍රීවරුන් 26 දෙනෙකුගේ අත්සනින් යුත් ලිපියක් පක්ෂ නායක රනිල් වික්‍රමසිංහ වෙත භාර දී තිබෙනවා.\nසිරිකොත පක්ෂ මූලස්ථානයේදී අද එම ලිපිය භාර දුන් බවයි පාර්ලිමේන්තු මන්ත්‍රී අජිත් පී. පෙරේරා කියා සිටියේ.\nමේ අතර, එක්සත් ජාතික පක්ෂ ප්‍රතිසංවිධාන කමිටු සාමාජිකයින් වන ලක්ෂ්මන් කිරිඇල්ල, වජිර අබේවර්ධන සහ ආශු මාරසිංහ යන මන්ත්‍රීවරුන් අද මාධ්‍ය වෙත විශේෂ නිවේදනයක් නිකුත් කර තිබුණා.\nඒ, එම කමිටුවේ සාමාජිකයින් වන රංජිත් මද්දුමබණ්ඩාර සහ තලතා අතුකෝරාල ඊයේ කොළඹ දී පැවැත් වූ මාධ්‍ය හමුව පිළිබඳවයි.\nඅදාළ මාධ්‍ය හමුවේදී සිය පෞද්ගලික අදහස් සහ මතිමතාන්තර ප්‍රසිද්ධියේ පළ කිරීම සම්බන්ධව තම අවධානය යොමු වී ඇති බව මන්ත්‍රීවරුන් තුන් දෙනා නිකුත් කළ විශේෂ නිවේදනයේ සඳහන් වනවා.\nඑහි දැක්වෙන්නේ සාමූහිකව, සම්මුතියෙන් තීරණ ගැනීමට පිටුපා කමිටුවේ මතයට පටහැනිව කටයුතු කිරීම අනුමත කළ නොහැකි බවයි.\nපාර්ලිමේන්තු මන්ත්‍රීවරුන් වන රංජිත් මද්දුමබණ්ඩාර සහ තලතා අතුකෝරාල අදාළ මාධ්‍ය හමුවේදී එලෙස කරුණු දක්වා පක්ෂ ප්‍රතිසංවිධාන වැඩපිලිවෙල අවුල් කර, අසමගියක් මතු කිරීමේ ක්‍රියාවලියක නිරත වීම කණගාටුදායක බවද එහි සඳහන්.\nඑසේම, එක්සත් ජාතික පක්ෂ පසුපෙළ මන්ත්‍රී කණ්ඩායම් රැස්වීමක් අද පෙරවරුවේ පාර්ලිමේන්තු සංකීර්ණයේදී පැවැත්වුණා. උද්ගතව ඇති අර්බුදකාරි තත්ත්වය සම්බන්ධයෙන් පසුපෙළ මන්ත්‍රී කණ්ඩායම සහ පක්ෂයේ ජ්‍යෙෂ්ඨයින් ලබන සඳුදා දිනයේදී සාකච්ඡාකිරීමටයි එහිදී තීරණය වී ඇත්තේ.",
       "URL": "https://www.hirunews.lk/230150/20ට-පෙර-කෘත්‍යාධිකාරි-මණ්ඩලය-කැඳවන්නැයි-එජාප-නායකයාට-ලිපියක්-පසුපෙළ-සහ-ජ්‍යෙෂ්ඨයන්-සඳුදා-රැස්වේ",
       "Category": "Local News",
       "Parent URL": "https://www.hirunews.lk/local-news.php?pageID=3004"
}