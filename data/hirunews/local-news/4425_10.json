{
       "Source": "hirunews",
       "Timestamp": "Wednesday, 12 July 2017 - 16:53",
       "Headline": "දූෂණ ලේකම් කාර්යාලය අහෝසි කිරීමේ හේතුව මන්ත්‍රී විජිත හෙළිකරයි",
       "News Content": "දූෂණ ලේකම් කාර්යාලය අහෝසි කරන්නේ ආණ්ඩුවේ ඇමතිවරුන්ට එරෙහි දූෂණ චෝදනා විමර්ශනය කිරිම වැළැක්වීමට යැයි ජනතා විමුක්ති පෙරමුණේ ප්‍රචාරක ලේකම් පාර්ලිමේන්තු මන්ත්‍රී විජිත හේරත් පවසනවා.\nඔහු බව පැවසුවේ ජනතා විමුක්ති පෙරමුණේ ප්‍රධාන කාර්යාලයේදී අද (12)  පැවති මාධ්‍ය සාකච්ඡාවකට එක්වෙමින්.\nඑහිදී වැඩි දුරටත් අදහස් දැක් වූ පාර්ලිමේන්තු මන්ත්‍රී විජිත හේරත්\n\"මේ අණ්ඩුව බලයට ආවේ දූෂණ ක්‍රියාවන් පිළිබඳ විමර්ශන කරන්න වෙනම විනිශ්චය කොමිෂන් සභාවක් ඇති කරනවා, අවශ්‍ය වුවහොත් වෙනම අධිකරණයක්ද පිහිටුවනවා කියලා මහා සද්දෙට රටටම කියලයි \".\n\"එහෙත් ඒ වෙනුවෙන් හදපු දූෂණ විරෝධි ලේකම් කාර්යාලය අහෝසි කරන්න මේ වන විට කැබිනට් මණ්ඩලය තීරණය කර තිබෙනවා. මේ අනුව මූල්‍ය අපරාධ කොට්ඨාසය ස්වයං මරණයකට ලක්වෙනවා. එම ආයතනය පිහිටෙව්වේ දූෂණ ලේකම් කාර්යාලයට ලැබෙන පැමිණිලි වැඩිදුර විමර්ශන සිදුකර නඩු පැවරිමේ ක්‍රියාවලිය සම්පූර්ණ කිරිමට නිසා දූෂණ ලේකම් කාර්යාලය අහේසි කළ පසු මූල්‍ය අපරාධ කොට්ඨාසයේ රාජකාරියද ඉබේ අවසන් වෙනවා\".\n\"මෙම ආයතනය වසා දැමීමට ප්‍රධාන හේතුවක් ලෙස කැබිනට් මණ්ඩලයේදී ඉදිරිපත්ව තිබු මිලියන 409ක වියදමක් කළත් කිසිදු වැඩක් නෑ කියන චෝදනාව සම්පුර්ණ අසත්‍යයක්. මේ ආයතනය වසර දෙකකුත් මාස පහට වැය කර තිබෙන්නේ රුපියල් මිලියන 32ක් පමණයි. ඒ වගේම මෙමගින් කළ විමර්ශන නිසා රුපියල් මිලියන 1900කට වැඩි මුදලක් රටට උපයා දී තිබෙනවා. ඒ නිසා සත්‍ය හේතුව වියදම් වැඩිවීම නොව රාජිත සේනාරත්න ඇතුළු ගිය ආණ්ඩුවේ හිටපු මේ ආණ්ඩුවෙත් ඇමතිකම් දරණ වැඩි පිරිසකට එරෙහිව මේ ආයතනයට පැමිණිලි ලැබී තිබීම හා ඒවා විමර්ශනය කිරිම මේ වන විට අරඹා තිබීමයි\"යැයි ඔහු ප්‍රකාශ කළා.\nමේ අතර කොළඹ අද පැවති කැබිනට් මාධ්‍ය හමුවකට එක්වෙමින් අමාත්‍ය රාජිත සේනාරත්න කියා සිටියේ කෙටි කාලයක් තුළදී දුෂණ මර්ධන කමිටු ලේකම් කාර්යාලය රුපියල් මිලියන 65 ක මුදලක් වියදම් කිරීම සම්බන්ධයෙන් ගැටළු පවතින බවයි.\nඑමෙන්ම දුෂණ මර්දන කමිටු  ලේකම් කාර්යාලයෙන් නිසි පරිදි සේවයක් ඉටු වී නොමැති බව ද අමාත්‍යවරයා එහිදී ප්‍රකාශ කළා.",
       "URL": "https://www.hirunews.lk/165724/දූෂණ-ලේකම්-කාර්යාලය-අහෝසි-කිරීමේ-හේතුව-මන්ත්‍රී-විජිත-හෙළිකරයි",
       "Category": "Local News",
       "Parent URL": "https://www.hirunews.lk/local-news.php?pageID=4425"
}