{
       "Source": "hirunews",
       "Timestamp": "Thursday, 12 January 2023 - 8:46",
       "Headline": "නාකොටික් අත්අඩංගුවේ දී සිය පුත්‍රයා මිය යෑම ගැන විධිමත් විමර්ශනයක් කරන්නැයි මව ඉල්ලයි",
       "News Content": "පොලිස් මත්ද්‍රව්‍ය නාශක කාර්යාංශය මඟින් අත්අඩංගුවට ගෙන සිටිය දී මියගිය පුද්ගලයා පාතාල කල්ලි සාමාජික පොඩි ලැසීගේ සමීපතමයෙකු බවට පොලීසිය සැක කරනවා.\nමියගිය පුද්ගලයා වෘත්තීය පුහුණු අධිකාරියේ සහකාර කළමනාකරුවෙකු ලෙස සේවය කළ හික්කඩුව - තෙල්වත්ත ප්‍රදේශයේ පදිංචි 41 හැවිරිදි අයෙක්.\nපසුගිය 10 වැනිදා පොලිස් මත්ද්‍රව්‍ය කාර්යාංශය විසින් හෙරොයින් ග්‍රෑම් 15ක් සමඟින් මොහු නාරාහේන්පිට ප්‍රදේශයේ දී අත්අඩංගුවට ගෙන තිබුණා.\nපසුව සැකකරුගෙන් මත්ද්‍රව්‍ය ජාවාරම සම්බන්ධයෙන් ප්‍රශ්න කරන අතරතුර ඔහු ඊට විරෝධය පළ කරමින් කළහකාරි ලෙස හැසිරී ඇති බවයි පොලිස් මාධ්‍ය කොට්ඨාශය සඳහන් කළේ.\nපොලිස් නිලධාරීන් තත්ත්වය පාලනය කිරීමට යාමේදී ඇති වූ සිද්ධියක් හේතුවෙන් සැකකරු කොළඹ ජාතික රෝහලට ඇතුළත් කරනු ලැබුවා.\nඑහිදී සැකකරු මියගොස් ඇති බවයි පොලිස් මාධ්‍ය කොට්ඨාශය සඳහන් කළේ.\nමියගිය පුද්ගලයා දෙදරු පියෙක් වන අතර, ඔහුගේ මව, ඥාතීන් සහ ප්‍රදේශවාසීන් ඉල්ලා සිටියේ සිද්ධිය සම්බන්ධයෙන් විධිමත් විමර්ශනයක් සිදුකර සාධාරණය ඉටු කරන ලෙසටයි.",
       "URL": "https://www.hirunews.lk/324838/නාකොටික්-අත්අඩංගුවේ-දී-සිය-පුත්‍රයා-මිය-යෑම-ගැන-විධිමත්-විමර්ශනයක්-කරන්නැයි-මව-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=608"
}