{
       "Source": "hirunews",
       "Timestamp": "Sunday, 12 November 2017 - 19:15",
       "Headline": "ඇතැම් ප්‍රදේශවලට තවමත් පෙට්‍රල් හිඟවෙයි - පිරවුම්හල් හිමියන්ට විශේෂ දුරකථන අංකයක්",
       "News Content": "කොළඹින් පිට පළාත්වල ඇතැම් ඉන්ධන පිරවුම්හල්වල තවමත් පෙට්‍රල් නොමැති බවට වාර්තා වනවා.\nඇතැම් පිරවුම්හල් වෙත තවමත් පෙට්‍රල් ලැබීම ප්‍රමාද වී ඇත්තේ ප්‍රවාහනයේදී සිදුව ඇති ප්‍රමාදයන් නිසා බවයි ලංකා ඛනිජතෙල් තොග ගබඩා පර්යන්ත සමාගමේ කළමනාකාර අධ්‍යක්‍ෂ සංජීව විජේරත්න හිරු ප්‍රවෘත්ති අංශය කළ විමසීමකදී සදහන් කළේ.\nකෙසේ වෙතත්, තවමත් ඇණවුම් කළ පෙට්‍රල් තොග ලැබී නොමැති නම් හෝ තවත් ඉන්ධන තොග අවශ්‍ය නම් ඒ පිළිබඳව දැනුම්දීමට විශේෂ දුරකථන අංකයක් ද හඳුන්වා දී තිබෙනවා.\nඒ අනුව 0115 455 130 යන විශේෂ දුරකථන අංකය වෙත එම දැනුම්දීම් සිදුකළ හැකි බවයි කළමනාකාර අධ්‍යක්‍ෂ සංජීව විජේරත්න වැඩිදුරටත් කියා සිටියේ.\nමේ අතර, පෙට්‍රල් හිඟය සම්බන්ධයෙන් සොයා බැලීම සඳහා ජනාධිපතිවරයාගේ උපදෙස් මත පත් කළ අනු කමිටුවේ වාර්තාව එළඹෙන අඟහරුවාදා දින ජනාධිපතිවරයා වෙත ලබාදෙන බවයි එම කමිටුවේ සාමාජිකයෙකු වන අමාත්‍ය සරත් අමුණුගම මහනුවර අද පැවැති උත්සවයකින් අනතුරුව මාධ්‍ය වෙත අදහස් දක්වමින් කියා සිටියේ.",
       "URL": "https://www.hirunews.lk/175861/ඇතැම්-ප්‍රදේශවලට-තවමත්-පෙට්‍රල්-හිඟවෙයි-පිරවුම්හල්-හිමියන්ට-විශේෂ-දුරකථන-අංකයක්",
       "Category": "Local News",
       "Parent URL": "https://www.hirunews.lk/local-news.php?pageID=4222"
}