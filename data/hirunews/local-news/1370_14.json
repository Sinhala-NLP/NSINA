{
       "Source": "hirunews",
       "Timestamp": "Monday, 07 February 2022 - 15:44",
       "Headline": "රාගම වෛද්‍ය පීඨයේ සිද්ධියට අත්අඩංගුවට ගත් හිටපු ඇමති අරුන්දිකගේ පුත්‍රයා ඇතුලු 9 දෙනාට ඇප",
       "News Content": "රාගම වෛද්‍ය පීඨයේ සිසුන්ට පහරදීමේ සිද්ධිය සම්බන්ධයෙන් අත්අඩංගුවට ගෙන සිටි හිටපු රාජ්‍ය අමාත්‍ය අරුන්දික ප්‍රනාන්දුගේ පුත්‍රයා ඇතුලු 9 දෙනා අද ඇප මත මුදාහැරුණා.\nඒ, ඔවුන් වත්තල මහේස්ත්‍රාත් හේෂාන් ද මෙල් හමුවට ඉදිරිපත් කිරීමෙන් අනතුරුවයි.\nඑහිදී මහේස්ත්‍රාත්වරයා නියෝග කළේ රුපියල් 5,000 ක මුදල් ඇපයක් සහ රුපියල් ලක්ෂ 5ක ශරීර ඇප මත මොවුන් මුදාහරින ලෙසටයි.\nමීට අමතරව ඔවුන්ට විදෙස් ගමන් තහනමක්ද පනවනු ලැබුවා.\nරාගම වෛද්‍ය පීඨයේ ශිෂ්‍ය නේවාසිකාගාර භුමියට පිටතින් පැමිණි කණ්ඩායමක් පසුගිය පළමු වැනිදා සිදුකළ මෙම පහරදීමෙන් වෛද්‍ය සිසුන් 4 දෙනෙකු තුවාල ලබා රෝහල් ගත කෙරුණා.\nනඩුව අප්‍රේල් 29 වනදා දක්වා කල් තැබුණා.\nඅප වාර්තාකරු ප්‍රකාශ කළේ සැකකරුවන් අද හඳුනාගැනීමේ පෙරෙට්ටුවක් සඳහා ද ඉදිරිපත් කර තිබූ බවයි.\nසිද්ධිය සම්බන්ධයෙන් රාගම පොලිසියට භාරවීමෙන් පසු අත්අඩංගුවට ගත් රාජ්‍ය අමාත්‍ය අරුන්දික ප්‍රනාන්දුගේ 23 හැවිරිදි පුත්‍රයා සහ පොලිසිය විසින් අත්අඩංගුවට ගත් වෛද්‍ය පීඨ ශිෂ්‍යයෙකු ඇතුලු සැකකරුවන් අද දක්වා රක්ෂිත බන්ධනාගාර ගත කිරීමටයි වත්තල මහේස්ත්‍රාත් හේෂාන්ත ද මෙල් පසුගියදා නියෝග කළේ.",
       "URL": "https://www.hirunews.lk/296401/රාගම-වෛද්‍ය-පීඨයේ-සිද්ධියට-අත්අඩංගුවට-ගත්-හිටපු-ඇමති-අරුන්දිකගේ-පුත්‍රයා-ඇතුලු-9-දෙනාට-ඇප",
       "Category": "Local News",
       "Parent URL": "https://www.hirunews.lk/local-news.php?pageID=1370"
}