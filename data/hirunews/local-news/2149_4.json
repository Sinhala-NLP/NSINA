{
       "Source": "hirunews",
       "Timestamp": "Sunday, 14 February 2021 - 6:46",
       "Headline": "186,654 කට එන්නත ලබාදී අවසන්",
       "News Content": "ඊයේ දිනයේදී කොවිඩ් එන්නත පුද්ගලයන් 7457 දෙනෙකුට ලබාදුන් බව සෞඛ්‍ය අමාත්‍යංශයේ වසංගත රෝග විද්‍යා ඒකකය පවසනවා.\nඔවුන් නිවේදනය කළේ එන්නත ලබාදීම ආරම්භ කළ පසුගිය ජනවාරි මස 29 වනදා සිට ඊයේ දිනය දක්වා පුද්ගලයන් 186,654 දෙනෙකුට එන්නත ලබාදී ඇති බවයි.\nමේ අතර නව කොරෝනා ආසාදිතයින් 796 දෙනෙකු ඊයේ හඳුනාගැනීමත් සමඟ මෙරට සමස්ත ආසාදිතයන් සංඛ්‍යාව 74,852ක් දක්වා ඉහළ ගියා.\nනව ආසාදිතයන් සියලුදෙනා පෑලියගොඩ කොවිඩ් පොකුරේ ආශ්‍රිතයන් බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nඒ අනුව තවදුරටත් ආසාදිතයන් 6,631ක් රෝහල්ගතව ප්‍රතිකාර ලබන අතර, සුවය ලැබූ සංඛ්‍යාව 67,831ක්.\nඑමෙන්ම පැල්මඩුල්ල - පාතකඩ ප්‍රදේශයේ මල්වර උත්සවයකට සහභාගීවූ 08 දෙනෙකුට වෛරසය ආසාදනය වී ඇති අතර ඉන් 04 දෙනෙකු උත්සවය පැවති නිවසේ පදිංචිකරුවන්.\nඅදාළ උත්සවයට පාතකඩ ප්‍රදේශයේ නිවාස රැසක පුද්ගලයින් සහභාගී වී ඇති අතර පාසල් සිසු සිසුවියන් 30 දෙනෙකු පමණද ඒ අතර සිට ඇති බවයි වාර්තා වන්නේ.\nනාවලපිටියේ පාසැලක සිසුන් 06 දෙනෙකුට සහ ඔවුන්ගේ ආශ්‍රිතයින් 06 දෙනෙකුට ද කොරෝනා ආසාදනය වී ඇති අතර එම පාසලේම සිසු සිසුවියන් 15 දෙනෙකුට සහ ගුරුවරියකට කොවිඩ් ආසාදිත බවට මීට පෙර හඳුනා ගත්තා.\nතවත් කොරෝනා මරණ 6 ක් සමඟ මෙරට සමස්ත මරණ සංඛ්‍යාව 390 ක් දක්වා ඉහළ ගියා.\nමෙලෙස මියගොස් ඇත්තේ අවුරුදු 46 ත් 83 ත් අතර වයස් කාණ්ඩවල පසුවන්නන් බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nඑමෙන්ම ඊයේ දිනයේදී කොවිඩ් ප්‍රතිශක්තිකරණ වැඩසටහන යටතේ පුද්ගලයින් 7,453 දෙනෙකුට එන්නත් ලබාදී ඇති අතර, ඒ අනුව ජනවාරි මස 29 වනදා සිට මේ දක්වා කාලය තුළ එක්ලක්ෂ 86,654 දෙනෙකුට ඔක්ස්ෆර්ඩ් ඇස්ට්‍රා සෙනෙකා එන්නත ලබාදී තිබෙනවා.\nමේ අතර ලොව පුරා කොරෝනා ආසාදිතයන් දස කෝටි අනූ ලක්ෂ අසූ පන්දහස් දෙසිය විසි දෙකක් දක්වා ඉහළ ගොස් තිබෙනවා.\nමරණ සංඛ්‍යාව දැක්වෙන්නේ විසි හතර ලක්ෂ 3,975ක් ලෙසයි.\nගතවූ පැය විසි හතරේත් වැඩිම මරණ සහ ආසාදිතයන් සංඛ්‍යාවක් ඇමරිකාවෙන් වාර්තා වනවා. නව මරණ 2,199ක් සමඟ එරට සමස්ත මරණ සංඛ්‍යාව ලක්ෂ පහට ආසන්න වී තිබෙනවා.\nඑය දැක්වෙන්නේ හාරලක්ෂ 95,990 ක් ලෙසයි.\nඑමෙන්ම ගතවූ පැය විසි හතරේ ඇමරිකාවෙන් නව ආසාදිතයන් 83,893 ක් වාර්තාවනවා.\nබ්‍රසීලයෙන් තවදුරටත් ඉහළ මරණ සහ ආසාදිතයන් සංඛ්‍යාවක් වාර්තාවන අතර, බ්‍රිතාන්‍යයෙන් වාර්තාවන මරණ සහ ආසාදිතයන් සංඛ්‍යාවේ අඩුවක් දක්නට ලැබෙන බවයි විදෙස් වාර්තා සඳහන් කළේ.",
       "URL": "https://www.hirunews.lk/262527/186654-කට-එන්නත-ලබාදී-අවසන්",
       "Category": "Local News",
       "Parent URL": "https://www.hirunews.lk/local-news.php?pageID=2149"
}