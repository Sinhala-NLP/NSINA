{
       "Source": "hirunews",
       "Timestamp": "Saturday, 11 June 2022 - 15:03",
       "Headline": "ඉන්ධන ඇති තැන් ගැන දැනගන්න වෙබ් අඩවියක් (වීඩියෝ)",
       "News Content": "ඉන්ධන පිරවුම්හල් සඳහා ඉන්ධන සැපයීම පිළිබඳව දැනුවත් විය හැකි වෙබ් අඩවියක් හඳුන්වාදී තිබෙනවා.\nඒ අනුව\nwww.fuel.gov.lk\nවෙබ් අඩවියට පිවිසීමෙන් අදාළ තොරතුරු ලබාගත හැකියි.\nමෙම වෙබ් අඩවිය ඔස්සේ තමන්ට අවශ්‍ය ප්‍රදේශයේ අවශ්‍ය ඉන්ධන වර්ගය ලබා ගත හැකිද යන්න පිළිබඳ පරික්ෂා කර ගැනීමට මේ ඔස්සේ පහසුකම් සළසා තිබෙනවා.\nතොරතුරු හා සන්නිවේදන තාක්ෂණ නියෝජිතායතනය (ICTA), විසින් දියත් කෙරෙන මෙම ඉන්ධන කළමනාකරණ පද්ධතියෙන් දිවයින පුරා ඉන්ධන බෙදා හැරීමේ කටයුතු පිළිබඳ තොරතුරු වඩාත් පහසුවෙන් කළමනාකරණය කිරීමත් එම තොරතුරු මහජනතාවට පහසුවෙන් දැන ගැනීමට ඉඩකඩ සලසාදීමත් අරමුණයි.\nඑමගින් ඉන්ධන හල් අසල අනවශ්‍ය පෝලිම් ඇතිවීම මෙන්ම පාරිභෝගිකයන්ගේ කාලය ඉතුරු කරගැනීමට ද හැකිවනු ඇති බවයි තොරතුරු හා සන්නිවේදන තාක්ෂණ නියෝජිතායතනය පෙන්වා දෙන්නේ.\nලංකා ඛනිජ තෙල් නීතිගත සංස්ථාව සහ විදුලිබල හා බලශක්ති අමාත්‍යාංශයේ සහයෝගීතාවෙන් ක්‍රියාත්මක කෙරෙන මෙම වැඩසහන මහජනතාව මුහුණ දෙන කරදර සහ බර ලිහිල් කිරීම සඳහා කාලෝචිත පියවරක් බව ද ඔවුන් සඳහන් කරනවා.\nපළමු අදියරේදී, දිනපතා උදෑසන ඉන්ධන පිටත්කර යැවීම පිළිබඳ තොරතුරු, ඉන්ධන පිරවුම්හල් විස්තර, පිටත් කර යවන ලද ඉන්ධන ප්‍රමාණය සහ තොග තිබේද යන තොරතුරු මෙම වෙබ් අඩවිය මගින් යාවත්කාලින කෙරෙනවා.\nඑම තොරතුරු දැන ගැනීමට\nfuel.gov.lk\nවෙබ් අඩවියට පිවිස තමාට ඉන්ධන ලබාගැනීමට බලාපොරොත්තුවන නගරයේ නම ඇතුලත් කල යුතුයි.\nඑහිදී එම පිරවුම්හලේ ඇති ඉන්ධන වර්ග, ප්‍රමාණය, බවුසරයක් පිටත්වී ඇත්නම් ඒ පිළිබඳ විස්තර ද ලබා ගත හැකියි.\nඑමෙන්ම ජංගම දුරකතනයක් හරහා SMS මගින්ද ප්‍රවේශ විය හැකි අතර ඒ සඳහා පළමුව වෙබ් අඩවියට පිවිස අදාළ ඉන්ධන පිරවුම් හලෙහි කේත අංකය ලබාගත යුතුය.\nSMS මගින් තොරතුරු ලබාගන්නා ආකාරය\n1 පියවර - FUEL<හිස්තැනක් >ඉන්ධන පිරවුම්හලේ කේතය> ටයිප් කර අංක 1919 වෙත යැවිය යුතුයි.\n2 පියවර - ඉන්ධන ලබා ගැනීමේ හැකියාව පිළිබඳ පහත තොරතුරු ඔබට ලැබෙනු ඇත.\nඉන්ධන පිරවුම් හලේ නම\nඉන්ධන පිරවුම් හලේ දුරකථන අංකය\nපවතින ඉන්ධන ධාරිතාව\n92 පෙට්‍රල් - (ධාරිතාව)\n95 -පෙට්‍රල් (ධාරිතාව)\nඩීසල් (ධාරිතාව)\nසුපර් ඩිසල් - (ධාරිතාව)\nභූමිතෙල් - (ධාරිතාව)\nබවුසරය පිටත්වූ දිනය සහ වේලාව\nඅවසන් වරට යාවත්කාලීන කළ දිනය සහ වේලාව\nමෙම පද්ධතිය ක්‍රියාත්මක කිරීමේ දෙවන අදියරේදී සාමාන්‍ය ජනතාවට ටෝකන් පත් නිකුත් කිරීමට ඉන්ධන පිරවුම්හල්වලට හැකි වනවා.\nඑමෙන්ම මහජනතාවට තොරතුරු යාවත්කාලීන කිරීමට ද දායක විය හැකිය. වැඩි විස්තර හා ප්‍රශ්න, පිළිතුරු\nfuel.gov.lk\nවෙත පිවිසීමෙන් ලබාගත හැකියි.\nමේ අතර ඉන්ධන සහ ගෑස් නොමැති කමින් ප්‍රදේශ රැසක ජනතාව තවදුරටත් පීඩාවට පත්ව සිටිනවා.\nදින ගණනක සිටම ජනතාව දිවා සහ රාත්‍රි කාලයේදීත් දිගු පෝලිම්වල රැදී සිටින අයුරුද තමවත් විවිධ ප්‍රදේශවලින් වාර්තා වනවා.",
       "URL": "https://www.hirunews.lk/306837/ඉන්ධන-ඇති-තැන්-ගැන-දැනගන්න-වෙබ්-අඩවියක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1102"
}