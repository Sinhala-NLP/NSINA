{
       "Source": "hirunews",
       "Timestamp": "Tuesday, 16 March 2021 - 18:15",
       "Headline": "රන්ජන්ගේ  රිට් ආඥා පෙත්සම විභාගයට නොගෙනම නිෂ්ප්‍රභ කරන්නැයි නීතිපති ඉල්ලයි",
       "News Content": "සිය පාර්ලිමේන්තු මන්ත්‍රී ධුරය අහිමි කිරීම වැළැක්වීමේ රිට් ආඥාවක් නිකුත් කරන ලෙස ඉල්ලා හිටපු අමාත්‍ය රංජන් රාමනායක විසින් ඉදිරිපත් කළ පෙත්සම විභාගයට නොගෙන නිෂ්ප්‍රභ කරන ලෙස ඉල්ලමින් නීතිපතිවරයා විසින් අද අභියාචනාධිකරණය හමුවේ මූලික විරෝධතා මතු කළා.\nමෙම පෙත්සම අද අභියාචනාධිකරණයේ සභාපති විනිසුරු අර්ජුන ඔබේසේකර සහ මායාදුන්නේ කොරයා යන විනිසුරු මඩුල්ල ඉදිරියේ කැඳවනු ලැබූවා.\nඑම අවස්ථාවේදී නීතිපතිවරයා වෙනුවෙන් පෙනී සිටි අතිරේක සොලිසිටර් ජෙනරාල් ඉන්දිකා දේවමුණි ද සිල්වා විසින් මෙම මූලික විරෝධතා මතු කර සිටියා.\nඅතිරේක සොලිසිටර් ජෙනරාල් වරිය සඳහන් කළේ පෙත්සම්කාර රන්ජන් රාමනායක ඉල්ලා සිටින සහනය රිට් ආඥාවක් මගින් ප්‍රදානය කිරීමට අධිකරණයට හැකියාව නොමැති බවයි.\nමෙම පෙත්සම තුළින් අභියෝගයට ලක් කරනූ ලබන කරුණ රිට් අධිකරණ බලය උපයෝගී කර ගනිමින් ක්‍රියාත්මක කිරීමට නොහැකි බව පෙන්වා දුන් අතිරේක සොලිසිටර් ජෙනරාල්වරිය නීතිමය ප්‍රතිපාදන වලට පටහැනි අයුරින් මෙම පෙත්සම ඉදිරිපත් කර ඇති හෙයින් එය නිෂ්ප්‍රභ කරන ලෙස වග උත්තරකරුවන් වෙනුවෙන් මූලික විරෝධතා මතු කරන බවද  සඳහන් කළා.\nඅධිකරණයට අපහාස කිරීමේ චෝදනා සම්බන්ධයෙන් වරදකරු වූ අයෙකුට අභියාචනයක් ඉදිරිපත් කිරීමට හැකියාවක් නොමැති බව සත් පුද්ගල ශ්‍රේෂ්ඨාධිකරණ විනිසුරු මඩුල්ලක් විසින් ද තීන්දු කර ඇති බවයි අතිරේක සොලිස්ටර් ජනරාල්වරිය සඳහන් කළේ\nඅනතුරුව රන්ජන් රාමනායක වෙනුවෙන් පෙනී සිටි ජනාධිපති නීතිඥ ෆයිස් මුස්තාෆා අධිකරණය හමුවේ කරුණු දක්වමින් අධිකරණයට අපහාස කිරීමේ චෝදනාව සම්බන්ධයෙන් වරදකරු වී වසර 04 ක් සිර දඬුවම් නියම වීමෙන් පසුව තම සේවාදායකයාට පාර්ලිමේන්තු මන්ත්‍රී ධුරයක් දැරීය නොහැකි බවට මතයක් නීතිපතිවරයා විසින් පාර්ලිමේන්තු මහ ලේකම්වරයා වෙත දන්වා යැවූ බව පැවසුවා.\nනීතිපතිවරයාගේ මෙම මතය නීතියට පටහැනි යැයි පෙන්වා දුන් ජනාධිපති නීතිඥ ෆයිස් මුස්තාෆා තම සේවාදායකයා වරදකරු කර දඩූවම් නියම කළ පමණින්   ආණ්ඩුක්‍රම ව්‍යවස්ථාව ප්‍රකාරව  ඔහු පාර්ලිමේන්තු මන්ත්‍රී ධුරයක් දැරීමට නුසුදුස්සෙකු බවට පත් නොවන බව පෙන්වා දුන්නා.\nආණ්ඩුක්‍රම ව්‍යවස්ථාවේ 105(3) වගන්තිය යටතේ අධිකරණයට අපහාස කිරීමේ වරද අපරාධමය වරදක් යටතට ගැනෙන දඩුවම් ලැබිය හැකි වරදක් ලෙස අර්ථ කථනය කර නොමැති බව ද මෙහිදී ජනාධිපති නීතිඥවරයා සඳහන් කළා.\nඉන් අනතුරුව වගඋත්තරකාර පාර්ශ්වයේ වැඩිදුර දේශන ඉදිරිපත් කිරීම මේ මස 18 වන දා තෙක් කල් තැබුණා.\nරංජන් රාමනායක මන්ත්‍රීවරයා ගේ පාර්ලිමේන්තු මන්ත්‍රී ධුරය සම්බන්ධයෙන් ඉදිරි පියවරක් නොගන්නා ලෙස දන්වමින් අධිකරණය විසින් දැනටමත් නිකුත් කර තිබෙන නියෝගය ඊළඟ නඩු දිනය දක්වා දීර්ඝ කළ බව ද අභියාචනාධිකරණ විනිසුරු මඩුල්ල සඳහන් කළා.",
       "URL": "https://www.hirunews.lk/265525/රන්ජන්ගේ-රිට්-ආඥා-පෙත්සම-විභාගයට-නොගෙනම-නිෂ්ප්‍රභ-කරන්නැයි-නීතිපති-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=2084"
}