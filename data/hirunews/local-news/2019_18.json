{
       "Source": "hirunews",
       "Timestamp": "Thursday, 15 April 2021 - 8:42",
       "Headline": "ඡායාරූපයේ ඇත්ත කතාව එළියට",
       "News Content": "ඇමරිකානු ජනාධිපති ජෝ බයිඩන් කලු ජාතික කුඩා දරුවෙක් ඉදිරියේ දණ ගසා සිටින මෙම ඡායාරූපය පසුගිය දිනවල සමාජ මාධ්‍ය ඔස්සේ උන්මාදනීය ලෙස සංසරණය වුණා.\nඑහි  දැක්වුණේ ජෝ බයිඩන් දන ගසා සිටින්නේ පසුගිය වසරේ ඇමරිකානු පොලිස් නිලධාරියකුගේ පහරදීමක් හමුවේ මිය ගිය ජෝර්ජ් ෆ්ලොයිඩ්ගේ දරුවා ඉදිරියේ බවයි.\nඇමරිකානු ජනාධිපතිවරයා එම සිද්ධිය සම්බන්ධයෙන් ජෝර්ජ් ෆ්ලොයිඩ්ගේ කුඩා දරුවාගෙන් සමාව අයැද සිටි බවත් එම ඡායාරූපයක් සමග අමුණා තිබූ සටහනේ දක්වා තිබුණා.\nකෙසේ වෙතත් රොයිටර් පුවත් සේවය පසුව කළ විමසුමකදී හෙළි වී ඇත්තේ මෙම සිද්ධිය එම ඡායාරූප සටහනේ ඇති සිද්ධිය සමග කිසිසේත් නොගැලපෙන බවයි.\nමෙහිදී හෙළිදරව් වී ඇත්තේ මෙම ඡායාරූපය  ජනාධිපති ජෝ බයිඩන් ඩෙට්‍රොයිට් නගරයේදී ඩීජේ බ්‍රවුන් නැමැති කුඩා දරුවා සමග කතාබහ කරන අවස්ථාවේදී ගත් චායාරූපයක් බවයි.\nඑය 2020 වසරේ සැප්තැම්බර් මාසයේදී රොයිටර්  ඡායාරූප ශිල්පී ලේ මිල්ස් විසින් ගන්නා ලද්දක් බවයි රොයිටර් පුවත් සේවය වාර්තා කරන්නේ.\nමෙම ඡායාරූපය අලලා  ට්විටර් පණිවිඩයක් නිකුත් කල  ඇමරිකානු සෙනෙට් මණ්ඩල සභිකයකු පවසා ඇත්තේ අමෙරිකානු  ජනාධිපතිවරයා ජෝර්ඡ් ෆ්ලොයිඩ් ඝාතනය කළ පොලිස් නිලධාරියා සිටි ඉරියව්වෙන් සිටිමින්  ජොර්ජ් ෆ්ලොයිඩ්ගේ දරුවාගෙන් සමාව ඉල්ලා සිටි බවයි.\nමිනෙසොටා ප්‍රාන්තයේ පොලිස් නිලධාරියෙකු අතින් ඝාතනය වූ ජෝර්ජ් ෆ්ලොයිඩ්ගේ මරණය වෙනුවෙන් ඇමරිකානු රජය ඔහුගේ පවුලේ සාමාජිකයින් වෙත ඇමරිකානු ඩොලර් මිලියන 27ක වන්දි මුදලක් ද  ප්‍රදානය කලා.",
       "URL": "https://www.hirunews.lk/268467/ඡායාරූපයේ-ඇත්ත-කතාව-එළියට",
       "Category": "Local News",
       "Parent URL": "https://www.hirunews.lk/local-news.php?pageID=2019"
}