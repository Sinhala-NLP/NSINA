{
       "Source": "hirunews",
       "Timestamp": "Monday, 02 May 2022 - 16:05",
       "Headline": "කුලියාපිටියේ ඩිෆෙන්ඩර් අනතුරට අත්අඩංගුවට ගත් තුන්දෙනාට ඇප (වීඩියෝ)",
       "News Content": "කුලියාපිටිය මාදම්පේ මාර්ගයේ කනදුල්ල ප්‍රදේශයේ දී යතුරුපැදියක් සහ ඩිෆෙන්ඩර් රථයක් මුහුණට මුහුණලා ගැටී පුද්ගලයෙකු මිය යාමේ සිද්ධිය සම්බන්ධයෙන් අත්අඩංගුවට ගත් රියදුරු ඇතුළු තුන් දෙනා ඇප මත මුදා හැර තිබෙනවා.\nඑහිදී ඩිෆෙන්ඩර් රථය පැදවූ බවට හෙළි වූ පියා පමණක් අධිකරණයට අද (02) දිනයේ ඉදිරිපත් කළ අතර එහිදී කුලියාපිටිය මහේස්ත්‍රාත් අධිකරණය නියෝග කළේ රුපියල් ලක්ෂ 2 බැගින් වූ ශරීර ඇප දෙකක් මත සැකකරු මුදා හරින ලෙසටයි.\nසිද්ධියෙන් යතුරුපැදිය පැදවූ අවුරුදු 39 ක් වයසැති කුලියාපිටිය - කුරුදල්පොත ප්‍රදේශයේ පදිංචි පුද්ගලයෙකු මියගියා.\nඅනතුරින් පසු ප්‍රකෝප වූ පිරිස් ඩිෆෙන්ඩර් රථයට ගිනි තැබූ අතර එහිදී ඔවුන් චෝදනා කළේ බාල වයස්කාර දරුවෙකු විසින් ඩිෆෙන්ඩර් රථය පදවා ඇති බවයි.\nකෙසේ නමුත් අද නඩුව කැදවූ අවස්ථාවේදී අනාවරණ වූයේ අනතුර සිදුවන අවස්ථාවේදී ඩිෆෙන්ඩර් රථය පදවා ඇත්තේ එම බාල වයස්කරුගේ පියා වන බවටයි.\nඊයේ දිනයේදී අනතුර සිදුවීමෙන් පසු පියා සහ ඔහුගේ පුත්‍රයා ඇතුළු තවත් අයෙකු අත්අඩංගුවට ගත් අතර සැකකරුගේ ප්‍රත්‍රයා සහ අනෙක් පුද්ගලයා පොලිස් ඇප මත මුදා හරිනු ලැබුවා.",
       "URL": "https://www.hirunews.lk/303344/කුලියාපිටියේ-ඩිෆෙන්ඩර්-අනතුරට-අත්අඩංගුවට-ගත්-තුන්දෙනාට-ඇප-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1195"
}