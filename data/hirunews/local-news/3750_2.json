{
       "Source": "hirunews",
       "Timestamp": "Thursday, 13 September 2018 - 16:41",
       "Headline": "පොදු ප්‍රවාහන සේවාව මගීන්ගේ ප්‍රසාදයට හේතු වන සේවාවක් බවට පත්කිරීම අත්‍යාවශ්‍ය බව ජනපති කියයි",
       "News Content": "පොදු ප්‍රවාහන සේවාව මගී ජනතාවගේ ප්‍රසාදයට හේතු වන සේවාවක් බවට පත් කිරීම අත්‍යවශ්‍ය බව ජනාධිපති මෛත්‍රීපාල සිරිසේන පවසනවා.\nපොදු ප්‍රවාහන සේවාවේ ගුණාත්මක භාවය ඉහළ නංවමින් විධිමත් ප්‍රවාහන සේවාවක් පවත්වාගෙන යාම පිළිබඳ අද පෙරවරුවේ ජනාධිපති කාර්යාලයේ පැවති සාකච්ඡාවකට එක්වෙමිනුයි ජනාධිපතිවරයා මේ බව කියාසිටියේ.\nරටේ පොදු ප්‍රවාහන සේවය බලගැන්වීම මගින් විකල්ප ප්‍රවාහන මාධ්‍ය වෙත යොමුවී සිටින මගීන් නැවත පොදු ප්‍රවාහන සේවය වෙත නැඹුරු කර ගැනීම, මෙන්ම එමගින් මාර්ග තදබදය අවම කිරීම, මගීන්ගේ සුරක්ෂිත බව තහවුරු කිරීම ඇතුලු පොදු ප්‍රවාහනය මහජන හිතකාමී යාන්ත්‍රණයක් බවට පත්කර ගැනීමේ පුලුල්  වැඩපිළිවෙලක් පිළිබඳ ජනාධිපතිවරයා මෙහිදී නිලධාරීන්ගේ අවධානය යොමුකර තිබෙනවා.\nප්‍රවාහන ගැටලූව රටේ ආර්ථිකයට දැඩි ලෙස බලපෑම් සිදුකරන අතර කලට, වේලාවට ගමනක් බිමනක් යාමට නොහැකිවීම, බස් රථ තුළ අධික තදබදය මෙන්ම වෙහෙසට පත්වීම මාර්ග තදබදය, විනයකරුක සේවාවක් නොලැබීම යන මගීන්ට බලපාන කරුණු මෙන්ම බස් හිමියන්ගේ ආදායම අඩුවී ඔවුන් අතර තරගකාරී බවක් ඇතිවීම මෙන්ම බස් සේවකයන්ට වෘත්තීය ගරුත්වයක් නොලැබීම වැනි කරුණු ගණනාවක් එමගින් මතුවී තිබෙනවා.\n2008 වසරේ දී සමස්ථ මගී සංඛ්‍යාවෙන් 65‍% ක් පොදු මගී බස් රථ භාවිතා කළ ද මේ වන විට එය 40‍% දක්වා පහළ බැස ඇති බවයි සමීක්ෂණවලින් හෙළි වී ඇත්තේ.\nඊට හේතුව පොදු ප්‍රවාහනයේ තිබෙන ගැටලූ හේතුවෙන් මගීන් දිනෙන් දින විකල්ප තෝරාගැනීම්වලට නැඹුරුවීම නිසා බව ද එම සමීක්ෂණ වාර්තා සනාථ කර තිබෙනවා.\nමෙම තත්ත්වය වෙනස් කරමින් වඩා කාර්යක්ෂම සහ විධිමත් පොදු ප්‍රවාහන සේවාවක් රට තුළ ඇති කිරීම පිළිබද මෙහිදී කරුණු සාකච්ඡා කෙරුනු බවයි ජනාධිපති මාධ්‍ය අංශය කියාසිටියේ.\nමේ අතර, හම්බන්තොට දිස්ත්‍රික්කයේ - බෙලිඅත්ත ආසනයේ ශ්‍රී ලංකා නිදහස් පක්ෂ නව සංවිධායකවරයා ලෙස නීතිඥ උපාලි මොහොට්ටි පත් කර තිබෙනවා.\nජනාධිපති කාර්යාලයේදී ඔහුට අදාළ පත්වීමේ ලිපිය ජනාධිපතිවරයා විසින් ලබාදුන් බවයි ජනාධිපති මාධ්‍ය ඒකකය සදහන් කළේ.\nඑමෙන්ම, මුල්කිරිගල ආසනයේ ශ්‍රී ලංකා නිදහස් පක්ෂ නව සංවිධායකවරයා ලෙස දකුණු පළාත් ධීවර අමාත්‍ය ඒ.ඞ්බ්ලිව්. ගුණසේන පත් කර තිබෙනවා.\nමේ අතර, ආසියානු දැල් පන්දු ශූරතාවය දිනා ගත් ශ්‍රී ලංකා දැල් පන්දු කණ්ඩායම ද අද ජනාධිපතිවරයා හමුවුණා.",
       "URL": "https://www.hirunews.lk/199820/පොදු-ප්‍රවාහන-සේවාව-මගීන්ගේ-ප්‍රසාදයට-හේතු-වන-සේවාවක්-බවට-පත්කිරීම-අත්‍යාවශ්‍ය-බව-ජනපති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=3750"
}