{
       "Source": "hirunews",
       "Timestamp": "Tuesday, 18 April 2017 - 12:45",
       "Headline": "මාතර මහරෝහලේදී දැරියකට එන්නතක් විෂ වෙයි",
       "News Content": "උණ රෝගයක් හේතුවෙන් මාතර රෝහලට ඇතුළත් කළ අවුරුදු 4ක් වයසැති කුඩා දැරියකට එහි වෛද්‍යවරුන් වැරදි එන්නතක් ලබාදී ඇති බවට එම දැරියගේ දෙමව්පියන් චෝදනා කරනවා.\nමාතර - සුල්තානාගොඩ පදිංචි මෙම දැරිය මාතර මහරෝහලේ 12 වන වාට්ටුවට ඇතුළත් කර ඇත්තේ පසුගිය 9 වන දායි.\nඊට පසු දින මෙම දැරියට එන්නතක් ලබාදී ඇති අතර, පසුව දැරියට ආසාත්මිකතාවන් හට ගත් බවයි දැරියගේ දෙමව්පියන් ප්‍රකාශ කළේ.\nපසුව ඇයව කරාපිටිය ශික්ෂණ රෝහලට ඇතුළත් කර ඇති අතර, එහි වෛද්‍යවරුන් ප්‍රකාශ කර ඇත්තේ මෙම දැරියට මාතර මහරෝහලේදී වැරදි එන්නතක් ලබාදී ඇති බවයි.\nමේ පිළිබදව මාතර රෝහලේ බලධාරීන්ගෙන් විමසීම් කළ ද ඔවුන් තමන්ට දරුවාගේ රෝග තත්ත්වය සම්බන්ධයෙන් නිශ්චිත පිළිතුරක් ලබානොදෙන බවට ද දෙමව්පියන් චෝදනා කළා.\nසිද්ධිය සම්බන්ධයෙන් දැරියගේ දෙමව්පියන් මාතර පොලීසියට ද පැමිණිල්ලක් සිදුකර තිබෙනවා.\nමේ පිළිබදව හිරු ප්‍රවෘත්ති අංශය මාතර මහරෝහලේ අධ්‍යක්ෂිකා විශේෂඥ වෛද්‍ය මල්කාන්ති මැදිවකගෙන් කළ විමසීමකදී ඇය කියා සිටියේ මෙම සිද්ධිය පිළිබදව තමන් පරීක්ෂණයක් සිදුකළ බවයි.\nඑහෙත් දෙමව්පියන් පවසන පරිදි වෛද්‍යවරුන් අතින් වැරදීමක් සිදුව නොමැති බව අධ්‍යක්ෂවරිය කියා සිටියා.\nමෙම මාසයේදී මාතර - හිත්තැටිය ප්‍රදේශයේ දරුවෙකුට ලබාදුන් වැරදි එන්නතක් හේතුවෙන් එම දරුවා ජීවිතක්ෂයට පත්වුණා.",
       "URL": "https://www.hirunews.lk/159411/මාතර-මහරෝහලේදී-දැරියකට-එන්නතක්-විෂ-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4559"
}