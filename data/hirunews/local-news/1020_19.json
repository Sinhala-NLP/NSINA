{
       "Source": "hirunews",
       "Timestamp": "Friday, 15 July 2022 - 6:58",
       "Headline": "නීතියේ ආධිපත්‍ය අනුව ව්‍යවස්ථානුකූලව කටයුතු කරන ලෙස ශ්‍රී ලංකා පරිපාලන සේවා සංගමයෙන් විශේෂ ඉල්ලීමක් (නිවේදනය)",
       "News Content": "‍රට තුළ පවත්නා වත්මන් තත්ත්වය පිළිබඳ සමීපව නිරීක්ෂණය කරමින් සිටින බව ශ්‍රී ලංකා පරිපාලන සේවා සංගමය නිවේදනයක් නිකුත් කරමින් සඳහන් කරනවා.\nඑහි සභාපති පදුල ශ්‍රී රෝහණ ද සිල්වාගේ අත්සනින් යුතුව එහි ලේකම් ප්‍රදීප් ලක්ශාන්ත ප්‍රකාශ කර ඇත්තේ, නිර්පාක්ෂික ජනතා අරගලයේ සාධනීය මහජන මතයන්ට සවන් දී නීතියේ ආධිපත්‍යය ආරක්ෂා කරගනිමින් පවත්නා ආණ්ඩුක්‍රම ව්‍යවස්ථාවේ ප්‍රතිපාදන මත පිළිගත හැකි කඩිනම් විසඳුමකට එළඹීම අත්‍යවශ්‍ය බව සියලුම පාර්ශ්වයන් වෙත අවධාරණය කරනු ලබයි.\nඒ අනුව මහජන නියෝජිතයින්, නිර්පාක්ෂික ජනතා අරගලයේ අතිබහුතර මහජන මතයට ඇහුම්කම් දෙමින් ඊට අදාළ විසඳුම් ව්‍යවස්ථාදයකය තුළින් වහාම ලබාදිය යුතු බව ශ්‍රී ලංකා පරිපාලන සේවා සංගමය පවසනවා.\nනීතියේ අධිපතීත්වය හා සමාජ සාධාරණත්වය ස්ථාපිත කිරීම වෙනුවෙන් අරගලයේ යෙදෙන නිර්පාක්ෂික අරගලකරුවන් ද පවත්නා නීතිමය රාමුව තුළ තම ඉල්ලීම දිනා ගැනීම සඳහා ක්‍රියා කළ යුතු බවයි කරුණු 05කින් සමන්විත එම ලිපියේ දැක්වෙන්නේ.\nනිර්පාක්ෂික ජන අරගලයේ යහ අරමුණු වූ සාමාන්‍ය ජන ජීවිතය යථා පරිදි පවත්වාගෙන යාමටත්, පවත්නා ගැටලු සඳහා ප්‍රජාතන්ත්‍රවාදී රාමුව තුළ නීතියේ ආධිපත්‍යය ස්ථාපිත කෙරෙන විසඳුමක් සෙවීමටත් ශ්‍රී ලංකා පරිපාලන සේවා සංමගමයේ ක්‍රියාකාරී මැදිහත් වීම අඛණ්ඩව ලබාදෙන බව ද එම සංගමය වැඩිදුරටත් සඳහන් කර තිබෙනවා.",
       "URL": "https://www.hirunews.lk/310012/නීතියේ-ආධිපත්‍ය-අනුව-ව්‍යවස්ථානුකූලව-කටයුතු-කරන-ලෙස-ශ්‍රී-ලංකා-පරිපාලන-සේවා-සංගමයෙන්-විශේෂ-ඉල්ලීමක්-නිවේදනය",
       "Category": "Local News",
       "Parent URL": "https://www.hirunews.lk/local-news.php?pageID=1020"
}