{
       "Source": "hirunews",
       "Timestamp": "Monday, 22 January 2018 - 7:27",
       "Headline": "කතරගමට තවදුරටත් එස්.ටී.එෆ්. ආරක්ෂාව",
       "News Content": "කතරගම පොලීසිය ඉදිරිපිට ඇතිවූ නොසන්සුන්කාරී තත්ත්වයත් සමග ප්‍රදේශයේ තත්ත්වය පාලනය කිරීම සඳහා තවදුරටත් පොලිස් විශේෂ කාර්ය බලකායේ ආරක්ෂාව යොදවා ඇති බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර ප්‍රකාශ කළා.\nසිද්ධියේදී අත්අඩංගුවට ගැනුනු පුද්ගලයින් 58 දෙනා තිස්සමහාරාම මහේස්ත්‍රාත්වරයා හමුවට ඊයේ පස්වරුවේ ඉදිරිපත් කිරීමෙන් පසුව දැඩි ඇප කොන්දේසි මත මුදාහැර තිබෙනවා.\nඅත්අඩංගුවට ගත් පිරිස අතර පිරිමින් 45 දෙනෙකු සහ කාන්තාවන් 13 දෙනෙකු වනවා.\nඅණ නොතකා ධාවනය වූ යතුරුපැදියක ගමන් කළ පුද්ගලයෙකු කතරගම නගරයේ මුර සංචාරයේ යෙදුණු පොලිස් කොස්තාපල්වරයෙකුගේ වෙඩි පහරින් පෙරේදා මියයෑමේ සිද්ධියට කුපිත වූ පිරිස් කතරගම පොලීසිය වටළා ඊයේ ගල් මුල් ප්‍රහාරයක් එල්ල කළා.\nකළහකාරී ලෙස හැසිරුණු පිරිස විසුරුවා හැරීම සඳහා පසුව පොලිස් විශේෂ කාර්ය බලකාය සහ කැරළි මර්දන ඒකකය කැඳවනු ලැබුවා.\nපිරිස පාලනය කිරීම සඳහා අවස්ථා දෙකකදී කඳුළු ගෑස් ප්‍රහාර එල්ල කිරීමටයි පොලීසියට සිදුවුණේ.\nපොලීසියට එල්ල කළ ගල් මුල් ප්‍රහාරයෙන් පොලිස් පරිපාලන ගොඩනැගිල්ලකට, නේවාසිකාගාර ගොඩනැගිල්ලකට සහ පොලිස් ස්ථානාධිපතිවරයාගේ නිල නිවස ඇතුලූ නිවාස කිහිපයකටද හානි සිදුව ඇති බවයි පොලීසිය සඳහන් කළේ.\nපෙරේදා පොලීසිය සිදුකළ වෙඩි තැබීමෙන් මියගොස් තිබුණේ කතරගම ප්‍රාදේශීය සභාවේ සුළු සේවකයෙකු වූ 25 හැවිරිදි, නාගහවීථිය ප්‍රදේශයේ පදිංචි එක්දරු පියෙක්.\nපොලිස් වෙඩි පහරින් යතුරුපැදිකරු මියයෑමේ සිද්ධියට ප්‍රදේශවාසීන් විශාල පිරිසක් ඊයේ පෙරවරුවේ කතරගම - තිස්ස ප්‍රධාන මාර්ගය අවහිර කරමින් කළු කොඩි ඔසවා මාර්ගයේ ටයර් පුළුස්සමින් විරෝධතාවකද නිරතවුණා.",
       "URL": "https://www.hirunews.lk/181668/කතරගමට-තවදුරටත්-එස්-ටී-එෆ්-ආරක්ෂාව",
       "Category": "Local News",
       "Parent URL": "https://www.hirunews.lk/local-news.php?pageID=4114"
}