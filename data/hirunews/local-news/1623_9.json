{
       "Source": "hirunews",
       "Timestamp": "Sunday, 17 October 2021 - 9:03",
       "Headline": "ඉන්දීය ධීවර ආක්‍රමණයට එරෙහිව උතුරු නැගෙනහිර ධීවරයන් මුහුදේ විරෝධතාවක (වීඩියෝ/ඡායාරූප)",
       "News Content": "ඉන්දීය ධීවරයන් ශ්‍රී ලංකා මුහුදු තීරයේ මත්ස්‍ය බිම් ආක්‍රමණය කිරීම වැළැක්වීමට ප්‍රමාණවත් පියවර නොගන්නා බවට චෝදනා කරමින් උතුරු නැගෙනහිර ධීවරයන් අද (17) විරෝධතාවක නිරත වනවා.\nමුලතිව් සිට පේදුරුතුඩුව දක්වා මුහුදු තීරයේ කළුකොඩි වලින් සැරසූ බෝට්ටුවල නැගී විරෝධතා පුවරු ද රැගෙන ඔවුන් මෙලෙස විරෝධතාවයේ නිරත වන බවයි හිරු වාර්තාකරුවන් සඳහන් කළේ.\nවිශේෂයෙන් ඉන්දීය ධීවරයන් පතුල සහිත ටෝලර් යාත්‍රා මගින් මෙරට මුහුදු තීරයේ මසුන් මැරීමෙන් මෙරට මත්ස්‍ය සම්පත විනාශයට පත් වන බවට උතුරු නැගෙනහිර ධීවරයන් දිගින් දිගටම විරෝධතාව පළ කළා.\nඔවුන් ඒ සම්බන්ධයෙන් යාපනයේ පිහිටි ඉන්දීය කොන්සල් කාර්යාලයට ද පසුගියදා ලිපියක් භාර දුන්නා.\nඋතුරු නැගෙනහිර මෙම ධීවරයින්ගේ මෙම විරෝධතාව සඳහා දෙමළ ජාතික සන්ධානයේ පාර්ලිමේන්තු මන්ත්‍රීවරුන් වන එම්.ඒ. සුමන්දිරන් සහ රාසමානික්කම් ෂාන්‍යකම් , එස්.ශ්‍රී ධරන් ඇතුළු පිරිසක් ද එක්ව සිටින බව සඳහන්.\nඑම විරෝධතාවට එක් වූ ධීවර යාත්‍රාවක සිට අදහස් දැක් වූ දෙමළ ජාතික සන්ධානයේ පාර්ලිමේන්තු මන්ත්‍රී රාසමානික්කම් ෂාන්‍යකම් ප්‍රකාශ කළේ ඉන්දීය ධීවරයින් ශ්‍රී ලංකා මුහුදු සීමාව ආක්‍රමණය කරමින් මත්ස්‍ය අස්වැන්න නෙලා ගැනීම සම්බන්ධයෙන් ඩග්ලස් දේවානන්දා විෂය භාර අමාත්‍යවරයා ද කිසිදු ක්‍රියාමාර්ගයක් ගෙන නොමැති බවයි.",
       "URL": "https://www.hirunews.lk/285231/ඉන්දීය-ධීවර-ආක්‍රමණයට-එරෙහිව-උතුරු-නැගෙනහිර-ධීවරයන්-මුහුදේ-විරෝධතාවක-වීඩියෝ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1623"
}