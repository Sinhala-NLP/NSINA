{
       "Source": "hirunews",
       "Timestamp": "Wednesday, 01 November 2017 - 14:45",
       "Headline": "උතුරු පළාතට තද වැසි",
       "News Content": "උතුරු පළාතේ ඇතැම් ස්ථානවලට පැය 24 ක් තුල මිලිමීටර් 150 කට ආසන්න ඉතා තද වැසි ඇතිවන බව කාලගුණ විද්‍යා දෙපාර්තමේන්තුව පවසනවා.\nඑමෙන්ම බස්නාහිර සහ ඌව පළාත්වල මෙන්ම අම්පාර දිස්ත්‍රික්කයේත් පැය 24 ක් තුල මිලිමීටර් 100 ට ආසන්න තද වැසි ද ඇතිවිය හැකි බවයි දෙපාර්තමේන්තුව නිවේදනය කළේ.\nදිවයින ආශ්‍රිතව පහළ වායුගෝලයේ කැළඹිලි ස්වභාවය තවදුරටත් පවතින අතර මේ හේතුවෙන් දැනට පවතින වැසි තත්වය ඉදිරි දින කිහිපයේදී තවදුරටත් පවතිනු ඇති.\nමේ හේතුවෙන් දිවයිනේ බොහෝ පළාත්වල අහස වළාකුලින් බරවී පවතිනවා.\nබොහෝ පළාත්වල වැසි හෝ ගිගුරුම් සහිත වැසි ඇතිවන අතර කඳුකර ප්‍රදේශ ආශ්‍රිතව තද වැසි ඇතිවීමේ හැකියාව පවතින්නේ ඉහළ මට්ටමකයි.\nගිගුරුම් සහිත වැසි ඇතිවන විට තාවකාලිකව තද සුළං ද ඇතිවිය හැකි අතර අකුණු මගින් සිදුවන අනතුරු අවම කර ගැනීමට අවශ්‍ය පියවර ගන්නා ලෙසට ද කාලගුණ විද්‍යා දෙපාර්තමේන්තුව දැනුම් දෙනවා.\nමේ අතර දිවයිනට උතුරු දෙසින් පවතින ක්‍රියාකාරී වලාකුලු පද්ධතිය හේතුවෙන් මන්නාරම සිට කන්කසන්තුරය හරහා ත්‍රිකුණාමලය දක්වා වෙරළට ඔබ්බෙන් වන මුහුදු ප්‍රදේශවල විටින් විට හමන ඉතා තද සුළං ඇතිවිය හැකියි.\nමෙම මුහුදු ප්‍රදේශවල සුළගේ වේගය පැයට කිලෝමීටර් 70 ත් 80 ත් දක්වා ඉහළ යාහැකි අතර ඒ හේතුවෙන් මුහුද ඉතා රලු වනවා.\nමේ සම්බන්ධයෙන් විමසිලිමත් වන ලෙසටයි කාලගුණ විද්‍යා දෙපාර්තමේන්තුව ධීවර සහ නාවික ප්‍රජාවගෙන් ඉල්ලා සිටින්නේ.",
       "URL": "https://www.hirunews.lk/174999/උතුරු-පළාතට-තද-වැසි",
       "Category": "Local News",
       "Parent URL": "https://www.hirunews.lk/local-news.php?pageID=4241"
}