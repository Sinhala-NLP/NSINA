{
       "Source": "hirunews",
       "Timestamp": "Thursday, 29 December 2022 - 12:25",
       "Headline": "හෙට සහ අනිද්දා විශේෂ ඩෙංගු මර්ධන වැඩසටහනක්",
       "News Content": "හෙට (30) සහ අනිද්දා (31) දෙදින විශේෂ ඩෙංගු මර්ධන දින ලෙස නම් කර තිබෙනවා.\nසෞඛ්‍ය අමාත්‍යංශය සඳහන් කළේ, ඩෙංගු උණ රෝගීන්ගේ සීඝ්‍ර ඉහළ යාම හමුවේ රෝගය ව්‍යාප්ත වීම වැළැක්වීමේ අරමුණින් මෙම දින ප්‍රකාශයට පත් කළ බවයි.\nඑබැවින් සියළු දෙනා මෙම දින දෙකෙහි නිවෙස් තුළ සහ අවට මෙන්ම තමන් රාජකාරී කරන ස්ථානය සහ ප්‍රදේශයේ පොදු ස්ථානවල මදුරුවන් බෝවිය හැකි ස්ථාන සොයා බලා ඒවා ඉවත් කිරීමට කටයුතු කළ යුතු බවයි සෞඛ්‍ය අමාත්‍යාංශය සඳහන් කළේ.\nඑමෙන්ම ලබන 2 වැනිදා නව පාසල් වාරය ආරම්භ කිරීමට සැළසුම් කර ඇති බැවින් දිවයින පුරා සියළු පාසල් වල විදුහල්පති ඇතුළු කාර්ය මණ්ඩලය, දෙමාපියන් සහ ස්වේච්ඡා සංවිධාන එක්ව පාසල් පරිශ්‍ර පිරිසිදු කළ යුතු බව සෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන සඳහන් කළා.\nමේ වසරේ අද දක්වා දිවයිනෙන් ඩෙංගු රෝගීන් 76,749ක් වාර්තා වී ඇති අතර පසුගිය වසරට සාපේක්ෂව එය දෙගුණයකට වඩා වැඩිවීමක්.\nඑසේම පසුගිය සති 4ක කාලය තුළ දිනකට රෝගීන් 200ත් 300ත් අතර ප්‍රමාණයක් රෝහල් වලින් වාර්තා වීමේ ප්‍රවණතාවක් දක්නට ලැබෙන බව සෞඛ්‍ය අමාත්‍යාංශය සඳහන් කළා.\nපවත්න තත්ත්වය මත ලබන ජනවාරී මාසය තුළ ඩෙංගු රෝගීන් විශාල ප්‍රමාණයක් රට පුරා වර්තාවීමේ අවධානමකට මුහුණ දි තිබෙනවා.\nසෞඛ්‍ය අමාත්‍යාංශය සඳහන් කළේ, ඩෙංගු රෝගකාරක වෛරසය පතුරුවන ඊඩීස් වර්ගයේ මදුරු ඝනත්වය ද මේ වන විට ඉහළ ගොස් ඇති බවයි.",
       "URL": "https://www.hirunews.lk/323806/හෙට-සහ-අනිද්දා-විශේෂ-ඩෙංගු-මර්ධන-වැඩසටහනක්",
       "Category": "Local News",
       "Parent URL": "https://www.hirunews.lk/local-news.php?pageID=636"
}