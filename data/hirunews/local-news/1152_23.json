{
       "Source": "hirunews",
       "Timestamp": "Saturday, 21 May 2022 - 19:52",
       "Headline": "සා.පෙළ සිසුන්ට විභාග මධ්‍යස්ථාන වෙත යන්න විශේෂ වැඩපිළිවෙලක්",
       "News Content": "මෙවර සාමාන්‍ය පෙළ විභාගයට පෙනී සිටීමට නියමිත සිසුන් සහ විභාග කාර්ය මණ්ඩල වලට විභාග මධ්‍යස්ථාන වෙත ගමන් කිරීමට විශේෂ වැඩපිළිවලක් සකස් කර ඇති බව විභාග කොමසාරිස් ජනරාල් එල්.එම්.ඩී ධර්මසේන ප්‍රකාශ කළා.\nකොළඹ අද පැවති මාධ්‍ය හමුවකට එක්වෙමින් ඔහු කියා සිටියේ ඒ අනුව ශ්‍රී ලංකා ගමනාගමන මණ්ඩලයට අයත් ඩිපෝ මගින් ඔවුන්ගේ පෞද්ගලික වාහන සඳහා ඩීසල් ලබාදීමට මේ වන විට පියවර ගෙන ඇති බවයි.\nඑමෙන්ම, පෝලිම් වල රැඳී නොසිට දිවයින පුරා ඉන්ධන හල් මගින් ඔවුන්ට අවශ්‍ය පෙට්‍රල් ලබා ගැනීමට අවස්ථාව ලබා දෙන ලෙස විභාග කොමසාරිස් ජනරාල්වරයා ජනතාවගෙන් ඉල්ලා සිටිනවා.\nදුම්රිය දෙපාර්තමේන්තුව ප්‍රකාශ කළේ විභාගය පැවැත්වෙන කාලසීමාවන්වලදී නියමිත දුම්රිය කාලසටහන නිසි පරිදි ක්‍රියාත්මක කිරීමට කටයුතු යොදා ඇති බවයි.\nසාමාන්‍ය පෙළ විභාගය අනිද්දා ආරම්භ වන අතර, දිවයින පුරා පිහිටි මධ්‍යස්ථාන 3,844 කදී විභාගය පැවැත්වෙනවා.\nවිභාග කටයුතු සම්බන්ධීකරණය සඳහා තවත් මධ්‍යස්ථාන 542 ක් ස්ථාපිත කර තිබෙනවා.\nමෙවර සාමාන්‍ය පෙළ විභාගයට පෙනී සිටීමට නියමිත සමස්ථ අයදුම්කරුවන් සංඛ්‍යාව 517, 496 ක්.\nඉන් 407,129 ක් පාසල් අයදුම්කරුවන් වන අතර ඉතිරි 110, 367 දෙනා පෞද්ගලික අයදුම්කරුවන්.\nවිශේෂ අවශ්‍යතා සහිත සිසුන් 590 දෙනෙකු මෙවර විභාගයට පෙනී සිටීමට නියමිත අතර ඔවුන් සඳහා ඊට අදාළ විභාග මධ්‍යස්ථාන වල විශේෂිත පහසුකම් සලසා ඇති බවයි විභාග කොමසාරිස් ජනරාල් වරයා වැඩිදුරටත් සඳහන් කළේ.",
       "URL": "https://www.hirunews.lk/304938/සා-පෙළ-සිසුන්ට-විභාග-මධ්‍යස්ථාන-වෙත-යන්න-විශේෂ-වැඩපිළිවෙලක්",
       "Category": "Local News",
       "Parent URL": "https://www.hirunews.lk/local-news.php?pageID=1152"
}