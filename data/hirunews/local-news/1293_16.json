{
       "Source": "hirunews",
       "Timestamp": "Tuesday, 15 March 2022 - 8:13",
       "Headline": "යුක්රේන යුද්ධයේ සාමයක් ගැන නව බලාපොරොත්තුවක්",
       "News Content": "රුසියාව සමග 4 වන වටයේ සාම සාකච්ඡා අද (15) නැවතත් තුර්කියේදී ක්‍රියාත්මක වන බව යුක්රේන ජනාධිපති වොල්ඩර්මියර් සෙලෙන්ස්කි ප්‍රකාශ කළා.\nසිය ෆේස්බුක් වෙබ් පිටුව ඔස්සේ වීඩියෝ පටයක් නිකුත් කරමින් ඔහු සඳහන් කළේ සාකච්ඡා යහපත් අන්දමින් ක්‍රියාත්මක වන්නේ යැයි තමාට දැනුම් දී ඇති බවයි.\nලුහාන්ස් සහ කීව් නගරවලින් සිවිල් වැසියන් 3800කට වැඩි පිරිසක් ඉවත් කර ගැනීමට යුක්රේන හමුදා සමත් වූ බව ද ඔහු සඳහන් කළා.\nකෙසේ නමුත් රුසියානු හමුදා වටලා සිටින මරියුපොල් දකුණුදිග වරාය නගරයට සැපයුම් සිදු කිරීම දුෂ්කර වී ඇති බවයි ඔහු කියා සිටියේ.\nයුක්රේන හමුදාවල දැඩි ප්‍රතිරෝදය හමුවේ රුසියානු හමුදා වික්ෂිප්ත වී සිටින බව ද යුක්රේන ජනාධිපතිවරයා සදහන් කළා.\nඑමෙන්ම ඔහු යුද්ධයට විරෝධය දක්වන රුසියානු සිවිල් වැසියන්ට ද ස්තූති කර තිබෙනවා.\nවිශේෂයෙන් රුසියානු රාජ්‍ය රූපවාහිනී ප්‍රවෘත්ති විකාශයක් අතරතුර යුද විරෝධී පුවරුවක් ප්‍රදර්ශනය කළ සංස්කාරකවරියට ද ඔහු පෞද්ගලිකවම තුති පුද කළා.",
       "URL": "https://www.hirunews.lk/299500/යුක්රේන-යුද්ධයේ-සාමයක්-ගැන-නව-බලාපොරොත්තුවක්",
       "Category": "Local News",
       "Parent URL": "https://www.hirunews.lk/local-news.php?pageID=1293"
}