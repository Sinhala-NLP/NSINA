{
       "Source": "hirunews",
       "Timestamp": "Sunday, 02 January 2022 - 10:44",
       "Headline": "2021 වසරේදී මෙරට ජනගහනයෙන් සියයට 63ක් පූර්ණ එන්නත්කරණයට (වීඩියෝ)",
       "News Content": "ගතවූ 2021 වසරේදී මෙරට ජනගහනයෙන් සියයට 63 ක් පූර්ණ එන්නත්කරණය ලබා ඇති අතර, සියයට 18.4 ක් තුන්වන හෙවත් වර්ධක මාත්‍රාව ලෙස ෆයිසර් එන්නත ලබා තිබෙනවා.\nනිල දත්තවලට අනුව 2021 වසරේදී අවම වශයෙන් එක් මාත්‍රාවක් හෝ ලැබූ ප්‍රතිශතය සියයට 72 ක්.\nඒ අතුරෙන් සියයට 50.2කට ලබා දී ඇත්තේ චීන සයිනොෆාම් කොරෝනා එන්නත්.\nසියයට 7.1 කට ෆයිසර් එන්නත් පළමු මාත්‍රාව සහ සියයට 3.6කට එම දෙවන මාත්‍රාව ලබාදී තිබෙනවා.\nකෙසේ නමුත් ඊයේ (01) දිනයේදීත් තවත් එන්නත් මාත්‍රා 13,174ක් ලබාදීමත් සමඟ වර්ධක මාත්‍රාව ලෙස ෆයිසර් එන්නත ලැබූ සංඛ්‍යාව 40 ලක්ෂ 72,350 දක්වා ඉහළ යනවා.\nමේ අතර ඔමික්‍රොන් කොරෝනා ප්‍රභේදයෙන් රෝහල් ගත කිරීමේ අවදානම අවම මට්ටමක පවතින බව ශ්‍රී ජයවර්ධනපුර විශ්වවිද්‍යාලයේ ආසාත්මිකතා, ප්‍රතිශක්ති විද්‍යා හා සෛල ජෛව විද්‍යා ආයතනයේ අධ්‍යක්ෂ ආචාර්ය චන්දිම ජීවන්දර ද සඳහන් කළා.\nඑක්සත් රාජධානියේ පරීක්ෂණාත්මක අධ්‍යනයක ප්‍රතිඵල උපුටා දක්වමින් ඔහු කියා සිටියේ ඔමික්‍රොන් ආසාදිතයන් රෝහල් ගත කිරීම ඩෙල්ටා ප්‍රභේදයට සාපේක්ෂව තුනෙන් එකක් පමණ වන බවයි.\nඑමෙන්ම කොරෝනා එන්නත් මාත්‍රා දෙකම ලැබූවන් ඔමික්‍රොන් ආසාදනයෙන් රෝහල් ගත කිරීම සියයට 65කින් පමණ වළක්වන බවද ආචාර්ය චන්දිම ජීවන්දර පෙන්වා දෙනවා.\nඔහු වැඩිදුරටත් සඳහන් කළේ වර්ධක මාත්‍රාව ඇතුළුව එන්නත් මාත්‍රා තුනම ලැබූවන් රෝහල්ගත කිරීම එන්නත්කරණය නොලැබූවන්ට සාපේක්ෂව සියයට 81 කින් පමණ වළක්වන බවයි.\nමේ වනවිට මෙරට සමස්ත කොරෝනා ආසාදිතයන් සංඛ්‍යාව පන්ලක්ෂ 87,596 ක් වන අතර, වාර්තාවන මරණ සංඛ්‍යාව 14,997 ක්.",
       "URL": "https://www.hirunews.lk/292804/2021-වසරේදී-මෙරට-ජනගහනයෙන්-සියයට-63ක්-පූර්ණ-එන්නත්කරණයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1454"
}