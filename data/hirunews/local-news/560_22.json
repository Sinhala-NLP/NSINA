{
       "Source": "hirunews",
       "Timestamp": "Friday, 03 February 2023 - 12:50",
       "Headline": "ජාතික කොඩි අලවිය අඩු වෙයි",
       "News Content": "හෙට පැවැත්වෙන නිදහස් දිනයට සමඟාමීව සිදු කරන පෙරහුරු අද (030 දිනයේත් සිදු කෙරෙනවා.\nඒ හේතුවෙන් අද උදෑසන 5 සිට දහවල් දක්වා පෙරහුරුව සිදු කෙරෙන කාලය තුළ ගාලු මුවදොර හා කොළඹ මාර්ග රැසක විශේෂ රථවාහන සැළැස්මක් ක්‍රියාත්මක කෙරුණා.\nහෙටට යෙදී ඇති 75 වන නිදහස් සැමරුම් උත්සවය ආරම්භවීමට නියමිතව ඇත්තේ පෙරවරු අටට යි.\nඊට සහභාගිවීම සඳහා විදේශීය රාජතාන්ත්‍රිකයින් මේ වන විටත් දිවයිනට පැමිණ තිබෙනවා.\nරට මුහුණදී ඇති තත්වය හමුවේ 75 වන නිදහස් සැමරුම වර්ජනය කරන බව කතෝලික සභාව පසුගියදා ප්‍රකාශ කළා.\nඑසේම දෙමළ ජාතික සන්ධානයේ ප්‍රධාන හවුල්කාර පක්ෂයක් වන ඉලංගෙයි තමිල් අරසු පක්ෂය හෙට දිනයේ දී නිදහස් දින සැමරුම වර්ජනය කිරීමට තීරණය කර තිබෙනවා.\nඑමෙන්ම විපක්ෂ නායක සජිත් ප්‍රේමදාසද නිදහස් දින උත්සවය වර්ජනය කිරීමට තීරණය කර තිබෙනවා.\nආර්ථික අර්බුදයක් පවතින අවස්ථාවක අධික මුදලක් වැය කෙරෙන නිදහස් උළෙළට සහභාගි නොවීමට සමගි ජන බලවේගය පක්ෂ තීරණය කිරීම හේතුවෙන් විපක්ෂ නායකවරයා මෙම උළෙලට එක් නොවන බවයි පාර්ලිමේන්තු මන්ත්‍රී නලින් බණ්ඩාර සඳහන් කළේ.\nමේ අතර 75 වන නිදහස් දිනයට සමගාමීව හෙට දිනයේදී උතුර නැගෙනහිර පළාත්වල හර්තාල් ව්‍යාපාරයක් දියත් කිරීමට තීරණය කර තිබෙනවා.\nඋතුරේ දෙමළ ජනතාවගේ ගැටළු විසඳීමට රජය මෙතෙක් කටයුතු නොකිරීමට විරෝධය දක්වමිනුයි යාපනය විශ්වවිද්‍යාලයේ ශිෂ්‍ය සංගමය මෙම හර්තාල් ව්‍යාපාරය දියත් කිරීමට සැළසුම් කර ඇත්තේ.\nමේ අතර අන්තර් විශ්වවිද්‍යාලයීය ශිෂ්‍ය බල මණ්ඩලය හෙට දිනයේදී කොළඹදී විරෝධතාවක් සංවිධාන කර තිබෙනවා.\nජීවන බර ඉහළ යාම, ත්‍රස්ත පනත අහෝසි කිරිම ඇතුලු ඉල්ලීම් කිහිපයක් මුල් කරගනිමිනුයි මෙම විරෝධතාව සංවිධාන කර ඇත්තේ.\nනිදහස් දින උළෙල පැවැත්වීම හේතුවෙන් අද දිනයේ කොළඹ ආරක්ෂාව තර කර තිබෙනවා. පොලිසියට අමතරව ත්‍රිවිධ හමුදා සාමාජිකයින්ද ආරක්ෂාව සඳහා යොදවා ඇති බවයි අප වාර්තාකරුවන් සඳහන් කළේ.\nමේ අතර නිදහස් දින සැමරුම වෙනුවෙන් ජනාධිපතිවරයා විසින් බන්ධනාගාර ගතව සිටින සිරකරුවන් පිරිසකට පොදු සමාවක් ප්‍රදානය කර තිබෙනවා.\nඒ අනුව පෙබරවාරි 4 වනදාට බන්ධනාගාර ගතව වසරක් ගතවන්නේ නම් දින 21 ක සමාවක් හිමිවන අතර, දඩ මුදල් නොගෙවීම සම්බන්ධයෙන් සිර දඬුවම් විඳින සිරකරුවන්ගේ ගෙවමින් පවතින ඉතිරි දඬුවම් කාලය අහෝසි කිරීම වනවා.\nඊට අමතරව වසර 40 ක් හෝ ඊට වැඩි සිර දඬුවමක් නියම කර හෙට දිනය වනවිට එම දඬුවමින් වසර විස්සක කාලයක් ගෙවා අවසන් කර ඇති සිරකරුවන්ගේ දඬුවමේ ඉතිරි කාලය අහෝසි කිරීමද සිදු කෙරෙනු ඇති.\nඑලෙස පොදු සමාවට සුදුසුකම් ලබන සියලු සිරකරුවන් හෙට දිනයේදී බන්ධනාගාරවලින් නිදහස් කිරීමට කටයුතු කෙරෙන බවයි අතිරේක බන්ධනාගාර කොමසාරිස් ජනරාල් සහ බන්ධනාගාර මාධ්‍ය ප්‍රකාශක චන්දන ඒකනායක ප්‍රකාශ කළේ.\nඑසේම ජාතික කොඩි අලෙවිවීමේ අඩුවක් මෙවර දක්නට ලැබෙන බව වාර්තා වනවා.\nදිවයිනේ නගර රැසක ජාතික කොඩි අලෙවි කිරීම් සිදු කරන අතර, එහි වෙළඳාම් කටයුතු පසුගිය වසරට සාපේක්ෂ ව පහළ මට්ටමක පවතින බවයි ජාතික කොඩි අලෙවි කරන්නන් සඳහන් කරන්නේ.",
       "URL": "https://www.hirunews.lk/326569/ජාතික-කොඩි-අලවිය-අඩු-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=560"
}