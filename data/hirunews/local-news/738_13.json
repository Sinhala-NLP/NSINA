{
       "Source": "hirunews",
       "Timestamp": "Sunday, 13 November 2022 - 8:14",
       "Headline": "ශ්‍රී ලංකා පොලිසියේ මිලේච්ඡත්වය ශ්‍රී ලංකා නීතිඥ සංගමයේ දැඩි පිළිකුලට (වීඩියෝ)",
       "News Content": "සාමකාමී සහ නිසි අනුගත වීම් මත සිදු කරන විරෝධතා වලක්වමින්, නිරායුධ සිවිල් ජනයාට පහරදීමත් ඔවුන්ව අත් අඩංගුවට ගැනීමත් පොලිසිය දිගින් දිගටම සිදු කිරීම දැඩි ලෙස හෙළා දකින බව ශ්‍රී ලංකා නීතිඥ සංගමයේ සභාපති සාලිය පීරිස් පවසනවා.\nඊයේ (12) දිනයේ දී ස්ථාන තුනක සිදු වූ විරෝධතා පොලිසිය විසින් මැඩලූ ආකාරය ඉතාමත් නින්දිත බවයි ඔහු සිය නිල ෆේස්බුක් ගිණුමෙහි සටහනක් තබමින් පෙන්වාදෙන්නේ.\nමෙහි උච්චතම අවස්ථාව වන්නේ කළුතර සිට කොළඹට පා ගමනින් විරෝධතා දක්වමින් පැමිණි කාන්තාවන් දෙදෙනකු සහ ඔවුන්ට සහාය පළකර සිටි පිරිස් අත් අඩංගුවට ගැනීමයි.\nත්‍රස්තවාදය වැළැක්වීමේ පනත යටතේ, රඳවා තබාගෙන සිටින අන්තර් විශ්වවිද්‍යාල ශිෂ්‍ය බලමණ්ඩලයේ කැඳවුම්කරු වසන්ත මුදලිගේ හා අන්තර් විශ්වවිද්‍යාල භික්ෂු බලමණ්ඩලයේ කැඳවුම්කරු පූජ්‍ය ගල්වැව සිරිධම්ම හිමියන් වහා නිදහස් කරන ලෙස ඉල්ලමින් එම කාන්තාවන් දෙදෙනා සිය විරෝධතා පා ගමන සිදු කළා.\nඑහිදී එම පා ගමනට වාද්දූව සහ පානදුරේ දී බාධා සිදු කළ පොලිසිය ගොරකපොල ප්‍රදේශයේ දී එම කාන්තාවන් දෙදෙනාව අත් අඩංගුවට ගැනුණා.\nමේ අතර මෙම සිදුවීම සහ තවත් සිදුවීමක් හුවා දක්වමින් සාලිය පීරිස් සඳහන් කරන්නෙ, ජ්‍යේෂ්ඨ පොලිස් නිලධාරියෙකු විසින් පොලිස් කොස්තාපල්වරියකගේ ගෙලෙන් දැඩිව අල්ලා ඇයව හිංසනයට ලක් කරන ආකාරයක් දැක්වෙන පින්තූරයක් සමාජ මාධ්‍ය වෙත මුදා හරිමින්.\nමෙලෙස කිසියම් කාරණයකට හෝ කාන්තාවන් හිංසනයට ලක් කිරීම, පීඩාවට පත් කිරීම මෙන්ම සාමකාමී විරෝධතාවලටත් නිරායුධ සිවිල් වැසියන්ටත් පදනම් විරහිතව මිලේච්ඡත්වය පෙන්නුම් කරමින් පහරදීම පොලිසියේ නින්දිත ක්‍රියාවක් බවයි සාලිය පීරිස් අවධාරණය කර ඇත්තේ.\nපොලිසියේ විනය පිරිහීම මෙවන් සිදුවීම්වලින් වැඩිදුරටත් ගම්‍ය වන බව ද ඔහු සඳහන් කරනවා.",
       "URL": "https://www.hirunews.lk/320264/ශ්‍රී-ලංකා-පොලිසියේ-මිලේච්ඡත්වය-ශ්‍රී-ලංකා-නීතිඥ-සංගමයේ-දැඩි-පිළිකුලට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=738"
}