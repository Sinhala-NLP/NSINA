{
       "Source": "hirunews",
       "Timestamp": "Tuesday, 04 February 2020 - 7:58",
       "Headline": "කොරෝනා මරණ 400 ඉක්මවයි - ආසාදිතයන් 20,000කට ආසන්න වේ",
       "News Content": "කොරෝනා වෛරසය හේතුවෙන් මිය ගිය සංඛ්‍යාව 425 දක්වා ඉහළ ගොස් තිබෙනවා.\nපැය 24ක් තුළ නව මරණ 64ක් වාර්තා වී ඇති බවයි විදෙස් මාධ්‍ය සඳහන් කළේ.\nචීනයේ හුබෙයි ප්‍රාන්තයේ සෞඛ්‍ය කොමිසමේ දෛනික වාර්තාවලට අනුව කොරෝනා වෛරසය ආසාදිත වූ නව රෝගීන් ගණන 2345ක්.\nඒ අනුව කොරෝනා වෛරසය ආසාදිත වූ මුළු රෝගීන් සංඛ්‍යාව 19,550ක් වනවා.\nමේ අතර කොරෝනා වෛරසය වැළදුණු රෝගීන්ට ප්‍රතිකාර කරන චීන රෝහල් තුළ භාවිත කරන මුඛ ආවරණවල ප්‍රමිතිය සහ ගුණාත්මකභාවය සම්බන්ධයෙන් දැඩි අවදානයක් යොමු කළ යුතු බව ජාත්‍යන්තර රතු කුරුස සංවිධානය අවධාරණය කර තිබෙනවා.\nචීනයේ කොරෝනා වෛරසය ආසාදිත බවට සැක මත පියා සහ සොහොයුරා සතියක කාලයක් නිරෝධායනයට ලක් කෙරෙන අතරතුර 16 හැවිරිදි ආබාධිත දරුවෙකු නිරාහාරව ජීවිතක්ෂයට පත්වීමේ ඛේදනීය පුවතක් බී.බී.සී පුවත් සේවය වාර්තා කර තිබුණා.\nඅදාළ කාලය තුළ එම දරුවා ආහාර ගෙන ඇත්තේ දෙවරක් පමණක් වන අතර සිද්ධියට අදාළව ප්‍රාදේශීය කොමියුනිස්ට් පක්ෂයේ ලේකම් සහ හුවාජියාහේ නගරයේ නගරාධිපතිවරයා සේවයෙන් ඉවත් කර තිබෙනවා.\nමේ අතර, ඇමරිකාව තුළදී පුද්ගලයෙකුගෙන් තවත් පුද්ගලයෙකුට කොරෝනා ආසාදනය වූ බවට තහවුරු වන දෙවන සිදුවීම වාර්තා වී ඇති බව විදෙස් මාධ්‍ය වාර්තා සදහන් කළා.\nඒ අනුව කොරෝනා වෛරසය වැළදී ඇති බවට තහවුරු වූ රෝගීන් 5 දෙනෙකු හඳුනාගෙන ඇති අතර, එරට කොරෝනා ආසාදිත වූ මුළු සංඛ්‍යාව 11ක් වනවා.\nඑමෙන්ම, කොරෝනා වෛරසය ව්‍යාප්ත වීම පාලනය කර ගත නොහැකිවීම නිසා ඇමරිකානු විශේෂඥයින්ට සිය රටට පැමිණෙන ලෙසට චීනය ඉල්ලීමක් සිදුකර තිබෙනවා. විදෙස් වාර්තා සදහන් කළේ ඇමරිකාව එම ඉල්ලීම පිළිගෙන ඇති බවයි.",
       "URL": "https://www.hirunews.lk/233661/කොරෝනා-මරණ-400-ඉක්මවයි-ආසාදිතයන්-20000කට-ආසන්න-වේ",
       "Category": "Local News",
       "Parent URL": "https://www.hirunews.lk/local-news.php?pageID=2919"
}