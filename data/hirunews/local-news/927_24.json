{
       "Source": "hirunews",
       "Timestamp": "Friday, 19 August 2022 - 21:20",
       "Headline": "අන්තරේ කැඳවුම්කරු දින 90ක් රඳවාගෙන ප්‍රශ්ණ කිරීමට අවසර (වීඩියෝ)",
       "News Content": "ඊයේ පැවති විරෝධතාව අතරතුර පොලිස් අත්අඩංගුවට ගත් අන්තර් විශ්ව විද්‍යාලයීය ශිෂ්‍ය බල මණ්ඩලයේ කැඳවුම්කරු වසන්ත මුදලිගේ දින 90ක් රඳවාගෙන ප්‍රශ්න කිරීමට ආරක්ෂක අමාත්‍යංශය අවසර ලබාදී තිබෙනවා.\nඒ අනුව ඔහු ඇතුලු සැකකරුවන් තුන්දෙනා රඳවාගෙන ප්‍රශ්න කිරීමට නියමිත බවයි පොලිසිය සඳහන් කළේ.\nමේ අතර අන්තර් විශ්වවිද්‍යාලයීය ශිෂ්‍ය බලමණ්ඩලය ඊයේ පැවැත්වූ විරෝධතාව අතරතුර පොලිස් භාරයට ගැනීමෙන් අනතුරුව පලාගොස් ඇති බවට පැවසෙන රංගන ශිල්පී ජෙහාන් අප්පුහාමිට විදෙස් ගත වීම වළකාවාලමින් අධිකරණය තහනම් නියෝගයක් ද නිකුත් කරනු ලැබුවා.\nඅන්තර් විශ්වවිද්‍යාලයීය ශිෂ්‍ය බලමණ්ඩලය ඊයේ පැවැත්වූ විරෝධතාව අතරතුර අත්අඩංගුවට ගත් 16 දෙනෙකු අද අධිකරණයට ඉදිරිපත් කිරීමෙන් අනතුරුව ඇප මත මුදා හැරුණා.\nකෙසේ වෙතත් අන්තර් විශ්වවිද්‍යාලයීය ශිෂ්‍ය බලමණ්ඩලයේ කැඳවුම්කරු ඇතුළු තිදෙනෙකු අද අධිකරණයට ඉදිරිපත් නොකළ අතර ඔවුන්ට අදාළව රැඳවුම් නියෝග ලබා ගැනීමට නියමිත බවයි පොලිසිය සඳහන් කළේ.\nමේ අතර විරෝධතාව අතරතුර පොලිස් භාරයට ගැනීමෙන් අනතුරුව පලාගොස් ඇති බවට පැවසෙන රංගන ශිල්පී ජෙහාන් අප්පුහාමිට විදෙස් ගත වීම වළකාවාලමින් අධිකරණය තහනම් නියෝගයක් ද නිකුත් කළා.\nඅන්තර් විශ්වවිද්‍යාලීය ශිෂ්‍ය බල මණ්ඩලය සංවිධාන කර තිබූ විරෝධතා පාගමන ජල හා කඳුළු ගෑස් ප්‍රහාර එල්ල කරමින් විසුරුවා හැරීමට පොලිසිය ඊයේ කටයුතු කළා. එහිදී විරෝධතාකරුවන් 19 දෙනෙකුද අත්අඩංගුවට ගනු ලැබුවා.\nඅත්අඩංගුවට ගත් පිරිස අතර අන්තර් විශ්වවිද්‍යාලයීය ශිෂ්‍ය බල මණ්ඩලයේ කැඳවුම්කරු වසන්ත මුදලිගේ ද වන අතර ඔහු යතුරුපැදියකින් පලායමින් සිටියදී පෑලියගොඩ කොට්ඨාස අපරාධ විමර්ශන ඒකකය මගින් ලුහුබැඳ ගොස් අත්අඩංගුවට ගෙන ඇත්තේ ගෑස්පහ හන්දිය ප්‍රදේශයේදී.\nඑහිදී ඔහුට ආරක්ෂාව සපයමින් ගමන් ගත් තවත් පුද්ගලයෙකුද අත්අඩංගුවට ගැනීමට කටයුතු කළා.\nඔවුන් දෙදෙනා මේ වන විට පෑලියගොඩ කොට්ඨාස අපරාධ විමර්ශන ඒකකය භාරයේ පසුවනවා.\nමේ අතර විරෝධතාවට එක්ව සිටි අරගලයේ ක්‍රියාකාරිකයෙකු වන රංගන ශිල්පී ජෙහාන් අප්පුහාමි පොලිස් භාරයට ගන්නා ආකාරය දක්නට ලැබුණා.\nකෙසේ වෙතත් ඔහු පොලිස් භාරයෙන් පලාගොස් ඇති අතර ඔහු සොයා විශේෂ විමර්ශනයක් ද ආරම්භ කර තිබෙනවා.\nමේ අතර විරෝධතාව අතරතුර ඊයේ අත්අඩංගුවට ගත් සැකකරුවන් 16 දෙනෙකු කොම්පඤ්ඤවීදිය පොලිසිය විසින් අද අලුත්කඩේ මහේස්ත්‍රාත් අධිකරණයට ඉදිරිපත් කෙරුණා.\nමෙහිදී අධිකරණය හමුවේ කරුණු දක්වමින් කොම්පඤ්ඤ වීදිය පොලිසියේ නිලධාරීන් සඳහන් කළේ අන්තර් විශ්ව විද්‍යාල ශිෂ්‍ය බලමණ්ඩලයේ උද්ඝෝෂකයින් යළිත් ජනාධිපති ලේකම් කාර්යාලයට සහ මුදල් අමාත්‍යංශයට අයුතු ලෙස ඇතුළු වීමට පැමිණෙන බවට බුද්ධි තොරතුරක් ලැබී තිබුණු බවයි.\nඑම බුද්ධි තොරතුර සනාථ කරමින් අන්තරයේ සිසුන් විශාල පිරිසක් ඊයේ දහවල් ලිප්ටන් වටරවුමට රැස් වූ බවත් එහිදී ඔවුන් කලහකාරී ලෙස හැසිරෙමින් පොලිස් නිලධාරීන්ගේ රාජකාරියට බාධා කරමින් ගල් මුල් ප්‍රහාර එල්ල කළ බවටත් පොලිසිය චෝදනා කළා.\nඅපරාධ නඩු විධාන සංග්‍රහය යටතේ ඔවුන්ට විසිරී යන ලෙස සහකාර පොලිස් අධිකාරීවරයෙකු විසින් අණ කළත් ඔවුන් එම අණ කඩ කරමින් කලහකාරි ආකාරයෙන් හැසුරුණු බවයි පොලිසිය අධිකරණය හමුවේ සඳහන් කළේ.\nඒ හේතුවෙන් අදාළ සැකකරුවන් පිරිස අත්අඩංගුවට ගෙන අධිකරණයට ඉදිරිපත් කළ බව පොලිසිය පෙන්වා දුන්නා.\nපොලිසිය අධිකරණය හමුවේ පැවසුවේ මෙම සිද්ධිය සම්බන්ධයෙන් අත්අඩංගුවට ගෙන සිටි ජෙහාන් අප්පුහාමි මේ වන විට නීත්‍යානුකූල අත්අඩංගුවෙන් පළා ගොස් ඇති බවයි.\nසිද්ධියට අදාළ විමර්ශන අවසන් වී නොමැති බැවින් සියලු සැකකරුවන් රක්ෂිත බන්ධනාගාර ගත කරන ලෙස පොලිසිය අධිකරණයෙන් ඉල්ලා සිටියා.\nමෙහිදී සැකකරුවන් පිරිසක් වෙනුවෙන් පෙනී සිටි ජනාධිපති නීතිඥ සාලිය පීරිස් මහතා අධිකරණය හමුවේ පැවසුවේ පොලිසිය සාවද්‍ය කරුණු අධිකරණයට ඉදිරිපත් කරමින් මෙම සැකකරුවන් රක්ෂිත බන්ධනාගාර ගත කිරීමට උත්සාහ කරන බවයි.\nඅදාළ සැකකරුවන් සාමකාමී ආකාරයෙන් උද්ඝෝෂණයක නිරත වූ අවස්ථාවේ පොලිස් නිලධාරීන් සිය ගණනින් කොම්පඤ්ඤවීදිය ප්‍රදේශයේ සිට යූනියන් පෙදෙස හරහා පැමිණ උද්ඝෝෂකයන්ට පහර දී ප්‍රචණ්ඩ ආකාරයෙන් හැසුරුණු බවට ජනාධිපති නීතිඥවරයා එහිදී චෝදනා කළා.\nමෙම සැකකරුවන් අත්අඩංගුවට ගෙන ඇත්තේ බොරැල්ලල වෝර්ඩ් පෙදෙස, නාරාහෙන්පිට ආදී ප්‍රදේශවලදී බව පෙන්වා දුන් ජනාධිපති නීතිඥවරයා පැවසුවේ ඔවුන් ජනාධිපති ලේකම් කාර්යාලයට ප්‍රවේශ වීමට සූදානම්ව සිටියදී අත්අඩංගුවට ගත් බවට පොලිසිය පවසන කරුණු ඒ තුළින්ම අසත්‍යක් බවට ඔප්පු වන බවයි.\nඋද්ඝෝෂණය කිරීම ආණ්ඩුක්‍රම ව්‍යවස්ථාව යටතේ තහවුරු කර තිබෙන මූලික අයිතිවාසිකමක් වන අතර තම සේවාදායකයින් කිසිදු ආකාරයක ප්‍රචණ්ඩ ක්‍රියාවක නිරත නොවූ බවටත්ල මෙහිදී ප්‍රචණ්ඩ ආකාරයෙන් ක්‍රියා කර ඇත්තේ පොලිසිය බවටත් නීතිඥවරයා චෝදනා කළා.\nතවත් සැකකරුවකු වෙනුවෙන් පෙනී සිටි ජනාධිපති නීතිඥ රියෙන්සි අර්සකුලරත්න මහතා අධිකරණය හමුවේ සඳහන් කළේ පොලිසිය නීතිය අවභාවිතයට ලක් කරමින් මෙම සැකකරුවන් පිරිස අත්අඩංගුවට ගෙන ඇති බවයි.\nමෙහිදී ජෙහාන් අප්පුහාමි නමැති අය වෙනුවෙන් පෙනී සිටි නීතිඥවරයා අධිකරණ දන්වා සිටියේ තම සේවාදායකයා මරදාන පොලිසියට ගිය බවත් එහිදී ඔහු අත්අඩංගුවට ගැනීමට අවශ්‍ය නොවන බවට මරදාන පොලිසියේ නිලධාරීන් ප්‍රකාශ කිරීම නිසා ඔහු ඉන් පිටව ගිය බවයි.\nඔහු ඕනෑම අවස්ථාවක අධිකරණය ඉදිරිපත් වීමට සූදානම් බවත් අදාළ නීතිඥවරයා දන්වා සිටියා.\nමෙහිදී දෙපාර්ශවය විසින් ඉදිරිපත් කළ කරුණු සලකා බැලූ අතිරේක මහේස්ත්‍රාත් ටී.එන්. ඉලංගසිංහ මහතා සැකකරුවන් 16 දෙනා රුපියල් ලක්ෂ 5 බැගින් වූ ශරීර ඇප මත මුදා හැරීමට නියෝග කළා.\nමෙලෙස ඇප මත මුදාහැරි පිරිස අතරට භික්ෂූන්වහන්සේ තුන් නමක් ද ඇතුළත්.පැමිණිල්ල සැප්තැම්බර් මස 12 වනදා යළි කැඳවීමට නියමිතයි.\nඑමෙන්ම පොලිස් අත්අඩංගුවෙන් පළාගොස් ඇති බව කියන ජොහාන් අප්පුහාමි නමැත්තා විදේශගත වීම වළක්වාලමින් තහනම් නියෝගයක් නිකුත් කිරීමට ද අතිරේක මහේස්ත්‍රාත් ටී.එන් ඉලංගසිංහ මහතා නියෝග කළා.\nපොලිස් අත්අඩංගුවේ පසුවන අන්තර් විශ්වවිද්‍යාලයීය ශිෂ්‍ය බලමණ්ඩලයේ කැඳවුම්කරු වසන්ත මුදලිගේ, පූජ්‍ය ගල්වැව සිරිධම්ම හිමියන් සහ හෂාන්ත ජවන්තු ගුණතිලක යන අය අධිකරණයට ඉදිරිපත් කෙරුණේ නැහැ.\nපොලිස් මූලස්ථානය නිවේදනයක් නිකුත් කරමින් සඳහන් කළේ අප්‍රේල් 09 වැනිදා සිට අරගලයේ සිදු වූ සිදුවීම්වලට අදාළව විමර්ශන පැවැත්වීම සඳහා ඔවුන්ට රැඳවුම් නියෝග ලබා ගැනීමට නියමිත බවයි.\nමේ අතර විරෝධතාවයේ නිරත පිරිස් අත්අඩංගුවට ගැනීමට විරෝධය පළ කරමින් කැළණිය විශ්වවිද්‍යාලය ඉදිරිපිට ඊයේ රාත්‍රියේ විරෝධතාවක් සංවිධාන කර තිබුණා.\nඅන්තර් විශ්වවිද්‍යාලයීය ශිෂ්‍ය බලමණ්ඩලයේ විරෝධතාව අතරතුර සිදුකළ අත්අඩංගුවට ගැනීම් සහ වසන්ත මුදලිගේ ඇතුළු කිහිප දෙනෙකු රැඳවුම් නියෝග යටතේ රඳවා තබාගැනීම සම්බන්ධයෙන් ප්‍රවෘත්ති සාකච්ඡා කිහිපයකදීම අදහස් පළවුණා.",
       "URL": "https://www.hirunews.lk/313227/අන්තරේ-කැඳවුම්කරු-දින-90ක්-රඳවාගෙන-ප්‍රශ්ණ-කිරීමට-අවසර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=927"
}