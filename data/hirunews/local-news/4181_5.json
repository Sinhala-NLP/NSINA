{
       "Source": "hirunews",
       "Timestamp": "Friday, 08 December 2017 - 18:51",
       "Headline": "සන්ධානය වමට හැරේ",
       "News Content": "පළාත් පාලන මැතිවරණය එකම දිනයකදී පැවැත්වීමට මැතිවරණ කොමිෂන් සභා සාමාජිකයින් සහ දේශපාලන පක්ෂ ලේකම්වරුන් අතර අද පැවති සාකච්ජාවේදී ඒකමතිකව තීරණය වී තිබෙනවා.\nඑක්සත් ජනතා නිදහස් සන්ධානය, එක්සත් ජාතික පක්ෂය, ජනතා විමුක්ති පෙරමුණ, ශ්‍රී ලංකා පොදුජන පෙරමුණ, ජාතික හෙළ උරුමය සහ දෙමළ ප්‍රගතිශීලී සන්ධානය ඇතුළු පක්ෂ ලේකම්වරුන් සහ නියෝජිතයින් ඊට එක්ව සිටි බවයි හිරු වාර්තාකරු සඳහන් කළේ.\nමැතිවරණ කාලසීමාව තුලදී පක්ෂ සහ අපේක්ෂකයින් ප්‍රවර්ධන වන ආකාරයට රැකියා ලබාදීම සහ භාණ්ඩ බෙදාදීම වැළැක්වීම සම්බන්ධයෙන් ද මෙහිදී අවධානය යොමුව තිබෙනවා.\nමැතිවරණය පැවැත්වෙන දිනය සම්බන්ධයෙන් ද මෙහිදී සාකච්ජා වී ඇති අතර, නිශ්චිත දිනයක් එහිදී ප්‍රකාශ වී නැහැ.\nකෙසේ වෙතත්, මැතිවරණ නීතිය තදින් ක්‍රියාත්මක කිරීමට අදාල සාකච්ජාවේදී තීරණය වී තිබුණා.\nමේ, මැතිවරණ කොමිෂන් සභා කාර්යාලයේදී පැවති සාකච්ජාවෙන් අනතුරුව මාධ්‍යවේදින් නැගු ප්‍රශ්න වලට පිළිතුරු ලබාදෙමින් අදහස් දැක්වු එක්සත් ජනතා නිදහස් සන්ධාන මහලේකම් අමාත්‍ය මහින්ද අමරවීර කියා සිටියේ වමේ පක්ෂ එක් කරගෙන හෝ පළාත් පාලන ආයතන පිහිටුවීමට කටයුතු කරන බවයි.\nමේ අතර, එළඹෙන පළාත් පාලන මැතිවරණය සඳහා අදත් දේශපාලන පක්ෂ කිහිපයක් ඇප තැන්පත් කළා.\nඑක්සත් ජාතික පක්ෂය, කොළඹ දිස්ත්‍රික්කයේ දෙහිවල - ගල්කිස්ස මහනගර සභාව, බොරලැස්ගමුව, මහරගම යන නගර සභාවලටත් බදුල්ල දිස්ත්‍රික්යේ ලූණුගල, කන්දකැටිය, මීගහකිවුල යන ප්‍රදේශීය සභාවලටත් ඇප තැන්පත් කරනු ලැබුවා.\nඑමෙන්ම කලූතර දිස්ත්‍රිකයේ බේරුවල, පානදුර, හොරණ ප්‍රදේශීය සභාවලට සහ යාපනය - චාවකච්චෙරි නගර සභාවට ද එක්සත් ජනතා නිදහස් සන්ධානය අද ඇප තැන්පත් කර තිබෙනවා.\nජනතා විමුක්ති පෙරමුණ අද ඇප තැන්පත් කලේ කුරුණෑගල සහ වව්නියාව දිස්ත්‍රික්කවල සියළු පළාත් පාලන ආයතනවලට සහ මාතලේ මහනගර සභාව සඳහායි.",
       "URL": "https://www.hirunews.lk/177931/සන්ධානය-වමට-හැරේ",
       "Category": "Local News",
       "Parent URL": "https://www.hirunews.lk/local-news.php?pageID=4181"
}