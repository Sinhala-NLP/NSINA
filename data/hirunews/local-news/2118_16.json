{
       "Source": "hirunews",
       "Timestamp": "Monday, 01 March 2021 - 12:51",
       "Headline": "මෛත්‍රී ගුණරත්නගේ පුතාට පහරදීමේ විමර්ශන පෑලියගොඩින් මාරු කරන්නැයි නියෝග",
       "News Content": "පෑලියගොඩ පොලිස් ස්ථානය තුළදී හිටපු ආණ්ඩුකාර, ජනාධිපති නීතීඥ මෛත්‍රී ගුණරත්නගේ පුත්‍රයා වන මිගාර ගුණරත්නට පහර දුන්නේ යැයි පැවසෙන සිද්ධිය සහ ඔහු විසින් පොලිස් රාජකාරියට බාධා කළේ යැයි පැවසෙන සිද්ධීන් දෙක සම්බන්ධයෙන් සිදු කෙරෙන විමර්ශණ පෑලියගොඩ පොලිසියෙන් ඉවත්කර වෙනත් විශේෂ විමර්ශණ ඒකකය මඟින් සිදු කරන ලෙසට කොළඹ අතිරේක මහේස්ත්‍රාත් බණ්ඩාර නෙළුම්දෙණිය පොලිස්පතිවරයාට අද (01) නියෝග කළා.\nඒ මෙම පැමිණිලි දෙකම කැඳවූ අවස්ථාවේ දෙපාර්ශවයේම නීතීඥයන් ඉදිරිපත් කරනු ලැබූ ඉල්ලීම් සලකා බැලීමේ අනතුරුවයි.\nපෑලියගොඩ පොලිස් ස්ථානය තුලදී තමන්ට පොලිසිය පහර දුන් බව නීති සිසුවෙකු වන මිගාර ගුණරත්න ප්‍රකාශ කළේ පසුගිය 23 වනදායි.\nමුදල් වංචාවක් සම්බන්ධයෙන් හෙරොයින් සමඟ නයිජිරියන් ජාතිකයින් 4 දෙනෙකු, බෙලරූස් ජාතික කාන්තාවන් දෙදෙනෙකු සහ ශ්‍රී ලාංකිකයන් දෙදෙනෙකු කැළණිය කොට්ඨාශ අපරාධ විමර්ශන අංශය අත්අඩංගුවට ගෙන තිබුණා.\nඑහිදී අත්අඩංගුවට ගත් කාන්තාවක් ජනාධිපති නීතීඥ මෛත්‍රී ගුණරත්නගේ සේවාදායකයෙකු වනවා.\nඇයට ආහාර පාර්සලයක් ලබාදීම සඳහා මිගාර ගුණරත්න පොලීසියට ගොස් තිබුණා.\nඑහිදී මිගාර ගුණරත්න සිය ජංගම දුරකථනයෙන් ඇයට දුරකථන ඇමතුමක් ලබාගැනීමට අවස්ථාව සලසා තිබෙනවා.\nඑහිදී පොලිස් නිලධාරියෙකු එය සිදුනොකරන ලෙසට දැනුම් දීමත් සමඟ බහින් බස්වීමක් ඇතිවී ඔහු තම රාජකාරියට බාධා කළ බවයි පොලිසිය සඳහන් කළේ.\nකෙසේ වෙතත් මෙම නඩුව මේ මස 15 වනදා යළි කැඳවනු ඇති.\nජනාධිපති නීතිඥ මෛත්‍රී ගුණරත්නගේ පුත්‍රයෙකු වූ මිගාර ගුණරත්නට පෑලියගොඩ පොලිස් ස්ථානයේදී පහරදීමේ සිද්ධිය සම්බන්ධයෙන් පෑලියගොඩ පොලිස් ස්ථානයට අනුයුක්ත ප්‍රධාන පොලිස් පරීක්ෂකවරයෙකුගේ සහ පොලිස් කොස්තාපල්වරුන් තුන්දෙනෙකුගේ සේවය මේ වනවිට අත්හිටුවා තිබෙනවා.",
       "URL": "https://www.hirunews.lk/263980/මෛත්‍රී-ගුණරත්නගේ-පුතාට-පහරදීමේ-විමර්ශන-පෑලියගොඩින්-මාරු-කරන්නැයි-නියෝග",
       "Category": "Local News",
       "Parent URL": "https://www.hirunews.lk/local-news.php?pageID=2118"
}