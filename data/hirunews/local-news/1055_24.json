{
       "Source": "hirunews",
       "Timestamp": "Thursday, 30 June 2022 - 19:34",
       "Headline": "අවම බස් ගාස්තුව 40 වෙද්දි, වැඩිම ගාස්තුව 3000ට ළංවෙයි (වීඩියෝ)",
       "News Content": "සියයට 22 ක බස් ගාස්තු ඉහළ දැමිම පිළිගන්නා බව පෞද්ගලික බස් වෘත්තිය සමිති ප්‍රකාශ කරනවා.\nමීට පෙර ගාස්තු වැඩිවිම සම්බන්ධයෙන් ඔවුන් අතර පරස්පර අදහස් පැවතුණා.\nඅද මධ්‍යම රාත්‍රියේ සිට සියයට 22 කින් බස් ගාස්තු ඉහළ දැමීමත් සමඟ රුපියල් 32 ක්ව පැවති අවම බස් ගාස්තුව, රුපියල් 40 දක්වා ඉහළ යනවා.\nනව සංශෝධන අනුව, මෙතෙක් ඉහලම සාමාන්‍ය සේවා බස් රථ ගාස්තු ලෙස පැවැති කතරගම සිට යාපනය දක්වා රුපියල් 2417 ක්ව පැවැති ගාස්තුව රුපියල් 2948 ක් දක්වා ඉහළ ගොස් ඇති බවයි ජාතික ගමනා ගමන කොමිෂන් සභාව සඳහන් කළේ.\nඅධිවේගි මාර්ග වල බස් ගාස්තු ද අද මධ්‍යම රාත්‍රියේ සිට ඉහළ යන අතර, රුපියල් 1210 ක්ව පැවැති මාතර සිට කොළඹ දක්වා අධිවේගි මාර්ගයේ බස් ගාස්තුව රුපියල් 1480 ක් දක්වා ඉහල යනු ඇති. මාකුඹුරේ සිට මාතර දක්වා නව බස් ගාස්තුව වනුයේ රුපියල් 1320 ක්. මාකුඹුර සිට ගාල්ල දක්වා බස් ගාස්තුව ද රුපියල් 1060 ක් දක්වා ඉහළ යනු ලබනවා.\nඑමෙන්ම, කොළඹ සිට කන්කසන්තුරේ දක්වා අධි සුඛෝපභෝගි වැඩිම බස් ගාස්තුව නව සංශෝධන සමඟ රුපියල් 4450 ක් දක්වා ඉහළ යන බවයි ජාතික ගමනා ගමන කොමිෂන් සභාව සඳහන් කළේ.\nජාතික ප්‍රතිපත්තියට අනුව සියයට 22 කින් බස් ගාස්තු ඉහළ දැමිම සම්බන්ධයෙන් දැනුවත් කිරිම සඳහා ජාතික ගමනා ගමන කොමිෂන් සභාව අද පෙරවරුවේ රජයේ ප්‍රවෘත්ති දෙපාර්තමේන්තුවේ මාධ්‍ය හමුවක් කැඳවා තිබුණා.\nකෙසේ වෙතත්, බස් ගාස්තු ඉහළ දැමීම සම්බන්ධයෙන් සාකච්ඡා කිරීම සඳහා පෙරේදා ප්‍රවාහන අමාත්‍ය ආචාර්ය බන්දුල ගුණවර්ධනගේ ප්‍රධානත්වයෙන් පැවති සාකච්ඡාවේදී ඇතැම් පෞද්ගලික බස් සංගම් සියයට 30 ක බස් ගාස්තු වැඩිවීමක් ඉල්ලා සිටියා.\nඅදාළ ඉල්ලීම සිදුකළ සමස්ත ලංකා පෞද්ගලික බස් සමාගම් සම්මේලනය ඇතුළු අනෙකුත් සියලුම බස් සංගම්වල නියෝජිතයින් අද දහවල් රැස් වූ අතර එහිදි රජය විසින් ලබා දුන් සියයට 22 ක බස් ගාස්තුව පිළිගන්නා බවයි සමස්ත ලංකා පෞද්ගලික බස් සමාගම් සම්මේලනයේ ප්‍රධාන ලේකම් අංජන ප්‍රියන්ජිත් සඳහන් කළේ.\nකෙසේ වෙතත්, පවතින ඉන්ධන අර්බුදය හමුවේ සියයට 22 කින් බස් ගාස්තු ඉහළ දැමීම තවත් දින 10 කින් පසු සිදු කළයුතු ව තිබු බවයි ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න කියා සිටියේ.\nසංශෝධිත බස් ගාස්තු ඇතුලත් සම්පූර්ණ තොරතුරු මෙතැනින්",
       "URL": "https://www.hirunews.lk/308665/අවම-බස්-ගාස්තුව-40-වෙද්දි-වැඩිම-ගාස්තුව-3000ට-ළංවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1055"
}