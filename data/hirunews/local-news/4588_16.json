{
       "Source": "hirunews",
       "Timestamp": "Thursday, 30 March 2017 - 9:38",
       "Headline": "දඹුල්ලේ ත්‍රිරෝද රථ රියදුරෙක් ලොවටම ආදර්ශයක් වෙයි",
       "News Content": "ත්‍රිරෝද රථයේ අමතකවී ගිය රුපියල් පන්ලක්ෂ අසූ දහසක මුදලක් සොයා ලබා දීමට දඹුල්ල නගරයේ ත්‍රිරෝද රථ රියදුරෙකු ක්‍රියා කළ බව දඹුල්ල පොලිසිය පවසනවා.\nමේ ආදර්ශමත් ක්‍රියාව සිදුකළේ දඹුල්ල ත්‍රිරෝද රථ සංගමයේ සාමාජික විනිල් අජන්ත දසනායක මහතායි.\nවිනිල් මහතා දවසේ රාජකාරි අවසන් කොට නිවසට යාමට සුදානම් වී මාළු ද රැගෙන සිය රථයේ පිටුපස තබන්නට යද්දී තවත් පාර්සලයක් දැක තිබෙනවා.\nඑය පරික්ෂා කර බලද්දී මුදල් නෝට්ටු දැක ඇති අතර පසුව කිසිවකුට නොකියා එම මුදල් පාර්සලය සුරක්ෂිතව තබා දවසේ තමන් සමග ගමන් ගිය දන්නා කියනා පිරිස්වලට ඇමතුම් ගෙන සොයා බලා තිබෙනවා.\nඑහෙත් අයිතිකරුවකු නොමැති නිසා ඔහු නැවත රාත්‍රීවන තුරුම නැවතුම්පලට වී සිට ඇත්තේ අයිතිකරුවකු පැමිණෙයි සිතායි.\nපසුදා දිනයේද එම මුදල්වල අයිතිකරු සෙවීම සිදුකරන අතරදී විනිල්ට මතක් වී ඇත්තේ තමන් කුලී ගමනක් ගිහින් එන අතරදී දඹුල්ල කණ්ඩලම හන්දිය දී පුද්ගලයන් දෙන්නකු තම රථයට ගොඩවී ආර්ථික මධ්යස්ථානය අසලින් බැසගිය බවයි.\nවිනිල් මහතා ඔවුන් බැසගිය තැනට ගොස් අවස්ථා කීපයක් විපරම් කරද්දී එවැනි හැඩහුරුකම් ඇති අයකු අසල කරවල කඩයක සිටිනු දැක තිබෙනවා.\nපසුව උපක්‍රමශීලිව ඒ පුද්ගලයා ගෙන් යමක් සොයමින් සිටිනවාදැයි විමසීමේදී සිද්ධිය අනාවරණය කරගෙන තිබෙනවා.\nපසුව විනිල් මහතා එම පුද්ගලයා ඉදිරියේම මුදල් සහිත බෑගය නිරාවරණය කොට මුදල් ප්‍රමාණය බලන ලෙස දැනුම් දුන්නා.\nඔහු කියා ඇත්තේ රුපියල් ලක්ෂ පහයි අසුවක් සහ බැංකු පොත තිබුණු බවයි.\nඒ සියල්ල නිසියාකාරව අයිතිකරුට විනිල් භාර දුන්නා.\nමෙසේ මුදල් භාර දී ඇත්තේ ගලේවෙල පදිංචි කරවල වෙළෙන්දකු වන මොහොමඩ් ඉක්බාල් නමැති අයකුටයි.",
       "URL": "https://www.hirunews.lk/158085/දඹුල්ලේ-ත්‍රිරෝද-රථ-රියදුරෙක්-ලොවටම-ආදර්ශයක්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4588"
}