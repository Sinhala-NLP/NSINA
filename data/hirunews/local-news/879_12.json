{
       "Source": "hirunews",
       "Timestamp": "Friday, 09 September 2022 - 21:33",
       "Headline": "නව රාජ්‍ය ඇමතිවරුන් වැඩභාර ගනී",
       "News Content": "නව අමාත්‍ය ධුරවල දිවුරුම් දුන් රාජ්‍ය අමාත්‍යවරුන් කිහිපදෙනෙකු අද සිය අමාත්‍යංශවලදී රාජකාරි කටයුතු ආරම්භ කළා.\nඒ අනුව, ආයෝජන ප්‍රවර්ධන රාජ්‍ය අමාත්‍ය දිලු‍ම් අමුණුගම සහ පළාත් සභා හා පළාත් පාලන රාජ්‍ය අමාත්‍ය ජානක වක්කුඹුර මෙන්ම, කාන්තා හා ළමා කටයුතු රාජ්‍ය අමාත්‍ය ගීතා කුමාරසිංහ ද සිය අමාත්‍යංශවලදී රාජකාරි කටයුතු ආරම්භ කරනු ලැබුවා.\nතාක්ෂණ රාජ්‍ය අමාත්‍ය කනක හේරත්, එම අමාත්‍යංශයේදී මහා සංඝ රත්නයේ අශිර්වාද මධ්‍යයේ රාජකාරි කටයුතු ආරම්භ කරනු ලැබුවා. මේ අතර, ධීවර රාජ්‍ය අමාත්‍ය පියල් නිශාන්ත ද සිල්වා ද අමාත්‍යාංශයේ වැඩභාර ගත් අතර ඊට ධීවර අමාත්‍ය ඩග්ලස් දෙවානන්දා ද එක්ව සිටියා.\nවිදේශ කටයුතු රාජ්‍ය අමාත්‍ය තාරක බාලසූරිය සහ දේශීය වෛද්‍ය රාජ්‍ය අමාත්‍ය සිසිර ජයකොඩි සිය අමාත්‍යංශයේදි රාජකාරි කටයුතු ආරම්භ කළ අතර පැවති රජයේද ඔහු දේශීය වෛද්‍ය රාජ්‍ය අමාත්‍යවරයා ලෙස කටයුතු කළා.\nඑමෙන්ම, නාගරික සංවර්ධන හා නිවාස රාජ්‍ය අමාත්‍ය තේනුක විදානගමගේ සහ ස්වදේශ කටයුතු රාජ්‍ය අමාත්‍ය අශෝක ප්‍රියන්ත සිය අමාත්‍යංශවලදී වැඩ භාර ගත්තා.\nමේ අතර, විදුලිබල හා බලශක්ති රාජ්‍ය අමාත්‍ය ඉන්දික අනුරුද්ධ ද විදුලිබල අමාත්‍යංශයේදී සිය වැඩ භාර ගනු ලැබුවා.\nඑමෙන්ම, වනජීවි හා වන සම්පත් රාජ්‍ය අමාත්‍යවරයා ලෙස ඊයේ දිවුරුම් දුන් ඩී.වී. චානක, අද විදුලිබල හා බලශක්ති රාජ්‍ය අමාත්‍යවරයා ලෙස ඛනිජ තෙල් සංස්ථා පරිශ්‍රයේදී වැඩභාර ගනු ලැබූ අතර, ජල සම්පාදන රාජ්‍ය අමාත්‍ය සනත් නිශාන්ත සහ ප්‍රාථමික කර්මාන්ත රාජ්‍ය අමාත්‍ය චාමර සම්පත් දසනායක ද සිය රාජකාරියේ කටයුතු ආරම්භ කලා.\nමේ අතර, අමාත්‍ය ධුර භාරගත් නිදහස් පක්ෂයේ මන්ත්‍රීවරුන් එම ධුර ලබාගෙන ඇත්තේ පක්ෂයේ කිසිදු අනුමැතියකින් තොරව බව එහි සභාපති හිටපු ජනාධිපති මෛත්‍රීපාල සිරිසේන පවසනවා.\nනිවේදනයක් නිකුත් කරමින් ඔහු සදහන් කළේ සර්ව පාක්ෂික ආණ්ඩුවක් පිහිටුවන්නේ නම් පමණක් එහි තනතුරු භාරගෙන ආණ්ඩුවට සහය ලබා දීමට මීට පෙර සිය පක්ෂයේ මධ්‍යම කාරක සභාව තීරණය කර තිබූ බවයි.\nඑම තීරණවලට පිටුපාමින් අමාත්‍යධුර ලබා ගැනීම කිසිසේත් අනුමත කළ නොහැකි බවයි හිටපු ජනාධිපති මෛත්‍රීපාල සිරිසේන නිකුත් කළ නිවේදනයේ දැක්වෙන්නේ.\nනිදහස් පක්ෂයේ මන්ත්‍රීවරුන් තම තමන්ගේ පෞද්ගලික ලාභ අපේක්ෂා පෙරදැරිව අමාත්‍යධූර භාර ගැනීම පිළිබද සිය කණාගාටුව ප්‍රකාශකරන බවද ඔහු නිකුත් කළ නිවේදනයේ වැඩිදුරටත් දැක්වෙනවා.",
       "URL": "https://www.hirunews.lk/315002/නව-රාජ්‍ය-ඇමතිවරුන්-වැඩභාර-ගනී",
       "Category": "Local News",
       "Parent URL": "https://www.hirunews.lk/local-news.php?pageID=879"
}