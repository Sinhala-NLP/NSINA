{
       "Source": "hirunews",
       "Timestamp": "Monday, 06 April 2020 - 6:11",
       "Headline": "ලොව පුරා කොරෝනා ආසාදිතයින් දහතුන් ලක්ෂයට ආසන්න වෙයි - මරණ සංඛ්‍යාව 69,424ක් දක්වා ඉහළට",
       "News Content": "කොවිඩ් - 19 හෙවත් නව කොරෝනා වෛරසය ආසාදනය වූ ලෝක වාසීන්ගේ සංඛ්‍යාව මේ වනවිට 12 ලක්ෂ 72,737 දක්වා ඉහළ ගොස් තිබෙනවා.\nවෛසරය ආසාදනය වීමෙන් මියගිය සංඛ්‍යාවද 69,424ක් ලෙසයි සටහන් වන්නේ.\nඉන් වැඩිම ආසාදිතයන් සංඛ්‍යාවක් එනම්, තුන්ලක්ෂ 36,673ක් වාර්තාවන්නේ ඇමරිකා එක්සත් ජනපදයෙන්.\nඑරට කොරෝනා මරණ සංඛ්‍යාවද ඊයේ දිනයේදී 1,165 කින් ඉහළ ගොස් ඇති අතර, දැන් එම මරණ සංඛ්‍යාව 9,616ක් ලෙසයි සටහන් වී ඇත්තේ.\nඉතාලියේ මරණ සංඛ්‍යාවද මේ වනවිට 15,887ක් වී ඇති අතර, ස්පාඤ්ඤයේ මරණ සංඛ්‍යාවද ඊයේ 694කින් ඉහළ ගොස් 12,641ක් ලෙස සටහන් වුණා.\nප්‍රංශයේ මරණ සංඛ්‍යාවටද ඊයේ දිනයේ තවත් 2,886ක් එක්වූ අතර, එරට මුළු කොරෝනා මරණ සංඛ්‍යාව 8,078ක්.\nකොරෝනා වෛරසය ආසාදනය වී ඇති බවට තහවුරු වූ බ්‍රිතාන්‍ය අග්‍රාමාත්‍ය බොරිස් ජොන්සන් ඊයේ රාත්‍රියේ ලන්ඩනයේ රෝහලකට ඇතුළත් කර ඇති බව විදෙස් වාර්තා සඳහන් කළා.\nඔහුට වෛරසය ආසාදනය වී ඇති බවට තහවුරු වී දින 10 කට පසුව එලෙස රෝහල් ගත කර ඇත්තේ අඛණ්ඩව ඔහු තුළින් කොරෝනා රෝග ලක්ෂණ පෙන්නුම් කිරීමත් සමඟයි.\nඅසල්වැසි ඉන්දියාවෙන්ද නව ආසාදිතයන් 700 ක් ගතවූ පැය 24 තුළ හඳුනාගෙන ඇති අතර, ඒ අනුව මුළු ආසාදිතයන් සංඛ්‍යාව 4,288 දක්වා ඉහළ ගොස් තිබෙනවා.\nගතවූ පැය 24 තුළ මරණ 18ක් ඉන්දියාවෙන් වාර්තාවූ අතර, ඒ අනුව මුළු මරණ සංඛ්‍යාව 117 දක්වා ඉහළ ගොස් ඇති බවයි විදෙස් වාර්තා සඳහන් කළේ.",
       "URL": "https://www.hirunews.lk/238007/ලොව-පුරා-කොරෝනා-ආසාදිතයින්-දහතුන්-ලක්ෂයට-ආසන්න-වෙයි-මරණ-සංඛ්‍යාව-69424ක්-දක්වා-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=2813"
}