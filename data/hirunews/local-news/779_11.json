{
       "Source": "hirunews",
       "Timestamp": "Tuesday, 25 October 2022 - 23:29",
       "Headline": "පාස්කු ප්‍රහාරයට සමාන ප්‍රහාරයක් ඉන්දියාවේ (වීඩියෝ)",
       "News Content": "ඉන්දියාවේ තමිල්නාඩු ප්‍රාන්තයේ කොයිම්බතූර් හී මෝටර් රථයක් තුළ සිදුවූ පිපිරීමට අදාළ සිද්ධියේ සැකකරුල ජාතික තවුහිද් ජමාද් සංවිධානයට සම්බන්ධ වූවෙකු බව ඉන්දීය මාධ්‍ය වාර්තා කරනවා.\nඑරට ආරක්ෂක අංශ පවසන්නේ, අදාළ පිපිරීමල ත්‍රස්ත ක්‍රියාවක්ද යන්න පිළිබඳව සිදුකළ වැඩිදුර විමර්ශනවලදී මෙම තොරතුරු අනාවරණ වූ බවයි.\nපසුගිය 16 වැනිදා ඉන්දියාවේ තමිල්නාඩු ප්‍රාන්තයේ කොයිම්බර්තූර් හී ආගමික ස්ථානයක් අසල මෝටර් රථයක් තුළ සිදුවූ පිපිරීමකින් පුද්ගලයෙකු ජීවිතක්ෂයට පත්වුණා.\nමෙලෙස ජීවිතක්ෂයට පත්වුණේ ජමීෂා මුවීන් නම් 25 හැවිරිදි මුස්ලිම් ජාතික තරුණයෙක්. එම අවස්ථාවේදී මෝටර් රථය තුළ තිබු ගෑස් සිලින්ඩරයක් පුපුරා ගොස් තිබු බවද පසුව සොයා ගත්තා.\nපිපිරීම සිදුවූ ස්ථානයේ තිබී පුපුරණ ද්‍රව්‍ය විශාල වශයෙන් හමුවි තිබූ අතර පිපිරීම සිදුවූ මෝටර් රථයේ තිබී පුපුරා නොගිය තවත් ගෑස් සිලින්ඩරයක්ල වීදුලි කැබලි, වානේ බෝල, යකඩ ඇණ සහ රසායනික ද්‍රව්‍ය තොගයක් ද සොයා ගැනීමට එරට ආරක්ෂක අංශවලට හැකිවුණා.\nමෙම පිපිරීම සැකකටයුතු සිදුවීමක් බවට නිරීක්ෂණය කළ ඉන්දියාවේ තමිල්නාඩු පොලිසිය අදාළ පිපිරීම ත්‍රස්ත ක්‍රියාවක්ද යන්න සම්බන්ධයෙන් සොයා බැලීමට විමර්ශන ආරම්භ කළා.\nඑම විමර්ශනවලින් අනාවරණ වී ඇත්තේ 2019 වසරේ ශ්‍රී ලංකාවේ පාස්කු ඉරු දින ත්‍රස්ත ප්‍රහාරය සිදුවු ආකාරයේ මෙහෙයුමක් ඔහු විසින් සැලසුම් කර තිබු අතර එම ප්‍රහාරය කෝනිඅම්මන් කෝවිලෙන් ආරම්භ කිරීමට සැලසුම් කර තිබු බවයි.\nඉන් අනතුරුව කොයිම්බර්තූර් හී කොට්ට ඊශ්වරන් කෝවිල වෙත ප්‍රහාර එල්ල කිරීමට ඔහු සැලසුම් කර තිබු බවටයි මූලික විමර්ශනවලින් අනාවරණ වුණේ.\nමීට වසර කිහිපයකට පෙර ද ඔහු පිපිරීම් ගණනාවක් සිදු කිරීමට උත්සහ කර ඇතත් සාක්ෂි අනාවරණ කර ගැනීමට නොහැකි වීමෙන් ඔහු පොලිස් භාරයට ගැනීමට නොහැකිව තිබූ බවයි වාර්තාවන්නේ.\nඑමෙන්ම පාස්කු දින ප්‍රහාරයේ මහ මොළකරු ලෙස හැඳින්වෙන සහාරාන් හෂීම් සම්බන්ධ තවුහිද් ජමාද් සංවිධානයේ තමිල්නාඩු ශාඛාව සමග ද මොහු සමීප සම්බන්ධතා පවත්වා ඇති බව තහවුරු වී තිබෙනවා.\nමීට අමතරව කේරළයේ බන්ධනාගාරයක රඳවා සිටින ISIS සංවිධානයට සම්බන්ධ මොහොමඩ් අසාරුඩීන් සමග ද සමීප සම්බන්ධතා පවත්වා ඇති බවට අනාවරණ වී තිබෙනවා.\nමේ අතර සැකකරුගේ නිවසේ සිට පිරිසක් විසින් යම් පාර්සලයක් ඉවතට රැගෙන එන ආකාරය දැක්වෙන CCTV දර්ශන පෙළක් ද මේ වනවිට ඉන්දීය මාධ්‍ය තුළ සංසරණය වනවා.\nඅදාළ සිද්ධිය සම්බන්ධයෙන් වැඩිදුර විමර්ශන කටයුතු ආරම්භ කර ඇති අතර සැකකරු සමීපව ඇසුරු කළ තවත් පුද්ගලයින් කිහිපදෙනෙකුගෙන් ද මේ වනවිට ප්‍රශ්න කරන බවටයි ඉන්දීය මාධ්‍ය වාර්තා කර තිබුණේ.",
       "URL": "https://www.hirunews.lk/318821/පාස්කු-ප්‍රහාරයට-සමාන-ප්‍රහාරයක්-ඉන්දියාවේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=779"
}