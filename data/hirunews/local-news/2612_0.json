{
       "Source": "hirunews",
       "Timestamp": "Saturday, 04 July 2020 - 6:38",
       "Headline": "ඇසළ පුර පසළොස්වක පොහෝ දිනය අදයි",
       "News Content": "ශාසනික ඉතිහාසයේ වැදගත් සිදුවීම් රැසක් සිදු වූ ඇසළ පුර පසළොස්වක පොහොය අදට යෙදී තිබෙනවා.\nබෝසතාණන් වහන්සේ පස්මහ බැලුම් බලා දඹදිව කපිලවස්තුපුරයේ සුද්ධෝන රජුගේ බිසව් මහාමායා දේවියගේ කුසයේ පිළිසිඳ ගැන්ම සිදුවූයේ ද ඇසළ පුර පසළොස්වක පොහෝ දින දීයි.\nසතර පෙර නිමිති දැකීමෙන් මෙලොවේ අස්ථිර භාවය ගැන අවබෝධ කරගත් සිදුහත් කුමරුන්,ගිහිගෙය අතහැර,“මහා අභිනිෂ්ක්‍රමණය” කරන ලද්දේ ද  ඇසළ පුන් පෝහෝ දිනකදී බව ඉතිහාසයේ සඳහන් වනවා.\nඅද වැනි ඇසළ පුන් පෝහෝ දිනකදීයි රාහුල කුමරුන්ගේ උපත සිදුවුනේ.\nසකල ලෝ වැසියන්ගේ හිතසුව පිණිස වසර හතළිස් පහක් පුරා පැවැති බුදුරදුන්ගේ සදහම් චාරිකාව ආරම්භ වූයේ අද වැනි ඇසළ පුර පසළොස්වක පෝය දිනයකදී වීම විශේෂත්වයක්.\nසිරිලක එක්සේසත් කළ දුටුගැමුණු මහ රජතුමා විසින් තනවන ලද ස්වර්ණමාලි මහා චෛත්‍යයට මුල්ගල තබන ලද්දේ ද ඇසළ පුන් පොහෝ දිනයකදී බවයි මෙරට ඉතිහාසයේ වැඩිදුරටත් සඳහන් වන්නේ.\nඋතුරු සළ නැකතින් රුවන්වැලි මහා සෑ රදුන්ගේ ධාතු නිධානය ද සිදුකරන ලද්දේ ඇසළ පුර පසළොස්වක පෝය දිනකදී වීම විශේෂත්වයක්.\nමෙවැනි වටිනා ඓතිහාසික කරුණු රැසක් පදනම් කර ගනිමින් ලෝකවාසී බෞද්ධ ජනයා ඇසළ පුර පසළොස්වක පොහොය සමරනවා.",
       "URL": "https://www.hirunews.lk/244631/ඇසළ-පුර-පසළොස්වක-පොහෝ-දිනය-අදයි",
       "Category": "Local News",
       "Parent URL": "https://www.hirunews.lk/local-news.php?pageID=2612"
}