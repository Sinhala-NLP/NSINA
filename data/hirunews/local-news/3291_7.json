{
       "Source": "hirunews",
       "Timestamp": "Thursday, 20 June 2019 - 9:16",
       "Headline": "රංගිරි - දඹුළු රජමහා විහාරයේ භාරකාර හිමිනමගෙන් කප්පම් ඉල්ලූ සැකකරුවන් යළි රිමාන්ඩ්",
       "News Content": "රංගිරි - දඹුළු රජමහා විහාරයේ භාරකාර පූජ්‍ය අඹගස්වැව රාහුල හිමියන්ගෙන් රුපියල් කෝටි 10 ක කප්පමක් ඉල්ලීමේ සිද්ධියට අත්අඩංගුවට ගත් තුන්දෙනා ලබන මස 3 වනදා දක්වා යලි රක්ෂිත බන්ධනාගාර ගත කර තිබෙනවා.\nඒ, ඔවුන් දඹුල්ල මහේස්ත්‍රාත් කෝසල බණ්ඩාර ඉලංගසිංහ හමුවට ඊයේ ඉදිරිපත් කිරීමෙන් අනතුරුවයි. දඹුල්ල රජමහා විහාරයේ භාරකාර පූජ්‍ය අඹගස්වැව රාහුල හිමියන්ට ජවාඩ් සංවිධානය නමින් දුරකථන ඇමතුමක් ලබාදෙමින් මෙලෙස කප්පම් ඉල්ලා තිබුණේ පසුගිය මස 20 වන දායි.\nසිද්ධිය සම්බන්ධයෙන් කිඹිස්ස, ඉනාමළුව සහ දඹුල්ල ප්‍රදේශවල පදිංචි අවුරුදු 19ත්, 34ත් අතර වයස්වල පසුවන තුන්දෙනෙකු අත්අඩංගුවට ගනු ලැබුවේ පසුගිය 6 වනදායි.",
       "URL": "https://www.hirunews.lk/218744/රංගිරි-දඹුළු-රජමහා-විහාරයේ-භාරකාර-හිමිනමගෙන්-කප්පම්-ඉල්ලූ-සැකකරුවන්-යළි-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=3291"
}