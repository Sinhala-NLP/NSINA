{
       "Source": "hirunews",
       "Timestamp": "Friday, 03 November 2017 - 13:14",
       "Headline": "Update : අරියාලේ සිද්ධියට අත්අඩංගුවට ගත් දෙදෙනා ලබන 16 දක්වා රිමාන්ඩ්",
       "News Content": "යාපනය - අරියාලේ - මනියන්තෝට්ටම් ප්‍රදේශයේදී තරුණයෙකු මිය යාම සම්බන්ධයෙන් අත්අඩංගුවට ගත් පොලිස් විශේෂ කාර්ය බලකායේ උප පොලිස් පරීක්ෂකවරයා සහ පොලිස් කොස්තාපල්වරයා ලබන 16 වන දා දක්වා රක්ෂිත බන්ධනාගාර ගත කර තිඛෙනවා.\nඒ, ඔවුන් අද යාපනය මහේස්ත්‍රාත් අධිකරණයට ඉදිරිපත් කිරීමෙන් අනතුරුවයි.\nඑමෙන්ම, සැකකරුවන් එදිනට හඳුනා ගැනීමේ පෙරට්ටුවකට ද ඉදිරිපත් කිරීමට නියමිතයි.\nඅදාළ තරුණයා මියයාමේ සිද්ධිය සම්බන්ධයෙන් යාපනය පොලිස් විශේෂ කාර්ය බලකා කදවුරට අනුයුක්තව සේවය කළ මෙම නිළධාරින් අත්අඩංගුවට ගත්තේ අපරාධ පරීක්ෂණ දෙපාර්තමේන්තුවයි.\nUpdate : Friday, November 3, 2017 16.22\n----------------------------------------------------\nයාපනය - අරියාලේ - මානියන්තෝට්ටම් ප්‍රදේශයේදී යතුරුපැදිකරුවන් දෙදෙනෙකුගේ වෙඩි තැබීමකින් තරුණයෙකු මියයාමේ සිද්ධිය සම්බන්ධයෙන් යාපනය පොලිස් විශේෂ කාර්ය බලකා කදවුරට අනුයුක්ත නිළධාරින් දෙදෙනෙකු අත්අඩංගුවට ගෙන තිබෙනවා.\nපසුගියදා මේ සම්බන්ධයෙන් පොලිස්පතිවරයාගේ උපදෙස් පරිදි අපරාධ පරීක්ෂණ දෙපාර්තමේන්තුව පරීක්ෂණ ආරම්භ කළ අතර, ඒ අනුවයි, සිද්ධිය සම්බන්ධයෙන් උප පොලිස් පරීක්ෂකවරයෙකු සහ කොස්තාපල්වරයෙකු මෙලෙස අත්අඩංගුවට ගෙන ඇත්තේ.\nඅත්අඩංගුවට ගත් නිලධාරීන් දෙදෙනා හඳුනාගැනීමේ පෙරෙට්ටුවක් සඳහා යාපනය මහේස්ත්‍රාත් අධිකරණයට ඉදිරිපත් කරන බවයි පොලිසිය සඳහන් කළේ.\nමේ අතර ඔක්තෝබර් 22 වෙනිදා සිදුවූ මෙම වෙඩි තැබීමට සැකකරුවන් පැමිණි ත්‍රීරෝද රථය සහ යතුරු පැදිය පොලිසිය විසින් සොයාගෙන තිබෙනවා.\nතරුණයාට වෙඩිතබන ලද ගිනි අවියද මේ වනවිට සොයාගෙන ඇති බවයි යාපනය පොලීසියේ නිළධාරියෙකු සඳහන් කළේ.\nවෙඩි තැබීම සිදු වූ ස්ථානයට නුදුරින් පිහිටි නිවසක තිබූ සී.සී.ටී.වී කැමරා දර්ශන ආශ්‍රයෙනුයි පරීක්ෂණ කටයුතු වැඩිදුරටත් සිදුකර තිබුණේ.\nවෙඩි ප්‍රහාරයෙන් මියගියේ අරියාලේ - උදයපුරම් හි පදිංචිව සිටි 27 හැවිරිදි තරුණයෙක්.\nඅපරාධ පරීක්ෂණ දෙපාර්තමේන්තුවේ විශේෂ කණ්ඩායමක් විසින් සිද්ධිය සම්බන්ධයෙන් වැඩිදුරටත් පරීක්ෂණ සිදු කරනු ලබනවා.",
       "URL": "https://www.hirunews.lk/175178/update-අරියාලේ-සිද්ධියට-අත්අඩංගුවට-ගත්-දෙදෙනා-ලබන-16-දක්වා-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=4237"
}