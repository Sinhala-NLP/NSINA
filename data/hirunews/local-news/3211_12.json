{
       "Source": "hirunews",
       "Timestamp": "Wednesday, 07 August 2019 - 14:19",
       "Headline": "කොළඹ කසළ ගැටළුව විසඳීමට සාකච්ඡාවක්",
       "News Content": "වත්තල - කෙරවළපිටිය කසල අංගනයට කසළ බැහැර කිරීම මහා නගර හා බස්නාහිර සංවර්ධන අමාත්‍යාංශය පෙරේදා සිට නතර කිරීමත් සමඟ කොළඹ මහ නගර සභා බල ප්‍රදේශය තුළ කසළ එක්රැස්වීම ඉහළ ගොස් තිබෙනවා.\nපිටකොටුව - මැනිං වෙළඳපොලේ සහ මාර්ග දෙපස මේ වනවිට කසළ ගොඩගැසී ඇති බවයි කොළඹ නගරයේ අද සංචාරයේ නිරතවූ හිරු වාර්තාකරුවන් කියා සිටියේ.\nමෙම ගැටළුව සම්බන්ධයෙන් කොළඹ නාගරික කොමසාරිස්වරයාගේ ප්‍රධානත්වයෙන් අද පෙරවරුවේ සිට නගර සභා පරිශ්‍රයේ සාකච්ඡා කිහිපයක් පැවැත්වෙන බව එහි උසස් නිලධාරියෙකු කියා සිටියා.\nකෙරවලපිටිය කසළ අංගනයට කසළ බැහැර කිරීම නතර කිරීමත් සමඟ එක්රැස්වන කසළ පුත්තලම - අරුවක්කාලූ කසළ අංගනයට රැගෙන යාමට රජය තීරණය කර ඇති නමුත් ඒ සඳහා ප්‍රවාහන පහසුකම් නොමැතිවීම ගැටළුවක් වී ඇති බව සඳහන්.\nකෙසේ වෙතත් බස්නාහිර පළාත් ආණ්ඩුකාරවරයා සහ නාගරික කොමසාරිස් සමඟ සාකච්ඡා කර ප්‍රවාහන කටයුතු පෞද්ගලික සමාගමක් හරහා සිදු කිරීමට තීරණය කර ඇති බවයි මහා නගර සහ බස්නාහිර සංවර්ධන අමාත්‍යාංශයේ උසස් නිලධාරියෙකු කියා සිටියේ.",
       "URL": "https://www.hirunews.lk/221734/කොළඹ-කසළ-ගැටළුව-විසඳීමට-සාකච්ඡාවක්",
       "Category": "Local News",
       "Parent URL": "https://www.hirunews.lk/local-news.php?pageID=3211"
}