{
       "Source": "hirunews",
       "Timestamp": "Thursday, 29 April 2021 - 9:14",
       "Headline": "මෙරට දිනක වැඩිම ආසාදිතයන් සටහන් කරමින් ඊයේ රෝගීන් 1466 ක්",
       "News Content": "මෙරටින් කොරෝනා රෝගීන් වාර්තා වීම ආරම්භ කළ දින සිට එක් දිනයක් තුළ වාර්තාවූ වැඩිම ආසාදිතයන් සංඛ්‍යාව යළිත් අලුත් කරමින් ඊයේ දිනයේදීද ආසාදිතයින් දහස ඉක්මවා වාර්තා වුණා.\nඊයේ මෙරටින් ආසාදිතයින් 1,466 දෙනෙකු හඳුනාගත් අතර, ඒ අනුව මෙරට සමස්ත කොරෝනා රෝගීන් සංඛ්‍යාව 1,4953 ක් දක්වා ඉහළ ගියා.\nඊයේ වාර්තා වූ නව ආසාදිතයින්ගෙන් 1,419 ක් පෑලියගොඩ කොවිඩ් පොකුරේ ආශ්‍රිතයින් වන අතර බන්ධනාගාර පොකුරේ ආසාදිතයින් තිස් දෙදෙනෙකු සහ විදේශයන් හි සිට පැමිණි 15 දෙනෙකු ද මේ අතර වනවා.\nඒ අනුව ආසාදිතයින් 9,209 දෙනෙකු තවදුරටත් රෝහල්ගතව ප්‍රතිකාර ලබන අතර, සුවය ලැබූ මුළු සංඛ්‍යාව 95,083 ක්.\nකොරෝනා මරණ 06 ක් ඊයේ වාර්තා වීමත් මෙරට සමස්ත මරණ සංඛ්‍යාව 661 ක් දක්වා ඉහළ ගියා.\nරජයේ ප්‍රවෘත්ති දෙපාර්තමේන්තුව සදහන් කළේ පල්ලේගම පදිංචි 56 හැවිරිදි පිරිමි පුද්ගලයෙකු, වීරපොකුණ ප්‍රදේශයේ පදිංචි 45 හැවිරිදි කාන්තාවක සහ හාලිඇල ප්‍රදේශයේ පදිංචි 72 හැවිරිදි පිරිමි පුද්ගලයෙකු මෙලෙස කොරෝනා ආසාදිතව මියගොස් ඇති බවයි.\nඑමෙන්ම මාවනැල්ලේ පදිංචි 65 හැවිරිදි කාන්තාවක, නිට්ටඹුව ප්‍රදේශයේ පදිංචි 66 හැවිරිදි පිරිමි පුද්ගලයෙකු සහ 69 හැවිරිදි වත්තල ප්‍රදේශයේ පදිංචි පිරිමි පුද්ගලයෙකු ද කොරෝනා ආසාදිතව මියගියා.\nමේ අතර, කොරෝනා පරීක්ෂණ සඳහා මුළු දිවයිනෙන්ම ජෛව පටල සාම්පල හාර දහසක් පමණ ශ්‍රී ජයවර්ධනපුර විශ්වවිද්‍යාලයේ පර්යේෂණාගාරවලට ඊයේ ලැබී තිබෙනවා.\nඑම සාම්පල සම්බන්ධයෙන් පරීක්ෂණ කටයුතු මේ වනවිටත් ආරම්භ කර ඇති බවයි ශ්‍රී ජයවර්ධනපුර විශ්ව විද්‍යාලයේ අසාත්මිකතා, ප්‍රතිශක්ති විද්‍යා හා සෛල ජෛව විද්‍යා ආයතනයේ අධ්‍යක්ෂ ආචාර්ය චන්දිම ජීවන්දර කියා සිටියේ.\nඅදාළ සාම්පලවලින් තෝරාගන්නා සාම්පල කොරෝනා වෛරසය විශ්ලේෂණ පරීක්ෂණ සඳහාද යොදා ගන්නා බවයි ඔහු කියා සිටියේ.\nඑමෙන්ම පවතින කොරෝනා අවදානම් තත්වය හමුවේ හෙද නිලධාරීන් ප්‍රමුඛ රෝහල් කාර්ය මණ්ඩල වල සෞඛ්‍ය ආරක්ෂාව තහවුරු කිරීමට වහා පියවර ගත යුතු බව සමස්ත ලංකා හෙද සංගමය පවසනවා.\nඑහි ප්‍රධාන ලේකම් එස්.බී මැදිවත්ත කියා සිටියේ හෙද නිලධාරීන්ට ආරක්ෂිත නවාතැන් පහසුකම් සහ ප්‍රවාහන පහසුකම් ලබාදීමට පියවර ගත යුතු බවයි.\nකුඩා දරුවන් සහ ගර්භණී මව්වරුන් කොරෝනා ආසාදනය වීම වළක්වා ගැනීමට ප්‍රවේශම්කාරී විය යුතු බව වසංගත රෝග විද්‍යා අංශයේ ප්‍රධාන වසංගත රෝග විද්‍යාඥ විශේෂඥ වෛද්‍ය සුදත් සමරවීර ප්‍රකාශ කළා.\nකොරෝනා වෛරසයට එරෙහි කොවිෂීල්ඩ් එන්නතේ දෙවන මාත්‍රාව සෞඛ්‍ය හා හමුදා සාමාජිකයන් වෙත ලබාදීම ඊයේ සිට ආරම්භ කළ අතර ඒ අනුව දිනය තුළ පුද්ගලයන් 3445 දෙනෙකුට එම එන්නත ලබා දී තිබෙනවා.\nමේ අතර බස්නාහිර පළාතේ පොලිස් බල ප්‍රදේශ 110 ක ජනතාව මුහුණු ආවරණ පැළඳීම සම්බන්ධයෙන් සිවිල් ඇඳුමින් සැරසුණු පොලිස් නිලධාරීන් සිදුකළ සමීක්ෂණයක් සම්බන්ධයෙන්ද පොලිස් මාධ්‍ය ප්‍රකාශකවරයා අදහස් පළ කළා.",
       "URL": "https://www.hirunews.lk/269853/මෙරට-දිනක-වැඩිම-ආසාදිතයන්-සටහන්-කරමින්-ඊයේ-රෝගීන්-1466-ක්",
       "Category": "Local News",
       "Parent URL": "https://www.hirunews.lk/local-news.php?pageID=1989"
}