{
       "Source": "hirunews",
       "Timestamp": "Friday, 14 October 2022 - 11:23",
       "Headline": "ව්‍යාජ ලිපි සකසා අතිසුඛෝපභෝගී වණ්ඩියක් විකුණන්න දැරූ තැත වරදියි",
       "News Content": "මෙරටට ආනයනය කර ව්‍යාජ ලිපි ලේඛන සකස්කොට අතිසුඛෝපභෝගී මෝටර් රථයක් රුපියල් ලක්ෂ 25කට විකිණීමට පැමිණි පුද්ගලයකු එම මෝටර් රථය සමග අත්අඩංගුවට ගෙන තිබෙනවා.\nඒ පානදුර වලාන දූෂණ මර්දන ප්‍රහාරක ඒකකය විසින්.\nමෙම සුඛෝපභෝගී රථය රුපියල් ලක්ෂ 70ක් පමණ වටිනාකමක් ඇති අතර එය විකිණීමට තැත් කර ඇත්තේ රුපියල් ලක්ෂ 25ක් වූ මුදලකටයි.\nවලාන දූෂණ මර්දන ඒකකයට ලද තොරතුරකට අනුව අදාළ මෝටර් රථය මිලදී ගන්නා මුවාවෙන් එම මෝටර් රථය සමග එම පුද්ගලයාව නාරාහේන්පිට පුද්ගලික රෝහලක් අසලට ගෙන්වා ගනිමිනුයි පොලිස් දූතයින්ගේ මාර්ගයෙන් මෙම වැටලීම සිදු කර ඇත්තේ.\nඅදාළ මෝටර් රථය පරික්ෂා කිරීමේ දී එහි චැසිය වෙනස් කර තිබූ අතර සවිකර තිබූ ලියාපදිංචි අංකයට ව්‍යාජ ලිපි ලේඛන ද සකසා තිබූ බවයි පොලිස් විමර්ශනවලදී හෙළි වී ඇත්තේ.\nපොලිස් භාරයට ගත් මෝටර් රථයේ සවිකර තිබූ ලියාපදිංචි අංකය කඩවත ප්‍රදේශයේ පුද්ගලයකුට අයත් මෝටර් රථයක ලියාපදිංචි අංකය බවට තහවුරු වී තිබෙනවා.\nඅත්අඩංගුවට ගත් සැකකරු බොරැල්ල ප්‍රදේශයේ පදිංචි වයස අවුරුදු 22 ක පුද්ගලයෙක් වන අතර ද ඔහු ද වාහන කිහිපයක හිමිකරුවෙක් බවට ද පොලිස් විමර්ශනවල දී අනාවරණ වී තිබෙනවා.\nසිද්ධිය සම්බන්ධයෙන් සැකකරුව අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/317824/ව්‍යාජ-ලිපි-සකසා-අතිසුඛෝපභෝගී-වණ්ඩියක්-විකුණන්න-දැරූ-තැත-වරදියි",
       "Category": "Local News",
       "Parent URL": "https://www.hirunews.lk/local-news.php?pageID=804"
}