{
       "Source": "hirunews",
       "Timestamp": "Friday, 21 October 2022 - 14:58",
       "Headline": "මැයි 09 සිද්ධියට ස්ථාන මාරු කළ තවත් පොලිස් ස්ථානාධිපතිවරුන් 14ක් ශ්‍රේෂ්ඨාධිකරණයට",
       "News Content": "මැයි 9 වනදා ඇතිවූ සිදුවීම් පාලනය කිරීමට අපොහොසත් වූ බවට චෝදනා කරමින් ස්ථාන මාරුවීම් ලැබූ ප්‍රධාන පොලිස් පරීක්ෂකවරුන් 14 දෙනෙකු අද ශ්‍රේෂ්ඨාධිකරණය හමුවේ මූලික අයිතිවාසිකම් පෙත්සම් ගොනු කර තිබෙනවා.\nඒ, පොලිස්පතිවරයා, මහජන ආරක්ෂක අමාත්‍යාංශයේ ලේකම්වරයා, පොලිස් විශේෂ විමර්ශන අංශයේ අධ්‍යක්ෂවරයා සහ නීතිපතිවරයා ඇතුලු පිරිසක් වගඋත්තරකරුවන් කරමින්.\nපසුගිය මැයි මස 9 වනදා ඇතිවූ නොසන්සුන්තාවයේදී විරෝධතාකරුවන් දේශපාලනඥයන් කිහිපදෙනෙකුගේ නිවෙස් සහ දේපළ ගිනි තබා අලාභහානි කළ අතර, පාර්ලිමේන්තු මන්ත්‍රිවරයෙකු ද ජීවිතක්ෂයට පත්වුණා.\nමෙම සිදුවීම් වැළැක්වීමට කටයුතු නොකළ බවට චෝදනා කරමින් පසුගිය මස 20 වනදා සිට ක්‍රියාත්මක වන පරිදි ස්ථානාධිපතිවරුන් විසි තුන්දෙනෙකු මාරු කර යැවීමට පොලිස්පතිවරයා කටයුතු කළා.\nතෝරාගත් පිරිසකට පමණක් මාරුවීම් ලබාදී ඇති බවත්, මාරුවීම් සිදුකර ඇත්තේ දේශපාලන අවශ්‍යතාවන් පදනම් කරගනිමින් බවත් අදාළ ස්ථානාධිපතිවරුන් සිය පෙත්සම් මගින් පෙන්වා දී තිබෙනවා.\nඑමඟින් වැඩිදුරටත් දක්වා ඇත්තේ විරෝධතාවක් සිදුවන්නේ නම් නම් එය විසුරුවා හැරීම සඳහා ගිනි අවි සහ බැටන් පොලු භාවිත නොකරන ලෙස පොලිස්පතිවරයා විසින් ඉකුත් අප්‍රේල් මස 25 වනදා චක්‍රලේඛයක් නිකුත් කරමින් සියලුම පොලිස් ස්ථානාධිපතිවරුන්ට නියෝග කර තිබූ බවයි.\nඑමෙන්ම පෙරේදා දිනයේදී කොල්ලුපිටිය පොලිසියේ ස්ථානාධිපති ලෙස එවකට කටයුතු කළ ප්‍රධාන පොලිස් පරීක්ෂකවරයාද ශ්‍රේෂ්ඨාධිකරණය හමුවේ මෙවැනිම මූලික අයිතිවාසිකම් පෙත්සමක් ගොනුකළා.\nමේ අතර පසුගිය ඔක්තෝබර් 09 වනදා ගාලුමුවදොර සිට අලුත්කඩේ අධිකරණ සංකීර්ණය දෙසට පැවති විරෝධතා පාගමනක් නතර කර අයුතු අවහිරයක් සිදුකළ බවට සැකකෙරෙන සහකාර පොලිස් අධිකාරි නලීන් දිල්රුක් සහ ජ්‍යෙෂ්ඨ පොලිස් අධිකාරි රොෂාන් ඩයස් වෙත ලබන 08 වනදා අධිකරණය හමුවේ පෙනී සිටින ලෙස කොළඹ කොටුව මහේස්ත්‍රාත් තිලිණ ගමගේ අද සිතාසි නිකුත් කළා.\nඒ තරුණ ජනමාධ්‍යවේදින්ගේ සංගමය ගොනුකළ පැමිණිල්ලක් කැඳවූ අවස්ථාවේදීයි.\nමේ අතර පොලිස්පතිවරයා ඇතුළු පොලිස් නිලධාරින් පිරිසකට එරෙහිව සමාජවාදි තරුණ සංගමයේ ක්‍රියාකාරින් 06 දෙනෙකු විසින් ශ්‍රේෂ්ඨාධිකරණය හමුවේ මූලික අයිතිවාසකම් පෙත්සමක් ගොනුකර තිබෙනවා.\nඒ රජය විසින් ප්‍රකාශයට පත්කර අධිආරක්ෂිත කලාපවල පැවති සාමකාමි උද්ඝෝෂණයකදී පහරදී තුවාල සිදුකිරීම යන කරුණු මුල්කරගනිමින්.",
       "URL": "https://www.hirunews.lk/318470/මැයි-09-සිද්ධියට-ස්ථාන-මාරු-කළ-තවත්-පොලිස්-ස්ථානාධිපතිවරුන්-14ක්-ශ්‍රේෂ්ඨාධිකරණයට",
       "Category": "Local News",
       "Parent URL": "https://www.hirunews.lk/local-news.php?pageID=788"
}