{
       "Source": "hirunews",
       "Timestamp": "Tuesday, 18 July 2017 - 15:34",
       "Headline": "අම්බලන්තොටදී පෙර පාසල් සිසුන්ගේ කැට සොරකම් කරයි (ඡායාරූප)",
       "News Content": "අම්බලන්තොට සියඹලාගස්විල රන්මුතු පෙර පාසලේ සිගිති දුවා දරුවන්ගේ මුදල් පිරවූ කැට 13ක් පසුගිය 17 දින රාත්‍රී කිසියම් පිරිසක් විසින් සොරාගෙන ගොස් ඇති බවට පෙර පාසල භාර ගුරුවරිය විසින් අම්බලන්තොට පොලීසියට පැමිණිලි කර තිබෙනවා.\nකුඩා අවදියේ සිටම ඉතිරිකිරීම පිලිබදව දරුවන් හුරු පුරුදු කිරීම සදහා පෙර පාසල් භාර ගුරුතුමිය විසින් දරුවන්ට මුදල් කැට ලබා දී සෑම දිනකම මුදල් ගෙනවිත් එහි දැමීමට දරුවන්ට පුරුදු කර තිබුණා.\nමෙම මුදල් කැට පෙර පාසල තුළම සිගිති දරුවන් තබා යන අතර වාරයක් අවසානයේ ලබාදෙන නිවාඩුවට පමණක් තම තමන්ගේ මුදල් කැට නිවසට රැගෙන යාමට දරුවන්ට අවස්තාව ලබා දී තිබුණා.\nකෙසේවෙතත් 17 දින රාත්‍රී කිසියම් පිරිසක් පැමිණ පෙරපාසලේ වහලයට නැග වහලයේ උළු ඉවත් කර ඇතුලට බැස කුඩා දරුවන්ගේ මුදල් කැට සියල්ල සොරා ගෙන ගොස් ඇති බව පෙර පාසල් භාර ගුරුවරිය සඳහන් කරනවා.\nගුරුවරිය පවසන්නේ එම කැට සියල්ලම අඩකට වැඩි ප්‍රමාණයක් පිරී තිබු බවයි.\nසිද්ධිය සම්බන්ධයෙන් අම්බලන්තොට පොලීසිය පරීක්ෂන පවත්වනවා.",
       "URL": "https://www.hirunews.lk/166174/අම්බලන්තොටදී-පෙර-පාසල්-සිසුන්ගේ-කැට-සොරකම්-කරයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4415"
}