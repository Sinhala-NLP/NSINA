{
       "Source": "hirunews",
       "Timestamp": "Tuesday, 30 January 2018 - 12:54",
       "Headline": "කථානායක හමුවීමට පක්ෂ නායකයන් පාර්ලිමේන්තුවට",
       "News Content": "බැඳුම්කර සහ බරපතල වංචා පිළිබඳ සොයා බැලූ ජනාධිපති කොමිෂන් සභා වාර්තා පිළිබඳ විවාදය පැවැත්වෙන දින තීරණය කිරීමේ විශේෂ පක්ෂ නායක රැස්වීම මේ වන විට ආරම්භ වී තිබෙනවා.\nකථානායක කරු ජයසූරියගේ ප්‍රධානත්වයෙන් පාර්ලිමේන්තු සංකීර්ණයේදී පැවැත්වෙන මෙම පක්ෂ නායක රැස්වීමේදී පළාත් පාලන මැතිවරණයට පෙර විවාදය පැවැත්වෙන දින පිළිබඳ අවසන් එකඟතාවයකට පැමිණීමට නියමිතයි.\nපසුගිය 24 වනදා පැවති පක්ෂ නායක රැස්වීමේදී බැඳුම්කර විවාදය පෙබරවාරි 20 සහ 21 යන දිනවලදී පැවැත්වීමට තීරණය කෙරුණා.\nඑහිදී ජනතා විමුක්ති පෙරමුණ සහ ඒකාබද්ධ විපක්ෂය ප්‍රකාශ කළේ තමන් පළාත් පාලන ඡන්දයට පෙර විවාදය ඉල්ලා සිටිය ද ආණ්ඩු පක්ෂය ඊට එකඟ නොවූ බවයි.\nමේ අතර, ජනාධිපති මෛත්‍රීපාල සිරිසේන ද මැතිවරණ ප්‍රචාරක රැළියකට එක්වෙමින් ඡන්දය පැවැත්වෙන පෙබරවාරි මස 10 වනදාට පෙර හැකි නම් විවාදය පවත්වන්නැයි අභියෝග කළා.\nඅග්‍රාමාත්‍ය රනිල් වික්‍රමසිංහ ප්‍රකාශ කළේ පෙබරවාරි 8  වන දා පාර්ලිමේන්තුව කැදවීමට තමන් සූදානම් බවයි.\nඑම ප්‍රකාශයත් සමඟ මතු වූ ගැටළුව බවට පත්වූයේ පෙබරවාරි 7 වන දා මධ්‍යම රාත්‍රියෙන් මැතිවරණ ප්‍රචාරක කටයුතු අවසන්වීමත් සමඟ නිහඬ කාලය තුළ මෙම විවාදය පැවැත්වීම සුදුසු ද යන්න පිළිබදවයි.\nඒ අනුව ප්‍රධාන දේශපාලන පක්ෂ අතර ඒ පිළිබදව සංවාදයක් ඇති වුණා.\nඑමෙන්ම පළාත් පාලන මැතිවරණය පැවැත්වීමට ද 8 වන දා පාර්ලිමේන්තුව කැදවීම බාධාවක් වේ ද යන්න කතාබහට ලක්වුණා.\nඑවැනි පසුබිමක් තුළයි අවසන් තීරණයක් ගැනීම සඳහා මෙම පක්ෂ නායක රැස්වීම පාර්ලිමේන්තු සංකීර්ණයේදී පැවැත්වෙන්නේ.\nඅද පැවැත්වෙන පක්ෂ නායක හමුවට මැතිවරණ කොමිසමේ සභාපති මහින්ද දේශප්‍රිය ද සහභාගිවීම විශේෂත්වයක්.\nජනතා විමුක්ති පෙරමුණේ ප්‍රචාරක ලේකම් විජිත හේරත්, පක්ෂ නායක හමුවට සහභාගිවීමට පෙර හිරු ප්‍රවෘත්ති අංශය වෙත අදහස් දක්වමින් සදහන් කළේ පෙබරවාරි 7 වනදාට පෙර දින දෙකක කාලයක් විවාදය සඳහා ලබාදෙන ලෙස යෝජනා කිරීමට බලාපොරොත්තු  වන බවයි.\nඒකාබද්ධ විපක්ෂයේ  නායක, පාර්ලිමේන්තු මන්ත්‍රී දිනේෂ් ගුණවර්ධනගෙන් ද අප මේ පිළිබදව විමසා සිටියා.\nඔහු කියා සිටියේ ඡන්දයට පෙර  ඕනෑම දවසක විවාදයට සහභාගිවීමට සූදානම් බවයි.\nඒ පිළිබදව පක්ෂ නායක රැස්වීමේදී අදහස් දක්වන බව ද මන්ත්‍රීවරයා සඳහන් කළා.\nමේ අතර, බැඳුම්කර අලාභය අය කර ගැනීම සඳහා කඩිනම් පියවර ගන්නා ලෙස ජනාධිපති මෛත්‍රීපාල සිරිසේන ඊයේ අදාළ අංශවල නිලධාරීන්ට ඊයේ උපදෙස් ලබාදුන්නා.\nඒ, ජනාධිපතිවරයාගේ ප්‍රධානත්වයෙන් ඊයේ පැවති පක්ෂ නායක රැස්වීමේදියි.\nමෙම පක්ෂ නායක හමුවට ඒකාබද්ධ විපක්ෂය සහ ජනතා විමුක්ති පෙරමුණ සහභාගි වූයේ නැහැ.",
       "URL": "https://www.hirunews.lk/182408/කථානායක-හමුවීමට-පක්ෂ-නායකයන්-පාර්ලිමේන්තුවට",
       "Category": "Local News",
       "Parent URL": "https://www.hirunews.lk/local-news.php?pageID=4101"
}