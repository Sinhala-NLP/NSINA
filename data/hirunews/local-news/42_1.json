{
       "Source": "hirunews",
       "Timestamp": "Saturday, 09 September 2023 - 10:44",
       "Headline": "අති විශේෂ ගැසට් නිවේදනයක් නිකුත් කෙරේ",
       "News Content": "දූෂණ විරෝධී පනත මේ මස 15 වනදා සිට බලාත්මක කරමින් ගැසට් නිවේදනයක් නිකුත් කර තිබෙනවා.\nඅධිකරණ, බන්ධනාගාර හා කටයුතු හා ආණ්ඩුක්‍රම ව්‍යවස්ථා ප්‍රතිසස්කරණ අමාත්‍ය විජේදාස රාජපක්ෂ විසිනුයි ඊයේ මෙම ගැසට් නිවේදනය නිකුත් කර තිබුණේ.\nදූෂණ විරෝධී පනත් කෙටුම්පත ඉකුත් අප්‍රේල් මස 27 වනදා පාර්ලිමේන්තුවට ඉදිරිපත් කරනු ලැබූ අතර, සංශෝධන 193 ක් සමඟ ඡන්ද විමසීමකින් තොරව මෙම කෙටුම්පත සම්මත කරගනු ලැබුවේ ජූලි මස 19 වනදායි.\nමෙම පනතට අනුව වත්කම් සහ බැරකම් ප්‍රකාශ ඉදිරිපත් කළ යුතු පුද්ගල ලැයිස්තුවට මෙතෙක් ඇතුළත්ව නොසිටි ජනාධිපතිවරයා, ආණ්ඩුකාරවරුන්, තානාපතිවරුන්, පළාත් සභා මන්ත්‍රීවරුන් සහ තානාපති කාර්යාලවල විධායක නිලධාරින් ඇතුලු පාර්ශව රැසක් ඇතුළත් කර තිබෙනවා.\nපාර්ලිමේන්තුවේ සම්මත කෙරුණු මෙම පනත හරහා අල්ලස් හෝ දූෂණ වැරදි පිළිබඳ චෝදනා අනාවරණය සහ විමර්ශනය කිරිමට වත්කම් සහ බැරකම් ප්‍රකාශ ආශ්‍රිත වැරදි සඳහා නඩු පැවරීමට ස්වාධීන කොමිසමක් පිහිටුවීමට විධිවිධාන සළසා තිබුණා.\nඒ අනුව පිහිටුවන නව අල්ලස් හෝ දූෂණ විමර්ශන කොමිෂන් සභාවට වඩාත් ස්වාධීනව කටයුතු කිරීම සඳහා මෙමඟින් නෛතික ප්‍රතිපාදන හිමිවනවා.\nනව පනතින් අල්ලස් සහ දූෂණය යන වචනය සඳහා පුළුල් අර්ථකථනයක් ලබාදී ඇති අතර, ලිංගික අල්ලස් ලබාගැනීමද මෙමඟින් සාපරාධී වරදක් ලෙස අර්ථ දක්වා තිබෙනවා.\nමේ අතර අපරාධයක වින්දිතයන් සහ සාක්ෂිකරුවන්ට සහාය දීමේ සහ ආරක්ෂා කිරීමේ පනතට අදාළ ගැසට් නිවේදනයද නිකුත් කර ඇති අතර එයද මේ මස 15 වනදා සිට බලාත්මකයි.",
       "URL": "https://www.hirunews.lk/347682/අති-විශේෂ-ගැසට්-නිවේදනයක්-නිකුත්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=42"
}