{
       "Source": "hirunews",
       "Timestamp": "Thursday, 07 January 2021 - 21:06",
       "Headline": "ජෝ බයිඩ්න් වෙත බලය පවරා දීමට සූදානම් ඩොනල්ඩ් ට්‍රම්ප් කියයි",
       "News Content": "ලබන 20 වන දා අලුතෙන් තේරී පත්වූ ජෝ බයිඩ්න් වෙත බලය පවරා දීමට තමා සූදානම් බව ඇමරිකානු ජනාධිපති ඩොනල්ඩ් ට්‍රම්ප් ප්‍රකාශ කළා.\nඩොනල්ඩ් ට්‍රම්ප්ගේ ආධාරකරුවන් විසින් ඊයේ සිදුකළ කලහකාරී සිදුවීම් මධ්‍යයේ කල් දැමුණු කොංග්‍රස් මණ්ඩල රැස්වීම අද පැවැත්වීමෙන් අනතුරුවයි ඩොනල්ඩ් ට්‍රම්ප් නිවේදනයක් නිකුත් කරමින් සඳහන් කළේ.\nකොංග්‍රස් මණ්ඩලය ජෝ බයිඩ්න්ගේ ජයග්‍රහණය අද තහවුරු කළා.\nඑම දැනුම් දීමෙන් පසු සමාජ මාධ්‍ය සියල්ල අවහිර කර තිබූ පසුබිමක ජනාධිපති ඩොනල්ඩ් ට්‍රම්ප් බලය පවරා දීමට සූදානම් බව ප්‍රකාශ කළේ නිවේදනයක් නිකුත් කරමින්.\nකෙසේ වෙතත් ජනාධිපතිවරණ ප්‍රතිඵල සමඟ එකඟ නොවන බව ඔහු එහිදීත් සඳහන් කර තිබෙනවා.\nමේ අතර ලෝක බලවතුන්ද මෙම සිදුවීම සම්බන්ධයෙන් සහ ට්‍රම්ප් පරිපාලනය විවේචනය කර තිබෙනවා.\nඒ අතරට ඉන්දීය අගමැති නරේන්ද්‍ර මෝදි, ජගත් සංවිධානයේ මහ ලේකම් ඇන්ටෝනියෝ ගුටේර්ස්ල බ්‍රිතාන්‍ය අගමැති බොරිස් ජොන්සන්, ජර්මන් චාන්සලර්\nඇන්ජලා මර්කර් ඇතුළු පිරිසක් අයත්.\nඊයේ ඩොනල්ඩ් ට්‍රම්ප්ගේ ආධාරකරුවන් සෙනෙට් සභා ගොඩනැගිල්ලට කඩා වැදීම හේතුවෙන් ඇති වූ නොසන්සුන්කාරී තත්ත්වයත් සමඟ ඇති වූ ප්‍රචණ්ඩක්‍රියාවලින් සිව් දෙනෙකු ජීවිතක්ෂයට පත්වුණා.",
       "URL": "https://www.hirunews.lk/259113/ජෝ-බයිඩ්න්-වෙත-බලය-පවරා-දීමට-සූදානම්-ඩොනල්ඩ්-ට්‍රම්ප්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=2226"
}