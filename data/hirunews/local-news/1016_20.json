{
       "Source": "hirunews",
       "Timestamp": "Saturday, 16 July 2022 - 15:01",
       "Headline": "මටත් ජනපති තරගෙට ඇරයුම් ලැබුණා - මෛත්‍රී - ජනයාට කන්න බොන්න දෙනවනම් එයයි ජනපති - ගීතා (වීඩියෝ)",
       "News Content": "ජනාධිපතිවරයෙකු තෝරා පත්කර ගැනීමේ පාර්ලිමේන්තු ඡන්ද විමසීම පිළිබඳ මෙන්ම පවතින දේශපාලන තත්ත්වය සම්බන්ධයෙන් මහා සංඝරත්නය, පක්ෂ විපක්ෂ දේශපාලනඥයින් ඇතුළු විවිධ පාර්ශ්ව අදහස් පළ කළා.\nඑහිදී හිටපු ජනපති මෛත්‍රීපාල සිරිසේන සඳහන් කළේ, තමන්ට ද නව ජනපතිවරණයට ඉදිරිපත් වීම සඳහා විවිධ පාර්ශ්වයින්ගෙන් ආරාධනා දැනටමත් ලැබී ඇති බවයි.\nඑහෙත් මේ අවස්ථාවේදී ජනතාවට සාධාරණයක් කළ හැකි එක් අපේක්ෂයෙකු ඉදිරිපත් වීම වඩාත් සුදුසු බවයි හිටපු ජනාධිපති මෛත්‍රීපාල සිරිසේන සඳහන් කළේ.\nඑමෙන්ම මාධ්‍යවේදීන් පාර්ලිමේන්තුවේ සිට පිටතට පැමිණෙමින් සිටි මන්ත්‍රිනී ගීතා කුමාරසිංහගෙන් ද නව ජනපති සහ ගෝඨාභය රාජපක්ෂගේ ඉවත්වීම සම්බන්ධයෙන් ද විමසා සිටියා.\nඑහිදී මන්ත්‍රීවරිය කියා සිටියේ, මේ අවස්ථාවේදී රටේ ජනතාවගේ මතයට ඇහුම්කන් දීම සිදු කළ යුතු බවයි.\nඑමෙන්ම ඉවත් වූ ජනාධිපතිවරයා ගැන තමන් කිසිවක් නොකියන බවත්, මේ වෙලාවේ ජනතාවට නිසි වේලාවට තෙල් මෙන්ම ආහාරපාන ලබාදිය හැකි හැකි අයෙකු සිටීනම්, ඔහු ජනාධිපති වන බවයි මන්ත්‍රීවරිය වැඩිදුරටත් පැවසුවේ.\nමේ අතර ජූලි 20 වැනි දින පත්වෙන නව ජනාධිපතිවරයාට සහාය පළ කිරීමේ දී තම පක්ෂය සහාය දෙන පුද්ගලයා මේ වනවිට වැඩබලන ජනපති වශයෙන් කටයුතු කරන රනිල් වික්‍රමසිංහට බවට ශ්‍රී ලංකා පොදුජන පෙරමුණ නිවේදනයක් නිකුත් කරමින් සඳහන් කරනවා.\nඑහි පක්ෂ මහලේකම් නීතිඥ සාගර කාරියවසම් ප්‍රකාශ කළේ, එය ආණ්ඩුක්‍රම ව්‍යවස්ථානුකූලව නව ජනපතිවරයෙකු පත් කරගැනීමේ ක්‍රියාපටිපාටියට එකඟව සිය සහාය රනිල් වික්‍රමසිංහ වෙත ලබාදීමට තීරණය කර ඇති බවයි.",
       "URL": "https://www.hirunews.lk/310138/මටත්-ජනපති-තරගෙට-ඇරයුම්-ලැබුණා-මෛත්‍රී-ජනයාට-කන්න-බොන්න-දෙනවනම්-එයයි-ජනපති-ගීතා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1016"
}