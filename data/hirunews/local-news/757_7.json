{
       "Source": "hirunews",
       "Timestamp": "Friday, 04 November 2022 - 17:09",
       "Headline": "ශ්‍රී ලංකාවේ ලෝක කුසලාන සිහිනය සිහිනයක් ම කරමින් ඇෆ්ගනුන් පරදා කැන්ගරුවන්ට ජය",
       "News Content": "පන්දුවාර 20-20 ක්‍රිකට් ලෝක කුසලානයේ අද (04) පස්වරුවේ ශ්‍රී ලංකාවට තවත් තීරණාත්මක තරගයක් පැවැත්වුණා.\nඒ සත්කාරක ඔස්ට්‍රෙලියානු කණ්ඩායම සහ ඇෆ්ගනිස්තාන කණ්ඩායම අතරයි.\nඒ අනුව ශ්‍රී ලංකා කණ්ඩායමට මෙම තරගාවලියේ අවසන් පූර්ව වටයට සුදුසුකම් ලැබීමට නම්, නියත වශයෙන් ම ඇෆ්ගනිස්තාන කණ්ඩායම තරගය ජයගත යුතුව තිබුණා.\nඑහෙත් ශ්‍රී ලංකා ක්‍රිකට් ලෝලීන්ගේ ලෝක කුසලානයේ සිහිනය තවදුරටත් සිහිනයක් බවට පත් කරමින්, සත්කාරක ඔස්ට්‍රෙලියානු කණ්ඩායම අහමුවේ ඇෆ්ගනිස්තාන කණ්ඩායම ලකුණු 04කින් පරාජයට පත් වුණා.\nපස්වරු 1.30ට ඇඩිලේඩ් හි දී ආරම්භ වූ තරගයේ කාසියේ වාසිය හිමිවූයේ ඇෆ්ගනිස්තානයටයි.\nඑහිදී පළමුව පන්දුවට පහරදීමේ ඇරයුම ඔස්ට්‍රෙලියානු කණ්ඩායමට හිමි වුණා.\nඒ අනුව පිටියට පැමිණි ඔස්ට්‍රෙලියානු කණ්ඩායම කඩුලු 08ක් දැවී ලකුණු 168ක් ලබා ගත්තා.\nඔස්ට්‍රෙලියානු කණ්ඩායම සිතූ තරම් ලෙහෙසියෙන් ඇෆ්ගනිස්තානු පන්දු යවන්නන් නිදහසේ පහරදීමට ඉඩ ලබා දුන්නෙ නැහැ.\nග්ලේන් මැක්ස්වෙල් ඔස්ට්‍රෙලියානු කණ්ඩායම වෙනුවෙන් ලකුණු රැස්කරගත් වැඩිම ලකුණු ලාභියායි.\nඔහු පන්දු 32කට නොදැවී හතරේ පහර 06ක් සහ හයේ පහර 02ක් එල්ල කරමින් ලකුණු 54ක් ලබා ගත්තා.\nමිචෙල් මාර්ෂ් ලකුණු 45ක් සහ වෝර්නර් ලකුණු 25ක් ලබා ගත්තා.\nඇෆ්ගනිස්තානු කණ්ඩායම වෙනුවෙන් වැඩිම කඩුලු ලාභියා වූයේ නවීන් උල් හක් වන අතර ඔහු කඩුලු 03ක් බිඳ දැම්මේ ලකුණු 21කටයි.\nෆසල්හක් කඩුලු 02ක්, රෂීඩ් ඛාන් හ මුජීබ් එක් කඩුල්ල බැගින් බිඳ හෙලුවා.\nපිලිතුරු ඉනිම ජයග්‍රහණය සඳහා ලකුණු 169ක් හඹා යාමට පිටියට පිවිසි ඇෆ්ගනිස්තානු කණ්ඩායම කඩුලු 07ක් දැවී ලකුණු 164ක් ලබා ගත්තා.\nතරගය ඉතාමත්ම තීරණාත්මක අදියරයක පවතිද්දී, ඇෆ්ගනිස්තාන කණ්ඩායම කිසිසේත්ම තරගය අතහැර නොදැමූ අතර, ඔස්ට්‍රෙලියානු පන්දු යවන්නන්ට අනුකම්පා විරහිතව දිගින් දිගටම පහර දෙන්නට වුණා.\nඑහිදී ඇෆ්ගනිස්තාන කණ්ඩායම විශිෂ්ට අයුරින් අවසන් පන්දු වාර කිහිපයේදී ක්‍රියාත්මක වූයේ වේගවත් හයේ පහරවල් රැසක් සමගින් වීම ද විශේෂත්වයක්.\nකෙසේවෙතත්, ඇෆ්ගනිස්තාන කණ්ඩායමට පන්දුවාර 20 අවසානයේ දී කඩුලු 07ක් දැවී ලකුණු 164ක් පමණයි ලබාගත හැකි වුයේ.\nඒ අනුව ලකුණු 04ක තියුණු ජයක පහස විඳින්නට ඔස්ට්‍රෙලියානු කණ්ඩායමට හැකි වුණා.",
       "URL": "https://www.hirunews.lk/319618/ශ්‍රී-ලංකාවේ-ලෝක-කුසලාන-සිහිනය-සිහිනයක්-ම-කරමින්-ඇෆ්ගනුන්-පරදා-කැන්ගරුවන්ට-ජය",
       "Category": "Local News",
       "Parent URL": "https://www.hirunews.lk/local-news.php?pageID=757"
}