{
       "Source": "hirunews",
       "Timestamp": "Thursday, 22 December 2022 - 13:02",
       "Headline": "පසුගිය දෙවසර තුළ විශේෂඥ වෛද්‍යවරුන් 200ක් සේවය අතහැර රට ගිහින්",
       "News Content": "පසුගිය වසර දෙක තුළ සෞඛ්‍ය අමාත්‍යාංශයට නො දන්වා විශේෂඥ වෛද්‍යවරුන් 150ත් 200ත් අතර සංඛ්‍යාවක් සේවය අතහැර විදේශගත වීම නිසා දිවයිනේ ඇතැම් ප්‍රදේශවල සෞඛ්‍ය සේවාවන් පවත්වාගෙන යාමට බරපතළ තර්ජනයක් මතු ව තිබෙනවා.\nඉකුත් මාස කිහිපය තුළ මෙවැනි විදේශ ගතවීම් ඉහළ ගොස් ඇති බවයි සෞඛ්‍ය අමාත්‍යාංශයේ උසස් නිලධාරියෙකු සඳහන් කළේ.\nනිදහස් අධ්‍යාපනයේ ප්‍රතිලාභ යටතේ වෛද්‍යවරයෙකු බිහි කිරීම සඳහා රජය වසරකට විශාල මුදලක් වැය කරනු ලබනවා.\nඑසේම අනිවාර්ය විදේශ පුහුණුව සඳහා වසරකට වෛද්‍යවරුන් සැළකිය යුතු සංඛ්‍යාවක්, එංගලන්තය, ඕස්ටේ්‍රලියාව, නවසීලන්තය වැනි රටවලට පිටත් කර හරින අතර, ගුවන් ටිකට් පතේ සිට දීමනා රැසක්ද ඔවුන්ට ලබාදීමට කටයුතු කරන බවයි සෞඛ්‍ය අමාත්‍යාංශය සඳහන් කළේ.\nඑහිදී ජීවන වියදම් දීමනාව ලෙස මසකට ස්ටර්ලින් පවුම් 3,000 කට ආසන්න ප්‍රමාණයක් පිරිනමන අතර, වසර දෙකක කාලයක් සඳහා පූර්ණ වැටුප සහිත නිවාඩුද එලෙස විදේශ පුහුණුව සඳහා යනු ලබන වෛද්‍යවරයෙකුට හිමියි.\nවිදේශ ගතවීමට පෙර ඔවුන් සෞඛ්‍ය අමාත්‍යාංශය සමඟ ගිවිසුමකට එළඹෙන අතර, එහි කොන්දේසියක් වන්නේ විශේෂඥ පුහුණුවෙන් පසු වසර අටක කාලයක් අනිවාර්යෙන් සේවය කළ යුතු බවයි.\nඑසේම වෛද්‍යවරයෙකුගේ පත්වීම් ලිපියේද සඳහන් වන්නේ ඔවුන් 1961 අනිවාර්ය සේවා පනතට යටත් බවයි.\nඑවන් පසුබිමකයි නිවාඩු ලබා නො ගෙන, නො දන්වා මෙලෙස විදේශගත වන විශේෂඥ වෛද්‍යවරුන් සංඛ්‍යාව ඉහළ ගොස් ඇත්තේ.\nඑසේම ඇතැම් විශේෂඥ වෛද්‍යවරුන් බැඳුම්කර මුදල පවා නො ගෙවා මෙලෙස විදේශගත වී ඇති බව හෙළිව තිබෙනවා.\nඒ අනුව වෛද්‍ය ආචාර්ය ධර්ම උල්ලංඝනය කරමින් නීතිවිරෝධීව කටයුතු කරන මෙවැනි වෛද්‍යවරුන් අසාදු ලේඛනගත කිරීමටත්, ඔවුන්ට හිමි වරප්‍රසාද ලබා නො දීමටත් කටයුතු කරන බව සෞඛ්‍ය අමාත්‍යාංශය සඳහන් කළා.\nමේ අතර සෞඛ්‍ය අමාත්‍යංශයට නො දන්වා විදෙස්ගත වූ වෛද්‍යවරුන් සිව් දෙනෙකුගේ ලියාපදිංචිය අහෝසිකරන්නැයි සෞඛ්‍ය අමාත්‍යංශයේ ලේකම්වරයා වෛද්‍ය සභාවෙන් කළ ඉල්ලීම එම සභාව විසින් ප්‍රතික්ෂේප කර තිබෙනවා.\nඒ අනුව ශ්‍රී ලංකා වෛද්‍ය සභාව විසින් දැනුම් දෙන්නේ නීතියට අනුව වෛද්‍යවරුන්ගේ ලියාපදිංචිය අහෝසි කළ හැක්කේ වෛද්‍ය ආචාරධර්මවලට පටහැනි ව කටයුතු කර ඇත්නම් පමණක් බවයි.",
       "URL": "https://www.hirunews.lk/323272/පසුගිය-දෙවසර-තුළ-විශේෂඥ-වෛද්‍යවරුන්-200ක්-සේවය-අතහැර-රට-ගිහින්",
       "Category": "Local News",
       "Parent URL": "https://www.hirunews.lk/local-news.php?pageID=650"
}