{
       "Source": "hirunews",
       "Timestamp": "Tuesday, 03 October 2017 - 7:46",
       "Headline": "වෛද්‍ය සභාවේ නව සභාපතිට වෛද්‍ය සංගමය එරෙහි වේ",
       "News Content": "ශ්‍රී ලංකා වෛද්‍ය සභාවේ  නව සභාපතිවරයා ලෙස මහාචාර්ය කොල්වින් ගුණරත්න පත් කිරීම පිළිබදව රජයේ වෛද්‍ය නිලධාරීන්ගේ සංගමය විරෝධය පළ කරනවා.\nවෛද්‍ය සභාවට සභාපතිවරයෙකු නොමැතිව සිටි කාලසීමාව තුළ එහි සභාපතිවරයා ලෙස මහාචාර්ය කොල්වින් ගුණරත්න පත් කරන බවට තොරතුරු ලැබීමත් සමඟ සයිටම් විරෝධී වෘත්තීය සමිති ඊට සිය අකමැත්ත ප්‍රකාශ කරනු ලැබුවා.\nමෙම පත් කිරීම සම්බන්ධයෙන් තම සංගමයේ විධායක සභාව අද රැස්වී තීරණයකට එළඹෙන බවයි වෛද්‍ය සංගමයේ මාධ්‍ය ප්‍රකාශක, වෛද්‍ය සමන්ත ආනන්ද හිරු ප්‍රවෘත්ති අංශයට සඳහන් කළේ.\nඑමෙන්ම මාරු මණ්ඩල අනුමැතියක් නොමැතිව ඉදිරිපත් කර ඇති පශ්චාත් සීමාවාසික පත්වීම් ලැයිස්තුව නිවැරදි කිරීමක් සිදුනොකළහොත් ලබන සිකුරාදා දීප ව්‍යාප්ත වැඩ වර්ජනයක නිරතවීමට රජයේ වෛද්‍ය නිලධාරීන්ගේ සංගමය තීරණය කර තිබෙනවා.\nමේ අතර, ඉල්ලීම් කිහිපයක් මුල් කර ගනිමින් අද දිවයින රෝහල් සහ සෞඛ්‍ය ආයතන තුළ ක්‍රියාත්මක වීමට නියමිතව තිබූ පරිපූරක වෛද්‍ය සේවා වෘත්තීය සමිති ඒකාබද්ධ බල මණ්ඩලයේ සංකේත වැඩ වර්ජනය අත්හිටුවා තිබෙනවා.\nඒ, සෞඛ්‍ය අමාත්‍ය රාජිත සේනාරත්න සමඟ ඊයේ පැවැති සාකච්ඡාවකින් අනතුරුවයි.\nඑහිදී තම ඉල්ලීම්වලට සාධාරණ විසදුමක් ලබාදීමට පියවර ගත් බවයි පරිපූරක වෛද්‍ය සේවා ඒකාබද්ධ බල මණ්ඩලයේ ප්‍රධාන ලේකම් ධර්මකීර්ති ඈපා හිරු ප්‍රවෘත්ති අංශයට සඳහන් කළේ.",
       "URL": "https://www.hirunews.lk/172417/වෛද්‍ය-සභාවේ-නව-සභාපතිට-සංගමය-එරෙහි-වේ",
       "Category": "Local News",
       "Parent URL": "https://www.hirunews.lk/local-news.php?pageID=4291"
}