{
       "Source": "hirunews",
       "Timestamp": "Tuesday, 31 December 2019 - 6:41",
       "Headline": "හිටපු පාර්ලිමේන්තු මන්ත්‍රී චන්ද්‍රසිරි සූරියආරච්චි රක්ෂිත බන්ධනාගාරයට",
       "News Content": "හිටපු නියෝජ්‍ය අමාත්‍යවරයෙකු හා එක්සත් ජාතික පක්ෂයේ මින්නේරියේ ආසන සංවිධායකවරයා වන චන්ද්‍රසිරි සූරියආරච්චි ලබන ජනවාරි මස 07 වනදා දක්වා රක්ෂිත බන්ධනාගාර ගත කර තිබෙනවා.\nව්‍යාපාරිකයෙකුට ගිනි අවියක් පෙන්වා මරණීය තර්ජනය කර වාහන 04 කට පහරදී අලාභ හානි කළ බවට ලද පැමිණිල්ලක් මතයි ඔහු ඊයේ (30) අත්අඩංගුවට ගෙන ඇත්තේ.\nපසුව, අත්අඩංගුවට ගත් සැකකාර හිටපු නියෝජ්‍ය අමාත්‍යවරයා පොළොන්නරුව මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුව ජනවාරි මස 07 වනදා දක්වා රක්ෂිත බන්ධනාගාර ගත කරනු ලැබුවා.\nපොළොන්නරුව - රවුම්පාර ප්‍රදේශයේ පිහිටි සංචාර නිකේතනයක් ආසන්නයේ නවතා තිබූ වාහන 04 කට කිසියම් පිරිසක් විසින් පෙරේදා පහරදී තිබූ බවට එහි හිමිකරු පැමිණිල්ලක් ඉදිරිපත් කර තිබුණා.\nඑක්සත් ජාතික පක්ෂයේ මින්නේරියේ ආසන සංවිධායක හිටපු නියොජ්‍ය අමාත්‍ය චන්ද්‍රසිරි සූරියආරච්චි ඇතුළු පිරිසක් පහරදී තමාට මරණීය තර්ජන සිදුකළ බවයි එම සංචාරක නිකේතනයේ හිමිකරු වන ශ්‍රී ලංකා පොදුජන පෙරමුණේ පොළොන්නරුව දිස්ත්‍රික් සංවිධායක මධුෂංක ජයවික්‍රම පොලීසියට පැමිණිල්ලක් ඉදිරිපත් කරමින් සඳහන් කළේ.",
       "URL": "https://www.hirunews.lk/231283/හිටපු-පාර්ලිමේන්තු-මන්ත්‍රී-චන්ද්‍රසිරි-සූරියආරච්චි-රක්ෂිත-බන්ධනාගාරයට",
       "Category": "Local News",
       "Parent URL": "https://www.hirunews.lk/local-news.php?pageID=2977"
}