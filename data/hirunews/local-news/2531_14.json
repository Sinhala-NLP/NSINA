{
       "Source": "hirunews",
       "Timestamp": "Sunday, 09 August 2020 - 7:11",
       "Headline": "එජාප ජාතික ලැයිස්තු මන්ත්‍රී ධූරය ගැන තීන්දුව හෙට - සමගි ජන බලවේගයේ ලැයිස්තුව අද",
       "News Content": "එක්සත් ජාතික පක්ෂයේ නායක රනිල් වික්‍රමසිංහගේ ප්‍රධානත්වයෙන් සිරිකොත පක්ෂ මූලස්ථානයේදී හෙට විශේෂ සාකච්ඡාවක් පැවැත්වෙනවා.\nඊට එක්සත් ජාතික පක්ෂය නියෝජනය කළ හිටපු පාර්ලිමේන්තු මන්ත්‍රීවරුන් සියලූ දෙනා සහභාගිවීමටයි නියමිතව ඇත්තේ.\nහෙට පෙරවරු 10 ට පමණ ආරම්භ වන මෙම සාකච්ඡාවේදී එක්සත් ජාතික පක්ෂයට හිමි වූ ජාතික ලැයිස්තු මන්ත්‍රී ධූරයට නම් කළ යුත්තේ කවුරුන්ද යන්න පිළිබඳවද සාකච්ඡා සිදුකරන බවයි හිටපු පාර්ලිමේන්තු මන්ත්‍රීවරයෙකු සඳහන් කළේ.\nමේ අතර, එක්සත් ජාතික පක්ෂ ආරංචි මාර්ග සඳහන් කළේ එම ජාතික ලැයිස්තු මන්ත්‍රී ධූරය සඳහා එහි මහ ලේකම් අකිල විරාජ් කාරියවසම් නම් කෙරෙනු ඇති බවයි.\nමේ අතර, සමගි ජන බලවේගයේ ජාතික ලැයිස්තුවට පත් කරන මන්ත්‍රීවරුන් හත්දෙනා පිළිබඳව අද තීරණය කිරීමට නියමිත බව එහි මහ ලේකම් රංජිත් මද්දුමබණ්ඩාර කියා සිටියා.\nකෙසේ වෙතත්, මෙවර මැතිවරණයෙන් පරාජය වූ කිසිදු මන්ත්‍රීවරයෙකු ජාතික ලැයිස්තුවෙන් නම් නොකරන බවයි එහි නායක සජිත් ප්‍රේමදාස ප්‍රකාශ කළේ.\nජාතික ජන බලවේගයටද එක් ජාතික ලැයිස්තු මන්ත්‍රී ධූරයක් හිමි වූ අතර, ඊට නම් කරන්නේ කවුරුන්ද යන්න පිළිබඳව මෙතෙක් තීරණයක් ගෙන නොමැති බවයි වාර්තා වන්නේ.\nඑසේම, ඉලංගෙයි තමිල් අරසු පක්ෂයට හිමිවූ ජාතික ලැයිස්තු මන්ත්‍රී ධූරය සඳහා නම් කරන්නේ කවුරුන්ද යන්න සම්බන්ධයෙන් ඊයේ සාකච්ඡාවක් පැවැත් වූ බව දෙමළ ජාතික සන්ධානයේ මාධ්‍ය ප්‍රකාශක එම්.ඒ.සුමන්දිරන් කියා සිටියා.\nඒ අනුව ඊට අදාළ තීරණය අද ප්‍රකාශයට පත්කරනු ඇති.",
       "URL": "https://www.hirunews.lk/247401/එජාප-ජාතික-ලැයිස්තු-මන්ත්‍රී-ධූරය-ගැන-තීන්දුව-හෙට-සමගි-ජන-බලවේගයේ-ලැයිස්තුව-අද",
       "Category": "Local News",
       "Parent URL": "https://www.hirunews.lk/local-news.php?pageID=2531"
}