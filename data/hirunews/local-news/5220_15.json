{
       "Source": "hirunews",
       "Timestamp": "Wednesday, 06 January 2016 - 15:51",
       "Headline": "ඒකාබද්ධ විපක්ෂය ජනපතිගෙන් සාකච්ඡාවක් ඉල්ලයි",
       "News Content": "නව ආණ්ඩුක්‍රම ව්‍යවස්ථාව පිළිබද කෙටුම්පත පාර්ලිමේන්තුවට ඉදිරිපත් කිරීම අග්‍රාමාත්‍ය රනිල් වික්‍රමසිංහ විසින් ලබන 9 වනදා සිදුකිරීමට නියමිත බව රජය ප්‍රකාශ කළා.\nඅනතුරුව, ජනාධිපති මෛත්‍රීපාල සිරිසේන නව ආණ්ඩුක්‍රම ව්‍යවස්ථාව පිළිබදව විශේෂ ප්‍රකාශයක් සිදුකිරීමට නියමිතව තිබෙනවා.\nමේ අතර, ආණ්ඩුක්‍රම ව්‍යවස්ථා සංශෝධනය පිලිබදව ජනාධිපතිවරයා සමග සාකච්ඡාවක් ඉල්ලා තිබෙන බව ඒකාබද්ධ විපක්ෂය කියා සිටියා.\nකොළඹ අද පැවති මාධ්‍ය හමුවකදී ඒකාබද්ධ විපක්ෂය නියෝජනය කරන මහජන එක්සත් පෙරමුණේ නායක, පාර්ලිමේන්තු මන්ත්‍රී දිනේෂ් ගුණවර්ධන මේ බව සදහන් කළා.\nඑම මාධ්‍ය හමුවට එක්වූ ජාතික නිදහස් පෙරමුණේ නායක පාර්ලිමේන්තු මන්ත්‍රී විමල් වීරවංශ කියා සිටියේ ආණ්ඩුව ප්‍රජාතන්ත්‍රවාදය ස්ථාපිත කිරීමට නව ආණ්ඩුක්‍රම ව්‍යවස්ථාවක් පිළිබදව අදහස් ප්‍රකාශ කළද හිරුණිකා ප්‍රේමචන්ද්‍රගේ සිද්ධියෙන් ආණ්ඩුවේ සැබෑ ප්‍රජාතන්ත්‍රවාදය ඉස්මතු වන බවයි.\nමේ අතර, වත්මන් ආණ්ඩුව ව්‍යවස්ථා සංශෝධන මගින් ජනතාව රවටා අමාත්‍ය මණ්ඩලය පුළුල් කරගෙන ඇති බව සාධාරණ සමාජයක් සදහා වූ පුරවැසි හඩ සංවිධානය පවසනවා.\nඑම සංවිධානයේ ප්‍රථම මාධ්‍ය හමුවට එක්වෙමින් එහි සම කැඳවුම්කරු චන්ද්‍රසේන විජේසිංහ මේ බව කියා සිටියා.",
       "URL": "https://www.hirunews.lk/123486/ඒකාබද්ධ-විපක්ෂය-ජනපතිගෙන්-සාකච්ඡාවක්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=5220"
}