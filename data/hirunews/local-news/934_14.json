{
       "Source": "hirunews",
       "Timestamp": "Wednesday, 17 August 2022 - 12:49",
       "Headline": "ඉන්දියාව ශ්‍රී ලංකාවට නුදුරු මුහුදේ ආරක්ෂාව තර කරයි",
       "News Content": "ඉන්දියාව, ශ්‍රී ලංකාවට ආසන්න මුහුදු තීරයේ සිය නිරීක්ෂණ කටයුතු තීව්‍ර කර තිබෙනවා.\nඑරට මාධ්‍ය වාර්තා කළේ ගුවනින් සහ ගොඩබිමින් ඉන්දීය ආරක්ෂක අංශ ඊයේ දිනයේ සිට සිය නිරීක්ෂණ කටයුතු මෙලෙස කිහිප ගුණයකින් වැඩිකර ඇති බවයි.\nතමිල්නාඩුවේ හිරු වාර්තාකරු සදහන් කළේ රාමේෂ්වරම් සහ ධනුෂ්කෝඩි ප්‍රදේශවල නිරීක්ෂණ මෙහෙයුම් වැඩි වශයෙන් සිදු කෙරෙන අතර ඒ සදහා අති නවීන සමුද්‍රීය නිරීක්ෂණ හෙළිකොප්ටර් යානා මෙන්ම අධි තාක්ෂණික වේග ප්‍රහාරක යාත්‍රා ද යොදාගෙන ඇති බවයි.\nමේ සම්බන්ධයෙන් ඉන්දීය නාවික හමුදාව පවසා ඇත්තේ සිය රටට පිටස්තර පුද්ගලයන් ඇතුළුවීම වැලැක්වීම සදහා මෙලෙස මුහුදු සීමා ආරක්ෂාව තීව්‍ර කර බවයි.\nකෙසේ වෙතත්, අධි සන්නිවේදන පහසුකම්වලින් යුත් චීනයේ යුවාන් වැන්ග් - 5 නෞකාව හම්බන්තොට වරායේ නැංගුරම්ලා තිබීම ඉන්දීය ආරක්ෂක අංශ වෙරළ ආරක්ෂක මෙහෙයුම් වැඩි කිරීමට හේතුවී ඇති බව විචාරකයින් පෙන්වා දෙනවා.\nඇතැම් ඉන්දීය මාධ්‍ය වාර්තා කර තිබුණේ ඉන්දියාව සිය ප්‍රතිරූපය පෙන්වීමේ පියවරක් ලෙස මෙම නිරීක්ෂණ මෙහෙයුම් වැඩි කර ඇති බවයි.\nඊයේ හම්බන්තොට වරායට ළගා වූ යුවාන් වැන්ග් - 5 නෞකාව ලබන 19 වනදා දක්වා මෙරට රැදී සිටීමට නියමිත යි.\nමේ අතර, ඉන්දියාවට නීතිවිරෝධී ලෙස සංක්‍රමණය වීමට උත්සාහ කළ බවට සැක කෙරෙන පුද්ගලයන් 10 දෙනෙකු ඩිංගි යාත්‍රාවක් සමග ඊයේ නාවික හමුදා භාරයට ගෙන තිබෙනවා.\nතලෙයිමන්නාරම කුරුසපාඩු ප්‍රදේශයට ඔබ්බෙන් වූ මුහුදු ප්‍රදේශයේදී අත්අඩංගුවට ගත් එම පිරිස පේසාලෙයි, ඌරුමලෙයි, කිලිනොච්චි සහ කන්තලේ ප්‍රදේශවල පදිංචිකරුවන්.",
       "URL": "https://www.hirunews.lk/312994/ඉන්දියාව-ශ්‍රී-ලංකාවට-නුදුරු-මුහුදේ-ආරක්ෂාව-තර-කරයි",
       "Category": "Local News",
       "Parent URL": "https://www.hirunews.lk/local-news.php?pageID=934"
}