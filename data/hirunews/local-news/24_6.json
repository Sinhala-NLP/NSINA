{
       "Source": "hirunews",
       "Timestamp": "Sunday, 17 September 2023 - 14:49",
       "Headline": "සීදූව - දඩුගංඔය ඉවුරේ ගමන් බෑගයක තිබී සොයාගත් මළ සිරුරේ අනන්‍යාතාව හෙළිවෙයි",
       "News Content": "සීදූව - බෙල්ලානවත්ත කිඳිගොඩ ප්‍රදේශයේ දඩුගංඔය ඉවුරේ ගමන් බෑගයක් තුළ බහා තිබියදී පෙරේදා සොයා ගත් මළ සිරුර මාරවිල - කුඩාවැව ප්‍රදේශයේ පදිංචි 35 හැවිරිදි පුද්ගලයෙකුගේ බව හඳුනාගෙන තිබෙනවා.\nගෙලේ තිබූ පච්චය සහ ශරීර ලක්ෂණ මගින් මෙලෙස ජීවිතක්ෂයට පත්ව ඇත්තේ සිය පුත්‍රයා බව මව විසින් හඳුනාගෙන ඇති බවයි පොලිසිය ප්‍රකාශ කළේ.\nපුද්ගලයින් විදේශ ගත කරන බව පවසමින් මාරවිල, මහවැව, කටාන ඇතුලු විවිධ ප්‍රදේශවල පුද්ගලයින්ගෙන් වංචනික ලෙස අදාළ පුද්ගලයා මුදල් ලබාගෙන ඇති බවට අනාවරණ වී තිබෙනවා.\nඑලෙස මුදල් ලබාගත් අයවළුන් මගහැරීම සඳහා අදාළ පුද්ගලයා මීට දින හයකට පමණ පෙර මාරවිල ප්‍රදේශයේම ඥාතියෙකුගේ නිවසට යාමෙන් අනතුරුව කිසිදු තොරතුරක් ලැබී නැහැ.\nකෙසේ වෙතත් ඔහුගේ අතුරුදන්වීම සම්බන්ධයෙන් පවුලේ ඥාතීන් කිසිවෙකු පොලිසියට පැමිණිල්ලක් ඉදිරිපත් කර නොතිබූ පසුබිමකයි පෙරේදා ගමන් මල්ලක බහා තිබියදී දඩුගං ඔය ඉවුරෙන් මළ සිරුර හමුවී ඇත්තේ.",
       "URL": "https://www.hirunews.lk/348560/සීදූව-දඩුගංඔය-ඉවුරේ-ගමන්-බෑගයක-තිබී-සොයාගත්-මළ-සිරුරේ-අනන්‍යාතාව-හෙළිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=24"
}