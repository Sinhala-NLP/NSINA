{
       "Source": "hirunews",
       "Timestamp": "Wednesday, 29 June 2022 - 17:32",
       "Headline": "මහ බැංකු මූල්‍ය බුද්ධි ඒකකයෙන් සමාගම් දෙකකට ලක්ෂ 15 දඩයක්",
       "News Content": "ශ්‍රී ලංකා මහ බැංකුවෙහි මූල්‍ය බුද්ධි ඒකකය විසින් බලපත්‍රලාභී මූල්‍ය සමාගම් දෙකක් වෙත රුපියල් ලක්ෂ 15ක දඩ පැමිණවීමක් සිදු කර තිබෙනවා.\nඒ මුදල් ගනුදෙනු කිරීමේ පනතේ ප්‍රතිපාදනවලට අනුකූල නොවන ලෙස ක්‍රියා කිරීමේ චෝදනාව මතයි.\nඅදාල දඩය පැනවුණු මූල්‍ය ආයතන එක්සත් ජාතීන්ගේ 2016 අංක 1 දරන මූලය ආයතන රීති වලට අනුව කටයුතු කර නොමැති බව එම ආයතන සම්බන්ධයෙන් සිදුකළ මූලික පරීක්ෂණ වලදි හෙළිවී තිබෙනවා.\nඑක්සත් ජාතීන්ගේ 2016 අංක 1 දරණ මූල්‍ය පනත අනුව එක්සත් ජාතීන්ගේ සංවිධානයේ ආරක්ෂක මණ්ඩලය විසින් වරින් වර යාවත්කාලීන කරනු ලබන මුදල් විශුද්ධිකරණය ට සම්බන්ධ පුද්ගලයින්ගේ තොරතුරු ලැයිස්තුවක් පවත්වා ගත යුතු වන අතර ඔවුන් සමඟ සිදු කෙරෙන ගනුදෙනු අදාල මහබැංකු වෙත දැනුවත් කළ යුතු වනවා.\nමෙම ආයතන සම්බන්ධයෙන් සිදුකළ මූලික පරීක්ෂණයේදී එම තොරතුරු යාවත්කාලීන කිරීමට ඔවුන් පියවර ගෙන නොතිබූ බවයි හෙළිවී ඇත්තේ.\nඒ අනුව 2006 අංක 06 දරණ මුදල් ගනුදෙනු වාර්තා කිරීමේ පනතේ 19 (1) සහ 19 (2) වගන්ති මගින් පැවරී ඇති බලතල අනුව ශ්‍රී ලංකා මහබැංකුව වෙත පැවරී ඇති බලතල ප්‍රකාරව අදාළ ආයතන දෙකට එරෙහිව මෙම දඬුවම පනවා තිබෙනවා.\nමෙහිදී ඔරියන්ට් ෆිනෑන්ස් පීඑල්සී සමාගම වෙත රුපියල් ලක්ෂ 10ක දඩයක් ද, ලංකා ක්‍රෙඩිට් ඇන්ඩ් බිස්නස් ෆිනෑන්ස් ලිමිටඩ් සමාගම වෙත රුපියල් ලක්ෂ 5ක දඩයක් ද නියම කොට තිබෙනවා.\nශ්‍රී ලංකා මහ බැංකුව විසින් 2021 සැප්තැම්බර් 14 වැනිදා මෙම දණ්ඩන පනවන ලද බව මහ බැංකුව සඳහන් කරනවා.\nඒ එම මූල්‍ය සමාගම් දෙක 2021 සිව්වැනි කාර්තුව තුළ දී අදාළ පනතේ ප්‍රතිපාදනවලට අනනුකූලව ක්‍රියා කිරීම හේතුවෙන්.",
       "URL": "https://www.hirunews.lk/308541/මහ-බැංකු-මූල්‍ය-බුද්ධි-ඒකකයෙන්-සමාගම්-දෙකකට-ලක්ෂ-15-දඩයක්",
       "Category": "Local News",
       "Parent URL": "https://www.hirunews.lk/local-news.php?pageID=1059"
}