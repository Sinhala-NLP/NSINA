{
       "Source": "hirunews",
       "Timestamp": "Sunday, 04 July 2021 - 13:46",
       "Headline": "පිලිපීන ගුවන්යානා අනතුරින් 17ක් මරුට",
       "News Content": "පිලිපීනයේ සිදුවූ හමුදා ගුවන්යානා අනතුරින් පුද්ගලයන් 17 දෙනෙකු මියගොස් ඇතැයි මේවන විට තොරතුරු අනාවරණ වී තිබෙනවා.\nයානය අනතුරට ලක්වන විට එහි හමුදා පුද්ගලයන් 92ක් ගමන් කරමින් සිටි බවයි විදෙස් මාධ්‍ය වාර්තා කළේ.\nපිලිපීනයේ දකුණුදිග ප්‍රදේශයේ ජෝලෝ දූපත් ආසන්නයේදී යානය ගොඩබැස්වීමකට කළ උත්සාහයකදී අනතුරට ලක්ව තිබෙනවා.\nයානය කඩා වැටුණු ප්‍රදේශය අබුසයිෆ් කැරළිකරුවන්ගේ බලකොටුවක් බව ද සඳහන්.\nඅනතුරින් පසු 40 දෙනෙකුගේ දිවි බේරා ගැනීමට පිලිපීන ආරක්ෂක අංශ සමත්ව තිබෙනවා.\nC130 Hercules වර්ගයේ යානය අනතුරට ලක්වන විට එහි හමුදා සෙබලුන් 84ක් නියමුවන් තුන්දෙනෙකු සහ කාර්ය මණ්ඩල සාමාජිකයන් 5 දෙනෙකු මෙන්ම හමුදාවට අයත් වාහන 5ක් ද රැගෙන යමින් තිබුණා.\nඑම සෙබලුන් පිලිපීන රජය විසින් ත්‍රස්තවාදී කණ්ඩායමක් ලෙසට නම්කර ඇති අබු සයිෆ් කැරළිකරුවන්ට එරෙහි මෙහෙයුමක් සඳහා ජෝලෝ ප්‍රදේශයට ගමන් කරමින් සිටි බව සඳහන්.\nයානය ගොඩබැස්වීමට යාමේදී එහි ධාවන පථය මග හැරී ඇති බවයි සිදුකළ මූලික පරීක්ෂණවලදී අනාවරණ වී ඇත්තේ.\nමේ අතර පිලිපීන ආරක්ෂක අංශ සඳහන් කර ඇත්තේ යානය අනතුරට ලක්වූයේ කිසියම් හෝ ප්‍රහාරයකින් නොවන බවයි.\nකෙසේවෙතත් අනතුරට නිශ්චිත හේතුව සොයා විමර්ශණ ආරම්භ කර ඇති බව ඔවුන් සඳහන් කර තිබෙනවා.\nවිදෙස් මාධ්‍ය වාර්තා පෙන්වා දෙන්නේ C130 වර්ගයේ මෙම ගුවන්යානා ඇමරිකාවේ නිෂ්පාදනය කෙරෙන අතර එය ලොව පුරා රටවල් රැසක ගුවන් මෙහෙයුම් කටයුතු සඳහා භාවිත කෙරෙන බවයි.\nකඩා වැටුණු මෙම යානය 1988 වසරේදී ඇමරිකා එක්සත් ජනපදයේ ගුවන් හමුදාව විසින් පළමු වරට ගුවන්ගත කර ඇති අතර එය පිලිපීනයට අලෙවි කර ඇත්තේ පසුගිය ජනවාරි මාසයේදීයි.\nමේ අතර විදෙස් මාධ්‍ය වාර්තා පෙන්වා දෙන්නේ ගතවූ කාලසීමාව තුල පිලිපීනයේ ගුවන් අනතුරු රැසක් සිදුව ඇති බවයි.\nපසුගියදා රාත්‍රී පුහුණුවක් අතර හෙලිකොප්ටර් යානයක් අනතුරට ලක්වීමෙන් එහි ගමන් කළ පුද්ගලයන් 6 දෙනෙකු ජීවිතක්ෂයට පත්වුනා.\nඑමෙන්ම මීට මාස 3කට පමණ පෙර ද MG 520 වර්ගයේ හෙලිකොප්ටර් යානයක් ද මධ්‍යම පිලිපීනයේදී කඩා වැටීමෙන් එහි නියමුවා මරණයට පත්වුණා.\nමෙම වසරේ ජනවාරි මාසයේදී පිලිපීනයේ සිදුවූ තවත් හෙලිකොප්ටර් යානා අනතුරකින් හමුදා සෙබලුන් 7 දෙනෙකු මරණයට පත්වූ බවයි පිලිපීන වාර්තා පෙන්වා දෙන්නේ.\n2008 වසරේදී පිලිපීන ගුවන් හමුදාවට අයත් C 130 වර්ගගෙය් යානයක් ගුවන්ගත වී සුළු මොහොතකින් මුහුදට කඩා වැටීමෙන් සිදුවූ අනතුරකින් කාර්ය මණ්ඩල සාමාජිකයන් 9 දෙනෙකු සහ මගීන් දෙදෙනෙකු ජීවිතක්ෂයට පත්වුනා.",
       "URL": "https://www.hirunews.lk/276048/පිලිපීන-ගුවන්යානා-අනතුරින්-17ක්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=1842"
}