{
       "Source": "hirunews",
       "Timestamp": "Sunday, 21 May 2023 - 19:49",
       "Headline": "මහා නායක අතිපුජ්‍ය දොඩම්පහල චන්දසිරි මහනාහිමියන් දැයෙන් සමුගනී (වීඩියෝ)",
       "News Content": "අපවත් වී වදාළ ශ්‍රී ලංකා අමරපුර මහා නිකායේ උත්තරීතර මහනායක අතිපුජ්‍ය දොඩම්පහල චන්දසිරි මහනාහිමියන්ගේ අදාහන පූජෝත්සවය කොළඹ නිදහස් චතුරස්‍රයේදි පූර්ණ රාජ්‍ය ගෞරව සහිතව අද පස්වරුවේ සිදු කෙරුණා.\nඅමරපුර මහා නිකායේ උත්තරීතර මහානායක අතිපුජ්‍ය දොඩම්පහල චන්දසිරි මහනාහිමියන් අපවත් වූයේ ඉකුත් 16 වනදායි. අපවත්වන විට උන්වහන්සේ 84 වන වියේ පසුවුණා.\nමහනාහිමියන්ගේ දේහය රාජගිරිය ගෝතම තපෝවන විහාරස්ථානයේ තැන්පත් කර තිබු අතර අදත් ගිහි පැවිදි බොහෝ පිරිසක් පැමිණ උන්වහන්සේට අවසන් ගෞරව දැක්වුවා.\nමහනාහිමියන්ගේ දේහය පිළිබද ආගමික වතාවත් සිදු කෙරුණේ ගෝතම තපෝවන විහාරස්ථානයේදියි.\nඅනතුරුව පස්වරු 1ට පමණ ආදාහන පූජොත්සවය පැවැත්වෙන කොළඹ නිදහස් චතුරස්‍ර පරිශ්‍රය වෙත උන්වහන්සේගේ දේහය රැගත් රිය පෙරහර ගමන් ආරම්භ කෙරුණා.\nමහානාහිමියන්ගේ දේහයට අවසන් ගෞරව දැක්වීමට රාජගිරියේ සිට නිදහස් චතුරස්‍රය දක්වා වූ මග දෙපසත් බොහෝ පිරිසක් රැදී සිටියා.\nඑහිදී ගුවනින් පුෂ්පෝපහාර දක්වනු ලැබූ අතර උන්වහන්සේගේ දේහය රැගත් රිය පෙරහර පස්වරු 03.00ට පමණ කොළඹ නිදහස් චතුරස්‍ර පරිශ්‍රයට ලගා වුනා.\nඅදාහන පූජොත්සවය ආරම්භ වුයේ ඉන් අනතුරුවයි.\nපූර්ණ රාජ්‍ය ගෞරව සහිතව සංවිධානය කර තිබු ආදාහන පුජොත්සවයට අග්‍රාමාත්‍ය දිනේෂ් ගුණවර්ධණ, කථානායක මහින්ද යාපා අබේවර්ධණ, හිටපු ජනාධිපති මෛත්‍රිපාල සිරිසේන,ඇතුළු පක්ෂ විපක්ෂ මන්ත්‍රීවරුන් රැසක් එක්ව සිටියා.",
       "URL": "https://www.hirunews.lk/335853/මහා-නායක-අතිපුජ්‍ය-දොඩම්පහල-චන්දසිරි-මහනාහිමියන්-දැයෙන්-සමුගනී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=327"
}