{
       "Source": "hirunews",
       "Timestamp": "Friday, 09 December 2022 - 18:04",
       "Headline": "අභාවප්‍රාප්ත ජනප්‍රිය ගායන ශිල්පී නුවන් ගුණවර්ධනගේ අවසන් කටයුතු එළඹෙන ඉරිදා",
       "News Content": "ශ්‍රී ලාංකේය සංගීත ක්ෂේත්‍රයේ නොමැකෙන නාමයක් සනිටුහන් කළ ජනප්‍රිය ගායන ශිල්පී නුවන් ගුණවර්ධනගේ දේහය පිළිබඳ අවසන් කටයුතු එළඹෙන 11 වැනි ඉරුදින සිදු කිරීමට නියමිතව තිබෙනවා.\nඒ ඔහු පදිංචිව සිටි අංක 92, නාලන්දාරාම පාර, පතිරගොඩ, මහරගම යන ලිපිනයෙහි පිහිටි නිවසේදියි.\nඑදින පස්වරු 6ට ගොඩිගමුව පොදු සුසාන භූමියේ දී නුවන් ගුණවර්ධනයන්ගේ ආදාහන කටයුතු සිදු කෙරෙන බව ද පවුලේ ආරංචි මාර්ග සඳහන් කරනවා.\n\"කඳුළින්ම ගැයූ\"‍, \"කිරි මුහුදු වෙරළේ\" වැනි ජනප්‍රිය ගී රැසක් සහෘද රසිකයාගේ රසවින්දනයට තිළිණ කළ මෙම ජනප්‍රිය ගායකයා ඊයේ දිනයේ දී අභාවප්‍රාප්ත වන විට 73 වැනි වියෙහි පසුවුණා.\nප්‍රතිකාර සඳහා රෝහල්ගත කර සිටියදියි ඇති වූ හදිසි හෘදයාබාධයක් හේතුවෙන් නුවන් ගුණවර්ධන අභාවප්‍රාප්ත වූයේ.",
       "URL": "https://www.hirunews.lk/322307/අභාවප්‍රාප්ත-ජනප්‍රිය-ගායන-ශිල්පී-නුවන්-ගුණවර්ධනගේ-අවසන්-කටයුතු-එළඹෙන-ඉරිදා",
       "Category": "Local News",
       "Parent URL": "https://www.hirunews.lk/local-news.php?pageID=677"
}