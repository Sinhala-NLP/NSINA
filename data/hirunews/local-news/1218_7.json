{
       "Source": "hirunews",
       "Timestamp": "Thursday, 21 April 2022 - 16:12",
       "Headline": "19 බලාත්මක කිරීමේ සංශෝධන ඇතුළත් කෙටුම්පතක් කතානායකට",
       "News Content": "19 වන ආණ්ඩුක්‍රම ව්‍යවස්ථා සංශෝධනයේ ඇතුළත් වූ සාධනීය කරුණු ඇතුළත් කරමින් නව ආණ්ඩුක්‍රම ව්‍යවස්ථා සංශෝධනයක් සඳහා වූ යෝජනාවක් ස්වාධීන වූ මන්ත්‍රීවරුන් විසින් හෙට කතානායකවරයා වෙත භාරදීමට නියමිතයි.\nඅද පැවති පක්ෂ නායක රැස්වීමේදී  ඊට අදාළ දැනුවත් කිරීම කතානායකවරයා වෙත සිදුකළ බවයි පාර්ලිමේන්තු මන්ත්‍රී උදය ගම්මන්පිල සඳහන් කළේ.\nඑම පක්ෂ නායක රැස්වීමේදී සමගි ජන බලවේගය විසින් ඉදිරිපත් කිරීමට අපේක්ෂා කරන විධායක ජනාධිපති ධූරය අහෝසි කිරීම ඇතුළු කරුණු ඇතුළත් ව්‍යවස්ථා සංශෝධන යෝජනාව සම්බන්ධයෙන් සාකච්ඡාවට ලක්ව තිබෙනවා.\nනව සංශෝධන සඳහා වන යෝජනා ඇතුළත් කෙටුම්පත සමගි ජනබලවේගය විසින් අද කතානායක මහින්ද යාපා අබේවර්ධන වෙත භාර දෙනු ලැබුවා.\nකෙසේ වෙතත්, පක්ෂ නායක රැස්වීමට එක්වූ පූජ්‍ය අතුරලියේ රතන හිමියන් කියා සිටියේ රට තුළ පවතින තත්ත්වය හමුවේ විධායකය අහෝසි කිරීම ප්‍රයෝගිකව සිදුකළ නොහැකි තත්ත්වයක් බවයි.\nමේ අතර, අග්‍රාමාත්‍ය මහින්ද රාජපක්ෂගේ නායකත්වයෙන් ආණ්ඩුව ශක්තිමත්ව ඉදිරියට පවත්වාගෙන යාමේ යෝජනාවක් ආණ්ඩු පක්ෂ මන්ත්‍රී කණ්ඩායම් රැස්වීමේදී ඒකමතිකව සම්මත කරගෙන තිබෙනවා.\nපාර්ලිමේන්තු සංකීර්ණයේදී අද පස්වරුවේ ආණ්ඩු පක්ෂ මන්ත්‍රීවරුන් රැස්වී ඇති අතර එහිදී මෙම තීරණය ගෙන ඇති බවටයි අග්‍රාමාත්‍ය කාර්යාලය සඳහන් කළේ.\nඅද පාර්ලිමේන්තුවේදීද නව ආණ්ඩුක්‍රම ව්‍යවස්ථාවක් ගෙන ඒම සම්බන්ධයෙන් විවිධ අදහස් පළ වුණා.\nඑහිදී විපක්ෂ නායක සජිත් ප්‍රේමදාස, පාර්ලිමේන්තු මන්ත්‍රීවරුන් වන ෆීල්ඩ් මාර්ෂල් සරත් ෆොන්සේකා, රොෂාන් රණසිංහ, විජේදාස රාජපක්ෂ සහ උදය ගම්මන්පිල අදහස් පළ කළා.",
       "URL": "https://www.hirunews.lk/302457/19-බලාත්මක-කිරීමේ-සංශෝධන-ඇතුළත්-කෙටුම්පතක්-කතානායකට",
       "Category": "Local News",
       "Parent URL": "https://www.hirunews.lk/local-news.php?pageID=1218"
}