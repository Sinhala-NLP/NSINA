{
       "Source": "hirunews",
       "Timestamp": "Tuesday, 19 January 2016 - 9:19",
       "Headline": "දෙමටගොඩ රිය අනතුරට සම්බන්ධ සිසුවාගේ මව යළිත් රිමාන්ඩ්",
       "News Content": "දෙමටගොඩ - මවුන්ට්මේරි ප්‍රදේශයේ කහ ඉරක් මතදී මවක් සහ දියණියක් ජීවිතක්ෂයට පත්කරමින් රිය අනතුරක් සිදුකර පළාගිය මෝටර් රථය පැදවූ පාසල් සිසුවාගේ් මව  ලබන 28 වනදා දක්වා රක්ෂිත බන්ධනාගාර කිරීමට අලූත්කඞේ මහේස්ත්‍රාත් අධිකරණය ඊයේ නියෝග කළා.\nඉකුත් 16 වනදා රාත්‍රියේ සිදුවූ  මෙම අනතුර සම්බන්ධයෙන් අත්අඩංගුවට ගත් 15 හැවිරිදි පාසල් සිසුවා ලබන 29 වනදා දක්වා රක්ෂිත බන්ධනාගාර ගතකළ අතර, ඔහුගේ මව මීට පෙර අත්අඩංගුවට ගෙන 25 වනදා දක්වා රක්ෂිත බන්ධනාගාර ගත කෙරුණා.\nඇය මාස 10 ක ළදරුවෙකුට කිරිදෙන මවක් බැවින් සානුකම්පිත ලෙස සළකා ඇප ලබාදෙන ලෙස ඊයේ ඇප අයදුම්පතක් ඉදිරිපත් කර තිබෙනවා.\nඑහෙත් අධිකරනය මගින් ඊයේ ඇයට ඇප ලබා නොදුන් අතර, 15 හැවිරිදි පාසල් සිසුවා හඳුනාගැනීමේ පෙරට්ටුවකට යොමු කිරීමටයි නියෝග කර ඇත්තේ.\nමේ අතර මියගිය මව සහ දියණිය වෙනුවෙන් අගතියට පත්වූ පාර්ශවයට රුපියල් ලක්ෂ 3 ක මුදලක් සානුකම්පිත දීමනාවක් ලෙස ලබාදෙන්නැයි පැමිණිලි පාර්ශවයේ නීතීඥයන් ඉල්ලා තිබෙනවා.\nඑහෙත් එහිදී ඔවුන් ප්‍රකාශ කර ඇත්තේ රුපියල් ලක්ෂයක මුදලක් එලෙස ලබාදීමටයි. කෙසේ නමුත් මියගිය කාන්තාවගේ ජීවත්ව සිටින දියණිය එලෙස කිසිදු මුදලක් ලබාගැනීම ප්‍රතික්ෂේප කර තිබෙනවා.\nඊයේ අධිකරණයේදී හෙළිවූ තවත් කරුණක් වූයේ අනතුරට සම්බන්ධ වාහනය කැකිරාව ප්‍රදේශයේ ඇඟළුම් කම්හලක් යටතේ ලියාපදිංචි කර ඇති බවයි.\nකෙසේ වෙතත් කහ ඉර මතදී මවක් සහ දියණියක් මරණයට පත්කළ මෙම රිය අනතුර සම්බන්ධයෙන් ගැටළු පවතින බවට ප්‍රදේශවාසීන් චෝදනා කළා.\nමෙම ස්ථානයේ අනතුරු බහුලව සිදුවන බවත් කළක සිට මෙම ප්‍රදේශයට මාර්ග සංඥා පුවරුවක් සවි කරන ලෙසට බලධාරීන්ට දැනුම්දී තිබුණත් මෙතෙක් එයද ඉටුකර නොමැති බවටයි ප්‍රදේශවාසීන් වැඩිදුරටත් චෝදනා කර සිටියේ.\nපසුගිය 16 වනදා රාත්‍රී 8.50ට පමණ බේස්ලයින් මාර්ගයේ සිදුවූ මෙම අනතුරෙන් ජීවිතක්ෂයට පත්වුණේ පාර මාරුවීමට ගිය 47 හැවිරිදි කාන්තාවක් සහ ඇයගේ දස හැවිරිදි කුඩා දියණියයි.\nඔවුන් බොරැල්ල ප්‍රදේශයේ පදිංචිකරුවන්.\nඅනතුරෙන් පසු පළා ගිය පාසල් සිසුවා දෙමටගොඩ පොලීසිය සිදුකළ විමර්ශනයකින් අනතුරුව අත්අඩංගුවට ගනු ලැබුවා.\nඊට පෙර පොලීසියට වෙනත් අයෙකු භාරවී තිබූ අතර, ඊට ප්‍රදේශවාසීන්ගෙන් එල්ල වූ විරෝධයත් සමඟ දෙමටගොඩ පොලිස් ස්ථානයේ උණුසුම් තත්ත්වයක්ද මතුවුණා.\nපාසල් සිසුවාගේ මව අත්අඩංගුවට ගැනුනේ මෝටර් රථය පැදවීමට ඔහුට අවස්ථාව ලබාදීම හේතුවෙන්.",
       "URL": "https://www.hirunews.lk/124278/දෙමටගොඩ-රිය-අනතුරට-සම්බන්ධ-සිසුවාගේ-මව-යළිත්-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=5205"
}