{
       "Source": "hirunews",
       "Timestamp": "Friday, 14 April 2017 - 19:35",
       "Headline": "මීතොටමුල්ල සිද්ධිය වාර්තාකරන්න ගිය අප මාධ්‍යවේදියාට බාධා",
       "News Content": "මීතොටමුල්ල කුණුකන්දේ කොටසක් කඩා වැටීම හේතුවෙන් අවට නිවාස 50 කට ආසන්න සංඛ්‍යාවක් යටවී ඇති බව වැල්ලම්පිටිය පොලිසිය පවසනවා.\nකුණුකන්දට යටවී සිටින පිරිස බේරා ගැනීම සඳහා වන මෙහෙයුම් ත්‍රිවිධ හමුදාවේ මූලිකත්වයෙන් මේ වන විට ක්‍රියාත්මකයි.\nමීතොටමුල්ල කුණුකන්දේ කොටසක් මෙලෙස කඩා වැටී ඇත්තේ අද පස්වරු 3 ට පමණ.\nකුණුකන්ද කඩා වැටීමත් සමග අසල පිහිටි නිවාස රැසක් ඊට යටවී තිබෙනවා.\nකෙසේ වෙතත් සිද්ධිය වාර්තාකිරීමට ගිය අප මාධ්‍යවේදියාට ප්‍රදේශවාසීන්ගෙන් බාධා එල්ල වුණා.\nප්‍රදේශවාසීන් කුණුකන්ද මත තිබූ බැකෝ යන්ත්‍රයකටද ගිනි තබා තිබුණා.\nකුණුකන්දට යටවී සිටින පිරිස බේරාගැනීම සඳහා ත්‍රිවිධ හමුදාව,  ගිනිනිවීම් සේවා දෙපාර්තමෙන්තුව, පොලීසිය සහ පොලිස් විශේෂ කාර්ය බලකාය මෙහෙයුම් ක්‍රියාත්මක කළා.\nගිනි නිවීම් කටයුතු සඳහා  ගුවන් හමුදාවට අයත් හෙළිකොප්ටර් යානා දෙකක්ද යොදවා තිබුණා.\nමේ අතර කුණු කන්ද කඩා වැටීමෙන් විපතට පත්වූවන් මුදා ගැනීම සඳහා මැදිහත් වන ලෙස ජනාධිපතිවරයා ත්‍රිවිධ හමුදාපතිවරුන්ට උපදෙස් ලබා දුන් බව ජනාධිපති මාධ්‍ය අංශය නිවේදනය කළා.\nඑමෙන්ම ආපදාවට ලක් වූ ජනතාවට සහන සැලසීමට හා ඔවුන්ගේ සුබ සාධන කටයුතු වෙනුවෙන් කඩිනම් පියවර ගන්නා ලෙසද ජනාධිපතිවරයා ආපදා කළමනාකරණ මධ්‍යස්ථායට උපදෙස් ලබා දී තිබෙනවා.\nරජය ජනතාවගෙන් ඉල්ලා සිටින්නේ මුදා ගැනීමේ මෙහෙයුම්වලට බාධා ඇතිවන බැවින් මෙම ස්ථානය නැරඹීමට යාමෙන් වළකින ලෙසයි.\nකුණුකන්ද කඩා වැටීමෙන් තුවාල ලැබූ 7 දෙනෙකු මේ වන විට ජාතික රෝහලට ඇතුළත් කර තිබෙනවා.\nමෙහෙයුම් අතරතුර සුන්බුන් අතර සිර වී සිටි පිරිස බේරාගැනුණු අයුරුයි මේ.",
       "URL": "https://www.hirunews.lk/159206/මීතොටමුල්ල-සිද්ධිය-වාර්තාකරන්න-ගිය-අප-මාධ්‍යවේදියාට-බාධා",
       "Category": "Local News",
       "Parent URL": "https://www.hirunews.lk/local-news.php?pageID=4563"
}