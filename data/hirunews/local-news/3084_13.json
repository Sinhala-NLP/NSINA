{
       "Source": "hirunews",
       "Timestamp": "Wednesday, 23 October 2019 - 7:34",
       "Headline": "අගමැති යළිත් ජනපති කොමිසමට",
       "News Content": "මත්තල ජාත්‍යන්තර ගුවන් තොටුපලේ වී ගබඩා කිරීමේ සිද්ධිය සම්බන්ධයෙන් අග්‍රාමාත්‍ය රනිල් වික්‍රමසිංහ 2015 - 2018 රාජ්‍ය ආයතනවල වංචා දූෂණ සොයන ජනාධිපති පරීක්ෂණ කොමිෂන් සභාව හමුවේ අද පෙනී සිටීමට නියමිතයි.\nඋදෑසන 10.30 ට කොමිසම හමුවට පැමිණෙන ලෙසට අග්‍රාමාත්‍යවරයාට දැනුම් දී ඇති බවයි එහි උසස් නිලධාරියෙකු සඳහන් කළේ.\nපසුගිය 18 වනදා අග්‍රාමාත්‍යවරයාට එම කොමිසම හමුවේ පෙනී සිටින ලෙස දැනුම්දී තිබුණත් යාපනයේ පැවැත්වෙන උත්සව කිහිපයකට සහභාගි වීමට ඇති බැවින් තමන්ට එදින කොමිසම හමුවේ පෙනී සිටීමට නොහැකි බවයි අග්‍රාමාත්‍යවරයා දැනුම් දෙනු ලැබුවේ.\nඒ අනුව අද කොමිසම හමුවේ පෙනී සිටීමට අවස්ථාව සලසා දෙන්නැයි අග්‍රාමාත්‍යවරයා කොමිසමෙන් ඉල්ලා තිබුණා.\nමැතිවරණ වේදිකාවේ ලබා දුන් පොරොන්දු අනුව මත්තල ගුවන්තොටුපලෙහි වී ගබඩා කිරීමට තීරණය කළ බව පසුගියදා ජනාධිපති කොමිසම හමුවේ අනාවරණ වුණා.\nඒ, වී අලෙවි මණ්ඩලයේ හිටපු සභාපති බණ්ඩාර දිසානායක ලබාදුන් සාක්ෂි අනුවයි.\n2015 දී ප්‍රමාණවත් ගබඩා පහසුකම් නොමැතිවීම මත එම පහසුකම් ලබා ගැනීමට ගුවන්තොටුපල බලධාරින් සමග සාකච්ඡා කළ බව එහිදී සදහන් කළ හිටපු සභාපතිවරයා, වටිනා වායු සමීකරණ ඇතුළු පද්ධතීන් පවතින බැවින් එහි ගබඩා පහසුකම් ලබාදීම ගුවන්තොටුපල බලධාරින් තරයේ ප්‍රතික්ෂේප කළ බව ද කොමිසම හමුවේ අනාවරණ කර තිබුණා.",
       "URL": "https://www.hirunews.lk/226798/අගමැති-යළිත්-ජනපති-කොමිසමට",
       "Category": "Local News",
       "Parent URL": "https://www.hirunews.lk/local-news.php?pageID=3084"
}