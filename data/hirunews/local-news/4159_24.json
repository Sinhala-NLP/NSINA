{
       "Source": "hirunews",
       "Timestamp": "Saturday, 23 December 2017 - 14:24",
       "Headline": "වන අලි නිසා විරෝධතා (ඡායාරූප)",
       "News Content": "අංගම්මැඩිල්ල සහ වස්ගමුව ජාතික වනෝද්‍යානවල වෙසෙන වන අලි ගම්වැදීම වැළැක්වීමට බලධාරීන් පියවරක් නොගන්නා බවට චෝදනා කරමින්, ප්‍රදේශවාසීන් පිරිසක් අත්තනකඩවල ප්‍රදේශයෙන්, ගිරිතලේ - බකමූණ ප්‍රධාන මාර්ගය අවහිර කර විරෝධතාවක නිරත වනවා.\nමීට අත්තනකඩවල - ජබුරුවල - නිකපිටිය සහ ජයසිරිපුර ඇතුළු ගම්මාන රැසක ජනතාව එක්ව සිටින බවයි අප වාර්තාකරු සඳහන් කළේ.\nමෙම ප්‍රදේශවල පසුගිය මාස තුනක කාලසීමාවේදී අලි - මිනිස් ගැටුම නිසා පුද්ගල මරණ 10ක් පමණ වාර්තා වනවා.\nමේ අතර අනුරාධපුර මොරවැව ප්‍රදේශයේ දී වන අලි පහරදීමකින් එක් පුද්ගලයෙකු මියගොස් තවත් පුද්ගලයෙකු​ බරපතල තුවාල ලබා තිබෙනවා.\nමේ හේතුවෙන් කුපිත වූ ප්‍රදේශවාසීන් මොරවැව මාර්ගය අවහිර කරමින් අද විරෝධතාවක නිරත වුණා.\nඊයේ රාත්‍රියේ මෙලෙස වන අලි පහරදීමකින් මියගොස් ඇත්තේ කොමාන්ඩෝ බලකායේ සේවය කළ 47 හැවිරිදි විශ්‍රාමික සැරයන්වරයෙක්.\nමොරවැව ප්‍රදේශයේ පදිංචි සිව්දරු පියෙක් වන ඔහු තවත් පුද්ගලයෙකු සමගින් හේනට ගොස් සිටියදී මෙම අනතුරට මුහුණදී තිබුණා.\nමේත් සමගින් නොසන්සුන්තාවටපත් ගම්වාසීන් අනුරාධපුර හොරොව්පතාන - කපුගොල්ලෑව මාර්ගය මොරවැව ප්‍රදේශයෙන් අවහිර කරමින් අද පෙරවරුවේ\nවිරෝධතාවක නිරත වුණා.\nප්‍රදේශවාසීන් පවසන්නේ හොරොව්පතාන අලිසුරැකුම් මධ්‍යස්ථානයේ රඳවා සිටි නියපොත්තා නැමැති වන අලියා මෙම පුද්ගලයින් දෙදෙනාට පහර දී ඇති බවයි.\nඡායාරූප - පොළොන්නරුව රොෂාන් තුෂාර",
       "URL": "https://www.hirunews.lk/179121/වන-අලි-නිසා-විරෝධතා-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4159"
}