{
       "Source": "hirunews",
       "Timestamp": "Friday, 10 March 2023 - 19:48",
       "Headline": "අද රුපියලේ සුළු පහත වැටීමක් - රත්‍රං මිල නැවතත් ඉහළට",
       "News Content": "ඇමෙරිකානු ඩොලරයට සාපේක්ෂව රුපියල අද (10) සුළු අවප්‍රමාණයක් පෙන්නුම් කළා.\nමහබැංකුව නිකුත් කළ විනිමය අනුපාතිකයන්ට අනුව ඇමෙරිකානු ඩොලරයක ගැණුම් මිල රුපියල් 311.62 ක් ලෙස දැක්වුණු අතර විකුණුම් මිල සටහන් වූයේ රුපියල් 328 ක් ලෙසයි.\nඊයේ ඇමෙරිකානු ඩොලරයක ගැණුම් මිල 307.36 ක් ලෙස සටහන් වූ අතර එහි විකුණුම් මිල වූයේ 325.52 ක්.\nමේ අතර, ශ්‍රී ලංකා රුපියල හමුවේ එක්සත් ජනපද ඩොලරයේ අගය ශීඝ්‍රයෙන් පහළ යාම පාලනය කිරීම සදහා මහබැංකුව මැදිහත්වී පසුගිය දින කිහිපය තුළ දී ඩොලර් මිලියන 500 ක් පමණ දේශීය විදේශීය වෙළදපොලෙන් මිල දී ගත් බව මහබැංකු වාර්තා පෙන්වා දෙනවා.\nඑමෙන්ම, විදෙස් ශ්‍රමිකයින් වෙනුවෙන් තීරු බදු සහනයක් සහිතව විදුලි වාහන ආනයනය කිරීමේ වැඩසටහන ඊයේ සිට ආරම්භ කර තිබෙනවා.\nශ්‍රී ලංකාව වෙත ගෙන්වන ලද වාහන රේගුව විසින් නිදහස් කිරීමේ කටයුතු මේ වනවිට ආරම්භ කර ඇති බවයි වාර්තා වන්නේ.\nමේ අතර, ගත වූ මාස 13 ක කාලසීමාව තුළ ඉන්ධන අලෙවිය අඩු වී ඇති බව ඛනිජ තෙල් නීතිගත සංස්ථාව පවසනවා.\nඒ අනුව ඔටෝ ඩීසල් අලෙවිය සියයට 50කින් සහ පෙට්‍රල් අලෙවිය සියයට 30 කින් අඩු වී ඇති බවයි එම සංස්ථාව නිවේදනය කළේ.\nඊට අමතරව භූමිතෙල් අලෙවිය ද සියයට 70 කින් අඩු වී තිබෙනවා.\nමේ අතර රුපියල අද අවප්‍රමාණය වීමත් සමග රත්‍රං මිල ගණන් ද අද දහවල් සිට යළි වැඩිවීමක් පෙන්නුම් කළා.\nසමස්ත ලංකා ස්වර්ණාභරණ සංගමයේ භාණ්ඩාගාරිය ආර්. සුබ්‍රමනියම් සදහන් කළේ මේ වනවිට කැරට් 24 පවුමක මිල රුපියල් 163,000 ක් වන බවයි.\nමේ අතර රුපියල ශක්තිමත් වීමත් සමග කොළඹ ප්‍රධාන විනිමය හුවමාරු ආයතනවලට ඩොලර් හුවමාරු කිරීමට පැමිණෙන පිරිසගේ වැඩිවීමක් දක්නට ලැබුණු බවයි හිරු වාර්තාකරුවන් සදහන් කළේ.",
       "URL": "https://www.hirunews.lk/329576/අද-රුපියලේ-සුළු-පහත-වැටීමක්-රත්‍රං-මිල-නැවතත්-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=484"
}