{
       "Source": "hirunews",
       "Timestamp": "Thursday, 23 June 2022 - 20:06",
       "Headline": "සහල් විකිණීම ප්‍රතික්ෂේප කළ වෙළඳුන් 479 ක් අත්අඩංගුවට",
       "News Content": "පවතින සහල් අර්බුදය සහ පාලන මිල හේතුවෙන් සහල් විකිණීම ප්‍රතික්ෂේප කළ වෙළඳුන් 479 දෙනෙකු අත්අඩංගුවට ගෙන ඇප මත මුදාහැර තිබෙනවා.\nමීට අමතරව, වැඩි මිලට සහල් අලෙවි කළ වෙළඳුන් 106 දෙනෙකු අත්අඩංගුවට ගෙන ඇති බවයි පාරිභෝගික කටයුතු පිළිබඳ අධිකාරිය සඳහන් කළේ.\nසහල් සඳහා උපරිම සිල්ලර මිලක් පැනවීමත් සමග වැඩි මිලට සහල් අලෙවි කරන්නන් සොයා මේ වනවිට දිවයින පුරා වැටලීම් ආරම්භ කර තිබෙනවා.\nඑම වැටලීම්වලට අදාළව පසුගිය දින කිහිපය තුල නඩු පැවරීම් 22 ක් සිදුකර ඇති අතර, එහිදී වැරදිකරුවන්ගෙන් රුපියල් මිලියන 3 ක දඩ මුදලක් ද අය කර ගැනීමටයි පාරිභෝගික කටයුතු පිළිබඳ අධිකාරිය පියවර ගෙන ඇත්තේ.\nකෙසේ වෙතත්, ව්‍යාපාරිකයින් සහ පාරිභෝගිකයින් චෝදනා කරන්නේ රජයේ පාලන මිලට සහල් අලෙවි කිරීමට සහ මිල දී ගැනීමට නොහැකි බවටයි.\nමේ අතර, ආහාර අර්බුදයත් සමඟ රජය විසින් භාවිතයට නොගන්නා ඉඩම් සහ කුඹුරු වගා කටයුතු සඳහා යොදා ගැනීමේ විශේෂ වැඩපිළිවෙලක් මේ වනවිට ආරම්භ කර තිබෙනවා.\nඒ අනුව කිසිදු ප්‍රයෝජනයක් නොගෙන වසර 20 කට වැඩි කාලයක් පුරන්ව පැවති කොස්වත්ත - තලංගම කුඹුරු යාය අස්වැද්දීම අද ආරම්භ කෙරුණා.\nමේ අතර, ජාතික පශු සම්පත් සංවර්ධන මණ්ඩලයට අයත් පොලොන්නරුව කන්දකාඩු ගොවිපොළ මුළුමනින්ම ඉදිරි මහ කන්නය තුළ වගාව සදහා යොදා ගැනීමට කෘෂීකර්ම අමාත්‍යාංශය තීරණය කර තිබෙනවා.\nඑමෙන්ම, ඉඩම් ගොඩකිරීමේ සංස්ථාව බස්නාහිර පළාතේ හදුනාගත් ඉඩම් අක්කර 283ක් වගාකිරීම ආරම්භ කර ඇති බව සඳහන්.",
       "URL": "https://www.hirunews.lk/307994/සහල්-විකිණීම-ප්‍රතික්ෂේප-කළ-වෙළඳුන්-479-ක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1073"
}