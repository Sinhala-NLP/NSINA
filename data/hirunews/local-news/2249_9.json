{
       "Source": "hirunews",
       "Timestamp": "Monday, 28 December 2020 - 8:54",
       "Headline": "මෙරට කොරෝනා ආසාදිතයින් 41,000 ඉක්මවයි - ඊයේ දිනයේත් මරණ 04ක්",
       "News Content": "කොරෝනා ආසාදිතයන් 674 දෙනෙකු ඊයේ (27) වාර්තාවීමත් සමඟ මෙරට මුළු කොරෝනා අසාදිතයින් සංඛ්‍යාව 41,000 දහසේ සීමාව ඉක්ම වූවා.\nඑම සංඛ්‍යාව 41,054 ක් වන බවයි වසංගත රෝග විද්‍යා අංශය සඳහන් කළේ.\nඒ අනුව මිනුවන්ගොඩ බ්‍රැන්ඩික්ස්, පෑලියගොඩ මත්ස්‍ය වෙළඳපොළ සහ බන්ධනාගාර ආශ්‍රිත කොරෝනා පොකුරද 37,360 දක්වා ඉහළ ගියා.\nමෙරට සුවය ලැබූ සමස්ත කොරෝනා ආසාදිතයින් සංඛ්‍යාවද 32,701 දක්වා ඉහළ ගියේ ඊයේ (27) තවත් ආසාදිතයන් 650 දෙනෙකු සුවය ලබා නිවෙස් වෙත පිටව යාමත් සමගයි.\nමේ අතර, තවත් කොරෝනා මරණ 04 ඊයේ (27) දිනයේදී වාර්තාවීමත් සමඟ මෙරට සමස්ත කොරෝනා මරණ සංඛ්‍යාව 191 දක්වා ඉහළ ගියා.\nරජයේ ප්‍රවෘත්ති දෙපාර්තමේන්තුව නිවේදනය කළේ මියගිය පිරිස අතර හෝමාගම මූලික රෝහලේදී කොවිඩ් නියුමෝනියාවෙන් ජීවිතක්ෂයට පත්වූ පිටකෝට්ටේ පදිංචි 66 හැවිරිදි පුද්ගලයෙක් වන බවයි.\nරාගම පදිංචි 75 හැවිරිදි කාන්තාවක්ද මුල්ලේරියාව මූලික රෝහලේදී ජීවිතක්ෂයට පත්ව තිබුණේ කොවිඩ් නියුමෝනියාව සහ මොලයේ ඇති වූ ආසාදනයක් හේතුවෙන්.\nඑසේම, කොවිඩ් නියුමෝනියාවෙන් මුල්ලේරියාව මූලික රෝහලේදී කඩවත පදිංචි 78 හැවිරිදි කාන්තාවක්ද ජීවිතක්ෂයට පත්ව තිබුණා.\nවවුනියාවේ පදිංචි 52 හැවිරිදි කාන්තාවක්ද අනුරාධපුර ශික්ෂණ රෝහලේදී මියගොස් තිබුණේ කොවිඩ් නියුමෝනියාව සමඟ ඇති වූ හෘදයාබාධයකින්.\nඑසේම, අනුරාධපුර ශික්ෂණ රෝහල යටතේ ක්‍රියාත්මක - අනුරාධපුර - මෙත්සිරි සෙවණ කොවිඞ් ප්‍රතිකාර ඒකකයේ ස්ථාපිත දැඩි සත්කාර ඒකකය ඇඳන් 09 කින් සමන්විත වුවද වෛද්‍යවරුන් සහ හෙද කාර්ය මණ්ඩලය ප්‍රමාණවත් නොවිම හේතුවන් මේ වනවිට එය රෝගීන් තුන්දෙනෙකු සඳහා පමණක් සීමා වී තිබෙනවා.",
       "URL": "https://www.hirunews.lk/258114/මෙරට-කොරෝනා-ආසාදිතයින්-41000-ඉක්මවයි-ඊයේ-දිනයේත්-මරණ-04ක්",
       "Category": "Local News",
       "Parent URL": "https://www.hirunews.lk/local-news.php?pageID=2249"
}