{
       "Source": "hirunews",
       "Timestamp": "Friday, 06 May 2022 - 20:07",
       "Headline": "පෝලිම් මැද ඉන්ධන ප්‍රමිතියේත් ගැටලු ? (වීඩියෝ)",
       "News Content": "පාරිභෝගිකයෙකු සඳහා ඉන්ධන පිරවුම්හලකින් දිනකට භූමිතෙල් නිකුත් කළ හැක්කේ ලීටර් 05 ක් පමණක් බව ලංකා ඛනිජ තෙල් නීතිගත සංස්ථාව පවසනවා.\nඔවුන් නිකුත් කළ නිවේදනයක දැක්වෙන්නේ ධීවර කර්මාන්තයේ නියැලී සිටින පාරිභෝගිකයින් සඳහා භූමිතෙල් නිකුත් කිරීමේදී ධීවර හා ජලජ සම්පත් දෙපාර්තමේන්තුව විසින් නිකුත් කරනු ලබන වලංගු ලිපියක්ද ඉදිරිපත් කළ යුතු බවයි.\nඑසේ නොමැතිව භූමිතෙල් ඉන්ධන පිරවුම්හල් වෙතින් නිකුත් කිරීමට අවසර ලබා නොදෙන බවද එහි සඳහන්.\nඑසේම, බැරල් සහ බූලි වැනි භාජනවලටද ඉන්ධන නිකුත් නොකළ යුතු බවට වන චක්‍රලේඛය යළි බලාත්මක කර තිබෙනවා.\nඒ, විවිධ පාර්ශව බැරල් සහ බූලිවලට ඉන්ධන තොග රැස්කරන බවට ඛනිජ තෙල් නීතිගත සංස්ථාවට ලැබී ඇති පැමිණිලි සලකා බලමින්.\nමේ අතර, ගාල්ල - පෙට්ටිගලවත්ත ප්‍රදේශයේ ඉන්ධන පිරවුම්හලකට අද පෙරවරුවේ ඉන්ධන රැගෙන පැමිණි බවුසරයේ අඩංගුව තිබූ පෙට්රල් වල සුදු පැහැති ද්‍රාවයක් පැවති බවට පාරිභෝගිකයින් චෝදනා කළා.\nදිගු පෝලිම්වල රැඳී සිටිමින් ජනතාව එම පිරවුම් හලෙන් ඉන්ධන ලබාගත් අතර, අනතුරුව ත්‍රීරෝද රථ තුනක් සහ යතුරුපැදි කිහිපයක එන්ජිම අක්‍රීය වීමෙන් මාර්ගයේ නතර වී තිබෙනවා.\nඒ සම්බන්ධයෙන් ඔවුන් ඉන්ධන පිරවුහම්හලට පැමිණිලි කර එම ඉන්ධන බෝතලයකට ලබා ගැනීමට කටයුතු කළා.\nපසුව එහි සුදු පැහැති ද්‍රාවයක් තිබෙන බවට දැක ගත හැකි වුණා. එහිදී පෝලිම්වල රැඳී සිටි ජනතාව පිරවුම් හල ඉදිරිපිට පැමිණ බවුසර් රථයේ රියදුරුට සහ පිරවුම්හල් සේවකයින්ට චෝදනා එල්ල කළා.\nඑම පෙට්රල්වලට ජලයද මිශ්‍ර වී ඇති බවයි පාරිභෝගිකයින් කියා සිටියේ.\nපසුව ඒ සම්බන්ධයෙන් ඛනිජ තෙල් නීතීගත සංස්ථාව දැනුම්වත් කිරිමට ඉන්ධන පිරවුම්හලේ බලධාරින් කටයුතු කළ අතර, ඉන්ධන ලබාගත් වාහනවල එන්ජින් වලට යම් හානියක් සිදු වී ඇත්නම් ඒ සඳහා මුදල් ලබා දෙන බවට එහි බලධාරින් පොරොන්දු වී තිබෙනවා.\nහිරු ප්‍රවෘත්ති අංශය මේ සම්බන්ධයෙන් කළ විමසීමකදී විදුලිබල හා බලශක්ති අමාත්‍යංශයේ ප්‍රකාශකයෙකු සඳහන් කළේ අදාළ සිද්ධිය සම්බන්ධයෙන් තොරතුරු වාර්තා වී ඇති අතර, එම ඉන්ධනවල සාම්පල මේ වනවිට පරික්ෂණයකට යොමු කර ඇති බවයි.\nඑම පරික්ෂණ වාර්තාව අද දිනය ඇතුළත විෂය භාර අමාත්‍යවරයා වෙත ලබාදීමට නියමිත බවද එම ප්‍රකාශකයා වැඩිදුරටත් සඳහන් කළා.\nඅප වාර්තාකරුවන් ප්‍රකාශ කළේ ඉන්ධන අර්බුදය හේතුවෙන් දිවයිනේ බොහෝ පිරවුම්හල් අසල තවදුරටත් දිගු පෝලිම් දක්නට ලැබෙන බවයි.",
       "URL": "https://www.hirunews.lk/303688/පෝලිම්-මැද-ඉන්ධන-ප්‍රමිතියේත්-ගැටලු-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1187"
}