{
       "Source": "hirunews",
       "Timestamp": "Tuesday, 19 July 2022 - 10:25",
       "Headline": "ශ්‍රී ලංකා දෙවැනි ඉනිම ලකුණු 337කට සීමා වෙයි",
       "News Content": "ශ්‍රී ලංකාව හා පාකිස්තානය අතර පැවැත්වෙන පළමු වැනි ටෙස්ට් තරගයේ දෙවැනි ඉනිම ක්‍ර්‍රීඩා කළ ශ්‍රී ලංකාව, සියලු දෙනා දැවී ලකුණු 337ක් රැස් කරගත්තා.\nඒ අනුව, මෙම තරගය ජයග්‍රහණය සඳහා පාකිස්තාන කණ්ඩායම ඉදිරියේ ඇති ඉලක්කය ලකුණු 342ක්.\nඊයේ (18) දිනයට තරගය නවතන විට කඩුලු 9ක් දැවී ලකුණු 329ක් ලබා සිටි ශ්‍රී ලංකා ලකුණු පුවරුවට අද දිනයේ එක් වූයේ, ලකුණු 8ක් පමණ යි.\nදිනයේ ක්‍රියාත්මක වූ හතර වැනි පන්දූ ඕවරයේ දී ශ්‍රී ලංකා කණ්ඩායමේ අංක 10 පිතිකරු ප්‍රභාත් ජයසූරිය ලකුණු 4කට දවා ගැනීමට වේග පන්දු යවන ක්‍රීඩක නසීම් ෂා සමත් වුණා.\nඒ, දීනේෂ් චන්දිමාල්ගේ 14 වැනි ටෙස්ට් ශතකයට ලකුණු 7ක් ඉතිරි ව තිබිය දී.\nදිනේෂ් චන්දිමාල් ලකුණු 96ක් ලබා නො දැවී සිටි අතර, ඔහු ඒ සඳහා පන්දු 139කට මුහුණ දී හතරේ පහර හතරක් සහ හයේ පහර දෙකක් එල්ල කර තිබුණා.\nපන්දු යැවීමේ දී දස්කම් දැක්වූ මොහොමඩ් නවාස් ලකුණු 88කට කඩුලු 5ක් දවාගත අතර, යසීර් ෂා ලකුණු 122කට කඩුලු 3ක් දවා ගත්තා.\nමේ අනුව තරගයේ ජයග්‍රහණය සඳහා පාකිස්තාන කණ්ඩායමට ලකුණු 342ක් ලබා ගත යුතු ව තිබෙනවා.\nඒ සඳහා ආසන්න වශයෙන් ඔවුන්ට දින දෙකක කාලයක් ඉතිරි ව තිබෙනවා.",
       "URL": "https://www.hirunews.lk/310374/ශ්‍රී-ලංකා-දෙවැනි-ඉනිම-ලකුණු-337කට-සීමා-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1009"
}