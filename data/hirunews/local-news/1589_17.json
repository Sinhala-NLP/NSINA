{
       "Source": "hirunews",
       "Timestamp": "Tuesday, 02 November 2021 - 11:33",
       "Headline": "රාජගිරියේ අනතුර සම්බන්ධයෙන් පාඨලීට එරෙහි නඩුව විභාගයට දින නියම වෙයි",
       "News Content": "2016 වසරේ වැලිකඩ පොලිස් වසම තුළදී අපරික්ෂාකාරී ලෙස රිය පදවා තරුණයෙකුට බරපතල තුවාල සිදු කිරීම ඇතුළු චෝදනා එල්ල වී සිටින හිටපු අමාත්‍ය පාඨලී චම්පික රණවක ඇතුළු තුන් දෙනෙකුට එරෙහි නඩුව මේ මස 30 වනදා විභාගයට ගැනීමට කොළඹ මහාධිකරණය නියෝග කළා.\nඒ මෙම නඩුව කොළඹ මහාධිකරණ විනිසුරු දමිත් තොටවත්ත හමුවේ අද කැඳවූ අවස්ථාවේදීයි.\nහිටපු අමාත්‍ය පාඨලී චම්පික රණවකට අමතරව ඔහුගේ රියදුරු දිලුම් තුසිත කුමාරට සහ වැලිකඩ පොලිසියේ හිටපු ස්ථානාධිපති හා වත්මන් සහකාර පොලිස් අධිකාරි සුදත් අස්මඩලට එරෙහිව නීතිපතිවරයා විසින් අධි චෝදනා ගොනු කර තිබෙනවා.\nනඩුව විභාගයට ගන්නා මේ මස 30 වනදා සාක්ෂි දීමට අධිකරණය හමුවේ පෙනී සිටින ලෙස සාක්ෂිකරුවන් වශයෙන් නම් කර සිටින අනතුරට පත් සන්දීප් සම්පත් ගුණවර්ධන නමැති තරුණයා ඇතුළු සාක්ෂිකරුවන් හයදෙනකු වෙත සිතාසි ද නිකුත් කරනු ලැබුවා.\nඑමෙන්ම මෙම රිය අනතුර සිදුවූ අවස්ථාවේදී පාඨලී චම්පික රණවක විසින් පැදවූ බව කියන ඩබ්ලිව්.පී.කේ.පී 7545 දරණ ජීප් රථය මේ මස 22 වනදාට පෙර අධිකරණය හමුවට ඉදිරිපත් කරන ලෙස ද විනිසුරුවරයා කළුතර දිස්ත්‍රික් ලේකම්වරයාට නියෝග කළා.\nමෙම නඩුව කැඳවූ අවස්ථාවේදී විත්තිකාර චම්පික රණවක වෙනුවෙන් පෙනී සිටි ජනාධිපති නීතිඥ අනූජ ප්‍රේමරත්න අධිකරණය හමුවේ කරුණු දක්වමින් නිතිපතිවරයා විසින් ඉදිරිපත් කළ අධි චෝදනා පත්‍රය ප්‍රතික්ෂේප කරන ලෙස තමන් මූලික විරෝධතා ඉදිරිපත් කිරිමට අපේක්ෂා කරන බව දැනුම් දුන්නා.\nඑම මූලික විරෝධතා නඩු විභාගය ආරම්භයේදී ඉදිරිපත් කරන ලෙසයි විනිසුරුවරයා විත්තියේ නීතිඥවරයාට දැනුම් දුන්නේ.\n2016 වසරේ පෙබරවාරි මස 28 වනදා ජීප් රථයක් පදවා හිටපු අමාත්‍ය පාඨලී චම්පික රණවක විසින් සංදීප් සම්පත් නමැති තරුණයාට බරපතළ අනතුරක් සිදු කිරීම, බොරු සාක්ෂි නිර්මාණය කිරීම, සාක්ෂි අතුරුදන් කිරීම සහ රිය අනතුරක් සිදු කළ පාඨලී චම්පික රණවක නමැත්තා නිත්‍යානුකූල දඬුවමින් ආරක්ෂා කිරීම සඳහා මහේස්ත්‍රාත් අධිකරණයට වැරදි තොරතුරු වාර්තා කිරීම ඇතුළු අධි චෝදනා 16ක් යටතේ මොවුන්ට එරෙහිව මෙම නඩුව ගොනු කර තිබෙනවා.",
       "URL": "https://www.hirunews.lk/286774/රාජගිරියේ-අනතුර-සම්බන්ධයෙන්-පාඨලීට-එරෙහි-නඩුව-විභාගයට-දින-නියම-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1589"
}