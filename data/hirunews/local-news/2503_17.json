{
       "Source": "hirunews",
       "Timestamp": "Sunday, 23 August 2020 - 16:02",
       "Headline": "හම්බන්තොට නිවසක තිබී, මෙරට නිෂ්පාදිත ගිනි අවි සහ ජීව පතොරම් සොයාගනී (ඡායාරූප)",
       "News Content": "හම්බන්තොට, සොමිසේතගම ප්‍රදේශයේ නිවසක් පරික්ෂා කිරීමේදී, එම නිවසේ තිබී ගිනි අවි දෙකක් හා ජීව පතොරම් 13ක් සොයාගෙන තිබෙනවා.\nඒ, හම්බන්තොට නාවික හමුදා කඳවුරේ බුද්ධි නිලධාරීන්ට ලද තොරතුරක් මත අම්බලන්තොට පොලිස් විශේෂකාර්ය බලකාය මඟින් අද (23) දින සිදුකළ සෝදිසි මෙහෙයුමකදියි.\nසිද්ධිය සම්බන්ධයෙන් නිවෙස් හිමියා අත්අඩංගුවට ගැනීමටයි කටයුතු කර තිබෙන්නේ.\nඅදාළ ගිනි අවි දෙක බෝර 12 හා බෝර 16 පතොරම් දැමිය හැකි සේ මෙරට නිෂ්පාදනය කළ ඒවා බවට හඳුනා ගෙන ඇති අතර ඊට අමතරව තවත් සකස්කරමින් තිබූ ගිනි අවියක කොටස්ද පොලිස් විශේෂකාර්ය බලකා නිලධාරීන් විසින් සිය භාරයට ගෙන තිබෙනවා.\nවැඩිදුර විමර්ශන කටයුතු සඳහා සැකකරු හම්බන්තොට මුලස්ථාන පොලීසිය වෙත භාරදී ඇති අතර පොලිස් විශේෂකාර්ය බලකා නිලධාරීන් පවසන්නේ අත්අඩංගුවට ගත් සැකකරු පාතාල සාමාජිකයන් සමඟ යම් සම්බන්ධතාවයක් පවත්වා තිබේද යන්න සෙවීමට පරීක්ෂණ මේ වනවිටත් ආරම්භ කර ඇති බවයි.",
       "URL": "https://www.hirunews.lk/248460/හම්බන්තොට-නිවසක-තිබී-මෙරට-නිෂ්පාදිත-ගිනි-අවි-සහ-ජීව-පතොරම්-සොයාගනී-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=2503"
}