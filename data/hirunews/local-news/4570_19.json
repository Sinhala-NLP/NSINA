{
       "Source": "hirunews",
       "Timestamp": "Sunday, 09 April 2017 - 20:00",
       "Headline": "ඉන්ෆ්ලුවන්සා පැතිරීම වළක්වා ගැනීමට සෞඛ්‍ය අමාත්‍යාංශය ජනතාවගේ සහය පතයි",
       "News Content": "ශ්වසන පද්ධතිය ආශ්‍රිතව ඇතිවන රෝග තත්ත්වයක් වන ඉන්ෆ්ලුවන්සා හේතුවෙන් මේ වසරේ ගතවූ කාලය තුළ පමණක් රෝගීන් 600 කට ආසන්න සංඛ්‍යාවක් වාර්තා වී ඇති බව සෞඛ්‍ය අමාත්‍යාංශය සඳහන් කරනවා.\nඑම අමාත්‍යාංශය ජනතාවගෙන් ඉල්ලා සිටින්නේ මෙම රෝගය පැතිරීම වළක්වා ගැනීම සඳහා සහය ලබාදෙන ලෙසයි.\nඉන්ෆ්ලුවන්සා හි ප්‍රධාන රෝග ලක්ෂණවන්නේ උණ, හිසරදය, ඇඟපත වේදනාව, උගුරේ අමාරුවල කැස්ස හා නාසයෙන් සොටු දියර ගැලීමයි.\nඊට අමතරව ඇතැම් පුද්ගලයින්ට වමනය හෝ පාචනයද මෙම රෝගය හේතුවෙන් ඇතිවිය හැකියි.\nසෞඛ්‍ය අමාත්‍යාංශය ජනතාවගෙන් ඉල්ලා සිටින්නේ මෙම රෝග ලක්ෂණ ඇතිනම් සෙනඟ රැස්වන ස්ථාන හා අවස්ථා මඟ හැරීම, කැස්සක් හෝ කිවිසුමක් ඇතිවන විටකදී මුඛය හා නාසය ලේන්සුවකින් හෝ තම වැලමිටෙන් ආවරණය කර ගැනීම, සුදුසුකම්ලත් වෛද්‍යවරයෙක් වහාම හමුවීම, යන ක්‍රියාමාර්ග ගන්නා ලෙසයි.",
       "URL": "https://www.hirunews.lk/158864/ඉන්ෆ්ලුවන්සා-පැතිරීම-වළක්වා-ගැනීමට-සෞඛ්‍ය-අමාත්‍යාංශය-ජනතාවගේ-සහය-පතයි",
       "Category": "Local News",
       "Parent URL": "https://www.hirunews.lk/local-news.php?pageID=4570"
}