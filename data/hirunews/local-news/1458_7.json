{
       "Source": "hirunews",
       "Timestamp": "Friday, 31 December 2021 - 12:01",
       "Headline": "අත්තනගල්ලේ ව්‍යාපාරික නිවසක් කොල්ල කෑ සැකකරුවන් අත්අඩංගුවට (වීඩියෝ)",
       "News Content": "අත්තනගල්ලේ කොල්ලයට ඇල්ලූ සැකකරුවන් අතර ව්‍යාපාරිකයාගේ ඥාතියෙකුත්\nඅත්තනගල්ල - හුණුපොල ප්‍රදේශයේ ව්‍යාපාරිකයෙකුට පහරදී රුපියල් ලක්ෂ 40ක මුදලක් කොල්ලකෑමේ සිද්ධිය සම්බන්ධයෙන් සැකකරුවන් තුන් දෙනෙකු, ඒ සඳහා යොදාගත් විදේශීය රටක නිෂ්පාදිත ගිනි අවියක්ද සමඟ අත්අඩංගුවට ගෙන තිබෙනවා.\nඒ අතර ව්‍යාපාරිකයාගේ බිරිඳගේ ඥාතියෙකුද සිටින බවයි අත්තනගල්ල පොලිසිය සඳහන් කළේ.\nකොල්ලකන ලද මුදලින් රුපියල් 1,610,000ක මුදලක් සහ සෙල්ලම් පිස්තෝලයක්ද සොයා ගැනුණා.\nපොලිසිය සඳහන් කළේ, සිද්ධිය සම්බන්ධයෙන් තවත් සැකකරුවෙකු අත්අඩංගුවට ගැනීම සඳහා විමර්ශන සිදු කරන බවයි.\nමෙම ව්‍යාපාරිකයා බැංකුවේ තැන්පත් කිරීම සඳහා සිය කැබ් රථයෙන් මෙම මුදල් රැගෙන නිවසින් පිටත් වී තිබෙනවා.\nගේට්ටුව වසන අවස්ථාවේ පැමිණි සැකකරුවන් ව්‍යාපාරිකයාගේ මුහුණ කොට්ට උරයකින් වසා පහර දී කැබ් රථය පැහැරගෙන ගොස් කොල්ලය සිදු කර තිබුණා.\nකෙසේ වෙතත්, ඊයේ දිනයේදීම පැහැරගත් ව්‍යාපාරිකයාගේ කැබ් රථය නිට්ටඹුව - වල්පොල - සුදු නෙළුම් මාවත ප්‍රදේශයේ දමාගොස් තිබිය දී පොලිසිය සොයා ගනු ලැබුවා.",
       "URL": "https://www.hirunews.lk/292643/අත්තනගල්ලේ-ව්‍යාපාරික-නිවසක්-කොල්ල-කෑ-සැකකරුවන්-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1458"
}