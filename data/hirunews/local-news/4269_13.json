{
       "Source": "hirunews",
       "Timestamp": "Monday, 16 October 2017 - 13:32",
       "Headline": "ආණ්ඩුකාරවරයා පත්කිරීම ගැන අලුත් යෝජනාවක් ව්‍යවස්ථාවට - ගම්මන්පිල",
       "News Content": "පළාත් අමාත්‍යවරුන්ගේ නිර්දේශය මත ආණ්ඩුකාරවරයා පත්කිරීමේ යෝජනාවක් යෝජිත ව්‍යවස්ථාවට ඇතුළත් කර ඇති බවට පිවිතුරු හෙළ උරුමය චෝදනා කරනවා.\nඑහි ප්‍රධාන ලේකම් පාර්ලිමේන්තු මන්ත්‍රී උදය ගම්මන්පිල මේ බව කියා සිටියේ කොළඹ අද පැවති මාධ්‍ය හමුවකට එක්වෙමින්.\n‘‘ජනාධිපතිගේ විධායක බලය අනුරූපව තමයි ආණ්ඩුකාරවරයා කටයුතු කරන්න  ඕන. පළාත් සභාවේ සම්මත වෙන  ඕනෑම ප්‍රඥප්තියක් නීතියක් බවට පත්වන්නේ ආණ්ඩුකාරවරයාගේ අත්සන තිබුණහොත් පමණයි. වර්තමාන යෝජිත ව්‍යවස්ථාව ඒ බලතල ඉවත් කරන්න විතරක් නෙමෙයි ආණ්ඩුකාරවරයා පළාත් ඇමති මණ්ඩලයේ නිර්දේශය මත පත් කරන්නත් යෝජනා කරලා තියෙනවා. ජේ.ආර්. ජයවර්ධන ජනාධිපතිවරයා ඉන්දියාවේ බලපෑමට මේ උතුරු පළාත් සභාව කියන සරුංගලය හදලා අහසට යැව්වා. හැබැයි සරුංගලය නූල තිබුණේ ජනාධිපතිවරයාගේ අතේ. දැන් අගමැති බෑණා උත්සහ කරන්නේ මේ සරුංගලේ නූල කපලා සරුංගලේ නිදහසේ පා වෙන්න ඉඩ ඇරලා දෙමළ ඊළම බවට උතුරු පළාත් සභා සරුංගලය පත් කරන්නයි.’’\nප්‍රශ්නගත බැඳුම්කර සිද්ධිය සම්බන්ධයෙන් සොයාබලන ජනාධිපති පරීක්ෂණ කොමිසමට අග්‍රාමාත්‍ය රනිල් වික්‍රමසිංහ පැමිණීමට සූදානම් බවට අග්‍රාමාත්‍ය කාර්යාලය නිකුත් කළ නිවේදනය සම්බන්ධයෙන්ද මාධ්‍යවේදීන් මෙහිදී උදය ගම්මන්පිල මන්ත්‍රීවරයාගෙන් විමසීමක් කළා.\n‘‘අගමැතිතුමා ගෙන්නේ නැතුව මේ ප්‍රශ්ණේ විසඳන්න බැහැ. අර්ජුන මහේන්ද්‍රන් ප්‍රකාශ කරලා ලිඛිතව තියෙනවා තමන්ට බැඳුම්කර වෙන්දේසියකට යන්න උපදෙස් දුන්නේ අගමැතිතුමා කියලා. විශේෂයෙන් සඳහන් කරන්න  ඕන අපේ සංස්ථාපිත ආයතන පිළිබඳව පනත්වල තියෙන විශේෂ වගන්තියක් තමයි අගමැතිවරයාට බලයක් තියෙනවා. බොහෝ ආයතනවලට විධාන නිකුත් කරන්න. හැබැයි මේ සුවිශේෂී වගන්තිය ශ්‍රී ලංකා මහ බැංකුව සම්බන්ධයෙන් නැහැ. මේ නිසා අගමැති උපදෙස් දුන්නායි කියන එක අනිවාර්යයෙන්ම කොමිසම ප්‍රශ්න කළ යුතුයි. ඒ වගේම අපේ ගරු අගමැතිතුමාට මම දන්නේ නැහැ, මතක නැහැ කියන සුවිශේෂී රෝගය නොවැළඳේවා කියල ප්‍රාර්ථනා කරනවා.’’",
       "URL": "https://www.hirunews.lk/173616/ආණ්ඩුකාරවරයා-පත්කිරීම-ගැන-අලුත්-යෝජනාවක්-ව්‍යවස්ථාවට-ගම්මන්පිල",
       "Category": "Local News",
       "Parent URL": "https://www.hirunews.lk/local-news.php?pageID=4269"
}