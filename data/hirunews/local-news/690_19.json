{
       "Source": "hirunews",
       "Timestamp": "Saturday, 03 December 2022 - 18:14",
       "Headline": "අදානි ශ්‍රී ලංකාවෙන් ව්‍යාපාර ඩැහැ ගනියි ද ? - ඉන්දීය නව වරායකටත් විරෝධයක්",
       "News Content": "ඉන්දියාවේ බලවත් ම සහ ධනවත්ම ව්‍යාපාරික සමාගමේ හිමිකරු වන ගෞතම් අදානි විසින් ඉන්දියාවේ කේරළ ප්‍රාන්තයේ ව්‍යාපෘතියක් නිම කළ පසු ශ්‍රී ලංකාවෙන් ව්‍යාපාර අත්පත් කරගැනීමට සැරසෙන බවට විදෙස් මාධ්‍ය වාර්තා කරනවා.\nමේ වනවිට ඉන්දියාවේ කේරළ ප්‍රාන්තය අමරිකානු ඩොලර් මිලියන 900ක වරාය ව්‍යාපෘතියක් නිර්මාණය කරමින් පවතින අතර, එම ඉදිකිරීම්වලට විරෝධතා දක්වන සෑම විරෝධතාකරුවෙක්ම මර්දනයට ෆෙඩරල් පොලිසිය ද යෙදවීමට හැකි බවයි අද (03) රොයිටර් පුවත් සේවයට ඉන්දීය රජයේ අමාත්‍යවරයෙක් ප්‍රකාශ කර ඇත්තේ.\nකෙසේවෙතත් කේරළ ප්‍රාන්තයේ විජිංජම් වරාය ඉදිකිරීමට එරෙහිව කතෝලික පූජකවරුන්, ප්‍රාදේශීය ධීවරයින්ගෙන් ද විරෝධතා එල්ල වී ඇති අතර, මාස 04ක කාලයක සිට තාවකාලිකව එම ඉදිකිරීම් ස්ථානයේ විරෝධතාකරුවන් සිය නවාතැන් පොළක් ලෙසට ද පවත්වා ගෙන යමින් තිබෙනවා.\nඅදානිගේ මෙම ව්‍යාපෘතිය හේතුවෙන් සිය දෛනික ජීවිතය මෙන් ම වෘත්තීය ජීවිත ද අඩාල වී ඇති බවයි එරට විරෝධතාකරුවන් සඳහන් කරන්නේ.\nමෙම නව වරාය ව්‍යාපෘතිය හේතුවෙන් දැඩි වෙරළ ඛාදනයක් ද ඇති වී තිබෙනවා.\nවිරෝධතාකරුවන්ගේ චෝදනා ප්‍රතික්ෂේප කරන කේරළ ප්‍රාන්ත රජය පවසන්නේ මෙම සියලු ව්‍යාපෘති මහජනයාගේ සුඛ විහරණය වෙනුවෙන් සකසන බවයි.\nමෙම තත්ත්වය හේතුවෙන් විවිධ අවස්ථාවල දී පොලිසිය හා සිවිල් ජනයා අතර ඇති වූ ගැටුම්වලින් පොලිස් නිලධාරින් ඇතුළු 100කට වැඩි පිරිසක් තුවාල ලබා තිබෙනවා.\nමෙම නව වරාය ව්‍යාපෘතිය හේතුවෙන් ගෑස් සහ බලශක්ති ව්‍යාපෘති මෙන්ම ඩොලර් බිලියන 23.5ක පමණ වටිනාකමකින් යුත් වරාය සැපයුම් මධ්‍යස්ථානයක් ද අදානි ව්‍යාපෘතියෙන් ඇති කරන බවත්, විජිංජාම් වරායෙන් පසුව ශ්‍රී ලංකා වරාය ව්‍යාපාර ක්‍රමයෙන් ඉන්දීය සහාය ඇතිව ඉදිරියට ගෙන යාමට කටයුතු කළ හැකි බවත් අදානි සමාගම වැඩිදුරටත් සඳහන් කර තිබෙනවා.",
       "URL": "https://www.hirunews.lk/321878/අදානි-ශ්‍රී-ලංකාවෙන්-ව්‍යාපාර-ඩැහැ-ගනියි-ද-ඉන්දීය-නව-වරායකටත්-විරෝධයක්",
       "Category": "Local News",
       "Parent URL": "https://www.hirunews.lk/local-news.php?pageID=690"
}