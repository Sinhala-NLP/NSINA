{
       "Source": "hirunews",
       "Timestamp": "Thursday, 17 February 2022 - 15:23",
       "Headline": "මහරගම නගර සභාවේ උණුසුම් තත්ත්වයක්",
       "News Content": "මහරගම නගර සභාවේ මාසික සභා රැස්වීම අද පැවැති අවස්ථාවේ දී එහි උණුසුම් තත්ත්වයක් ඇති වී තිබෙනවා.\nපසු ව එය පාලනය කිරීමට පොලිසිය කැඳවීමට ද නගර සභා ලේකම්වරයාට සිදු වූ බව වාර්තා වනවා.\nඅද උදෑසන නගරාධිපතිවරයාට විරෝධය පළ කරමින් ප්‍රදේශවාසින් පිරිසක් නගර සභා භූමිය තුළ දී විරෝධතාවක් පවත්වා පසු ව එම පිරිස සභාව ගර්භය තුළට ඇතුළුවීමට උත්සාහ දරා තිබුණා.\nපසුගිය දා කාන්ති කොඩිකාර මන්ත්‍රීවරියට සභාපතිවරයා පහර දීමේ සිද්ධියට විරෝධය පළ කරමිනු යි ප්‍රදේශයේ කාන්තාවන් පිරිසක් විරෝධතා පුවරු ප්‍රදර්ශනය කරමින් මෙලෙස නිහඬ විරෝධතාවක නිරත වුණේ.\nපසු ව එම පිරිස මාසික සභා රැස්වීම පැවැති ස්ථානයට යාමට උත්සාහ කිරීමත් සමඟ පොලිසිය මැදිහත් වි එය වළකා තිබෙනවා.\nඑහෙත් පසු ව එහි සිටි එක් කාන්තාවක් සභාව පැවැත්වෙන පරිශ්‍රයේ ගැලරියට යාමට උත්සාහ කිරීමේ දී විපක්ෂයේ මන්ත්‍රීවරුන් පිරිසක් ඊට විරෝධය පළ කිරීමත් සමඟ මෙම උණුසුම් තත්ත්වය හට ගත් බව වාර්තා වනවා.\nමෙහි දී ඇති වූ උණුසුම් තත්ත්වය පාලනය කිරීම සඳහා මහරගම පොලිසියේ නිලධාරින් නගර සභා පරිශ්‍රයට කැඳවීමට ලේකම්වරයා පියවර ගෙන තිබු අතර, පසු ව පොලිස් නිලධාරීන් කාන්ති කොඩිකාර මන්ත්‍රීවරිය සහ ලේකම්වරයා සමග සාකච්ඡාවක් සිදුකොට තත්ත්වය පාලනය කිරීමට යි පියවර ගෙන ඇත්තේ.\nමේ අතරතුර දී විනාඩි හතළිස් පහකට සභාව කල් දැමීමට ද සිදු වී තිබෙනවා.",
       "URL": "https://www.hirunews.lk/297275/මහරගම-නගර-සභාවේ-උණුසුම්-තත්ත්වයක්",
       "Category": "Local News",
       "Parent URL": "https://www.hirunews.lk/local-news.php?pageID=1351"
}