{
       "Source": "hirunews",
       "Timestamp": "Thursday, 09 March 2023 - 19:50",
       "Headline": "සෙලෙන්දිවා ඈවර කෙරේ (වීඩියෝ)",
       "News Content": "හිටපු ජනාධිපති ගෝඨාභය රාජපක්ෂගේ පාලන සමයේ රජය විසින් හිමිකාරිත්වය දරණ දේපළ විකිණීම හෝ පැවරීම සඳහා ස්ථාපිත කරන ලද සෙලන්දිවා ලෙෂර්ස් ඉන්වෙස්මන්ට් සහ සෙලන්දිවා ඉන්වෙස්මන්ට් ලිමිටඩ් යන සමාගම් ස්වේච්ඡාවෙන් ඈවර කිරීමට තීරණය කර ඇතැයි එම සමාගම අද (09) ශ්‍රේෂ්ඨාධිකරණට දැනුම් දුන්නා.\nඒ එම සමාගම්වල ක්‍රියාකාරිත්වය අත්හිටුවීමේ නියෝගයක් නිකුත්කරන ලෙස ඉල්ලා වෘත්තිකයින්ගේ ජාතික පෙරමුණේ ලේකම් කපිල රේණුක පෙරේරා ගොනුකර තිබූ මූලික අයිතිවාසිකම් පෙත්සම කැඳවූ අවස්ථාවේදීයි.\nමුර්දු ප්‍රනාන්දු, කුමුදුනී වික්‍රමසිංහ සහ ප්‍රියන්ත ප්‍රනාන්දු යන ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල හමුවේ පෙත්සම කැඳවූ අවස්ථාවේ වගඋත්තරකාර සමාගම් වෙනුවෙන් පෙනීසිටි නීතිඥවරිය අධිකරණයට දැනුම් දුන්නේ අදාළ සමාගම් ස්වේච්ඡාවෙන් ඈවර කිරීමට තීරණය කර ඇති බවයි.\nඒ අනුව පෙත්සම තවදුරටත් පවත්වාගෙන යාමේ අවශ්‍යතාවක් ඇත්ද යන්න සම්බන්ධයෙන් තීරණය කිරීම සඳහා ලබන ජුලි මස 18 වනදා එය කැඳවීමටයි ශ්‍රේෂ්ඨාධිකරණය නියෝග කළේ.",
       "URL": "https://www.hirunews.lk/329477/සෙලෙන්දිවා-ඈවර-කෙරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=487"
}