{
       "Source": "hirunews",
       "Timestamp": "Sunday, 27 August 2023 - 16:07",
       "Headline": "මෙරට හීලෑ අලි අතර බරවා රෝගය පැතිර යාමේ අවධානමක් (වීඩියෝ)",
       "News Content": "මෙරට හීලෑ අලි අතර බරවා රෝගය පැතිර යාමේ අවධානමක් මතුව තිබෙන බව පේරාදෙණිය විශ්වවිද්‍යාලයේ පශු වෛද්‍ය පීඨයේ ජ්‍යෙෂ්ඨ මහාචාර්ය අශෝක දංගොල්ල පවසනවා.\nමේ නිසා මහනුවර ඇසළ පෙරහරට සම්බන්ධ වී සිටින අලි ඇතුන් ඒ සම්බන්ධයෙන් විශේෂ පරීක්ෂණයට ලක්කරන බව ද ඔහු ප්‍රකාශ කළා.\nමෙවර මහනුවර ඇසළ පෙරහර මංගල්‍යයට සහභාගි වී සිටින අලි ඇතුන් ගේ සෞඛ්‍ය තත්ත්වය පරීක්ෂා කිරීම වෙනුවෙන් ඊයේ (26) පැවති විශේෂ පශු වෛද්‍ය සායනයෙන් අනතුරුව මාධ්‍ය හමුවේ අදහස් දක්වමින් දංගොල්ල මේ බව ප්‍රකාශ කළේ.\nමෙම බරවා රෝගයට අමතරව බල්ලන්,පූසන්, ගවයින්, එළුවන් වැනි සතුන් අතර දකින්න ලැබෙන පරපෝෂිතයෙක් ද මෙයට වසර 10 කට පමණ පෙර තමන් හඳුනා ගත් බවත් එම රෝගය තවත් වෛද්‍යවරයෙකු විසින් ද හඳුනා ගෙන තිබෙන බැවින් ඒ සම්බන්ධයෙන් ද පරීක්ෂණ සිදු කරන බවත් හෙතෙම අවධාරණය කළා.\nමීට අමතරව ක්ෂය රෝග පරීක්ෂාවකට ද ඇලි ඇතුන් ලක් කරන බවත් දැනට සිටින හීලෑ අලි ඇතුන් අතරින් 50 % කට පමණ ඇස් රෝග තිබෙන බවත් මහාචාර්වරයා පැවසුවා.\nදැනට සිටින සිටින හීලෑ අලි ඇතුන් බහුතරයක් වයස් ගත නිසා ඔවුන් ඉතා ඉක්මනින් රෝග වලට ගොදුරු වීමේ අවධානමක් ඇතැයි ඔහු අවධාරණය කරනවා.\nසෑම දිනකම පෙරහර මංගල්‍යය ආරම්භ කිරීමට පෙර අලි ඇතුන් ගේ ශරීර සෞඛ්‍ය පරීක්ෂාවට ලක් කරන බවත් එහි දී කිසියම් හෝ අසනීප තත්ත්වයක් දක්නට ලැබුණහොත් එම සතුන් පෙරහරින් ඉවත් කරන බවත් කී මහාචාර්වරයා දේවල පරිශ්‍රයකට ගොස් බැලුවහොත් එලෙස ඉවත් කළ අලි ඇතුන් දැක ගැනීමට හැකි බව ද ඔහු වැඩිදුරටත් සඳහන් කළා.",
       "URL": "https://www.hirunews.lk/346290/මෙරට-හීලෑ-අලි-අතර-බරවා-රෝගය-පැතිර-යාමේ-අවධානමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=69"
}