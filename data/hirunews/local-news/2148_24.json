{
       "Source": "hirunews",
       "Timestamp": "Sunday, 14 February 2021 - 7:52",
       "Headline": "\"බඩෝවිට අසංක\"ගේ සමීපතමයෙකු හෙරොයින් සමග අත්අඩංගුවට",
       "News Content": "රක්ෂිත බන්ධනාගාර ගත කර සිටින කංජිපානි ඉම්රාන්ගේ සහ  දැනට විදේශ රටකට පලාගොස් ඇති බවට සැක කරන මත්ද්‍රව්‍ය ජාවාරම්කරුවෙකු වන රජිත අසංක නොහොත් බඩෝවිට අසංකගේ ගෝලයන් හත්දෙනෙකු මත්ද්‍රව්‍ය සමඟ පොලිස් විශේෂ කාර්ය බලකාය විසින් අත්අඩංගුවට ගෙන තිබෙනවා.\nසංවිධානාත්මක අපරාධකරුවෙකු වන කංජිපානි ඉම්රාන්ගේ නැමැත්තාගේ සමීපතමයින් හයදෙනෙකු හෙරොයින් ග්‍රෑම් 20ක් සහ අත්බෝම්බයක් සමග මෙලෙස ඊයේ අත්අඩංගුවට ගෙන තිබුණේ කෙසෙල්වත්ත ප්‍රදේශයේදියි.\nමොහොමඩ් අජ්බි නැමති කංජිපානි ඉම්රාන්ගේ ප්‍රධාන ගෝලයෙකුද ඒ අතර සිටින බව පොලීසිය කියා සිටියා.\nඑමෙන්ම, ඩුබායි රාජ්‍යයට පළා ගොස් සිටින මහා පරිමාණ මත්ද්‍රව්‍ය ජාවාරම්කරුවෙකු වන බඩෝවිට අසංක නැමැත්තාගේ ගෝලයෙකු ද රුපියල් ලක්ෂ 20ක හෙරොයින් ග්‍රෑම් 146ක් සමඟ ඊයේ රාත්‍රියේ පන්නිපිටිය - පැලැන්වත්ත ප්‍රදේශයේදී අත්අඩංගුවට ගනු ලැබුවා.\nවඩුගේ උද්ධික ප්‍රනාන්දු නැමති මෙම පුද්ගලයා පොලිස් විශේෂ කාර්ය බලකාය විසින් මෙලෙස අත්අඩංගුවට ගනු ලැබුවේ මත්කුඩු ප්‍රවාහනය කරමින් සිටියදියි.\nඔහු සිය බිරිඳ සමඟ පැලන්වත්ත ප්‍රදේශයේ නිවසක සිට මෙම ජාවාරම සිදුකරගෙන ගොස් ඇති අතර, ඔවුන් රුපියල් 55,000ක මුදලක් කුලී ලෙස අදාළ නිවසට ගෙවා ඇති බවද හෙළිවී තිබෙනවා.\nවිසි දෙහැවිරිදි වියේ පසුවන මොහු පානදුර - අරුක්ගොඩ ප්‍රදේශයේ පදිංචි අයෙක්.\nමේ අතර, වත්තල - ඔලියමුල්ල ප්‍රදේශයේදී හෙරොයින් ග්‍රෑම් 150ක් සමඟ කාන්තාවක් ඊයේ අත්අඩංගුවට ගෙන තිබෙනවා.\nඅත්අඩංගුවට ගන්නා අවස්ථාවේදී ඇය සතුව තිබී රුපියල් නව ලක්ෂ 50,000ක මුදලක් ද සොයාගෙන ඇති අතර එම මුදල් මත්ද්‍රව්‍ය ජාවාරමෙන් උපයා ගත් මුදල් බවට ද අනාවරණ වී ඇති බවයි පොලිස් මාධ්‍ය කොට්ඨාශය සඳහන් කළේ.\n38 හැවිරිදි මෙම කාන්තාව වත්තල - ඔලියමුල්ල ප්‍රදේශයේම පදිංචිකාරිණියක්.",
       "URL": "https://www.hirunews.lk/262533/බඩෝවිට-අසංක-ගේ-සමීපතමයෙකු-හෙරොයින්-සමග-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=2148"
}