{
       "Source": "hirunews",
       "Timestamp": "Tuesday, 03 January 2023 - 20:53",
       "Headline": "බස් මගීන්ට සහන ලැබෙයි ද?",
       "News Content": "ඩීසල් මිල ඊයේ (02) මධ්‍යම රාත්‍රියේ සිට පහළ දැමීමත් සමඟ බස් ගාස්තුවේ යම් සහනයක් ලබාදීමට කටයුතු කරන බව ලංකා පෞද්ගලික බස් හිමියන්ගේ සංගමය පවසනවා.\nකෙසේ නමුත් ඊට අදාළ නිශ්චින තීරණය බස් හිමියන් ඇතුළු අදාළ බලධාරින් සමඟ සාකච්ඡා කර ඉදිරි දින දෙක තුළ දී ජාතික ගමනාගමන කොමිසම වෙත ඉදිරිපත් කරන බව එම සංගමයේ සභාපති ගැමුණු විජේරත්න සඳහන් කළා.\nඒ, අද කොළඹ දී කැඳවා තිබූ මාධ්‍ය හමුවකට එක්වෙමින්.\nමේ අතර කෙටි දුර ධාවන බස් රථ සඳහා අවම වශයෙන් දෛනිකව ඩීසල් ලීටර් 40ක් පමණ වැයවන බව සඳහන්.\nඒ අනුව, ඩීසල් මිල අඩුවීම හරහා බස් රථ සඳහා අවශ්‍ය දෛනික ඩීසල් ප්‍රමාණයෙන් රුපියල් 1000ක ඉතිරියක් පවතිනවා.\nඑලෙස ඩීසල් මිල අඩුකිරීම හරහා මසකට රුපියල් 30,000ක පමණ ඉතිරියක් බස් රථ සඳහා හිමි වන නමුත් ඇතැම් බස් සංගම් පෙන්වා දෙන්නේ ඩීසල් මිල අඩුකළ පමණින් බස් ගාස්තු සංශෝධනයක් සිදුකළ නොහැකි බවයි.\nඑමෙන්ම අධිවේගී මාර්ගවල බස්රථ ගාස්තු සංශෝධනය සම්බන්ධයෙන් ද විශේෂ සාකච්ඡාවක් හෙට (04) පැවැත්වීමට නියමිතයි.",
       "URL": "https://www.hirunews.lk/324211/බස්-මගීන්ට-සහන-ලැබෙයි-ද",
       "Category": "Local News",
       "Parent URL": "https://www.hirunews.lk/local-news.php?pageID=625"
}