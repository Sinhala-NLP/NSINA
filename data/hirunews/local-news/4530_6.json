{
       "Source": "hirunews",
       "Timestamp": "Saturday, 06 May 2017 - 19:17",
       "Headline": "වර්ජනය අවසන් වුණත්, අදත් පෙරවරුවේ සෞඛ්‍ය සහ ප්‍රවාහන සේවාවල අඩුවක්",
       "News Content": "රජයේ වෛද්‍ය නිලධාරින්ගේ සංගමය ඇතුළු වෘත්තීය සමිති රැසක් එක්ව ඊයේ පෙරවරු 8 සිට ක්‍රියාත්මක කළ වැඩවර්ජනය අද (06) පෙරවරු 8 න් අවසන් වුණා.\nවර්ජනය අවසන් වුව ද ඇතැම් වෛද්‍යවරුන් රාජකාරි සඳහා නියමිත වේලාවට රෝහල් වෙත නොපැමිණීම හේතුවෙන් රෝගීන් දැඩි අපහසුතාවන්ට ලක් වූ බවයි අප වාර්තාකරුවන් ප්‍රකාශ කළේ.\nකොළඹ ජාතික රෝහල, රාගම ශික්ෂණ රෝහල මෙන්ම, කළුබෝවිල ශික්ෂණ රෝහලේ ද මෙම තත්ත්වයන් දක්නට ලැබුණා.\nඑමෙන්ම, දුම්රිය සේවකයන් ද මෙම වැඩවර්නයට එක්වීම හේතුවෙන් අද දිනයේ ඇතැම් කාර්යාල දුම්රිය මෙන්ම දුර ගමන් සේවා දුම්රිය ද ප්‍රමාද වී ධාවනය වූ බවයි මගීන් කියා සිටියේ.\nමේ අතර, වර්ජනයට සහභාගි වූ දුම්රිය නියාමක සංගමයේ සභාපති ජානක ප්‍රනාන්දු කියා සිටියේ සිය වැඩවර්ජනය සාර්ථක වූ බවයි.\nකෙසේ වෙතත්, වෘත්තීය ක්‍රියාමාර්ගයට සහය නොදැක්වූ ජාතික දුම්රිය සේවා සමිතියේ ප්‍රධාන ලේකම් නිහාල් ගුණරත්න කියා සිටියේ ප්‍රවාහන අමාත්‍යාංශයේ බලධාරින්ගේ සහයක් නොමැතිව වුව ද මගීන්ට සේවාවක් ලබාදීම සඳහා තම සංගමයේ නියෝජිතයන් කටයුතු කළ බවයි.\nදුම්රිය ගමනාගමන අධිකාරි විජය සමරසිංහගෙන් අප කළ විමසීමකදී ඔහු කියා සිටියේ යම් යම් ප්‍රමාදයන් සිදුවුව ද දුම්රිය ධාවනය සාර්ථකව සිදුකිරීමට හැකිවූ බවයි.",
       "URL": "https://www.hirunews.lk/160754/වර්ජනය-අවසන්-වුණත්-අදත්-පෙරවරුවේ-සෞඛ්‍ය-සහ-ප්‍රවාහන-සේවාවල-අඩුවක්",
       "Category": "Local News",
       "Parent URL": "https://www.hirunews.lk/local-news.php?pageID=4530"
}