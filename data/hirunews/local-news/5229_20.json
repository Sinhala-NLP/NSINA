{
       "Source": "hirunews",
       "Timestamp": "Wednesday, 30 December 2015 - 7:57",
       "Headline": "නිශාන්ත වර්ණසිංහ - තනතුරෙන් ඉවත් කිරීම පිළිගනී",
       "News Content": "තමා තනතුරෙන් ඉවත් කළ බවට ලැබුණු ලිපිය පිළිගන්නා බව බස්නාහිර පළාත් සෞඛ්‍ය අමාත්‍ය ධුරය අහිමිවූ නිශාන්ත වර්ණසිංහ පවසනවා. හිරු ප්‍රවෘත්ති අංශයට අදහස් දක්වමින් ඔහු කියා සිටියේ පළාත් ආණ්ඩුකාරවරයා ඊට අදාළ ලිපිය තමා වෙත යොමු කළ බවයි.\nමෙතෙක්  ජාතික හෙළ උරුමයේ නිශාන්ත ශ්‍රී වර්ණසිංහ මන්ත්‍රීවරයා දැරූ බස්නාහිර පළාත් සෞඛ්‍ය අමාත්‍ය ධුරය ඇතුලූ ඊට අනුබද්ධ අමාත්‍යාංශ ඊයේ (29) ඔහුට අහිමිවුණා. ඒ, බස්නාහිර පළාත් මහ ඇමති ඉසුර දේවප්‍රිය එම අමාත්‍ය ධුරයේ දිවුරුම්දීමත් සමඟයි.\nපසුගිය දා පැවැති ලබන වසර සඳහා බස්නාහිර පළාත් සභා අයවැය ඡන්ද විමසීමේදී නිශාන්ත ශ්‍රී වර්ණසිංහ දැරූ සෞඛ්‍ය අමාත්‍යාංශයේ වැය ශීර්ෂය පරාජයට පත්වීම හේතුවෙනුයි මහ ඇමතිවරයා මෙම තීරණය ගත්තේ. නිශාන්ත වර්ණසිංහගේ අමාත්‍යාංශය යටතට සෞඛ්‍ය, දේශීය  වෛද්‍ය, සමාජසුබසාධන, පරිවාස හා ළමාරක්ෂක සේවා, කාන්තා කටයුතු සහ සභා කටයුතු යන විෂයන් ද ඇතුළත්.කෙසේ වෙතත් පළාත් අමාත්‍ය ධුරය අහිමිවූ නිශාන්ත වර්ණසිංහ සඳහන් කළේ මේ සම්බන්ධයෙන් ගන්නා ඉදිරි ක්‍රියාමාර්ග පක්ෂයේ මධ්‍යම කාරක සභාව රැස්වීමෙන් අනතුරුව සිදුකරන බවයි.මේ අතර, බස්නාහිර පළාත් සභාවේ අයවැය ලේඛනය නැවත වරක් සම්මත කර ගැනීම සඳහා විශේෂ සභා රැස්වීමක් හෙට පැවැත්වෙනවා. මේ අතර බස්නාහිර පළාත් සභාවේ සෞඛ්‍ය ඇතුළු අමාත්‍යාංශවල වැය ශීර්ෂය පරාජයට පත් කළේ පළාත් සභා ප්‍රධානීන්ගේ අයුක්තිසහගත ඉල්ලීම්වලට තමා අවනත නොවීම නිසා බව නිශාන්ත ශ්‍රී වර්ණසිංහ මහතා පවසනවා. අද කොළඹදී පැවති ප්‍රවෘත්ති සාකච්ඡාවකට එක්වෙමින් ඔහු මේ බව සඳහන් කළා.",
       "URL": "https://www.hirunews.lk/123048/නිශාන්ත-වර්ණසිංහ-තනතුරෙන්-ඉවත්-කිරීම-පිළිගනී",
       "Category": "Local News",
       "Parent URL": "https://www.hirunews.lk/local-news.php?pageID=5229"
}