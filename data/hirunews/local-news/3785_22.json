{
       "Source": "hirunews",
       "Timestamp": "Wednesday, 22 August 2018 - 18:43",
       "Headline": "ජංගම දුරකථනවලට අමුතු ඇමතුමක්",
       "News Content": "නවීන තාක්ෂණය අද ලොව පුරා ජනතාවට අතිශය සමීප කරවූ ප්‍රධානතම මෙවලම ජංගම දුරකථනයයි.\nදුරකථනයට ලැබෙන ඇමතුම් පිළිබඳව සැක සංකා මතුකරගන්නේ ඒවා භාවිත කරන්නන්ගෙන් දශමයකටත් අඩු සංඛ්‍යාවක්.\nඑහෙත් ජංගම දුරකථනයට ලැබෙන ඇමතුම් ඇතැම් විට විශ්වාස කළ නොහැකි තත්ත්වයක් දැන් මතුවනවා.\nඑහිදී සිදුවන්නේ ඔබගේ ජංගම දුරකථන අංකයෙන් බව දක්වමින් වෙනත් අයෙකුට ඇමතුම් ලබාගැනීමට හැකියාවක් පැවතීමයි.\nදැනට අන්තර්ජාලයේ නීතිවිරෝධී ලෙස සකස් කර ඇති මෘදුකාංග යෙදවුමක් හරහා මෙය ක්‍රියාත්මක වනවා.\nඑම යෙදවුම් මගින් කටහඬ මෙන්ම පසුබිම් හඬද වෙනස් කළ හැකියි.\nසිවිල් සමාජ ක්‍රියාකාරිකයෙක් වන චින්තන අමරසිංහ පසුගිය දිනෙක මෙම තාක්ෂණයේ වින්දිතයෙක් බවට පත් වුණා.\nතමන්ට සිදූ ව ඇති අගතිය පිළිබඳ චින්තන මේ වන විටත් විදුලි සංදේශ නියාමන කොමිෂන් සභාවට පැමිණිලි කර තිබෙනවා.\nකොමිෂන් සභාවේ ප්‍රකාශකයෙක් හිරු ප්‍රවෘත්ති වෙත සඳහන් කළේ ඒ සම්බන්ධයෙන් විමර්ශනයක් සිදු කරන බවයි.\nමේ ආකාරයට ඔබට ලැබෙන දුරකතන ඇමතුමක් පිලිබඳ හෝ ඔබේ දුරකතන අංකය අවභාවිත වන බවට සැකයක් මතු වන්නේ නම් ගත යුතු වඩා වැදගත්ම පියවර වන්නේ ඒ පිළිබඳ පොලිසියට හෝ විදුලි සංදේශ නියාමන කොමිෂන් සභාවට පැමිණිලි කිරීමයි.\nමෙවැනි මෘදුකාංග යෙදවුම් පිළිබඳවද අප පරිගණක තාක්ෂණ විශේෂඥයන්ගෙන් විමසීමක් කළා.\nඔවුන් කියා සිටියේ අන්තර්ජාලය තුළ මෙවැනි මෘදුකාංග රැසක් පවතින බවයි.\nඒවා භාවිත කිරිම නීතිවිරෝධී බවත් ඔවුන් ප්‍රකාශ කළා.",
       "URL": "https://www.hirunews.lk/198174/ජංගම-දුරකථනවලට-අමුතු-ඇමතුමක්",
       "Category": "Local News",
       "Parent URL": "https://www.hirunews.lk/local-news.php?pageID=3785"
}