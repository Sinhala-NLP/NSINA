{
       "Source": "hirunews",
       "Timestamp": "Monday, 10 August 2020 - 11:22",
       "Headline": "බෙලිගල රාජමහා  විහාරයේ වසර 400ක් ඉපැරණි බිතු සිතුවම් විනාශ මුඛයට",
       "News Content": "බලංගොඩ බෙලිගල රාජමහා විහාරස්ථානයේ වසර 400 කට වඩා පැරණි බිතුසිතුවම් විනාශ වී ඇති බව විහාරාධිපති පූජ්‍ය බලංගොඩ සුමන නායක හිමියන් පවසනවා.\nඓතිහාසික වටිනාකමක් ඇති බෙලිගල පුරාණ රාජමහා විහාරස්ථානය වලගම්බා රාජ්‍ය සමයේ ඉදිකරණ ලද විහාරස්ථානයක් බව සදහන්.\nවලගම්බා රජු යුද්ධයෙන් පරාජයට පත්ව වසර දාහතරකට පසු යුද්ධයෙන් ජයග්‍රහණය කර මෙම ස්ථානය අංගසම්පූර්ණ විහාරස්ථානයක් බවට පත්කර භික්ෂූන් වහන්සේලාට පූජාකර තිබෙනවා.\nඅනතුරුව මෙම ස්ථානය විනාශ වෙමින් පවතින මොහොතක පළමුවන සීතාවක රාජසිංහ රජතුමා විසින් නැවත ප්‍රතිසංස්කරණය කර තිබෙනවා .\nඑවන් ඓතිහාසික වටිනාකමක් ඇති මෙම ස්ථානයේ පැරණි කොටස ප්‍රතිසංස්කරණය නොකිරීම හේතුවෙන් වසර 400 කටත් වඩා ඉපැරණි බිතු සිතුවම් මෙලෙස විනාශ වෙමින් පවතින බවයි නායක හිමියන් වැඩිදුරටත් කියා සිටියේ .\nමේ හේතුවෙන් ඇතැම් බිතුසිතුවම් සොයා ගැනීමට පවා නොහැකි තත්ත්වයකට පත්ව තිබෙනවා.\nවසර එකසිය විස්සක් පමණ පැරණි සැතපෙන බුදුපිළිමයක්ද නිධන් සොරුන්ගේ ග්‍රහණයට නතුවී තිබීම ද, අවාසනාවට කරුණක් .\nඑවන් ඓතිහතික පුද බිමක් පිළිබඳව පුරාවිද්‍යා දෙපාර්තමේන්තුව අවබෝධයෙන් සිටියත් කිසිදු පියවරක් ගැනීමට අපොහොසත් වී ඇති බව සඳහන්.\nකෙසේ වෙතත් මේ  සම්බන්ධයෙන් කඩිනමින් සොයා බලා කටයුතු කරන ලෙස විහාරාධිපති පූජ්‍ය බලංගොඩ සුමන නායක හිමියන් පුරාවිද්‍යා දෙපාර්තමේන්තුවේ අදාළ  බලධාරීන්ගෙන් ඉල්ලීමක් කරනවා.",
       "URL": "https://www.hirunews.lk/247486/බෙලිගල-රාජමහා-විහාරයේ-වසර-400ක්-ඉපැරණි-බිතු-සිතුවම්-විනාශ-මුඛයට",
       "Category": "Local News",
       "Parent URL": "https://www.hirunews.lk/local-news.php?pageID=2529"
}