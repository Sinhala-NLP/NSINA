{
       "Source": "hirunews",
       "Timestamp": "Wednesday, 23 November 2016 - 18:26",
       "Headline": "සාමාන්‍ය පෙළ සිසුන්ට හැඳුනුම්පත් ප්‍රමාදවීමේ ගැටළුවට විසඳුමක්",
       "News Content": "මෙවර සාමාන්‍ය පෙළ විභාගයට පෙනී සිටින පාසල් සිසුන්ගේ ජාතික හැඳුනුම්පත් කඩිනමින් ලබාදීම සඳහා විශේෂ එක්දින සේවාවක් සැපයීමට පුද්ගලයින් ලියාපදිංචි කිරීමේ දෙපාර්තමේන්තුව තීරණය කර තිබෙනවා.\nඒ අනුව ලබන 26 වන සෙනසුරාදා උදෑසන 8.30 සිට පස්වරු 4.30 දක්වා බත්තරමුල්ල - සුහුරුපාය ගොඩනැගිල්ලේ පිහිටි එම දෙපාර්තමේන්තුවේ කාර්යාලය විවෘතව පවතිනු ඇති.\nකෙසේ වෙතත් ඊයේ පස්වරුවේ පුද්ගලයින් ලියාපදිංචි කිරීමේ දෙපාර්තමේන්තුවට ගිය හිරු වාර්තාකරුට එහි දිගු පෝලිම් දක්නට ලැබුණා.\nඑම පෝලිම්වල රැඳී සිටියේ සාමාන්‍ය පෙළ විභාගයට පෙනී සිටින මෙතෙක් ජාතික හැඳුනුම්පත නොලැබූ සිසුන්ගේ දෙමව්පියන් සහ අදාළ පාසල්වල විදුහල්පතිවරුන්.\nමෙලෙස සිසුන්ගේ ජාතික හැඳුනුම්පත් ලබාදීම ප්‍රමාදවූයේ ඇයිදැයි අප පුද්ගලයින් ලියාපදිංචි කිරීමේ දෙපාර්තමේන්තුවේ කොමසාරිස් ජනරාල් ආර්.එම්.එස්. සරත් කුමාරගෙන් විමසීමක් කළා.\nඔහු කියා සිටියේ කෙටි කාලයක් තුළ ඉල්ලූම්පත්‍ර විශාල ප්‍රමාණයක් ලැබෙන තත්ත්වයකදී ඒවායේ අඩුපාඩු සොයා බලා ක්‍රියා කරන විට යම් ප්‍රමාදයන් ඇති වන බවයි.\nකෙසේ වෙතත් සාමාන්‍ය පෙළ සිසුන් වෙනුවෙන් කඩිනමින් ඉල්ලූම්පත් නිකුත් කරන බව ඔහු අවධාරණය කළා.\nසාමාන්‍ය පෙළ සිසුන් සඳහා හැඳුනුම්පත් නිකුත් කිරීම පිළිබඳ වැඩිදුර තොරතුරු පුද්ගලයන් ලියාපදිංචි කිරීමේ දෙපාර්තමේන්තුවේ 011 2 862217 සහ 011 2 862228 යන අංක ඔස්සේ ලබාගත හැකියි.",
       "URL": "https://www.hirunews.lk/148185/සාමාන්‍ය-පෙළ-සිසුන්ට-හැඳුනුම්පත්-ප්‍රමාදවීමේ-ගැටළුවට-විසඳුමක්",
       "Category": "Local News",
       "Parent URL": "https://www.hirunews.lk/local-news.php?pageID=4783"
}