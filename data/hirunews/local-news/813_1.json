{
       "Source": "hirunews",
       "Timestamp": "Monday, 10 October 2022 - 15:26",
       "Headline": "තිළිණි පියුමාලිගේ ජංගම දුරකතනය සී.අයි.ඩීයට",
       "News Content": "මූල්‍ය වංචා සිද්ධියකට රක්ෂිත බන්ධනාගාරගත කළ තිළිණි පියුමාලි නැමැති කාන්තාව සතු ව තිබී සොයාගත් ජංගම දුරකථනය වැඩිදුර විමර්ශන සඳහා අපරාධ පරීක්ෂණ දෙපාර්තමේන්තුවට යවා තිබෙනවා.\nඊයේ (09) සිදු කළ සෝදිසි කිරීමකිනු යි ඇය සතු ව තිබුණු මෙම ජංගම දුරකතනය සොයාගෙන ඇත්තේ.\nකොළඹ ලෝක වෙළඳ මධ්‍යස්ථානයේ 34 වන මහලේ සුඛෝපභෝගී කාර්යාලයක් පවත්වාගෙන ගිය මෙම කාන්තාව පසුගියදා අපරාධ පරීක්ෂණ දෙපාර්තමේන්තුව අත්අඩංගුවට ගනු ලැබුවේ, රුපියල් මිලියන 226කට අධික මුදලක් ලබාගෙන ඒවා ආපසු ගෙවීම සඳහා ලබාදුන් චෙක්පත් අගරු වීම සම්බන්ධයෙන් ව්‍යාපාරිකයෙකුගෙන් ලද පැමිණිල්ලකට අනුව යි.\nමේ වන විට ඇය සමඟ ගනුදෙනු කළ බව කියන පුද්ගලයන් රැසකගේ නම් සඳහන් ලැයිස්තුවක් සමාජ මාධ්‍යයේ සංසරණය වනවා.",
       "URL": "https://www.hirunews.lk/317500/තිළිණි-පියුමාලිගේ-ජංගම-දුරකතනය-සී-අයි-ඩීයට",
       "Category": "Local News",
       "Parent URL": "https://www.hirunews.lk/local-news.php?pageID=813"
}