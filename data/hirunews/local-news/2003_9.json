{
       "Source": "hirunews",
       "Timestamp": "Thursday, 22 April 2021 - 16:26",
       "Headline": "යාපනය පොලිසියේ 15ට කොරෝනා (වීඩියෝ)",
       "News Content": "යාපනය පොලිස් ස්ථානයේ සේවයේ නිරත පොලිස් නිලධාරීන් 11 දෙනෙකුට ඊයේ කොරෝනා වෛරසය ආසාදනය වී තිබෙනවා.\nඋතුරු පළාත් සෞඛ්‍ය අධ්‍යක්ෂ ඒ. කේදීස්වරන් කියා සිටියේ මීට පෙර යාපනය පොලිසියේ නිලධාරීන් 04 දෙනෙකුට වෛරසය ආසාදනය වී තිබූ බවයි.\nඒ අනුව පොලිස් ස්ථානයේ සෙසු නිලධාරීන් මේ වනවිට නිරෝධායනය සඳහා යොමුකර ඇති බවද ඔහු කියා සිටියා.\nකෙසේ වෙතත්, කොළඹ මහ නගර සභා සීමාව තුළ ඊයේ සිදුකළ කොරෝනා පරීක්ෂණවලින් ආසාදිතයින් පස් දෙනෙකු පමණක් හඳුනාගත් බව කොළඹ මහ නගර සභාවේ වසංගත රෝග වෛද්‍යවේදීනි වෛද්‍ය දිනූකා ගුරුගේ ප්‍රකාශ කළා.\nමාර්තු මාසයෙන් පසු මෙරට වැඩිම කොරෝනා පරීක්ෂණ සංඛ්‍යාව ඊයේ සිදුකර තිබෙනවා.\nසෞඛ්‍ය අමාත්‍යාංශයේ උසස් නිලධාරියෙකු සඳහන් කළේ ඊයේ කොරෝනා පරීක්ෂණ 15,357ක් සිදුකළ බවයි.\nකොරෝනා ආසාදිතයින් විශාල සංඛ්‍යාවක් මෙරටින් වාර්තා වීමත් සමඟ මෙලෙස වැඩි වශයෙන් කොරෝනා පරීක්ෂණ සිදුකිරීමට සෞඛ්‍ය අමාත්‍යාංශය කටයුතු කර තිබෙනවා.\nඑමෙන්ම, මෙරටට පැමිණෙන ශ්‍රී ලාංකික ශ්‍රමිකයින් නිරෝධායනය සඳහා වැඩි පහසුකම්වලින් යුත් තරු පන්තියේ හෝටල් 07 ක් වෙන්කර ඇති බව විදේශ සේවා නියුක්ති කාර්යාංශය පවසනවා.\nඒ අනුව 500 ත්, 600 ත් අතර සංඛ්‍යාවක් එම නිරෝධායන මධ්‍යස්ථාන වෙත යොමු කළ හැකි බවයි එහි මාධ්‍ය ප්‍රකාශක නියෝජ්‍ය සාමාන්‍යාධිකාරී මංගල රන්දෙනිය කියා සිටියේ.",
       "URL": "https://www.hirunews.lk/269198/යාපනය-පොලිසියේ-15ට-කොරෝනා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2003"
}