{
       "Source": "hirunews",
       "Timestamp": "Monday, 20 March 2023 - 11:16",
       "Headline": "ඉන්දීය දුම්රිය දෙපාර්තමේන්තුවෙන් විශේෂ බෞද්ධ චාරිකා දුම්රිය සේවාවක්",
       "News Content": "ඉන්දීය දුම්රිය දෙපාර්තමේන්තුව විසින් ලෝක බෞද්ධ ප්‍රජාවගේ ගමන් පහසුව උදෙසා ඉන්දියාවේ හා නේපාලයේ පුරා ඇති බෞද්ධ ආගමික ස්ථාන සඳහා වන විශේෂ බෞද්ධ චාරිකා සංචාරක දුම්රිය සුවිශේෂී නවීකරණ අංග රැසක් සමගින් යළි ආරම්භ කර තිබෙනවා.\nමහා පරිනිර්වාණ දුම්රිය ලෙස මෙම දුම්රිය නම් කර ඇති බවයි වාර්තා වෙන්නේ.\nමෙම දුම්රිය ගමන 2019 දී පළමුවරට ආරම්භ වූ අතර කොවිඩ් වසංගතයෙන් පසු මේ වසරේ මාර්තු 11 වැනිදා සිට බෞද්ධ චාරිකා සංචාරක දුම්රිය යළි ක්‍රියාත්මක කෙරෙනවා.\nඉන්දියාව සහ නේපාලය පුරා පැතිරී ඇති, සියලු වැදගත් බෞද්ධ ගමනාන්තයන් තමන් විසින්ම ආවරණය කිරීම දුෂ්කර කාර්යයක් විය හැකි නමුත්, මෙම දුම්රිය මගින්, මගීන්ට මෙම පුදබිම් වෙත පහසුවෙන් ළඟා විය හැකි පරිදි පහසුකම් සලසා තිබීම විශේෂත්වයක්.\nනවදිල්ලියේ සෆ්දර්ජුං දුම්රිය ස්ථානයෙන් මෙම දුම්රිය ගමන් ආරම්භ කරනවා.\nමෙම බෞද්ධ චාරිකා සංචාරක දුම්රිය බුද්ධගයාව, රාජ්ගීර් (රාජගහනුවර) සහ නාලන්දා, වාරානාසි (බරණැස), සාරානාත්, ලුම්බිණි, කුෂිනගර් (කුසිනාරානුවර), ශ්‍රාවස්ති (සැවැත්නුවර) සහ අග්‍රා යන ඓතිහාසික ස්ථාන ආවරණය කර නැවත නවදිල්ලි සෆ්දර්ජුං දුම්රිය ස්ථානයට ළඟා වෙනවා.\nබෞද්ධ සංචාරක දුම්රිය බුදුන් වහන්සේගේ ජීවිතයට හා ඉගැන්වීම්වලට සැලකිය යුතු බලපෑමක් ඇති කළ සියලුම ස්ථාන ආවරණය කිරීම විශේෂත්වයක්.\nචාරිකාව සදහා සැළසුම් කර ඇති කාලය දින 08ක්.\nනවදිල්ලියෙන් දුම්රිය ගමන් අරඹන්නේ පස්වරු 2.30ටයි.\nඔබ සංචාරය කරන සෑම නගරයකම තරු පන්තියේ හෝටල්වල ඔබට නවාතැන් හිමිවන අතර බෞද්ධ සංචාරක දුම්රිය ගමන අතරතුර සියලුම ආහාර පාන සපයනු ලබනවා.\nwww.irctcbuddhisttrain.com යන වෙබ් අඩවිය ඔස්සේ වට්ටම් සහිතව ඔබටත් දැන්ම ඔබේ සංචාරය වෙන් කරවා ගත හැකියි.\nමෙම දුම්රියේ සංචාරය කරමින් අද්විතීය අත්දැකීමක් ලබමින් බෞද්ධ වන්දනීය ස්ථාන දැක නරඹා පහන් සිත් ඇතිකර ගැනිමට අවස්ථාව පවතිනවා.",
       "URL": "https://www.hirunews.lk/330435/ඉන්දීය-දුම්රිය-දෙපාර්තමේන්තුවෙන්-විශේෂ-බෞද්ධ-චාරිකා-දුම්රිය-සේවාවක්",
       "Category": "Local News",
       "Parent URL": "https://www.hirunews.lk/local-news.php?pageID=465"
}