{
       "Source": "hirunews",
       "Timestamp": "Wednesday, 03 May 2023 - 6:27",
       "Headline": "දිවයින පුරා අදත් මහ වැසි",
       "News Content": "දිවයින පුරා දැනට පවතින වැසි තත්ත්වය ඉදිරි දින කිහිපයේදීත් බලාපොරොත්තු විය හැකි බව කාලගුණ විද්‍යා දෙපාර්තමේන්තුව ප්‍රකාශ කළා.\nබස්නාහිර සහ දකුණු පලාත්වලත් යාපනය, කිලිනොච්චි, මන්නාරම සහ පුත්තලම දිස්ත්‍රික්කවල වෙරළබඩ ප්‍රදේශවලත් උදෑසන කාලයේ වැසි ඇතිවිය හැකියි.\nදිවයිනේ බොහෝ ප්‍රදේශවලට පස්වරු 1න් පසුව තැනින් තැන වැසි හෝ ගිගුරුම් සහිත වැසි ඇතිවිය හැකි බවයි කාලගුණ විද්‍යා දෙපාර්තමේන්තුව සඳහන් කළේ.\nවිශේෂයෙන් නැගෙනහිර සහ ඌව පලාත්වලටත් පොලොන්නරුව දිස්ත්‍රික්කයේ ඇතැම් ස්ථාන වලටත් මිලිමීටර් 100ක පමණ තද වැසි ඇතිවිය හැකි අතර සෙසු ප්‍රදේශවල ඇතැම් ස්ථාන වලට මිලිමීටර් 75ට වැඩි වැසි ඇතිවිය හැකියි.\nගතවූ පැය විසි හතරේ වැඩිම වර්ෂාපතනය අම්පාර - උහන ප්‍රදේශයෙන් වාර්තා වූ අතර එය දැක්වුනේ මිලිමීටර් 67යි දශම 5ක් ලෙසයි.\nමුලතිව් - වව්නිකුලම් ප්‍රදේශයෙන් මිලිමීටර් 66ක වර්ෂාපතනයක් සහ මාතර - දෙණියාය ප්‍රදේශයෙන් මිලිමීටර් 53යි දශම 5ක වර්ෂාපතනයක් වාර්තා වී තිබෙනවා.\nමේ අතර පස්සර - නමුණුකුල මාර්ගයේ ගමනාගමන කටයුතු තවදුරටත් ඇනහිට තිබෙනවා.\nඒ, එම මාර්ගයේ 14 සහ 17 කිලෝමීටර් කණු අතර ප්‍රදේශයට විශාල ගලක් සහ පස්කදු කඩා වැටීම හේතුවෙන්.\nඊයේ පස්වරුවේ මෙම ආපදාව සිදුව තිබුණා.",
       "URL": "https://www.hirunews.lk/334092/දිවයින-පුරා-අදත්-මහ-වැසි",
       "Category": "Local News",
       "Parent URL": "https://www.hirunews.lk/local-news.php?pageID=373"
}