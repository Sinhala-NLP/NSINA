{
       "Source": "hirunews",
       "Timestamp": "Wednesday, 23 February 2022 - 11:17",
       "Headline": "කොළඹ - හොරණ මාර්ගයේ රිය අනතුරක් - 23 දෙනෙකු රෝහලට",
       "News Content": "හොරණ - කොළඹ මාර්ගයේ කොරලඉම ප්‍රදේශයේ දී ලංකා ගමනාගමන මණ්ඩලයට අයත් බස් රථයක් සහ ඇඟලුම් කර්මාන්තශාලාවක සේවකයින් ප්‍රවාහනය කළ බස් රථයක් එකිනෙක ගැටීමෙන් අනතුරක් සිදු වුණා.\nඒ අද (23) පෙරවරුවේ දී යි.\nපොලිස් මාධ්‍ය ප්‍රකාශක කාර්යාලය සඳහන් කළේ, අදාළ අනතුරින් තුවාල ලැබූ කර්මාන්ත ශාලාවේ සේවක සේවිකාවන් 23 දෙනෙකු මේ වනවිට තුවාල ලබා රෝහල්ගත කර ඇති බවයි.\nතුවාල ලැබූ අය අතර පිරිමි පුද්ගලයින් තිදෙනකු සහ කාන්තාවන් 20 දෙනෙකු ඇතුළත් බව කහතුඩුව පොලීසිය පවසනවා.\nඅනතුරින් ලංගම බස් රථයෙහි කිසිවෙකුටත් හානි සිදුව නොමැති අතර, බරපතළ තුවාල ලද පුද්ගලයින් දෙදෙනකු කළුබෝවිල ශික්ෂන රෝහල වෙත සහ වෑතර රෝහල වෙත ද යොමු කෙරුණා.\nපාතකඩ ප්‍රදේශයේ සිට කහතුඩුව ප්‍රදේශයේ ඇඟලුම් කර්මාන්ත ශාලාවකට සේවක සේවිකාවන් ප්‍රවාහනය කරමින් තිබූ පෞද්ගලික බස් රථයක් සහ හොරණ සිට කොළඹ බලා ධාවනය වූ ලංගම බස් රථයක් ගැටීමෙන් මෙම අනතුර සිදු ව තිබෙනවා.\nරිය අනතුර සම්බන්ධයෙන් ඇඟලුම් කර්මාන්තශාලා බස් රථය පැදවූ රියැදුරු අත්අඩංගුවට ගෙන තිබෙන අතර, සිද්ධිය සම්බන්ධයෙන් කහතුඩුව පොලීසිය වැඩිදුර විමර්ශන ක්‍රියාත්මකයි.",
       "URL": "https://www.hirunews.lk/297798/කොළඹ-හොරණ-මාර්ගයේ-රිය-අනතුරක්-23-දෙනෙකු-රෝහලට",
       "Category": "Local News",
       "Parent URL": "https://www.hirunews.lk/local-news.php?pageID=1339"
}