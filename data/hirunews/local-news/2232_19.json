{
       "Source": "hirunews",
       "Timestamp": "Tuesday, 05 January 2021 - 11:08",
       "Headline": "කොඩිකන්ද ආරණ්‍ය සේනාසනයේ හිමිනමට සිදුවූ අපරාධයේ කරුණු රැසක් හෙළිවෙයි (වීඩියෝ)",
       "News Content": "කොටදෙණියාව - නාවාන පොදු සුසාන භූමියේ පුළුස්සා දමා තිබියදී සොයාගත් පුද්ගල සිරුර හංවැල්ල - තුන්මෝදර කොඩිකන්ද ආරණ්‍ය සේනාසනයේ හිමිනමගේ බවට අනාවරණ වුණා.\nඒ අදාල සිරුර ආරණ්‍ය සේනාසනයේ ස්වාමින් වහන්සේලා දෙනමක් විසින් තම ගුරු හිමියන්ගේ බවට හඳුහා ගැනීමත් සමඟයි.\nමීට දින කිහිපයකට පෙර කොඩිකන්ද ආරණය සේනාසනයට කිසියම් පිරිසක් පැමිණ එහි සිටි පිරිස දණගස්සවා 65 හැවිරිදි අදාල හිමි නම පැහැරගෙන ගොස් තිබුණා.\nමෙම පැහැර ගැනීම සම්බන්ධයෙන් සිව්දෙනෙක් අත්අඩංගුවට ගෙන ඇති අතර එම පිරිස අතර කාන්තාවක් ද සිටින බව බවයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ පැවසුවේ.\nතුන්මෝදර කොඩිකන්ද ආරණ්‍ය සේනාසනයේ වැඩ සිටින කුඩා හිමි නමකගේ මව සහ පියා අත්අඩංගුවට ගත් සිව්දෙනා අතර සිටින බවට තහවුරු වී තිබෙනවා.\nපැහැර ගැනීමට ලක්වූ හිමිනම සහ අදාල පුද්ගලයින් අතර පැවති පුද්ගලික ආරවුලක් මෙම අපරාධයට හේතු වී ඇති බවටයි පරීක්ෂණ වලදී අනාවරණය වී ඇත්තේ.\nමරණය සම්බන්ධයෙන් වන පශ්චාත් මරණ පරීක්ෂණය අද (05) දින සිදු කිරීමට නියමතිව තිබුණා.\nසැකකරුවන් අද (05) දින අවිස්සාවේල්ල අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/258838/කොඩිකන්ද-ආරණ්‍ය-සේනාසනයේ-හිමිනමට-සිදුවූ-අපරාධයේ-කරුණු-රැසක්-හෙළිවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2232"
}