{
       "Source": "hirunews",
       "Timestamp": "Sunday, 15 May 2022 - 19:03",
       "Headline": "කතරගම පුදබිම ඒකාලෝක කළ හිරු ශාක්‍යසිංහ මංගල්‍යය (වීඩියෝ)",
       "News Content": "බුදුරාජාණන් වහන්සේගේ අසිරිමත් තෙමඟුල, ලෝක වාසී බෞද්ධයින් සැදැහැ සිතින් සමරන උතුම් වෙසක් පුර පසළොස්වක පොහොය දිනය අදයි.\nඒ වෙනුවෙන් හිරු මාධ්‍ය ජාලය සැදැහැ සිතින් සංවිධාන කරන හිරු ශාක්‍යසිංහ මංගල්‍යය අද දවස පුරා පැවැත්වුණේ බුදු පහස ලද ඓතිහාසික කතරගම පුදබිම කේන්ද්‍ර කරගනිමින්.\nහිරු ශාක්‍යසිංහ මංගල්‍යයට සමගාමීව කතරගම කිරිවෙහෙර පුදබිමේදී අද දවස පුරා ආමිස හා ප්‍රතිපත්ති පූජාවන්ට මුල්තැන දෙමින් වැඩසටහන් රැසක් පැවැත්වුණා.\nහිරු මාධ්‍ය ජාලයේ සභාපති රේනෝ සිල්වා මහතාගේ උතුම්වු සංකල්පයක් මත හිරු මාධ්‍ය ජාලය සංවිධාන කරන හිරු ශාක්‍යසිංහ මංගල්‍යයට සහභාගී වීම සඳහා අද හිමිදිරියේ පටන් අති විශාල සැදැහැවතුන් පිරිසක් ඓතිහාසික කතරගම කිරිවෙහෙර පුදබිමට රැස්ව සිටියා.\nප්‍රතිපත්ති පූජාවට මුල්තැන දෙමින් හිරු ශාක්‍යසිංහ මංගල්‍යය ආරම්භයේදී රැස්ව සිටි සැදැහැවතුන් අෂ්ඨාංග ශීලයෙහි පිහිටුවන ලද්දේ රුහුණු මාගම්පත්තුවේ ප්‍රධාන සංඝනායක, කතරගම කිරිවෙහෙර ඇතුළු පංච මහා විහාරයන්හි විහාරාධිපති පූජ්‍ය කොබවක ධම්මින්ද හිමියන් විසින්.",
       "URL": "https://www.hirunews.lk/304434/කතරගම-පුදබිම-ඒකාලෝක-කළ-හිරු-ශාක්‍යසිංහ-මංගල්‍යය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1166"
}