{
       "Source": "hirunews",
       "Timestamp": "Saturday, 16 July 2022 - 16:11",
       "Headline": "පාකිස්ථාන කඩුළු රකින්නාගේ සිංහල දිරි ගැන්වීම් මධ්‍යයේ ශ්‍රී ලංකා ඉනිම 222කට සීමා වෙයි",
       "News Content": "සංචාරක පාකිස්ථාන කණ්ඩායම සහ ශ්‍රී ලංකා කණ්ඩායම අතර ගාල්ල අන්තර් ජාතික ක්‍රිකට් ක්‍රීඩාංගණයේ පැවැත්වෙන පළමු එක් දින තරගයේ පළමු ඉනිම ක්‍රීඩා කරන ශ්‍රී ලංකා කණ්ඩායම සියලු දෙනා දැවී ලකුණු 222 ලබා ගැනීමට සමත් වුණා.\nඔස්ට්‍රෙලියාව හා පසුගිය දා පැවති දෙවන හා අවසන් ටෙස්ට් තරගය ජය ගැනීමෙන් අනතුරුව ජයග්‍රාහී මානසිකත්වයෙන් පන්දුවට පහර දීමට පැමිණි ශ්‍රී ලංකා පිලේ මුල් පිතිකරුවන්ට කඩුල්ලේ ස්ථාවර වීමට පාකිස්ථාන පන්දු යවන බල ඇණිය ඉඩ දුන්නේ නැත.\nඒ අනුව ආරම්භක පිතිකරු යුවලේ පළමු පුරුක ලෙස දිමුත් කරුණාරත්න ගලවා දමන්නට ශහීන් ශා අෆ්‍රිඩි සමත් වුණා.\nඒ ශ්‍රී ලංකා නායක දිමුත් කරුණාරත්න එක් ලකුණුකට ක්‍රීඩාගාරයට හරවා යවමින්.\nඉන් අනතුරුව පිටියට පැමිණි කුසල් මෙන්ඩිස් හා ආරම්භක පිතිකරු ඕෂධ ප්‍රනාන්දු එක්ව ලකුණු 49ක සබඳතාවක් ගොඩ නැගූ අතර එම සබඳතාව නිමා වූයේ ලකුණු 21 ලබා සිටි කුසල් මෙන්ඩිස්ව පාකිස්ථාන දඟ පන්දු යවන ක්‍රීඩක යසීර් ශා විසින් දවාගැනීමත් සමගයි.\nතෙවන කඩුල්ල ලෙස යම් ස්ථාවරත්වයක් රඳවාගෙන සිටි ආරම්භක පිතිකරු ඕෂධ ප්‍රනාන්දු ලකුණු 35ක් ලබා සිටිය දී දවා ගන්නට හස්න් අලී සමත් වුණා.\nඑකදු ලකුණක්වත් ලබා ගැනීමට මත්තෙන් සිව්වන කඩුල්ල ලෙස ඇන්ජලෝ මැතිව්ස්ව යසීර් ශා විසින් නැවත ක්‍රීඩාගාරයට හරවා යවන විට ශ්‍රී ලංකා ලකුණු පුවරුව දිස් වුණේ ලකුණු 68ට කඩුළු 4ක් ලෙසයි.\nඅනතුරුව ශ්‍රී ලංකා ලකුණු පුවරුවේ සියය සටහන් වීමට ලකුණකට මත්තෙන් පිටියේ රැඳී සිටි ධනංජය සිල්වාව ශහීන් ශා අෆ්‍රිඩි විසින් ක්‍රීඩාගාරයට හරවා යැවුණේ ඔහු ලකුණු 14ක් ලබා සිටිය දී යි.\nපිටියේ එක් අන්තයක හුදකලා සටනක නිරත වූ පසුගිය තරගාවලියේ ද්විත්ව ශතකලාභී චන්දිමාල්ට ශ්‍රී ලංකා ඉනිම ගොඩ නැංවීම සඳහා නිරෝශන් දික්වැල්ලට ද සහයක් වීමට හැකි වූයේ නැත.\nඔහු ද ලකුණු 4ක් පමණක් ලබා සිටිය දී ක්‍රීඩාගරය වෙත පාකිස්ථාන පන්දුයවන්නන් විසින් හරවා යැවුණා.\nකෙසේ නමුත් එකින් එක කඩුලු ගිලිහෙමින් තිබුණු ශ්‍රී ලංකා ඉනිමට යම් අස්වැසිල්ලක් එක් කිරීමට දිනේෂ් චන්දිමාල් හා රමේෂ් මෙන්ඩිස් එකතුවට හැකියාව ලැබූ අතර රමේෂ් දැවී ගියේ ලකුණු 11ක් සිය පිත්තෙන් ශ්‍රී ලංකා ඉනිම වෙත එකතු කරමින්.\nඅනතුරුව ප්‍රභාත් ජයසූරිය ලකුණු 3ක් පමණක් ලබා සිටිය දී දැවී ගියා.\nපිටියේ එක් අන්තයක හුදකලා ඉනිමක් ක්‍රීඩා කරමින් සිටි දිනේශ් චන්දිමාල් සිය ටෙස්ට් පිටියේ විසි දෙවැනි අර්ධ ශතයකය ලබා ගැනීමට සමත් වූ අතර ඔහු දැවී ගියේ වටිනා ලකුණු 76ක් ශ්‍රී ලංකා ලකුණු මඩිස්සලයට එක් කරමින්.\nචන්දිමාල් ගේ දැවී යාමෙන් අසරණව සිටි ශ්‍රී ලංකා ඉනිමට යම් පණක් එක් කිරීමට ශ්‍රී ලංකා කණ්ඩායමේ පන්දු යවන්නන් දෙදෙනෙකු වූ මහීෂ් තීක්ෂණ හා කසුන් රාජිත සමත් වූයේ ශ්‍රී ලංකා කණ්ඩායමේ නම් දැරූ පිතිකරුවන්ට ආදර්ශයක් වෙමින්.\nඔවුන් දෙදෙනා අවසන් කඩුල්ල වෙනුවෙන් ශ්‍රී ලංකා ඉනිමට ලකුණු 45ක සබඳතාවක් ගොඩ නැගුවා.\nඑහි දී කැපී පෙනෙන පිතිකරණයක නියැලුණු මහීෂ් තීක්ෂණ ලකුණු 38ක් ලබා ගත්තේ හතරේ පහර 4ක් සහ එක් හයේ පහරක් ද ලබා ගනිමින්.\nශහීන් ශා අෆ්‍රිඩි යැවූ පන්දුවකට කඩුළු රකින ක්‍රීඩකයා වෙත උඩ පන්දුවක් ලබා දෙමින් ශ්‍රී ලංකා කණ්ඩායමේ අවසන් කඩුල්ල ලෙස තීක්ෂණ දැවී ගියේ ශ්‍රී ලංකා ඉනිම ඩබල් නෙල්සන් කඩයිම මත දී යි.\nපාකිස්ථාන කණ්ඩායම වෙනුවෙන් විශිෂ්ඨ පන්දු යැවීමක නිරත වූ ශහීන් ශා අෆ්‍රිඩි ලකුණු 58කට කඩුළු 4ක් ලබා ගැනීමට සමත් වුණා.\nඊට අමතරව හසන් අලී සහ යසීර් ශා අතරේ කඩුළු දෙක බැගින් බෙදී ගිය අතර මොහොමඩ් නවාස් සහ නසීම් ශා අතරේ එක් කඩුල්ල බැගින් බෙදී ගියා.\nමේ අතරගයේ දී අපූර්ව සිදු වීමක් දැකගන්න ලැබුණා.\nඒ පාකිස්ථාන කණ්ඩායමේ කඩුලු රකින ක්‍රීඩක මොහොමඩ් රිස්වාන් තම කණ්ඩායමේ පන්දු යවන්නන්ව සිංහලෙන් දිරිමත් කරන අයුරු පෙනෙන්නට තිබීමයි.\nඒ, ඔහු \"බොහො ම හොඳයි.. බොහො ම හොඳයි\" යනුවෙන් තම පන්දු යවන්නන් වෙත පවසමින්.",
       "URL": "https://www.hirunews.lk/310141/පාකිස්ථාන-කඩුළු-රකින්නාගේ-සිංහල-දිරි-ගැන්වීම්-මධ්‍යයේ-ශ්‍රී-ලංකා-ඉනිම-222කට-සීමා-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1016"
}