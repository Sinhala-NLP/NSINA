{
       "Source": "hirunews",
       "Timestamp": "Thursday, 27 May 2021 - 8:09",
       "Headline": "මත්ද්‍රව්‍ය සම්බන්ධයෙන් සිරගත වන රැඳවියන් පුනරුත්ථාපනය අනිවාර්ය කෙරේ",
       "News Content": "මත්ද්‍රව්‍ය භාවිත කිරීමේ වැරදි මත සිරගත කෙරෙන රැඳවියන් සඳහා පුනරුත්ථාපනය අනිවාර්ය කිරීමට කටයුතු කරමින් සිටින බව බන්ධනාගාර කළමනාකරණ හා සිරකරුවන් පුනරුත්ථාපන රාජ්‍ය අමාත්‍ය ලොහාන් රත්වත්ත පවසනවා.\nඔහු මේ බව ප්‍රකාශ කලේ මහනුවර ප්‍රදේශයේ ඊයේ පැවති මාධ්‍ය හමුවකට එක්වෙමින්.\nමේ අතර, බන්ධනාගාරගත වන්නන්ට ඇප ලබාදීම පිළිබඳ නව මාර්ගෝපදේශ මාලාවක් නීතිපතිවරයා විසින් නිකුත් කර තිබෙනවා.\nඒ අධිකරණ නියෝග මත පිටත සමාජයෙන් බන්ධනාගාර වෙත පැමිණෙන කොරෝනා ආසාදිත නව සැකකරුවන් සහ නව සිරකරුවන්ගෙන් දැනට බන්ධනාගාරගතව සිටින රැඳවියන් ආරක්ෂා කර ගැනීමේ අරමුණින්.\nබන්ධනාගාර තුල පවතින තදබදය අවම කිරීමේ නිර්දේශයන් ලෙසද නව මාර්ගෝපදේශ මාලාව නිකුත් කර ඇති බවයි බන්ධනාගාර කළමනාකරණ හා සිරකරුවන් පුනරුත්ථාපන කටයුතු රාජ්‍ය අමාත්‍යංශය සඳහන් කළේ.\nඒ අනුව, හෙරොයින් සම්බන්ධව නඩු පැවරීමේදී ඇප ලබා දීම සදහා වන හෙරොයින් ග්‍රෑම් 02 කට වඩා අඩුවන අවස්ථාවන්ට අදාල කාණ්ඩයට අමතරව හෙරොයින් ග්‍රෑම් 02 ත් 04ත් අතර අවස්ථාවන්ට අදාලව නව කාණ්ඩයක් හඳුන්වාදීම සුදුසු බව නීතිපතවරයා විසින් පොලිස්පතිවරයා වෙත දැනුම් දී තිබෙනවා.\nඑහි දැක්වෙන්නේ විමර්ශනයේදී අනාවරණය වන කරුණු අනුව හෙරොයින් ග්‍රෑම් 02 ත් 04ත් අතර කාණ්ඩයේ සැකකරුවන්ට මාස 03 ක් ඇතුලත ඇප ලබා දීම සම්බන්ධයෙන් විරුද්ධ නොවන බවට අදාල මහේස්ත්‍රාත් අධිකරණයන් දැනුවත් කළ යුතු බවයි.\nහෙරොයින් මත්ද්‍රව්‍ය පානයට ඇබ්බැහිවූවන් සහ හෙරොයින් ග්‍රෑම් 1 කට අඩු ප්‍රමාණක් ඇති අවස්ථාවලදී අධිකරණයට කරුණු වාර්තා කිරීම මගින් එම පුද්ගලයන් බන්ධනාගාරග තුලට යොමුවීම වලක්වාලිය හැකි බවද නීතිපතිවරයා නිකුත් කල මාර්ගෝපදේශවල සඳහන්.\nඑමෙන්ම, වසරක සිර දඬුවමකින් දඬුවම් කල හැකි වැරදි සම්බන්ධයෙන් සැකකරුවන් අධිකරණයට ඉදිරිපත් කරනු ලබන මුල් අවස්ථාවේදීම සුවිශේෂ කරුණක් නොමැති නම් ඇප ලබාදීමට විරුද්ධ නොවන බව අධිකරණයට වාර්තා කලයුතු බවට ද නීතිපතිවරයා විසින් පොලිස්පතිවරයා වෙත දැනුම් දී තිබෙනවා.",
       "URL": "https://www.hirunews.lk/272558/මත්ද්‍රව්‍ය-සම්බන්ධයෙන්-සිරගත-වන-රැඳවියන්-පුනරුත්ථාපනය-අනිවාර්ය-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=1926"
}