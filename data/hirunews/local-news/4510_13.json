{
       "Source": "hirunews",
       "Timestamp": "Friday, 19 May 2017 - 10:05",
       "Headline": "ගල්කිරියාගම වන අලි ප්‍රහාරයකින් කුඩා දැරියක් ජීවිතක්ෂයට - සොහොයුරිය සහ මිත්තනියත් තුවාල ලබා රෝහලේ",
       "News Content": "ගල්කිරියාගම - පලාගල - නෑගම්පහ මාර්ගයේදී එල්ලවූ වන අලි ප්‍රහාරයකින් පස් හැවිරිදි දැරියක් ජීවිතක්ෂයට පත්ව තිබෙනවා.\nඅද උදෑසන 7.20 ට පමණ සිය මිත්තනිය සමග පෙර පාසලට යමින් සිටියදී මෙම දැරිය වන අලි ප්‍රහාරයට ලක්ව ඇති බවයි ගල්කිරියාගම පොලීසිය සඳහන් කළේ.\nමියගොස් ඇත්තේ පලාගල - කරවිලගල ගම්මානයේ පදිංචි දැරියක් වන අතර, ඇගේ අවුරුදු එකහමාරක් වයසැති නැගණියද වන අලි ප්‍රහාරයෙන් තුවාල ලැබුවා.\nඑම දැරිය සහ මිත්තනිය දඹුල්ල රෝහලට ඇතුළත් කර ඇති අතර, ඔවුන්ගේ තත්ත්වය බරපතල නොවන බවයි එහි ප්‍රකාශකයෙකු කියා සිටියේ.\nමීට පෙරද මියගිය දැරියගේ පවුලේ ඥාතීන් වන අලි ප්‍රහාරවලට ලක්ව ජීවිතක්ෂයට පත්ව ඇති බව අසල්වාසීන් හිරු ප්‍රවෘත්ති අංශයට සඳහන් කළා.\nගල්කිරියාගම වනජීවී කාර්යාලය සඳහන් කළේ සිද්ධියට සම්බන්ධ වන අලියා අල්ලාගැනීම සඳහා මේ වනවිට මෙහෙයුමක් දියත් කර ඇති බවයි.\nමේ අතර පසුගිය 16 වනදා රාත්‍රියේ රක්වාන - පොතුපිටිය - රජවත්ත ප්‍රදේශයේදීද වන අලියෙකු පහරදීමෙන් පුද්ගලයින් දෙදෙනෙකු ජීවිතක්ෂයට පත්වුණා.",
       "URL": "https://www.hirunews.lk/161655/ගල්කිරියාගම-වන-අලි-ප්‍රහාරයකින්-කුඩා-දැරියක්-ජීවිතක්ෂයට-සොහොයුරිය-සහ-මිත්තනියත්-තුවාල-ලබා-රෝහලේ",
       "Category": "Local News",
       "Parent URL": "https://www.hirunews.lk/local-news.php?pageID=4510"
}