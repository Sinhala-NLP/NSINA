{
       "Source": "hirunews",
       "Timestamp": "Monday, 26 July 2021 - 19:04",
       "Headline": "ගෑස් ගැසට්ටුව නිකුත් කළේ පාරිභෝගිකයන්ගේ ආරක්ෂාවටයි - රාජ්‍ය ඇමති කියයි (වීඩියෝ)",
       "News Content": "ලීටර 18 ගෘහස්ථ ගෑස් සිලින්ඩරයක් අලෙවි කිරීමට උපරිම සිල්ලර මිලක් නියම කරමින් ගැසට් නිවේදනයක් නිකුත් කර ඇත්තේ පාරිභෝගිකයාගේ ආරක්ෂාව වෙනුවෙන් බව පාරිභෝගික ආරක්ෂණ රාජ්‍ය අමාත්‍ය ලසන්ත අලගියවන්න ප්‍රකාශ කළා.\nපාරිභෝගික කටයුතු පිළිබඳ අධිකාරියේ සභාපති විශ්‍රාමික මේජර් ජෙනරාල් ශාන්ත දිසානායකගේ අත්සනින් ඊයේ නිකුත් කළ අදාළ ගැසට් නිවේදනය අනුව පරිදි ලීටර 18 එනම් කිලෝග්‍රෑම් 9.6 ක බරින් යුත් ගෘහස්ථ ගෑස් සිලින්ඩරයක උපරිම සිල්ලර මිල කොළඹ දිස්ත්‍රික්කය සඳහා දක්වා ඇත්තේ රුපියල් 1,150 ක් ලෙසින්.\nවෙනත් ප්‍රදේශ වල එම ගෑස් සිලින්ඩරය අලෙවි කළ යුතු උපරිම සිල්ලර මිල ද ගැසට් නිවේදනයේ සඳහන්.\nපාරිභෝගික අධිකාරිය මගින් නිකුත් කළ ගැසට් නිවේදනයේ සඳහන් උපරිම මිලට වැඩියෙන් සිල්ලර හෝ තොග වශයෙන් ගෑස් අලෙවිකිරීම, වෙළඳාම් කිරීම සඳහා බෙදාහැරීම හෝ ප්‍රදර්ශනය කිරීම නොකළ යුතු බවයි පාරිභෝගික අධිකාරිය දැනුම් දෙන්නේ.\nඑමෙන්ම, ඒවායේ බර කිලෝග්‍රෑම්වලින් ගෑස් සිලින්ඩරවල පෙනෙන ස්ථානයක සඳහන් කිරීම අනිවාර්ය කරමින්දපාරිභෝගික අධිකාරිය ඊයේ තවත් ගැසට් නිවේදනයක් නිකුත් කළා.",
       "URL": "https://www.hirunews.lk/278081/ගෑස්-ගැසට්ටුව-නිකුත්-කළේ-පාරිභෝගිකයන්ගේ-ආරක්ෂාවටයි-රාජ්‍ය-ඇමති-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1794"
}