{
       "Source": "hirunews",
       "Timestamp": "Tuesday, 11 June 2019 - 7:27",
       "Headline": "වඩු කර්මාන්තය නවීකරණයට රජයෙන් උපරිම සහය - අගමැති",
       "News Content": "වඩු කර්මාන්තය නවීකරණය කර සාර්ථකව සංවර්ධනය කිරීමට රජය උපරිම සහය ලබාදෙන බව අග්‍රාමාත්‍ය රනිල් වික්‍රමසිංහ පවසනවා.\nඒ වෙනුවෙන් අවශ්‍ය සැලසුම් සකස් කොට ක්‍රියාත්මක කිරීමට පියවර ගන්නා බවයි මොරටුව ප්‍රදේශයේ වඩු කාර්මිකයින් සහ දේශපාලනඥයින් පිරිසක් අමතමින් ඊයේ අරලියගහ මන්දිරයේදී අග්‍රාමාත්‍යවරයා කියා සිටියේ.\nකෙසේ වෙතත්, වඩුමඩු තහනම් කිරීමට රජය කටයුතු කිරීමට තීරණය කර ඇති බව පවසමින් මොරටුව මහනගර සභාව ඉදිරිපිට පැවැත්වූ සත්‍යග්‍රහය අද උදෑසන 10 සිට මාරාන්තික උපවාසයක් දක්වා රැගෙන යන බව ඊට සම්බන්ධ වී සිටින වඩු කාර්මිකයින් පවසනවා.\nපසුගිය 8 වන දා මොවුන් මෙම සත්‍යග්‍රහය ආරම්භ කළ අතර, ඔවුන් ප්‍රකාශ කර සිටියේ ආණ්ඩුව ගනු ලබන තීරණ සාම්ප්‍රදායික වඩු කර්මාන්තයට අහිතකර ආකාරයට බලපාන බවයි.\nමේ අතර, පසුගිය 8 වන දා නව සංශෝධන මගින් සාම්ප්‍රදායික වඩු මඩු තහනමට ලක් නොවන බව මහවැලි සංවර්ධන සහ පරිසර අමාත්‍යාංශය නිවේදනයක් නිකුත් කළා.\nවිෂය භාර අමාත්‍යවරයා ලෙස ජනාධිපතිවරයා විසින් 2014.12.03 දිනැති දැව මඩු ලියාපදිංචියට සහ දේපල සලකුණු කිරීමට අදාළ අති විශේෂ ගැසට් පත්‍රය සංශෝධනය කිරීමට නියමිතව ඇති බවයි එහි දැක්වුණේ.",
       "URL": "https://www.hirunews.lk/218145/වඩු-කර්මාන්තය-නවීකරණයට-රජයෙන්-උපරිම-සහය-අගමැති",
       "Category": "Local News",
       "Parent URL": "https://www.hirunews.lk/local-news.php?pageID=3307"
}