{
       "Source": "hirunews",
       "Timestamp": "Friday, 08 January 2016 - 8:10",
       "Headline": "පොලිස් නිලධාරින් දෙදෙනෙකුට වෙඩි තැබූ සැකකරු මීගමුවේදී වැඩ වරදී",
       "News Content": "පෑලියගොඩ - බුළුගහ හන්දිය ප්‍රදේශයේදී පොලිස් රථවාහන අංශයේ දෙදෙනෙකු ඇතුළු තුන් දෙනෙකුට වෙඩි තබා තුවාල සිදුකිරීමේ සිද්ධියට සම්බන්ධ සැකකරු අත්අඩංගුවට ගෙන තිබෙනවා. පොලිස් මාධ්‍ය ප්‍රකාශක සහකාර පොලිස් අධිකාරී රුවන් ගුණසේකර හිරු ප්‍රවෘත්ති අංශයට සඳහන් කළේ මෙලෙස අත්අඩංගුවට ගෙන ඇත්තේ ප්‍රභාත් මධුසංඛ පනංවල හෙවත් සංඛ නොහොත් බැරල් නමින් හඳුන්වන පුද්ගලයෙකු බවයි. විසි දෙහැවිරිදි ඔහු පෑලියගොඩ - මිරිස්වත්ත ප්‍රදේශයේ පදිංචිකරුවෙක්.\nපසුගිය නොවැම්බර් 29 වනදා පෑලියගොඩ - නුවරපාරේ සුපිරි වෙළඳසැලක් අසලදී තියුණු ආයුධයකින් පහරදී පුද්ගල ඝාතනයක් සිදුකිරීම මෙන්ම පසුගිය දෙසැම්බර්  31 වනදා බුළුගහ හන්දිය අසලදී පොලිස් නිලධාරින් දෙදෙනෙකුට ගිනි අවියකින් වෙඩි තබා තුවාල සිදුකිරීම යන සිද්ධීන් දෙකට මෙම සැකකරු සම්බන්ධ බවයි අනාවරණ වී ඇත්තේ.\nකැළණිය කොට්ඨාශ නොවිසඳුණු අපරාධ විමර්ශන අංශයට ලද තොරතුරක් මත මීගමුව -  කඩොල්කැලේ ප්‍රදේශයේදී ඔහු ඊයේ අත්අඩංගුවට ගත් බවයි පොලිස් මාධ්‍ය ප්‍රකාශක කාර්යාලය සඳහන් කළේ. සැකකරුගෙන් ප්‍රශ්න කිරීමේදී ඔහු විසින් සඟවා තිබූ රිවෝල්වර් වර්ගයේ පිස්තෝලයක් සහ ජීව අත්බෝම්බයක් ද සොයා ගෙන තිබෙනවා. සැකකරු අද අලූත්කඬේ අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/123581/පොලිස්-නිලධාරින්-දෙදෙනෙකුට-වෙඩි-තැබූ-සැකකරු-මීගමුවේදී-වැඩ-වරදී",
       "Category": "Local News",
       "Parent URL": "https://www.hirunews.lk/local-news.php?pageID=5218"
}