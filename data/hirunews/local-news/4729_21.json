{
       "Source": "hirunews",
       "Timestamp": "Sunday, 01 January 2017 - 6:40",
       "Headline": "දුප්පත්කම තුරන් කිරීමේ අභියෝගය නව වසරේ ජයගමු - ජනපති කියයි",
       "News Content": "දිළිඳුකම තුරන් කිරීමේ සාමුහික වගකීම, අභියෝග ජයගනිමින් ඉටු කිරීමට නව වසරේ කැපවිය යුතු බව ජනාධිපති මෛත්‍රීපාල සිරිසේන ප්‍රකාශ කරනවා.\nඒ, උදාවු නව වසර වෙනුවෙන් සුබ පැතුම් පණිවුඩයක් නිකුත් කරමින්.\nනව වසර උදාවත් සමඟ ජනාධිපතිවරයා රටේ සියලූ දෙනාට සුබ පැතුම් එක් කරමින් කියා සිටියේ අභියෝග ජයගැනීම අපට අසීරු නොවන බවයි.\nසොබාදහම බොහෝ තීන්දු තීරණ ගැනීමේ බලසම්පන්න තීරකයා බව කිසිසේත් අමතක නොකළ යුතු බවද ජනාධිපති මෛත්‍රිපාල සිරිසේන අවධාරණය කළා.\nපරිසරය කෙරෙහි අප ඉතා දැඩිව සංවේදී විය යුතු බවද ජනාධිපතිවරයා නව වසර උදාව වෙනුවෙන් නිකුත් කළ පණිවුඩයේ සඳහන්.\nස්ථාවර ආර්ථිකයක්, සංහිඳියාව සහ සහජීවනය ජයගත් මානව හිතවාදී සමාජයක් ශක්තිමත්ව ගොඩනැගීමට නව වසරේ අධිෂ්ඨාන කරගත යුතු බව අග්‍රමාත්‍ය රනිල් වික්‍රමසිංහ සිය සුබ පැතුම් පණිවුඩයෙන් සඳහන් කළා.\nරටක් ලෙස ඉදිරියට යාමට තවදුරටත් ඉටුකළ යුතු සුවිසල් කාර්යභාරයක් පවතින බවයි අග්‍රමාත්‍යවරයා කියා සිටියේ.\nවත්මන් රජය බලයට පත්වී වසර දෙකක් තුළ රට ජයග්‍රහණයක් රැසක් ලබා ඇති බවද ඔහු සිහිපත් කරනවා.\nඋදාවු නව වසර වෙනුවෙන් පණිවුඩයක් නිකුත් කරන හිටපු ජනාධිපති මහින්ද රාජපක්ෂ සඳහන් කරන්නේ නව වසරේ අභියෝගවලට මුහුණදීමට රටේ ජනතාවට ශක්තිය සහ ධෛර්ය ලැබේවායි තමන් ප්‍රාර්ථනා කරන බවයි.\nරටේ අනාගතය පිළිබඳව සියලූ දෙනා සිතා බැලිය යුතු බව ඔහු වැඩිදුරටත් සිහිපත් කරනවා.\nනව බලාපොරොත්තු රැසක් සමඟ උදාවූ නව වසරේදී විෂමතා පසෙක ලා නොබෙදුණු, එක්සත් නව රටක් ගොඩනැගීම සඳහා එක්ව කටයුතු කරන්නැයි සියලූ ජන ප්‍රජාවන් වෙතින් ඉල්ලා සිටින බව විපක්ෂ නායක ආර්. සම්බන්ධන් සිය නව අවුරුදු පණිවුඩයෙන් ප්‍රකාශ කරනවා.\nඑහිදී සියලූ ජනතාවගේ අයිතීන්, ගෞරවනීයත්වය සහ නිදහස සුරැකීමට කටයුතු කළ යුතු බවයි විපක්ෂ නායකවරයා අවධාරණය කළේ.",
       "URL": "https://www.hirunews.lk/151008/දුප්පත්කම-තුරන්-කිරීමේ-අභියෝගය-නව-වසරේ-ජයගමු-ජනපති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4729"
}