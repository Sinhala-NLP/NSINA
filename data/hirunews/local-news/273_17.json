{
       "Source": "hirunews",
       "Timestamp": "Tuesday, 13 June 2023 - 9:32",
       "Headline": "චීනයට පැමිණි සුපිරි පාපන්දු ක්‍රීඩක ලයනල් මෙසීට කරදරයක්",
       "News Content": "චීනයට පැමිණි සුපිරි ආර්ජන්ටින්නා පාපන්දු ක්‍රීඩක ලයනල් මෙසී බීජිං තොටුපොළේ දී චීන පොලිසිය විසින් රඳවා තබා ගැනීමේ සිද්ධියක් සම්බන්ධයෙන් විදෙස් මාධ්‍ය වාර්තා කර තිබෙනවා.\nවීසා ගැටළුවක් සම්බන්ධයෙන් මෙසීව මෙලෙස චීන පොලිසිය විසින් ගුවන් තොටුපොළේ දී රඳවා තබාගෙන ඇති බවයි වාර්තා වී ඇත්තේ.\nවිදෙස් මාධ්‍ය වාර්තා කළේ ප්‍රදර්ශනාත්මක පාපන්දු තරගයක් සඳහා චීනයට පැමිණි මෙසී වීසා බලපත්‍රයක් සඳහා ඉල්ලුම් නොකර තිබීම හේතුවෙන් මෙම ගැටලුව මතුව ඇති බවයි.\n35 හැවිරිදි මෙසී සතුව ආර්ජන්ටිනා සහ ස්පාඤ්ඤ විදේශ ගමන් බලපත් දෙකක් පවතින අතර, ඉන් ස්පාඤ්ඤ විදේශ ගමන් බලපත්‍රය ඔහු විසින් චීනය සඳහා පැමිණීමට යොදාගෙන ඇති බවයි තොරතුරු වාර්තා වන්නේ.\nකෙසේ වෙතත් ස්පාඤ්ඤ විදේශ ගමන් බලපත්‍රයකින් චීනයට පැමිණීමට නම් පෙර අයදුම් කළ වීසා බලපත්‍රයක් තිබීම අනිවාර්‍ය වන බවයි තොරතුරු වාර්තා වන්නේ.\nඒ අනුව මෙසී සතුව කලින් අයදුම් කළ වීසා බලපත්‍රයක් නොතිබීම හේතුවෙන් මෙම ගැටලුව මතුව තිබෙනවා.\nඑම අවස්ථාවේ සිය රටට පැමිණි මෙම සුපිරි පාපන්දු තරුවට කඩිනමින් චීනයට ඇතුළු වීමට අවශ්‍ය වීසා බලපත්‍රයක් නිකුත් කිරීමට චීන බලධාරීන් කටයුතු කර ඇති බවයි විදෙස් මාධ්‍ය වැඩිදුරටත් සඳහන් කළේ.\nකෙසේ වෙතත් මෙම ගැටලුව නිරාකරණය කර ගැනීමට මෙසී සහ චීන ගුවන්තොටුපොළ ආරක්ෂකයින් අතර භාෂාව ගැටළුවක් වී ඇති බවට ද තොරතරු වාර්තා වෙනවා.",
       "URL": "https://www.hirunews.lk/337781/චීනයට-පැමිණි-සුපිරි-පාපන්දු-ක්‍රීඩක-ලයනල්-මෙසීට-කරදරයක්",
       "Category": "Local News",
       "Parent URL": "https://www.hirunews.lk/local-news.php?pageID=273"
}