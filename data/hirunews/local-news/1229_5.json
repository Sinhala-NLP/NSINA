{
       "Source": "hirunews",
       "Timestamp": "Friday, 15 April 2022 - 17:48",
       "Headline": "''දේවාලවල දොරගුලු ඇරලා දැන්වත් එළියට එන්න'' - ප්‍රවීණ ගායන ශිල්පී ටී.එම්. ජයරත්න (වීඩියෝ)",
       "News Content": "අඛණ්ඩව අද (15) සත්වැනි දිනටත් ක්‍රියාත්මක ගාලු මුවදොර නිර්පාක්ෂික අරගලයට මේ දිනවල විශාල වශයෙන් කලාකරුවන් පැමිණෙමින් සිය සහාය අරගලකරුවන් හට පළ කරමින් සිටිනවා.\nඒ අනුව අද පෙරවරුවේ දී ප්‍රවීණ ගායන ශිල්පී ටී.එම්.ජයරත්න සූරින් ද සිය සහාය තරුණ අරගලයට ලබාදීමට පැමිණියා.\nකිසිදු පක්ෂයක්, පාටක්, ජාතියක් හෝ කුලයක් රහිතව තමන් මෙම තුරුණු ජවයට සහාය පළ කිරීමට අරගල බිමට පැමිණි බවයි ටී.එම්. සූරින් කියා සිටියේ.\nමහජනතාව වෙනුවෙන් පමණක් තමන් අරගලයට එක්වෙමින්, සිටින අතර, මෙලෙස ජනතාව දරු මල්ලෝ ද සමගින් කූඩාරම් යට දිවා රෑ නොතකා දුක් විඳිනුයේ, තවදුරටත් පාලක පක්ෂයේ පීඩිත පාලනය දරාගැනීම ඉක්මවා ගිය බැවින් බවයි හෙතෙම පවසන්නේ.\nඑවන් විශිෂ්ට ජනතාවට තමන් ප්‍රණාමය පුදකර සිටින අතර, දේවාලය ඇතුළට වී සිටින අයට ටී.එම් ජයරත්න සූරින් කියා සිටියේ, දැන්වත් ජනතාවට ඇහුම්කන් දී දේවාලයේ දොරටු ඇර, එළියට පැමිණෙන ලෙසයි.\nමේ වනවිටත් තමන්ට මේ පීඩිත පාලන ක්‍රමයෙන් හෙම්බත් වී සිටින ජනතාව ගැන දැනෙනුයේ, '' අඳුරු කුටිය තුළ දොරගුලු ලා ගෙන.. ගැයෙන ගීතිකා දෙවියන් හට නෑසේ '' යනුවෙන් බව ද ප්‍රවීණ ගායන ශිල්පී .ටී.එම්.ජයරත්න වැඩිදුරටත් ප්‍රකාශ කළා.",
       "URL": "https://www.hirunews.lk/302016/දේවාලවල-දොරගුලු-ඇරලා-දැන්වත්-එළියට-එන්න-ප්‍රවීණ-ගායන-ශිල්පී-ටී-එම්-ජයරත්න-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1229"
}