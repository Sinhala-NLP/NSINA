{
       "Source": "hirunews",
       "Timestamp": "Monday, 16 July 2018 - 11:24",
       "Headline": "'කොස්ගොඩ තාරක' සමඟ තවත් සැකකරුවෙක් හඳුනා ගැනීමේ පෙරට්ටුවකට (ඡායාරූප)",
       "News Content": "මාතර නගරයේ රන් ආභරණ අලෙවි සැලක් කොල්ල කෑමේ සිද්ධියට සම්බන්ධයෙන් අත්අඩංගුවට ගෙන රක්ෂිත බන්ධාගාරයේ පසුවන සැකකරුවන් සිව් දෙනාගෙන් තිදෙනෙකු අද (16) මාතර අතිරේක මහේස්ත්‍රාත්වරිය හමුවට ඉදිරිපත් කර තිබෙනවා.\nඑහිදී සිද්ධියට සම්බන්ධ ප්‍රධාන සැකකරු වන පාතාල කල්ලි සාමාජික කොස්ගොඩ තාරක සහ අතුල කිත්සිරි කුමාර නොහොත් මලා යන සැකකරුවන් හඳුනා ගැනීමේ පෙරට්ටුවකට ඉදිරිපත් කළ බවයි අප වාර්තාකරු සඳහන් කළේ.\nකෙසේ වෙතත් හඳුනාගැනීමේ පෙරට්ටුව සඳහා සිවිල් සාක්ෂිකරුවන් නොපැමිණීම හේතුවෙන් එය ලබන 30 වනදා දක්වා කල් දැමීමටයි අධිකරණය නියෝගකර සිටියේ.\nකොල්ලකෑම සම්බන්ධයෙන් සැකකරුවන් සිව් දෙනෙකු අත්අඩංගුවට ගත් අතර මේ වන විට බන්ධනාගාර රෝහලේ පසුවන කොස්ගොඩ තාරකගේ බාල සොහොයුරා වන මධුක නිර්මාල් අද දින අධිකරණය හමුවට ඉදිරිපත්කර සිටි නොමැති බවයි අප වාර්තාකරු වැඩිදුරටත් සඳහන් කළේ.\nකොල්ලකෑම සිදුකර පලායන අවස්ථාවේ පොලිසිය සමඟ සිදුවූ වෙඩි හුවමාරුවකදී මාතර පොලිස් ස්ථානයට අනියුක්තව සේවය කළ පොලිස් නිලධාරියෙක්ද කොල්ලකරුවන්ගේ වෙඩි පහරින් ජීවිතක්ෂයට පත් වුණා.\nඡායාරූප  මාතර - අදීශ ආරියතිලක",
       "URL": "https://www.hirunews.lk/195318/කොස්ගොඩ-තාරක-සමඟ-තවත්-සැකකරුවෙක්-හඳුනා-ගැනීමේ-පෙරට්ටුවකට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=3846"
}