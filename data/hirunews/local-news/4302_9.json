{
       "Source": "hirunews",
       "Timestamp": "Tuesday, 26 September 2017 - 16:46",
       "Headline": "ගලේවෙල සහ උඩප්පුව ප්‍රදේශවල සිදුවු රිය අනතුරු දෙකකින් පුද්ගලයන් දෙදෙනෙක් ජීවිතක්ෂයට (ඡායාරූප)",
       "News Content": "ගලේවෙල - කනාදන ප්‍රදේශයේ සිදුවූ රිය අනතුරකින් පුද්ගලයෙකු මියගොස් තවත් 10 දෙනෙකු තුවාල ලබා තිබෙනවා.\nපොලිස් මූලස්ථානය සඳහන් කළේ කුරුණෑගල දෙසට ගමන් ගත් කැබ් රථයක් සහ ඊට පිටුපසින් ගමන් ගත් වෑන් රථයක් ගැටී මෙම අනතුර සිදුව ඇති බවයි.\nඅනතුරෙන් මියගොස් ඇත්තේ 36 හැවිරිදි, වෑන් රථයේ රියදුරායි.\nතුවාල ලැබූ අනෙකුත් පුද්ගලයින් ගලේවෙල රෝහලට ඇතුළත් කිරීමෙන් අනතුරුව දඹුල්ල මූලික රෝහල වෙත මාරුකර යවා තිබෙනවා.\nතුවාල ලැබූ 10 දෙනාගෙන් දෙදෙනෙකුගේ තත්වය බරපතල බවයි දඹුල්ල රෝහල් ප්‍රකාශකයෙකු සඳහන් කළේ.\nමේ අතර පුත්තලම - හලාවත මාර්ගයේ උඩප්පුව මංසන්ධියේදී සිදුවී ඇති රිය අනතුරකින් එක් අයෙකු මිය ගොස් තවත් තිදෙනෙකු තුවාල ලබා ඇති බව උඩප්පුව පොලීසිය කියා සිටියා.\nඅද (26) අළුයම 5.20 ට පමණ මෙම අනතුර සිදුවී තිබෙනවා.\nවව්නියාවේ සිට කොළඹ බලා ගමන් කරමින් තිබූ පුද්ගලික බස් රථයක් ඉදිරියෙන් ගමන් කරමින් තිබූ මාළු ප්‍රවාහනය කරමින් තිබූ කුඩා ප්‍රමාණයේ ලොරියක පිටුපස ගැටී අනතුරුව මාර්ගයේ වම් පස ඇති ගසකද ගැටීමෙන් මෙම අනතුර සිදුවී තිබෙන බවයි අප වාර්තාකරු කියා සිටියේ.\nඅනතුරින් මිය ගොස් ඇත්තේ පුත්තලමේ පදිංචිකරුවෙකු වන එබ්ලිව්.එරංග ශිරාන් ප්‍රනාන්දු නමැති අවුරුදු 32ක අයෙක්.\nඔහු පුද්ගලික බස් රථයේ කොන්දොස්තරවරයා ලෙස කටයුතු කළ පුද්ගලයා බව සඳහන්.\nඔහු එම ස්ථානයේදීම මිය ගොස් ඇති අතර,තුවාලකරුවන් හලාවත මහා රෝහලට ඇතුළත් කෙරුනා.\nතුවාලකරුවන් අතර පුද්ගලික බස් රථයේ රියදුරුද වනවා.\nසෙසු තුවාලකරුවන්ද බස් රථයේ ගමන් කරමින් සිටි අය බව උඩප්පුව පොලීසිය ප්‍රකාශ කළා.\nයාපනයේ සිට මාළු තොගයක් ප්‍රවාහනය කරමින් තිබූ කුඩා ප්‍රමාණයේ ලොරිය එක් වරම උඩප්පුව මංසන්ධියෙන් දකුණු පසට හැරීමට උත්සාහ කර ඇති අතර, ඒ අවස්ථාවේ පිටුපසින් පැමිණ ඇති බස් රථය ඉදිරියෙන් ගමන් කළ ලොරියේ පිටුපස වැදී අනතුරුව ගසක ගැටීමෙන් අනතුර සිදුවී ඇති බව පොලීසිය සදහන් කළා.\nබස් රථයේ අධික වේගය සහ රියදුරුගේ නොසැලකිලිමත් රිය ධාවනය අනතුරට හේතුව බව විමර්ශණ කටයුතු වලදී අනාවරණය වී තිබෙනවා.\nඡායාරූප - දඹුල්ල - කාංචන කුමාර, අශෝක එරමිනිගම්මන / හලාවත - ජූඩ් සමන්ත",
       "URL": "https://www.hirunews.lk/171908/ගලේවෙල-සහ-උඩප්පුව-ප්‍රදේශවල-සිදුවු-රිය-අනතුරු-දෙකකින්-පුද්ගලයන්-දෙදෙනෙක්-ජීවිතක්ෂයට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4302"
}