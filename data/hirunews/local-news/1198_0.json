{
       "Source": "hirunews",
       "Timestamp": "Sunday, 01 May 2022 - 16:30",
       "Headline": "ඉන්ධන බෙදා හැරීම ගැන නව මාර්ගෝපදේශ මාලාවක් නිකුත් වෙයි",
       "News Content": "ඉන්ධන බෙදා හැරීම ගැන මාර්ගෝපදේශ මාලාවක් නිකුත් කර තිබෙනවා.\nබලශක්ති අමාත්‍ය කංචන විජේසේකර අද (01) පස්වරුවේ දී  ට්විටර් සටහනක් තබමින් ප්‍රකාශ කර ඇත්තේ දුම්රිය මගින් දැනට සිදු කරන සියයට 40ක් වන ඉන්ධන ප්‍රවාහන කටයුතු තවදුරටත් පුළුල් කරන බවයි.\nදුම්රිය මගින් දැනට සිදු කරන 40%ක පමණ ප්‍රවාහන කටයුතු තව පුළුල් කිරීම සහ දුම්රිය දෙපාර්තමේන්තුවට අවශ්‍ය ගාස්තු සංශෝධනය සිදු කිරීම මගින් ඩිපෝ වෙනුවෙන් අවශ්‍ය සියලුම ඉන්ධන තොග දුම්රිය මගින් ප්‍රවාහනය කිරීමටයි ඒ අනුව තීරණය කර ඇත්තේ.\nබලශක්ති අමාත්‍යාංශය පෙන්වා දෙන්නේ මෙමගින් විශාල ප්‍රවාහන වියදමක් අඩු කර ගත හැකි බවයි.\nඑමෙන්ම මෙතෙක් ලියාපදිංචි කිරීමට නොහැකි වූ නව රථ සඳහා CPSTL ආයතනයේ ප්‍රවාහන මිල ගණන්වලට බලපත්‍ර ලබාදීම සහ බලපත්‍ර නිකුත් කරන කාලය අවම කිරීමට පැය 24 පුරා නිලධාරි මණ්ඩලයක් යෙදවීම සහ අවශ්‍ය ක්‍රියාවලිය සිදු කිරීම මගින් සතියක් තුළ නව බලපත්‍ර ලබාදීමට ද පියවර ගෙන තිබෙනවා.\nඉන්ධන පිරවුම්හල් හිමියන්ට හිමි බව්සර් රථ වෙනුවෙන් වෙනම තෙල් බෙදා දීමේ පර්යන්ත වෙන් කිරීම සහ ඔවුන්ට වෙනත් ඉන්ධන පිරවුම්හල් වෙත ප්‍රමුඛතාව මත ගමන් වාර ලබාදීමත්, ඉදිරි දින දෙක තුළ සේවයට වාර්තා නොකරන රථවල බලපත්‍ර අහෝසි කිරීම සහ සේවයට පැමිණෙන රථවලට අවහිර කරන පුද්ගලයන්ගේ රථවල බලපත්‍ර අහෝසි කිරීම සහ ඔවුන්ට එරෙහිව නීතිමය කටයුතු සිදු කිරීමට ද කටයුතු කරන බවයි අමාත්‍ය කංචන විජේසේකර පැවසුවේ.\nරජය සතු බව්සර් වැඩි වශයෙන් ධාවනය කරවීම සහ පැමිණෙන පෞද්ගලික රථ සඳහා ස්ථිර මිල සුත්‍රයක් යටතේ අවශ්‍ය සංශෝධන සිදු කිරීම සහ ඔවුන්ට අවශ්‍ය ආරක්ෂාව ලබාදීම සහ අවශ්‍ය ඉන්ධන තොග ප්‍රවාහනයට පැය 24ම පර්යන්ත ක්‍රියාත්මක කිරීම ද මෙහි යෝජනා අතර තිබෙනවා.",
       "URL": "https://www.hirunews.lk/303263/ඉන්ධන-බෙදා-හැරීම-ගැන-නව-මාර්ගෝපදේශ-මාලාවක්-නිකුත්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1198"
}