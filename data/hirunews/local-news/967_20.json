{
       "Source": "hirunews",
       "Timestamp": "Wednesday, 03 August 2022 - 22:39",
       "Headline": "දිවයිනේ සිදුවූ කඩාකප්පල්කාරී ක්‍රියා ගැන තොරතුරු ලබා ගැනීමේදී සලකා බැලිය යුතු කාල සිමාවේ සංශෝධයක්",
       "News Content": "දිවයිනේ ප්‍රදේශ කිහිපයක සිදු වූ කඩාකප්පල්කාරී ක්‍රියාවන්ට අදාළව විමර්ශණය කිරීමට පත් කළ කොමිෂන් සභාවට කරුණු ලබා ගැනීමේදී සලකා බැලිය යුතු කාල පරිච්ඡේදය සංශෝධනය කර තිබෙනවා.\nඒ අති විශේෂ ගැසට් නිවේදනයක් මගින්.\nමීට පෙර ප්‍රකාශ කර තිබුනේ මාර්තු මස 31 වනදා සිට මැයි මස 15 වනදා දක්වා දිවයිනේ ප්‍රදේශ කිහිපයක සිදුවූ ගිනි තැබීම් ඇතුලු සියලු ආකාරයේ විනාශකාරී ක්‍රියාවන්, මංකොල්ලකෑම් සහ සොරකම් හේතුවෙන් සිදුවූ ජීවිත අහිමි වීම් සහ පුද්ගලයින්ට තුවාල සිදුවීම්, දේපළ අලාභ හානි සහ විනාශ වීම් විමර්ශනය කර වාර්තා කිරීමට මෙම කොමිෂන් සභාව පත් කරන බවයි.\nකෙසේවෙතත් ජුලි මස 22 වනදා දක්වා ද වරින් වර ගිනි තැබීම් ඇතුලු සියලු ආකාරයේ විනාශකාරී ක්‍රියාවන් මංකොල්ලකෑම් සහ සොරකම් හේතුවෙන් සිදුවූ ජීවිත අහිමිවීම් සහ පුද්ගලයන්ට තුවාල සිදුවීම් දේපළ අලාභ හානි සිදුවි ඇති බවට තමා වෙත වාර්තා වී තිබීම හේතුවෙන් මෙම දින සංශෝධනය කරන බවයි ජනාධිපතිවරයා ගැසට් නිවේදනය මගින් ප්‍රකාශකර ඇත්තේ.\nමේ අනුව අදාළ පරීක්ෂණ කොමිෂන් සභාව විසින් අදාළ කරුණු පිළිබඳ තොරතුරු ලබාගැනීම විමර්ශනය හා පරීක්ෂා කිරීම සඳහා සලකා බැලිය යුතු කාල පරිච්ඡේදය 2022 මාර්තු මස 31 වනදා සිට ජුලි මස 22 වැනි දින දක්වා වශයෙන් සංශෝධනය විය යුතු බවට එම ගැසට් නිවේදනය මගින් විධාන කර තිබෙනවා.",
       "URL": "https://www.hirunews.lk/311820/දිවයිනේ-සිදුවූ-කඩාකප්පල්කාරී-ක්‍රියා-ගැන-තොරතුරු-ලබා-ගැනීමේදී-සලකා-බැලිය-යුතු-කාල-සිමාවේ-සංශෝධයක්",
       "Category": "Local News",
       "Parent URL": "https://www.hirunews.lk/local-news.php?pageID=967"
}