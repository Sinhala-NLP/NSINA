{
       "Source": "hirunews",
       "Timestamp": "Wednesday, 28 October 2020 - 19:11",
       "Headline": "බ්‍රැන්ඩික්ස් පොකුරේ ව්‍යාප්තියේ දුර්වලවීමක් (වීඩියෝ)",
       "News Content": "මිනුවන්ගොඩ බ්‍රැන්ඩික්ස් පොකුරේ ව්‍යාප්තියේ දුර්වලවීමක් දක්නට ලැබෙන බව සෞඛ්‍ය අමාත්‍යංශය ප්‍රකාශ කළා.\nසෞඛ්‍ය ප්‍රවර්ධන කාර්යංශයේ අද (28) පැවැති මාධ්‍ය හමුවකට එක්වෙමින් නියෝජ්‍ය සෞඛ්‍ය සේවා අධ්‍යක්ෂ ජනරාල් වෛද්‍ය හේමන්ත හේරත් ප්‍රකාශ කළේ මෙම පොකුර ආශ්‍රිතව දෛනිකව වාර්තා වන අසාදිතයින්ගේ අඩුවීමක් දක්නට ලැබෙන බවයි.\nඑම මාධ්‍ය හමුවට එක්වෙමින් අදහස් දැක්වූ සෞඛ්‍ය අමාත්‍යංශයේ රසායනාගාර අංශයේ නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂ්‍ය වෛද්‍ය ආනන්ද ජයලාල් ප්‍රකාශ කළේ ඊයේ (27) සිදුකළ 8000ක් වු පී.සී.ආර්. පරික්ෂණ වලින් 500 දෙනෙකුගේ ප්‍රතිඵල මේ වනවිට ලැබී ඇති බවයි.\nමෙරට සමස්ත කොරෝනා ආසාදිතයින් සංඛ්‍යාව මේ වනවිට දැක්වෙන්නේ 8,870 ක් ලෙසයි.\nමියගිය රෝගීන් සංඛ්‍යාව 19 ක්.\nකොරෝනා වෛරසය ආසාදනය වී රෝහල් ගතව ප්‍රතිකාර ලැබූ තවත් 32 දෙනෙකු පූර්ණ සුවය ලබා අද නිවෙස් බලා පිටත්ව ගියා.\nඒ අනුව, මෙරටදී කොරෝනා වෛරසය ආසාදනය වී සුවය ලැබූ මුළු සංඛ්‍යාව 4075 දක්වා ඉහළ යනවා.\nමිනුවන්ගොඩ සහ පෑලියගොඩ මත්ස්‍ය වෙළඳපොල ආශ්‍රිත පොකුරුවලින් මේ වනවිට වාර්තා වන ආසාදිතයින් සංඛ්‍යාව 5396 ක්.\nඑමෙන්ම, කෑගල්ල ප්‍රදේශයේ පුද්ගලයින් 8 දෙනෙකුට කොරෝනා වෛරසය අසාදනය වී තිබෙනවා.\nඔවුන් සියලුදෙනාම මාළු වෙළෙදාමේ නිරත වන අය බවයි කෑගල්ල දිස්ත්‍රික් සෞඛ්‍ය සේවා අධ්‍යක්ෂවරයා සඳහන් කළේ.\nබේරුවල ප්‍රදේශයේ සිදුකළ පී.සී.ආර්. පරික්ෂණ 801 කින් අසාදිතයින් 8 දෙනෙකු හඳුනාගෙන තිබෙනවා.",
       "URL": "https://www.hirunews.lk/253521/බ්‍රැන්ඩික්ස්-පොකුරේ-ව්‍යාප්තියේ-දුර්වලවීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2364"
}