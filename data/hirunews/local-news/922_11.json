{
       "Source": "hirunews",
       "Timestamp": "Monday, 22 August 2022 - 15:44",
       "Headline": "ජනාධිපති හා සජබය අතර විශේෂ රැස්වීමක්",
       "News Content": "ජනාධිපති රනිල් වික්‍රමසිංහ හා සමඟි ජන බලවේගය සමඟ තවත් සාකච්ඡාවක් ජනාධිපති කාර්යාලයේ අද (22) පෙරවරුවේ පැවැත්වුණා.\nඑම සාකච්ඡාවට සමගි ජනබලවේගයේ නායක, විපක්ෂ නායක සජිත් ප්‍රේමදාස එහි මහ ලේකම් පාර්ලිමේන්තු මත්ත්‍රී රංජිත් මද්දුම බණ්ඩාර එක්ව සිටි බවයි වාර්තා වන්නේ.\nමෙහි දී ජනාධිපතිවරයා නැවත වරක් සමගි ජනබලවේගයට ආණ්ඩුව සමඟ එක්වී කටයුතු කරන ලෙස ආරාධනා කර තිබෙනවා.\nනමුත් විපක්ෂ නායක සජිත් ප්‍රේමදාස පෙන්වා දී ඇත්තේ, පාර්ලිමේන්තු ක්‍රමය යටතේ විපක්ෂයේ සිට සර්ව පාක්ෂික ආණ්ඩුවේ කටයුතු වලට සහය දීමට තමන් සූදානම් බවයි.\nඑමෙන්ම මෙහි දී අත්අඩංගුවට ගැනීම් හා මර්ධනකාරී ක්‍රියාවලීන් අත්හිටුවන ලෙස විපක්ෂ නායකවරයා ජනාධිපතිවරයාගෙන් ඉල්ලා තිබෙනවා.\nසාකච්ඡාවට එක් වූ සමගි ජනබලවේගයේ මහ ලේකම් පාර්ලිමේන්තු මන්ත්‍රී රංජිත් මද්දුම බණ්ඩාර කියා සිටියේ, මහ මැතිවරණය පවත්වන කාල වකවානු නිශ්චිත වශයෙන් ප්‍රකාශයට පත් කරන ලෙස ජනාධිපතිවරයාගෙන් ඉල්ලා සිටි බවයි.",
       "URL": "https://www.hirunews.lk/313445/ජනාධිපති-හා-සජබය-අතර-විශේෂ-රැස්වීමක්",
       "Category": "Local News",
       "Parent URL": "https://www.hirunews.lk/local-news.php?pageID=922"
}