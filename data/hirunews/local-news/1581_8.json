{
       "Source": "hirunews",
       "Timestamp": "Saturday, 06 November 2021 - 9:47",
       "Headline": "ස්ත්‍රී දූෂණ හා මත්ද්‍රව්‍ය ජාවාරමේ යෙදුණු පුද්ගලයෙකු අත්අඩංගුවට",
       "News Content": "අගුණකොළපැලැස්ස පොලිස් වසමේ පුරාණ විහාරය, තෙරුංගම, කි.මී. 15 කණුව අසල දී පොලිස් විශේෂ කාර්‍ය බලකාය විසින් වැටලීමක් සිදු කර තිබෙනවා.\nඑහි දී කේරළ ගංජා සන්තකයේ තබාගෙන සිටි වලස්මුල්ල ප්‍රදේශයේ වයස අවුරුදු 33ක පුද්ගලයෙකු අත්අඩංගුවට ගත් බවයි වාර්තා වෙන්නේ.\nමෙම පුද්ගලයාට 2013 වර්ෂයේ සිදු කරන ලද ස්ත්‍රී දුෂණයක් සම්බන්ධයෙන් ගරු තංගල්ල මහාධිකරණයේ නඩුවක් විභාග වෙමින් පවතින බව ද වැඩිදුර පරීක්ෂණවලින් හෙළි වී තිබෙනවා.\nසැකකරු ලංගම බස් රථයක රියදුරු මහතකු සමඟ ඇති කරගත් ගැටුමක් සම්බන්ධයෙන් ගරු මොරටුව අධිකරණයේ නඩුවක් විභාග වෙමින් පවතින බවත්, පුද්ගලයින් පිරිසක් සමඟ ඇති කරගත් ගැටුමක් සම්බන්ධයෙන් ගරු වලස්මුල්ල අධිකරණයේ නඩුවක් විභාග වෙමින් පවතින බවත් පොලිසිය පවසනවා.\nමොහුට විරුද්ධව නීති විරෝධී මත්ද්‍රව්‍ය ජාවාරම් සිදු කිරීමට අදාළ ව හා නීති විරෝධී ක්‍රියා සිදු කිරීම සම්බන්ධයෙන් අගුණකොළපැලැස්ස පොලිස් ස්ථානය මගින් අධිකරණයේ නඩු කිහිපයක් ගොනුකර ඇති බව තවදුරටත් වාර්තා වුණ බවයි සඳහන් වන්නේ.\nඅත් අඩංගුවට ගන්නා අවස්ථාවේ, සැකකරු සතු ව කේරළ ගංජා කිලෝ ග්‍රෑම් 03යි ග්‍රෑම් 350ක් තිබී ඇති අතර, එහි වටිනාකම රුපියල් ලක්ෂ පහක් පමණ වන බවට තක්සේරු කර තිබෙනවා.\nවැඩිදුර විමර්ශන අගුණකොළපැලැස්ස පොලිසිය විසින් සිදු කෙරෙනු ඇති.",
       "URL": "https://www.hirunews.lk/287151/ස්ත්‍රී-දූෂණ-හා-මත්ද්‍රව්‍ය-ජාවාරමේ-යෙදුණු-පුද්ගලයෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1581"
}