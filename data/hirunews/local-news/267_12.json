{
       "Source": "hirunews",
       "Timestamp": "Thursday, 15 June 2023 - 11:11",
       "Headline": "''උසස් පෙළ විභාගයට නිශ්චිත මාසයක්'' ජනපති",
       "News Content": "උසස් පෙළ විභාගය පැවැත්වීම සඳහා නිශ්චිත මාසයක් නෛතිකව ප්‍රකාශයට පත්කරන බව ජනාධිපති රනිල් වික්‍රමසිංහ පවසනවා.\nජනාධිපතිවරයා මේ බව කියා සිටියේ ජාතික අධ්‍යාපන ප්‍රතිපත්ති රාමුව සකස් කිරීමේ අමාත්‍ය කමිටුවට සහයවීම සඳහා පත්කරන ලද විශේෂඥ කමිටුවේ පළමු සාකච්ඡාවට ජනාධිපති කාර්යාලයේදී එක්වෙමින්.\nපාර්ලිමේන්තුවට එය ඉදිරිපත් කර අනුමැතිය ලබාගත යුතු අතර අතිශය බරපතල තත්ත්වයකදී හැර එය වෙනස් කිරීමට නොහැකිවන අන්දමින් අදාළ නීති සකස්කළ යුතු බවයි ජනාධිපතිවරයා එහිදී අවධාරණය කර ඇත්තේ.\nසාමාන්‍යපෙළ විභාගය සහ 05 ශ්‍රේණිය ශිෂ්‍යත්ව විභාගයේ අවශ්‍යතාව පිළිබඳ කඩිනමින් සාකච්ඡා කර තීරණයකට පැමිණිය යුතු බවද ජනාධිපතිවරයා එහිදී නිලධාරින්ට ප්‍රකාශ කළා.\nරජයේ සහ පෞද්ගලික පාසල්වලද ගුණාත්මක අධ්‍යාපන තත්ත්වයක් තහවුරු විය යුතු බවත් ඒ සඳහා පරීක්ෂක කාර්යාල ක්‍රියාත්මක කිරීමේ අවශ්‍යතාවයද ජනාධිපති රනිල් වික්‍රමසිංහ එහිදී පැහැදිලි කර තිබෙනවා.",
       "URL": "https://www.hirunews.lk/337995/උසස්-පෙළ-විභාගයට-නිශ්චිත-මාසයක්-ජනපති",
       "Category": "Local News",
       "Parent URL": "https://www.hirunews.lk/local-news.php?pageID=267"
}