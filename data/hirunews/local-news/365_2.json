{
       "Source": "hirunews",
       "Timestamp": "Saturday, 06 May 2023 - 16:52",
       "Headline": "තුන්වන චාල්ස් රජු බ්‍රිතාන්‍යයේ නව රජු ලෙස කිරුළ පළදියි",
       "News Content": "තුබ්‍රිතාන්‍යයේ නව යුගයක සමාරම්භය සනිටුහන් කරමින් තෙවන චාල්ස් රජුගේ රාජාභිෂේක මංගල්‍යය අද ලන්ඩන් නුවර වෙස්ට්මිනිස්ටර් ඇබේ දේවස්තානයේදී අති උත්කර්ෂවත් අයුරින් සිදු කෙරුණා.\nඒ ලෝක නායකයින් ඇතුලු ආරාධිත අමුත්තන් 2000කට අධික පිරිසකගේ සහභාගිත්වයෙන් .\nමෙම රාජාභිෂේක මංගල්‍යය නැරඹීම සඳහා ලොව පුරා මිලියන 500 ක් පමණ එක්ව සිටීමත් විශේෂත්වයක්.\n1953 වසරේ පැවැති දෙවන එලිසබෙත් මහ රැජිනගේ රාජාභිෂේකයෙන් පසු බ්‍රිතාන්‍යයේ රාජාභිෂේක මංගල්‍යයක් පැවැත්වෙන්නේ දශක හතකට පසුවයි.\nමෙරට වේලාවෙන් අද පස්වරු 02.50 ට රාජාභිශේක මෞළි මංගල්‍යය ආරම්භ කෙරුණේ රාජකීය යුවළ බකින්හැම් මාළිගයෙන් ගමන් ආරම්භ කිරීමත් සමඟයි.\nතුන්වන චාල්ස් රජු හා කැමිලා කුමරිය ශාන්ත ජේම්ස් උද්‍යානය පිහිටි වයිට් හෝල් මාර්ගය ඔස්සේ ලන්ඩන් නුවර වෙස්ට්මිනිස්ටර් ඇබේ දේවස්ථානය දක්වා මහ ජන හරසර මැද රැගෙන ආවේ අළු පැහැති අශ්වයින් 6 දෙනෙකු බැඳි අශ්ව කරත්තයකින්.\nසාම්ප්‍රදායට අනුව රාජාභිශේක මංගල්‍යට සහභාගී විය යුත්තේ රන් රාජකීය අශ්ව කරත්තයෙන් වුවත් තුන් වන චාර්ල්ස් රජු සහ කැමිලා කුමරිය ගමන් ගත්තේ දියමන්ති ජුබිලි රාජකීය අශ්ව කරත්තයෙන් වීම විශේෂත්වයක්.\nටොන් 3 ක් බරැති මෙම දියමන්ති ජුබිලි රාජකීය අශ්ව කරත්තය දෙවැනි එලිසබත් මහ රැජිණියගේ 60 වසරක පාලනය සනිටුහන් කිරීමට 2012 වසරේ දී එළි දැක්වූවක් ලෙස හඳුන්වනවා.\nකිලෝ මීටර් තුනකට ආසන්න මාර්ගය දිගේ පැමිණි රාජකීය යුවළට මග දෙපස රුස්ව සිටි ජනතාවගේ උණුසුම් ප්‍රතිචාර හිමි වුණා.\nමේ අතර හැරී කුමරු තම පියාගේ රාජාභිශේක මංගල්‍යට සහභාගී වුණත් ඔහුගේ බිරිඳ මේගන් මර්කල් ඊට එක්ව සිටියේ නැහැ.\nරජාභිශේකයේ දී තුන් වන චාල්ස් රජු ඔටුනු පලදින්නේ බ්‍රිතාන්‍ය තුළ ඇති පැරණිම ගෘහ භාණ්ඩය ලෙස ප්‍රකට ශාන්ත එඩ්වඩ් ගේ ආසනය මත දීයි.\nමෙම සාම්ප්‍රදායික ආසනය මතදී සිට රජුන් සහ රැජිණියන් 26 ක් මේ දක්වා කිරුළු පැලැඳ තිබෙනවා.\nමෙම රාජාභරණ අතරට ලොව විශාලතම දියමන්තියෙන් කැපූ අප්‍රිකාවේ තරුව ලෙස ප්‍රකට දියමන්තිය ද ඇතුලත්.\nවසර 360 ක ඉතිහාසයක් සහිත මෙම ඔටුන්න මේ දක්වා රජවරුන් 6 දෙනෙක් හට පලදවා තිබෙනවා.\nතුන් වන චාල්ස් රජු බ්‍රිතාන්‍යය රාජ්‍යත්වයේ 62 වැනි හිමිකරුයි.\nඅනතුරුව කැමිලා කුමරිය රැජින ලෙස අභිශේක ගැන්වා ඔටුනු පලදවනු ලැබුවා.\nමෙම සුවිශේෂී අවස්ථාව සනිටුහන් කරමින් බ්‍රිතාන්‍යය පුරා ආචාර වෙඩි මුර පැවැත්වුණා.\nචාරිත්‍රවලින් අනතුරුව බ්‍රිතාන්‍යයේ තුන් වන චාල්ස් රජු සහ කැමිලා රජ මෙහෙසිය බකිංහැම් මාළිගය වෙත ගමන් ආරම්භ කළා.\nඒ සමඟ රාජකීය හමුදාවේ ගුවන් සංදර්ශන ද නැරඹීමට මහ ජනතාව අවස්ථාව උදා වුණා.\nරාජ්‍යත්වයට පත් වීමෙන් අනතුරුව රජ පවුල බකිංහැම් මාළිගයේ සඳලුතලයේ දී සාමූහිකව පෙනී සිටීමේ චාරිත්‍රය සිදු කළ අතර ඒ සදහාද හැරී කුමරු සහභාගී වී සිටියේ නැහැ.\nමේ අතර රජාභිශේක මංගල්‍යය සදහා ස්ටර්ලින්ග් පවුම් මිලියන100ට අධික පිරිවැයක් දැරීම ට විරෝදය පාමින් එරට ඇතැම් ප්‍රදේශවල විරෝධතාද සංවිධාන කර තිබුණා.\nඑමෙන්ම රුසියාව , බෙලරුසියාව , ඉරානය , මියන්මාරය , සිරියාව , ඇෆ්ගනිස්තානය සහ වෙනිසියුලාවේ රාජ්‍ය ප්‍රදානීන්ට රාජාභිශේක මංගල්‍යයට ආරාධනා කර නොමැති බවයි විදෙස් වාර්තා වල දැක්වෙන්නේ.",
       "URL": "https://www.hirunews.lk/334415/තුන්වන-චාල්ස්-රජු-බ්‍රිතාන්‍යයේ-නව-රජු-ලෙස-කිරුළ-පළදියි",
       "Category": "Local News",
       "Parent URL": "https://www.hirunews.lk/local-news.php?pageID=365"
}