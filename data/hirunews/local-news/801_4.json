{
       "Source": "hirunews",
       "Timestamp": "Saturday, 15 October 2022 - 15:07",
       "Headline": "ශ්‍රී ලංකා කණ්ඩායම පරදා ඉන්දීය කාන්තා කණ්ඩායම ආසියානු කුසලානය දෝතට ගනියි",
       "News Content": "ආසියානු කුසලාන කාන්තා ක්‍රිකට් අවසාන මහා තරගය ජයග්‍රහණය කරමින්, ශූරතාව දිනා ගැනීමට ඉන්දියාව සමත් වුණා.\nඒ ශ්‍රී ලංකා කාන්තා කණ්ඩායම පරාජයට පත් කරමින්.\nපළමුව කාසියේ වාසිය දිනාගනිමින් ශ්‍රී ලංකා කණ්ඩායම් නායිකා චමරි අතපත්තු තීරණය කළේ, පන්දුවට පහරදීමටයි.\nඒ අනුව පිටියට පිවිසි ශ්‍රී ලංකා කණ්ඩායමට සාර්ථක පිතිකරණයක නියලෙන්නට ඉන්දීය පන්දු බලඇණිය ඉඩහසර වෙන් කර දුන්නේ නැහැ.\nශ්‍රී ලංකා කණ්ඩායමේ නොසැලකිලිමත්කම සහ අනවශ්‍ය ලෙසින් පන්දුවට පහර දීමට යාමෙන් ඉතා ඉක්මනින් යළි ක්‍රීඩාගාරය වෙත හැරී යන්නට ශ්‍රී ලංකා ක්‍රීඩිකාවන්ට සිදු වුණා.\nශ්‍රී ලංකා කණ්ඩායම වෙනුවෙන් වැඩිම ලකුණු සංඛ්‍යාවක් ලබාගත්තේ තුන් ඉරියව් ක්‍රීඩිකා ඉනෝකා රණවීර පමණයි.\nඒ ලකුණු 18ක්.\nසෙසු කිසිදු ක්‍රීඩිකාවකට ලකුණු 10 සීමාව පසුකර යාමට ඉන්දීය පන්දු යවන්නන් අවස්ථාව ලබා දුන්නේ නැහැ.\nපන්දුවාර 20 අවසානයේ දී ශ්‍රී ලංකා කණ්ඩායමට ලබාගත හැකි වූයේ කඩුලු 09කට ලකුණු 65ක් පමණයි.\nඒ අනුව ලකුණු 66ක පහසු ඉලක්කයක් හඹායාමට පිටියට පිවිසියේ ඉන්දීය කණ්ඩායමේ ස්මිත්‍රි මන්දනා සමගින් ෂෆාලි වර්මායි.\nඔවුන් දෙදෙනා එක්ව සාර්ථක ලකුණු සංඛ්‍යාවක් ගොඩනගද්දී වර්මා දැවී ගියේ කවීෂා දිල්හාරිගේ පන්දුවක් හමුවේ ස්ටම්ප් කිරීමකට ලක් වීමෙන්.\nකිසිදු කලබලයකින් තොරව පැහැදිලි පහරවල් එල්ල කරමින් තම කණ්ඩායම ජයග්‍රහණය කරා ගෙන යමින් ස්මිත්‍රි මන්දනා ලකුණු 51ක් ලබාගත්තේ සිය අර්ධ ශතකය ද සම්පූර්ණ කරගනිමින්.\nඇයගේ ලකුණු පුවරුවට හයේ පහරවල් 03 ක් සහ හතරේ පහරවල් 06ක් ඇතුළත් වුණා.\nඊට අනගි සහායක් ලබාදෙමින් නායිකා හර්මන්ප්‍රීට් කවුර් ලබාගත් ලකුණු සංඛ්‍යාව 11ක්.\nඒ අනුව ඉන්දීය කණ්ඩායම ආසියානු කුසලානය දෝතට ගත්තේ පන්දුවාර 08 පන්දු 03ක් අවසානයේ දී කඩුලු 02ක් පමණක් දැවී ලකුණු 65 සීමාව පසුකර යමින්.\nඉන්දීය කණ්ඩායම මෙවර ආසියානු කුසලානය දිනා ගැනීමත් සමග ඔවුන් ජාත්‍යන්තර කාන්තා ක්‍රිකට් ඉතිහාසයේ වැඩිම ආසියානු කුසලාන සංඛ්‍යාවක් දිනූ රට බවට ද පත්වනවා.\nඒ ආසියානු කුසලාන 07ක් ජයග්‍රහණය කරමින්.\nතරගයේ වීරයා සම්මානය හිමි කරගත්තේ ලකුණු 05කට කඩුලු 03ක් දවාගත් රේණුකා සින්ග් විසින්.\nඑමෙන්ම තරගාවලියේ වීරයා සම්මානය දීප්ති ශර්මා හිමිකරගත්තා.\nමෙවර ආසියානු කුසලානයේ අනුශූරයින් ලෙස ශ්‍රී ලංකා කාන්තා කණ්ඩායම කිරුළු පැළැඳුවා.",
       "URL": "https://www.hirunews.lk/317949/ශ්‍රී-ලංකා-කණ්ඩායම-පරදා-ඉන්දීය-කාන්තා-කණ්ඩායම-ආසියානු-කුසලානය-දෝතට-ගනියි",
       "Category": "Local News",
       "Parent URL": "https://www.hirunews.lk/local-news.php?pageID=801"
}