{
       "Source": "hirunews",
       "Timestamp": "Tuesday, 10 March 2020 - 10:45",
       "Headline": "වරෙන්තුව අත්හිටුවන ලෙස ඉල්ලා රවීගෙන් අභියාචනාධිකරණයට පෙත්සමක්",
       "News Content": "තමන් අත්අඩංගුවට ගන්නා ලෙස දන්වමින් කොටුව මහේස්ත්‍රාත් අධිකරණය නිකුත් කර ඇති වරෙන්තුව රිට් ආඥා නියෝගයක් මඟින් අත්හිටුවන්නැයි ඉල්ලා හිටපු පාර්ලිමේන්තු මන්ත්‍රී රවී කරුණානායක අභියාචනාධිකරණයට අද පෙත්සමක් ගොනු කළා.\n2016 වසරේදී සිදුවූ බැදුම්කර වෙන්දේසි දෙකකදී රජයට රුපියල් බිලියන 50කට වැඩි පාඩුවක් සිදු කළේ යැයි කියන සිද්ධියක් සම්බන්ධයෙන් හිටපු පාර්ලිමේන්තු මන්ත්‍රී රවී කරුණානායක, හිටපු මහ බැංකු අධිපතිවරයෙකු වූ අර්ජුන මහේන්ද්‍රන්, පර්පචුවල් ටෙ‍්‍රෂරීස් සමාගමේ හිමිකරු අර්ජුන් ඇලෝසියස් ඇතුළු 10 දෙනෙකු අත්අඩංගුවට ගන්නා ලෙස කොටුව මහේස්ත්‍රාත් අධිකරණය වරෙන්තු නිකුත් කරනු ලැබුවේ පසුගිය 6 වනදායි.\nරවී කරුණානායක සිය පෙත්සමෙන් සඳහන් කර ඇත්තේ කොටුව මහේස්ත්‍රාත් අධිකරණය එම වරෙන්තුව නිකුත් කර ඇති ආකාරය නීතියට පටහැනි බවයි.\nඑබැවින් මෙම නඩු කෘතියට අදාලව අපරාධ පරීක්ෂණ දෙපාර්තමේන්තුව ගොනුකර ඇති බී වාර්තාව සහ ඒ මත පදනම්ව මහේස්ත්‍රාත්වරයා විසින් නිකුත් කළ වරෙන්තුව බල රහිත කිරීමේ රිට් ආඥාවක් නිකුත් කරන ලෙසද රවී කරුණානායක අධිකරණයෙන් ඉල්ලා තිබෙනවා.\nඊට අමතරව තමන්ව අත්අඩංගුවට ගැනීම සඳහා වරෙන්තුවක් ලබා ගන්නැයි නීතිපතිවරයා විසින් වැඩබලන පොලිස්පතිවරයා වෙත නිකුත් කර තිබෙන උපදෙස් ද බලරහිත කරන ලෙසයි ඔහු සිය පෙත්සමෙන් තවදුරටත් ඉල්ලා ඇත්තේ.\nඊට අමතරව මෙම නඩුව කොටුව මහේස්ත්‍රාත්වරයාගෙන් ඉවත් කිරීමේ නියෝගයක් නිකුත් කරන ලෙසද රවී කරුණානායක අදාල පෙත්සමෙන් ඉල්ලා සිටිනවා.\nමෙම පෙත්සමේ වගඋත්තරකරුවන් ලෙස නීතිපතිවරයා, අපරාධ පරීක්ෂ දෙපාර්තමේන්තුවේ අධ්‍යක්ෂවරයා, වැඩබලන පොලිස්පතිවරයා ඇතුළු පිරිසක් නම් කර තිබෙනවා.",
       "URL": "https://www.hirunews.lk/236197/වරෙන්තුව-අත්හිටුවන-ලෙස-ඉල්ලා-රවීගෙන්-අභියාචනාධිකරණයට-පෙත්සමක්",
       "Category": "Local News",
       "Parent URL": "https://www.hirunews.lk/local-news.php?pageID=2860"
}