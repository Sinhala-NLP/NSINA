{
       "Source": "hirunews",
       "Timestamp": "Friday, 15 October 2021 - 13:12",
       "Headline": "යුගදනවි බලාගාර ගිවිසුම සම්බන්ධයෙන් ආණ්ඩුවේ හවුල් පක්ෂ අතර තවත් හමුවක්",
       "News Content": "ආණ්ඩුවේ හවුල්කාර පක්ෂවල තවත් සාකච්ඡා වටයක් කොළඹදී පවත්වා තිබෙනවා.\nපෙරේදා පැවති එම හමුව සඳහා ආණ්ඩුව නියෝජනය කරන පක්ෂ 10ක නියෝජිතයන් එක්ව සිටි බවයි වාර්තා වන්නේ.\nඑහිදී රටේ වත්මන් දේශපාලන තත්වය මෙන්ම බඩු මිල ඉහළ යෑම සහ ජීවන වියදම සම්බන්ධයෙන් විශේෂ අවධානයක් යොමුකර ඇති බව සඳහන්.\nතවද කෙරවලපිටිය සහ යුගදනවි බලාගාර ගිවිසුම සම්බන්ධයෙන්ද මෙම හමුවේදී දීර්ඝ ලෙස සාකච්ඡා කර තිබෙනවා.\nකෙරවලපිටිය බලාගාර ගිවිසුම සම්බන්ධයෙන් මීට පෙරද ආණ්ඩුවේ හවුල්කාර පක්ෂ අතර සාකච්ඡා වට තුනක් පැවැත්වුණා.\nඉන් අනතුරුව එම පක්ෂ, අග්‍රාමාත්‍යවරයා සහ මුදල් අමාත්‍යවරයා හමු වී සාකච්ඡා කළ අතර, ජනාධිපතිවරයා වෙත ලිපියක් ද යොමු කළා.\nලංකා සම සමාජ පක්ෂයේ ප්‍රධාන ලේකම්, මහාචාර්ය තිස්ස විතාරණ හිරු ප්‍රවෘත්ති අංශය කළ විමසීමකදී සඳහන් කළේ ජනාධිපතිවරයාගෙන් සාකච්ඡාවක් සඳහා දිනයක් අපේක්ෂාවෙන් සිටින බවයි.\nඑමෙන්ම ලබන සතියෙන් පසු හවුල්කාර පක්ෂ අතර තවත් හමුවක් පැවැත්වීමටද තීරණය වී තිබෙනවා.",
       "URL": "https://www.hirunews.lk/285065/යුගදනවි-බලාගාර-ගිවිසුම-සම්බන්ධයෙන්-ආණ්ඩුවේ-හවුල්-පක්ෂ-අතර-තවත්-හමුවක්",
       "Category": "Local News",
       "Parent URL": "https://www.hirunews.lk/local-news.php?pageID=1627"
}