{
       "Source": "hirunews",
       "Timestamp": "Friday, 20 April 2018 - 16:09",
       "Headline": "හොරණ රබර් සැකසුම් කර්මාන්තශාලාව වසා දමන බව බස්නාහිර මහඇමති කියයි",
       "News Content": "පරිසරයට  හානි වන අයුරින් ප්‍රාදේශීය සභාවේ පරිසර බලපත්‍රය ද නොමැතිව පවත්වාගෙන ගිය හොරණ - බැල්ලපිටිය ප්‍රදේශයේ රබර් සැකසුම් කර්මාන්තශාලාව වසා දමන බව බස්නාහිර පළාත් මහඇමති ඉසුර දේවප්‍රිය ප්‍රකාශ කළා.\nඒ, අද එම කර්මාන්තශාලා පරිශ්‍රයේ නිරීක්ෂණ චාරිකාවකට එක්වීමෙන් අනතුරුවයි.\nමේ අතර මෙම සිද්ධියට අදාළ විමර්ශන නිමා වනතුරු එම කර්මාන්ත ශාලාවේ මෙහෙයුම් කටයුතු තාවකාලිකව අත්හිටුවීමට පියවර ගන්නා බවයි මධ්‍යම පරිසර අධිකාරිය කියා සිටියේ.\nහොරණ - බැල්ලපිටිය ප්‍රදේශයේ රබර් සැකසුම් කර්මාන්තශාලාවේ පාලන අධිකාරියට එරෙහිව නඩු පැවරීමට කටයුතු කරන බව කම්කරු කොමසාරිස් ජනරාල් ඒ. විමලවීර ප්‍රකාශ කළා.\nසිද්ධියට අදාළව මූලික විමර්ශන වාර්තා තමන් වෙත ලැබී ඇති බවත්, ඔහු කියා සිටියා.\nඑමෙන්ම එහි පාලන අධිකාරියට කර්මාන්තශාලාව තුළ ආරක්ෂිත ක්‍රමවේද අනුගමනය කරන ලෙස අවස්ථා කිහිපයකදී උපදෙස් ලබාදුන්නත්, ඒවා පිළිපැද නොමැති බවයි කම්කරු කොමසාරිස් ජනරාල්වරයා සඳහන් කළේ.\nඊයේ දිනයේ අදාළ රබර් සැකසුම් කර්මාන්තශාලාවේදී විෂ වායුවක් ආඝ්‍රාණය වීමෙන් පුද්ගලයින් 5 දෙනෙකු ජීවිතක්ෂයට පත් වුණා.\nඑමෙන්ම, අදාළ සිදුවීම සම්බන්ධයෙන් අත්අඩංගුවට ගැනුණු එම කර්මාන්තශාලාවේ කළමනාකරු මේ මස 25 වන දා දක්වා රක්ෂිත බන්ධනාගාර ගත කෙරුණේ සැකකරු අද හොරණ මහේස්ත්‍රාත් අධිකරණයට ඉදිරිපත් කිරීමෙන් අනතුරුවයි.\nඔහු ඊයේ පස්වරුවේ අත්අඩංගුවට ගනු ලැබුවේ කර්මාන්ත ශාලාවට අවශ්‍ය ආරක්ෂක විධිවිධාන පැහැර හැරීම හා අපරීක්ෂාකාරී ලෙස කටයුතු කිරීම යන චෝදනා යටතේයි.\nමේ අතර, ජීවිතක්ෂයට පත් වූ පුද්ගලයින් 5 දෙනාගේ සිරුරු සම්බන්ධයෙන් වන පශ්චාත් මරණ පරීක්ෂණ අද පානදුර රෝහලේදී ආරම්භ වුණා.\nකෙසේ වෙතත්, අදාළ කර්මාන්ත ශාලාව නිසි පරිදි ආරක්ෂිත ක්‍රමවේද අනුගමනය කර තිබුණේ නම් මෙවැනි අනතුරක් වළක්වා ගත හැකිව තිබූ බවයි කොළඹ නාගරික අතිරේක හදිසි මරණ පරීක්ෂක නීතිඥ ඉරේෂා දේශානි සමරවීර කියා සිටියේ.\nමේ අතර, ඊයේ දහවල් සිදුවූ මෙම අනතුරෙන් ශ්වසන අපහසුතා ඇති වූ පුද්ගලයින් 19 දෙනෙකු මේ වනවිටත් හොරණ මූලික රෝහලේ ප්‍රතිකාර ලබනවා.\nඑසේම ප්‍රකාශයක් ලබාගැනීම සඳහා හොරණ පොලිසියට පැමිණෙන ලෙස අදාළ රබර් සැකසුම් කර්මාන්ත ශාලාවේ හිමිකරුට දැනුම්දීමක්ද සිදුකර ඇති නමුත් ඔහු අද පස්වරුව වනවිටත් එහි පැමිණියේ නැහැ.",
       "URL": "https://www.hirunews.lk/188844/හොරණ-රබර්-සැකසුම්-කර්මාන්තශාලාව-වසා-දමන-බව-බස්නාහිර-මහඇමති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=3982"
}