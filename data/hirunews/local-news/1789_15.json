{
       "Source": "hirunews",
       "Timestamp": "Wednesday, 28 July 2021 - 23:26",
       "Headline": "දෙවන T20 තරඟයෙන් ශ්‍රී ලංකාවට තියුණු ජයක්",
       "News Content": "සංචාරක ඉන්දීය කණ්ඩායම සමග පැවති දෙවන විස්සයි විස්ස තරගය කඩුලු 4කින් ජයග්‍රහණය කිරීමට ශ්‍රී ලංකා කණ්ඩායම සමත්වුනා.\nකොළඹ ආර් ප්‍රේමදාස ක්‍රීඩාංගණයේ පැවති තරගයේ කාසියේ වාසිය දිනූ ශ්‍රී ලංකාවේ ආරාධනය මත පළමුවෙන් පන්දුවට පහරදුන් ඉන්දියාව නියමිත පන්දුවාර 20 අවසානයේ කඩුලු 5ක් දැවී ලබාගත් ලකුණු සංඛ්‍යාව 132ක්.\nශිකර් ධවාන් ලකුණු 40යි. පන්දු යැවීමේදී අකිල ධනංජය කඩුලු 2ක් බිඳහෙලුවා.\nපිළිතුරු ඉනිම වෙනුවෙන් පන්දුවට පහරදුන් ශ්‍රී ලංකාව පන්දුවාර 19යි පන්දු 4ක් අවසානයේ කඩුලු 6ක් දැවී ජයග්‍රාහී ඉලක්කය පසු කළා.\nමිනෝද් භානුක ලකුණු 36යි. ඊට හතරේ පහර හතරක් ඇතුලත්. අවිශ්ක ප්‍රනාන්දු ලකුණු 11ක් සහ වනිඳු හසරංග ලකුණු 15ක් ලබාගත්තා.\nධනංජය ද සිල්වා නොදැවී ලකුණු 40ක් ලබාගත්තේ පන්දු 34කින්.  ඒ එක් හයේ පහරක් සහ හතරේ පහරක් ද සමගින්.\nචාමික කරුණාරත්න නොදැවී ලකුණු 12යි.\nමෙම විස්සයි විස්ස තරගාවලියේ පළමු තරගය ජයග්‍රහණය කළේ ඉන්දීය කණ්ඩායමයි.\nසංචාරක ඉන්දීය කණ්ඩායම සහ ශ්‍රී ලංකාව අතර තුන්වන සහ අවසන් විස්සයි විස්ස තරගය හෙට (29) කොළඹ ආර් ප්‍රේමදාස ක්‍රීඩාංගණයේදී පැවැත්වීමට නියමිතයි.\nඒ අනුව තරගාවලියේ ජයග්‍රහණය සඳහා හෙට පැවැත්වෙන අවසන් තරගය දෙරටටම තීරණාත්මක තරගයක් වනු ඇති.",
       "URL": "https://www.hirunews.lk/278277/දෙවන-t20-තරඟයෙන්-ශ්‍රී-ලංකාවට-තියුණු-ජයක්",
       "Category": "Local News",
       "Parent URL": "https://www.hirunews.lk/local-news.php?pageID=1789"
}