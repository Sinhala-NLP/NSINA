{
       "Source": "hirunews",
       "Timestamp": "Monday, 12 July 2021 - 13:01",
       "Headline": "මුතුරාජවෙල නීති විරෝධි ක්‍රියා වළක්වන්නැයි ඉල්ලා ඉදිරිපත් කල පෙත්සම් සළකා බැලීම ලබන 26 වනදා",
       "News Content": "මුතුරාජවෙල රක්ෂිත අභය භූමි කලාපය තුල අනවසර ඉදිකිරීම්, වැලි ගොඩදැමීම හා ඉඩම් කට්ටි කිරීම ඇතුළු නීති විරෝධී ක්‍රියා වැළැක්වීමේ රීට් ආඥාවක් නිකුත් කරන ලෙස ඉල්ලා ඉදිරිපත් කළ පෙත්සම් ලබන 26 වනදා සලකා බැලීමට අභියාචනාධිකරණය අද නියෝග කළා.\nඒ එම පෙත්සම්, සෝභිත රාජකරුණා සහ ධම්මික ගනේපොල යන අභියාචනාධිකරණ විනිසුරුවරුන් හමුවේ අද කැඳවූ අවස්ථාවේදීයි.\nඅගරදගුරු අති උතුම් මැල්කම් කාදිනල් රංජිත් හිමිපාණන් සහ පරිසර යුක්ති කේන්ද්‍රය විසින් මෙම පෙත්සම් ඉදිරිපත් කර ඇති අතර, එහි වගඋත්තරකරුවන් ලෙස මධ්‍යම පරිසර අධිකාරිය, පොලිස්පතිවරයා, මෙන්ම වත්තල හා ජා-ඇල ප්‍රාදේශීය ලේකම්වරුන් ඇතුළු පිරිසක් නම් කර තිබෙනවා.",
       "URL": "https://www.hirunews.lk/276756/මුතුරාජවෙල-නීති-විරෝධි-ක්‍රියා-වළක්වන්නැයි-ඉල්ලා-ඉදිරිපත්-කල-පෙත්සම්-සළකා-බැලීම-ලබන-26-වනදා",
       "Category": "Local News",
       "Parent URL": "https://www.hirunews.lk/local-news.php?pageID=1825"
}