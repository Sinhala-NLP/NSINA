{
       "Source": "hirunews",
       "Timestamp": "Saturday, 29 August 2020 - 19:19",
       "Headline": "ආනවිලුන්දාව රම්සා තෙත් බිම් කොටසක් ඩෝසර් කිරීමේ සිද්ධිය විමර්ශණයට කමිටුවක් (වීඩියෝ)",
       "News Content": "ආනවිලුන්දාව රම්සා තෙත් බිම් කොටසක් ඩෝසර් කිරීමේ සිද්ධිය විමර්ශණයට අමාත්‍ය සී.බී රත්නායක විසින් අමාත්‍යංශ ලේකම්වරයාගේ ප්‍රධානත්වයෙන් සිව් පුද්ගල කමිටුවක් පත්කර තිබෙනවා.\nඅමාත්‍යවරයා මේබව කියාසිටියේ රැම්සා තෙත් භූමියට සිදුව ඇති හානිය සම්බන්ධයෙන් සොයා බැලීමට කළ සංචාරයකින් අනතුරුවයි.\nඑම අවස්ථාවට වනජිවි දෙපාර්තමේන්තුවේ නිලධාරි කණ්ඩායමක් ද එක්ව සිටි බවයි අප වාර්තාකරු සඳහන් කළේ.\nසිව් පුද්ගල කමිටුවට අමාත්‍යංශ ලේකම්වරයාට අමතරව පුත්තලම දිස්ත්‍රික් ලේකම්, වනජීවී අධ්‍යක්ෂ ජෙනරාල්වරයා සහ පුත්තලම නියෝජ්‍ය පොලිස්පතිවරයා ඇතුලත්.\nඅදාළ කමිටු වාර්තාව සතියක් ඇතුලත තමාට ලබාදෙන ලෙසට ද නිලධාරීන්ට අමාත්‍යවරයා විසින් දැනුම්දී තිබෙනවා.\nමෙම පරිසර පද්ධතිය ආරක්ෂා කර ගැනීම සඳහා ජනාධිපති ගෝඨාභය රාජපක්ෂ තමන්ට උපදෙස් ලබාදී ඇති අතර සිව් පුද්ගල කමිටුවේ වාර්තාව ලැබීමෙන් පසු එය ජනාධිපතිවරයාට යොමු කිරීමට කටයුතු කරන බව ද සී.බී. රත්නායක මහතා කියාසිටියා.\nමේ අතර ආනවිලූන්දාව රැම්සා තෙත් බිම් අභය භූමියට අයත් කොටසක් විනාශ කිරීමේ සිද්ධිය සම්බන්ධයෙන් අත්අඩංගුවට ගත් බැකෝ යන්ත්‍ර ක්‍රියාකරු සහ ව්‍යාපාරිකයා ලබන 4 වනදා දක්වා රක්ෂිත බන්ධනාගාර ගත කර තිබෙනවා.\nඒ ඔවුන් අද හලාවත මහේස්ත්‍රාත් අධිකරණයට ඉදිරිපත් කිරීමෙන් අනතුරුවයි.\nආනවිලූන්දාව රැම්සා තෙත් බිම් අභය භූමියට අයත් කොටසක ඉස්සන් වගා පොකුණු තැනීම සඳහා නීතිවිරෝධී ලෙස පසුගිය 27 වනදා ඩෝසර් කර තිබුණා.\nඒ සම්බන්ධයෙන් වනජිවි සංරක්ෂණ දෙපාර්තමේන්තුවේ ආනවිලූන්දාව කාර්යාලය කළ පැමිණිල්ලක් අනුව ආරච්චිකට්ටුව පොලීසිය විමර්ශන ආරම්භ කළ අතර, ඊට අදාළව බැකෝ යන්ත්‍රය සහ එහි ක්‍රියාකරු ඊයේ අත්අඩංගුවට ගනු ලැබුවා.\nඔහුගෙන් ලද ප්‍රකාශයක් අනුව එම බිම් කොටස සකස් කිරීමට උපදෙස් ලබා දුන් බව කියන ව්‍යාපාරිකයෙකු අද පෙරවරුවේ ආරච්චිකට්ටුව පොලීසියට භාරවීමෙන් අනතුරුව අත්අඩංගුවට ගත් බවයි පොලීසිය සඳහන් කළේ.\nමේ අතර, විනාශයට පත්වූ භූමි ප්‍රදේශය, අද හලාවත කොට්ඨාශ අපරාධ ස්ථාන පරීක්ෂණ නිලධාරීන් විසින් පරීක්ෂාවට ලක් කළා.\nඒ පිලිබඳ වාර්තාව ආරච්චිකට්ටුව පොලිස් ස්ථානය වෙත භාර දෙන බවයි එහි නිලධාරියෙකු අප කළ විමසීමකදී ප්‍රකාශ කළේ.",
       "URL": "https://www.hirunews.lk/248927/ආනවිලුන්දාව-රම්සා-තෙත්-බිම්-කොටසක්-ඩෝසර්-කිරීමේ-සිද්ධිය-විමර්ශණයට-කමිටුවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2490"
}