{
       "Source": "hirunews",
       "Timestamp": "Monday, 22 May 2023 - 9:00",
       "Headline": "මුම්බායි ඉන්දියන්ස් අවසන් වටයට සුදුසුකම් ලබයි",
       "News Content": "ඉන්දීය ප්‍රිමියර්ලීග් තරගාවලියේ ඊයේ පැවති තරගය ජයගත් මුම්බායි ඉන්දියන්ස් කණ්ඩායම අවසන් වටය සඳහා සුදුසුකම් ලබාගත්තා.\nදැනටමත් අවසන් වටය සඳහා ගුජරාට් ටයිටන්ස්, චෙන්නායි සුපර් කිංග්ස් සහ ලක්නව් සුපර් ජයන්ට්ස් යන කණ්ඩායම් සුදුසුකම් ලබා තිබෙනවා.\nගුජරාට් ටයිටන්ස් සහ චෙන්නායි සුපර් කිංග්ස් අතර අවසන් වටයේ පළමු තරගය හෙට පැවැත්වෙන අතර, ඉන් ජයගන්නා කණ්ඩායම අයි.පී.එල්. අවසන් මහා තරගයට සුදුසුකම් ලබනු ඇති.\nපසුව අනිද්දා අවසන් වටයට සුදුසුකම් ලැබූ ලක්නව් සුපර් ජයන්ට්ස් සහ මුම්බායි ඉන්දියන්ස් කණ්ඩායම් තරග වදින අතර, ඉන් ජයගන්නා කණ්ඩායම අවසන් වටයට සුදුසුකම් ලැබීමේ පළමු තරගයෙන් පරාජයට පත්වන කණ්ඩායම සමඟ තරග වැදිය යුතු වනවා. අනතුරුවයි ඉන් ජයගන්නා කණ්ඩායම අවසන් මහා තරගයට එක්වන්නේ.\nකෙසේ වෙතත් ඊයේ පැවති තරගයේදී සන්රයිසස් හයිද්‍රාබාද් කණ්ඩායම පරදවා කඩුලු අටක ජයක් ලැබීමට මුම්බායි ඉන්දියන්ස් කණ්ඩායම සමත්වුණා.\nතරගයේ පළමුව පන්දුවට පහරදුන් සන් රයිසස් කණ්ඩායම නියමිත පන්දු වාර විස්ස අවසානයේදී කඩුලු පහක් දැවී ලකුණු 200 ක් රැස් කළා.\nපිළිතුරු ඉනිම ක්‍රීඩා කළ මුම්බායි කණ්ඩායම පන්දු වාර 18 ක් තුළ ජයග්‍රාහී සීමාව පසුකර ගියේ කඩුලු දෙකක් පමණක් දැවී තිබියදියි.",
       "URL": "https://www.hirunews.lk/335886/මුම්බායි-ඉන්දියන්ස්-අවසන්-වටයට-සුදුසුකම්-ලබයි",
       "Category": "Local News",
       "Parent URL": "https://www.hirunews.lk/local-news.php?pageID=326"
}