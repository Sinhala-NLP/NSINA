{
       "Source": "hirunews",
       "Timestamp": "Sunday, 15 January 2023 - 8:12",
       "Headline": "මෛත්‍රීගෙන් හදිසි කැඳවීමක්",
       "News Content": "ඉදිරි පළාත්පාලන මැතිවරණයට තරග කිරීම සම්බන්ධයෙන් ශ්‍රී ලංකා නිදහස් පක්ෂයේ තීරණාත්මක හමුවක් අද (15) පස්වරුවේ කොළඹ දී පැවැත් වීමට ශ්‍රී ලංකා නිදහස් පක්ෂ නායක හිටපු ජනපති මෛත්‍රීපාල සිරිසේන තීරණය කර තිබෙනවා.\nඒ, ඔහුගේ ප්‍රධානත්වයෙන්.\nමෙම හමුවේ දී පසුගියදා හෙලිකොප්ටරය ලකුණින් පිහිටවූ නිදහස් ජනතා සන්ධානයෙන් ඉවත්වන්නේ ද යන්න පිළිබඳ අවසන් තීරණයක් ගනු ඇති බවයි නිදහස් පක්ෂ අභ්‍යන්තර ආරංචි මාර්ග සඳහන් කළේ.\nඑම සන්ධානයෙන් ඉවත්වන්නැයි අභ්‍යන්තර පාර්ශවයන්ගෙන් දැඩි බලපෑම් එල්ලවෙමින් තිබෙන බවද සඳහන්.\nශ්‍රී ලංකා නිදහස් පක්ෂය මේ වනවිටත් අත ලකුණින් ඇතැම් පළාත්පාලන ආයතනවලට නාමයෝජනා භාරදීමට සැළසුම් කර ඇති බවයි එම පක්ෂ අභ්‍යන්තර ආරංචි මාර්ග වැඩිදුරටත් ප්‍රකාශ කළේ.\nමේ අතර පළාත් පාලන ආයතන ඡන්ද විමසීමට අදාළව කොළඹ මහ නගර සභාවේ නගරාධිපති ධූර අපේක්ෂකයා ලෙස පාර්ලිමේන්තු මන්ත්‍රී මුජිබර් රහුමාන් නම් කිරීමට සමගි ජනබලවේගය තීරණය කර තිබෙනවා.\nඑහි මහ ලේකම් පාර්ලිමේන්තු මන්ත්‍රී රංජිත් මද්දුමබණ්ඩාර හිරු ප්‍රවෘත්ති අංශය කළ විමසීමක දී මේ බව තහවුරු කළා.",
       "URL": "https://www.hirunews.lk/325065/මෛත්‍රීගෙන්-හදිසි-කැඳවීමක්",
       "Category": "Local News",
       "Parent URL": "https://www.hirunews.lk/local-news.php?pageID=601"
}