{
       "Source": "hirunews",
       "Timestamp": "Tuesday, 21 June 2022 - 18:29",
       "Headline": "තීරණාත්මක තරගය ජයගන්න ඔස්ට්‍රේලියාවට ලකුණු 259ක ඉලක්කයක්",
       "News Content": "සංචාරක ඔස්ට්‍රෙලියානු ක්‍රිකට් කණ්ඩායම සහ ශ්‍රී ලංකා කණ්ඩායම අතර පැවැත්වෙන සිව්වන එක්දින තරගයේ පළමුව පන්දුවට පහරදුන් ශ්‍රී ලංකා කණ්ඩායම නියමිත පන්දු ඕවර 50 තුළදී සියළු දෙනා දැවී ලකුණු 258 ලබා ගත්තා.\nමෙම තරගාවලිය තුළ දී නොකඩවා හත් වන වතාවටත් කාසියේ වාසිය දිනාගත් ඔස්ට්‍රෙලියානු කණ්ඩායම් නායකයා ශ්‍රී ලංකා කණ්ඩායමට පළමුව පන්දුවට පහර දිම සඳහා ආරාධනා කළා.\nපසුගිය තරගයේ දී පළමුව පන්දුවට පහරදී ලකුණු 291 රැස්කරගත් ඔස්ට්‍රෙලියානු කණ්ඩායමේ එම ලකුණු සංඛ්‍යාව ශ්‍රී ලංකා කණ්ඩායම පහසුවෙන්ම හඹාගොස් ජයග්‍රහණය කිරීම හේතුවෙන් ඔස්ට්‍රෙලියානු නායකයා මෙම තීරණය ගන්නට ඇති.\nකෙසේ වෙතත් ඔහුගේ තීරණයට ඔස්ට්‍රෙලියානු කණ්ඩායමේ ඉදිරිපෙළ පන්දු යවන්නන් සාධාරණය ඉටු කළේ ශ්‍රී ලංකා කණ්ඩායමේ පළමු කඩුලු තුනම ලකුණු 34 ක් වෙද්දි බිඳ දමමින්.\nශ්‍රී ලංකා ලකුණු පුවරුවේ ලකුණුු 34 ක් සටහන් වෙද්දී ආරම්භක පිතිකරුවන් වන නිරෝෂන් දික්වැල්ල සහ පසුගිය තරගයේදි ශතකයක් රැස් කර ගත් පැතුම් නිශ්සංක දෙදෙනාම ක්‍රීඩාගාරයේ ප්‍රේක්ෂකයින් බවට පත්වී සිටියා.\nලකුණු 34කට කඩුලු 3ක් බිඳ වැටී ශ්‍රී ලංකා කණ්ඩායම යම් අසීරු තත්ත්වයකට වැටී සිටියදී පිටියේ එක්වූ ධනංජය ද සිල්වා සහ චරිත් අසලංක දෙදෙනා ශ්‍රී ලංකා කණ්ඩායම වෙනුවෙන් ස්ථාවර නමුත් වේගවත් පිතිහරඹයක නිරත වුණා.\nමේ දෙදෙනා අතර සිව්වන කඩුල්ල සඳහා පන්දු ඕවර විස්සයි පන්දු දෙකක් තුළදී ලකුණු 101 සම්බන්ධතාවක් ගොඩ නැගුණා.\nඑය බිඳ වැටුනේ මිච් මාෂ් ගේ පන්දුවක් හමුවේ ග්ලෙන් මැක්ස්වෙල් රැක ගත් අගනා උඩ පන්දුවක් හේතුවෙන් ධනංජය ද සිල්වා ලකුණු 60 කට දැවී යාමත් සමඟයි.\nධනංජය ලකුණු 60 රැස්කර ගැනීම සඳහා පන්දු 61 ට මුහුණ දුන් අතර හතරේ පහර හතක් ඔහුගේ ඉනිමට අන්තර්ගත වී තිබුණා.\nඅනිත් අංශයේ කඩුල්ල රැක ගනිමින් අගනා පිතිහරඹයක නිරත වූ චරිත් අසලංක ඔහුගේ මංගල එක්දින ශතකය රැස් කර ගන්නට සමත් වුණා.\nඔහුගේ ශතකය සඳහා ඔහු වැය කළේ පන්දු 99ක් පමණයි.\nඅනතුරුව දසුන් ශානක දුවද්දී දැවී යාමකට හසුවූ අතර දුනිත් වෙල්ලාලගේ චරිත් අසලංකට යම්කිසි සහයෝගයක් ලබා දෙමින් සිටියදී ලකුණු 19කට දැවී ගියා.\nචාමික කරුණාරත්න ලකුණු හතක් ලබා සිටියදී දැවී ගියා.\nආබාධයකට ලක්ව පළමු තරග දෙකම අහිමි වී සිටී වනිදු හසරංග චරිත් අසලංක සමග එකතුවෙමින් ශ්‍රී ලංකා කණ්ඩායම ලකුණු සංඛ්‍යාව වේගයෙන් ඉහළ දමන්නට සමත් වුණා.\nතරගයේ 47 වැනි ඕවරයේ සිව්වෙනි පන්දුවට චරිත් අසලංක දැවී ගියේ ඔහු ලකුණු 110 ක් ලබා සිටියදී.\nඒ පැට් කමින්ස්ගේ පන්දුවක් හමුවේ ආරොන් ෆින්ච් රැක ගත් අගනා උඩපන්දුවක් හේතුවෙන්.\nතරගයේ අවසන් පන්දුවාර කිීපයදී නැවතත් පාලනය අතට ගත් ඔස්ට්‍රෙලියානු පන්දු යවන්නන් ශ්‍රී ලංකා කණ්ඩායමේ පසුපෙළ කඩුලු දෙකක් ම ලකුණු නොදී දවා ගන්නට සමත් වුණා.\nඒ අනුව ජෙෆ්රි වැන්ඩසේ සහ මහීෂ් තීක්ෂන දැවී ගියේ ලකුණු ලබා ගන්නට පෙරයි.\nවනිදු හසරංග පන්දු 20 කදී නොදැවී ලකුණු 21 ක් රැස්කර ගත්තා.\nපන්දු යැවීමේදී මිච් මාෂ්, පැට් කමින්ස්, සහ මැතිව් කුහේන්මන් අතරේ කඩුලු 2 බැගින් බෙදී ගියා.\nමේ අනුව ඔස්ට්‍රෙලියානු කණ්ඩායමට මේ තරගය ජය ගැනිම සඳහා පන්දු ඕවර 50 ක් තුළදී ලකුණු 259 ලබා ගත යුතු වනවා.",
       "URL": "https://www.hirunews.lk/307802/තීරණාත්මක-තරගය-ජයගන්න-ඔස්ට්‍රේලියාවට-ලකුණු-259ක-ඉලක්කයක්",
       "Category": "Local News",
       "Parent URL": "https://www.hirunews.lk/local-news.php?pageID=1078"
}