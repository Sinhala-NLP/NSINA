{
       "Source": "hirunews",
       "Timestamp": "Thursday, 18 February 2021 - 19:41",
       "Headline": "බිම්ශානි වෙනුවෙන් මන්ත්‍රීවරියන් පෙරට - පොලිස් ඇමති කණගාටුවෙන්",
       "News Content": "මෙරට ප්‍රථම නියෝජ්‍ය පොලිස්පතිනිය වන බිම්ෂානි ජාසිං ආරච්චි ගේ වෘත්තීය අයිතිවාසිකම් වෙනුවෙන් පක්ෂ භේදයකින් තොරව පෙනී සිටින බව පාර්ලිමේන්තුවේ කාන්තා මන්ත්‍රීවරියන්ගේ සංසදය ප්‍රකාශ කළා.\nඇයට සාධාරණය ඉටු වන තෙක් සටන් කරන බවයි පාර්ලිමේන්තුවේ අද පැවති මාධ්‍ය හමුවකට එක්වෙමින් එම සංසදයේ සභාපතිනී රාජ්‍ය ඇමතිනී වෛද්‍ය සුදර්ශනී පුල්ලේ සදහන් කළේ.\nජ්‍යෙෂ්ඨ පොලිස් අධිකාරී ධුරයේ කටයුතු කළ බිම්ෂානි ජාසිං ආරච්චි, පසුගිය වසරේදී පොලිස් කොමිසම විසින් නියෝජ්‍ය පොලිස්පති ධුරයට උසස් කළ අතර, ඊට එරෙහිව හිටපු පොලිස් මාධ්‍ය ප්‍රකාශකවරුන් වන රුවන් ගුණසේකර, ජාලිය සේනාරත්න ඇතුළු ජ්‍යෙෂ්ඨ පොලිස් අධිකාරීවරුන් 32 නෙකු ශ්‍රේෂ්ඨාධිකරණයට මූලික අයිතිවාසිකම් පෙත්සමක් ගොනු කළා.\nඑමගින් ඔවුන් දක්වා තිබුණේ පොලිස් සේවයේ අනුමත සේවක සංඛ්‍යාවේ කාන්තාවන් සඳහා නොමැති තනතුරකට බිම්ෂානි ජාසිං ආරච්චි පත් කර ඇති බවයි.\nඅද පැවති මාධ්‍ය හමුවට සුදර්ශනී ප්‍රනාන්දු පුල්ලේ රාජ්‍ය අමාත්‍යවරියට අමතරව රාජ්‍ය ඇමතිනී සීතා අරඹේපොළ, සමගි ජන බලවේගයේ පාර්ලිමේන්තු මන්ත්‍රිනි රෝහිණී කවිරත්න සහ පාර්ලිමේන්තුවේ නියෝජ්‍ය මහලේකම් කුෂානි රෝහණධීර ද එක්ව සිටියා.\nකොළඹ අද පැවති මාධ්‍ය හමුවකට එක්වෙමින් මහජන ආරක්ෂාව පිළිබඳ අමාත්‍ය විශ්‍රාමික රියර් අද්මිරාල් සරත් වීරසේකර ප්‍රකාශ කළේ නියෝජ්‍ය පොලිස්පතිනියට එරෙහිව ජ්‍යෙෂ්ඨ පොලිස් අධිකාරීවරුන් පිරිසක් නඩු පැවරීම සම්බන්ධයෙන් තමන් කණගාටුවට පත්වන බවයි.",
       "URL": "https://www.hirunews.lk/262982/බිම්ශානි-වෙනුවෙන්-මන්ත්‍රීවරියන්-පෙරට-පොලිස්-ඇමති-කණගාටුවෙන්",
       "Category": "Local News",
       "Parent URL": "https://www.hirunews.lk/local-news.php?pageID=2138"
}