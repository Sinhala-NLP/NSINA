{
       "Source": "hirunews",
       "Timestamp": "Saturday, 19 August 2017 - 15:09",
       "Headline": "හක්කපටස් බෝම්බයකට තවත් වන අලියෙක් බිලි (ඡායාරූප)",
       "News Content": "වව්නියාව පාලමොට්ටෙයි ඌරල්කුලම් ප්‍රදේශයේ කැලෑවක තිබී මියගිය වන අලියෙකුගේ සිරුරක් හමුවී තිබෙනවා.\nහක්කපටස් ආහාරයට ගැනීම හේතුවෙන් මෙම අලියාගේ මුඛයට බරපතල තුවාල සිදුව ඇති අතර මෙම සත්වයා සති දෙකක් පමණ නිරාහාරව සිට මියගොස් ඇති බවටයි අනාවරණ වී ඇත්තේ.\nඌරල්කුලම වැව ආසන්නයේ පිහිටි කැලෑවක තිබියදී වන අලියාගේ සිරුර ප්‍රදේශවාසීන් දැක ඇත්තේ මියගොස් දින 4 කට පමණ පසුවයි.\nඅනතුරුව පොලිසිය මාර්ගයෙන් ඒ පිළිබඳ වව්නියාව වනජීවී නිලධාරීන්ට දැනුම්දී තිබෙනවා.\nඔවුන් පැමිණ කළ පරීක්ෂාවේදී හෙළිවී ඇත්තේ මුඛයට සිදුවු බරපතල තුවාල හේතුවෙන් ආහාර ගැනීමට නොහැකිව නිරාහාරව අලියා මියගොස් ඇති බවයි.\nඅවුරුදු 5 ක පමණ වයසකින් යුත් මෙම අලියාගේ උස අඩි 4 යි අගල් 4 ක්.\nපවතින නියං තත්වය හේතුවෙන් සතුන් දඩයම් කිරීමට කිසියම් පුද්ගලයෙකු විසින් තබන ලද හක්කාපටස් මෙම වන අලියා ආහාරයට ගෙන ඇති බවයි වනජීවී නිලධාරීන් සඳහන්  කළේ.\nමරණ පරීක්ෂණ කටයුතුවලින් අනතුරුව වන අලියාගේ සිරුර වනජීවී නිලධාරීන් විසින් වලදමා තිබෙනවා.\nඡායාරූප - වන්නි රොමේෂ් මදුෂංක",
       "URL": "https://www.hirunews.lk/168848/හක්කපටස්-බෝම්බයකට-තවත්-වන-අලියෙක්-බිලි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4363"
}