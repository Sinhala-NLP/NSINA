{
       "Source": "hirunews",
       "Timestamp": "Monday, 12 June 2023 - 7:40",
       "Headline": "මාස 5ක සිට අනුරාධපුර ශික්ෂණ රෝහලේ MRI ස්කෑන් යන්ත්‍රය අක්‍රීයයි",
       "News Content": "අනුරාධපුර ශික්ෂණ රෝහලේ මාස 5ක සිට ක්‍රියාවිරහිත වී ඇති MRI ස්කෑන් යන්ත්‍රය අලුත්වැඩියා නොකිරීම හේතුවෙන් රෝගී ජනතාව දුෂ්කරතාවන්ට පත්ව ඇති බව වාර්තා වනවා.\nපෞද්ගලික අංශයෙන් MRI පරීක්ෂණයක් සිදු කර ගැනීම සඳහා රුපියල් 25,000ත් 75,000ත් අතර මුදලක් වැය කිරීමට සිදුව ඇති බවයි ජනතාව පවසන්නේ.\nපසුගිය ජනවාරි මස 5 වැනිදා සිට මෙම MRI ස්කෑන් යන්ත්‍රය අක්‍රිය වී ඇති අතර ඒ වන විටත් 2024 වසරේ මැයි මාසය දක්වා රෝගීන් පොරොත්තු ලේඛනයේ සිටිනවා.\nදැනට රජයේ රෝහල් සතුව MRI ස්කෑන් යන්ත්‍ර 13ක් පවතින අතර පේරාදෙණිය සිරිමාවෝ බණ්ඩාරණායක ළමා රෝහලේ තිබූ යන්ත්‍රය ද මීට වසර 2කට පෙර අක්‍රිය වූ බැවින් දැනට ක්‍රියාත්මක තත්වයේ පවතින්නේ MRI ස්කෑන් යන්ත්‍ර 11ක් පමණක් බව රජයේ විකිරණ විද්‍යා තාක්ෂණවේදීන්ගේ සංගමයේ සභාපති චානක ධර්මවික්‍රම කියා සිටියා.",
       "URL": "https://www.hirunews.lk/337668/මාස-5ක-සිට-අනුරාධපුර-ශික්ෂණ-රෝහලේ-mri-ස්කෑන්-යන්ත්‍රය-අක්‍රීයයි",
       "Category": "Local News",
       "Parent URL": "https://www.hirunews.lk/local-news.php?pageID=276"
}