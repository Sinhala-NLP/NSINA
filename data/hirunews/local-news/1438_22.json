{
       "Source": "hirunews",
       "Timestamp": "Sunday, 09 January 2022 - 13:01",
       "Headline": "ජී.එස්.ටී. වැට් බදු එකතු කිරීමට භාණ්ඩාගාරයේ නව ඒකකයක්",
       "News Content": "මෙවර අයවැයෙන් ප්‍රකාශිත ජී.එස්.ටී. හෙවත් විශේෂ භාණ්ඩ හා සේවා බද්ද සහ වැට් හෙවත් අගය එකතු කිරීමේ බදු එක්රැස් කිරීම සඳහා මහා භාණ්ඩාගාරයේ විශේෂ ඒකකයක් පිහිටුවීමට යෝජනා කෙරෙනවා.\nමෙතෙක් එවැනි බදු එක්රැස් කිරීම සිදුවූයේ දේශීය ආදායම් දෙපාර්තමේන්තුව මගින්.\nයෝජිත නව ඒකකය භාණ්ඩාගාර ලේකම්වරයා යටතේ නියෝජ්‍ය භාණ්ඩාගාර ලේකම්වරයෙකුගේ අධීක්ෂණය යටතේ පිහිටුවීමටයි සැළසුම් කර ඇත්තේ.\nඒ සඳහා අනුයුක්ත කරනු ලබන නිලධාරියා විශේෂ භාණ්ඩ හා සේවා බදු, පරිපාලනය එක්රැස් කිරීම සහ වගවීම සම්බන්ධයෙන් වගකියනු ඇති.\nඔහු විසින් බදු එක්රැස්කිරීම සඳහා මුදල් අමාත්‍යාංශයෙන් අවශ්‍ය නිලධාරීන් පිරිසක් යෙදවීමට නියමිතයි.\nනව ක්‍රමවේද යටතේ සුරාබදු, රේගු, ගුවන් තොටුපල සහ වරාය බදු එක්රැස් කිරීමේ ක්‍රිියාවලියේද වෙනස්කම්වලට හේතුවනු ඇති.\nඑමෙන්ම මූල්‍ය ආයතන, මෝටර් රථ ආනයන, දුම්කොළ, මත්පැන් ආදී ආදායම් උපදවන ප්‍රධාන ක්‍ෂේත්‍රවල වැට් බදු සියයට 3 කින් ඉහළ නැංවීමට ද යෝජනා කෙරෙනවා.\nවිශේෂ භාණ්ඩ හා සේවා බද්ද එම ක්‍ෂේත්‍රවලට අමතරව විදුලි සංදේශ, ඔට්ටු තැබීම් සහ විනෝදාස්වාද සේවා ආදියට ද බල පැවැත්වෙනවා.\nමහා භාණ්ඩාගාරය ප්‍රකාශ කළ පරිදි භාණ්ඩ හා සේවා බද්ද හඳුන්වාදී ඇත්තේ ඒ සම්බන්ධයෙන් ක්‍රියාත්මක වන විවිධ බදුක්‍රමවල සංකීර්ණතා මගහැරීම සහ බදු එක්රැස් කිරීම හා පරිපාලනයේ කාර්යක්ෂමතාව ඉහළ නැංවීමේ අරමුණින්.\nවිශේෂ ජී.එස්.ටී. සහ වැට් බදු එක්රැස් කිරීම සඳහා මහා භාණ්ඩාගාරයේ නව ඒකකයක් පිහිටුවීමට අදාළ කෙටුම්පත මේ වනවිට ගැසට් පත්‍රයක් මගින් ප්‍රකාශයට පත් කර තිබෙනවා.",
       "URL": "https://www.hirunews.lk/293445/ජී-එස්-ටී-වැට්-බදු-එකතු-කිරීමට-භාණ්ඩාගාරයේ-නව-ඒකකයක්",
       "Category": "Local News",
       "Parent URL": "https://www.hirunews.lk/local-news.php?pageID=1438"
}