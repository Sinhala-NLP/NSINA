{
       "Source": "hirunews",
       "Timestamp": "Thursday, 24 February 2022 - 20:38",
       "Headline": "ඉන්දියාවෙන් ශ්‍රී ලංකාවට ලකුණු 200ක ඉලක්කයක්",
       "News Content": "ඉන්දියාව සමග පැවැත්වෙන T20 තරගාවලියේ පළමු තරගය ජය ගැනීමට ශ්‍රී ලංකාවට ලකුණු 200ක ඉලක්කයක් හිමිවී තිබෙනවා.\nලක්නව්හිදී පැවැත්වෙන තරගයේ කාසියේ වාසිය දිනූ ශ්‍රී ලංකා කණ්ඩායමේ ආරාධනය මත පළමුවෙන් පන්දුවට පහරදුන් ඉන්දියාව නියමිත පන්දුවාර 20 අවසානයේ කඩුලු 2ක් දැවී ලකුණු 199ක් ලබාගත්තා.\nනායක රෝහිත් ශර්මා ලකුණු 44යි.\nඉෂන් ක්‍රිෂාන් ලකුණු 89ක් ලබාගත්තේ පන්දු 56කින්. හතරේ පහර 10ක් සහ හයේ පහර 3ක් ඊට ඇතුලත්.\nඔහු සහ නායක රෝහිත් ෂර්මා අතරේ පළමු කඩුල්ල සඳහා ලකුණු 111ක සම්බන්ධතාවක් ද ගොඩනඟා ගත්තා.\nශ්‍රෙයාස් අයියර් නොදැවී ලකුණු 57ක් ලබාගත්තා.\nපන්දු 28කින් ලබාගත් එම ලකුණු 57ට හතරේ පහර 5ක් සහ හයේ පහර 2ක් ඇතුලත්.\nපන්දු යැවීමේදී ලහිරු කුමාර සහ දසුන් ශානක එක් කඩුල්ල බැගින් දවාගත්තා.\nශ්‍රී ලංකා පිළිතුරු ඉනිම තවත් සුලු වේලාවකින් ආරම්භ වීමට නියමිතයි.\nපැතුම් නිස්සංක, කමිල් මිෂාර, චරිත් අසලංක, ජනිත් ලියනගේ, දිනේෂ් චන්දිමාල්, දසුන් ශානක, චාමික කරුණාරත්න, දුෂ්මන්ත චමීර, ජෙෆ්රි වැන්ඩසේ, ප්‍රවීන් ජයවික්‍රම සහ ලහිරු කුමාර අද ශ්‍රී ලංකා කණ්ඩායමට නියෝජනය කරනවා.\nනිලකුණු පන්දු සංඛ්‍යාව අඩු මට්ටමක පවත්වා ගනිමින් ඉන්දියාවට එරෙහි තරගයේදී පිතිකරණයේ යෙදීමට සැලසුම් කර ඇති බවයි ශ්‍රී ලංකා පන්දු වාර 20 කණ්ඩායමේ නායක දසුන් ශානක තරගය ආරම්භයට පෙර ප්‍රකාශ කළේ.\nනිමා වූ ඔස්ට්‍රේලියානු සංචාරය තුළ දී තරග හතරක් පරාජය වුවද ලෝක ශූර ඔස්ට්‍රේලියානු කණ්ඩායමට එරෙහිව දස්කම් දැක් වූ ශ්‍රී ලංකා කණ්ඩායම අද තරගයට එක් වන්නේ ඔවුන් සහභාගි වූ අවසාන තරගයේ ජයග්‍රහණ ශක්තියත් සමගින්.\nකෙසේ වෙතත් ඔස්ට්‍රේලියානු කණ්ඩායම හා සංසන්දනය කරද්දී ඉන්දීය කණ්ඩායම ඊට වඩා ඉදිරියෙන් සිටින බව ඔවුන්ගේ මෑත කාලීන තරග වාර්තා පෙන්වා දෙනවා.\nඉන්දීය කණ්ඩායම බටහිර ඉටහිර ඉන්දීය කොදෙව් කණ්ඩායම සමග පැවති පන්දුවාර 50 සහ පන්දුවාර විස්ස තරගාවලි දෙකම සම්පූර්ණ තරගාවලි ජයග්‍රහණ අත්කර ගන්නට සමත් වුණා.\nඉන්දියාව සහ ශ්‍රී ලංකාව අතර පැවති අවසන් පන්දුවාර විස්ස තරගාවලියේදී ශ්‍රී ලංකා කණ්ඩායම ජයග්‍රහණ දෙකක් අත් කරගන්නට සමත් වුවද ඒ සම්පූර්ණ ඉන්දීය කණ්ඩායමකට එරෙහිව නොවේ.\nමේ වන විට දෙරට අතර පන්දුවාර විස්ස තරග 14ක් පවත්වා ඇති අතර ඉන් තරග 11කම ජයග්‍රහණය සතු වී ඇත්තේ ඉන්දීය කණ්ඩායමට යි.\nමෙම වාර්තාව ඉන්දියාවේ දී තවත් ඉන්දියාවට හිතකර වන අතර ඉන්දියාවේ දී පැවති තරග 10කින් ශ්‍රී ලංකාවට ජය ගැනීමට හැකි වී ඇත්තේ තරග දෙකක් පමණයි.",
       "URL": "https://www.hirunews.lk/297955/ඉන්දියාවෙන්-ශ්‍රී-ලංකාවට-ලකුණු-200ක-ඉලක්කයක්",
       "Category": "Local News",
       "Parent URL": "https://www.hirunews.lk/local-news.php?pageID=1335"
}