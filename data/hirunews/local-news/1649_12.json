{
       "Source": "hirunews",
       "Timestamp": "Tuesday, 05 October 2021 - 7:45",
       "Headline": "ඉන්දීය විදේශ ලේකම්, අද ජනපති සමඟ සාකච්ඡාවක",
       "News Content": "මෙරට සංචාරයක නිරත ඉන්දීය විදේශ ලේකම් ශ්‍රී හර්ෂ් වර්ධන් සිංග්ලා, අද ජනාධිපති ගෝඨාභය රාජපක්ෂ හමුවනවා.\nපෙරවරුවේ ජනාධිපති ලේකම් කාර්යාලයේ දී එම හමුව පැවැත්වීමට නියමිත බව ජනාධිපති මාධ්‍ය අංශය සඳහන් කළා.\nඑහි දී දෙරටට වැදගත් වන කරුණු රැසක් පිළිබඳ ව අවධානය යොමු කෙරෙනු ඇති.\nමේ අතර, ඉන්දීය විදේශ ලේකම්වරයා සහ දෙමළ ජාතික සන්ධානය අතර හමුවක් ඊයේ ඉන්දීය මහ කොමසාරිස් නිල නිවසේ දී පැවැත්වුණා.\nදෙමළ ජාතික සන්ධානයේ මාධ්‍ය ප්‍රකාශක පාර්ලිමේන්තු මන්ත්‍රී එම්.ඒ සුමන්දිරන් ඉන් අනතුරුව මාධ්‍ය වෙත ප්‍රකාශ කළේ දෙමළ ජනතාවගේ ගැටලුවට නිසි විසඳුමක් ලැබෙන තුරු ඊට සහය ලබා දෙන බවට ඉන්දීය විදේශ ලේකම්වරයා තම පක්ෂයට පොරොන්දු වූ බවයි.\nඑම සාකච්ඡාවෙන් අනතුරු ව දෙමළ ප්‍රගතිශීලි සන්ධානයේ නියෝජිතයින් ද ඉන්දීය විදේශ ලේකම්වරයා හමු වී සාකච්ඡා පවත්වා තිබෙනවා.\nඉන්දීය විදේශ ලේකම් ශ්‍රී හර්ෂ් වර්දන් සිංග්ලා ඊයේ අග්‍රාමාත්‍ය මහින්ද රාජපක්ෂ, මුදල් අමාත්‍ය බැසිල් රාජපක්ෂ මෙන්ම විදේශ අමාත්‍ය මහාචාර්ය ජී.එල් පීරිස් ද හමු වී තිබුණා.\nමේ, අතර, දෙමළ ජාතික පක්ෂයේ ලේකම්, හිටපු පාර්ලිමේන්තු මන්ත්‍රී එම්.කේ. සිවාජිලිංගම් සහ යාපනයේ ආණ්ඩුකාරවරයා ඇතුළු පිරිසක් ද ඉන්දීය විදේශ ලේකම්වරයා හමු වී තිබුණා.",
       "URL": "https://www.hirunews.lk/284093/ඉන්දීය-විදේශ-ලේකම්-අද-ජනපති-සමඟ-සාකච්ඡාවක",
       "Category": "Local News",
       "Parent URL": "https://www.hirunews.lk/local-news.php?pageID=1649"
}