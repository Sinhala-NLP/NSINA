{
       "Source": "hirunews",
       "Timestamp": "Wednesday, 11 July 2018 - 17:14",
       "Headline": "දාරලූවේදී දිවි නසාගත් තරුණියන් ගැන තවදුරටත් පරික්ෂණ",
       "News Content": "ගම්පහ - දාරලූව ප්‍රදේශයේදී තරුණියන් දෙදෙනෙකු දුම්රියට ගෙළ තබා දිවි හානිකරගැනීමට එක් තරුණියකගේ නිවසක ඇතිවූ ආරවුලක් මූලික වී ඇති බව විමර්ශනවලදී අනාවරණ වී තිබෙනවා.\nඔවුන් දිවි හානිකරගත් ස්ථානයේ තිබී එක් තරුණියක් තම මවට ලියන ලද ලිපියක් ද පොලීසිය සොයාගත්තා.\nමෙලෙස දිවි නසාගෙන තිබුණේ මිනුවන්ගොඩ - පොල්වත්ත ප්‍රදේශයේ පදිංචි 22 හැවිරිදි තරුණියක් සහ මීගමුව ප්‍රදේශයේ පදිංචි 21 හැවිරිදි තරුණියක්.\nඊයේ රාත්‍රී කොළඹ කොටුව සිට බදුල්ල බලා ධාවනය වූ දුම්රියට රාත්‍රී 8.45 ට පමණ ගම්පහ දුම්රිය ස්ථානය ආසන්නයේදී මොවුන් දෙදෙනා ගෙළ තබා සියදිවි හානිකරගෙන තිබු බව සඳහන්.\nඔවුන් දෙදෙනා කටුනායක ප්‍රදේශයේ එකම ඇඟලූම් කම්හලක සේවයේ නිරතවී ඇති බව පොලීසිය ප්‍රකාශ කළා.\nමේ අතර එම ස්ථානයේ තිබී විදේශ ගමන් බලපත්‍රයක්, ගමන් බෑගයක්, සේවා හැඳුනුම්පතක්, යතුරක් සහ එකම වර්ගයේ ජංගම දුරකථන දෙකක් පොලිසියට හමුවී තිබුනා.\nගම්පහ පොලිසියයි සිද්ධිය සම්බන්ධයෙන් වැඩිදුර විමර්ශන සිදුකරන්නේ.",
       "URL": "https://www.hirunews.lk/194982/දාරලූවේදී-දිවි-නසාගත්-තරුණියන්-ගැන-තවදුරටත්-පරික්ෂණ",
       "Category": "Local News",
       "Parent URL": "https://www.hirunews.lk/local-news.php?pageID=3853"
}