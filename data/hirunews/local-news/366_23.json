{
       "Source": "hirunews",
       "Timestamp": "Friday, 05 May 2023 - 19:29",
       "Headline": "නිවසක් බිඳ රන් භාණ්ඩ සහ විදේශීය මුදල් සොරාගැනේ",
       "News Content": "කෝටිපති ව්‍යාපාරිකයෙකුගේ නිවසක් බිඳ රුපියල් කෝටි එකහමාරක් පමණ වටිනා රන් භාණ්ඩ සහ විදේශීය මුදල් සොරාගැනීම සම්බන්ධයෙන් පුද්ගලයින් තිදෙනෙකු සැකපිට අත්අඩංගුවට ගෙන තිබෙනවා.\nසිද්ධිය සම්බන්ධයෙන් අත්අඩංගුවට ගෙන ඇත්තේ 'කබර සුරේශ්' නමින් හඳුන්වන පුද්ගලයෙකු ඇතුළු තිදෙනෙක්.\nසැකකරුවන් සතුව තිබී හොරොයින් මත්කුඩු ග්‍රෑම් 06කට ආසන්න ප්‍රමාණයක් ද පොලිස් භාරයට ගෙන ඇති අතර සැකකරුවන් අතර පිටකොටුවේ 'බබා' නමැති කාන්තාව ද වන බවයි පොලීසිය පවසන්නේ.\nසැකකරුවන් දෙදෙනාගෙන් සහ සැකකාරියගෙන් කරන ලද ප්‍රශ්න කිරීමේදී සොරාගෙන තිබූ දේපළවලින් රන් මාල දෙකක්, මුදු දෙකක්, පෙන්ඩන් දෙකක් හා උණු කරන ලද කැරට් 22යි ග්‍රෑම් 22ක රන් ගුලියක්, කැරට් 18යි ග්‍රෑම් 15ක රන් ගුලියක්, ස්ටර්ලිං පවුම් 50හේ මුදල් නෝට්ටු 17ක්, 100 ඩොලර් නෝට්ටු 05ක් පොලිස් භාරයට ගෙන තිබෙනවා.\nඑම සැකකරුවන් කොළඹ අපරාධ කොට්ඨාසයේ සංවිධානාත්මක අපරාධ මර්දන ඒකකයේ පොලිසිය විසින් කිරුළපන සහ කොළඹ ප්‍රදේශවලදී අත්අඩංගුවට ගෙන ඇති බවයි වාර්තා වන්නේ.\nකිරුළපන ප්‍රදේශයේ පදිංචි 'කබර සුරේෂ්' නමැත්තා සොරකම් ගණනාවකට සම්බන්ධව වසර 10ක් සිරගතව සිට ඉකුත් අගෝස්තු මස 22 වනදා ඇප මත පැමිණ ඇති අතර දෙසැම්බර් 10 වනදා කෝටිපති ව්‍යාපාරිකයාගේ නිවස බිඳ දේපළ සොරාගෙන තිබූ බව ප්‍රශ්න කිරීමේදී අනාවරණය වූ බව පොලීසිය පවසනවා.\nදෙසැම්බර් 15 වනදා සැකකරු හෙරොයින් මත්කුඩු සමග වත්තලදී පොලිස් අත්අඩංගුවට පත්වී තිබුණත් ව්‍යාජ නමක් ලබාදීම හේතුවෙන් පෙර වැරදි සම්බන්ධයෙන් තොරතුරු අනාවරණය වී නොමැත.\nඅත්අඩංගුවට ගත් සැකකරුවන් දෙදෙනා මාලිගාකන්ද අධිකරණය වෙත ඉදිරිපත් කිරීමෙන් අනතුරුව දින හතක රැඳවුම් නියෝග ලබාගෙන දීර්ඝ ලෙස ප්‍රශ්න කර තිබෙනවා.\nසැකකරුවන් වයස අවුරුදු 42ක්, 46ක් හා 53ක් අතර පසුවන්නන්.",
       "URL": "https://www.hirunews.lk/334350/නිවසක්-බිඳ-රන්-භාණ්ඩ-සහ-විදේශීය-මුදල්-සොරාගැනේ",
       "Category": "Local News",
       "Parent URL": "https://www.hirunews.lk/local-news.php?pageID=366"
}