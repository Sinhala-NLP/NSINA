{
       "Source": "hirunews",
       "Timestamp": "Sunday, 26 August 2018 - 18:05",
       "Headline": "කිඹුලාවල ජලාශය ගැන බස්නාහිර සහ මහනගර සංවර්ධන අමාත්‍යාංශයෙන් පැහැදිලි කිරීමක්",
       "News Content": "ශ්‍රී ජයවර්ධනපුර - ජපන් මිත්‍රත්ව පාර අසළ කිඹුලාවල ජලාශය ආශ්‍රිතව මේ දිනවල සිදුවන සංවර්ධන කටයුත්ත ජලාශයේ ඉවුර ගොඩ කිරීමක් නොවන බව බස්නාහිර සහ මහනගර සංවර්ධන අමාත්‍යාංශය පවසනවා.\nපෞද්ගලික ආයතනයක ධන පරිත්‍යාගයකින් හා තාක්ෂණික දායකත්වයකින් යුතුව බෞද්ධ විනය කර්ම සඳහා අවශ්‍ය සීමා මාලකයක් ඉදිකිරීමේ කටයුතු එහි සිදුකෙරෙන බවයි එම අමාත්‍යාංශය සඳහන් කළේ.\nමෙම විශේෂ සීමා මාලකය ජලාශය මත පාවෙන ව්‍යුහයක් සේ සකස් කිරීමට මීට පෙර සැලසුම් කර තිබුණ ද තාක්ෂණික බාධා හේතුවෙන් එය සාමාන්‍ය සීමා මාලකයක් ලෙස රැදවීමට තීරණය කර ඇති බව සඳහන්.",
       "URL": "https://www.hirunews.lk/198450/කිඹුලාවල-ජලාශය-ගැන-බස්නාහිර-සහ-මහනගර-සංවර්ධන-අමාත්‍යාංශයෙන්-පැහැදිලි-කිරීමක්",
       "Category": "Local News",
       "Parent URL": "https://www.hirunews.lk/local-news.php?pageID=3780"
}