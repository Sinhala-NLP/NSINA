{
       "Source": "hirunews",
       "Timestamp": "Wednesday, 15 September 2021 - 10:22",
       "Headline": "වී අලෙවි මණ්ඩලයේ සභාපති ඉල්ලා අස්වේ (වීඩියෝ)",
       "News Content": "වී අලෙවි මණ්ඩලයේ සභාපති ආචාර්ය ජටාල් මාන්නප්පෙරුම සිය ධුරයෙන් ඉල්ලා අස් වී තිබෙනවා.\nපෞද්ගලික හේතුවක් මත ඔහු මෙලෙස සිය ධූරයෙන් ඉල්ලා අස් වී ඇති බව සදහන්.\n2019 වසරේ දී වී අලෙවි මණ්ඩලයේ සභාපති ධුරයට පත් වූ ආචාර්ය ජටාල් මාන්නප්පෙරුම වසර 20කට අධික කාලයක් වී අලෙවි මණ්ඩලයේ සේවය කර තිබෙනවා.\nවර්තමානයේ පවතින තත්ත්වයත් සමඟ සිය ධුරයේ කටයුතු කිරීම අපහසු බවට දන්වමින් තමන් ඊයේ දිනයේ දී ඉල්ලා අස් වීමේ ලිපිය කෘෂිකර්ම අමාත්‍ය මහින්දානන්ද අලුත්ගමගේ වෙත යොමු කළ බවයි ආචාර්ය ජටාල් මාන්නප්පෙරුම හිරු ප්‍රවෘත්ති අංශයට කියා සිටියේ.\nකෙසේ වෙතත්, වී අලෙවි මණ්ඩලයේ එක්සත් සුබසාධක සමිතියේ සභාපති පසන් මලින්ද පීරිස් කියා සිටියේ ධුරයෙන් ඉල්ලා අස් වූ ආචාර්ය ජටාල් මාන්නප්පෙරුම තම වැටුපෙන් වී අලෙවි මණ්ඩලයේ සෙසු සේවකයන් සඳහා දිරි දීමනා ලබාදීමට ද කටයුතු කළ බවයි.",
       "URL": "https://www.hirunews.lk/282257/වී-අලෙවි-මණ්ඩලයේ-සභාපති-ඉල්ලා-අස්වේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1691"
}