{
       "Source": "hirunews",
       "Timestamp": "Tuesday, 25 April 2023 - 11:18",
       "Headline": "පාස්කු ප්‍රහාරයේ වාර්තා කතෝලික සභාවට (වීඩියෝ)",
       "News Content": "පාස්කු ඉරිදා ත්‍රස්ත ප්‍රහාරය සම්බන්ධයෙන් විමර්ශනය කළ ජනාධිපති කොමිසමේ සියලුම වාර්තා ශ්‍රී ලංකා කතෝලික සභාවේ සභාපතිවරයා වෙත මහජන ආරක්ෂක අමාත්‍ය ටිරාන් අලස් විසින් අද නිල වශයෙන් භාර දී තිබෙනවා.\nජනාධිපති රනිල් වික්‍රමසිංහ මහතාගේ අනුමැතිය මත මෙතෙක් ප්‍රසිද්ධියට පත් නොකළ සියලුම වාර්තා මෙලෙස භාර දුන් බවයි අමාත්‍ය ටිරාන් අලස් මහතා සඳහන් කළේ.\nපාස්කු ඉරිදා ත්‍රස්ත ප්‍රහාරය සම්බන්ධයෙන් විමර්ශනය කළ ජනාධිපති පරීක්ෂණ කොමිෂන් සභාවේ සියලු වාර්තා මෙතෙක් ප්‍රසිද්ධියට පත් කර නොතිබූ අතර ඉන් කොටසක් පමණක් පාර්ලිමේන්තුව වෙත ඉදිරිපත් කර තිබුණේ 2021 වසරේදීයි.\nඑහි සියලු කොටස් ප්‍රසිද්ධියට පත් කරන ලෙස අවස්ථා කිහිපයකදී ම අගරදගුරු අතිඋතුම් මැල්කම් කාදිනල් රංජිත් හිමිපාණන් ඇතුළු පාර්ශ්ව රැසක් ඉල්ලීම් කර තිබෙනවා.\nඑවන් පසුබිමක පාස්කු ඉරිදා ත්‍රස්ත ප්‍රහාරයට අදාළ විමර්ශනයේ මෙතෙක් ප්‍රසිද්ධියට පත් නොකළ සියලුම වාර්තා, ජනාධිපති රනිල් වික්‍රමසිංහ මහතාගේ අනුමැතිය මත මහජන ආරක්ෂක අමාත්‍ය ටිරාන් අලස් මහතා විසින් අද පෙරවරුවේ ශ්‍රී ලංකා කතෝලික සභාව වෙත භාරදී තිබෙනවා.\nකුරුණෑගල කතෝලික රදගුරු නිවසේදී ගරු හැරල්ඩ් ඇන්තනී පෙරේරා රදගුරුතුමන් වෙත එම වාර්තාව නිල වශයෙන් භාර දුන් බව අමාත්‍යවරයා තවදුරටත් සඳහන් කළා.",
       "URL": "https://www.hirunews.lk/333397/පාස්කු-ප්‍රහාරයේ-වාර්තා-කතෝලික-සභාවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=392"
}