{
       "Source": "hirunews",
       "Timestamp": "Sunday, 11 December 2022 - 10:47",
       "Headline": "මියගිය සතුන් ගැන සොයන්න පර්යේෂණ කණ්ඩායමක් (වීඩියෝ)",
       "News Content": "අධික ශීත කාලගුණ තත්ත්වය හේතුවෙන් මියගිය එළුවන් සහ ගවයින් සම්බන්ධයෙන් සොයා බැලීම සඳහා විශේෂ පරීක්ෂණ කණ්ඩායම් කිහිපයක් එම ප්‍රදේශවලට පිටත්ව ගොස් තිබෙනවා.\nකෘෂිකර්ම අමාත්‍ය මහින්ද අමරවීර කියා සිටියේ මියගිය සතුන් ආහාරයට ගැනීම වැළක්වීම, එම සතුන් මිහිදන් කිරීම සඳහා අවශ්‍ය කටයුතුවලට උපදෙස් ලබාදීම මෙන්ම පරීක්ෂණ සඳහා සාම්පල ලබාගැනීම, මෙම පරීක්ෂණ කණ්ඩායම එම ප්‍රදේශවලට පිටත්ව යාමේ අරමුණ බවයි.\nමේ අතර, එළුමස් සහ ගව මස්, දිස්ත්‍රික් සහ පළාත් මට්ටමින් ප්‍රවාහනය වහාම ක්‍රියාත්මක වන පරිදි අත්හිටු වන ලෙස ජනාධිපති රනිල් වික්‍රමසිංහ නියෝග කර තිබෙනවා.\nඅධික ශීත කාලගුණ තත්ත්වය හමුවේ උතුර, නැගෙනහිර පළාත්වල ගවයන් සහ එළුවන් මියයාම සැලකිල්ලට ගනිමින් ජනතාවගේ සෞඛ්‍ය ආරක්ෂාව සහතික කිරීම සඳහා මෙම පියවර ගත් බවයි ජනාධිපති මාධ්‍ය අංශය නිවේදනය කළේ.\nශීත කාලගුණ තත්ත්වය හමුවේ උතුර, නැගෙනහිර පළාත්වල මියගිය ගවයන් සහ එළුවන්ගේ සංඛ්‍යාව 1,092 ක්.\nකෘෂිකර්ම අමාත්‍යාංශය නිවේදනය කළේ උතුරු පළාතේ ගවයන් 358 දෙනෙකු සහ එළුවන් 191 දෙනෙකු මියගොස් ඇති බවයි.\nනැගෙනහිර පළාතේ ගවයන් 478 දෙනෙකු සහ එළුවන් 65 දෙනෙකු ජිවිතක්ෂයට පත්ව ඇති බව ද එම නිවේදනයේ සඳහන්.",
       "URL": "https://www.hirunews.lk/322414/මියගිය-සතුන්-ගැන-සොයන්න-පර්යේෂණ-කණ්ඩායමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=674"
}