{
       "Source": "hirunews",
       "Timestamp": "Saturday, 06 August 2022 - 9:20",
       "Headline": "බත් පැකට්ටුවක සහ තේ කෝප්පයක මිල සඳුදායින් පසු අඩුවන ලකුණු",
       "News Content": "ලබන සඳුදායින් පසුව බත් පැකට්ටුවක මිල සහ තේ කෝප්පයක මිල අඩු කරන බව ආපනශාලා හිමියන්ගේ සංගමය පවසනවා.\nහිරු ප්‍රවෘත්ති අංශය කළ විමසීමක දී එහි සභාපති අසේල සම්පත් කියා සිටියේ අත්‍යවශ්‍ය ආහාර ද්‍රව්‍යවල මිල මේ වනවිට අඩුවී ඇති බවත්, ලබන සඳුදා ගෑස් මිල අඩුවීමට නියමිතව පවතින බැවින් මෙම තීරණය ගත් බවයි.\nමේ අතර අත්‍යවශ්‍ය ආහාර ද්‍රව්‍ය රැසක තොග මිල සැළකිය යුතු මට්ටමකින් අඩුවී ඇතත් එම සහනය පාරිභෝගිකයාට ලබාදීමට සිල්ලර කඩ හිමියන් මෙතෙක් කටයුතු කර නොමැති බව ප්‍රදේශ රැසකින් වාර්තාවනවා.\nරුපියල් 600 ක්ව පැවති පරිප්පු කිලෝග්‍රෑමයක තොග මිල මේ වනවිට රුපියල් 400 දක්වා අඩුවී ඇති අතර, රුපියල් 330ක්ව පැවති සීනි කිලෝග්‍රෑමයක තොග මිලද මේ වනවිට රුපියල් 270 දක්වා අඩුවී තිබෙනවා.\nඑමෙන් ම රුපියල් 1,900 ක් ව පැවති වියලි මිරිස් කිලෝග්‍රෑමයක මිල ද රුපියල් 1,300 ක් දක්වා අඩුවී ඇති අතර, සුදු ළුෑණු කිලෝග්‍රෑමයක මිල රුපියල් 600 සිට 400 දක්වා අඩුවී ඇති බව සඳහන්.\nඅර්තාපල් කිලෝවක මිල රුපියල් 150 දක්වාත් ලොකු ළුෑණු කිලෝවක මිල රුපියල් 135 දක්වාත් අඩුවී ඇති බවයි වාර්තාවන්නේ.\nමේ අතර ලිට්රෝ ගෑස් සමාගම සඳහන් කළේ ලබන සඳුදා දිනයේදී කිලෝග්‍රෑම් 12.5 ක ගෑස් සිලින්ඩරයක මිල රුපියල් 200 කට වැඩි අගයකින් අඩු කරන බවයි.",
       "URL": "https://www.hirunews.lk/312042/බත්-පැකට්ටුවක-සහ-තේ-කෝප්පයක-මිල-සඳුදායින්-පසු-අඩුවන-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=961"
}