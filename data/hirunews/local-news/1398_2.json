{
       "Source": "hirunews",
       "Timestamp": "Wednesday, 26 January 2022 - 7:14",
       "Headline": "වෙළෙඳ ඇමතිගේ පාකිස්ථාන සංචාරය සහ ගිලෙමින් පවතින නැවකින් උදව් ඉල්ලීම",
       "News Content": "පාකිස්ථානයේ නිල සංචාරයක නිරත වෙළෙඳ අමාත්‍ය ආචාර්ය බන්දුල ගුණවර්ධන ඉස්ලාමාබාද් අගනුවරදී පාකිස්ථානු අගමැති ඉම්රාන් ඛාන් හමුවුණා.\nමෙම අවස්ථාවේ දී අදහස් දැක්වූ පාකිස්ථානු අග්‍රාමාත්‍ය ඉම්රාන් ඛාන් සඳහන් කළේ ශ්‍රී ලංකා -පාකිස්ථානු වෙළෙඳ ගිවිසුමෙන් උපරිම ප්‍රයෝජන ලබා ගැනීම සඳහා නිරන්තර සාකච්ඡා පැවැත්වීමත්, අදහස් හුවමාරු කරගනිමින් සිය වෙළෙඳ කටයුතු වඩාත් ව්‍යාප්ත වූ වපසරියක් තුළ පවත්වා ගැනීමට රටවල් දෙකෙහිම ව්‍යාපාරිකයන් මෙහෙයවීමට අවශ්‍ය පියවර ගත යුතු බවයි.\nඑමෙන්ම පාකිස්ථානු රජය වශයෙන් බෞද්ධාගමික සංචාරක ක්ෂේත්‍රය සඳහා පාකිස්ථානය තුළ ඉඩ හසර වෙන් කර ඇති බවත්, ඒ අනුව ශ්‍රී ලංකාවේ බෞද්ධ ආගමික ජනතාව පාකිස්ථානය තුළ සංචාරය කිරීමේ වැඩපිළිවෙල ප්‍රවර්ධනය කිරීමත් අපේක්ෂා කරනු ලබන බව ද අග්‍රාමාත්‍යවරයා මෙහිදී වැඩිදුරටත් සඳහන් කර තිබෙනවා.\nඑහිදී අදහස් දැක්වූ වෙළෙඳ අමාත්‍ය ආචාර්ය බන්දුල ගුණවර්ධන, පැවසුවේ තමා වෙත සිදු කළ ආරාධනයට අනුව දෙරට අතර වෙළෙඳ සහයෝගීතාවය තවදුරටත් ශක්තිමත් කරගැනීමේ අරමුණින් ශ්‍රී ලාංකික ව්‍යාපාරික පිරිසක් සමඟ පාකිස්ථානයට පැමිණි අවස්ථාවේ දී, ලද පිළිගැනීම සම්බන්ධයෙන් සිය ස්තුතිය පිරිනමනු ලබන බවයි.\nඅධ්‍යාපන, සෞඛ්‍ය අංශ, තාක්ෂණික, ඇඟළුම්, සංචාරක ඇතුළු ක්ෂේත්‍රයන් ගණනාවක් තුළින් ශ්‍රී ලංකාව හා පාකිස්ථානය අතර වෙළෙඳ සහයෝගීතාවය වඩාත් ශක්තිමත්ව පවත්වා ගැනීම සඳහා කටයුතු කළ හැකි බව ද අමාත්‍යවරයා මෙහිදී පෙන්වා දුන්නා.\nසිය පාකිස්ථානු නිල සංචාරය අතරතුර වෙළෙඳ අමාත්‍ය බන්දුල ගුණවර්ධන, පාකිස්ථානු විදේශ අමාත්‍ය ශා-මහමූද් කරේශි මහතා සමඟ ද ද්විපාර්ශ්වික සාකච්ඡාවල නිරත වුණා.\nපාකිස්ථානය සමඟ පවතින නිදහස් වෙළෙඳ ගිවිසුම ප්‍රකාරව නිරන්තර ද්විපාර්ශ්වික සාකච්ඡා සිදු කිරීම සඳහා මාර්ගගත ක්‍රමවේද මෙන්ම තානාපති කාර්යාල වල සහයෝගය ද ව්‍යාපාරික ප්‍රජාව වෙත ලබා දිය යුතු බව වෙළෙඳ අමාත්‍ය ආචාර්ය බන්දුල ගුණවර්ධන මෙහිදී පෙන්වා දුන්නා.\nපාකිස්ථානයේ පළමු නිදහස් වෙළෙඳ ගිවිසුම වන මෙම වෙළෙඳ ගිවිසුමට වසර 18ක් ගත වුවද මේ දක්වා එහි උපරිම ප්‍රයෝජන ගැනීමට රටවල් දෙකම කටයුතු කර ඇත්තේ අවම වශයෙන් වන බැවින් මෙම නිදහස් වෙළෙඳ ගිවිසුම තුළින් සලසා ඇති සහනදායී වැඩපිළිවෙළින් උපරිම ප්‍රයෝජන ගැනීම වර්තමානයේදී අත්‍යවශ්‍ය වී ඇති බව ද අමාත්‍යවරයා අවධාරණය කළා.\nමෙහදී අදහස් දක්වමින් දෙරට අතර පවතින මිතුදම ශක්තිමත් කරගැනීමේ වැදගත්කම පෙන්වා දුන් පාකිස්ථානු විදේශ අමාත්‍ය ශා-මහමුද් කරේෂී මහතා ප්‍රකාශ කළේ, දෙරටේ මිතුදම වෙළෙඳ හා ආයෝජන ප්‍රවර්ධනය, සංචාරක කර්මාන්තය, අධ්‍යාපන, ආරක්ෂක, කෘෂිකාර්මික මෙන්ම මානව සම්පත් සංවර්ධනය යන ක්ෂේත්‍ර ඔස්සේ ද වර්ධනය විය යුතු බවයි.\nඑමෙන්ම, අන්තර් සබඳතා පුළුල් කිරීම තුළින් පාකිස්ථානු-ශ්‍රී ලංකා නිදහස් වෙළෙඳ ගිවිසුම ප්‍රශස්ත ලෙස භාවිතා කිරීම තුළින් ද්විපාර්ශ්වික වෙළෙඳ සබඳතා වැඩිදියුණු කිරීමට සියළු පියවරයන් ගත යුතු විදේශ අමාත්‍යවරයා අවධාරණය කළා.\nශ්‍රී ලංකාව එදා මෙදා තුර ඉතිහාසයේ පෙර නොවූ විරූ ආර්ථික අර්බුදයකට මේ වන විට මුහුණ දී සිටිනවා.\nමෙරට අත්‍යවශ්‍ය ආහාර ද්‍රව්‍යවල මිල පසුගිය මාස 6 තුළ දෙගුණ තෙගුණ වී තිබෙන අතර තෙල් ආනයන ප්‍රමාදය හේතුවෙන් මෙරට ජනතාව දිනපතා විදුලිය ඇනහිටීම් වලට ද මුහුණ දෙමින් සිටිනවා.\nවිදේශ විනිමය අර්බුදය හමුවේ ආහාර සහ ඉන්ධන ආනයනය කිරීම සඳහා මෙරට රන් සංචිත වලින් කොටසක් විකුනා දැමීමටද රජයට සිදු වුණා.\nවෙළඳ අමාත්‍ය ආචාර්ය බන්දුල ගුණවර්ධන ඇතුලු මෙරට වෙළඳ නියෝජිත කණ්ඩායමක් මේ වන විට පාකිස්තානයේ සංචාරයක නිරත වන්නේ මෙවැනි වාතාවරණයක් රට තුල නිර්මාණය වී ඇති පසුබිමකයි.\nඔහුගේ එම සංචාරය අතරතුර, මෙරටට අත්‍යවශ්‍ය භාණ්ඩ ආනයනය කිරීම සඳහා පකිස්ථානයෙන් ඩොලර් මිලියන 200 ක ගනුදෙනුවක් සිදුකිරීමට අපේක්ෂා කරන බවද පාකිස්ථාන මාධ්‍ය වාර්තා කර තිබුණා.\nනිදහස් වෙළෙඳ ගිවිසුම හරහා මෙම ගනුදෙනුව සිදුකිරීමට නියමිත වුවද එම ගිවිසුම පිළිබඳ 2012 වසරේ සිට ආරම්භ වී තිබූ සාකච්ඡා තවමත් අවසන් වී නැහැ.\nඒ අදාළ කෙටුම්පත ඉදිරිපත් කිරීම පාකිස්ථානය දිගින් දිගටම ප්‍රමාද කරමින් සිටීම හේතුවෙන්.\nකෙසේ වෙතත්, නව පකිස්ථානයක් පිළිබඳ, දහසකුත් එකක් පොරොන්දු ජනතාවගේ හිස මත තබා දේශපාලන බලය හිමිකර ගත් ඉම්රාන් ඛාන්ගේ රජය, මේ වනවිට පකිස්ථානය විශාල ආර්ථික අර්බුදයකට ඇද දමා තිබෙනවා.\nමූල්‍ය වාර්තාවන්ට අනුව, පාකිස්තානය ගෙවිය යුතු විදෙස් ණය ප්‍රමාණය 2021-22 දී ඩොලර් බිලියන 23.6 ක් සහ 2022-23 දී ඩොලර් බිලියන 28 ක් ලෙස ගණන් බලා තිබෙනවා.\nමෙම දැවැන්ත ණය අර්බුදයෙන් මිදීම සඳහා ජාත්‍යන්තර මූල්‍ය අරමුදල සමඟ ගිවිසුමකට එළඹීමට පාකිස්තාන බලධාරීන් මේ වනවිට දැඩි උත්සාහයක නිරත සිටිනවා.\nමෑත කාළීන වාර්තාවකින් ලෝක බැංකුව සඳහන් කළේ ලොව විශාලතම විදේශ ණය ඇති රටවල් දහය අතර පකිස්ථානය ද වන බවයි.\nපාකිස්තානය මේ තරමින් හෝ සිය ආර්ථිකය වත්තම් කරගෙන සිටින්නේ පසුගිය සඳුදා 7.95% පොලී අනුපාතයකට සුකුක් බැඳුම්කරය හරහා ඩොලර් බිලියන 1 ක ණයක් ලබා ගැනීමෙන්.\nඑය ඉස්ලාමීය බැඳුම්කරයක් සඳහා සිය ඉතිහාසයේ ගෙවීමට පකිස්තානය එකඟ වූ ඉහළම පිරිවැය ද වනවා.\nපාකිස්තාන රජය ජාත්‍යන්තර ප්‍රාග්ධන වෙළෙඳපොළට ගියේ මාස එකහමාරකට පෙර සෞදි අරාබියෙන් ලබාගත් ඩොලර් බිලියන 3 න් ඩොලර් බිලියන 2 කට ආසන්න ප්‍රමාණයක් පරිභෝජනය කිරීමෙන් අනතුරුවයි.\nවිදෙස් වාර්තා වල දැක්වෙන්නේ එය සමාජ මාධ්‍ය භාවිත කරන බහුතර පාකිස්තානුවන්ගේ සමච්චලයට අග්‍රාමාත්‍ය ඉම්රාන් ඛාන් මේ වන විටත් පත්ව සිටින බවයි.\nසිය දැවැන්ත ආර්ථික අහේනිය හමුවේ ගිලෙමින් ඇති නැවක් බදු වූ පාකිස්තානය සමග වෙළෙඳ සබඳතා ශක්තිමත් කර ගැනීමට මෙරට වෙළෙඳ අමාත්‍ය ආචාර්ය බන්දුල ගුණවර්ධන පාකිස්ථානය වෙත යෑම ගිලෙන නැවකට ගොඩවීමක්.\nසිය ආර්ථික අර්බුදය සමනය කර ගැනීම සඳහා චීන ණය සහ ජාත්‍යන්තර මූල්‍ය අරමුදලේ පැකේජයක් මත යැපෙන පාකිස්ථානයට ශ්‍රී ලංකාවට ලබා දිය හැකි වන්නේ හුදු පොරොන්දුවක් පමණයි.\nඇත්ත වශයෙන්ම මේ මොහොතේ පාකිස්ථානය සිදු කරන්නේ ආර්ථික අර්බුදයක ගිලී සිටින ශ්‍රී ලංකාවට කඩවෙන පොරොන්දුවක් ලබා දී රාජ්‍ය තාන්ත්‍රික විශ්වාසය රැක ගැනීමයි.",
       "URL": "https://www.hirunews.lk/295189/වෙළෙඳ-ඇමතිගේ-පාකිස්ථාන-සංචාරය-සහ-ගිලෙමින්-පවතින-නැවකින්-උදව්-ඉල්ලීම",
       "Category": "Local News",
       "Parent URL": "https://www.hirunews.lk/local-news.php?pageID=1398"
}