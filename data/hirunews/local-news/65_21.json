{
       "Source": "hirunews",
       "Timestamp": "Tuesday, 29 August 2023 - 7:51",
       "Headline": "පොලිස් සැරයන්ගේ අතක් සපා කෑ කතගේ තිසර පට අස්සේ මත්කුඩු",
       "News Content": "පින්වත්ත පොලිසියේ සැරයන්වරයකු හෙරොයින් වැටලීමකට ගිය අවස්ථාවේදී ඔහුගේ අතක් සපා කෑ කාන්තාවක හෙරොයින් මත්කුඩු තොගයක් සමඟ ඊයේ (29) අත්අඩංගුවට ගෙන තිබෙනවා.\nමෙලෙස අත්අඩංගුවට ගෙන ඇත්තේ මහවිල, මාදුපිටිය මාර්ගයේ පදිංචි 25 හැවිරිදි කාන්තාවක බව පොලිසිය පැවසුවා.\nසැකකාරිය අත සපා කා ඇත්තේ ඇයගේ නිවෙසේ හෙරොයින් වැටලීමකට ගිය සාජන් මේජර් ජයසිංහගේ බවයි පින්වත්ත පොලිසිය සඳහන් කළේ.\nසැකකාර කාන්තාවගේ සැමියා අයිස් මත්ද්‍රව්‍ය පැකට් තුනක් සමඟ පළමුව අත්අඩංගුවට ගෙන සිර මැදිරියේ රඳවා සිට ඇති අතර, ඔහු බැලීම සඳහා තවත් පුද්ගලයකු බත් පාර්සලයක් රැගෙන පැමිණ තිබෙනවා.\nපොලිසියට සැක සිතී බත් පාර්සලය පරීක්ෂා කිරීමේදී එහි තිබූ බල මාළු කෑලි දෙකක් අස්සේ සඟවා තිබූ අයිස් මත්ද්‍රව්‍ය කුඩා පැකට් පහක් සොයා ගත් බවයි වාර්තා වන්නේ.\nබත් පාර්සලය රැගෙන පැමිණි පුද්ගලයාගේ ප්‍රකාශ මත එය ලබා දී ඇත්තේ සැකකරුගේ බිරිය බව අනාවරණය වීමෙන් පසු පොලිස් කණ්ඩායම ඇය පදිංචි නිවෙස පරීක්ෂා කිරීම සඳහා ගිය බව පොලිසිය පවසනවා.\nඑහිදී පළමුව කාන්තා කොස්තාපල්වරියන් ලවා සැකකාරිය පරීක්ෂා කිරීමේදී ඇය කාන්තා නිලධාරිනිය සමඟ පොරබදා තිබෙනවා.\nඑසැණින් සැකකාරිය අසල සිටි සැරයන්ගේ ද අත සපා කා ඇති බවත්, පසුව දැඩි පරිශ්‍රමයක් යොදා සැකකාරියගේ තිසරපට අස්සේ සඟවාගෙන සිටි හෙරොයින් මත්කුඩු ග්‍රෑම් පහයි මිලිග්‍රෑම් 300ක් සොයා ගැනීමට කාන්තා නිලධාරීනියන්ට හැකි වූ බවත් පොලිසිය වැඩිදුරටත් සඳහන් කරනවා.\nසපා කෑමට ලක්වූ සැරයන්වරයා පානදුර මූලික රෝහලට ඇතුළු කර ඇති අතර මෙම සිද්ධියට අදාළ සැකකරුවන් පානදුර මහේස්ත්‍රාත් අධිකරණයට ඉදිරිපත් කිරීමට නියමිතයි.\nපින්වත්ත පොලිසිය වැඩිදුර විමර්ශන සිදු කරනු ලබනවා.",
       "URL": "https://www.hirunews.lk/346465/පොලිස්-සැරයන්ගේ-අතක්-සපා-කෑ-කතගේ-තිසර-පට-අස්සේ-මත්කුඩු",
       "Category": "Local News",
       "Parent URL": "https://www.hirunews.lk/local-news.php?pageID=65"
}