{
       "Source": "hirunews",
       "Timestamp": "Friday, 24 June 2022 - 17:21",
       "Headline": "චාමික සිය මංගල අර්ධ ශතකය අද වාර්තා කරයි",
       "News Content": "ඔස්ට්‍රෙලියානු ක්‍රිකට් කණ්ඩායම සමග පැවැත්වෙන තරග පහකින් සමන්විත එක්දින තරගාවලියේ අවසන් තරගයේ දී සිය මංගල අර්ධ ශතකය ලබා ගැනීමට චාමික කරුණාරත්න අද (24) සමත් වුණා.\nඒ මේ වනවිට කොළඹ ආර්. ප්‍රේමදාස ක්‍රීඩාංගණයේ පැවැත්වෙන අවසන් එක්දින තරගයට මුහුණදෙමින්.\nසිය මංගල අර්ධ ශතකය ලබා ගැනීමට චාමික වැයකළ පන්දු සංඛ්‍යාව පන්දු 62ක්.\nසිය අර්ධ ශතකය වෙනුවෙන් ඔහු හතරේ පහරවල් 07ක් ලබා ගැනීමට සමත්වුණා.\nකෙසේවෙතත් මෙම තරගයේ දී සෙසු කිසිදු ක්‍රීඩකයෙකු හට ලකුණු රිසි සේ ලබා ගැනීමට ඔස්ට්‍රෙලියානු පන්දු යවන්නන් ඉඩ ලබා දුන්නේ නැහැ.\nපෙර තරගවල දි අගනා පිතිකරණයක නිරත වු කුසල් මෙන්ඩිස්, චරිත් අසලංක හා පැතුම් නිස්සංක මෙවර අඩු ලකුණු සංඛ්‍යාවකින් යළි ප්‍රේක්ෂකාගාරයට හරවා යැවීමට ඔස්ට්‍රෙලියානු පන්දු යවන්නන් සමත් වුණා.\nඑහිදී කුසල් මෙන්ඩිස් ලකුණු 26ක් ද, අසලංක 14ක් ද, සිය කණ්ඩායමේ ලකුණු පුවරුව වෙනුවෙන් එක් කළා.\nනමුත් ධනුෂ්ක ගුණතිලක ඇතුළු පිතිකරු ලැයිස්තුවේ සිටින සෙසු කිසිදු ක්‍රීඩකයෙකු මෙම තරගයේ දී සාර්ථක වූයේ නැහැ.\nශ්‍රී ලංකා ක්‍රිකට් කණ්ඩායමේ මුල් කඩුලු 07 ලකුණු 100ට අඩු සීමාවක දී බිඳ වැටුණු අවස්ථාවකදියි චාමික කරුණාරත්න, සිය සගයා වූ ප්‍රමෝද් මධුෂාන් සමග එක්ව 09 වැනි කඩුල්ල වෙනුවෙන් ශ්‍රී ලංකා ලකුණු පුවරුව යළිත් ශක්තිමත් කිරීමට සමත් වූයේ.\nමේ වනවිට ශ්‍රී ලංකා පිල කඩුලු 09ක් දැවී ලකුණු 143ක් ලබා සිටිනවා.\nචාමික කරුණාරත්න සමගින් පිටියේ රැඳී සිටින්නේ මහීෂ් තීක්ෂණයි.",
       "URL": "https://www.hirunews.lk/308079/චාමික-සිය-මංගල-අර්ධ-ශතකය-අද-වාර්තා-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1071"
}