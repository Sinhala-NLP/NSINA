{
       "Source": "hirunews",
       "Timestamp": "Monday, 13 February 2017 - 12:50",
       "Headline": "වයඹ ඇළ ව්‍යාපෘතිය ඇරඹේ",
       "News Content": "වයඹ පළාතට ජලය සැපයෙන වයඹ පළාත් ඇළ ව්‍යාපෘතියේ සමාරම්භක කටයුතු  ජනාධිපති මෛත්‍රීපාල සිරිසේනගේ ප්‍රධානත්වයෙන් අද පෙරවරුවේ සිදු කෙරුණා.\nඒ, ගලේවෙල - වැලපිටියාව ප්‍රදේශයේදියි.\nවයඹ පළාතේ කුඹුරු හෙක්ටයාර් 15,000ක් අස්වැද්දවීම මෙම ව්‍යාපෘතිය හරහා සිදු වනවා.\nමී ඔය ඉහළ ජලධාරා පෝෂක ප්‍රදේශයට හා හක්වටුනා ඔය ජලාශයට මහවැලි ජලය හරවා මෙමඟින් කුරුණෑගල දිස්ත්‍රික්කයේ වැව් රාශියකට ජලය ලබාදීමටද නියමිතයි.\nව්‍යාපෘතිය නිමවීමෙන් පසු මහවැලි ජලය අක්කර අඩි 105 000ක් පමණ වාර්ෂිකව කුරුණෑගල දිස්ත්‍රික්කයේ උතුර ප්‍රදේශයට ලබාගැනීමේ හැකියාව ලැබෙනු ඇති.\nප්‍රදේශයේ දැනට පවතින වකුගඩු රෝගය සඳහාද හේතුවන පානීය ජල ගැටළුවට මෙමඟින් පිළියම් හිමිවන බවයි ජනාධිපති මාධ්‍ය ඒකකය නිවේදනය කළේ.\nවයඹ ඇළ ව්‍යාපෘතිය සඳහා රුපියල් මිලියන 16 000ක් පමණ ඇස්තමේන්තු කර ඇති අතර, 2024 වසරේදී මෙම ව්‍යාපෘතිය අවසන් වීමට නියමිතයි.",
       "URL": "https://www.hirunews.lk/154355/වයඹ-ඇළ-ව්‍යාපෘතිය-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=4663"
}