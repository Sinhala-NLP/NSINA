{
       "Source": "hirunews",
       "Timestamp": "Sunday, 15 August 2021 - 18:52",
       "Headline": "තලෙයිබාන්වරුන් කාබුල් අගනුවරට ඇතුලු වෙයි - ඇෆ්ගන් රජය, බලය පවරන ලකුණු",
       "News Content": "පවතින තත්ත්වය යටතේ ඇෆ්ගනිස්ථානයේ සේවය කරන ශ්‍රී ලාංකිකයින් 50කට අධික පිරිසක් යළි දිවයිනට පැමිණීමට අපේක්ෂාවෙන් සිටින බව එරට ශ්‍රී ලංකා තානාපති අද්මිරාල් පියල් ද සිල්වා සඳහන් කළා.\nදශකයකට වැඩි කාලයක් පැවති රුසියානු ආධිපත්‍යයටත්, ඇමෙරිකාව ඇතුළු බටහිර සන්ධානයේ දශක දෙකක සන්නද්ධ බලයටත් යටපත් කළ නොහැකි වූ තලෙයිබාන්වරුන් දැන් ඇෆ්ගනිස්ථානයේ කාබුල් අගනුවරට ද ඇතුලු වී සිටිනවා.\nප්‍රාදේශීය අගනගර අත්පත් කර ගනිමින් සෑම දෙසකින්ම ඔවුන් ඉදිරියට පැමිණියේ ඇමෙරිකාව විසින් පුහුණුකළ ඇෆ්ගන් රජයේ හමුදාවන්ට ස්වේච්ඡාවෙන් ඉවත් වීමට ඉඩ සලසමින්.\nඇමෙරිකානු සන්ධානය දශක දෙකක් තිස්සේ ගොඩනැගූ ඇෆ්ගනිස්ථානයේ නව පාලන තන්ත්‍රය සහ සංස්කෘතිය තලෙයිබාන්වරුන් යටතේ මුළුමනින්ම වෙනසකට භාජනය වනු ඇති.\nතලෙයිබාන් සංවිධානය ඇෆ්ගනිස්ථානයේ බලය යළි අත්පත් කරගැනීමට පෙළඹුණේ ඇමෙරිකාව ප්‍රමුඛ විදේශීය හමුදා එරටින් ඉවත් කර ගැනීම ආරම්භ වීමත් සමඟයි.\nමේ වසරේ අගෝස්තු 31 වනදා වනවිට ඇෆ්ගනිස්ථානයේ සියලු ඇමෙරිකානු හමුදා ඉවත් කර ගැනීමේ සැලසුම සකස් කළේ හිටපු ජනපති ඩොනල්ඩ් ට්‍රම්ප් විසින්. ජනාධිපති ජෝ බයිඩ්න් ද එම කාල සටහන අනුව කටයුතු කරන බවයි විචාරකයන් පෙන්වා දෙන්නේ.\nඇෆ්ගනිස්ථානයේ බල අත්පත් කර ගැනීමේ සිය මෙහෙයුම් ආරම්භ කිරීමට පෙර තලෙයිබාන් සංවිධානයේ ඉහළ පෙලේ දූත පිරිසක් චීනයේ සංචාරයක නිරත වුණා.\nතලෙයිබාන්වරුන් සහ චීනය අතර එම සම්බන්ධය ඉන්දියාව නොරිස්සන කරුණක් වුණා.\nඇෆ්ගනිස්ථානයට දේශසීමා වූ පාකිස්ථානයට එහි වර්ධනයන් ඍජුව බලපාන බව නොරහසක්.\nකෙසේ වෙතත්, ඇෆ්ගනිස්ථානයේ අභ්‍යන්තර කටයුතු අමාත්‍යවරයා අද පස්වරුවේ ප්‍රකාශ කර තිබුණේ සාමකාමී බලය පැවරීමකට රජය සූදානම් බවයි.\nඒ පිළිබඳව තලේබාන් සංවිධානය ද කැමැත්ත පළ කර තිබූ අතර, නගරයෙන් පිටවන ඕනෑම අයෙකුට ආරක්ෂිතව පිටවීමට අවසර දෙන බව සඳහන් කර තිබුණා.\nමේ අතර, ඇෆ්ගනිස්ථානයේ සේවය කරන ශ්‍රී ලාංකිකයින් 50 කට ආසන්න පිරිසක් යළි දිවයිනට පැමිණීමට අපේක්ෂාවෙන් සිටින බවයි එරට ශ්‍රී ලංකා තානාපති අද්මිරාල් පියල් ද සිල්වා පැවසුවේ.\nතානාපතිවරයා වැඩිදුරටත් සඳහන් කළේ මෙලෙස ඇෆ්ගනිස්ථානයේ සේවය කරන පිරිස තානපති කාර්යාලයේ සහ ජගත් සාමසාධක හමුදා රාජකාරිවල නිරත පිරිස බවයි.\nඑමෙන්ම, විදේශ සේවා නියුක්ති කාර්යාංශයේ ලියාපදිංචි වීමකින් තොරව ඇෆ්ගනිස්ථානයට ගිය ශ්‍රී ලාංකිකයින් ද සිටින බවට තොරතුරු වාර්තා වී ඇති බව අද්මිරාල් පියල් ද සිල්වා වැඩිදුරටත් කියා සිටියා.\nරට අත්පත් කර ගනිමින් සිටින තලෙයිබාන් සටන්කාමීන් තානාපති අංශ වෙත නිවේදනයක් නිකුත් කරමින් සඳහන් කර ඇත්තේ සිය සංවිධානය කාබුල් නුවර අත්පත් කර ගත්ත ද කිසිදු විදේශිකයෙකුට හිරිහැර නොකරන බවයි. එම නිසා රටින් බැහැර නොවන ලෙස ඔවුන් පවසා තිබෙනවා.\nඇෆ්ගනිස්ථානු රජය එරට හමුදාව යොදවා සටන්කාමීන් මර්දනය කරන බව සඳහන් කළ ද ඊට දේශපාලන නායකත්වයක් හෝ හමුදාමය නායකත්වයක් මේ දක්වා පෙන්නුම් නොකරන බවයි ඇෆ්ගනිස්ථානයේ ශ්‍රී ලංකා තානාපති අද්මිරාල් පියල් ද සිල්වා වැඩිදුරටත් කියා සිටියේ.\nමෙම ගැටුම් මධ්‍යයේ ශ්‍රී ලාංකිකයන් කිහිපදෙනෙකු මේ වනවිටත් යළි දිවයිනට පැමිණීමට කටයුතු කර ඇති අතර, ඇතැම් ශ්‍රී ලාංකිකයන් ඊට යම් මැලිකමක් දක්වන බව ද සඳහන්.\nඊට හේතුවී ඇත්තේ ඔවුන් දැනට සේවය කරන තානාපති අංශය සහ ජගත් සංවිධානයේ සාම සාධක හමුදා ආශ්‍රිත මෙරට මුදලින් රුපියල් ලක්ෂ 5කට අධික මුදලක් වැටුප් ලෙස ලැබීමයි.\nකෙසේ වෙතත්, මෙම ශ්‍රී ලාංකිකයින් පිරිස ආරක්ෂිතව යළි මෙරටට ගෙන්වා ගැනීම වෙනුවෙන් අවශ්‍ය මැදිහත්වීම සිදුකරන බව ඇෆ්ගනිස්ථානයේ ශ්‍රී ලංකා තානාපති අද්මිරාල් පියල් ද සිල්වා හිරු ප්‍රවෘත්ති අංශය සිදුකළ විමසීමේදී වැඩිදුරටත් සඳහන් කළා.\nමේ අතර, විදේශ අමාත්‍ය දිනේෂ් ගුණවර්ධන කියා සිටියේ අවශ්‍යතාවක් මතුවුවහොත්, ඇෆ්ගනිස්ථානයේ කාබුල් අගනුවර ශ්‍රී ලංකා තානාපති කාර්යාලය ඇතුළු සියලු රටවල තානාපති කාර්යාල නිලධාරින්ට, එක්සත් ජාතීන්ගේ සංවිධානයේ සම්බන්ධීකරණය මත ආරක්ෂිතව එරටින් පිටවීම සඳහා කටයුතු සූදානම් කර ඇති බවයි.",
       "URL": "https://www.hirunews.lk/279782/තලෙයිබාන්වරුන්-කාබුල්-අගනුවරට-ඇතුලු-වෙයි-ඇෆ්ගන්-රජය-බලය-පවරන-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=1752"
}