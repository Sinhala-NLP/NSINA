{
       "Source": "hirunews",
       "Timestamp": "Sunday, 27 December 2020 - 19:13",
       "Headline": "පොලිස් නිලධාරියෙකුගේ වෙඩි තැබීමකින් වන අලියෙකු මියයයි",
       "News Content": "කහටගස්දිගිලිය - නොලුගොල්ලෑකඩ ගම්මානයට කඩා වැදුණු වන අලියෙකු පලවා හැරීමට ගිය පොලිස් සැරයන්වරයෙකුට එම අලියා පහරදීමට උත්සාහ කිරීමේදී පොලිස් නිලධාරියා සිදුකළ වෙඩි තැබීමකින් වන අලියා මියගොස් තිබෙනවා.\nඊයේ අලුයම කහටගස්දිගිලිය පොලීසියේ නිලධාරින් කණ්ඩායමක් අදාළ ගම්මානයට ගොස් ඇත්තේ වන අලියෙකු පැමිණ නිවාස සහ වගාවලට හානි සිදුකරන බවට ප්‍රදේශවාසීන් කළ දැනුම්දීමකට අනුවයි.\nඑහිදී කහටගස්දිගිලිය - රත්මල්ගහවැව ප්‍රධාන මාර්ගයේ නොලුගොල්ලෑකඩ ප්‍රදේශයේදී පොලිස් ජිප් රථයට එම වනඅලියා පහරදීමට උත්සාහ කර තිබෙනවා.\nපසුව, වන අලියා පලවා හැරීම සඳහා පොලිස් සැරයන්වරයෙකු අහසට වෙඩි තබා ඇති අතර, වනඅලියා එම අවස්ථාවේ සැරයන්වරයාට පහරදීමට උත්සාහ කර තිබෙනවා.\nඑහිදී ඔහු කළ වෙඩි තැබීමෙන් වනඅලියා මියගොස් ඇති අතර, සිද්ධිය සම්බන්ධයෙන් විමර්ශනයක් ක්‍රියාත්මක බවයි කහටගස්දිගිලිය පොලීසියේ ස්ථානාධිපතිවරයා සඳහන් කළේ. මියගිය වනඅලියා උස අඩි 8 ක් පමණ වන වයස අවුරුදු 30 කට ආසන්න සත්ත්වයෙක්.\nමේ අතර, කිලිනොච්චිය - කල්මඩු ප්‍රදේශයේ කුඹුරුයායක තිබී ඇතෙකුගේ මළ සිරුරක් වනජිවි නිලධාරින් විසින් සොයා ගෙන තිබෙනවා.\nමියගිය ඇතාගේ හොඩයේ කැපුම් තුවාලයක් දක්නට ලැබුණු බව ප්‍රදේශවාසීන් සඳහන් කර ඇතත් ඒ පිළිබඳව පරීක්ෂණයකින් පසු තොරතුරු ප්‍රකාශක හැකි බවයි කිලිනොච්චිය වනජිවි කාර්යාලයේ ප්‍රකාශකයෙකු සඳහන් කළේ.",
       "URL": "https://www.hirunews.lk/258085/පොලිස්-නිලධාරියෙකුගේ-වෙඩි-තැබීමකින්-වන-අලියෙකු-මියයයි",
       "Category": "Local News",
       "Parent URL": "https://www.hirunews.lk/local-news.php?pageID=2250"
}