{
       "Source": "hirunews",
       "Timestamp": "Tuesday, 02 February 2016 - 19:56",
       "Headline": "සල්ලි දෙන්නම් වැඩේ අතහරින්න සුමිත්ගේ බිරිඳට දුරකථන ඇමතුමක්",
       "News Content": "මියගිය සුමිත් ප්‍රසන්නගේ බිරිඳ තමන්ට ලැබුණු නිර්නාමික දුරකථන ඇමතුමක් සම්බන්ධයෙන් අද හෙළිදරව්වක් කළා.\nඇය කියා සිටියේ තම සැමියාගේ මරණයට අදාළ සිද්ධිය සම්බන්ධයෙන් ඉදිරි පියවර නොගන්නා ලෙසත්, ඊට මුදල් ලබාදීමට සූදානම් බවත් එම ඇමතුමෙන් කියවුණු බවයි\nමේ අතර පොලීසිය සමඟ ඇතිවූ ගැටුමකදී ඇඹිලිපිටියේ සුමිත් ප්‍රසන්න මියයෑමේ සිද්ධියට අදාළව ඇඹිලිපිටියේ හිටපු සහකාර පොලිස් අධිකාරී ඩබ්ලිව්.ඞී.සී. ධර්මරත්න අද අපරාධ පරීක්ෂණ දෙපාර්තමේන්තුව අත්අඩංගුවට ගත්තා.\nඒ,  ඔහුගෙන් සිදුකළ ප්‍රශ්ණ කිරීම්වලින් අනතුරුවයි.\nඅදාළ සහකාර පොලිස් අධිකාරිවරයා ඇතුලූ සිද්ධියට සම්බන්ධ පොලිස් නිලධාරීන් අත්අඩංගුවට ගන්නා ලෙසද පසුගියද 27 වනදා අධිකරණය නියෝග කළා.\nඒ අනුව ඔහු අත්අඩංගුවට ගැනෙන්නේ අධිකරණ නියෝගයෙන් දින 5 කට පසුවයි.\nමේ අතර මියගිය සුමිත් ප්‍රසන්නගේ බිරිඳ පොලිසියෙන් රුපියල් කෝටියක වන්දියක් ඉල්ලා ශ්‍රේෂ්ඨාධිකරණය හමුවේ අද මූලික අයිතිවාසිකම් පෙත්සමක් ගොනු කළා.\nපොලිස්පතිවරයා, නීතිපතිවරයා ඇතුළු  09 දෙනෙකු මෙහි වගඋත්තරකරුවන් ලෙස නම් කර තිබෙනවා.\nඑසේම මෙම සිදුවීමේදී පොලිස් ප්‍රහාරයට ලක්වී තුවාල ලැබූ තවත් පුද්ගලයන් දෙදෙනෙකුද රුපියල් ලක්ෂ 30 බැගින් වන්දි ඉල්ලා මූලික අයිතිවාසිකම් පෙත්සමක් ගොනුකිරීමට සූදානමින් සිටිනවා.\nමෙම සිද්ධියට අදාළව ඇඹිලිපිටිය මහේස්ත්‍රාත්වරයා ලබාදුන් නියෝගය ක්‍රියාත්මක කරන්නැයි පොලිස්පතිවරයාට මැන්ඩාමුස් ආඥාවක් නිකුත් කරන ලෙස ඉල්ලා අභියාචනාධිකරණයට ඊයේ දිනයේද පෙත්සමක් ඉදිරිපත් කෙරුණා.\nඑම පෙත්සම ගොනු කරනු ලැබුවේ ද අදාළ සිද්ධියෙන් මිය ගිය සුමිත් ප්‍රසන්නගේ  බිරිඳ වන නිශාමනී මුණසිංහ විසින්.",
       "URL": "https://www.hirunews.lk/125328/සල්ලි-දෙන්නම්-වැඩේ-අතහරින්න-සුමිත්ගේ-බිරිඳට-දුරකථන-ඇමතුමක්",
       "Category": "Local News",
       "Parent URL": "https://www.hirunews.lk/local-news.php?pageID=5184"
}