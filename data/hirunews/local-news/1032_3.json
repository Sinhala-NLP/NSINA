{
       "Source": "hirunews",
       "Timestamp": "Sunday, 10 July 2022 - 14:20",
       "Headline": "ජනපති මැදුරේ දී අරගලකරුවන්ට වෙඩි තියන්න උපදෙස් දුන් අය හෙළි වෙයි",
       "News Content": "ජනාධිපති මන්දිරය ග්‍රහණයට ගැනීම සඳහා ඒ තුළට පිවිසි අරගල කරුවන්ට වෙඩි තබන ලෙස අණ දී ඇත්තේ මේජර් ජෙනරාල් නිශාන්ත මානගේ (අධ්‍යක්ෂ ජනරාල් ප්‍රධාන මාණ්‌ඩලික ශාඛාව යුද හමුදාව) බව වාර්තා වනවා.\nජනපති මන්දිරයට පිවිසෙන අරගල කරුවන්ට යුද හමුදාව විසින් අඛණ්ඩව වෙඩි තබන දර්ශන ඊයේ (09) සහ අද (10) දින සමාජ මාධ්‍ය ඔස්සේ සංසරණය වුණා.\nමෙම වෙඩි තැබීමේ හේතුවෙන්, කොටුව ජනාධිපති මන්දිරයට පිවිසීමට උත්සාහ දැරූ එක් පුද්ගලයෙකු බරපතළ තුවාල ලැබූ අතර තවත් ගණනාවකට තුවාල සිදුවී තිබෙනවා.\nඑම නියෝගයට අනුව කටයුතු නොකළ බවට මේජර් ජෙනරාල් නිශාන්ත මානගේ ඊයේ යුද හමුදා මෙහෙයුම් මැදිරියේදී නිලධාරින්ට බැන වැදී ඇති බවටත් වාර්තා වනවා.\nඑමෙන් ම මෙහෙයුම් මැදිරියට ඊයේ පැමිණි හමුදා මාණ්ඩලික ප්‍රධානී ශවේන්ද්‍ර සිල්වා ද වෙඩි නොතිබීම ගැන නිලධාරින්ට බැන වැදී ඇති බවටයි යුධ හමුදා අභ්‍යන්තර ආරංචි මාර්ග සඳහන් කරන්නේ.\nමේජර් ජෙනරාල් නිශාන්ත මානගේ යනු මීට පෙර ගෝල්ෆේස් අරගල භූමිය ඉවත් කිරීම සදහා අසූචි මිශ්‍ර ජල ප්‍රහාර එල්ල කළ යුතු බවට ආරක්ෂක හමුදා රැස්වීමකදී යෝජනා කළ හමුදා නිලධාරියායි.\nඔහු එම රැස්වීමේදී පොලීසියට අවශ්‍ය නම් එම අසූචි බවුසර ලබාදීමට සූදානම් බවත් පවසා ඇති බවයි වාර්තා වුණේ.\nමේ අතර අරගල භූමියෙන් ලැබෙන තොරතුරු වාර්තා කරන්නේ මේ දක්වාත් අරගල කරුවන් ගේ ග්‍රහණයට නතු වූ ජනාධිපති ලේකම් කාර්යාලය සහ කොටුව ජනාධිපති මන්දිරයේ පාලනය අරගලකරුවන් සතුව පවතින බවයි.\nමේ වන විටත් සිවිල් වැසියන් බොහෝ පිරිසක් කොටුව ජනාධිපති මන්දිරය නැරඹීම සඳහා පැමිණෙමින් සිටින බවත් වාර්තා වනවා.\nමේ අතර අද උදෑසන නැවත ජනාධිපති මන්දිරය අත්පත් කර ගැනීම සඳහා හමුදා මෙහෙයුමක් ක්‍රියාත්මක කිරීමට සූදානම් වන බවට තොරතුරු ලැබී තිබුණා.\nතවමත් කොටුව ජනාධිපති මන්දිරය හා ඒ අවට දැඩි ලෙස හමුදා ආරක්ෂාව යොදා තිබෙනවා.\nඑමෙන්ම කොටුව ජනාධිපති මන්දිරය සහ ජනාධිපති ලේකම් කාර්යාලය අවට බස් රථවල ද හමුදා භටපිරිස් විශාල පිරිසක් තවමත් රැඳී සිටින බවයි වාර්තා වන්නේ.",
       "URL": "https://www.hirunews.lk/309599/ජනපති-මැදුරේ-දී-අරගලකරුවන්ට-වෙඩි-තියන්න-උපදෙස්-දුන්-අය-හෙළි-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1032"
}