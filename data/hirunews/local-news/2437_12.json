{
       "Source": "hirunews",
       "Timestamp": "Tuesday, 22 September 2020 - 15:08",
       "Headline": "‘‘පානීය ජලය“ නිසි පරිදි නොලැබීමෙන් දුක් විඳින ගම්වැසියෝ (වීඩියෝ)",
       "News Content": "මිනිසාගේ ප්‍රධාන අවශ්‍යතාවයක් වන ‘‘පානීය ජලය“ නිසි පරිදි නොලැබීමෙන් දුක් විඳින ගම්වැසියන් පිරිසක් පිළිබඳව අපට මීගහකිවුල - අග්ගලා උල්පත ප්‍රදේශයෙන් වාර්තා වුණා.\nබදුල්ල දිස්ත්‍රික්කයේ  - මීගහකිවුල ප්‍රාදේශීය ලේකම් කොට්ඨාශයට අයත් අග්ගලා උල්පත ග්‍රාම සේවා වසමේ කුඩුමිරිස්කැටිය සහ 16 කණුව ගම්මානයි.\nමේ ගම්මාන දෙකෙහි පවුල් 120කට අයත් ජනතාවක්  දිවි ගෙවන අතර  ඔවුන් සිය ජීවිකාව ගෙවන්නේ දැඩි ජල අර්බුදයකට මැදිවයි.\nඋල්පත් ජලය හරහා 1983 වසරේ දී ප්‍රජාමූල සංවිධානය යටතේ තම ගම්මානයට ජලය  ලබාදීමේ ව්‍යාපෘතියක් දියත් කළ ද පසුකාලීනව එම උල්පත්වල ජලය සිඳීයාමේ තත්ත්වයක් මතුව තිබෙනවා.\nමේ වනවිට ගම්මාන දෙකෙහි ගම්වැසියන් සිය ජල අවශ්‍යතා සපුරා ගන්නේ අමුනේකඳුරින් ගලා එන  ජලය මෙලෙස එක්රැස් කොට තබා ගනිමින්.\nගම්වැසියන්  පවසන්නේ  කිසිඳු ආයතනයක නිර්දේශයකින් තොරව මෙම ජල  පරිභෝජනය  සිදුවන අතර දින 4කට වරක් විනාඩි 10ක් වැනි කාලයකට එක් නිවසකට පමණක් ජලය සැපයෙන බවයි.\nගම්වැසියන් චෝදනා කරන්නේ බලධාරීන් කොතෙක් දැනුවත් කළ ද මේ වනතෙක් ඊට නිසි විසඳුමක් නොලැබුණු බවයි.\nසෑම ක්ෂේත්‍රයක්ම ආවරණය වන පරිදි රජයන් කිහිපයක් යටතේ අමාත්‍යාංශ මෙරට තුළ ස්ථාපිත කර තිබුණ ද මේ අසරණ ගම්වැසියන්ගේ හඬට මෙතෙක් නිසි පිළිතුරක් ලැබී නොමැතිවීම කනගාටුවට කරුණක්.\nඅදාළ බලධාරීන් මේ සඳහා මැදිහත්ව නිසි විසඳුමක් ලබාදෙන තෙක් රතු මිනිස්තුව අවධානයෙන්.",
       "URL": "https://www.hirunews.lk/250846/පානීය-ජලය-නිසි-පරිදි-නොලැබීමෙන්-දුක්-විඳින-ගම්වැසියෝ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2437"
}