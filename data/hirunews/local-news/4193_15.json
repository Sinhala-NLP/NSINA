{
       "Source": "hirunews",
       "Timestamp": "Thursday, 30 November 2017 - 13:17",
       "Headline": "ආපදාවන්ට පත්වූ පවුල්වලට රුපියල් 10,000ක්",
       "News Content": "ආපදාවට පත්වූවන්ට සහන සැළසීම සඳහා ත්‍රිවිධ හමුදාවේ සහය ලබාගන්නා ලෙස ජනාධිපති මෛත්‍රිපාල සිරිසේන දකුණු කොරියාවේ සිට ජනාධිපති ලේකම්වරයාට සහ ආපදා කළමනාකරණ අමාත්‍යවරයාට උපදෙස් ලබාදී තිබෙනවා.\nනිවේදනයක් නිකුත් කරමින් ජනාධිපති මාධ්‍ය අංශය සඳහන් කලේ ආපදාවට පත්වූවන්ට කඩිනම් සහන සළසන ලෙසද ජනාධිපතිවරයා උපදෙස් ලබාදී ඇති බවයි.\nමේ අතර ආපදාවලින් විපතට පත් වූ එක් පවුලක් සඳහා රුපියල් 10,000 බැගින් ලබාදීමට ආපදා කළමනාකරණ මධ්‍යස්ථානය තීරණය කර ඇතැයි විෂයභාර අමාත්‍ය අනුර ප්‍රියදර්ශණ යාපා පවසනවා.\nඔහු මේ බව කියා සිටියේ ඊයේ සිට පවතින ආපදා තත්ත්වය සම්බන්ධයෙන් දැනුම්වත් කිරීම සඳහා කොළඹ අද කැදවා තිබූ මාධ්‍ය හමුවට එක්වෙමින්.\nමේ අතර විපතට පත්වූවන්ට කඩිනමින් සහන සළසන ලෙස දිසාපතිවරුන්ට උපදෙස් ලබාදී ඇති බව ස්වදේශ කටයුතු අමාත්‍යාංශය ප්‍රකාශ කළා.\nඒ අනුව සිදුව ඇති ආපදා තත්ත්වයන් පිළිබඳව ග්‍රාම නිලධාරීන් වෙත තොරතුරු ලබාදිය හැකියි.\nඊට අමතරව හදිසි ආපදා තත්ත්වයන් දැනුම්දීම සඳහා 1902 ක්‍ෂණික ඇමතුම් අංකයද මේ වනවිට ක්‍රියාත්මක බව  ස්වදේශ කටයුතු අමාත්‍යාංශය නිවේදනයක් නිකුත් කරමින් වැඩිදුරටත් ප්‍රකාශ කළා.",
       "URL": "https://www.hirunews.lk/177289/ආපදාවන්ට-පත්වූ-පවුල්වලට-රුපියල්-10000ක්",
       "Category": "Local News",
       "Parent URL": "https://www.hirunews.lk/local-news.php?pageID=4193"
}