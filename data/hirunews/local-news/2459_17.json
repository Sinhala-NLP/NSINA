{
       "Source": "hirunews",
       "Timestamp": "Saturday, 12 September 2020 - 16:26",
       "Headline": "වන සතුන්ගේ ආරක්ෂාව වෙනුවෙන් දැඩි නීති ඇතුලත් පනතක් සති දෙකක් ඇතුලත පාර්ලිමේන්තුවට (වීඩියෝ)",
       "News Content": "වන සතුන් ආරක්ෂා කර ගැනීම සඳහා දැඩි නීති ඇතුලත් පනතක් සති දෙකක් ඇතුලත පාර්ලිමේන්තුවට ඉදිරිපත් කරන බව වනජීවී අමාත්‍ය සී.බී රත්නායක පවසනවා.\nඅමාත්‍යවරයා මේබව කියාසිටියේ අද දහවල් මාවුස්සාකැලේ සමන් දේවාලයේ පැවති විශේෂ ආශීර්වාද පූජාවකට සහභාගී වීමෙන් පසු මාධ්‍යයට අදහස් දක්වමින්.\nවනජීවී අමාත්‍යංශය තුල රසායනාගාරයක් ඉදි කිරීමට සහ පශු වෛද්‍යවරුන් ශක්තිමත් කරමින් රෝගකාරක හඳුනා ගැනීමටත් නව නීති සම්පාදනය කරන බව අමාත්‍යවරයා එහිදී කියාසිටියා.\nසතුන්ට උගුල් අටවා වැරදිකරුවෙකු වුවහොත් සිර දඩුවම් ලබාදී දඩ මුදල් තුන් ගුණයකින් වැඩි කිරීමට සහ වන සතෙකු ඝාතනය කළ හොත් එම වරදකරුගෙන් අය කෙරෙන දඩ මුදල රුපියල් ලක්ෂය දක්වා වැඩි කර වසරක සිර දඩුවම් ලබාදීමට ද පියවර ගන්නා බවයි අමාත්‍ය සී.බී රත්නායක කියාසිටියේ.\nඊට අමතරව කැලෑ ගිනි තබන පුද්ගලයන්ට වසර 5ක සිර දඩුවම් ලබාදීමට ද නීති සම්පාදනය කරන බව ඔහු සඳහන් කළා.\nකඩොලාන ශාඛ මුහුදු අවට සිටින සතුන් මෙන්ම උද්‍යාන තුල සිටින සතුන් ද රැක ගැනීමට අවශ්‍ය පියවර ගන්නා බවයි වනජීවී අමාත්‍යවරයා පෙන්වා දුන්නේ.",
       "URL": "https://www.hirunews.lk/250040/වන-සතුන්ගේ-ආරක්ෂාව-වෙනුවෙන්-දැඩි-නීති-ඇතුලත්-පනතක්-සති-දෙකක්-ඇතුලත-පාර්ලිමේන්තුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2459"
}