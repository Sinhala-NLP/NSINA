{
       "Source": "hirunews",
       "Timestamp": "Saturday, 02 October 2021 - 19:27",
       "Headline": "ජපන් යුද නෞකා තුනක් කොළඹ වරායට (වීඩියෝ)",
       "News Content": "ජපානයට අයත් විශාලම යුද නෞකා තුනක් වන කාගා, මුරසාමේ සහ ෆුයුෂුකි නෞකා ත්‍රිත්වය අද නිල සංචාරයක් සඳහා කොළඹ වරාය වෙත සේන්දු වුණා.\nමීටර 151ක දිගින් යුත් ෆුයුෂුකි නෞකාව සැපයුම් අවශ්‍යතා සඳහා මෙලෙස පැමිණ ඇති අතර, එම නෞකාව හෙට දිවයිනෙන් පිටත්ව යාමට නියමිතව තිබෙනවා.\nඕස්ට්‍රේලියාවේ සිට මෙරටට අනෙක් නෞකා දෙක ළඟාවූයේ නාවික හමුදාව සමඟ පැවැත්වෙන ජා - ලාන් එක්ස් ඒකාබද්ධ නාවික හමුදා යුද අභ්‍යාසයට සහභාගිවීම සඳහායි.\nඊට එක්වන කාගා යුද නෞකාව මීටර 248 ක් සහ මුරසාමේ නෞකාව මීටර 151 ක දිගකින් යුක්ත වන අතර, සෙබළුන් 400 කට අධික පිරිසක්  මේවායේ රැඳී සිටිනවා.\nඅදාළ යුද අභ්‍යාසය අනිද්දා බටහිර මුහුදේ පැවැත්වෙන අතර, එම අභ්‍යාසයට නාවික හමුදාවේ සාගර නෞකාවද එක්වීමට නියමිතයි.\nමේ අතර සිව්දින නිල සංචාරයක් සඳහා ඉන්දීය විදේශ ලේකම් ශ්‍රී හර්ෂ් වර්දන් සිංග්ලා අද දිවයිනට පැමිණියා.\nඔහු එම ධුරයට පත්වීමෙන් පසු මෙරට සිදුකරන පළමු නිල සංචාරයයි.\nදිවයිනේ රැඳී සිටින කාලය තුළ ඔහු මහනුවර, ත්‍රිකුණාමලය සහ යාපනය යන ප්‍රදේශවලද සංචාරය කිරීමට නියමිතව තිබෙනවා.\nඑසේම ඉන්දීය විදේශ ලේකම් ශ්‍රී හර්ෂ් වර්දන් සිංග්ලා ජනාධිපතිවරයා, අග්‍රාමාත්‍යවරයා, මුදල් අමාත්‍යවරයා මෙන්ම විදේශ අමාත්‍යවරයාද මුණගැසී ද්විපාර්ශවික සාකච්ඡා පැවැත්වීමට නියමිත බවයි විදේශ අමාත්‍යාංශය සඳහන් කළේ.",
       "URL": "https://www.hirunews.lk/283876/ජපන්-යුද-නෞකා-තුනක්-කොළඹ-වරායට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1653"
}