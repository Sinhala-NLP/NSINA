{
       "Source": "hirunews",
       "Timestamp": "Friday, 17 June 2022 - 20:40",
       "Headline": "ඉන්ධන හිඟයෙන් පෞද්ගලික රෝහල්වල දැඩි සත්කාර අර්බුදයක - පිළිකා රෝහලත් අවදානමේ (වීඩියෝ)",
       "News Content": "විශේෂඥ වෛද්‍යවරුන් ඇතුළු සෞඛ්‍ය කාර්ය මණ්ඩලවලට දිගු වේලාවක් ඉන්ධන පෝලිම්වල රැඳී සිටීමට සිදුවීමෙන් මහරගම අපේක්ෂා රෝහලේ ප්‍රතිකාර කටයුතු සඳහා ද මේ වනවිට බලපෑම් මතුවෙමින් පවතිනවා.\nඉන්ධන ලබා ගැනීම සඳහා වෛද්‍යවරුන්ට ප්‍රමුඛතාව ලබා නොදුනහොත් එම තත්ත්වය ඉදිරියේදී තවදුරටත් උග්‍ර වනු ඇති බවයි එම රෝහලේ අධ්‍යක්ෂ වෛද්‍ය අරුණ ජයසේකර මහතා පැවසුවේ.\nමේ අතර පෞද්ගලික රෝහල්වල ගිලන් රථ ඇතුළු සෞඛ්‍ය සේවයට අයත් වාහන රැසක් ඉන්ධන පෝලිම්වල සිරවීමෙන් සෞඛ්‍ය සේවාවන්ට එල්ලවෙමින් පවතින්නේ දැඩි තර්ජනයක්.\nඇතැම් පෞද්ගලික රෝහල්වල ගිලන් රථ මෙන්ම සෞඛ්‍ය සේවයට අදාළ විවිධ ක්ෂේත්‍රවලට අයත් රථ වාහන මෙන්ම වෛද්‍යවරුන්ගේ මෝටර් රථ ද විශාල ප්‍රමාණයක් ඉන්ධන පෝලිම්වල මෙලෙස සිරවී තිබෙනවා.\nමෙවන් පසුබිමක පෞද්ගලික රෝහල් සහ සාත්තු නිවාස සංගමය බලශක්ති අමාත්‍යවරයා වෙත ලිපියක් යොමු කරමින් ඉල්ලා සිටින්නේ පෞද්ගලික රෝහල් සඳහා ඉන්ධන හා විදුලි පහසුකම් ලබා දීමේ වැඩපිළිවෙලක් සකස් කරන ලෙසයි.\nමේ අතර ඉන්ධන හිඟය හේතුවෙන් කොළඹ ජාතික රෝහලේ හෘද උරස් ශල්‍යකර්ම සීමා කිරීමට සිදුව ඇති බව පවසමින් එම රෝහලේ හෘද ශල්‍ය වෛද්‍යවරුන් විසින් රෝහලේ අධ්‍යක්ෂවරයාට ලිපියක් යොමුකර තිබෙනවා.\nඑහි දැක්වෙන්නේ ඉන්ධන හල් වෙත පැමිණෙන වෛද්‍යවරුන්ට සහ සෞඛ්‍ය කාර්යමණ්ඩලවලට ප්‍රමුඛතාව ලබාදීමට මහජනතාව ද විරෝධය පළ කරන බවයි.\nමේ හේතුවෙන් ඔවුන්ට පැය 6 ක් 10ක්පමණ කාලයක් ඉන්ධන පෝලිම්වල රැඳී සිටීමට සිදුවී ඇති බැවින් අකමැත්තෙන් වුවද සිය ශල්‍ය කර්ම ලැයිස්තුව කප්පාදු කිරීමට සිදුව ඇති බව අදාළ ලිපියේ සඳහන්.\nඑළැඹෙන 20 වැනිදා සිට ශල්‍යාගාර දෙකක පමණක් කටයුතු සිදු කිරීමට සිදුවන අතර ඉතා හදිසි ශල්‍යකර්ම පමණක් සිදුකිරීමට සිදුවන ඇති බවද ඔවුන් පෙන්වා දෙනවා.\nමෙම තත්ත්වය පිළිබඳ සෞඛ්‍ය අමාත්‍යාංශය සහ ජාතික රෝහලේ හෘද රෝග විශේෂඥ වෛද්‍යවරුන් දැනුවත් කරන ලෙසයි අදාළ ලිපියෙන් ඉල්ලා ඇත්තේ.\nමේ අතර මහරගම අපේක්ෂා රෝහලේ අධ්‍යක්ෂ වෛද්‍ය අරුණ ජයසේකර මහතා පවසන්නේ ඉන්ධන ගැටලුව හේතුවෙන් සිය රෝහලේ ප්‍රතිකාර කටයුතුවලට ද බාධා එල්ල වී ඇති බවයි.",
       "URL": "https://www.hirunews.lk/307429/ඉන්ධන-හිඟයෙන්-පෞද්ගලික-රෝහල්වල-දැඩි-සත්කාර-අර්බුදයක-පිළිකා-රෝහලත්-අවදානමේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1087"
}