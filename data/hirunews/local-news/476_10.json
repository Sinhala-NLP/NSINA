{
       "Source": "hirunews",
       "Timestamp": "Tuesday, 14 March 2023 - 20:25",
       "Headline": "මුද්‍රණාලය අදත් මුදල් ඉල්ලයි - ශ්‍රේෂ්ඨාධිකරණයට තවත් පෙත්සමක්",
       "News Content": "ඡන්ද පත්‍රිකා මුද්‍රණය සදහා අවශ්‍ය මුදල් ලබාදෙන ඉල්ලා භාණ්ඩාගාර මෙහෙයුම් දෙපාර්තමේන්තුව වෙත අද දිනයේ ලිපියක් යොමු කළ බව රජයේ මුද්‍රණාලයාධිපතිනි ගංගානි ලියනගේ පවසනවා.\nහිරු ප්‍රවෘත්ති අංශය සිදුකළ විමසිමකදි ඇය කියා සිටියේ මුදල් ලැබුණහොත් දින 3ක් ගත වූ පසු ජන්ද පත්‍රිකා මුද්‍රණය කිරීම ආරම්භ කරන බවයි.\nමීට පෙර මුදල් අමාත්‍යාංශ ලේකම්වරයාට ඒ සම්බන්ධයෙන් ලිපියක් යොමුකළ අතර ඒ අනුව අවශ්‍ය ප්‍රතිපාදන වෙන්කල බවට සිදුකළ දැනුම්දීම අනුව භාණ්ඩාගාර මෙහෙයුම් දෙපාර්තමේන්තුවට ලිපිය යොමුකළ බවයි මුද්‍රණලයාධිපතිනිය වැඩිදුරටත් කියා සිටියේ.\nඑමෙන් ම, ආරක්ෂාව ඉල්ලා පොලිස්පතිවරයාට යැවු ලිපියට අද ප්‍රතිචාරයක් ලැබුනු බවත් බොරැල්ල පොලිස් ස්ථානයේ ස්ථානාධිපතිවරයා පැමිණ ආරක්ෂාව ලබාදීමට අවශ්‍ය පියවර ගන්නා බවට දැනුම් දුන් බවත් ඇය ප්‍රකාශ කළා.\nකෙසේ වෙතත්, කොළඹ අද පැවති මාධ්‍ය හමුකදි රජයේ මුද්‍රණ සමගි සේවක සංගමයේ නියෝජ්‍ය සභාපති නුවන් බුද්ධික සදහන් කළේ ජන්ද පත්‍රිකා මුද්‍රණය කිරිමේ ප්‍රමාදයට මැතිවරණ කොමිසම වගකිව යුතු බවයි.\nමේ අතර, කොළඹ අද පැවති වැඩසටහනකට එක්වෙමින් මැතිවරණ කොමිසන් සභාවේ සභාපති නිමල් පුංචිහේවා කියා සිටියේ අප්‍රේල් 25 වැනි දිනට පළාත් පාලන ජන්ද විමසීම පැවැත්වීමට උත්සහයක් තිබුණද එය ඉදිරියේ දී තීරණය වන දෙයක් බවයි.\nමේ අතර පසුගිය 9 වැනි දා පළාත් පාලන ඡන්ද විමසීම නොපැවැත්වීම තුලින් මූලික මිනිස් අයිතිවාසිකම් උල්ලංඝණය කිරීමක් සිදුකර ඇති බවට තීන්දු කරන ලෙස ඉල්ලා ශ්‍රේෂ්ඨාධිකරණය හමුවේ අද පෙත්සමක් ගොනු කෙරුණා.\nඒ ජාතික ජනබලවේගයේ ලේකම් විශේෂඥ වෛද්‍ය නිහාල් අබේසිංහ, එම පක්ෂයේ පාර්ලිමේන්තු මන්ත්‍රී ආචාර්ය හරිනි අමරසූරිය සහ හිටපු පාර්ලිමේන්තු මන්ත්‍රී සුනිල් හඳුන්නෙන්ති විසින්.\nමුදල් අමාත්‍යාංශයේ ලේකම්වරයා, නීතිපතිවරයා, රජයේ මුද්‍රණාලායාධිපතිනිය, පොලිස්පතිවරයා, මැතිවරණ කොමිසමේ සභාපතිවරයා, අග්‍රාමාත්‍ය දිනේෂ් ගුණවර්ධන ඇතුළු අමාත්‍ය මණ්ඩලයේ සාමාජිකයින් 35 දෙනෙකු එහි වගඋත්තරකරුවන් ලෙස නම් කර තිබෙනවා.\nනිදහස් සහ සාධාරණ ලෙස පළාත් පාලන ජන්ද විමසීම පැවැත්වීමට අවශ්‍ය පියවර ගන්නා ලෙස වග උත්තරකරුවන්ට නියෝගයක් නිකුත් කරන ලෙසත් එම පෙත්සමෙන් වැඩිදුරටත් ඉල්ලීම් කර තිබෙනවා.\nමේ අතර පළාත්පාලන ඡන්ද විමසීම පැවැත්වීමට රජය විසින් සිදුකරනු ලබන බාධා වැළැක්වීමේ නියෝගයක් නිකුත් කරන ලෙස ඉල්ලා සමගි ජනබලවේගයේ කොළඹ මහ නගර සභා අපේක්ෂක මුජිබර් රහුමාන් ඉදිරිපත් කළ පෙත්සම අද ඉල්ලා අස්කර ගත්තා.\nපෙත්සම්කාාර පාර්ශවය ශ්‍රේෂ්ඨාධිකරණයට දන්වා සිටියේ එය තවදුරටත් පවත්වාගෙන යාමේ අවශ්‍යතාවක් නොමැති බවයි.",
       "URL": "https://www.hirunews.lk/329955/මුද්‍රණාලය-අදත්-මුදල්-ඉල්ලයි-ශ්‍රේෂ්ඨාධිකරණයට-තවත්-පෙත්සමක්",
       "Category": "Local News",
       "Parent URL": "https://www.hirunews.lk/local-news.php?pageID=476"
}