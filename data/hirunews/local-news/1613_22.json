{
       "Source": "hirunews",
       "Timestamp": "Friday, 22 October 2021 - 10:26",
       "Headline": "\"සෑ ම රණවිරුවෙක් සඳහා ම ගසක්\" රුක්රෝපණ වැඩසටහන ඉපලෝගම රක්ෂිතයේ දී",
       "News Content": "බෙදුම්වාදයට එරෙහි සටනේ දී මියගිය රණවිරුවන් සිහිපත් කිරීම පිණිස \"සෑ ම රණවිරුවෙක් සඳහා ම ගසක්\" යන සංකල්පය යටතේ ත්‍රිවිධ හමුදාවේ නිලධාරින් හා යුද්ධයේ දී මිය ගිය රණවිරු පවුල්වල සාමාජිකයින්ගේ සහභාගිත්වයෙන් රුක් රෝපණ වැඩසටහනක් සැලසුම් කොට තිබෙනවා.\nඒ වනජීවි රැකවරණ, අලිවැට හා අගල් ඉදිකිරීම, ආරක්ෂිත වැඩපිළිවෙළවල්, කැලෑ නැවත වගා කිරීම හා වන සම්පත් සංවර්ධන අමාත්‍යාංශ අනුදැනුම යටතේ යි.\nඉපලෝගම රක්ෂිතයේ දී ලබන සෙනසුරාදා ඇරඹෙන මෙම වැඩසටහන, රාජ්‍ය අමාත්‍ය විමලවීර දිසානායකගේ ප්‍රධානත්වයෙන් පැවැත්වෙනු ඇති.\nමෙහි දී අක්කර 80.5ක භූමියක් ආවරණය වෙන පරිදි එක් දිනක දී පැළ 25,930ක් රෝපණය කිරීමට යෝජනා වී තිබෙනවා.\nවැඩසටහන යටතේ කළුවර, බුළු, මැයි මාර, මිල්ල, ඇහැළ, සියඹලා, දොඹ, කොහොඹ, කරඳ, කුඹුක්,මී,ඇත්දෙමට,හල්මිල්ල, බුරුත,කෝන්,මයිල වැනි ශාක වර්ග රාශියක් රෝපණය කිරීමට නියමිතයි.",
       "URL": "https://www.hirunews.lk/285699/සෑ-ම-රණවිරුවෙක්-සඳහා-ම-ගසක්-රුක්රෝපණ-වැඩසටහන-ඉපලෝගම-රක්ෂිතයේ-දී",
       "Category": "Local News",
       "Parent URL": "https://www.hirunews.lk/local-news.php?pageID=1613"
}