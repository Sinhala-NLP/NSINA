{
       "Source": "hirunews",
       "Timestamp": "Saturday, 17 June 2017 - 16:35",
       "Headline": "නිලධාරීන් 11558 ක් සහභාගී වු විශේෂ පොලිස් මෙහෙයුම",
       "News Content": "පොලිස් නිලධාරීන් 11558 දෙනෙකුගේ සහභාගීත්වයෙන් සිදුකළ දැවැන්ත මෙහෙයුමකින් වරෙන්තුකරුවන් ඇතුලු පුද්ගලයන් 2241 දෙනෙකු අත්අඩංගුවට ගෙන තිබෙනවා.\nසාධාරණ හේතු දැක්වීමකින් තොරව රාත්‍රී කාලයේ නිකරුනේ හැසිරෙමින් සිටි 934 දෙනෙක් / වරෙන්තුකරුවන් 595 ක් / විවිධ අපරාධ සඳහා පොලිසියට අවශ්‍ය කර තිබු පුද්ගලයන් 70 ක් / හෙරොයින් ළග තබාගෙන සිටි 94 ක් / ගංජා ළග තබාගෙන සිටි 372 ක් සහ නීති විරෝධී මත්පැන් ළග තබාගෙන සිටි 176 ක් අත්අඩංගුවට පත්වු පිරිසට අයත්.\nඔවුන් පත්වුවන් පිළිබඳ එම අවස්ථාවේදීම කොළඹ අපරාධ කොට්ඨාශයට තොරතුරු යොමු කර ඇගිලි සලකුණු පරීක්ෂා කිරීමේදී අනාවරණ වී ඇත්තේ ඒ  අතර ලියාපදිංචි අපරාධකරුවන් 62 ක් සහ විවෘත වරෙන්තු නිකුත් කළ 6 දෙනෙකු සිටින බවයි.\nපොලිසිය නිවේදනය කළේ ඊයේ රාත්‍රී 11 සිට අද අලුයම 3 දක්වා පැය 4 ක කාලයක් තුල සිදුවු මෙම මෙහෙයුමේදී අපරාධන නිවාරණයට මෙන්ම රිය අනතුරු අවම කර ගැනීමට ද විශේෂ අවධානයක් යොමුවු බවයි.\nඑහිදී බීමතින් රිය පැදවු 489 ක් / රියදුරු බලපත්‍ර නොමැති 305 ක් / අන්තරාදායක සහ අපරීක්ෂාකාරීව රිය ධාවනය කළ 179 කට එරෙහිව නීතිමය පියවර ගෙන ඇති අතර වෙනත් රථ වාහන නඩු 3647 ක් ද ලබාගත් බවයි පොලිසිය කියාසිටියේ.\nසෑම පොලිස් වසමකම ජංගම සංචාර / පාමුර සංචාර / පාපැදි සහ යතුරුපැදි සංචාර මෙන්ම මාර්ග බාධක යොදවමින් ද මෙම මෙහෙයුම සිදුකර තිබෙනවා.\nසාමාන්‍ය තත්වය යටතේ පොලිස් නිලධාරීන්ගේ සංචාරයන් අවම වශයෙන් සිදුවන ප්‍රදේශවල මෙම මෙහෙයුම ක්‍රියාත්මක වීම ද විශේෂත්වයක්.\nඉදිරියේදී ද අපරාධ හා රථවාහන අනතුරු නිවාරණය මුල්කර ගනිමින් මෙවැනි විශේෂ මෙහෙයුම් විවිධ වේලාවන් තුල දිවයිනම ආවරණය වන පරිදි පැවැත්වීමට පොලිස්පතිවරයා විසින් පියවර ගෙන ඇති බවයි පොලිස් මාධ්‍ය ප්‍රකාශක කාර්යාලය කියාසිටියේ.",
       "URL": "https://www.hirunews.lk/163786/නිලධාරීන්-11558-ක්-සහභාගී-වු-විශේෂ-පොලිස්-මෙහෙයුම",
       "Category": "Local News",
       "Parent URL": "https://www.hirunews.lk/local-news.php?pageID=4465"
}