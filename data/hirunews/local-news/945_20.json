{
       "Source": "hirunews",
       "Timestamp": "Friday, 12 August 2022 - 23:26",
       "Headline": "ඇමති ප්‍රසන්න ගෝපයියන්ට කළ ඇරයුමට, අනුර දෙමළ උපහැරණයකින් ම පිළිතුරු දෙයි! (වීඩියෝ)",
       "News Content": "සර්ව පාක්ෂික ආණ්ඩුවක් ගොඩ නඟා රටේ ජනතාවගේ බලාපොරොත්තු ඉටු කිරීමට එක් වන ලෙස ආණ්ඩු පක්ෂයේ ප්‍රධාන සංවිධායක අමාත්‍ය ප්‍රසන්න රණතුංග ජනතා විමුක්ති පෙරමුණට ආරාධනා කරනවා.\nඔහු එම ආරාධනාව කළේ අද(12) පාර්ලිමේන්තුවේ දී අදහස් දක්වමින්.\nඑහි දී අමාත්‍යවරයා කියා සිටියේ, එක්සත් ජාතික පක්ෂයේ සහ සමගි ජන බලවේගයේ ටොයියොයි, පොහොට්ටුවේ බයියොයි එකතු වෙලා ටොයි-බයි ආණ්ඩුවක් හදලා රටේ ජනතාවගේ බලාපොරොත්තු ඉෂ්ට කරන්න කටයුතු කරන බවත්, එම සර්ව පාක්ෂික ආණ්ඩුවට ජනතා විමුක්ති පෙරමුණේ 'ගෝපයියන්ට' ද ආරාධනා කරන බව කියා සිටියා.\nඑහි දී අමාත්‍යවරයා කියා සිටියේ, 'ගෝපයියෝ' යනු නරක වචනයක් නොවන බවත්, මිනිස්සුන්ගේ ලේ උරා බොන සතෙක් බවයි.\nජනතා විමුක්ති පෙරමුණේ නායක පාර්ලිමේන්තු මන්ත්‍රී අනුර කුමාර දිසානායක, ඊට පිළිතුරු වශයෙන් \"යක්කු ආගම් කියනවා\" යන දමිළ උපහැරණය උපුටා දක්වමින් කියා සිටියේ, අමාත්‍ය ප්‍රසන්න රණතුංගගේ ප්‍රකාශය තමන්ට ඇසුණේ ද එකී උපහැරණයේ අර්ථයට සමාන අයුරින් බවයි.\nතව ද අමාත්‍යවරයා විසින් කළ ආරාධනයට පිළිතුරු වශයෙන් මන්ත්‍රීවරයා කියා සිටියේ, රනිල් රාජපක්ෂ ආණ්ඩුවේ කිසිවිටෙකත් තමන් කොටස්කරුවන් නොවන බවත්, රට ගොඩ නැගීමට ඉදිරිපත් කරන සාධනීය වැඩපිළිවෙලක, සාධනීය අංග කෙරෙහි සාධනීය ප්‍රතිචාර දක්වන්න තමන් කැමති බවයි.\nමේ අතර අනුර කුමාර දිසානායක මන්ත්‍රීවරයා විසින් දමිළ උපහැරණය ප්‍රකාශ කළ අවස්ථාවේ දී ඒ පිළිබඳව එම අවස්ථාවේ දී සභා ගර්භය තුළ සිනහාවෙන් පිරී ගිය අතර, අදාළ උපහැරණය උච්චාරණයේ දී කිසියම් වරදක් සිදු වුව හොත් එය නිවැරදි කරන ලෙස අනුර දිසානායක මන්ත්‍රීවරයා, මනෝ ගනේෂන් මන්ත්‍රීවරයාගෙන් ඉල්ලා සිටි බව, පාර්ලිමේන්තු මන්ත්‍රී මනෝ ගනේෂන් තම මුහුණු පොතේ සටහනක් තබමින් කියා සිටියා.\n(මනෝ ගනේෂන් මන්ත්‍රීවරයා විසින් අදාළ සිදුවීම පිළිබඳ තම මුහුණු පොතේ සටහනක් දමා තිබුණේ මෙසේයි)",
       "URL": "https://www.hirunews.lk/312601/ඇමති-ප්‍රසන්න-ගෝපයියන්ට-කළ-ඇරයුමට-අනුර-දෙමළ-උපහැරණයකින්-ම-පිළිතුරු-දෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=945"
}