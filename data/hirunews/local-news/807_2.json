{
       "Source": "hirunews",
       "Timestamp": "Thursday, 13 October 2022 - 12:48",
       "Headline": "ලෝක ළමා දිනය දා නර්තනයේ යෙදුණු ගුරුවරියට එරෙහි පරීක්ෂණ අත්හිටුවයි",
       "News Content": "ලෝක ළමා දිනය දා නර්තනයේ යෙදුණු මීගමුව - කදිරාන කනිෂ්ඨ විද්‍යාලයේ ගුරුවරිය සම්බන්ධයෙන් සිදුකෙරෙන පරීක්ෂණ අත්හිටුවා තිබෙනවා.\nසමාජ මාධ්‍යවල එම ගුරුවරිය නර්තනයේ යෙදෙන වීඩියෝ පටය සම්බන්ධයෙන් වාර්තා පළ වූයේ පාසලකට හෝ ළමා දින සැමරුමකට හෝ නොගැලපෙන පසුබිම් කිහිපයක නර්තනයේ යෙදෙන බව සඳහන් කරමින්.\nකෙසේ වෙතත් ඒ සම්බන්ධයෙන් බස්නාහිර පළාත් අධ්‍යාපන දෙපාර්තමේන්තුව පරීක්ෂණයක් පවත්වන ලෙසට මීගමුව අධ්‍යාපන කලාප කාර්යාලයට පරීක්ෂණයක් කරන ලෙස දැනුම්දී තිබුණා.\nඒ සම්බන්ධයෙන් දින කිහිපයකට පසු එම කලාප කාර්යාලය බස්නාහිර පළාත් අධ්‍යාපන අධ්‍යක්ෂ ශ්‍රීලාල් නෝනිස්ට දැනුම්දී තිබුණේ සමාජ මාධ්‍ය ජාලාවල පළ වූ සිදුවීම ගුරු සිසු සහභාගිත්වයෙන් සිදු වූ සාමුහික ක්‍රියාකාරකමක් බවයි.\nඒ අනුව, ඉදිරි ක්‍රියාමාර්ග ගැනීම අවශ්‍ය නොවන බව ද බස්නාහිර පළාත් අධ්‍යාපන අධ්‍යක්ෂවරයා, අධ්‍යාපන අමාත්‍යාංශයට දැනුම්දී තිබෙනවා.",
       "URL": "https://www.hirunews.lk/317738/ලෝක-ළමා-දිනය-දා-නර්තනයේ-යෙදුණු-ගුරුවරියට-එරෙහි-පරීක්ෂණ-අත්හිටුවයි",
       "Category": "Local News",
       "Parent URL": "https://www.hirunews.lk/local-news.php?pageID=807"
}