{
       "Source": "hirunews",
       "Timestamp": "Monday, 20 June 2022 - 18:40",
       "Headline": "විදෙස් ගමන් බලපත්‍ර නිකුත් කිරීමේ ධාරිතාව දෙගුණ වෙයි - පද්ධතිය බිඳ වැටීමේ අවදානමක්",
       "News Content": "අද දිනයේ බත්තරමුල්ල ආගමනන විගමන දෙපාර්තමේන්තුවට අති අතිවිශාල පිරිසක් සේවාවන් ලබා ගැනීම සඳහා පැමිණ සිටි බව වාර්තා වනවා.\nආගමන විගමන දෙපාර්තමේන්තු නිලධාරියෙකු අප කළ විමසීමකදී සඳහන් කළේ අද උදෑසන විදෙස් ගමන් බලපත්‍ර ලබාගැනීම සඳහා වන එක්දින සේවාවේ සේවය ලබා ලබාගැනීම සඳහා පැමිණ සිටි පිරිස රැඳී සිටි පෝලිම කිලෝමීටර එක හමාරකට වඩා දිගින් වැඩි වූ බවයි.\nමේ වන විට ආගම්න විගමන දෙපාර්තමේන්තුවේ සාමාන්‍ය සැපයුම් සේවාවට මෙම අධික ඉල්ලුම දරාගත නොහැකි මට්ටමට පත්වී ඇති බවත් ඔහු අප සමග සඳහන් කළා.\nමෙම ජ්‍යේෂ්ඨ නිලධාරියා සඳහන් කළේ කළේ ආගමන විගමන දෙපාර්තමේන්තුවේ විදෙස් ගමන් බලපත්‍ර නිකුත් කිරීමේ ක්‍රමවේදය සකසා ඇත්තේ සාමාන්‍යයෙන් දිනකට එක් දින සේවාවෙන් විදෙස් ගමන් බලපත්‍ර 1500ක උපරිමයක් දක්වා නිකුත් කළ හැකි ආකාරයෙන් බවයි.\nකෙසේ වෙතත් මේ වන විට මතුවී ඇති අධික ඉල්ලුම හේතුවෙන් එම ධාරිතාව දෙගුණය ඉක්මවා ක්‍රියාත්මක වන බවයි ඔහු සඳහන් කළේ.\nමේ නිසා අද වන විට ආගමන විගමන දෙපාර්තමේන්තුවේ විදෙස් ගමන් බලපත්‍ර නිකුත් කිරීමේ අංශය සේවා මුර දෙකක් හරහා ක්‍රියාත්මක වන බවත් ඒ අනුව එම අංශය රාත්‍රී 11 පමණ වනතුරු සතියේ දින පහ පුරාම අඛණ්ඩව ක්‍රියාත්මක වන බවත් ඔහු කියා සිටියා.\nඒ අනුව මේ වන විට දිනකට එක් දින සේවාව යටතේ පමණක් විදෙස් ගමන් බලපත්‍ර 3000 කට වැඩි ප්‍රමාණයක් නිකුත් කරන බවයි ඔහු අප සමග කියා සිටියේ.\nසාමාන්‍යයෙන් මෙම සංඛ්‍යාව අද වන විට දිනකට විදෙස් ගමන් බලපත්‍ර 3200ත් 3300ක් අතර ප්‍රමාණයක් දක්වා වර්ධනය වී තිබෙනවා.\nඑය අනුව ඔවුන් විශ්වාසය පළ කරන්නේ මේ වන විට දිග්ගැසී ඇති පෝලිම් මෙම සතිය අවසානය වන විට බොහෝ දුරට අඩුකර ගත හැකි වනු ඇති බවටයි.\nසිය සේවාව සමග ලබා ගැනීම සඳහා කලින් යොදාගත් වෙන්කිරීම් දහසක් සඳහා සෑම දිනකම අවස්ථාව ලබාදෙන බවත්, ඊට අමතරව සෑම දිනකම උදෑසන ගමන් බලපත්‍ර ලබා ගැනීම සඳහා සිය දෙපාර්තමේන්තුවට පැමිණ භූමියේ රැඳී සිටින පිරිස්ගෙන් දහසහසකටත් අවස්ථාව දෙන බව ඔහු සඳහන් කළා.\nමීට අමතරව සෑම දිනකම සවස් වරුවේ තවත් විදෙස් ගමන් බලපත්‍ර 750ක් ලබාදීම සඳහා වන ලියකියවිලි මෙම දෙපාර්තමේන්තුව භාරයට ගන්නවා.\nමීටත් අමතරව තවත් අවස්ථාවන් 250ක් නැවත පැමිණෙන ඉල්ලුම්කරුවන්, නිසි ආකාරව ඉල්ලුම් පත්‍ර සම්පූර්ණ නොකල ඉල්ලුම්කරුවන්, නිවැරදි කිරීම් සිදු කර ගැනීමට පැමිණෙන පිරිස් ආදිය සඳහා වෙන්කර තිබෙනවා.\nඒ අනුව මේ වන විට සෑම දිනකම ආගමන විගමන දෙපාර්තමේන්තුවේ විදෙස් ගමන් බලපත්‍ර නිකුත් කිරීමේ අංශය අයදුම්කරුවන් තුන් දහසක් සඳහා නිත්‍ය සේවාව සපයන බවයි මෙම ජ්‍යේෂ්ඨ නිලධාරියා හිරු ප්‍රවෘත්ති කළ විමසීමකදී සඳහන් කළේ.\nඑමෙන්ම මේ වන විට සිය දෙපාර්තමේන්තුව සතුව ඇති විදෙස් ගමන් බලපත්‍ර මුද්‍රණය කිරීමේ යන්ත්‍ර ආදිය සැලසුම් කර ඇත්තේ දිනකට ගමන් බලපත්‍ 1500ක් පමණ උපරිම වශයෙන් මුද්‍රණය කිරීමට හැකිවන අයුරින් බවයි.\nඑසේ හෙයින් මෙලෙස දිනෙන් දින ගමන් බලපත්‍ර සඳහා වැඩිවන ඉල්ලුම සපුරාලීම සඳහා මෙම යන්ත්‍ර අඛණ්ඩව අධි ධාරිතාවෙන් ක්‍රියාත්මක කිරීම හරහා එම යන්ත්‍ර වල ආයුකාලය සීඝ්‍රයෙන් අඩු වන බවත් මේ හරහා යම් හෙයකින් පද්ධති බිඳ වැටීමක් සිදු වුවහොත් සිය දෙපා‍ර්තමේන්තුව බරපතල අර්බුදයකට ලක් වන බවත් ඔහු සඳහන් කළා.\nආගමන විගමන දෙපාර්තමේන්තුවේ විදෙස් ගමන් බලපත්‍ර නිකුත් කිරීමේ අංශය නවීකරණය කිරීම සඳහා අවස්ථා ගණනාවකද දී සැලසුම් සහ යෝජනා ඉදිරිපත් කළ ද ඒ සඳහා රජයේ සහ අදාළ බලධාරීන්ගේ අනුමැතිය හිමි නොවූ බවයි ඔහු පෙන්වා දුන්නේ.\nඉදිරිපත් කළ ආකාරයට මෙම අංශය යාවත් යාවත්කාලීන කර තිබුණේ නම් මේ ආකාරයේ තදබදයක් ඇති නොවන ආකාරයට සිය සේවාවන් මහජනතාවට වඩාත් සුව පහසුවෙන් සිදු කර ගැනීමට ඉඩ ලබා දීමට හැකියාව තිබූ බවයි ඔහු අවධාරණය කළේ.",
       "URL": "https://www.hirunews.lk/307702/විදෙස්-ගමන්-බලපත්‍ර-නිකුත්-කිරීමේ-ධාරිතාව-දෙගුණ-වෙයි-පද්ධතිය-බිඳ-වැටීමේ-අවදානමක්",
       "Category": "Local News",
       "Parent URL": "https://www.hirunews.lk/local-news.php?pageID=1080"
}