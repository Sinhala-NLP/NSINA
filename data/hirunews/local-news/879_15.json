{
       "Source": "hirunews",
       "Timestamp": "Friday, 09 September 2022 - 20:53",
       "Headline": "බ්‍රිතාන්‍යයේ නව රජු බැල්මොරල් මාලිගයෙන් ලන්ඩනය බලා නික්මෙයි",
       "News Content": "දෙවන එලිසබෙත් මහ රැජිණගේ අභාවයෙන් පසු නව රජු ලෙස නම් කළ ඇයගේ වැඩිමහල් පුතු වන තුන්වන චාල්ස් රජු ස්කොට්ලන්තයේ බැල්මොරල් මාලිගයේ සිට ලන්ඩන් වෙත පැමිණියා.\nලන්ඩන් නුවර වෙත ලගා වීමෙන් පසු ඔහු බි්‍රතාන්‍යයේ නව අග්‍රාමාත්‍යවරිය ලෙස පත්වූ එලිසබෙත් ට්‍රස් හමුවීමට නියමිත අතර ඉන් අනතුරුවයි ඔහු විසින් ජාතිය ඇමතීමට නියමිතව ඇත්තේ.\nවසර හැත්තෑවක කාලයක් කිරුළ දැරූ බ්‍රිතාන්‍ය මහ රැජිණ ස්කොට්ලන්තයේ බැල් මොරල් මාලිගයේදී ඊයේ අභාවප්‍රාප්ත වූ අතර ඒ වන විට ඇය 96 වන වියෙහි පසු වුණා.\n1926 වසරේ අප්‍රේල් 21 වනදා උපත ලැබූ එළිසබෙත් කුමරිය රාජකීය ධුරාවලියට නම් කෙරෙන්නේ ඇයට වයස අවුරුදු 10 දියි. ඒ, ඇයගේ පියා වන හයවන ජෝර්ජ් කුමරු බි්‍රතාන්‍යයේ රජු බවට පත්වීමත් සමඟයි.\nහිරු නොබසින අධිරාජ්‍යයේ කිරුළ ඇයට විසිපස්වන වියේදී හිමිවූයේ පියාගේ අභාවයෙන් අනතුරුවයි. එතැන් සිට දශක හතක කාලයක් බි්‍රතාන්‍යයේ කිරුළ හෙබවූ ඇය ලොව දීර්ඝතම කාලයක් බලයේ රැඳී සිටි රාජකීයයා බවට පත්වුණා.\nවයස අවුරුදු 21 දී දකුණු අප්‍රිකාවේ සිදුකළ සංචාරයක් අතරතුර ජනතා සේවය වෙනුවෙන් ජීවිතය කැපකරන බවට ඇය ලබා දුන් පොරොන්දුවක් පිළිබද පසුගියදා පැවති රිදී ජුබිලිය අවස්ථාවේ ඇය කළ සිහිපත් කිරීමක් මේ වන විට සමාජ මාධ්‍යයේ සංසරණය වනවා.\nමේ අතර බකින්හැම් මාලිගය ඉදිරිපිටට රැස්වූ අති විශාල ජනකායක් රැජිණගේ අභාවය වෙනුවෙන් ශෝකය පළකරමින් පුෂ්පෝපහාර පළකරන අකාරය විදෙස් මාධ්‍ය වාර්තා කර ඇති අතර දේවස්ථාන ආශ්‍රිතව විවිධ වැඩසටහන් පවත්වනු ලබනවා.\nඑමෙන්ම, බ්‍රිතාන්‍යයේ පැවැත්වීමට සැළසුම් කර තිබූ විවිධ උත්සව සහ ක්‍රීඩා තරගාවලිද අවලංගු කිරීමට පියවර ගෙන ඇති බවයි විදෙස් වාර්තා සදහන් කළේ. එමෙන්ම, රැජිනට ගෞරවය පළ කරමින් ලන්ඩනයේ ස්ථාන කිහිපයකදී ආචාර වෙඩි මුර පළ කිරීම සිදුකෙරුණා.\nමේ අතර රැජිණට ගෞරව පළකිරීම සදහා බි්‍රතාන්‍ය පාර්ලිමේන්තුවද අද රැස්වුණා.\nඑහිදී බ්‍රිතාන්‍යයේ නව අගමැතිනි ලීස් ට්‍රස් එළිසබෙත් මහ රැජිණ හදුන්වා දුන්නේ නූතන බි්‍රතාන්‍යය ගොඩනැගූ පර්වතය ලෙසිනුයි.\nමේ අතර රැජිණගේ අභාවය වෙනුවෙන් ලොව පුරා රාජ්‍ය නායකයින් රැසක් සිය ශෝකය පළකරමින් නිවේදන නිකුත් කර තිබෙනවා.\nඇමරිකානු ජනාධිපති ජෝ බයිඩ්න් කියා සිටියේ තමන් ජනාධිපති ධුරයට පත්වීමෙන් පසු 2021 වසරේ එලිසබෙත් මහ රැජිණ හමුවීම සිය දිවියේ සුවිශේෂී අවස්ථාවක් වූ බවයි.\nඅභිමානවත් යුගයක් ඇති කළ ආදර්ශමත් නායිකාවකගේ සමුගැනීම තමන් කණස්සල්ලට පත් කළ බව ඇමරිකානු ජනාධිපතිවරයා කියා සිටියා.\nඉන්දීය අග්‍රාමාත්‍ය නරේන්ද්‍ර මෝදිද තමන් බ්‍රිතාන්‍යයේ සිදුකළ සංචාරවලදී රැජිණ සමඟ පැවති හමුවීම් පිළිබඳව සිහිපත් කර තිබෙනවා. එක් හමුවකදී මහත්මා ගාන්ධි විසින් තිළිණ කළ ලේන්සුවක් ඇය තමන්ට පෙන්වූ බවත්, ඇය එය සැමවිටම අගය කරන බවත්, ඉන්දීය අග්‍රාමාත්‍යවරයා ප්‍රකාශ කළා.\nමේ අතර චීන ජනාධිපති ෂී ජින්පින්, සෞදි අරාබියේ සල්මාන් රජු සහ ඔටුන්න හිමි මොහොමඩ් බින් සල්මාන් කුමරු ඇය වෙනුවෙන් ශෝක පණිවුඩ නිකුත් කර තිබුණා.\nජනාධිපති රනිල් වික්‍රමසිංහද ට්විටර් පණිවුඩයක් නිකුත් කරමින් රැජිණගේ අභාවය වෙනුවෙන් ශෝකය පළකර තිබෙනවා.\nස්ථාවරත්යේ සහ විදදරාගැනීමේ සංකේතයක් ලෙස රැජිණ හදුන්වාදී ඇති ජනාධිපතිවරයා ඇයගේ අභාවය පිළිබද රාජකීය පවුලට සහ බ්‍රිතාන්‍යයේ මෙන්ම පොදු රාජ්‍ය මණ්ඩලීය වැසියන්ට සිය හෘදයාංගම ශෝකය පළකරන බවයි සදහන් කර ඇත්තේ.\nඑමෙන්ම දෙවන එලිසබෙත් රැජිණගේ අභාවය වෙනුවෙන් ලබන 19 වනදා ශෝක දිනයක් ලෙස ප්‍රකාශයට පත්කරන ලෙස ජනාධිපති රනිල් වික්‍රමසිංහ, රාජ්‍ය පරිපාලන හා ස්වදේශ කටයුතු අමාත්‍යංශයට නියෝග කර තිබෙනවා. එමෙන්ම එදින දක්වා ජාතික කොඩිය අඩකුඹු කර තබන ලෙසයි ජනාධිපතිවරයා දැනුම්දී ඇත්තේ.\nඑමෙන්ම, දෙවන එළිසබෙත් මහ රැජිණගේ අභාවය වෙනුවෙන් අද පාර්ලිමේන්තුවේදී විනාඩි දෙකක නිශ්ශබ්දතාවක් පවත්වනු ලැබුවා. පාර්ලිමේන්තු සැසිවාරය ආරම්භයේදීම අග්‍රාමාත්‍ය දිනේෂ් ගුණවර්ධන විසින් ඊට අදාළ යෝජනාව ඉදිරිත් කළා.",
       "URL": "https://www.hirunews.lk/314996/බ්‍රිතාන්‍යයේ-නව-රජු-බැල්මොරල්-මාලිගයෙන්-ලන්ඩනය-බලා-නික්මෙයි",
       "Category": "Local News",
       "Parent URL": "https://www.hirunews.lk/local-news.php?pageID=879"
}