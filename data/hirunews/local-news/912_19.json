{
       "Source": "hirunews",
       "Timestamp": "Friday, 26 August 2022 - 13:22",
       "Headline": "දෙමළ සන්ධානයේ බෙදීමක්",
       "News Content": "දෙමළ ජාතික සන්ධානය දෙකඩ වීමේ අවදානමක් මතු ව ඇතැ යි එහි අභ්‍යන්තර ආරංචි මාර්ග අනාවරණය කරනවා.\nඑම සන්ධානයේ ජ්‍යෙෂ්ඨ මන්ත්‍රීවරයෙකු ප්‍රකාශ කරන්නේ, සිය සන්ධානය නියෝජනය කරන ප්‍රධාන දේශපාලන පක්ෂය වන ඉලංගෙයි තමිල් අරසු පක්ෂය ඉදිරි පලාත් පාලන මැතිවරණයේ දී වෙන ම තරග කරනු ඇති බව යි.\nදෙමළ සන්ධානය නිර්මාණය වී ඇත්තේ, ඉලංගෙයි තමිල් අරසු පක්ෂය, ප්ලොට් සහ ටෙලෝ සංවිධාන ඒකාබද්ධව යි.\nපසුගිය පාර්ලිමේන්තු මැතිවරණයේ දී එම සන්ධානයට ජාතික ලැයිස්තු මන්ත්‍රී ධූරය සමඟ මන්ත්‍රිධුර 10ක් හිමි වූ අතර ඉන් 5 දෙනෙකු ඉලංගෙයි තමිල් අරසු පක්ෂය නියෝජනය කරනවා.\nමන්ත්‍රිධුර තුනක් ටෙලෝ සංවිධානයටත්, මන්ත්‍රි ධුරයක් ප්ලොට් සංවිධානය සතු යි.\nපාර්ලිමේන්තු මන්ත්‍රී මාවෙයි සේනාධිරාජා නායකත්වය දරන ඉලංගෙයි තමිල් අරසු පක්ෂය බොහෝ අවස්ථාවල දී පාර්ලිමේන්තු මන්ත්‍රී සෙල්වම් අඩෙක්කලනාදන්ගේ නායකත්වයෙන් යුතු ෆ්ලොට් සංවිධානය සහ පාර්ලිමේන්තු මන්ත්‍රී සිද්ධාරථන්ගේ නායකත්වයෙන් යුත් ටෙලෝ සංවිධානය සමග මත ගැටුම් ඇතිකරගෙන තිබුණා.\nමෙම ගැටුම් ත්‍රීව්‍ර වූයේ පසුගිය දා පාර්ලිමේන්තුව තුළ පැවති ජනාධිපතිවරයා තේරිමේ ඡන්ද විමසීමේදීයි.\nමෙහිදී දෙමළ සන්ධානය ජනාධිපති අපේක්ෂක ඩලස් අලහප්පෙරුමට සහාය පළ කළ ද බොහෝ මන්ත්‍රීවරුන් එවකට අග්‍රාමාත්‍ය රනිල් වික්‍රමසිංහට සහය ඡන්දය ලබා දුන් බවට වාර්තා පළ වුණා.\nඉන් අනතුරු ව දෙමළ සන්ධානයේ නියෝජිතයන් මුණගැසුනු අවස්ථාවක දී ජනාධිපති රනිල් වික්‍රමසිංහද ප්‍රකාශ කළේ, දෙමළ සන්ධානයේ බොහෝ මන්ත්‍රිවරුන් තමන්ට සහාය පළ කළ බව යි.\nපවතින තත්ත්වය මත ඉදිරි පලාත් පාලන මැතිවරණයේ දී වෙනම ම තරග කළ යුතු බව ඉලංගෙයි තමිල් අරසු පක්ෂය දෙමළ සන්ධානයට දන්වා ඇති බවයි වාර්තා වන්නේ.\nකෙසේ වෙතත් එම සන්ධානයේ අභ්‍යන්තර ආරංචි මාර්ග සදහන් කළේ, ඉලංගෙයි තමිල් අරසු, ප්ලොට් සහ ටෙලෝ සංවිධානවල නායක මට්ටමෙන් අර්බුදය විසදා ගැනීමට තවදුරටත් උත්සාහයක් පවතින බවයි.\nකෙසේ වෙතත්, හිරු ප්‍රවෘත්ති වෙත අදහස් දැක්වූ දෙමළ සන්ධානයේ ජ්‍යෙෂ්ඨ මන්ත්‍රීවරයා අනාවරණ කළේ, වෙනම තරග කිරීමට ඉලංගෙයි තමිල් අරසු පක්ෂයේ සෙල්වම් අඩෙක්කලනාදන්ට සහ එහි පාර්ලිමේන්තු කණ්ඩායම් නායක ආර්. සම්බන්ධන්ට එල්ලවී ඇති පීඩනය ප්‍රබල බැවින් එය අසාර්ථක වනු ඇති බවයි.",
       "URL": "https://www.hirunews.lk/313779/දෙමළ-සන්ධානයේ-බෙදීමක්",
       "Category": "Local News",
       "Parent URL": "https://www.hirunews.lk/local-news.php?pageID=912"
}