{
       "Source": "hirunews",
       "Timestamp": "Monday, 19 July 2021 - 13:43",
       "Headline": "ඊයේ වැඩිම ආසාදිතයන් කොළඹින් - මෙරට එන්නත් ලබාදුන් සමස්තය ලක්ෂ 57 කට ආසන්නයි (වීඩියෝ)",
       "News Content": "ඊයේ දිනයේ මෙරටින් වාර්තා වූ කොරෝනා ආසාදිතයන් 1420 දෙනා අතරින් වැඩිම ආසාදිතයින් සංඛ්‍යාවක් කොළඹ දිස්ත්‍රික්කයෙන් වාර්තා වී තිබෙනවා.\nඑම සංඛ්‍යාව 256ක්.\nතවත් දිස්ත්‍රික්ක කිහිපයකින් ආසාදිතයින් 100 ඉක්මවා වාර්තා වී තිබෙනවා.\nඒ, ගම්පහ දිස්ත්‍රික්කයෙන් 169 දෙනෙකු, කළුතරින් 151 දෙනෙකු සහ අම්පාරෙන් 130 දෙනෙකු ලෙසයි.\nදිවයිනේ දිස්ත්‍රික්ක 16ක මධ්‍යස්ථාන 182කදී අද දිනයේ කොරෝනා වෛරසයට එරෙහි ප්‍රතිශක්තිකරණ එන්නත්කරණ වැඩසටහන ක්‍රියාත්මක බව කොවිඩ් නයින්ටීන් පැතිරීම වැළැක්වීමේ ජාතික ක්‍රියාන්විත මධ්‍යස්ථානය පවසනවා.\nඒ අනුව වැඩිම එන්නත්කරණ මධ්‍යස්ථාන සංඛ්‍යාවක්  පවතින්නේ මහනුවර දිස්ත්‍රික්කයේ වන අතර, එම සංඛ්‍යාව 37ක්.\nමේ දක්වා පුද්ගලයන් 5,675,329 දෙනෙකුට මෙරට තුළ ලබාදීමට අනුමැතිය ලද කොරෝනා ප්‍රතිශක්තීකරණ එන්නත් 5න් එක් වර්ගයක හෝ පළමු මාත්‍රාව ලබාදී තිබෙනවා.\nදැනට මෙරට තුළ භාවිතයට ගනු ලබන්නේ කොවිෂීල්ඩ්, සයිනොෆාම්, ස්පුට්නික්, ෆයිසර් සහ මොඩර්නා යන එන්නත් 5යි.\nඒවායේ දෙවන මාත්‍රාව ද ලබා ගනිමින් එන්නත්කරණය සම්පූර්ණ කළ පුද්ගලයින් සංඛ්‍යාව 1,686,564ක්.\nමේ අතර, අද අලුයම ෆයිසර් එන්නත් මාත්‍රා 70,200ක් මෙරටට රැගෙන එනු ලැබුවා.\nඖෂධ නිෂ්පාදන  සැපයුම් හා නියාමන රාජ්‍ය අමාත්‍ය මහාචාර්ය චන්න ජයසුමන සඳහන් කළේ රාජ්‍ය ඖෂධ නීතිගත සංස්ථාව මගින් මිලදී ගැනීමක් ලෙස මෙම එන්නත් තොගය මෙරටට ලැබුණු බවයි.",
       "URL": "https://www.hirunews.lk/277398/ඊයේ-වැඩිම-ආසාදිතයන්-කොළඹින්-මෙරට-එන්නත්-ලබාදුන්-සමස්තය-ලක්ෂ-57-කට-ආසන්නයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1810"
}