{
       "Source": "hirunews",
       "Timestamp": "Friday, 10 April 2020 - 12:42",
       "Headline": "සියළුම වී මෝල් හිමියන්ගේ සේවාවන් අත්‍යාවශ්‍ය සේවාවන් ලෙස නම් කරයි -(වීඩියෝ)",
       "News Content": "සියළුම වී මෝල් හිමියන්ගේ සේවාවන් නැවත දැනුම් දෙන තුරු කොරෝනා නිරෝධායන අත්‍යාවශ්‍ය සේවාවන් ලෙස නම් කර තිබෙනවා.\nඅත්‍යාවශ්‍ය ආහාර සැපයීම, සහල් නිෂ්පාදනය, ගබඩා කිරීම හා බෙදා හැරීම මෙන්ම ආහාර සුරක්ෂිතතාව තහවුරු කර ගැනීමට අත්‍යාවශ්‍ය බැවින් මෙම තීරණය ගෙන ඇති බවයි ජනාධිපති මාධ්‍ය අංශය නිවේදනය කළේ.\nමේ අනුව දිවයිනේ සියළුම සහල් මෝල් හිමියන් තම ප්‍රදේශය තුළ සහල් නිෂ්පාදනය, තමන් සතු වී තොග සහල් බවට පත් කළ යුතු වනවා.\nසුළු සහල් මෝල් හිමියන් තම ප්‍රාදේශීය ලේකම් බලප්‍රදේශය තුළ ද, මධ්‍ය පරිමාණ සහල් මෝල් හිමියන් දිස්ත්‍රික් බල ප්‍රදේශවල සහ මහා පරිමාණ සහල් මෝල් හිමියන් දිවයින පුරා සහල් තොග බෙදා හැරීමට ක්‍රියා කළ යුතු බවයි අදාළ නිවේදනයේ දැක්වෙන්නේ.\nජනාධිපති ගෝඨාභය රාජපක්ෂගේ නියෝග මත ජනාධිපති ලේකම් පී.බී. ජයසුන්දර විසින් මෙම කරුණු වැඩබලන පොලිස්පතිවරයා, සෞඛ්‍ය සේවා අධ්‍යක්ෂ ජනරාල් සහ ආහාර කොමසාරිස් ජනරාල් මෙන්ම පාරිභෝගික අධිකාරියේ සභාපතිවරයා වෙත ලිපියක් මගින් දැනුම් දී තිබෙනවා.",
       "URL": "https://www.hirunews.lk/238327/සියළුම-වී-මෝල්-හිමියන්ගේ-සේවාවන්-අත්‍යාවශ්‍ය-සේවාවන්-ලෙස-නම්-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2805"
}