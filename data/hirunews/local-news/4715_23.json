{
       "Source": "hirunews",
       "Timestamp": "Tuesday, 10 January 2017 - 17:16",
       "Headline": "ව්‍යාජ පොලිස් වාර්තාවක් සැකසූ තුන්දෙනෙකු රිමාන්ඩ්",
       "News Content": "ව්‍යාජ පොලිස් වාර්තාවක් සකසා යුද හමුදාවට බැඳීමට උත්සාහ කළ සිද්ධියක් සම්බන්ධයෙන් අත්අඩංගුවට ගත් පුද්ගලයන් තුන්දෙනෙකු මේ මස 19 වනදා දක්වා රක්ෂිත බන්ධනාගාර ගත කරන ලෙස කැබිතිගොල්ලෑව මහේස්ත්‍රාත්වරයා අද නියෝග කළා.\nපිය - පුතු දෙදෙනෙකු සහ තවත් සැකකරුවෙකු මෙලෙස අත්අඩංගුවට ගෙන ඇති අතර, ඔවුන් පදවි - ශ්‍රී පුර, ගල්කුලම ප්‍රදේශයේ පදිංචිකරුවන්.\nපදවිය පොලිස් ස්ථානාධිපතිවරයා සහතික කර දුන් බවට හැඟවෙන ව්‍යාජ පොලිස් වාර්තාවක් ඔවුන් සකසා තිබුණේ ඊට අදාළව නිර්මාණය කරගත් ව්‍යාජ නිල මුද්‍රාද සහිතවයි.\nසිද්ධිය පිළිබඳ කරුණු දැක්වූ පදවිය පොලීසිය අධිකරණය හමුවේ කියා සිටියේ සැකකාර පුතු යුද හමුදාවට බැඳීමට පොලිස් වාර්තාවක් ඉල්ලා සිටි අවස්ථාවේ ඔහු අධිකරණයකින් වරදකරුවෙකු වී නොමැති බව දක්වමින් අදාළ වාර්තාව ලබාදුන් බවයි.\nඑහෙත් සැකකාර පියා නීතිවිරෝධී මත්පැන් නඩු හතකට වරදකරු වී ඇති බව පොලිස් ස්ථානාධිපතිවරයා එහි සඳහන් කර තිබෙනවා.\nඒ හේතුවෙන් සැකකරුවන් මෙලෙස ව්‍යාජ පොලිස් සහතිකයක් සකස් කරගෙන ඇති බවයි අධිකරණය හමුවේ අනාවරණ වුණේ.",
       "URL": "https://www.hirunews.lk/151754/ව්‍යාජ-පොලිස්-වාර්තාවක්-සැකසූ-තුන්දෙනෙකු-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=4715"
}