{
       "Source": "hirunews",
       "Timestamp": "Monday, 16 November 2020 - 19:06",
       "Headline": "අයවැයේ ණය සීමාව බිලියන 2900ක්",
       "News Content": "2021 අයවැය හෙට (17) පාර්ලිමේන්තුවට ඉදිරිපත් කෙරෙනවා.\nලබන වසරේ සේවා වියදම් සඳහා සහ ශ්‍රී ලංකාව තුළ හෝ ඉන් බැහැරව ණය ලබා ගැනීම සඳහා වන විසර්ජන පනත් කෙටුම්පත, මුදල් අමාත්‍යවරයා ලෙස අග්‍රාමාත්‍ය මහින්ද රාජපක්ෂ විසින් හෙට (17) පස්වරු 1.40ට පාර්ලිමේන්තුවට ඉදිරිපත් කරනු ඇති.\nපාර්ලිමේන්තු මහලේකම් ධම්මික දසනායක ප්‍රකාශ කළේ එය මෙරට 75 වන අයවැය වාර්තාව වන බවයි.\n2021 මුදල් වර්ෂයට අදාළව රජයේ සේවා වියදම් සඳහා එමගින් වෙන් කෙරෙන මුදල රුපියල් බිලියන 2678 ක්.\nශ්‍රී ලංකාව තුළ හෝ ඉන් බැහැරව රුපියල් බිලියන 2900 ක සීමාවකට යටත්ව ණය ලබා ගැනීමට එහිදී යෝජනා කර තිබෙනවා.\nඅග්‍රාමාත්‍යවරයා අයවැය ප්‍රකාශය ඉදිරිපත් කිරීමෙන් පසු ලබන 18 වනදා සිට 21 වනදා දක්වා අයවැය දෙවනවර කියවීමේ විවාදය පැවැත්වෙන අතර, ඊට අදාළ ඡන්ද විමසීම 21 වනදා පස්වරු 5 ට පැවැත්වෙනවා.\nඅදාළ කාලය තුළ පාර්ලිමේන්තුව පෙරවරු 9.30 සිට පස්වරු 5.30 දක්වා රැස්වීමට නියමිතයි.\nඅයවැය කාරක සභා අවස්ථාව 23 වනදා සිට දෙසැම්බර් 10 වනදා දක්වා ක්‍රියාත්මක අතර, තුන්වන වර කියවීමේ ඡන්ද විමසීම දෙසැම්බර් 10 වනදා පැවැත්වෙන බවයි පාර්ලිමේන්තු සන්නිවේදන දෙපාර්තමේන්තුව ප්‍රකාශ කළේ.\nහෙට (17) දිනයේ විදේශ තානාපතිවරු සහ මුදල් අමාත්‍යාංශයේ අවසරලත් නිලධාරින්ට පමණක් පාර්ලිමේන්තු රැස්වීම සඳහා ආරාධනා කර ඇති අතර, සියලු සෞඛ්‍ය මාර්ගෝපදේශයන්ට යටත්ව පාර්ලිමේන්තුව රැස්වන බව ද පාර්ලිමේන්තු මහලේකම්වරයා ප්‍රකාශ කළා.",
       "URL": "https://www.hirunews.lk/254868/අයවැයේ-ණය-සීමාව-බිලියන-2900ක්",
       "Category": "Local News",
       "Parent URL": "https://www.hirunews.lk/local-news.php?pageID=2329"
}