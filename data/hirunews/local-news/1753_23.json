{
       "Source": "hirunews",
       "Timestamp": "Sunday, 15 August 2021 - 8:52",
       "Headline": "නිරෝධායන රාජකාරියට ගිය මහජන සෞඛ්‍ය පරීක්ෂකවරුන් දෙදෙනෙකුට පහර දීලා",
       "News Content": "මාතර දික්වැල්ල ප්‍රදේශයේ නිරෝධායන රාජකාරියකට පිටත්ව ගිය මහජන සෞඛ්‍ය පරීක්ෂකවරුන් දෙදෙනෙකුට පහර දීමේ සිද්ධියක් වාර්තා වනවා.\nප්‍රදේශයේ කොවිඩ් 19 ආසාදනය වී මිය ගිය පුද්ගලයෙක් පදිංචිව සිටි නිවසක සිටි අනෙක් පුද්ගලයින් නිරෝධායනය කිරීම සඳහා මාතර දික්වැල්ල ප්‍රදේශය බාර මහජන සෞඛ්‍ය පරීක්ෂකවරුන් එම නිවසට ගිය අවස්ථාවේ මෙම සිදුවීම හටගෙන ඇති බවයි පොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ පවසන්නේ.\nඅදාල මහජන සෞඛ්‍ය පරීක්ෂකවරුන් දෙදෙනා සිය රාජකාරි කටයුතු කිරීමට සූදානම් වන අවස්ථාවේදී ප්‍රකෝප වූ නිවැසියන් විසින් මෙම නිලධාරීන් දෙදෙනාට පහර දී තිබෙනවා.\nසිද්ධිය සම්බන්ධයෙන් දික්වැල්ල පොලිසිය විසින් පුද්ගලයින් දෙදෙනෙකු අත්අඩංගුවට ගෙන ඇති අතර ඔවුන් ඊයේ දිනයේ මාතර මහෙස්ත්‍රාත් අධිකරණයට ඉදිරිපත් කිරීමෙන් අනතුරුව ඔවුන් ලබන විසි 23 වනදා දක්වා රක්ෂිත බන්ධනාගාර ගත කිරීමටයි මාතර මහේස්ත්‍රාත්වරයා නියෝග කර ඇත්තේ.\nනිරෝධායන නීතිරීති ක්‍රියාත්මක කරන රජයේ නිලධාරීන්ට එරෙහිව සිදු කෙරෙන මෙවැනි බලපෑම් සම්බන්ධයෙන් පොලිසිය තරාතිරම නොබලා කටයුතු කරන බවයි පොලිස් මාධ්‍ය ප්‍රකාශකකවරයා පවසන්නේ.\nමීට පෙර බණ්ඩාරගම අටලුගම ප්‍රදේශයේ දී මේ ආකාරයටම මහජන සෞඛ්‍ය පරීක්ෂක වරයෙකුට කොවිඩ් ආසාදිතයකු විසින් කෙල ගැසීමේ සිද්ධියක් සිද්ධියක් වාර්තා වුණා.\nඒ සම්බන්ධයෙන් අත්අඩංගුවට ගත් සැකකරු අධිකරණයට ඉදිරිපත් කිරීමෙන් අනතුරුව ඔහු වසර 6 ක සිර දඬුවමකට යටත් කෙරුණා.",
       "URL": "https://www.hirunews.lk/279734/නිරෝධායන-රාජකාරියට-ගිය-මහජන-සෞඛ්‍ය-පරීක්ෂකවරුන්-දෙදෙනෙකුට-පහර-දීලා",
       "Category": "Local News",
       "Parent URL": "https://www.hirunews.lk/local-news.php?pageID=1753"
}