{
       "Source": "hirunews",
       "Timestamp": "Monday, 08 August 2022 - 9:33",
       "Headline": "පොලිස් නිලධාරියකු සපා කෑ කතක් අත්අඩංගුවට",
       "News Content": "මහනුවර - පේරාදෙණිය ප්‍රදේශයේදී පොලිස් නිලධාරියකුට පහර දී ඇගිල්ල සහ මුහුණ සපා කෑ කාන්තාවක් සහ තවත් අයකු අත්අඩංගුවට ගෙන තිබෙනවා.\nපේරාදෙණිය පොලිස් ස්ථානයට අනියුක්තව සේවය කළ පොලිස් නිලධාරියකුටයි මෙලෙස පහර දී ඇත්තේ.\nපසුගියදා මෙම පොලිස් නිලධාරියා පේරාදෙණිය ප්‍රදේශයේ රාත්‍රි කාලයේදී රාජකාරියේ නිරත වෙමින් සිටින අවස්ථාවේදී මෙම කාන්තාව ඇතුළු තවත් පිරිසක් බීමතින් කලහකාරි ලෙස හැසිරී තිබෙනවා.\nඑම අවස්ථාවේදී අදාළ කාන්තාව සහ තවත් අයෙකු පොලිස් නිලධාරියාට පහරදී සපා කෑම සිදුකර ඇති බවයි වාර්තා වන්නේ.\nසපා කෑමෙන් පොලිස් නිලධාරියාගේ අතක ඇගිල්ලකට සහ මුහුණට තුවාල සිදුව තිබෙනවා.\nපොලිස් නිලධාරියා ප්‍රතිකාර සදහා මහනුවර ජාතික රෝහලට ඇතුලත් කර ඇති අතර සැකකරුවන් මහනුවර ප්‍රදේශයේ පදිංචිකරුවන් බවයි පොලිසිය සඳහන් කළේ.",
       "URL": "https://www.hirunews.lk/312210/පොලිස්-නිලධාරියකු-සපා-කෑ-කතක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=956"
}