{
       "Source": "hirunews",
       "Timestamp": "Thursday, 14 April 2016 - 19:16",
       "Headline": "ලග්ගල ගිනි අවි හොයන්න එස්.ටී.එෆ්., පොලිස් සුනඛයන් සහ හමුදාව",
       "News Content": "සොරාගත්  ගිනි අවි ගබඩා කර තිබු මාතලේ ලග්ගල පොලිසියේ ආරක්ෂක පෙට්ට්ය විවෘත කර ඇත්තේ එම ආරක්ෂක පෙට්ටියට අදාළ යතුරෙන්ම බවට මේ වනවිට අනාවරණය වී තිබෙනවා.\nඑසේම එම යතුර තෝරාගෙන ඇත්තේ යතුරු 15 ක් පමණ තිබෙන යතුරු කැරැල්ලකින් බවද සඳහන්.\nඅද (14) අලූයම ලග්ගල පොලිස් ස්ථානය වෙත ඇතුළු වූ කිසියම් පුද්ගලයෙකු එහි තිබු ටී - 56 ගිනි අවියක් සහ රිවෝලර් 05 ක් සොරාගෙන ගොස් තිබුණා.\nඑම අවස්ථාවේ පොලිස් නිලධාරීන් 4 දෙනෙකු පමණක් සේවයේ නිරතව ඇති බවද පොලිස් මාධ්‍ය ප්‍රකාශක කාර්යාලය සඳහන් කළා.\nකෙසේ වෙතත්, අදාළ නිලධාරීන්ට නින්ද යාම නිසා මෙය සිදුවී ඇති බව ඔවුන් ප්‍රකාශ කළද එය මෙතෙක් සිදු කළ විමර්ශනවලදී තහවුරු වී නැහැ.\nගිනි අවි සොරාගත් පුද්ගලයා, ඉදිරිපස දොරටුවෙන් පොලිස් ස්ථානයට ඇතුළු වී ඉන් පිටව ගොස් ඇත්තේ පිටුපස දොරටුවෙන් බව මේ වනවිට පරික්ෂණවලදී හෙලි වී තිබෙනවා.\nඅදාළ සිද්ධිය සම්බන්ධයෙන් සිදුකෙරෙන සෝදිසි මෙහෙයුම් සඳහා පොලිස් විශේෂ කාර්ය බලකායේ සෙබළුන්ද කැඳවා ඇති බව සඳහන්.\nපරික්ෂණ සිදුකිරීම සඳහා පොලිස් නිල සුනඛයින්ද යොදාගෙන ඇති බව අප වාර්තාකරු ප්‍රකාශ කළා.\nසොකෝ නිලධාරීන් විසින් වෙනම පරික්ෂණයක් ආරම්භ කර ඇති අතර මාතලේ දිස්ත්‍රික්කයේ සෑම පොලිසියකින්ම පොලිස් කණ්ඩායම් අදාළ පරීක්ෂණය සඳහා කැඳවා තිබෙනවා.\nමේ අතර, අදාළ සිදුවීම සම්බන්ධයෙන් වැඩබලන පොලිස්පතිවරයාගේ නියෝගය මත විශේෂ පරීක්ෂණයක් ආරම්භ කර ඇති අතර, අදාළ විමර්ශන අපරාධ පරීක්ෂණ දෙපාර්තමේන්තුව වෙත භාර දී  තිබෙනවා.\nසිදුකෙරෙන පරීක්ෂණ සඳහා යුද හමුදාවේ සහයද ලබාගෙන ඒකාබද්ධ මෙහෙයුමක් ක්‍රියාත්මක වන බවද පොලිස් මාධ්‍ය ප්‍රකාශක කාර්යාලය සඳහන් කළා.",
       "URL": "https://www.hirunews.lk/130867/ලග්ගල-ගිනි-අවි-හොයන්න-එස්-ටී-එෆ්-පොලිස්-සුනඛයන්-සහ-හමුදාව",
       "Category": "Local News",
       "Parent URL": "https://www.hirunews.lk/local-news.php?pageID=5088"
}