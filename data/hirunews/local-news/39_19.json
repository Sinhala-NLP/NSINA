{
       "Source": "hirunews",
       "Timestamp": "Sunday, 10 September 2023 - 16:35",
       "Headline": "කුඩු අංජුගේ සමීපතමයෙකුට ගල්කිස්සේදී වෙඩි තබයි (වීඩියෝ)",
       "News Content": "ගල්කිස්ස - රත්මලාන දුම්රියපොළ පාර ප්‍රදේශයේදී මහා පරිමාණ මත්ද්‍රව්‍ය ජාවාරම්කරුවෙකු වන රත්මලානේ කුඩු අංජුගේ සමීපතමයකු අද (10) වෙඩි ප්‍රහාරයකට ලක්ව තිබෙනවා.\nපොලිසිය පවසන්නේ මොහු සංවිධානාත්මක අපරාධකරුවෙකු වන ධර්මසිරි හෙවත් පැටියා යන අයගේද සමීපතමයෙකු බවයි.\nනෝනා අමල් නමින් හැඳින්වෙන 34 හැවිරිදි මොහු කුඩු අංජුගේ මුදල් පාලන කටයුතු මෙහෙයවූ බවයි සඳහන් වන්නේ.\nමේ අතර අම්බලන්තොට - කොග්ගල්ල - මදයමලලන්ද ප්‍රදේශයේදී ලංගම බස් රථයකට නැඟ කාන්තාවකට වෙඩි තැබූ සිද්ධිය සම්බන්ධයෙන් පුද්ගලයන් දෙදෙනෙකු අත්අඩංගුවට ගෙන තිබෙනවා.\nපසුගිය හත්වනදා සිදුවූ මෙම වෙඩි තැබීමට යොදාගත් ස්වයංක්‍රිය ගිනි අවිය සහ යතුරුපැදියක්ද මාතර කොට්ඨාස අපරාධ විමර්ශන ඒකකය විසින් සිය භාරයට ගෙන තිබෙනවා.\nඑසේම මාළිගාවත්ත - සෙවණ මාවත ධීවර අමාත්‍යාංශය ඉදිරිපිටදී මෙම මස 1 සිදුකළ වෙඩි තැබීමට සම්බන්ධ සැකකරුවකු කොළඹ අපරාධ කොට්ඨාසය විසින් අත්අඩංගුවට ගෙන තිබෙනවා.",
       "URL": "https://www.hirunews.lk/347809/කුඩු-අංජුගේ-සමීපතමයෙකුට-ගල්කිස්සේදී-වෙඩි-තබයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=39"
}