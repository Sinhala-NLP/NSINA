{
       "Source": "hirunews",
       "Timestamp": "Monday, 08 November 2021 - 19:28",
       "Headline": "මුතුරාජවෙල ඉඩම් පවරා ගැනීමට, රජයෙන්ම විරෝධයක් (වීඩියෝ)",
       "News Content": "මුතුරාජවෙල තෙත්බිම් කලාපයේ ඉඩම් නාගරික සංවර්ධන අධිකාරියට පවරා ගැනීමට අදාළව නිකුත් කළ ගැසට් නිවේදනය ඉවත් කර ගන්නා ලෙසට තමන් රජයෙන් ඉල්ලා සිටින බව රාජ්‍ය අමාත්‍ය නිමල් ලන්සා අද පාර්ලිමේන්තුවේදී ප්‍රකාශ කළා.\nමේ අතර, නාගරික සංවර්ධන අධිකාරිය සහ මධ්‍යම පරිසර අධිකාරිය එක්ව අද කරුණු පැහැදිලි කිරීමේ මාධ්‍ය හමුවක් කැදවා තිබුණා.\nඑහිදී නාගරික සංවර්ධන අධිකාරී සභාපති විශ්‍රාමික මේජර් ජෙනරාල් උදය නානායක්කාර සහ මධ්‍යම පරිසර අධිකාරියේ සභාපති සිරිපාල අමරසිංහ ඒ පිළිබදව කරුණු පැහැදිලි කිරීමක් ද සිදුකළා.\nඅදාළ ගැසට් නිවේදනයට එරෙහිව අගරදගුරු අති උතුම් මැල්කම් රංජිත් කාදිනල් හිමිපාණන් ද ශ්‍රේෂ්ඨාධිකරණය හමුවේ පෙත්සමක් ගොනුකර තිබෙනවා.\nඑමෙන්ම, ගැසට් නිවේදනයට විරෝධය පළ කරමින් කඳාන නගරයේ වෙළද සංකීර්ණය ඉදිරිපිට ආරම්භ කර තිබූ සත්‍යග්‍රහය අද අවසන් කෙරුණා.\nකෙසේ වෙතත්, සත්‍යග්‍රහයේ නිරත වූ පිරිස අද පස්වරුවේ කොළඹ - මීගමුව මාර්ගයට පැමිණීමත් සමග රථ වාහන ගමනාගමනයට ද බාධා එල්ල වූ බවයි හිරු වාර්තාකරු සඳහන් කළේ.",
       "URL": "https://www.hirunews.lk/287405/මුතුරාජවෙල-ඉඩම්-පවරා-ගැනීමට-රජයෙන්ම-විරෝධයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1574"
}