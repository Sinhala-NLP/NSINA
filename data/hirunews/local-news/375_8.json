{
       "Source": "hirunews",
       "Timestamp": "Tuesday, 02 May 2023 - 12:52",
       "Headline": "වෙසක් සමයේ බුදුරුව, බෞද්ධ ධජය, පිරිකර අවභාවිත නොකරන්නැයි ඉල්ලීමක්",
       "News Content": "වෙසක් සමයේ බුදුරුව, බෞද්ධ ධජය සහ පිරිකර අවභාවිත නොකරන ලෙස බෞද්ධ කටයුතු දෙපාර්තමේන්තුව ජනතාවගෙන් ඉල්ලා සිටිනවා.\nමේ අතර කොළඹ නගරයේ වෙසක් තොරණ 5 කට වැඩි සංඛ්‍යාවක් මෙවර ඉදිකෙරෙන බවයි කොළඹ නගර සභාව සඳහන් කළේ.\nඒ අනුව තොටලඟ, දෙමටගොඩ, පිටකොටුව - බෝධිරාජ මාවත, පෙරහර මාවත, බෞද්ධාලෝක මාවත සහ ජනාධිපති කාර්යාලය අසල තොරණ ඉදිකිරීම සදහා අවසර ලබා දී තිබෙනවා.\nඑමෙන්ම, කොළඹ නගර සභා බලප්‍රදේශය ආශ්‍රිතව මේ වනවිට දන්සැල් 60 කට ආසන්න සංඛ්‍යාවක් ලියාපදිංචි වී ඇති අතර, දන්සැල් පැවැත්වීම ආසන්න සෞඛ්‍ය වෛද්‍ය නිලධාරි කාර්යාලයේ දැනුවත් කිරීම මත සිදුකරන ලෙසයි මහජන සෞඛ්‍ය පරීක්ෂකවරුන්ගේ සංගමය ඉල්ලා සිටින්නේ.\nජාතික වෙසක් සතිය අදින් ආරම්භ වන අතර, රාජ්‍ය වෙසක් උත්සවය පුත්තලම දිස්ත්‍රික්කය කේන්ද්‍ර කර ගනිමින් පැවැත්වීමටයි බුද්ධ ශාසන අමාත්‍යාංශය පියවර ගෙන ඇත්තේ.\nඊට අමතරව දිවයින පුරා විහාරස්ථාන මට්ටමින් ආගමික වැඩසටහන් ක්‍රියාත්මක බව බෞද්ධ කටයුතු කොමසාරිස් ජනරාල් සුනන්ද කාරියප්පෙරුම කියා සිටියා.",
       "URL": "https://www.hirunews.lk/334034/වෙසක්-සමයේ-බුදුරුව-බෞද්ධ-ධජය-පිරිකර-අවභාවිත-නොකරන්නැයි-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=375"
}