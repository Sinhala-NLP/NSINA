{
       "Source": "hirunews",
       "Timestamp": "Friday, 12 November 2021 - 12:49",
       "Headline": "කෝටිපති ව්‍යාපාරිකයාගේ ඝාතනය ගැන තොරතුරු හෙළිවේ (වීඩියෝ)",
       "News Content": "ප්‍රසිද්ධ කොණ්ඩා කැපුම්හල් කිහිපයක හිමිකරු වන කෝටිපති ව්‍යාපාරිකයාගේ ඝාතනය සම්බන්ධයෙන් මේ වනවිට සියළු තොරතුරු අනාවරණ වී තිබෙනවා.\n21 හැවිරිදි තරුණියක් බලහත්කාරයෙන් රැගෙන යාමට උත්සහ කළ අවස්ථාවේදී ඇයගේ සහෝදරයා විසින් සිදුකළ පහරදීමකිනුයි බරපතල තුවාල ලැබූ මෙම ව්‍යාපාරිකයා පෙරේදා රාත්‍රියේ ජීවිතක්ෂයට පත්ව ඇත්තේ.\nඒ, අනුරාධපුර ගල්කඩවල - ඇලයාපත්තුව ප්‍රදේශයේදියි.\nමෙම කෝටිපති ව්‍යාපාරිකයා පසුගිය කාලයේදී සමාජ මාධ්‍යයෙහි ප්‍රසිද්ධියට පත්වූයේ සිය පෙම්වතියගේ උපන්දිනය දා රුපියල් කෝටි ගණනක් වටිනා අධි සුඛෝපභෝගී මෝටර් රථයක් ත්‍යාගයක් ලෙස ලබාදීමේ සිද්ධියත් සමඟයි.\nකෙසේ වෙතත් ඝාතනයට ලක්වූ මෙම කෝටිපති ව්‍යාපාරිකයා පෙරේදා රාත්‍රියේ කොළඹ සිට අනුරාධපුරයට පැමිණ ගල්කඩවල ප්‍රදේශයේ පදිංචිව සිටි 21 හැවිරිදි තරුණියගේ නිවසට පැමිණ තිබෙනවා.\nඔහු මෙලෙස නිවසට පැමිණ ඇත්තේ අදාළ තරුණිය යළිත් තම සේවා ස්ථානය වන ප්‍රසිද්ධ කොණ්ඩා කැපුම්හල වෙත රැගෙන යාම සඳහායි.\nඅදාළ තරුණිය මාස කිහිපයක් මෙම කෝටිපති ව්‍යාපාරිකයාට අයත් කොණ්ඩා කැපුම්හලක සේවය කර ඇති අතර, පසුව ඇය යළිත් නිවස වෙත පැමිණ ඇත්තේ එහි සේවය කිරීමට අකමැති බව දන්වමින්.\nඒ අනුවයි එම තරුණිය යළිත් කොණ්ඩා කැපුම්හලේ සේවය කිරීම සඳහා එක් කරගෙන යාමට මෙම කෝටිපති ව්‍යාපාරිකයා පෙරේදා රාත්‍රියේ අදාළ තරුණියගේ නිවස වෙත පැමිණ ඇත්තේ.\nඑම අවස්ථාවේදී ඝාතනයට ලක්වූ කෝටිපති ව්‍යාපාරිකයා, තරුණියව බලහත්කාරයෙන් රැගෙන යාමට උත්සාහ දරා ඇති අතර, එහිදී ඇගේ සොහොයුරා විසින් තියුණු ආයුධයකින් ඔහුට පහරදී ඇති බවයි පොලිසිය සඳහන් කළේ.\nබරපතල තුවාල ලැබූ මෙම ව්‍යාපාරිකයා ඇලයාපත්තුව රෝහල වෙත රැගෙන යමින් සිටියදී ජීවිතක්ෂයට පත්ව තිබෙනවා.\nසිද්ධිය සම්බන්ධයෙන් තරුණියගේ සොහොයුරා අත්අඩංගුවට ගෙන ඇති බවද ඇලයාපත්තුව පොලිීසිය ප්‍රකාශ කළා.",
       "URL": "https://www.hirunews.lk/287792/කෝටිපති-ව්‍යාපාරිකයාගේ-ඝාතනය-ගැන-තොරතුරු-හෙළිවේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1566"
}