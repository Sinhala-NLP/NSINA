{
       "Source": "hirunews",
       "Timestamp": "Friday, 02 December 2022 - 22:23",
       "Headline": "චාමික ඔස්ට්‍රෙලියාවේ දී නටපු නැටිලි එළියට - කාමරයට කතුනුත් ඇවිත්",
       "News Content": "නිමා වූ ඇෆ්ගනිස්ථාන තරග සංචාරයට සහභාගී වූ ශ්‍රී ලංකා එක්දින සංචිතයෙන් තුන් ඉරියව් ක්‍රිකට් ක්‍රීඩක චාමික කරුණාරත්න ඉවත් කිරීම සම්බන්ධයෙන් කරුණු දක්වමින් ශ්‍රී ලංකා ක්‍රිකට් තේරීම් කමිටු සභාපති ප්‍රමෝද්‍ය වික්‍රමසිංහ විසින් ශ්‍රී ලංකා ක්‍රිකට් ආයතනය වෙත ලිපියක් යොමු කර තිබෙනවා.\nමෙම ලිපිය මගින් තේරීම් කමිටු සභාපතිවරයා පෙන්වා දී ඇත්තේ චාමික කරුණාරත්න මේ මොහොතේදී ක්‍රිකට් ක්‍රීඩා කිරීමට තරම් යහපත් කායික සහ මානසික මට්ටමක නොසිටින බවයි.\nඇෆ්ගනිස්ථාන සංචාරය සඳහා කණ්ඩායම තෝරාගැනීමේ සාකච්ඡාවේදී ශ්‍රී ලංකා ක්‍රිකට් කණ්ඩායමේ ප්‍රධාන පුහුණුකරු ක්‍රිස් සිල්වර්වුඩ් පවසා ඇත්තේ චාමික ක්‍රිකට්වලට සිය පුර්ණ අවධානය යොමු කර නොමැති බව ලෝක කුසලාන පන්දුවාර 20 ක්‍රිකට් තරගාවලියේ සිට තමන් නිරීක්ෂණය කළ බවයි.\nලෝක කුසලාන පන්දුවාර 20 ක්‍රිකට් තරගාවලියේදී චාමිකගේ අවධානය ක්‍රීඩාවට බොහෝ අවස්ථාවල යොමු නොකර ඔස්ට්‍රේලියාවේ පදිංචිව සිටින ශ්‍රී ලාංකික සම්භවයක් ඇති කාන්තාවන් හමුවීමට වැඩි අවදානයක් යොමු කර ඇති බවත් තේරීම් කමිටු සභාපතිවරයා මෙම ලිපිය මගින් පෙන්වා දෙනවා.\nඅසනීප බව පවසමින් ලෝක කුසලාන සංචාරය අතරතුර පුහුණු සැසි කිහිපයක් මඟ හැර සිටීම චාමිකට එල්ලවන තවත් චෝදනාවක්.\nඑමෙන්ම සිඩ්නි නුවර පදිංචි ශ්‍රී ලාංකික විවාහක කාන්තාවකට අවස්ථා කිහිපයකදී චාමික විසින් දුරකථනයෙන් අමතා අයුතු යෝජනා කර කරදර කර ඇති බවත් මෙම ලිපියේ වැඩිදුරටත් සඳහන්.\nචාමික නවාතැන් ගෙන සිටි හෝටල් කාමරයට කාන්තාවන් ගෙන්වා ගැනීම සම්බන්ධයෙන් ද තේරීම් කමිටු සභාපතිවරයා මෙම ලිපියෙන් චාමික කරුණාරත්නට චෝදනා එල්ල කරනවා.\nඅවශ්‍ය නම් ඔහු පුහුණු සැසිවලට නොපැමිණි දිනයන්හි CCTV දර්ශන ලබා දෙන ලෙස ශ්‍රී ලංකා කණ්ඩායම නවාතැන්ගෙන සිටි හෝටලයෙන් ඉල්ලීමක් කරන ලෙසයි ඔහු ශ්‍රී ලංකා ක්‍රිකට් ආයතනයට මෙම ලිපිය මගින් යෝජනා කර ඇත්තේ.\nඑමෙන්ම කැසිනෝ සමාජ ශාලාවේ චාමික ඇතිකරගත් ගැටුම සම්බන්දයෙන්ද මෙම ලිපියෙන් අණාවර කරන ප්‍රමෝද්‍ය වික්‍රමසිංහ ඒ සම්බන්ධයෙන් විධිමත් පරීක්ෂණයක් කරන ලෙස ද ශ්‍රී ලංකා ක්‍රිකට් ආයතනයෙන් ඉල්ල සිටිනවා.\nමෙවැනි කරුණු කාරනා රැසක් හේතුවෙන් චාමික කරුණාරත්න ඇෆ්ගනිස්තාන සංචාරයට නම් නොකරන්නට තමන් ඇතුළු ක්‍රිකට් තේරීම් කමිටුව කටයුතු කළ බවයි තේරීම් කමිටු සභාපතිවරයා පෙන්වා දෙන්නේ.\nමේ අතර 2022 ලෝක කුසලාන පන්දුවාර 20 ක්‍රිකට් තරගාවලිය අතරතුර ශ්‍රී ලංකා ක්‍රිකට් කණ්ඩායමට එල්ලවන විනය චෝදනා සහ අදාළ සිදුවීම් සම්බන්ධව විමර්ශනය කිරීම සඳහා සය පුද්ගල කමිටුවක් පත් කිරීමට ක්‍රීඩා හා යෞවන කටයුතු අමාත්‍ය රොෂාන් රණසිංහ විසින් පියවර ගෙන තිබෙනවා.\nවිශ්‍රාමික ශ්‍රේෂ්ඨාධිකරණ විනිසුරු කුසලා සරෝජනී වීරවර්ධනගේ සභාපතිත්වයෙන් යුත් මෙම කමිටුව ඇතුලත් සෙසු සාමාජිකයින් වන්නේ හිටපු අමාත්‍යංශ ලේකම් කිංස්ලි ප්‍රනාන්දු, විශ්‍රාමික නියෝජ්‍ය පොලිස්පති සුදත් නාගහමුල්ල,විශ්‍රාමික රියාද් අද්මිරාල් ආනන්ද පීරිස්, හිටපු ක්‍රිකට් ක්‍රීඩක නලීන්ද අල්විස් ,නීතිඥ ශලනි රොශානා ප්‍රනාන්දු යන මහත්ම මහත්මින්.",
       "URL": "https://www.hirunews.lk/321828/චාමික-ඔස්ට්‍රෙලියාවේ-දී-නටපු-නැටිලි-එළියට-කාමරයට-කතුනුත්-ඇවිත්",
       "Category": "Local News",
       "Parent URL": "https://www.hirunews.lk/local-news.php?pageID=692"
}