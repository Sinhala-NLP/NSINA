{
       "Source": "hirunews",
       "Timestamp": "Sunday, 08 January 2023 - 13:54",
       "Headline": "පොලිස් සැරයන්වරයෙක් මෙහෙයවූ මංකොල්ල කල්ලියක් පිළිබඳ තොරතුරු හෙළිවෙයි",
       "News Content": "රථවාහන පොලිසියේ ලෙස පෙනී සිටිමින් පොලිස් සැරයන්වරයෙකු මෙහෙයවූ මංකොල්ල කල්ලියක් සම්බන්ධයෙන් තොරතුරු අනාවරණ වී තිබෙනවා.\nපොලිසිය සඳහන් කළේ හලාවත පොලිසියට අනුයුක්තව සේවය කරන පොලිස් සැරයන්වරයෙකු තවත් සිව් දෙනෙකු සමඟ එක්ව කොල්ලකෑම් රැසක් සිදුකර ඇති බවයි.\nමෙහි ආසන්නතම සිදුවීම වාර්තාවන්නේ කැකිරාව - ගිරානේගම ප්‍රදේශයෙන්.\nපසුගියදා මෙම සැරයන්වරයා ඔහුගේ සඟයන් සිව්දෙනා සමඟ පොලිස් නිල ඇඳුමින් සැරසී ගිරානේගම ප්‍රදේශයේ පාළු ස්ථානයක සැඟව සිට තිබෙනවා.\nඑහිදී සංචාරක වෙළඳාමේ පැමිණි ලොරි රථයක් නවතා පවසා ඇත්තේ මෙහි මත්කුඩු ඇත්දැයි සැකයක් පවතින බැවින් එය පරීක්ෂා කිරීමට අවශ්‍ය බවයි.\nපසුව ලොරි රථය තුළ තිබූ රුපියල් ලක්ෂ 28 ක මුදලක් කොල්ල කා පලාගොස් ඇති බවයි පොලිසිය සඳහන් කළේ.\nකොල්ලකෑම් සිදුකර පලායන සැකකරු පසුපස ලොරි රථයේ රියදුරු ලුහුබැද ඇති අතර, එහිදී ලොරි රථය එක් සැකකරුවෙකුගේ යතුරුපැදියේ ගැටී තිබෙනවා.\nඑහිදී ඔහු බිම ඇද වැටී ඇති අතර, ප්‍රදේශවාසීන්ගේ සහාය ඇතිව එම පුද්ගලයා පොලිසියට භාර දී ඇති බව සඳහන්.\nකෙසේ වෙතත් ජාවාරම මෙහෙයවූ පොලිස් සැරයන්වරයා ඇතුලු සෙසු පුද්ගලයන් තුන්දෙනා පලාගොස් ඇති බවයි වාර්තාවන්නේ.\nවැඩිදුර පරීක්ෂණවල දී හෙළි වී ඇත්තේ මෙම පොලිස් සැරයන්වරයා මෙලෙස කාලයක් තිස්සේ රථවාහන පොලිසියේ නිලධාරියෙකු ලෙස පෙනී සිටිමින් තවත් කිහිපදෙනෙකු සමඟ එක්ව මෙලෙස කොල්ලකෑම්වල නිරතව සිට ඇති බවයි.",
       "URL": "https://www.hirunews.lk/324542/පොලිස්-සැරයන්වරයෙක්-මෙහෙයවූ-මංකොල්ල-කල්ලියක්-පිළිබඳ-තොරතුරු-හෙළිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=616"
}