{
       "Source": "hirunews",
       "Timestamp": "Thursday, 03 February 2022 - 15:46",
       "Headline": "අතරමග ඇනහිටි සංවර්ධනය - ජන ජීවිතවලටත් බාධා (වීඩියෝ)",
       "News Content": "ඉදි කිරීමට සැලසුම් කෙරුණ ද වැඩ අතරමග නතර වී ඇති සංවර්ධන ව්‍යාපෘති පිළිබඳ අපට බොහෝ විට අසන්නට ලැබෙනවා.\nජනතා මුදල් මෙන්ම දේපල ද අත්පත් කරගනිමින් වැඩ ඇරඹු එවන් තවත් මහා පරිමාණ ව්‍යාපෘතියක් පිළිබඳ මේ පුවත වාර්තාවන්නේ තණමල්විල ප්‍රදේශයෙන්.\nතණමල්විල ප්‍රාදේශීය ලේකම් කොට්ඨාසයේ ඉඳුනිල්පුර සිට රෝහණපුර දක්වා වූ පාසල් මාවත කොටස ඉදි කිරීමට සැලසුම් කෙරුණේ මීට මාස 5කට පමණ පෙරයි.\nමාර්ග සංවර්ධන අධිකාරිය මගින් පෞද්ගලික සමාගමකට මෙම මාර්ගයේ ඉදි කිරීම් භාර දුන්නද මීටර් 350ක දුරකින් යුත් එහි ඉදි කිරීම් අතරමග නවතා දමා ඇති ආකරයයි මේ.\nවටිනා ගස් වර්ග ගළවා දමා , ඉඩම් පවා අත්පත් කරගනිමින් මාර්ගය ඉදි කිරීම් කටයුතු සිදු කිරීම ඇරඹුව ද පැවති තත්ත්වයටත් වඩා මාර්ගය මේ වනවිට දැඩි ලෙස අබලන්වීම හේතුවෙන් දෛනික කටයුතුවලට දැඩි බාධා එල්ල වී ඇති බව ප්‍රදේශවාසීන් පවසනවා.\nමෙම පාසල් මාවත සංවර්ධනය කිරීමට නියමිතව තිබෙන්නේ ප්‍රදේශය හරහා ඉදි කිරීමට යෝජිත කිලෝමීටර් 11.2කින් යුත් මාර්ග පද්ධතියේ එක් කොටසක් ලෙසින්.\nසම්පූර්ණ ව්‍යාපෘතිය සඳහා වැය කිරීමට වෙන් කර ඇති මුදල රුපියල් මිලියන 145ක් වන අතර ව්‍යපෘතියේ වැඩ අවසන් කර ඇති මාර්ග කිහිපයක් මාස කිහිපයක් ඇතුළත ගිලා බැසීමට ද ලක්ව තිබෙනවා.\nගම්වැසියන් ඉල්ලා සිටින්නේ තමන්ට අහිමිවූ ඉඩම් වෙනුවෙන් වන්දි ලබා දීමක් නොකළ ද හැකි ඉක්මනින් මාර්ගය සකසා දෙන ලෙසයි.",
       "URL": "https://www.hirunews.lk/296074/අතරමග-ඇනහිටි-සංවර්ධනය-ජන-ජීවිතවලටත්-බාධා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1378"
}