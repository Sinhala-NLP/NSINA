{
       "Source": "hirunews",
       "Timestamp": "Friday, 28 April 2017 - 19:03",
       "Headline": "මෙවර මැයි දින පෙළපාලිවල ආරක්ෂාවට විශේෂ වැඩපිළිවෙලක්",
       "News Content": "කොළඹ සහ මහනුවර නගර කේන්ද්‍ර කර ගනිමින් පැවැත්වෙන මැයි දින රැළි සහ උත්සව සඳහා විශේෂ ආරක්ෂක සැලැස්මක් සකස්කර තිබෙනවා.\nපොලිසිය නිවේදනය කළේ රථ වාහන කළමණාකරණය සහ මහජනතාව හැසිරවීමේ වැඩපිළිවෙල මුල්කර ගනිමින් මෙම ආරක්ෂක සැලැස්ම සකස් කර ඇති බවයි.\nකොළඹ නගරයේ ප්‍රධාන මැයි රැළි 15 ක් ක්‍රියාත්මක වන අතර නිදහස් පක්ෂයේ ප්‍රධාන මැයි රැළිය සහ පෙළපාලිය මහනුවර නගරය කේන්ද්‍ර කර ගනිමින් පැවැත්වෙනවා.\nමෙම මැයි රැළි සහ පෙළපාලිවල ආරක්ෂාව සහ රථ වාහන කළමණාකරණයට යොදා ඇති නිලධාරීන් සංඛ්‍යාව 8265 කට අධිකයි.\nඉන් කොළඹ ආරක්ෂාවට නිලධාරීන් 4765 න් සහ මහනුවර ආරක්ෂාවට 3500 ක් යොදවා තිබෙනවා.\nමෙම නිලධාරීන්ට අමතරව පොලිස් විශේෂ කාර්ය බලකායේ සහ යුද හමුදා නිලධාරීන් කණ්ඩායමක් ද ආරක්ෂක කටයුතුවලට එක්වනවා.\nඊට අමතරව බුද්ධි අංශ නිලධාරීන් ද රාජකාරී සඳහා යොදවා ඇති බවයි පොලිසිය කියාසිටියේ.\nමැයි දිනයේ කොළඹ නගරයේ දැනට ක්‍රියාත්මක ආරක්ෂක කැමරා පද්ධතියට අමතරව ආරක්ෂාව අතින් වැදගත් ස්ථාන ආවරණයට අතිරේක කැමරා පද්ධතියක් සවිකර තිබෙනවා.\nමීට අමතරව කැමරා සවිකරන ලද විශේෂ ආවේක්ෂණ රථ කිහිපයක සහය ද මෙවර මැයි දිනයේ ආරක්ෂාව වෙනුවෙන් ලබාගැනීමට කටයුතු කර ඇති බවයි පොලිසිය නිවේදනය කළේ.",
       "URL": "https://www.hirunews.lk/160203/මෙවර-මැයි-දින-පෙළපාලිවල-ආරක්ෂාවට-විශේෂ-වැඩපිළිවෙලක්",
       "Category": "Local News",
       "Parent URL": "https://www.hirunews.lk/local-news.php?pageID=4542"
}