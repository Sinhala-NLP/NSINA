{
       "Source": "hirunews",
       "Timestamp": "Thursday, 07 April 2016 - 13:10",
       "Headline": "හිටපු ජනපතිගේ ආරක්ෂාව ඉවත් කරපු හැටි",
       "News Content": "හිටපු ජනාධිපතිවරයාගේ ආරක්ෂාව අඩු කර නොමැති බව ආරක්ෂක ලේකම් කරුණාසේන හෙට්ටිආරච්චි ප්‍රකාශ කළා.\nඅද (07) පැවති කැබිනට් තීරණ දැනුම්දීමේ මාධ්‍ය හමුවට එක්වෙමින් ඔහු කියා සිටියේ හමුදා ආරක්ෂාව වෙනුවට පොලිසිය සහ විශේෂ කාර්ය බලකාය යෙදවීමට තීරණය කළේ හිටපු ජනාධිපතිවරයාගේ ආරක්ෂාව ගැන සිතා බවයි.\nඒ අනුව මේ වනවිටත් 256 දෙනෙකු හිටපු ජනාධිපතිවරයාගේ ආරක්ෂාවට සිටින බවයි ආරක්ෂක ලේකම්වරයා වැඩිදුරටත් සඳහන් කළේ.\nමාධ්‍ය හමුවට එක්වු සමකැබිනට් ප්‍රකාශක අමාත්‍ය ගයන්ත කරුණාතිලක සඳහන් කළේ හිටපු ජනාධිපතිවරයාගේ ආරක්ෂාවට පොලිසිය යෙදවීමට තීරණය කළේ කිසිදු පුද්ගල පළිගැනීමක් මත නොවන බවයි.\nමේ අතර, ජාතික නිදහස් පෙරමුණ අද කොළඹ කැඳවා තිබූ මාධ්‍ය හමුවකට එක්වු එම පක්ෂයේ මාධ්‍ය ප්‍රකාශක මොහොමඞ් මුසම්මිල් කියා සිටියේ හිටපු ජනාධිපතිවරයාගෙන් හමුදා ආරක්ෂාව ඉවත් කළේ ප්‍රධාන දේශපාලන සතුරාගෙන් පළිගැනීමක් ලෙස බවටයි.\nජනතා විමුක්ති පෙරමුණද කොළඹ අද කැඳවා තිබූ මාධ්‍ය හමුවේදීද මේ පිළිබඳව අදහස් පළ වුණා.\nඑහි ප්‍රධාන ලේකම් ටිල්වින් සිල්වා කියා සිටියේ ආරක්ෂාව පිළිබඳව තීරණ ගත යුත්තේ ඊට අදාළ ආයතනවලින් බවයි.",
       "URL": "https://www.hirunews.lk/130329/හිටපු-ජනපතිගේ-ආරක්ෂාව-ඉවත්-කරපු-හැටි",
       "Category": "Local News",
       "Parent URL": "https://www.hirunews.lk/local-news.php?pageID=5098"
}