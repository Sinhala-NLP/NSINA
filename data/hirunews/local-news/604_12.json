{
       "Source": "hirunews",
       "Timestamp": "Friday, 13 January 2023 - 20:43",
       "Headline": "ඡන්ද විමසීමට ගන්න ඕන ඔක්කොම පියවර අරන් අවසන් - මැතිවරණ කොමිසම",
       "News Content": "පළාත් පාලන ඡන්ද විමසීම පැවැත්වීමට අවශ්‍ය සියලු‍ම පියවර මේ දක්වා ගෙන ඇති බව මැතිවරණ කොමිසම අද (13) ශ්‍රේෂ්ඨාධිකරණයට දැනුම් දුන්නා.\nඒ, පළාත් පාලන ඡන්ද විමසීම පැවැත්වීම අත්හිටුවීමේ නියෝගයක් නිකුත් කරන මෙන් ඉල්ලා විශ්‍රාමික යුද හමුදා කර්නල්වරයෙකු වන ඩබ්ලිව්. එම්. ආර් විජේසුන්දර විසින් ඉදිරිපත් කළ පෙත්සම කැඳවනු ලැබූ අවස්ථාවේදීයි.\nමෙහිදී මැතිවරණ කොමිසමේ සභාපතිවරයා හා එහි සාමාජිකයින් වෙනුවෙන් පෙනී සිටි ජනාධිපති නීතිඥ සාලිය පීරිස් මෙම දැනුම්දීම සිදුකළා.\nඅගවිනිසුරු ජයන්ත ජයසූරිය, එස්.තුරෙයිරාජා සහ ජනක් ද සිල්වා යන ශ්‍රේෂ්ඨාධිකරණ විනිසුරු මඩුල්ල ඉදිරියේ අද මෙම පෙත්සම කැඳවනු ලැබුවා.\nපෙත්සම්කාර පාර්ශ්වය වෙනුවෙන් පෙනී සිටි නීතිඥවරයා මෙම මූලික අයිතිවාසිකම් පෙත්සමට අදාළව සංශෝධිත පෙත්සම ඉදිරිපත් කිරීම සඳහා අවසර ඉල්ලා සිටියා.\nඒ අනුව සංශෝධිත පෙත්සමක් ඉදිරිපත් කිරීම සඳහා පෙත්සම්කරුට අවසර ලබාදුන් ශ්‍රේෂ්ඨාධිකරණය පෙත්සම සලකා බැලීම සඳහා ලබන 18 වනදා කැඳවන ලෙස නියම කළා.\nමැතිවරණ කොමිසමේ සභාපතිවරයා හා සාමාජිකයින් වෙනුවෙන් පෙනී සිටි ජනාධිපති නීතිඥ සාලිය පීරිස් අධිකරණය හමුවේ සඳහන් කළේ මැතිවරණ කොමිසම වෙනුවෙන් නීතිපතිවරයා පෙනී සිටිමක් නොකරන බව දන්වා ඇති බවයි.\nඒ අනුව මැතිවරණ කොමිසම වෙනුවෙන් තමන්ට පෙනී සිටින ලෙස එම කොමිසමේ සභාපතිවරයා ඇතුළු සාමාජිකයින් උපදෙස් ලබා දී ඇති බවත් ජනාධිපති නීතිඥ සාලිය පීරිස් අධිකරණයට දන්වා සිටියා.\nමේ අතර අදාළ පෙත්සම කැඳවූ අවස්ථාවේදී එය ප්‍රතික්ෂේප කරන ලෙස ඉල්ලා අතරමැදි පෙත්සම් ඉදිරිපත් කළ නීතිඥ සුනිල් වටගල, එරංග ගුණසේකර, පැෆරල් සංවිධානය ඇතුළු පාර්ශව කීපයක් වෙනුවෙන් ද නීතිඥවරු පෙනී සිටියා.\nපෙත්සම්කරු කියා සිටින්නේ වර්තමානයේ රට තුළ විශාල ආර්ථික අර්බුදයක් නිර්මාණය වී ඇති බැවින් මෙම අවස්ථාවේදී පළාත් පාලන ඡන්ද විමසීම පැවැත්වීම නුසුදුසු බවයි.\nමේ අතර පළාත් පාලන ඡන්ද විමසීමට බදුල්ල දිස්ත්‍රික්කයේ පළාත් පාලන ආයතන හතරක් සඳහා ආදිවාසී ජනතාව නියෝජනය කරමින් ජාතික ප්‍රජාතන්ත්‍රවාදී පෙරමුණ අද ඇප මුදල් තැම්පත් කළා.\nමේ අතර ගාලුමුවදොර අරගලයට එක්වූ පිරිසක් අද කොළඹදී මාධ්‍ය හමුවක් කැඳවමින් කියා සිටියේ ඉදිරි පළාත් පාලන ඡන්දයට ගෝලීය ශ්‍රී ලාංකික කොංග්‍රසය ලෙස ඉදිරිපත් වන බවයි.",
       "URL": "https://www.hirunews.lk/324969/ඡන්ද-විමසීමට-ගන්න-ඕන-ඔක්කොම-පියවර-අරන්-අවසන්-මැතිවරණ-කොමිසම",
       "Category": "Local News",
       "Parent URL": "https://www.hirunews.lk/local-news.php?pageID=604"
}