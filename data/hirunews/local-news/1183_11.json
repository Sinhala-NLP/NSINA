{
       "Source": "hirunews",
       "Timestamp": "Sunday, 08 May 2022 - 14:27",
       "Headline": "සාමය රැකගැන්මටයි, 'හදිසි නීතිය' පැනවූයේ - ආරක්ෂක අමාත්‍යාංශය (වීඩියෝ)",
       "News Content": "හදිසි නීතිය පැනවීමට එරෙහිව විවිධ ප්‍රදේශවල විරෝධතා සංවිධාන කර තිබුණා.\nමේ අතර හදිසි නීතිය පැනවීම සම්බන්ධයෙන් කරුණු පැහැදිලි කරමින් රාජ්‍ය ආරක්ෂක අමාත්‍යංශය නිවේදනයක් නිකුත් කර තිබෙනවා.\nහදිසි නීතිය පැනවීම සම්බන්ධයෙන් කරුණු පැහැදිලි කරමින් ආරක්ෂක අමාත්‍යාංශයේ මාධ්‍ය කේන්ද්‍රය මෙම නිවේදනය නිකුත් කර තිබෙනවා.\nඑමගින් ආරක්ෂක අමාත්‍යාංශය මහජනතාවගෙන් ඉල්ලා සිටින්නේ, රටේ උද්ගතව ඇති ආර්ථික හා සාමාජීය අර්බුදකාරී තත්ත්වය සහ නොසන්සුන්කාරී ස්වභාවය සැලකිල්ලට ගෙන ඉතාමත් බුද්ධිමත්ව සහ ඉවසීමෙන් යුතුව එය පාලනය කිරීමට සහයෝගය ලබා දෙන ලෙසයි.\nප්‍රජාතන්ත්‍රවාදී රාමුවක් තුළ ඕනෑම ශ්‍රී ලාංකිකයෙකුට සාමකාමී ලෙස දිවයිනේ ඕනෑම ස්ථානයක සිට තම උද්ඝෝෂණ සහ විරෝධතා පළකිරීමට ඇති ප්‍රජාතන්ත්‍රවාදී අයිතියට සියලු දෙනා ගරු කළ යුතු බවත් විවිධ අවස්ථාවන්හි දී ප්‍රකෝපකාරී ලෙස හැසිරුණු උද්ඝෝෂණකරුවන් රටේ සාමාන්‍ය නීතිය පිළිබඳ කිසිදු තැකීමක් නොකර ක්‍රියාකරන ආකාරය නිරීක්ෂණය වී ඇති බවත් එම නිවේදනයේ සඳහන්.\nජනාධිපතිවරයාට ඇති බලතල ප්‍රකාරව හදිසි නීතිය ප්‍රකාශයට පත්කර ඇත්තේ පවතින මෙම තත්තවය සැලකිල්ලට ගනිමින් බවයි ආරක්ෂක අමාත්‍යාංශය පවසන්නේ.",
       "URL": "https://www.hirunews.lk/303837/සාමය-රැකගැන්මටයි-හදිසි-නීතිය-පැනවූයේ-ආරක්ෂක-අමාත්‍යාංශය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1183"
}