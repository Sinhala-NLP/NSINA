{
       "Source": "hirunews",
       "Timestamp": "Monday, 29 March 2021 - 7:37",
       "Headline": "සූවස් ඇළේ සිරවූ නෞකාව ඉවත් කිරීමට ඉතාලි යාත්‍රාවකුත්",
       "News Content": "සූවස් ඇලේ සිරවී තිබෙන නෞකාව මුදා ගැනීමේ මෙහෙයුම් සඳහා අද තවත් විශේෂිත ටග් යාත්‍රාවක් ඉතාලියේ සිට එක් වීමට නියමිතයි.\nඑම යාත්‍රාව පැමිණෙනතෙක් නෞකාව මුදවා ගැනීමේ මෙහෙයුම් ඊයේ රාත්‍රියේ තාවකාලිකව අත්හිටුවනු ලැබු බවයි විදෙස් වාර්තා සඳහන් කළේ.\nජපානය සහ නෙදර්ලන්තයේ සිට පැමිණි ඇල්ෆ් ගාර්ඩ් ටග් යාත්‍රාව දැනටමත් නෞකාව මුදවා ගැනිමේ මෙහෙයුම් වලට එක්ව සිටිනවා.\nටග් යාත්‍රා 14ක් නෞකාව මුදා ගැනීමේ මෙහෙයුම්වල නිරතව සිටින බවයි විදෙස් වාර්තා සඳහන් කළේ.\nමෙට්‍රික් ටොන් ලක්ෂ 2ක් බර සහ නෞකා බහාලුම් 20,000ක් රැගෙන යා හැකි එවර් ගිවන් නෞකාව සූවස් ඇලේ සිරවී මේ වනවිට සතියකට ආසන්නයි.\nනෞකාව ගලවා ගැනීමේ මෙහෙයුම් වල නිරත සමාගමේ ප්‍රධාන විධායක පීටර් බර්ඩෙව්ස්කි ප්‍රකාශ කළේ නෞකාව ඇදගෙන යාමට උත්සාහ කළහොත් එය පෙරළීමේ අවදානමක් පවතින බවයි.\nමේ අතර, නෞකාව සූවස් ඇළේ සිරවීම හේතුවෙන් එම මාර්ගයේ ගමන් ගන්නා නෞකා 320කට වැඩි ප්‍රමාණයක් සිර වී තිබෙනවා.\nනෞකා බහුතරයක සත්ත්වයින් ප්‍රවාහනය කරන අතර මෙම ප්‍රමාදවීම හමුවේ සත්ත්වයින් මිය යාමේ අවදානමක් ද මතුව ඇති බවටයි විදෙස් වාර්තා පෙන්වා දෙන්නේ.\nනෞකාව සිර වී තිබෙන ස්ථානයෙන් මීටර් 18ක් ගැඹුරට කැණීම් සිදුකර ඉන් ඉවත් කර ඇති වැලි ප්‍රමාණය ටොන් 20,000ක්.",
       "URL": "https://www.hirunews.lk/266852/සූවස්-ඇළේ-සිරවූ-නෞකාව-ඉවත්-කිරීමට-ඉතාලි-යාත්‍රාවකුත්",
       "Category": "Local News",
       "Parent URL": "https://www.hirunews.lk/local-news.php?pageID=2056"
}