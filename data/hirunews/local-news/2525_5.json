{
       "Source": "hirunews",
       "Timestamp": "Wednesday, 12 August 2020 - 13:22",
       "Headline": "අත්අඩංගුවට ගත් මර්වින් සිල්වාගේ පුත් මාලක සිල්වා අධිකරණයට (වීඩියෝ)",
       "News Content": "හිටපු පාර්ලිමේන්තු මන්ත්‍රී මර්වින් සිල්වාගේ පුත් මාලක සිල්වා ඊයේ රාත්‍රියේ පොලිසිය අත්අඩංගුවට ගත්තා.\nඅත්අඩංගුවට ගත් සැකකරු අද කඩුවෙල මහේස්ත්‍රාත් අධිකරණයට ඉදිරිපත් කිරීමට නියමිතයි.\nව්‍යාපාරිකයෙකුගෙන් කප්පම් මුදල් ඉල්ලා මරණ තර්ජන කිරීමේ සිද්ධියක් සම්බන්ධයෙන් ලැබුණු පැමිණිල්ලකට අදාළව හිටපු පාර්ලිමේන්තු මන්ත්‍රී මර්වින් සිල්වාගේ පුත් මාලක සිල්වා තලංගම පොලිසිය ඊයේ රාත්‍රියේ අත්අඩංගුවට ගෙන තිබෙනවා.\nපසුගිය ජූලි මස 15 සහ 16 දෙදින තලංගම ප්‍රදේශයේ ව්‍යාපාරිකයෙකුගෙන් තම පියාගේ මැතිවරණ ව්‍යාපාරයට යෙදවීමට අවශ්‍ය බව පවසමින්  රුපියල් ලක්ෂයක මුදලක් සැකකාර මාලක සිල්වා ඉල්ලා ඇති බව පොලිසිය පැවසුවා.\nඑය ලබා දීම ප්‍රතික්ෂේප කිරීම හේතුවෙන් සැකකරු විසින් තමාට මරණ තර්ජන එල්ල කල බවට අදාළ ව්‍යාපාරිකයා  තලංගම පොලිස් ස්ථානයට පැමිණිලි කර තිබුණේ පසුගිය 16 වනදායි.\nඒ අනුව අදාළ පැමිණිල්ල සම්බන්ධයෙන් කඩුවෙල මහේස්ත්‍රාත් අධිකරණයට කරුණු දැක්වීමෙන් අනතුරුව සැකකරු ඊයේ රාත්‍රි 8.40ට පමණ තලංගම පොලිසිය විසින් අත්අඩංගුවට ගත්තා.\nපොලිස් මාධ්‍ය කොට්ඨාසය සඳහන් කලේ සැකකාර මාලක සිල්වා අද කඩුවෙල මහේස්ත්‍රාත් අධිකරණයට ඉදිරිපත් කරන බවයි.",
       "URL": "https://www.hirunews.lk/247643/අත්අඩංගුවට-ගත්-මර්වින්-සිල්වාගේ-පුත්-මාලක-සිල්වා-අධිකරණයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2525"
}