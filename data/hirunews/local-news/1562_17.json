{
       "Source": "hirunews",
       "Timestamp": "Sunday, 14 November 2021 - 13:04",
       "Headline": "අන්දමන් දූපත් අසල අඩුපීඩන කලාපයක් වර්ධනය වේ",
       "News Content": "සබරගමුව, වයඹ, මධ්‍යම, උතුර සහ බස්නාහිර පළාත්වලත්, ගාල්ල සහ මාතර දිස්ත්‍රික්කවලත් අදත් වැසි කාලගුණයක් පවතින බව කාලගුණ විද්‍යා දෙපාර්තමේන්තුව ප්‍රකාශ කළා.\nඑමෙන්ම දිවයින හරහා විටින් විට පැයට කිලෝමීටර 40ත් 50ත් අතර තද සුළං ඇතිවිය හැකියි.\nඑමෙන්ම දකුණු අන්දමන් මුහුද ආශ්‍රිත ප්‍රදේශයේ අඩු පීඩන කලාපයක් නිර්මාණය වී තිබෙනවා.\nමෙය වර්ධනය වෙමින් බස්නාහිරට බරව වයඹ දෙසට ගමන් කරන අතර, හෙට දිනය වනවිට පීඩන අවපාතයක් බවට පත්විය හැකි බවයි කාලගුණ විද්‍යා දෙපාර්තමේන්තුව සඳහන් කළේ.\nපසුව මෙම පද්ධතිය තවදුරටත් වර්ධනය වෙමින් ලබන 18 වැනි දා වනවිට ඉන්දියාවේ ආන්ද්‍ර ප්‍රදේශ් වෙරළ වෙත ගමන් කිරීමේ හැකියාවක් පවතිනවා.\nමේ නිසා දිවයිනට නැගෙනහිරින් වන ගැඹුරුැ මුහුද ආශ්‍රිත ධීවර කටයුතු අවදානම් බව කාලගුණ විද්‍යා දෙපාර්තමේන්තුව දැනුම් දෙනවා.\nඑමෙන්ම කන්කසන්තුරේ සිට මන්නාරම, කොළඹ, ගාල්ල හරහා හම්බන්තොට දක්වා මුහුදු ප්‍රදේශයේ සුළං වේගය පැයට කිලෝමිටර 55ත් 60ත් දක්වා ඉහළ යා හැකි බවයි කාලගුණ විද්‍යා දෙපාර්තමේන්තුව නිකුත් කළ නිවේදනයේ දැක්වෙන්නේ.\nමේ අතර ප්‍රධාන ජලාශ 30ක් පිටාර මට්ටමට ළඟාවී ඇති බැවින් ඒවායේ පහළ ප්‍රදේශවල ගංඟා ඇළදොළ භාවිතයේදී සැලකිලිමත් වන ලෙස වාරිමාර්ග දෙපාර්තමේන්තුව ජනතාවට දැනුම් දෙනවා. එසේම දැදුරු ඔය, ඉඟිනිමිටිය, රාජාංගණය සහ අංගමුව ඇතුලු ජලාශ කිහිපයක තවදුරටත් වාන් දොරටු විවෘත කර තිබෙනවා.",
       "URL": "https://www.hirunews.lk/287968/අන්දමන්-දූපත්-අසල-අඩුපීඩන-කලාපයක්-වර්ධනය-වේ",
       "Category": "Local News",
       "Parent URL": "https://www.hirunews.lk/local-news.php?pageID=1562"
}