{
       "Source": "hirunews",
       "Timestamp": "Monday, 29 April 2019 - 13:17",
       "Headline": "උලමා සංවිධානය ජනතාවගෙන් ඉල්ලීමක් කරයි",
       "News Content": "සැකකටයුතු ලෙස ගැවසෙන පුද්ගලයින් සම්බන්ධයෙන් තොරතුරු පොලිසියට හෝ තම සංවිධානය වෙත ඉදිරිපත් කරන ලෙස ජමෙයිතුල් උලමා සංවිධානය මුස්ලිම් ජනතාවගෙන් ඉල්ලීමක් කරනවා.\nඑහි මාධ්‍ය ප්‍රකාශක ෆාදීල් ෆාරුක් මව්ලවිතුමන් හිරු ප්‍රවෘත්ති අංශයට සඳහන් කළේ සයින්දමරුදු ප්‍රදේශයේදී මරාගෙන මැරෙන බෝම්බ පුපුරා ගිය නිවස වැටලීමට ආරක්ෂක අංශ වලට හැකි වූයේ ප්‍රදේශයේ මුස්ලිම් ජනතාව ලබාදුන් තොරතුරුවලට අනුව බවයි.\nඑසේම නාවලපිටිය ප්‍රදේශයේ සැඟව සිටියදී ඊයේ අත්අඩංගුවට ගත් සැකකරුවන් දෙදෙනා වැටලීමට මුස්ලිම් ජනතාව ලබාදුන් තොරතුරු ඉවහල් වී ඇති බව මව්ලවිතුමන් කියා සිටියා.\nපාස්කු ඉරිදා ත්‍රස්ත ප්‍රහාරය මුල්කර ගනිමින් සියලූම ආකාරයේ මුහුණු ආවරණ අද සිට තහනම් කිරීමටයි ජනාධිපතිවරයා පියවර ගනු ලැබුවේ. මේ සම්බන්ධයෙන් ජමෙයිතුල් උලමා සංවිධානය මුස්ලිම් ජනතාව වෙත යෝජනාවලියක් ද ඉදිරිපත් කර තිබෙනවා.\nඒ සම්බන්ධයෙන් පැහැදිලි කරමින් එහි මාධ්‍ය ප්‍රකාශක ෆාදීල් ෆාරුක් මව්ලවිතුමන් කියා සිටියේ මුහුණ ආවරණ ඉවත් කිිරීමට නොහැකි නම් ඉස්ලාමීය කාන්තාවන්ට නිවෙස් තුලට වී සිටින ලෙසට දැනුම් දී ඇති බවයි.\nඑසේම කළු පැහැති ඇදුම් වෙනුවට වර්ණවත් ඇදුම් පලදින ලෙසට ඉල්ලීමක් කර ඇති බවද  මව්ලවිතුමන් ප්‍රකාශ කළා.",
       "URL": "https://www.hirunews.lk/215388/උලමා-සංවිධානය-ජනතාවගෙන්-ඉල්ලීමක්-කරයි",
       "Category": "Local News",
       "Parent URL": "https://www.hirunews.lk/local-news.php?pageID=3378"
}