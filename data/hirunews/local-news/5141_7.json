{
       "Source": "hirunews",
       "Timestamp": "Saturday, 05 March 2016 - 17:48",
       "Headline": "අපරාධ මැඩලීමට පොලිසියෙන් විශේෂ වැඩසටහන් 2 ක්",
       "News Content": "දරුණු ගණයේ අපරාධ සහ මත්ද්‍රව්‍ය ජාවාරම මැඩපැවැත්වීමට පොලිසිය විශේෂ වැඩසටහන් 2 ක් අද සිට ක්‍රියාත්මක වන පරිදි ආරම්භ කර තිබෙනවා.\nවෙඩි තැබීම් / මනුෂ්‍ය ඝාතන සහ කොල්ලකෑම් සිදුවීම් කිහිපයක් පසුගිය දිනවල විවිධ ප්‍රදේශවලින් වාර්තාවීම මීට හේතුවයි.\nකොට්ඨාශ බලාත්මක කිරීමේ කණ්ඩායම් පිහිටුවීම සහ විශේෂ ක්ෂණික මාර්ග බාධක ක්‍රියාත්මක කිරීම මෙම වැඩපිළිවෙලට අයත්.\nබස්නාහිර පළාත් භාර ජ්‍යෙෂ්ඨ නියෝජ්‍ය පොලිස්පති පුජිත් ජයසුන්දර මහතාගේ අධීක්ෂණය යටතේ මෙම වැඩසටහන් ක්‍රියාත්මක වන බව පොලිසිය සඳහන් කලා.\nඅපරාධකරුවන් / මත්ද්‍රව්‍ය ජාවාරම්කරුවන් පිළිබඳ බුද්ධි අංශ මගින් තොරතුරු රැස් කිරීම ඔවුන් අධීක්ෂණය හා අත්අඩංගුවට ගැනීම / නීති විරෝධී ගිනි අවි අත්අඩංගුවට ගැනීම මෙන්ම අපරාධයක් සිදුවු සැනින් එම ස්ථානයට ගොස් විමර්ශනයට සහය වීම කොට්ඨාශ බලාත්මක කිරීමේ කණ්ඩායම්වල ප්‍රධාන වගකීමක් වනවා.\nක්ෂණික මාර්ග බාධක යෙදීමේ අරමුණ වන්නේ පුද්ගලයන් පරීක්ෂා කිරීම / අපරාධයක් සිදුවීමෙන් පසු අපරාධකරුවන් හා ඔවුන් ගමන් ගන්නා වාහන අත්අඩංගුවට ගැනීමයි.",
       "URL": "https://www.hirunews.lk/127859/අපරාධ-මැඩලීමට-පොලිසියෙන්-විශේෂ-වැඩසටහන්-2-ක්",
       "Category": "Local News",
       "Parent URL": "https://www.hirunews.lk/local-news.php?pageID=5141"
}