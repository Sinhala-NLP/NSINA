{
       "Source": "hirunews",
       "Timestamp": "Wednesday, 22 June 2022 - 8:00",
       "Headline": "හිරු අනාවරණයෙන් පසු ඇල්ලූ කාන්තාව රිමාන්ඩ්",
       "News Content": "හිරු සී.අයි.ඒ සිදු කළ අනාවරණයෙන් පසු ඛනිජ තෙල් සංස්ථාවේ රැකියා අවස්ථා ලබාදෙන බව පවසමින් ජනතාවගෙන් මුදල් ලබාගෙන වංචා කිරීමේ සිද්ධියට අත්අඩංගුවට ගත් කාන්තාවන් දෙදෙනා රක්ෂිත බන්ධනාගාරගත කර තිබෙනවා.\nගම්පහ අතිරේක මහේස්ත්‍රාත් ආර්.එස්.එම් මහේන්ද්‍රරාජා හමුවට සැකකාරියන් ඊයේ ඉදිරිපත් කළ අවස්ථාවේ දී ලබන මස 5 වන දා දක්වා රක්ෂිත බන්ධනාගාරගත කිරිමට යි නියෝග කෙරුණේ.\nවැලිවේරිය හේනේගම පදිංචි කාන්තාවක සහ ඇයගේ ලේලිය මෙලෙස අත්අඩංගුවට ගැනුණු අතර, ඔවුන් රැකියා අවස්ථාවක් ලබාදෙන බව පවසමින් මුදල් වංචා කර තිබුණා.\nබත්තරමුල්ල ප්‍රදේශයේ කාන්තාවකගෙන් රුපියල් පනස් පන්දහසක්, මෝදර ප්‍රදේශයේ පදිංචිකරුවෙකුගෙන් රුපියල් ලක්ෂයක්, අමිතිරිගල ප්‍රදේශයේ පදිංචි පුද්ගලයන් දෙදෙනෙකුගෙන් රුපියල් ලක්ෂ තුනක් මෙම කාන්තාවන් වංචා කර තිබූ බවට අධිකරණයේ දී සඳහන් වුණා.\nඑසේම ඔවුන්ට විරුද්ධ ව තවත් පොලිස් ස්ථාන ගණනාවකටම පැමිණිලි ලැබී ඇති බවයි වැලිවේරිය පොලිසිය අධිකරණය හමුවේ කියා සිටියේ.",
       "URL": "https://www.hirunews.lk/307850/හිරු-අනාවරණයෙන්-පසු-ඇල්ලූ-කාන්තාව-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=1077"
}