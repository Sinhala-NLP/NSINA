{
       "Source": "hirunews",
       "Timestamp": "Thursday, 14 July 2016 - 18:19",
       "Headline": "කොම්බු රොෂාන් ඝාතනය කළ දකුණේ - රනා නුවරදී අල්ලයි ( ඡායාරූප)",
       "News Content": "දකුණේ ප්‍රබල පාතාල සාමාජිකයෙකු බවට සැලකෙන සුරේෂ් කුමාර හෙවත් රනා නමැත්තා අද (14) මහනුවර - පල්ලේකැලේ ප්‍රදේශයේ නිවසක සැගව සිටියදී පොලිසිය අත්අඩංගුවට ගැණුනා.\nමිනීමැරුම් සිද්ධීන් 3 ක් සහ පහරදීම් ඇතුළු සිද්ධින් ගණනාවක් සම්බන්ධයෙන් ඔහුට එරෙහිව චෝදනා එල්ල වී තිබෙනවා.\nහික්කඩුව - මීටියාගොඩ ප්‍රදේශයේදී කොම්බු රොෂාන් නමැති පුද්ගලයා තියුණු ආයුධයකින් පහරදී ඝාතනය කිරීම මොහුට එල්ල වී ඇති චෝදනා අතර වන බව සදහන්.\nසැකකාර රනා නමැත්තා ඔහුගේ ඥාති සහෝදරයෙකු සමග එක්ව ඔහුගේ බාප්පා වන කොම්බු රොෂාන් නමැත්තා ඝාතනය කර ඇති බවටයි පොලිසිය සැක කරන්නේ.\nසිද්ධියට සම්බන්ධ තවත් පුද්ගලයෙකු මීටියාගොඩ පොලිසිය අත්අඩංගුවට ගෙන රක්ෂිත බන්ධනාගාර ගත කර තිබෙනවා.\nඑම පුද්ගලයා සමග එක්ව මීට වසර දෙකකට පමණ ඉහතදී දකුණේ තවත් පාතාල සාමාජිකයින් දෙදෙනෙකු යතුරුපැදියකින් ගමන් කරමින් සිටියදී වෙඩි තබා ඝාතනය කර ඇති බවට ද පොලිසිය තොරතුරු අනාවරණ කරගෙන තිබෙනවා.\nඝාතන සිද්ධීන් සම්බන්ධයෙන් මීටියාගොඩ පොලිසිය මගින් රනාගේ ඥාති සහෝදරයෙකුව අත්අඩංගුවට ගැනීමෙන් පසු ඔහු ප්‍රදේශයෙන් පලාගොස් මහනුවර - පල්ලේකැලේ නිවසක සැගවී සිටින බවට පොලිසියට තොරතුරු ලැබී තිබුණා.\nඒ අනුවයි, සැකකරු අද අත්අඩංගුවට ගෙන ඇත්තේ.\nඡායාරූප - චන්දන උඩුවාවල",
       "URL": "https://www.hirunews.lk/138019/කොම්බු-රොෂාන්-ඝාතනය-කළ-දකුණේ-රනා-නුවරදී-අල්ලයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4965"
}