{
       "Source": "hirunews",
       "Timestamp": "Wednesday, 23 November 2022 - 18:51",
       "Headline": "BPL යන්න ශ්‍රී ලංකාවෙන් දහතුනක් - කුසල් ජනිත් පෙරේරාත් ඒ අතර",
       "News Content": "බංගලිදේශ ප්‍රිමියර් ලීග් (BPL) තරගාවලියේ නවවැනි අදියරේ ක්‍රීඩක කෙටුම්පත් කිරීමේ දී ශ්‍රී ලංකා ක්‍රීකට් ක්‍රීඩකයන් කිහිප දෙනෙක් ඒ සඳහා ඇතුලත් කරගෙන තිබෙනවා.\nඑම ක්‍රීඩක කෙටුම්පත් කිරීමේ ලැයිස්තුවට ඇතුලත්ව සිටින ක්‍රීඩකයන් අතරට ආබාධයක් හේතුවෙන් කලක් ක්‍රීඩාවෙන් විවේකීව සිටි ශ්‍රී ලංකා ක්‍රිකට් කණ්ඩායමේ ආරම්භක පිතිකරු කුසල් ජනිත් පෙරේරා ද ඇතුලත් වීම විශේෂත්වයක්.\nමෙම ක්‍රීඩක කෙටුම්පත් කිරීමට පෙර ශ්‍රී ලංකා ක්‍රිකට් ක්‍රීඩකයන් කිහිප දෙනෙකු ම මෙම තරගාවලියේ කණ්ඩායම් හිමිකරුවන් සමඟ හිමිකරුවන් ගිවිසුම් අත්සන් කර තිබුණා.\nඑළඹෙන ජනවාරි 06 වැනිදා සිට පෙබරවාරි 16 වැනිදා දක්වා පැවැත්වීමට නියමිත බංග්ලාදේශ ප්‍රිමියර් ලීග‍යේ (BPL) දී කණ්ඩායම් 07ක් තරග වදින අතර තරග 46ක් ඊට ඇතුලත් වනවා.\nඒ අනුව BPL තරගාවලිය සඳහා චතොග්‍රාම් චැලෙන්ජර්ස් කණ්ඩායම වෙනුවෙන්, විශ්ව ප්‍රනාන්දු සහ අශාන් ප්‍රියංජන් ද, ඩකා ඩොමිනේටර්ස් කණ්ඩායම සඳහා චාමික කරුණාරත්න සහ ඩිල්ෂාන් මුණවීර ද, කුල්නා ටයිගර්ස් කණ්ඩායම සඳහා අවිශ්ක ප්‍රනාන්දු සහ දසුන් ශානක රංග්පූර් රයිඩර්ස් කණ්ඩායම වෙනුවෙන් ජෙෆ්රි වැන්ඩර්සේ සහ පැතුම් නිශ්ශංක, සිල්හෙට් ස්ට්‍රයිකර්ස් කණ්ඩායම වෙනුවෙන් කමිදු මෙන්ඩිස්, තිසර පෙරේරා සහ ධනජය ද සිල්වා යන ක්‍රීඩකයන් ද ෆෝචූන් බරිෂාල් කණ්ඩායම වෙනුවෙන් කුසල් ජනිත් පෙරේරා, චතුරංග ද සිල්වා යන ශ්‍රී ලංකා ක්‍රීඩකයන් කෙටුම්පත් කොට තිබෙනවා.",
       "URL": "https://www.hirunews.lk/321104/bpl-යන්න-ශ්‍රී-ලංකාවෙන්-දහතුනක්-කුසල්-ජනිත්-පෙරේරාත්-ඒ-අතර",
       "Category": "Local News",
       "Parent URL": "https://www.hirunews.lk/local-news.php?pageID=714"
}