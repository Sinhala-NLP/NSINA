{
       "Source": "hirunews",
       "Timestamp": "Wednesday, 30 March 2016 - 18:59",
       "Headline": "චාවකච්චේරියෙන් හමුවූණු පුපුරණ ද්‍රව්‍ය ගැන තවමත් පොලීසියට තොරතුරු නැහැ",
       "News Content": "යාපනය - චාවකච්චේරි - මරවන්පුලව් ප්‍රදේශයේ නිවසක් තුළ තිබී අධිබලැති පුපුරණ ද්‍රව්‍ය තොගයක් සොයා ගැනීමේ සිද්ධියට අදාළව පුද්ගලයෙකු අත්අඩංගුවට ගෙන තිබෙනවා.\nපොලීසිය සඳහන් කළේ ඔහුු කිලිනොච්චිය - අක්කාරයන්කුලම් ප්‍රදේශයේ රැඳී සිටියදී අද දහවල් අත්අඩංගුවට ගත් බවයි.\nසැකකරු දැනට කිලිනොච්චිය පොලිස් භාරයේ පසුවනවා. කෙසේ වෙතත් සැකකරුට මෙම පුපුරණ ද්‍රව්‍ය ලැබුණේ කෙසේද යන්න පිළිබඳව තවමත් තොරතුරු වාර්තාවී නැහැ.\nසැකකරුගෙන් ඒ  සම්බන්ධයෙන් තොරතුරු සටහන් කරගනිමින් සිටින බවයි කිලිනොච්චි පොලීසියේ ජ්‍යෙෂ්ඨ ප්‍රකාශකයෙකු හිරු ප්‍රවෘත්ති අංශයට සඳහන් කළේ.\nඅදාළ නිවසේ තිබී මරාගෙන මැරෙන ඇදුම් කට්ටලයක්, ක්ලේමෝ බෝම්බ 4 ක්, ටී.එන්.ටී පුපුරණ ද්‍රව්‍ය අඩංගු පාර්සල් 3 ක්, මිලිමීටර් 9 පතොරම් 100 ක් සහ බැටරි පැක් 2 ක්, පොලීසිය ඊයේ රාත්‍රියේ සොයා ගත්තා.\nනිවස පරීක්ෂා කරන අවස්ථාවේ එහි හිමිකරු ප්‍රදේශය අතහැර පලාගොස් තිබූ අතර, පොලීසිය සඳහන් කළේ මෙම පුපුරණ ද්‍රව්‍ය සහ උපකරණ පසුගිය යුද සමයේ සගවා තබන ලද ඒවා බවට දැනට සැකකෙරෙන බවයි.\nජනාධිපති මෛත්‍රිපාල සිරිසේනද එළඹෙන තුන්වනදා වවුනියාවේ සංචාරයක නිරතවීමට නියමිතව තිබෙනවා.\nමේ අතර කොළඹ අද කැදවා තිබූ මාධ්‍ය හමුවකට එක්වෙමින් හිටපු අමාත්‍ය මහාචාර්ය ජී.එල්. පීරිස් කියා සිටියේ මෙය හුදකලා සිදුවීමක් නොවන බවයි.\nඑහෙත් ආරක්ෂක අමාත්‍යාංශය සඳහන් කළේ යුද්ධය පැවති ප්‍රදේශවලින් මෙවැනි පුපුරණ ද්‍රව්‍ය සහ යුද උපකරණ හමුවීම සාමාන්‍ය තත්ත්වයක් බවයි.\nආරක්ෂක ලේකම් කරුණාසේන හෙට්ටිආරච්චිගේ ප්‍රධානත්වයෙන් කොළඹ අද පැවති මාධ්‍ය හමුවකදී මේ පිළිබඳව ප්‍රශ්න කෙරුණු අතර, එහිදී ඔහු සඳහන් කළේ මෙය ජාතික ආරක්ෂාවට කිසිසේත් තර්ජනයක් නොවන බවයි.",
       "URL": "https://www.hirunews.lk/129753/චාවකච්චේරියෙන්-හමුවූණු-පුපුරණ-ද්‍රව්‍ය-ගැන-තවමත්-පොලීසියට-තොරතුරු-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=5109"
}