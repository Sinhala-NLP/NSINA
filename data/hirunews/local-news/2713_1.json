{
       "Source": "hirunews",
       "Timestamp": "Saturday, 23 May 2020 - 20:36",
       "Headline": "නැගෙනහිර පුරාවස්තු ආරක්ෂාවට ජනපති කාර්ය සාධක බලකායක් පත් කිරීම ගැන මහා සංඝරත්නයේ ප්‍රසාදය (වීඩියෝ)",
       "News Content": "නැගෙනහිර පළාතේ පුරාවස්තු ආරක්ෂා කිරීම සඳහා ජනාධිපති කාර්ය සාධක බලකායක් පත් කිරීමට ජනාධිපතිවරයා ගත් තීරණය සම්බන්ධයෙන් ලක්වාසී සමස්ත බෞද්ධයන්ගේ ගෞරවය හිමිවන බව අස්ගිරි පාර්ශවයේ අනුනායක අති පුජ්‍ය වෙඩරුවේ උපාලි හිමියන් පවසනවා.\nඋන්වහන්සේ මෙම අදහස් පළ කළේ බෞද්ධ උපදේශන සභාවේදී ගත් තීරණ සම්බන්ධයෙන් අදහස් පළකරමින්.\nපසුගිය දිනවල පොතුවිල් මුහුදු මහා විහාරය සතු ඉඩම්, ඉඩම් කොල්ලකරුවන්ගේ ග්‍රහණයට නතුවීම හිරු සී.අයි.ඒ. හරහා දිගින් දිගටම අනාවරණය කිරීමත් සමග ඒ පිළිබඳ සොයාබැලීමට ජනාධිපතිවරයා හා අග්‍රාමාත්‍යවරයා වහා පියවර ගෙන තිබුණා.\nනැගෙනහිර පළාතේ පොතුවිල් හි පිහිටා ඇති මුහුදු මහා විහාර පුද බිමේ ඉඩම් ආක්‍රමණය සිදුවුයේ පොතුවිල් ප්‍රාදේශීය සභාවේ ද නොමද සහයෝගය මතයි.\nපසුගිය යහපාලන ආණ්ඩුව සමයේ ද හිරු සී.අයි.ඒ. අවස්ථා ගණනාවකදී මේ ඉඩම් ආක්‍රමණ සිදුවන අවස්ථාවේම පෙන්වා දුන්න ද එකල රජයේ බලධාරීන් කිසිදු ක්‍රියාමාර්ගයක් ගත්තේ නැහැ.\nජනාධිපති ගෝඨාභය රාජපක්ෂ මහතා ජනාධිපති ධුරයට පත්වීමත් සමග ක්‍රමිකව නිහඩ වු ඉඩම් ආක්‍රමණිකයින් යළි කරලියට පැමිනෙන්නේ කොවිඩ් 19 ව්‍යාප්තිය පාලනයට රට පුරා ඇදිරිනීතිය ක්‍රියාත්මකවීමත් සමගයි.\nඉඩම් ආක්‍රමණිකයන් කොතරම් බලපෑම් එල්ල කළ ද බාධාකිරීම් මධ්‍යයේ හිරු සී.අයි.ඒ. මෙම අනවසර ඉඩම් කොල්ලය රටට හෙළි කළා.\nඅපගේ එම අනාවරණයත් සමග රට පුරා මුහුදු මහා විහාරයේ ඉඩම් කොල්ලය පිළිබද විශාල කතාබහක් මතුවූ අතර, ආරක්ෂක ලේකම් විශ්‍රාමික මේජර් ජනරාල් කමල් ගුණරත්න මහතා යුද හමුදාපතිල නාවික හමුදාපති, වැඩබලන පොලිස්පතිවරයා ඇතුළු පිරිස් සමග වහා නැගෙනහිර පළාතේ සංචාරයකද නිරත වුණා.\nආරක්ෂක ලේකම්වරයාගේ මෙම සංචාරයෙන් අනතුරුව මුහුදු මහා විහාරයේ ආරක්ෂාව සදහා නාවික හමුදා උප අනුකණ්ඩයක් ද පිහිටුවීමට පියවර ගැනුනා.\nමේ අතර ජනාධිපති ගෝඨාභය රාජපක්ෂ මහතා නැගෙනහිර පළාතේ පුරා වස්තු ආරක්ෂා කිරීමට ආරක්ෂක ලේකම්වරයාගේ ප්‍රධානත්වයෙන් ජනාධිපති කාර්ය සාධක බලකායක් පිහිටුවන බව ඊයේ රැස් වු බෞද්ධ උපදේශක සභාවේදී ප්‍රකාශ කළා.\nනැගෙනහිර පළාතේ පුරා වස්තු ආරක්ෂා කිරීමට ගත් පියවර සම්බන්ධයෙන් අස්ගිරි පාර්ශ්වයේ අනුනායක අතිපූජ්‍ය වේඬරුවේ උපාලි හිමියන් ප්‍රමුඛ මහා සංඝරත්නය අදහස් පළකළා.",
       "URL": "https://www.hirunews.lk/241355/නැගෙනහිර-පුරාවස්තු-ආරක්ෂාවට-ජනපති-කාර්ය-සාධක-බලකායක්-පත්-කිරීම-ගැන-මහා-සංඝරත්නයේ-ප්‍රසාදය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2713"
}