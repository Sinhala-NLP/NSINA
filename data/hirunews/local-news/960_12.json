{
       "Source": "hirunews",
       "Timestamp": "Saturday, 06 August 2022 - 14:29",
       "Headline": "එක්සත් ජාතීන්ගේ සංවිධානයේ මහලේකම්ගෙන් ජනපතිට සුබපැතුම් (වීඩියෝ)",
       "News Content": "එක්සත් ජාතීන්ගේ සංවිධානයේ මහලේකම් ඇන්ටෝනියෝ ගුටරෙස් (Antonio Guterres) මහතා ජනාධිපති රනිල් වික්‍රමසිංහ වෙත සුභාශිංසන එක් කර තිබෙනවා.\nජනාධිපතිවරයා වෙත පසුගිය (03) දා විශේෂ සුබපැතුම් පණිවිඩයක් නිකුත් කරමින් මහ ලේකම්වරයා පවසා ඇත්තේ රට මුහුණ දී සිටින වත්මන් අභියෝග ජයගැනීමට හිතකර පරිසරයක් හා ස්ථාවරත්වයක් ගොඩනැගීම සඳහා ජනාධිපති රනිල් වික්‍රමසිංහගේ නායකත්වය තීරණාත්මක වනු ඇති බවයි.\nමෙම අභියෝගවලට මුහුණ දීම සඳහා ජාතික උපායමාර්ගයක් සකස් කිරීමේදී සියලු දේශපාලන පක්ෂ අතර සම්මුතියක් ඇති කර ගැනීමට ජනාධිපති රනිල් වික්‍රමසිංහ දක්වන කැපවීම එක්සත් ජාතීන්ගේ මහ ලේකම්තුමා පිළිගෙන ඇති අතර එසේ කිරීමේදී, මහජනතාව සමඟ අදහස් විමසීම මෙන්ම නීතියේ ආධිපත්‍යය සහ මූලික මානව හිමිකම් මූලධර්මවලට ගරු කිරීම ඇතුළු සියලුම පාර්ශවකරුවන් අතර සංවාදය දිරිමත් කිරීමේ වැදගත්කම ද පෙන්වා දී තිබෙනවා.\nතවද, කාන්තාවගේ දේශපාලන සහභාගීත්වය සඳහා ශ්‍රී ලංකාව දරණ උත්සාහය පිළිගැනීමට සහ ප්‍රගතිය වේගවත් කිරීම සඳහා ජනාධිපතිතුමාගේ නායකත්වය දිරිමත් කිරීමට ද සහයෝගය පළ කර ඇතැයි සඳහන්.\nඑක්සත් ජාතීන්ගේ සංවිධානය ශ්‍රී ලංකා රජයට සහ ජනතාවට ක්ෂණික හා දිගුකාලීන අවශ්‍යතා සපුරාලීමට සහය දැක්වීමට සූදානමින් සිටින අතර සියලු ශ්‍රී ලාංකිකයන් වෙනුවෙන් සාමය ගොඩනැගීම, තිරසර සංවර්ධනය සහ මානව හිමිකම් ප්‍රවර්ධනය සඳහා එක්සත් ජාතීන්ගේ සංවිධානයේ සහයෝගීතාව අඛණ්ඩව පවත්වාගෙන යාමට අපේක්ෂා කරන බවද පවසා තිබෙනවා.\nමේ අතර අයහපත් පැතිකඩ ඉවතලා යහපත් අරමුණු වෙනුවෙන් යළි ඒකරාශී වියයුතු බව ජනාධිපති රනිල් වික්‍රමසිංහ සදහන් කළේ මහජන සභාව සමග ජනාධිපති කාර්යාලයේ පැවැති හමුවකදියි.\nව්‍යවස්ථා විරෝධී දාමරික ත්‍රස්ත ක්‍රියා කිසිවිටක අනුමත නොකරන බව ඊට එක්වූ ආචාර්ය ඕමල්පේ සෝභිත හිමියන් ප්‍රකාශ කළා.\nසියලු කටයුතු නීතියට අනුකූලව සිදුවන බවයි මහජන ආරක්ෂක අමාත්‍ය ටිරාන් අලස් මෙහිදී කියා සිටියේ.",
       "URL": "https://www.hirunews.lk/312070/එක්සත්-ජාතීන්ගේ-සංවිධානයේ-මහලේකම්ගෙන්-ජනපතිට-සුබපැතුම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=960"
}