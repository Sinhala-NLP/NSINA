{
       "Source": "hirunews",
       "Timestamp": "Thursday, 24 June 2021 - 13:02",
       "Headline": "ආයෝජන කලාප 14 ක එන්නත්කරණය ඇරඹේ (වීඩියෝ)",
       "News Content": "ඊයේ දිනයේ මෙරටින් වාර්තාවූ ආසාදිතයන් 2,196 දෙනාගෙන් වැඩිම පිරිසක් එනම් 436 දෙනෙකු ගම්පහ දිස්ත්‍රික්කයෙන් වාර්තා වී තිබෙනවා. ඉන් 64 දෙනෙකු හඳුනාගෙන ඇත්තේ නිට්ටඹුව සෞඛ්‍ය වෛද්‍ය නිලධාරි කොට්ඨාසයෙන්.\nකළුතර සහ කොළඹ දිස්ත්‍රික්කවලින් ඊයේ ආසාදිතයන් 300 ඉක්මවා වාර්තාවී ඇති බවයි කොවිඩ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානය සඳහන් කළේ.\nකොළඹ දිස්ත්‍රික්කයෙන්ද ආසාදිතයන් 318 ක් වාර්තාවී තිබෙනවා.\nමේ අතර ශ්‍රී ලංකා ආයෝජන මණ්ඩලය යටතේ ඇති වෙළඳ කලාප 14 ම ආවරණය වන පරිදි එන්නත්කරණය මේ වනවිට ආරම්භ කර තිබෙනවා.\nඒ අනුව අද සීතාවක සහ කොග්ගල ආයෝජන කලාපවල කර්මාන්තශාලා සේවකයින්ට එන්නත් ලබාදීම සිදු කෙරෙන බවයි ආයෝජන කලාපවල විධායක අධ්‍යක්ෂ එම්.කේ.ඩී. ලෝරන්ස් සඳහන් කළේ. ඒ අනුව වෙළඳ කලාපවල සේවකයන්ට ලබාදීම සඳහා එන්නත් එක්ලක්ෂ 30,000 ක් වෙන් කර තිබෙනවා.\nමේ අතර ඊයේ රාත්‍රි 10 සිට යළි දිවයිනටම බලපැවැත්වෙන පරිදි සංචරණ සීමා පනවනු ලැබුවා. එම සංචරණ සීමා හෙට අලුයම හතර දක්වා බලපැවැත්වෙනු ඇති.\nමේ අතර ඉන්දියාවෙන් ප්‍රථම වරට හඳුනාගත් නව ඩෙල්ටා ප්ලස් ප්‍රභේදය තවත් රටවල් 9 ක සීග්‍රයෙන් ව්‍යාප්ත වී ඇති බවට ලෝක සෞඛ්‍ය සංවිධානය ප්‍රකාශ කළා.\nඇමරිකාව, පෘතුගාලය, ස්විට්සර්ලන්තය, ජපානය, පෝලන්තය, නේපාලය, රුසියාව සහ චීනය යන රටවලින් එලෙස නව ඩෙල්ටා ප්ලස් ප්‍රභේදය වාර්තාවී ඇති බවයි එම සංවිධානය සඳහන් කළේ.",
       "URL": "https://www.hirunews.lk/275218/ආයෝජන-කලාප-14-ක-එන්නත්කරණය-ඇරඹේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1863"
}