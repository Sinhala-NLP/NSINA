{
       "Source": "hirunews",
       "Timestamp": "Tuesday, 01 December 2020 - 6:44",
       "Headline": "ක්‍රිකට් ක්‍රීඩක ධනංජය සිල්වාගේ පියා ඝාතනය කළ සැකකරු අබුඩාබියේදී අත්අඩංගුවට (වීඩියෝ)",
       "News Content": "ශ්‍රී ලංකා ක්‍රිකට් ක්‍රීඩක ධනංජය ද සිල්වාගේ පියා වන රංජන් සිල්වා ඝාතනය කිරීමේ සිද්ධියට අදාළව එහි ප්‍රධාන සැකකරු වන ධර්මසිරි පෙරේරා අබුඩාබියේදී අත්අඩංගුවට ගෙන තිබෙනවා.\nජාත්‍යන්තර පොලිසියේ රතු නිවේදනයට අනුකූලව අබුඩාබි පොලිසිය මගින් පෙරේදා දිනයේ ඔහු එලෙස අත්අඩංගුවට ගනු ලැබූ බවයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ කියා සිටියේ.\nදෙහිවල - ගල්කිස්ස මහ නගර සභාවේ නාගරික මන්ත්‍රීවරයෙකු ලෙස කටයුතු කරමින් සිටි ක්‍රිකට් ක්‍රීඩක ධනංජය ද සිල්වාගේ පියා වන රංජන් සිල්වා ඝාතනයට ලක් කෙරුණේ 2018 වසරේ මැයි 04 වැනිදායී.\nමෙම ඝාතනයේ ප්‍රධාන සැකකරු ලෙස හඳුනාගනු ලැබුවේ රත්මලාන ප්‍රදේශයේ පදිංචි ධර්මසිරි පෙරේරා හෙවත් රත්මලානේ ධර්මේ නැමැත්තායි. සැකකරු මෙම ඝාතනයෙන් පසු එක්සත් අරාබි එමීර් රාජ්‍යයට පළාගොස් ඇති බවට තොරතුරු ලැබී තිබූ බව පොලිසිය සඳහන් කළා.\nඒ අනුව පසුගියදා ගල්කිස්ස ජ්‍යෙෂ්ඨ පොලිස් අධිකාරීවරයා විසින් අධිකරණ වරෙන්තුවක් ලබාගෙන එය ජාත්‍යන්තර පොලිසියට යොමුකර තිබුණා.\nඒ අනුව පෙරේදා දිනයේදී ධර්මසිරි පෙරේරා නැමැත්තා අබුඩාබි පොලිසිය විසින් අත්අඩංගුවට ගෙන ඇති බවට මෙරට පිහිටි ජාත්‍යන්තර පොලිසියේ ශාඛාවට දැනුම් දී ඇති බවයි නියෝජ්‍ය පොලිස්පති අජිත් රෝහණ ප්‍රකාශ කළේ.\nඔහු ශ්‍රී ලංකාවට රැගෙන ඒම සඳහා අවශ්‍ය කටයුතු මේ වනවිටත් සූදානම් කෙරෙමින් පවතින බවද පොලිස් මාධ්‍ය ප්‍රකාශකවරයා වැඩිදුරටත් සඳහන් කළා. ඔහු මෙරට සිදුවූ තවත් අපරාධ රැසකට සම්බන්ධ බවටද තොරතුරු ලැබී තිබෙනවා.",
       "URL": "https://www.hirunews.lk/256013/ක්‍රිකට්-ක්‍රීඩක-ධනංජය-සිල්වාගේ-පියා-ඝාතනය-කළ-සැකකරු-අබුඩාබියේදී-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2302"
}