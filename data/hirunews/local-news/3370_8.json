{
       "Source": "hirunews",
       "Timestamp": "Friday, 03 May 2019 - 20:01",
       "Headline": "අලු මතින් ගොඩනැගෙන දෙව් මැදුරු",
       "News Content": "පාස්කු ඉරිදා සිදු වූ මරාගෙන මැරෙන ත්‍රස්ත ප්‍රහාර මාලාවෙන් හානි සිදු වූ දේවස්ථානවල වර්තමාන තත්ත්වය පිළිබඳ හිරු ප්‍රවෘත්ති සොයාබැලීමක් සිදු කළා.\nකොළඹ, කොච්චිකඩේ ශාන්ත අන්තෝනි දේවස්ථානය වසර 180 කට අධික ඉතිහාසයකට උරුමකම් කියන සිද්ධස්ථානයක්.\nපාස්කු ඉරිදා ප්‍රහාරයෙන් දේවස්ථානයේ ඉදිරිපස කොටසට මෙන්ම ඉදිරිපස සොල්දරයට ද දැඩි අලාභහානි සිදුවුණා.\nකෙසේ වෙතත් දේවස්ථානයේ තැන්පත් කර තිබෙන ශාන්ත අන්තෝනි මුනිඳුන්ගේ ඓතිහාසික ප්‍රතිමා ද්විත්වයටම කිසිදු ආපදාවක් සිදුවී නැහැ.\nශ්‍රී ලංකා නාවික හමුදාවේ පූර්ණ ශ්‍රම දායකත්වයෙන් ප්‍රතිසංස්කරණය කෙරෙන කොච්චිකඩේ ශාන්ත අන්තෝනි දේවස්ථානය සඳහා ඇස්තමේන්තු කර ඇති වියදම රුපියල් කෝටි 3කට ආසන්නයි.\nමේ අතර පාස්කු ඉරිදා මරාගෙන මැරෙන ප්‍රහාර මාලාවෙන් වැඩිම ජීවිත හානි වාර්තා වූ කටුවපිටිය ශාන්ත සෙබස්තියන් දේවස්ථානයේ ප්‍රතිසංස්කරණ කටයුතු ශ්‍රී ලංකා යුද හමුදාව භාරගෙන තිබෙනවා.\nපසුගිය ජනවාරි මාසයට යෙදුනු 150 වන සංවත්සරය වෙනුවෙන් මාස කිහිපයකට පෙර ප්‍රතිසංස්කරණ කටයුතු සිදු කර තිබූ  ශාන්ත සෙබස්තියන් දේවස්ථානයේ වඩාත්ම හානි සිදුව තිබෙන්නේ දේවස්ථානයේ ප්‍රධාන කොටසේ අභ්‍යන්තරයටයි.\nඑම දේවස්ථානයේ ප්‍රතිසංස්කරණ කටයුතු වෙනුවෙන් රුපියල් මිලියන 15ක මුදලක් ඇස්තමේන්තු ගත කර ඇති බව යුද හමුදාව පවසනවා.\nඑමෙන්ම මඩකලපුව සියොන් දේවස්ථානයේ ප්‍රතිසංස්කරණ කටයුතු ද ශ්‍රී ලංකා යුද හමුදාවේ ශ්‍රම දායකත්වයෙන් සිදු කිරීමට නියමිත අතර ඒ සඳහා වැයවන මුදල් පිලිබඳ මෙතෙක් ගණන් බලා නැහැ.",
       "URL": "https://www.hirunews.lk/215693/අලු-මතින්-ගොඩනැගෙන-දෙව්-මැදුරු",
       "Category": "Local News",
       "Parent URL": "https://www.hirunews.lk/local-news.php?pageID=3370"
}