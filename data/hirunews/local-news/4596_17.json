{
       "Source": "hirunews",
       "Timestamp": "Saturday, 25 March 2017 - 12:09",
       "Headline": "ජාත්‍යන්තර මත්ද්‍රව්‍ය ජාවාරම්කරුවන් රේගුව නොමඟ යැවීමේ වෑයමක",
       "News Content": "පාකිස්තානයේ සිට ක්‍රියාත්මක වන ජාත්‍යන්තර මත්ද්‍රව්‍ය ජාවාරම්කරුවන් මෙරට රේගු බලධාරීන් නොමඟ යැවීමේ සැලැස්මක් ක්‍රියාත්මක කර ඇති බවට අනාවරණ වී තිබෙනවා.\nඒ, හෙරොයින් මත්කුඩු සමඟ ඊයේ රේගුව මගින් අත්අඩංගුවට ගත් පාකිස්තාන ජාතිකයා සම්බන්ධයෙන් සිදුකළ වැඩිදුර විමර්ශනවලදියි.\nමෙලෙස ඊයේ අත්අඩංගුවට ගත් පාකිස්තාන ජාතිකයා කටාර් රාජ්‍යය වෙත ගොස් එහි සිට මත්කුඩු මෙරටට රැගෙන විත් ඇති බවටයි හෙළි වුණේ.\nමීට පෙර ද පාකිස්තාන ජාතිකයෙකු මත්කුඩු සමඟ අත්අඩංගුවට ගත් අතර ඔහු පාකිස්තානයේ සිට ඩුබායි රාජ්‍යය වෙත ගොස් යළි මෙරටට පැමිණ තිබුණා.\nමෙම මත්ද්‍රව්‍ය ජාවාරම්කරුවන් ඍජුවම ශ්‍රී ලංකාවට පැමිණීමට හැකියාව තිබියදී මෙලෙස මැදපෙරදිග රාජ්‍යයන් වෙත ගොස් මෙරටට පැමිණෙන්නේ රේගු බලධාරීන් නොමඟ යැවීමේ සැලසුමක් මත බව හෙළි වී තිබෙනවා.\nමත්ද්‍රව්‍ය ජාවාරම සම්බන්ධයෙන් පරීක්ෂණ සිදුකරන මෙරට බලධාරීන් පාකිස්තානය පිළිබදව වැඩි අවධානයක් යොමු කර තිබෙනවා.\nඑම අවධානය වෙනස් කිරීම සඳහා මෙම උපක්‍රමය භාවිතා කරන බවට තොරතුරු ලැබී ඇති බව ශ්‍රී ලංකා ගුවන්තොටුපල රේගුවේ නියෝජ්‍ය අධ්‍යක්ෂ පරාක්‍රම බස්නායක සදහන් කළා.",
       "URL": "https://www.hirunews.lk/157687/ජාත්‍යන්තර-මත්ද්‍රව්‍ය-ජාවාරම්කරුවන්-රේගුව-නොමඟ-යැවීමේ-වෑයමක",
       "Category": "Local News",
       "Parent URL": "https://www.hirunews.lk/local-news.php?pageID=4596"
}