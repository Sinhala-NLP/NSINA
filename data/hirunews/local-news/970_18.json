{
       "Source": "hirunews",
       "Timestamp": "Wednesday, 03 August 2022 - 7:49",
       "Headline": "පස් කදු කඩා වැටීමෙන් මාර්ග රැසක් අවහිර වේ",
       "News Content": "අයහපත් කාලගුණයත් සමග පස්කදු කඩා වැටීම හේතුවෙන් හැටන් කොළඹ මාර්ගය ගිනිගත්හේන බගතුළුව ප්‍රදේශයෙන් සහ හැටන් මහනුවර මාර්ගය ස්ටැටන් වත්ත ප්‍රදේශයෙන් අද (03) අලුයම සිට මුළුමනින්ම අවහිර වී තිබෙනවා.\nඑමෙන්ම දුම්රිය මාර්ගයට පස්කඳු කඩාවැටීම හේතුවෙන් බාධා මතු වූ කොළඹ - කොටුව සහ බදුල්ල අතර දුම්රිය ධාවනය තවමත් යථා තත්ත්යට පත් කර නැහැ.\nඒ අනුව අද කොළඹ - කොටුවෙන් පෙරවරු 5.55, 8.30, 9.45ට බදුල්ල දක්වා ධාවනය වීමට නියමිත දුම්රිය මෙන්ම බදුල්ලෙන් පෙරවරු 5.45, 8.30, 10.15 කොළඹ කොටුව දක්වා ධාවනය වීමට නියමිත දුම්රිය ද අවලංගු කරන බව දුම්රිය දෙපාර්තමේන්තුව දැනුම් දුන්නා.\nමේ අතර බස්නාහිර දකුණු මුහුදු ප්‍රදේශවලත් දිවයිනේ නිරිත දිග කොටසේත් පවතින වැසි සහ සුළං තත්ත්වය තවදුරටත් බලාපොරොත්තු වන බව කාලගුණ විද්‍යා දෙපාර්තමේන්තුව සදහන් කළා.\nඒ අනුව බස්නාහිර, සබරගමුව, මධ්‍යම සහ වයඹ පලාත්වලටත් ගාල්ල සහ මාතර දිස්ත්‍රික්කවලටත් විටින් විට වැසි හෝ ගිගුරුම් සහිත වැසි ඇති විය හැකි යි.\nසබරගමු පලාතේත් මහනුවර, නුවරඑළිය, ගාල්ල සහ මාතර දිස්ත්‍රික්වලත් ඇතැම් ස්ථානවලට මිලි මීටර් 100ක තද වැසි ඇති විය හැකි බව යි කාලගුණ විද්‍යා දෙපාර්තමේන්තුව සදහන් කළේ.\nඑමෙන්ම මධ්‍යම කදුකරයේ බටහිර බෑවුම් ප්‍රදේශවලත් උතුරු මැද, බස්නාහිර, වයඹ සහ දකුණු පලාත්වලත් සුලගේ වේගය පැයට කිලෝමිටර් 50 දක්වා වැඩි විය හැකියි.\nදිස්ත්‍රික්ක අටකට අදාළව නිකුත් කළ නායයෑමේ අවදානම්ද තවදුරටත් ක්‍රියාත්මක යි.\nමේ අතර දිවයිනේ දිස්ත්‍රික්ක හතකට බලපා ඇති අයහපත් කාලගුණ තත්වය හේතුවෙන් ඊයේ පස්වරුව වනවිට පවුල් 2,911කට අයත් පුද්ගලයන් 11,821 දෙනෙකු පීඩාවට පත්ව තිබුණා.\nපුද්ගල මරණ 3ක් සහ අතුරුදන්වීම් හතරක් වාර්තා වී තිබූ අතර, නිවාස 257කට අර්ධ හානි සිදුව ඇති බවයි ආපදා කළමනාකරණ මධ්‍යස්ථානය ප්‍රකාශ කළේ.\nපුද්ගලයන් 2,218 දෙනෙකු ආරක්ෂිත ස්ථාන වෙත යොමුකර තිබුණා.",
       "URL": "https://www.hirunews.lk/311726/පස්-කදු-කඩා-වැටීමෙන්-මාර්ග-රැසක්-අවහිර-වේ",
       "Category": "Local News",
       "Parent URL": "https://www.hirunews.lk/local-news.php?pageID=970"
}