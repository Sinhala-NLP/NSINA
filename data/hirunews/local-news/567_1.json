{
       "Source": "hirunews",
       "Timestamp": "Wednesday, 01 February 2023 - 7:26",
       "Headline": "ප්‍රධාන ආර්ථික ප්‍රතිසංස්කරණ - ලෝක බැංකුවේ පූර්ව ක්‍රියාමාර්ග ගැන පසු විපරමක්",
       "News Content": "ප්‍රධාන ආර්ථික ප්‍රතිසංස්කරණ - ලෝක බැංකුවේ පූර්ව ක්‍රියාමාර්ග පිළිබඳ පසු විපරම් සාකච්ඡාවක් ජනාධිපති කාර්යාලයේදී ඊයේ (31) පැවැත්වුණා.\nඊට ජනාධිපති ජ්‍යෙෂ්ඨ උපදේශක සහ කාර්ය මණ්ඩල ප්‍රධානී සාගල රත්නායක, මහ බැංකු අධිපති ආචාර්ය නන්දලාල් වීරසිංහ, මුදල් අමාත්‍යාංශ ලේකම් මහින්ද සිරිවර්ධන මෙන්ම ලෝක බැංකුවේ ජ්‍යෙෂ්ඨ ආර්ථික විද්‍යාඥ රිචඩ් වෝකර් ඇතුලු පිරිසක් එක්ව සිටියා.\nමෙහි දී ලෝක බැංකු ආධාර වැඩසටහන සම්බන්ධයෙන් දීර්ඝ ලෙස සාකච්ඡා කෙරුණු අතර, මූල්‍ය අධීක්ෂණය සහ ණය කළමනාකරණය වැඩිදියුණු කිරීම සම්බන්ධයෙන්ද අවධානය යොමු වුණා.\nඑසේම බදු පරිපාලන ප්‍රතිපත්ති, සමාජ ආරක්ෂණ ආයතන බෙදාහැරීම් පද්ධතිය සහ ආර්ථිකයේ තරඟකාරීත්වය වැඩි කිරීම යන කරුණු මෙන්ම ඒවා ක්‍රියාත්මක කිරීම සඳහා ගත යුතු පූර්ව ක්‍රියාමාර්ග පිළිබඳවද මෙහිදී විමසා බලා තිබෙනවා.\nඒවා කඩිනම් කිරීමේ අවශ්‍යතාවද සාකච්ඡාවේදී මතුවූ බවයි ජනාධිපති මාධ්‍ය අංශය ප්‍රකාශ කළේ.",
       "URL": "https://www.hirunews.lk/326358/ප්‍රධාන-ආර්ථික-ප්‍රතිසංස්කරණ-ලෝක-බැංකුවේ-පූර්ව-ක්‍රියාමාර්ග-ගැන-පසු-විපරමක්",
       "Category": "Local News",
       "Parent URL": "https://www.hirunews.lk/local-news.php?pageID=567"
}