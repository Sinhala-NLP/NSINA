{
       "Source": "hirunews",
       "Timestamp": "Saturday, 23 April 2022 - 22:33",
       "Headline": "ශ්‍රී ලංකාවේ අර්බුදයට කාලෝචිත විසඳුමක් දෙන බව IMF කියයි",
       "News Content": "ආර්ථික අර්බුදයෙන් මිදීමට ශ්‍රී ලංකාව දරන උත්සාහයන්ට සහාය වන බව ජාත්‍යන්තර මුල්‍ය අරමුදල පවසනවා.\nආර්ථික වැඩපිළිවෙල සම්බන්ධයෙන් බලධාරීන් සමඟ සාකච්ඡා කර අනෙකුත් සියලු පාර්ශ්වකරුවන් සමඟ සම්බන්ධ වී එම පියවරට එළඹෙන බවයි නිවේදනයක් නිකුත් කරමින් මුල්‍ය අරමුදල සඳහන් කර ඇත්තේ.\nවොෂින්ටන්හි පැවති IMF සහ ලෝක බැංකු රැස්වීම් අතරතුර, IMF කළමනාකාර අධ්‍යක්ෂිකා Kristalina Georgieva සහ IMF කළමනාකාරිත්වයේ අනෙකුත් ජ්‍යෙෂ්ඨ සාමාජිකයින්, ශ්‍රී ලංකාවේ මුදල් අමාත්‍ය අලි සබ්රි සහ ශ්‍රී ලංකා මහ බැංකු අධිපති නන්දලාල් වීරසිංහ ප්‍රමුඛ ශ්‍රී ලංකා නියෝජිත පිරිසක් හමු වූ බව එම නිවේදනයේ දැක්වෙනවා.\nආර්ථික අභියෝග ආමන්ත්‍රණය කිරීම සඳහා ප්‍රතිපත්තිමය ක්‍රියාමාර්ග පිළිබඳව එහිදී සාකච්ඡා වූ බවයි එහි දැක්වෙන්නේ.\nශ්‍රී ලංකාව සඳහා වූ IMF කණ්ඩායම අදාළ නියෝජිත පිරිස සමඟ IMF සහාය දක්වන වැඩසටහන් පිළිබඳ මූලික තාක්ෂණික සාකච්ඡා පවත්වා තිබෙනවා.\nශ්‍රී ලංකාව සඳහා වූ දූත මණ්ඩල ප්‍රධානී Masahiro Nozaki විසින් අද නිකුත් කළ නිවේදනය.\n“අප්‍රේල් 18-22 අතරතුර, ශ්‍රී ලංකා නියෝජිත පිරිස සහ IMF කණ්ඩායම IMF සහාය දක්වන වැඩසටහනක් සඳහා බලධාරීන්ගේ ඉල්ලීම සම්බන්ධයෙන් ඵලදායී තාක්ෂණික සාකච්ඡා පැවැත්වීය. ශ්‍රී ලංකාවේ මෑත කාලීන ආර්ථික හා මූල්‍ය ප්‍රවණතා, සාර්ව ආර්ථික ස්ථාවරත්වය යථා තත්ත්වයට පත් කිරීම සඳහා විශ්වසනීය සහ සුසංයෝගී උපාය මාර්ගයක් ක්‍රියාත්මක කිරීමේ අවශ්‍යතාවය සහ වත්මන් ආර්ථික අර්බුදයේ දුප්පතුන් සහ අවදානමට ලක්වූවන් කෙරෙහි ඇති වන අහිතකර බලපෑම අවම කිරීම සඳහා ශක්තිමත් සමාජ ආරක්ෂණ දැල්වල වැදගත්කම පිළිබඳව සාකච්ඡා කෙරිණි. IMF කණ්ඩායම ඔවුන්ගේ ණයහිමියන් සමඟ සහයෝගී සංවාදයක නිරත වීමට බලධාරීන්ගේ සැලැස්ම සාදරයෙන් පිළිගත්තේය.\n\"ඉදිරියට, IMF කණ්ඩායම ඔවුන්ගේ ආර්ථික වැඩපිළිවෙල සම්බන්ධයෙන් බලධාරීන් සමඟ සමීපව කටයුතු කිරීමෙන් සහ අනෙකුත් සියලුම පාර්ශ්වකරුවන් සමඟ සම්බන්ධ වීමෙන් වත්මන් ආර්ථික අර්බුදයෙන් මිදීමට ශ්‍රී ලංකාව දරන උත්සාහයන්ට සහාය වනු ඇත.\"",
       "URL": "https://www.hirunews.lk/302653/ශ්‍රී-ලංකාවේ-අර්බුදයට-කාලෝචිත-විසඳුමක්-දෙන-බව-imf-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1213"
}