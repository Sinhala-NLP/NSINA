{
       "Source": "hirunews",
       "Timestamp": "Thursday, 11 May 2023 - 9:59",
       "Headline": "සිසුවියන් 16 දෙනෙකු අපයෝජනය කළ ගුරුවරයා අත්අඩංගුවට (වීඩියෝ)",
       "News Content": "සිසුවියන් 16 දෙනෙකු අපයෝජනය කළ බව කියන කළුතර උපකාරක පන්ති ගුරුවරයා අද (11) උදෑසන අත්අඩංගුවට ගෙන තිබෙනවා.\nපොලීසිය සඳහන් කළේ පලාගොස් සිටි මොහු, කළුතර ප්‍රදේශයේ දීම අත්අඩංගුවට ගත් බවයි.\nතවද 30 හැවිරිදි ඔහු උපකාරක පන්ති ගණිත ගුරුවරයෙකු වන බවයි වාර්තා වෙන්නේ.\nසැකකරු විවාහකයෙකු වන අතර ඔහුගේ බිරිඳ ද ඔහුට එරෙහිව පොලීසියට පැමිණිලි කර තිබුණා.\nඅතවරවලට ලක්වූවන් අතර කළුතර කොට්ඨාසයේ පොලිස් ස්ථානයක නිලධාරිනියකගේ දියණියක් ද සිටින බව සඳහන්.\nඑමෙන්ම සැකකරු දැරියන්ට ලිංගික අතවර කිරීම් සිදුකරන අතරතුර සිදුකළ වීඩියෝ පටිගත කිරීම් 16ක් සම්බන්ධයෙන් අනාවරණය වන බවත් ඒවා නිරීක්ෂණය කරමින් අගතියටපත් දැරියන් සොයා ඉදිරි විමර්ශන සිදුකරන බවත් කළුතර ළමා හා කාන්තා අපයෝජන නිවාරණ කාර්යාංශය පවසනවා.\nකළුතර උතුර ගාලුපාරේ පෞද්ගලික පංති පවත්වන සැකකාර ගුරුවරයා කුඩා කණ්ඩායම් වශයෙන් වෙනත් ස්ථානවල පංති පවත්වා ඇති අතර එහි දැරියන් ද අපයෝජනයට ලක්කර ඇද්ද යන්න සම්බන්ධයෙන් වැඩිදුර විමර්ශන සිදුකරන බවයි පොලිසිය වැඩිදුරටත් පැවසුවේ.\nගණිතය විෂයය සඳහා උපකාරක පංති පවත්වන කළුතර ප්‍රදේශයේ ගුරුවරයෙකු පාසල් සිසුවියන් 16 දෙනෙකුට ලිංගික අතවරකර ඇති බවට පොලීසියට පැමිණිලි ලැබී තිබුණා.\nපොලීසිය පැවසුවේ, එම ගුරුවරයා - දැරියන්ව නිවෙස්වලට ඇරලවන මුවාවෙන් කළුතර ලාගෝස්වත්ත ප්‍රදේශයේ කැලයකට රැගෙන ගොස් - සිය මෝටර් රථය තුළදී ද ලිංගික අතවරකර ඇති බවට තොරතුරු ලැබුණු බවයි.\nඑමෙන්ම ඔහු සිය ජංගම දුරකථනයෙන් ඒවා පටිගතකර ඇති බවත් සඳහන්.\nඑසේම, අන්තර්ජාලය ඔස්සේ පංති පවත්වන මුවාවෙන් ද ඔහු මව්පියන් නොමැති අවස්ථාවලදී සිසුවියන් හා සම්බන්ධ වෙමින් - ඔවුන්ට ඇඳුම් ගලවන ලෙසට උපදෙස් දී ඇති අතර, එම දර්ශන ද පටිගතකර තිබෙනවා.\nඑම දර්ශන ඔහුගේ ලැප්ටොප් පරිගණකයේ ගබඩාකර තිබියදී අදාළ උපකාරක පංති ගුරුවරයාගේ බිරිඳට හසුවී ඇති අතර, ඇය එම දැරියන්ගේ මව්පියන් දැනුවත් කිරීමෙන් පසුවයි ඒ සම්බන්ධයෙන් පැමිණිලි කිරීම ආරම්භ වී ඇත්තේ.\nකළුතර පොලිස් කොට්ඨාස ස්ථානීය අපරාධ පරීක්ෂණ නිලධාරීන් සිද්ධිය සම්බන්ධයෙන් පරීක්ෂණ ආරම්භ කිරීමත් සමග සැකකාර ගුරුවරයා නිවස හැරගොස් ඇති බවටත් තොරතුරු වාර්තා වුණා.\nකෙසේවෙතත්, ප්‍රකාශයක් ලබාදීම සඳහා පැමිණෙන ලෙස කළුතර කොට්ඨාස ළමා හා කාන්තා අපයෝජන නිවාරණ කාර්යාංශය කර තිබූ දැනුම්දීමකට අනුව අද පෙරවරුවේ ඔහු එහි පැමිණ තිබෙනවා.\nපොලීසිය පැවසුවේ, එම අවස්ථාවේදී කළුතර කොට්ඨාස ළමා හා කාන්තා අපයෝජන නිවාරණ කාර්යාංශය විසින් සැකකාර උපකාරක පංති ගුරුවරයාව අත්අඩංගුවට ගනු ලැබූ බවයි.\nඅත්අඩංගුවට ගත් සැකකරු කළුතර උතුර ප්‍රදේශයේ පදිංචි 30 හැවිරිදි පුද්ගලයෙක්.\nසැකකරු පටිගත කළ දර්ශන අනුව ලිංගික අතවර කිරීම් 16 ක් සම්බන්ධයෙන් අනාවරණ වන බවත්, ඒවා නිරීක්ෂණය කරමින් අගතියට පත් දැරියන් සොයා ඉදිරි විමර්ශන සිදුකරන බවත් කළුතර කොට්ඨාස ළමා හා කාන්තා අපයෝජන නිවාරණ කාර්යාංශය පැවසුවා.\nකළුතර උතුර ප්‍රදේශයේ ගාලු පාර ආසන්නයේ පෞද්ගලික පන්ති පවත්වන සැකකාර ගුරුවරයා කුඩා කණ්ඩායම් වශයෙන් වෙනත් ස්ථානවල ද පන්ති පවත්වා ඇති බැවින් එම දැරියන් ද අපයෝජනයට ලක්කර ඇත්ද යන්න පිළිබඳව සොයා වැඩිදුර විමර්ශන ක්‍රියාත්මක බවයි පොලීසිය පැවසුවේ.\nජ්‍යෙෂ්ඨ පොලිස් නිලධාරියෙකු පැවසුවේ, සැකකාර ගුරුවරයා අනියම් සම්බන්ධතා පවත්වන බවටද ඔහුගේ නීත්‍යනුකූල බිරිඳ කළුතර උතුර පොලීසියට පැමිණිලිකර ඇති බවයි.\nඅත්අඩංගුවට ගත් සැකකරු කළුතර කොට්ඨාස ළමා හා කාන්තා අපයෝජන නිවාරණ කාර්යාංශය විසින් අද පෙරවරුවේ කළුතර දකුණ පොලීසියට භාර දුන් අතර ඔහුව කළුතර මහේස්ත්‍රාත් අධිකරණයට ඉදිරිපත් කිරීමට නියමිතයි.\nකෙසේවෙතත්, අගතියට පත් දැරියන් මෙන්ම මව්පියන් ද විමර්ශන සඳහා ඉදිරිපත් වීමේ මැලිකමක් දක්වන බව නිරීක්ෂණය වන බවත්, එවැනි දැරියන් වේ නම් කළුතර උතුර පොලීසිය අසළ පිහිටි ළමා හා කාන්තා අපයෝජන නිවාරණ කාර්යාංශයට පැමිණිලි කරන ලෙසත් පොලීසිය ඉල්ලා සිටිනවා.",
       "URL": "https://www.hirunews.lk/334864/සිසුවියන්-16-දෙනෙකු-අපයෝජනය-කළ-ගුරුවරයා-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=352"
}