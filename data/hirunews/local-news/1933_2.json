{
       "Source": "hirunews",
       "Timestamp": "Monday, 24 May 2021 - 8:24",
       "Headline": "කුසල්, පළමු එක්දින තරඟයේ පරාජයට හේතු කියයි",
       "News Content": "බංග්ලාදේශය සමඟ ඊයේ පැවති පළමු එක්දින තරඟයෙන් ශ්‍රී ලංකාවට ලකුණු 33 ක පරාජයක් අත්වුණා.\nබංග්ලාදේශය සිය පන්දුවාර පනහ තුළ කඩුළු 06 ක් දැවී ලකුණු 257 ක් රැස්කළ අතර, ශ්‍රී ලංකා පිලට පන්දුවාර 48 යි එක් පන්දුවකදී සියලු ක්‍රීඩකයින් දැවී ලබාගත හැකිවූයේ ලකුණු 224 ක් පමණයි.\nඩකා නුවර ෂර්-බංග්ලා ජාතික ක්‍රීඩාංගනයේදී ලකුණු 258 ක ඉලක්කයක් හඹාගිය ශ්‍රී ලංකා පිල 28 වන පන්දුවාරය අවසානයේ කඩුළු 06 ක් දැවී ලබා සිටියේ ලකුණු 102 ක් පමණයි.\nනායක කුසල් ජනිත් ලකුණු 30 ක්ද, උපනායක කුසල් මෙන්ඩිස් ලකුණු 24 ක්ද රැස්කරගත් අතර, ධනුෂ්ක ගුණතිලක ලකුණු 21 ක් ලබා ගත්තා.\nඉන් අනතුරුව ප්‍රහාරාත්මක ඉනිමක් ක්‍රීඩා කළ වනිඳු හසරංග පන්දු 60 කදී ලකුණු 74 ක් රැස්කළේ හයේ පහර 05 ක්ද සමඟින්.\nඔහු ඉසුරු උදාන සමඟ එක්ව 44 වන පන්දුවාරය වනවිට 08 වන කඩුල්ල සඳහා ලකුණු 62 ක් රැස්කළේ ශ්‍රී ලංකා පිල ජයග්‍රහණයේ මානයට රැගෙන එමින්.\nකෙසේ නමුත්, ලකුණු 30 කට කඩුළු 04 ක් බිඳ හෙලූ මෙහෙදි හසන් මිරාස් සහ ලකුණු 34 කට කඩුළු 03 ක් බිඳ හෙලූ මස්තෆිසූර් රහ්මාන්ගේ දස්කම් හමුවේ ශ්‍රී ලංකා පිල ලකුණු 224 කට දැවී ගියා.\nමෙම ජයග්‍රහණයත් සමඟ තරඟ 03 කින් යුත් එක්දින තරඟාවලියේ 1 ට 0 ක් ලෙස ඉදිරියට පැමිණීමට බංග්ලාදේශය සමත් වුණා.\nදෙවන තරඟය හෙට නැවතත් ඩකා නුවරදී පැවැත්වීමට නියමිතයි.\nශ්‍රී ලංකා පිලේ පරාජයට තමා ඇතුළු මුල්පෙල පිතිකරුවන් ප්‍රමාණවත් දස්කම් නොදැක්වීම හේතු වූ බවයි තරඟයෙන් අනතුරුව අදහස් දැක්වූ ශ්‍රී ලංකා එක්දින පිලේ නව නායක කුසල් ජනිත් පෙරේරා ප්‍රකාශ කළේ.",
       "URL": "https://www.hirunews.lk/272268/කුසල්-පළමු-එක්දින-තරඟයේ-පරාජයට-හේතු-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1933"
}