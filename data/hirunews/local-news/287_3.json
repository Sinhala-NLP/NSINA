{
       "Source": "hirunews",
       "Timestamp": "Wednesday, 07 June 2023 - 20:17",
       "Headline": "ජනපතිගේ යෝජනාවෙන් ආචාර්ය හර්ෂ ද සිල්වා මුදල් කාරක සභාවේ සභාපති ධුරයට (වීඩියෝ)",
       "News Content": "සමගි ජන බලවේගයේ පාර්ලිමේන්තු මන්ත්‍රී ආචාර්ය හර්ෂද සිල්වා රාජ්‍ය මුදල් පිළිබද කාරක සභාවේ සභාපති ධූරයට පත් කිරීමට පාර්ලිමේන්තු තේරීම් කාරක සභාව අද තිරණය කළා.\nඒ ජනාධිපති රනිල් වික්‍රමසිංහ මුදල් පිළිබද කාරක සභාවට සිදුකළ යොජනාවකට අනුවයි.\nජනාධිපතිවරයා අද මුදල් පිළිබද කාරක සභාවේ සාමාජිකයින් කැදවා පාර්ලිමේන්තු මන්ත්‍රී ආචාර්ය හර්ෂද සිල්වා රාජ්‍ය මුදල් පිළිබද කාරක සභාවේ සභාපති ධූරයට පත් කරන්නැයි යෝජනා කළ අතර ඊට ඔවුන්ගේ අනුමැතිය හිමිවුණා.\nපාර්ලිමේන්තු සංකීර්ණයේදී පැවති එම හමුවේදී ජනාධිපතිවරයා අවධාරණය කළේ කාරක සභාවක් සහ උපදේශක සභාවලට සභාපතිවරුන් පත් කිරීමේදී පාර්ලිමේන්තුවේ ස්ථාවර නියෝග අනුව කටයුතු කල යුතු බවයි.\nඒ අනුව රාජ්‍ය මුදල් පිළිබද කාරක සභාවේ සභාපති ධූරය විපක්ෂයේ මන්ත්‍රීවරයෙකුට ලබා දිය යුතු බැවින් ඔවුන් යෝජනා කර ඇති පාර්ලිමේන්තු මන්ත්‍රී ආචාර්ය හර්ෂද සිල්වාට එම ධූරය ලබා දියයුතු බව ජනාධිපතිවරයා වැඩිදුරටත් සදහන් කර තිබෙනවා.\nඑහිදී හර්ෂද සිල්වා මන්ත්‍රීවරයා ජනාධිපතිවරයාට සිය ස්තුතිය පළ කර ඇති බවයි ජනාධිපති මාධ්‍ය අංශය සදහන් කළේ.\nජනාධිපතිවරයා විපක්ෂයේ මන්ත්‍රීවරුන් සමග එහිදී කතාබහකද නිරත වී තිබෙනවා.\n09 වෙනි පාර්ලිමේන්තුවේ සිව්වැනි සභාවාරයේ මුදල් කාරක සභාවේ සභාපති ධූරය මාස 05 කට වැඩි කාලයක් පුරප්පාඩුව පැවති අතර මෙතෙක් එහි වැඩකටයුතු සිදු කෙරුණේ තාවකාලික සභාපතිවරුන් යටතෙයි.\nමෙම කාරක සභාවේ සභාපති ධූරයට මීට පෙර සමගිජන බලවේගයේ පාර්ලිමේන්තු මන්ත්‍රී මයන්ත දිසානායක ආණ්ඩු පක්ෂයේ යෝජනාවකට අනුව පත් කෙරුණා.\nකෙසේ වෙතත් පක්ෂයෙන් මතු වූ විරෝධතා සහ ඉල්ලීම් හමුවේ ඔහු එම තනතුරෙන් ඉල්ලා අස් වීමත් සමග මුදල් පිළිබද කාරක සභාවේ සභාපති ධූරය හිස්ව පැවතුණා.\nඒ අනුව විපක්ෂ නායක සජිත් ප්‍රේමදාස ඇතුළු මන්ත්‍රි වරුන් කතානායකවරයාගෙන් අවස්ථා කිහිපයකදී එම සභාපති ධූරය පාර්ලිමේන්තු මන්ත්‍රී ආචාර්ය හර්ෂද සිල්වා ලබා දෙන්නැයි ඉල්ලීම් කරණු ලැබුවා.\nකෙසේ වෙතත් ඊට ආණ්ඩු පක්ෂය සාධනීය ප්‍රතිචාරයක් හිමිවූයේ නැහැ.\nඅනතුරුව ජනාධිපතිවරයාගේ යෝජනාවක් අනුව පාර්ලිමේන්තු මන්ත්‍රී ආචාර්ය හර්ෂද සිල්වා ගේ ප්‍රධානත්වයෙන් අද පස්වරුවේ රාජ්‍ය මුදල් පිළිබද කාරක සභාව රැස් වුණා.",
       "URL": "https://www.hirunews.lk/337311/ජනපතිගේ-යෝජනාවෙන්-ආචාර්ය-හර්ෂ-ද-සිල්වා-මුදල්-කාරක-සභාවේ-සභාපති-ධුරයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=287"
}