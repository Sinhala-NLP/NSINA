{
       "Source": "hirunews",
       "Timestamp": "Wednesday, 13 July 2016 - 12:06",
       "Headline": "අමරිකාවෙන් දෙමළ ජාතික සන්ධානයට සහතිකයක්",
       "News Content": "අග්‍රාමාත්‍ය රනිල් වික්‍රමසිංහ සහ දිවයිනේ සංචාරයක නිරත ඇමරිකානු සහකාර රාජ්‍ය ලේකම්වරුන් වන නිෂා බිස්වාල් සහ ටොම් මලිනොස්කි අතර හමුවක් අරලියගහ මන්දිරයේදී අද දහවල් පැවැත්වුණා.\nඑහිදී ආර්ථික, දේශපාලන මෙන්ම මානව හිමිකම් සම්බන්ධයෙන් දෙපාර්ශවය අතර කරුණු හුවමාරු වී ඇති බවයි වාර්තා වන්නේ.\nමේ අතර ජාතික ගැටළුවට සාධාරණ විසදුමක් ලබාදීම වෙනුවෙන් අඛණ්ඩව සහයෝගය පළ කරන බවට ඇමරිකාවෙන් සහතිකයක් ලැබුණු බව දෙමළ ජාතික සන්ධානය පවසනවා.\nවිපක්ෂ නායක ආර්. සම්බන්ධන්, දිවයින පැමිණ සිටින ඇමරිකානු සහකාර රාජ්‍ය ලේකම්වරුන් වන නිෂා බිස්වාල් සහ ටොම් මලිනොස්කි අද පෙරවරුවේ කොළඹ පිහිටි ඇමරිකානු තානාපති කාර්යාලයේදී මුණ ගැසුණා.\nඑහිදී ව්‍යවස්ථා සංශෝධනය සහ සංහිදියාව වෙනුවෙන් ශ්‍රී ලංකා රජය ගෙන ඇති පියවර පිළිබඳව ද දෙපාර්ශවය අතර සාකච්ඡා පැවති බවයි දෙමල සන්ධානයේ මාධ්‍ය ප්‍රකාශක පාර්ලිමේන්තු මන්ත්‍රී එම්.ඒ.සුමන්දිරන් කියා සිටියේ.\nමේ අතර, ඇමරිකානු සහකාර රාජ්‍ය ලේකම්වරුන් දෙපල අද නැගෙනහිර පළාත් ප්‍රධාන අමාත්‍යවරයා හමුවනු ඇති.",
       "URL": "https://www.hirunews.lk/137885/අමරිකාවෙන්-දෙමළ-ජාතික-සන්ධානයට-සහතිකයක්",
       "Category": "Local News",
       "Parent URL": "https://www.hirunews.lk/local-news.php?pageID=4967"
}