{
       "Source": "hirunews",
       "Timestamp": "Tuesday, 02 November 2021 - 19:25",
       "Headline": "දේශපාලනයෙන් ඈත්වීම ගැන අග්‍රාමාත්‍යවරයාගෙන් පැහැදිළි කිරීමක් (වීඩියෝ)",
       "News Content": "දුෂ්කර අවස්ථාවලදී එක් අරමුණක් වෙනුවෙන් සටන් කළ පිරිස් වෙන් කර දැමිය නොහැකි බව අග්‍රාමාත්‍ය මහින්ද රාජපක්ෂ ප්‍රකාශ කළා.\nඒ ශ්‍රී ලංකා පොදුජන පෙරමුණේ  5 වන සංවත්සරය නිමිත්තෙන් කොළඹ නෙලුම්පොකුණ රගහලේ අද පැවති උත්සවයට එක්වෙමින්.\nඑය නම් කර තිබුණේ අභිමානයෙන් සෞභාග්‍ය කරා ලෙසටයි. ශ්‍රී ලංකා නිදහස් පක්ෂය නියෝජනය කරන දේශපාලඥයින් ඇතුලු පිරිසක් ද ඊට එක්ව සිටියා.\nකෙසේ වෙතත් ජාතික නිදහස් පෙරමුණේ නායක අමාත්‍ය විමල් වීරවංශ ඊට එක්ව නොසිටි අතර, ඔහු නියෝජනය කරමින් එම පක්ෂයේ පාර්ලිමේන්තු මන්ත්‍රී නිමල් පියතිස්ස උත්සවයට පැමිණ සිටියා.\nඑහිදී තවදුරටත් අදහස් දැක්වූ අග්‍රාමාත්‍ය මහින්ද රාජපක්ෂ කියා සිටියේ ශ්‍රී ලංකා පොදුජන පෙරමුණ සමගිය අපේක්ෂා කරන පක්ෂයක් බවයි.\nශ්‍රී ලංකා නිදහස් පක්ෂයෙන් එම ආභාෂය ලැබුණු බවද අග්‍රාමාත්‍යවරයා සඳහන් කළා.\nඑමෙන්ම කුඩා පක්ෂ කියා කිසිවක් නොමැති බවත්, සියල්ලටම තිබුණේ එකම අරමුණක් බවත් අග්‍රාමාත්‍යවරයා එහිදී වැඩිදුරටත් කියා සිටියා.\nගුරු වැඩවර්ජනය සහ ගොවි උද්ඝෝෂණද තීව්ර මට්ටමට පැමිණ ඇත්තේ ඇතැමුන් ඊට නිසි මැදිහත්වීමක් ලබානොදීම හේතුවෙන් බවද අග්‍රාමාත්‍ය මහින්ද රාජපක්ෂ පෙන්වා දුන්නා.",
       "URL": "https://www.hirunews.lk/286825/දේශපාලනයෙන්-ඈත්වීම-ගැන-අග්‍රාමාත්‍යවරයාගෙන්-පැහැදිළි-කිරීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1588"
}