{
       "Source": "hirunews",
       "Timestamp": "Thursday, 02 February 2023 - 11:01",
       "Headline": "ගතවූ පැය විසිහතරේ වැඩිම වර්ෂාපතනය යාපනයෙන්",
       "News Content": "ගතවූ පැය 24 තුළ වැඩිම වර්ෂාපතනය යාපනය ප්‍රදේශයෙන් වාර්තාවන බව කාලගුණ විද්‍යා දෙපාර්තමේන්තුව පවසනවා.\nඑම දෙපාර්තමේන්තුව සඳහන් කළේ මිලිමීටර 136ක වර්ෂාපතනයක් අද (02) උදෑසන 08 වන විට යාපනය ප්‍රදේශයට ලැබී තිබූ බවයි.\nඑමෙන්ම මුලතිව් ප්‍රදේශයට මිලිමීටර 130.7ක වර්ෂාපතනයක් ද, ත්‍රිකුණාමලයට මිලිමීටර 113.5 වර්ෂාපතනයක් ද ඇඳහැලී තිබෙනවා.\nමීට අමතරව පොළොන්නරුවට මිලිමීටර 99.9ක සහ කිලිනොච්චියට මිලිමීටර 96.5ක වර්ෂාපතනයක් ලැබුණු බවයි කාලගුණ විද්‍යා දෙපාර්තමේන්තුව වැඩිදුරටත් සඳහන් කළේ.\nමේ අතර, ගාල්ල සිට කොළඹ පුත්තලම, මන්නාරම කන්කසන්තුරය හරහා ත්‍රිකුණාමලය දක්වා වෙරළට ඔබ්බෙන් වන මුහුදු ප්‍රදේශවල හෙට දිනය දක්වා ධීවර සහ නාවික කටයුතුවල නොයෙදෙන ලෙස ආපදා කළමනාකරණ මධ්‍යස්ථානය ඉල්ලීමක් කරනවා.\nඑම මුහුදු ප්‍රදේශවල මුහුදු රළ මීටර 03 දක්වා ඉහළ යාමේ හැකියාවක් පවතින බවයි කාලගුණ විද්‍යා දෙපාර්තමේන්තුව සඳහන් කළේ.\nනිරිතදිග බෙංගාල බොක්ක මුහුදු ප්‍රදේශයේ පැවති පීඩන අවපාතය ක්‍රමයෙන් දුර්වල වෙමින් අද රාත්‍රියේ ශ්‍රී ලංකාවට බටහිර දෙසින් වූ මුහුදු ප්‍රදේශ කරා ගමන්කරනු ඇති බවද එම දෙපාර්තමේන්තුව ප්‍රකාශ කළා.",
       "URL": "https://www.hirunews.lk/326469/ගතවූ-පැය-විසිහතරේ-වැඩිම-වර්ෂාපතනය-යාපනයෙන්",
       "Category": "Local News",
       "Parent URL": "https://www.hirunews.lk/local-news.php?pageID=563"
}