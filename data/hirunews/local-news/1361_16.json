{
       "Source": "hirunews",
       "Timestamp": "Saturday, 12 February 2022 - 8:00",
       "Headline": "12ට අඩු දරුවන්ට කොවිඩ් එන්නත ලබාදීමේ සූදානමක්",
       "News Content": "වයස අවුරුදු 12ට අඩු දරුවන්ට කොරෝනා ප්‍රතිශක්තිකරණ එන්නත් ලබාදීමට අදාළ නිර්දේශ එළඹෙන සතියේදී ලැබෙනු ඇති බව රාජ්‍ය අමාත්‍ය මහාචාර්ය චන්න ජයසුමන පවසනවා.\nතවත් කොරෝනා ආසාදිතයන් 1259 ක් ඊයේ (11) වාර්තා වීමත් සමග මෙරට සමස්ත කොරෝනා ආසාදිතයන් සංඛ්‍යාව 625,804 ක් දක්වා ඉහළ ගියා.\nමෙරට සමස්ත කොරෝනා මරණ සංඛ්‍යාව .15,754 ක් දක්වා ඉහළ ගියේ ඊයේ වාර්තා වූ කොරෝනා මරණ 31 ත් සමගයි.\nකොරෝනා ව්‍යාප්තිය පාලනය සඳහා සියලු පුරවැසියන් සෞඛ්‍ය පිළිවෙත් දැඩි ලෙස අනුගමනය කිරීමටත් බූස්ටර් එන්නත් මාත්‍රාව ලබා ගැනීමටත් කටයුතු කළ යුතු බවයි නියෝජ්‍ය සෞඛ්‍ය සේවා අධ්‍යක්ෂ විශේෂඥ වෛද්‍ය හේමන්ත හේරත් සඳහන් කළේ.\nමේ අතර වයස අවුරුදු 12ට අඩු දරුවන්ට කොරෝනා ප්‍රතිශක්තිකරණ එන්නත් ලබා දීමට අදාළ නිර්දේශ ලබා දෙන ලෙස ළමා රෝග විශේෂඥ වෛද්‍යවරුන්ගේ සංගමයට දැනුම් දී තිබෙනවා.\nරාජ්‍ය අමාත්‍ය මහාචාර්ය චන්න ජයසුමන කියා සිටියේ එම නිර්දේශ ලබන සතියේදී ලැබෙනු ඇතැයි අපේක්ෂා කරන බවයි.",
       "URL": "https://www.hirunews.lk/296798/12ට-අඩු-දරුවන්ට-කොවිඩ්-එන්නත-ලබාදීමේ-සූදානමක්",
       "Category": "Local News",
       "Parent URL": "https://www.hirunews.lk/local-news.php?pageID=1361"
}