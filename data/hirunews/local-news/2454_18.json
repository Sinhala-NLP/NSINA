{
       "Source": "hirunews",
       "Timestamp": "Tuesday, 15 September 2020 - 7:40",
       "Headline": "මිය ගිය කොරෝනා ආසාදිත පුද්ගලයාගේ අවසන් කටයුතු, හලාවත - මාදම්පේ ආදාහනාගාරයේදී (වීඩියෝ)",
       "News Content": "ඊයේ දිනයේදීත් තවත් ආසාදිතයින් 28 දෙනෙකු වාර්තා වීමත් සමඟ මෙරට සමස්ත කොරෝනා ආසාදිත සංඛ්‍යාව 3262 දක්වා ඉහළ ගියා.\nඑක්සත් අරාබි එමීර් රාජ්‍යයෙන් 11 දෙනෙකුත්, ඉන්දියාවේ සිට පැමිණි නාවිකයින් 5 දෙනෙකුත්, බහරේනයේ සිට පැමිණි නාවිකයින් 4 දෙනෙකු සහ බංග්ලාදේශයෙන් පැමිණි 4 දෙනෙකු කොරෝනා ආසාදිතයින් ලෙස ඊයේ හදුනා ගැණුනා.\nඊට අමතරව, කටාර්, වියට්නාම් සහ කුවේට් යන රටවලින් පැමිණි තුන්දෙනෙකුටත් කොරෝනා ආසාදනය වී ඇති බවට තහවුරු වී ඇති බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nඒ අනුව මේ වනවිට රෝහල් ගතව ප්‍රතිකාර ලබන ආසාදිතයන් සංඛ්‍යාව 244ක් වන අතර සුවය ලැබූ සංඛ්‍යාව 3005ක් දක්වා ඉහල ගියා.\nමේ අතර, මෙරට 13 වන කොරෝනා මරණය ලෙස ඊයේ වාර්තා වූ නුගේගොඩ ප්‍රදේශයේ පදිංචි 60 හැවිරිදි පුද්ගලයාගේ අවසන් කටයුතු හලාවත - මාදම්පේ ආදාහනාගාරයේදී සිදුකෙරුණා.\nඒ සඳහා ඔහුගේ පවුලේ ඥාතීන් කිහිපදෙනෙකු පමණක් සහභාගි වූ බවයි හිරු වාර්තාකරු සඳහන් කළේ.\nමොහු හලාවත මූලික රෝහලේ ප්‍රතිකාර ලබමින් සිටි මොහු බහරේනයේ නාවිකයෙකු ලෙස කටයුතු කර තිබෙනවා.\nඔහු ශ්‍රී ලංකාවට පැමිණ ඇත්තේ පසුගිය දෙවනදායි.\nඑම අවස්ථාවේදී ඔහු කොරෝනා රෝගියෙකු ලෙස හඳුනා ගෙන නොමැති අතර, නිරෝධායනයට ලක් වෙමින් සිටින අතරතුරයි පසුගිය 9 වනදා හලාවත මූලික රෝහලට ඇතුළත් කරනු ලැබුවේ.\nඑමෙන්ම කොරෝනා වෛරසය හේතුවෙන් ෂී ෂෙල්ස් රාජ්‍යයේ රැදී සිටි ශ්‍රී ලාංකිකයින් 170 දෙනෙකු කටුනායක ගුවන්තොටුපලින් ඊයේ මෙරටට පැමිණියා.\nපසුව ඔවුන් සියලුදෙනා පී.සී.ආර්. පරීක්ෂණවලට ලක් කිරීමෙන් අනතුරුව නිරෝධායනය සඳහා යොමුකළ බවයි හිරු ගුවන්තොටුපල වාර්තාකරු කියා සිටියේ.\nකෙසේ වෙතත්, තමන් ඇතුළු තවත් කාන්තාවන් කිහිපදෙනෙකු කොරෝනා වෛරසය හේතුවෙන් කුවේටයේ සිට මෙරටට පැමිණීමට නොහැකිව රැදී සිටින බවයි එහි රැදී සිටින ශ්‍රී ලාංකික කාන්තාවන් කිහිපදෙනෙකු හිරු ප්‍රවෘත්ති අංශයට සඳහන් කළේ.",
       "URL": "https://www.hirunews.lk/250232/මිය-ගිය-කොරෝනා-ආසාදිත-පුද්ගලයාගේ-අවසන්-කටයුතු-හලාවත-මාදම්පේ-ආදාහනාගාරයේදී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2454"
}