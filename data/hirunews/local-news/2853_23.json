{
       "Source": "hirunews",
       "Timestamp": "Saturday, 14 March 2020 - 7:22",
       "Headline": "ප්‍රධාන පක්ෂ අවසන් දින දෙකෙහි නාම යෝජනා ලබාදෙන ලකුණු",
       "News Content": "ලබන මස 25 වනදා පැවැත්වීමට නියමිත මහ මැතිවරණයට අදාළව ප්‍රධාන දේශපාලන පක්ෂ මේ දිනවල සිය නාම යෝජනා අත්සන් තැබීමේ කටයුතු සිදුකරමින් පවතිනවා.\nනාම යෝජනා භාර ගැනීම ලබන 19 වනදා මධ්‍යහ්න 12 ට අවසන් කිරීමට නියමිතයි.\nඒ අනුව, ශ්‍රී ලංකා පොදුජන පෙරමුණ කියා සිටියේ බොහෝ දුරට ලබන 18 වනදා සුබ මොහොතින් නාම යෝජනා පත්‍ර මැතිවරණ කොමිෂන් සභාව වෙත භාරදීමට දැනට සැලසුම් කර ඇති බවයි.\nඅර්බුදකාරි තත්ත්වය හමුවේ, වෙන වෙනම මැතිවරණයට තරඟ කරන බව එක්සත් ජාතික පක්ෂය සහ ඉන් බෙදී ගිය සජිත් ප්‍රේමදාසගේ නායකත්වයෙන් යුත් සමගි ජනබලවේගය මේ වනවිට මැතිවරණ කොමිසමට ලිඛිතව දැනුම්දී තිබෙනවා.\nඒ අනුව, සිය නාම යෝජනා අත්සන් තැබීම අද සිට ආරම්භ කිරීමට නියමිත බවයි සමගි ජනබලවේගය ප්‍රකාශ කළේ.\nලබන 19 වනදා පෙරවරුවේ එම නාම යෝජනා පත්‍ර මැතිවරණ කොමිෂන් සභාව වෙත භාරදීමට සැලසුම් කර ඇති බව ද සමගි ජනබලවේගය නියෝජනය කරන හිටපු පාර්ලිමේන්තු මන්ත්‍රී අශෝක් අබේසිංහ ප්‍රකාශ කළා.\nඑසේම, එක්සත් ජාතික පක්ෂය සඳහන් කළේ මේ දිනවල අත්සන් කරන තම පක්ෂයේ නාම යෝජනා පත්‍ර ලබන 18 හෝ 19 යන දිනවල මැතිවරණ කොමිෂන් සභාව වෙත භාරදීමට පියවර ගන්නා බවයි.",
       "URL": "https://www.hirunews.lk/236472/ප්‍රධාන-පක්ෂ-අවසන්-දින-දෙකෙහි-නාම-යෝජනා-ලබාදෙන-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=2853"
}