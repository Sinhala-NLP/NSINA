{
       "Source": "hirunews",
       "Timestamp": "Thursday, 20 July 2023 - 7:19",
       "Headline": "මිනුවන්ගොඩදී එස්.ටී.එෆ් සමඟ වෙඩි හුවමාරුවකින් පාතාල වෙඩික්කරුවෙකු මරුට",
       "News Content": "මිනුවන්ගොඩ - හොරම්පැල්ල - මහගම ප්‍රදේශයේදී පොලිස් විශේෂ කාර්ය බලකාය සමඟ සිදුවූ වෙඩි හුවමාරුවකදී මියගිය පාතාල සාමාජිකයා ඩුබායි රාජ්‍යට පලාගොස් සිටින නුරේෂ් සුපුන් දයාරත්න හෙවත් හීනටියන මහේෂ් සහ වරුණ නමැති පාතාල නායකයන් දෙදෙනාගේ ප්‍රධාන වෙඩික්කරු බවට ආවරණ වී තිබෙනවා.\nඑමෙන්ම, ඩුබායි හි සිට මෙහෙයවූ මනුෂ්‍ය ඝාතන ඇතුළු අපරාධ රැසකට මොහු සම්බන්ධ බවටයි මේ වනවිට අනාවරණ වී ඇත්තේ.\nඅද අලුයම පොලිස් විශේෂ කාර්ය බලකායේ නිලධාරීන් පිරිසක් හොරම්පැල්ල - මහගම ප්‍රදේශයේ වැටලීමකට ගොස් තිබූ අතර, එහිදී සැකකරු සමඟ මෙම වෙඩි හුවමාරුව සිදුව තිබුණා.\nමෙහිදී මියගියේ 29 හැවිරිදි මනික්කුගේ කසුන් ලක්ෂිත නැමති අපරාධ කිහිපයකට සම්බන්ධ පාතාල වෙඩික්කරුවෙක්. ඔහු හිටපු නාවික හමුදා සෙබලෙකු ද වනවා.\nඑසේම, මෙම පුද්ගලයා පසුගිය මස 20 වනදා හෝමාගම - නියදගල ප්‍රදේශයේ පදිංචි චමිල සංජීව පෙරේරා හෙවත් චමිල කොටා නමැති ව්‍යාපාරිකයා වෙඩි තබා ඝාතනය කිරීමේ ප්‍රධාන වෙඩික්කරු ද වනවා.\nමෙම ඝාතනය මෙරටින් පලාගොස් සිටින ජනිත් මධුෂංක හෙවත් හඳයා නමැත්තා විසින් සැලසුම් කර ඇති බවයි පොලීසිය සඳහන් කළේ.\nපසුව රුපියල් ලක්ෂ 25 ක කොන්ත්‍රාත්තුවක් මත එය හීනටියන මහේෂ් සහ වරුණ නමැත්තන්ට සිදුකිරීමට ඔහු විසින් උපදෙස් ලබාදී ඇති අතර, ඒ අනුවයි, අද මියගිය පුද්ගලයා විසින් මෙම ඝාතනය සිදුකර ඇත්තේ.\nකෙසේ වෙතත්, ඔහුට ලබාදී ඇත්තේ රුපියල් ලක්ෂ 2 ක පමණ මුදලක් බව විමර්ශනවලදී අනාවරණ වී තිබෙනවා.\nඅද සිදුවූ මෙම වෙඩි හුවමාරුවේදී පොලිස් විශේෂ කාර්ය බලකායේ පොලිස් කොස්තාපල්වරයෙකුද තුවාල ලබා ගම්පහ රෝහලට ඇතුළත් කර ඇති බව සඳහන්.\nමේ අතර, පසුගිය 14 වනදා ගලපිටමඩ - මාරුමුත්තු අම්මාන් කෝවිල අසලදී දුනුමාලේ සරත් නමැත්තා ඝාතනය කර ඇත්තේ ඩුබායි රාජ්‍යයේ වාසය කරන සංවිධානාත්මක අපරාධකරුවන් දෙදෙනෙකුගේ කොන්ත්‍රාත්තුවක් මත බව හෙළි වී තිබෙනවා.\nඒ පොලීසිය විසින් ඊයේ මට්ටක්කුලිය - සමිට්පුර ප්‍රදේශයේදී අත්අඩංගුවට ගත් සැකකරුවන් දෙදෙනාගෙන් කළ ප්‍රශ්න කිරීම් වලදීයි.\nමෙම ඝාතනයට යොදාගත් ටී - 56 පතොරම් කිහිපයක්, ගමන් මළු දෙකක් සහ ජංගම දුරකථනයක් මීට පෙර පොලීසිය විසින් සොයා ගනු ලැබුවා. ඒ අනුව, මෙම ජංගම දුරකථන සබඳතාවය හිමි පුද්ගලයා පළමුව අත්අඩංගුවට ගැණනු අතර, ඔහු 42 හැවිරිදි අයෙක්.\nඔහුගෙන් කළ ප්‍රශ්න කිරීම් වලදී සිම්කාඩ්පත් දෙකක් මට්ටක්කුලිය - සමිට්පුර ප්‍රදේශයෙන් වෙනත් පුද්ගලයෙකුගෙන් ඉල්ලීමට ඔහු විසින් සපයා දී තිබූ බව හෙළිවුණා. ඒ ඔස්සේ ඊට අදාළ පුද්ගලයා ද පොලීසිය අත්අඩංගුවට ගත් අතර ඔහු 22 හැවිරිදි තරුණයෙක්.",
       "URL": "https://www.hirunews.lk/341838/මිනුවන්ගොඩදී-එස්-ටී-එෆ්-සමඟ-වෙඩි-හුවමාරුවකින්-පාතාල-වෙඩික්කරුවෙකු-මරුට",
       "Category": "Local News",
       "Parent URL": "https://www.hirunews.lk/local-news.php?pageID=168"
}