{
       "Source": "hirunews",
       "Timestamp": "Friday, 14 October 2022 - 18:54",
       "Headline": "තවදුරටත් මිලිමීටර 100 ඉක්මවූ තද වැසි - නාගරික ගංවතුර අවධානම තවදුරටත් (වීඩියෝ)",
       "News Content": "තද වැසි පිළිබඳ කාලගුණ විද්‍යා දෙපාර්තමේන්තුවේ ස්වභාවික විපත් පිළිබඳ පූර්ව අනතුරු ඇඟවීමේ මධ්‍යස්ථානය විසින් අවවාදාත්මක නිවේදනයක් නිකුත් කර තිබෙනවා.\nඒ බස්නාහිර, සබරගමුව, වයඹ, මධ්‍යම පළාත් සහ ගාල්ල, මාතර දිස්ත්‍රික් සඳහායි.\nහෙට (15) පස්වරු 5 දක්වා වලංගු වන ආකාරයෙන් මෙම නිවේදනය නිකුත් කරනු ලැබුවේ අද පස්වරු 5ටයි.\nඒ අනුව කාලගුණ විද්‍යා දෙපාර්තමේන්තුව ප්‍රකාශකර ඇත්තේ දිවයින ආශ්‍රිතව පහළ වායුගෝලයේ පවතින කැළඹිලි ස්වභාවය හේතුවෙන් දිවයිනේ බොහෝ ප්‍රදේශවල අහස වළාකුලින් බරවී පවතින බවයි.\nබස්නාහිර, සබරගමුව, මධ්‍යම සහ වයඹ පළාත්වලත් ගාල්ල සහ මාතර දිස්ත්‍රික්වලත් විටින් විට වැසි හෝ ගිගුරුම් සහිත වැසි ඇති වනවා.\nඑම ප්‍රදේශවල ඇතැම් ස්ථානවලට මිලිමීටර් 100ට වැඩි තද වැසි ඇතිවීමේ හැකියාවක් ද පවතින බවයි කාලගුණ විද්‍යා දෙපාර්තමේන්තුව ප්‍රකාශ කළේ.\nදිවයිනේ සෙසු ප්‍රදේශවල සවස් කාලයේදී හෝ රාත්‍රී කාලයේදී වැසි හෝ ගිගුරුම් සහිත වැසි ඇති වන අතර ඇතැම් ස්ථානවලට මිලිමීටර් 75ට වැඩි තරමක තද වැසි ඇතිවීමේ හැකියාවක් ද පවතිනවා.\nගිගුරුම් සහිත වැසි සමග ඇතිවිය හැකි තාවකාලික තද සුළංවලින් සහ අකුණු මගින් සිදුවන අනතුරු අවම කර ගැනීමට අවශ්‍ය පියවර ගන්නා ලෙසටයි ජනතාවගෙන් ඉල්ලා සිටින්නේ.\nමේ අතර අද පෙරවරු 8.30 සිට පස්වරු 4.50 දක්වා කාලය තුල වැඩිම වර්ෂාපතනයක් ලැබී ඇත්තේ කෑගල්ල දිස්ත්‍රික්කයේ වරකාපොළ ප්‍රදේශයටයි. එම අගය මිලිමීටර් 128.0ක්.\nකලුතර දිස්ත්‍රික්කයේ මීගහතැන්න ප්‍රදේශයට මිලිමීටර් 124.5ක වර්ෂාපතනයක් ලැබී තිබෙනවා.\nකොළඹ දිස්ත්‍රික්කයේ අවිස්සාවේල්ල ප්‍රදේශයට මිලිමීටර් 123.0ක වර්ෂාපතනයක් ලැබී ඇති අතර පාදුක්ක ප්‍රදේශයට මිලිමීටර් 121,0ක වර්ෂාපතනයක් ලැබී තිබෙනවා.\nමේ අතර පවතින වැසි සහිත කාලගුණික තත්ත්වයත් සමඟ කොළඹ, ගම්පහ, කළුතර සහ ගාල්ල දිස්ත්‍රික්කවල ජලය බසින මාර්ගවල පවතින අවහිරතා හේතුවෙන් නාගරික ගංවතුර තත්ත්වයන් ඇතිවීමේ හැකියාවක් පවතින බව වාරිමාර්ග දෙපාර්තමේන්තුව පවසනවා.\nමේ අතර, අයහපත් කාලගුණය හේතුවෙන් ගම්පහ දිස්ත්‍රික්කයේ පවුල් 3,988ක පුද්ගලයින් 16,929 දෙනෙකු පීඩාවට පත්ව ඇති බව ගම්පහ දිස්ත්‍රික් සහකාර ආපදා කළමනාකරණ අධ්‍යක්ෂ අජිත් නිශාන්ත ප්‍රකාශ කළා.",
       "URL": "https://www.hirunews.lk/317889/තවදුරටත්-මිලිමීටර-100-ඉක්මවූ-තද-වැසි-නාගරික-ගංවතුර-අවධානම-තවදුරටත්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=802"
}