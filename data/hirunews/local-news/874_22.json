{
       "Source": "hirunews",
       "Timestamp": "Monday, 12 September 2022 - 7:23",
       "Headline": "පෙර පාසල් ළමයින්ට දිවා ආහාරය ලබා දීමට ලෝක බැංකු ආධාර",
       "News Content": "පෙර පාසල් ළමයින් සදහා මෙම මාසයේ සිට දිවා ආහාර වේලක් ලබා දීම ලෝක බැංකු අධාර යටතේ ආරම්භ කරන බව මුල් ළමාවිය සංවර්ධනය පිළිබද ජාතික ලේකම් කාර්යාලය පවසනවා.\nඑහි අධ්‍යක්ෂිකා නයනා එස්.පී.කේ.ද සිල්වා කියා සිටියේ වතුකරයේ දරුවන් 35,000 ක් ඇතුලු පෝෂණ ඌණතා සහිත ප්‍රදේශවල පෙර පාසල් ළමයින් 155,000කට මෙලෙස දිවා ආහාර වේලක් ලබාදෙන බවයි.\nමේ වනවිට පෝෂණ ඌනතා සහිත පෙරපාසල් ළමයින් 90,000කට උදෑසන ආහාර වේලක් ලබා දෙන අතර එම එක් ආහාර වේලක් සදහා සැපයුම්කරුවන්ට රුපියල් 30 ක මුදලක් ලබා දෙනවා.\nකෙසේ වෙතත් එම මුදල ප්‍රමාණවත් නොවන බැවින් එය රුපියල් 60 ක් දක්වා ඉහළ නැංවීමට කැබිනට් අනුමැතිය හිමිවුණා.\nඒ සදහා වන මුදල් ලෝක බැංකු ආධාර යටතේ ලබාදෙනු ඇති.\nමෙම මාසයේ සිට අදාළ උදෑසන අහාරවේල වෙනුවට එය දිවා ආහාරවේලක් ලෙස දැනට පවතින ආහාර වට්ටෝරුව ද සශෝධනය කර ලබාදීමටයි සැලසුම් කර ඇති බවයි මුල් ළමාවිය සංවර්ධනය පිළිබද ජාතික ලේකම් කාර්යාලයේ අධ්‍යක්ෂිකා නයනා එස්.පී.කේ.ද සිල්වා කියා සිටියේ.\nමේ අතර ගර්භනී මව්වරුන්ට රජය මගින් ලබා දුන් රුපියල් 2,000ක පෝෂණ මල්ල යලි බෙදාදීම ආරම්භ කර තිබෙනවා.\nසති 12 සම්පූර්ණ වූ ගර්භණී මව්වරුන්ට රුපියල් 2,000 බැගින් වන පෝෂණ මල්ලක් මාස 10 ක කාලයකට ලබා දීම වසර කිහිපයක සිට සිදු කෙරුණු අතර එය පසුගිය ජුනි මාසයේ සිට නතර වී තිබුණේ ප්‍රතිපාදන නොලැබීමේ තත්වයක් තුළයි.",
       "URL": "https://www.hirunews.lk/315193/පෙර-පාසල්-ළමයින්ට-දිවා-ආහාරය-ලබා-දීමට-ලෝක-බැංකු-ආධාර",
       "Category": "Local News",
       "Parent URL": "https://www.hirunews.lk/local-news.php?pageID=874"
}