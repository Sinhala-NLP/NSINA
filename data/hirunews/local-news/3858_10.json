{
       "Source": "hirunews",
       "Timestamp": "Monday, 09 July 2018 - 8:39",
       "Headline": "හෙට්ටිවීථියේදී කොළඹ නාගරික මන්ත්‍රීවරයෙකුට වෙඩි තබා ඝාතනය කරයි",
       "News Content": "කොළඹ මහ නගර සභාවේ ස්වාධීන මන්ත්‍රී කිරුබානන්දන් ක්‍රිෂ්ණපිල්ලේ හෙවත් ක්‍රිෂ්ණා වෙඩි තබා ඝාතනය කර තිබෙනවා.\nඅද පෙරවරුවේ නාගරික මන්ත්‍රීවරයාට අයත් හෙට්ටිවීදියේ පිහිටි පළතුරු අලෙවිසැල ආසන්නයේදී ඝාතනය සිදුව ඇති බවයි පොලිසිය සඳහන් කළේ.\nඝාතනයට ලක් වූ නාගරික මන්ත්‍රීවරයා 40 හැවිරිදි වියේ පසුවන කොටහේන ප්‍රදේශයේ පදිංචි එක් දරු පියෙකු වනවා.\nයතුරුපැදියකින් පැමිණි පුද්ගලයෙකු විසින් ඝාතනය සිදුකර ඇති බවට මූලික පරීක්ෂණවලදී හෙලි වී තිබෙනවා.\nමෙම ඝාතනය සම්බන්ධයෙන් පුද්ගලයන් 20 දෙනෙකුගෙන් පමණ ප්‍රකාශ ලබාගෙන ඇති බවයි වාර්තා වන්නේ.\nවැඩිදුර පරීක්ෂණ කොළඹ අපරාධ කොට්ඨාශයට බාර දී ඇති බව උසස් පොලිස් නිලධාරියෙකු අප කළ විමසීමකදී සඳහන් කළා.\nමේ අතර ඊයේ රාත්‍රියේ වෙරලබඩ පොලිස් වසමේ ජම්පටා වීදිය සෙල්විගේ වත්ත ප්‍රදේශයේදී සිදු වූ වෙඩි තැබීම පිටුපස පාතාලයේ සබදතාවක් පවතින බවට මූලික පරීක්ෂණවලදී හෙලිවී තිබෙනවා.\nමෙම වෙඩි තැබීමෙන් කාන්තාවක් සහ පිරිමි පුද්ගලයෙකු මියගිය අතර තවත් දෙදෙනෙකු තුවාල ලැබුවා.\nජම්පටා වීදිය 137 වත්ත ප්‍රදේශයේ සිදුවූ වෙඩි තැබීමකින් වෙළඳසැල් හිමියෙකු තුවාල ලැබුවේ මීට මාසයකට පමණ ඉහතදීයි.",
       "URL": "https://www.hirunews.lk/194804/හෙට්ටිවීථියේදී-කොළඹ-නාගරික-මන්ත්‍රීවරයෙකුට-වෙඩි-තබා-ඝාතනය-කරයි",
       "Category": "Local News",
       "Parent URL": "https://www.hirunews.lk/local-news.php?pageID=3858"
}