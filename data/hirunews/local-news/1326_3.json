{
       "Source": "hirunews",
       "Timestamp": "Tuesday, 01 March 2022 - 7:56",
       "Headline": "පෞද්ගලික බස් රථවලටත් ලංගමයෙන් තෙල් (වීඩියෝ)",
       "News Content": "මගී ප්‍රවාහනයේ නිරත පෞද්ගලික බස් රථ සඳහා ලංකා ගමනාගමන මණ්ඩලයේ පොම්පාගාරවලින් ඉන්ධන නිකුත් කිරීමේ වැඩසටහනක් ඉදිරි දින කිහිපය තුළ ආරම්භ කිරීමට නියමිතයි.\nමුදල් අමාත්‍යවරයාගේ උපදෙස් මත අදාළ වැඩසටහන ක්‍රියාත්මක කරන බවයි ප්‍රවාහන රාජ්‍ය අමාත්‍ය දිලුම් අමුණුගම කියා සිටියේ.\nඒ අනුව සිපෙට්කෝ මිලට ඉන්ධන නිකුත් කිරීම සිදුකෙරෙන අතර, ඊට අදාළ ගණනය කිරීම් මේ වන විට සිදුකෙරෙමින් පවතින බව ද රාජ්‍ය අමාත්‍යවරයා සඳහන් කළා.\nඩීසල් හිඟය නිසා පෞද්ගලික බස් රථ ධාවනය සැලකිය යුතු මට්ටමකින් පහත වැටි ඇති බවයි බස් රථ සේවකයින් ඊයේ සඳහන් කළේ.\nබස්රථ සදහා අවශ්‍ය ඩීසල් නොලැබුනහොත් තත්ත්වය බරපතල විය හැකි බව පෞද්ගලික බස් රථ වෘත්තීය සමිති කියා සිටියා.\nදිවයිනේ ප්‍රදේශ රැසක ඉන්ධන පිරවුම්හල් ආශ්‍රිත ඊයේත් දිගු පෝලිම් පැවතුණා.\nඩීසල් නොමැතිවීමෙන් නුවරඑළියේ එළවළු වෙළදාම සියයට 60කින් පමණ පහළ ගොස් ඇති බව සමස්ත ලංකා ඒකාබද්ධ විශේෂිත ආර්ථික මධ්‍යස්ථාන එකමුතුවේ සභාපති අරුණ ශාන්ත හෙට්ටිආරච්චි කියා සිටියා.\nමේ අතර, අනාගත ලෝකයේ පරිසර හිතකාමී බලශක්ති ප්‍රභවයක් ලෙස සැලකෙන හරිත හයිඩ්‍රජන් නිපදවීමේ නියමු ව්‍යාපෘතියක් සඳහා ගිවිසුම් අත්සන් තැබීම ඊයේ සිදුකෙරුණා.\nඒ, ලංකා ඛනිජ තෙල් සංවර්ධන අධිකාරිය හා නෝර්වේජියානු සමාගමක් අතරයි.\nපුනර්ජනනීය බලශක්තිය භාවිතයෙන් නිපද වන හයිඩ්‍රජන් වායුව හරිත හයිඩ්‍රජන් ලෙස හැදින්වෙනවා.\nඑමෙන්ම අද දිනයේත් සියලු කාණ්ඩ සඳහා පැය 3ක විදුලි කප්පාදුවක් සිදු කෙරෙන බව මහජන උපයෝගීතා කොමිසම ප්‍රකාශ කළා.\nකෙසේ නමුත් රාත්‍රී කාලයේ ඉල්ලුම අධික වුව හොත් තවත් පැය භාගයක කලින් සැලසුම් නොකළ විදුලි කප්පාදුවක් සිදුකළ හැකි බවයි ඔවුන් දැනුම් දුන්නේ.\nඅද පැය 3ක විදුලි කප්පාදුව පෙරවරු 8.30 සිට පස්වරු 5.30 දක්වා ක්‍රියාත්මක වනු ඇති.",
       "URL": "https://www.hirunews.lk/298352/පෞද්ගලික-බස්-රථවලටත්-ලංගමයෙන්-තෙල්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1326"
}