{
       "Source": "hirunews",
       "Timestamp": "Tuesday, 08 December 2020 - 14:03",
       "Headline": "ගොඩගම මංගල විද්‍යාලය වසා දැමීම නිසා ගමේ දරුවන් පීඩාවට (වීඩියෝ)",
       "News Content": "මේ කුරුණෑගල අධ්‍යාපන කොට්ඨාසයේ ඉබ්බාගමුව අධ්‍යාපන කලාපයේ ගොඩගම මංගල විද්‍යාලයයි.\n1978 වසරේ ඉදි වූ මෙම පාසල වසර කිහිපයක සිට වසා දමා තිබෙනවා.\nපාසල ආරම්භ කළ කාලයේ මෙහි සාමාන්‍යපෙළ දක්වා පංති පැවැත්වුණු නමුත් පසුව මෙය ප්‍රාථමික විදුහලක් බවට පත්කර ඇති අතර වසර කිහිපයකට ඉහතදී මෙහි පෙර පාසලක්ද පැවති බව ප්‍රදේශවාසීන් පවසනවා.\nමෙම පාසල වසා දැමීම නිසා ගමේ දරුවන්ට දුරකතර ගෙවා පාසල් යාමට සිදුව ඇති අතර වසා දමා ඇති පාසල් ගොඩනැගිල්ල මේ වන විට මත්ද්‍රව්‍ය ජාවාරම්කරුවන්ගේ රජ දහනක් බවට පත්ව ඇති බවයි ප්‍රදේශවාසීන් පවසන්නේ.\nපාසල් ලිදට සවිකර තිබූ වතුර මෝටරය සහ වතුර ටැංකියද සොරාගෙන ගොස් ඇති අතර ළමා උයනේ ක්‍රීඩා භාණ්ඩද ගලවාගෙන ගොස් තිබෙනවා.\nකෙසේ වෙතත් මෙහි පාසල් ගොඩනැගිල්ල, ලිද සහ වැසිකිලි පද්ධතිය ඇතුළු භෞතික පහසුකම් තවමත් පවතින්නේ භාවිතයට ගතහැකි මට්ටමකයි.\nඑබැවින් මෙම ගොඩනැගිල්ල ප්‍රතිසංස්කරණය කර පාසලක් ලෙස හෝ ගමේ තරුණ පිරිසට ඵලදායීවන ආකාරයෙන් රැකියා මධ්‍යස්ථානයක් ලෙස හෝ ඵලදායි ආකාරයට සකසා දෙන ලෙස ජනතාව බලධාරීන්ගෙන් ඉල්ලා සිටිනවා.\nමහජන මුදල් මිලියන ගණනින් අපතේ ගන්නට ඉඩහැර දමා ඇති මෙම ගොඩනැගිල්ල සම්පූර්ණ කර ජනතාවට යහපතක් සළසන තෙක් රතු මිනිත්තුව අවධානයෙන්.",
       "URL": "https://www.hirunews.lk/256574/ගොඩගම-මංගල-විද්‍යාලය-වසා-දැමීම-නිසා-ගමේ-දරුවන්-පීඩාවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2288"
}