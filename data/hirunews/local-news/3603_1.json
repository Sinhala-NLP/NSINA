{
       "Source": "hirunews",
       "Timestamp": "Sunday, 16 December 2018 - 9:02",
       "Headline": "මඩකලපුවේදී පහරදීමකින් පොලිස් නිලධාරීන් දෙදෙනෙකුට තුවාල",
       "News Content": "මඩකලපුව - ඌරනි ප්‍රදේශයේදී සිදුවූ පහරදීමකින් පොලිස් නිලධාරීන් දෙදෙනෙකු තුවාල ලබා තිබෙනවා.\nඊයේ මෙම පහරදීම සිදුව ඇති බවයි මඩකලපුව පොලීසිය ප්‍රකාශ කළේ.\nඌරනි ප්‍රදේශයේදී හිස් වැසුම් නොමැතිව යතුරුපැදියකින් පැමිණි පුද්ගලයන් තුන්දෙනෙකු පොලීසියෙන් නවතා තිබෙනවා.\nඑහිදී පොලිස් නිලධාරීන් සහ යතුරුපැදියේ පැමිණි තුන්දෙනා අතර බහින්බස්වීමක් සිදුව ඇති බවයි වාර්තාවන්නේ.\nඑම අවස්ථාවේදී යතුරුපැදියේ පැමිණි පුද්ගලයෙකු තමන් සතුව තිබූ වීදුරු බෝතලයක් සහිත බෑගයකින් පොලිස් නිලධාරීන් දෙදෙනාට පහරදී තිබෙනවා.\nමෙහිදී තුවාල ලැබූ පොලිස් නිලධාරීන් දෙදෙනා මඩකලපුව රෝහලට ඇතුළත් කර ඇති බවයි පොලීසිය ප්‍රකාශ කළේ.\nපහරදීමට සම්බන්ධ දෙදෙනෙකු අත්අඩංගුවට ගෙන ඇති අතර, අනෙක් පුද්ගලයා පලාගොස් තිබෙනවා.",
       "URL": "https://www.hirunews.lk/206236/මඩකලපුවේදී-පහරදීමකින්-පොලිස්-නිලධාරීන්-දෙදෙනෙකුට-තුවාල",
       "Category": "Local News",
       "Parent URL": "https://www.hirunews.lk/local-news.php?pageID=3603"
}