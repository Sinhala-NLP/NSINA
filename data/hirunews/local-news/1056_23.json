{
       "Source": "hirunews",
       "Timestamp": "Thursday, 30 June 2022 - 14:16",
       "Headline": "මනුෂ්‍ය ඝාතනයකට සම්බන්ධ සැකකරුවන් 05 දෙනෙකු අත්අඩංගුවට",
       "News Content": "මනුෂ්‍ය ඝාතනයකට අවශ්‍ය කළ සැකකරුවන් පස්දෙනෙකු අත්අඩංගුවට ගෙන ඇති බව පොලිස් මාධ්‍ය ප්‍රකාශක කාර්යාලය නිවේදනයක් නිකුත් කරමින් සඳහන් කරනවා.\nජුනි මස 05 වනි දින තංගල්ල පොලිස් වසමේ මොරකැටිආර ප්‍රදේශයේ දී කැබ් රථයකින් ගමන් කරමින් සිටි පුද්ගලයින් තිදෙනකුට යතුරු පැදියකින් පැමිණි නාඳුනන තුවක්කුකරුවන් දෙදෙනකු විසින් වෙඩි තබා පුද්ගලයෙකු ඝාතනය කරනු ලැබූ අතර, තවත් දෙදෙනකුට බරපතළ තුවාල සිදු කිරීමේ සිද්ධියට අදාළවයි තංගල්ල පොලිසිය විසින් විමර්ශන ආරම්භ කරනු ලැබුවේ.\nඒ අනුව මෙම ඝාතනයට අදාළව මෙතෙක් සිදුකළ විමර්ශනවල දී හෙළි වී ඇත්තේ අදාළ අපරාධය සිදුකළ වෙඩික්කරු, ඝාතනයට ආධාර අනුබල දුන් සැකකරුවන් සිව්දෙනෙකු සහ ඒ සඳහා උපයෝගී කරගත් මෝටර් රථ 03ක්, යතුරුපැදියක් පොලිස් භාරයට ගෙන ඇති අතර, මෙම ඝාතනය විදේශ රටක පදිංචි පුද්ගලයෙකු විසින් මෙහෙයවා ඇති බවට මේ වනවිට තොරතුරු අනාවරණය වී ඇති බවයි.\nමෙම අපරාධයේ වෙඩික්කරු ලෙස ක්‍රියා කළ සැකකරු පෙරේදා (28) දිනයේ දී අත්අඩංගුවට ගැනුණු අතර, ඔහු 51 හැවිරිදි වෑබඩ උතුර - කඩවත ප්‍රදේශයේ පදිංචිකරුවෙක්.\nඝාතනය සිදු කර සැකකරුවන් ගමන් කරමින් සිටි යතුරුපැදිය බෙලිඅත්ත පොලිස් වසමේ දෙද්දුවාවල ප්‍රදේශයේ දී පොලිසිය විසින් සොයා ගැනුණේ සැකකරුවන් විසින් එය අතරමග දමාගොස් තිබියදියි.\nඑමෙන්ම අදාළ ඝාතනයට අනුබල දුන් සැකකරුවන් දෙදෙනකු දෙමටගොඩ හා අලුත්ගම ප්‍රදේශයන්හි දී අත්අඩංගුවට ගැනුණා.\nඔවුන් වයස අවුරුදු 59 හා 37 හැවිරිදි නාකුළුගමුව හා කුඩාවැල්ල යන ප්‍රදේශවල පදිංචිකරුවන්.\nමෙම සැකකරුවන් ඊයේ (29) දිනයේ දී තංගල්ල මහේස්ත්‍රාත් අධිකරණයට ඉදිරිපත් කිරීමෙන් පසු වෙඩික්කරු ලෙස ක්‍රියා කළ සැකකරු සම්බන්ධයෙන් ජූලි මස 04 වැනි දින දක්වා රැඳවුම් නියෝග ලබාගෙන ඇති අතර අනෙක් සැකකරුවන් සිව්දෙනා ජුලි මස 06 තෙක් රක්ෂිත බන්ධනාගාරගත කෙරුණා.",
       "URL": "https://www.hirunews.lk/308630/මනුෂ්‍ය-ඝාතනයකට-සම්බන්ධ-සැකකරුවන්-05-දෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1056"
}