{
       "Source": "hirunews",
       "Timestamp": "Friday, 15 April 2022 - 19:18",
       "Headline": "ලිට්රෝ සභාපති ගෙදර යයි - සැඟවූ ගෑස් ටැංකි 270 ක් ගිනිගත්හේනෙන් මතුවෙයි (වීඩියෝ)",
       "News Content": "ලිට්රෝ සමාගමේ සභාපති තෙෂාර ජයසිංහ සිය තනතුරෙන් ඉල්ලා අස්වී තිබෙනවා. ඒ සම්බන්ධයෙන් ඔහු ජනාධිපතිවරයා වෙත ලිපියක් යොමුකර ඇති අතර, එහි සඳහන් කර ඇත්තේ ගෑස් අර්බුදය සම්බන්ධයෙන් රට තුළ පවතින තත්වය සැළකිල්ලට ගෙන එම තීරණයට එළඹි බවයි.\nමුදල් අමාත්‍යාංශය යටතට ලිට්රෝ සමාගම අයත් වුවත්, විෂය භාරව වගකිව යුතු අමාත්‍යවරයාගේ හෝ මූල්‍ය ක්ෂේත්‍රයට අදාළ රාජ්‍ය නිලධාරින්ගේ පූර්ණ සහය තමන් වෙත නිසි ආකාරව නොලැබුණු බව ඔහු එම ලිපියේ වැඩිදුරටත් සඳහන් කර තිබෙනවා.\nමේ අතර, වැඩිමිලට අලෙවි කිරීම සදහා ගිනිගත්හේන - අඹගමුව ශාන්ත ජනපදයේ නිවසක සඟවා තිබු ගෘහස්ථ ගෑස් සිලින්ඩර 230ක් සොයා ගැණුනා.\nලද තොරතුරක් මත පොලිසිය සහ නුවර එළිය පාරිභෝගික සේවා අධිකාරියේ නිලධාරින්ද එක්ව සිදුකළ වැටලීමකදි මෙම ගෑස් සිලින්ඩර තොගය සොයාගත් බවයි අප වාර්තාකරු ප්‍රකාශ කළේ.\nකිලෝග්‍රෑම් 12.5 ලිට්‍රෝ ගෑස් සිලින්ඩර 177ක්, කිලෝග්‍රෑම් 5 ගෑස් සිලින්ඩර 28ක් සහ කිලෝග්‍රෑම් 2 යි දශම 4 සිලින්ඩර 25ක් සොයාගත් ගෑස් සිලින්ඩර තොගය අතර වනවා.\nගෑස් සඟවා තිබූ නිවසේ හිමිකරු අත්අඩංගුවට ගෙන ඇති අතර, ඔහු හෙට දින අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/302020/ලිට්රෝ-සභාපති-ගෙදර-යයි-සැඟවූ-ගෑස්-ටැංකි-270-ක්-ගිනිගත්හේනෙන්-මතුවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1229"
}