{
       "Source": "hirunews",
       "Timestamp": "Saturday, 14 December 2019 - 19:28",
       "Headline": "අත්අඩංගුවට ගත් සුදුවෑන් මාධ්‍ය හමුවේ සැකකරුවන් දෙදෙනා, ප්‍රශ්න කිරීම්වලින් පසු මහේස්ත්‍රාත් හමුවට රැගෙන යයි",
       "News Content": "හිටපු අමාත්‍ය රාජිත සේනාරත්න සංවිධාන කළ සුප්‍රකට සුදු වෑන් මාධ්‍ය හමුවට සම්බන්ධ වී පසුව ඊයේ අත්අඩංගුවට ගත් පුද්ගලයින් දෙදෙනාගෙන් ප්‍රශ්න කිරීමෙන් පසු අපරාධ පරීක්ෂණ දෙපාර්තමේන්තුව මේ වනවිටත් ඔවුන් අධිකරණයට ඉදිරිපත් කිරිම සඳහා රැගෙන ගොස් තිබෙනවා.\nඅදාළ පුද්ගලයින් අපරාධ පරීක්ෂණ දෙපාර්තමේන්තුව ඊයේ රාත්‍රියේ අත්අඩංගුවට ගනු ලැබූවේ මහර ප්‍රදේශයේදීයි.\nපසුගිය ජනාධිපතිවරණ සමයේදී නොවැම්බර් 10 වනදා හිටපු අමාත්‍ය රාජිත සේනාරත්න සමග කොළඹදී ව්‍යාජ රැවුලකින් සැරසී මාධ්‍ය හමුවකට එක්වූ මෙම පුද්ගලයින් දෙදෙනා සමාජයේ දැඩි කතාබහට ලක්වුණා.\nඑම මාධ්‍ය හමුවේදී පැහැර ගැනීම් ඳහා යොදා ගැණුනු බව කියන සුදුවෑන් රථයක රියදුරෙකු ලෙස පෙනී සිටි ඇන්තනී ප්‍රනාන්දු හා සුදුවෑන් රථයකින් පැහැර ගෙන ගොස් මුදා හැරුණු බව කියන අතුල සංජීව මදනායක අදහස් පළ කළා.\nමේ සම්බන්ධයෙන් ඊට පසුදිනම සිංහලේ සංවිධානය ඇතුළු පාර්ශව කිහිපයක් පොලිස් මූලස්ථානයට සහ අපරාධ පරීක්ෂණ දෙපාර්තමේන්තුවට පැමිණිලි කරනු ලැබුවා.\nඅපරාධයක තොරතුරු වසන් කිරීම, අපරාධකරුවන්ට නවාතැන් දීම, සැඟව සිටීමට ආධාර අනුබල දීම ඇතුළු දණ්ඩ නීති සංග්‍රහයේ සඳහන් වැරදි කිහිපයක් සම්බන්ධයෙන් සැකකරුවන්ට එරෙහිව විමර්ශන සිදුකරන බවයි අපරාධ පරීක්ෂණ දෙපාර්තමේන්තුව පසුගිය දෙවනදා අධිකරණයට කරුණු වාර්තා කළේ.\nඅදාළ පුද්ගලයින් දෙදෙනා ඊයේ අත්අඩංගුවට ගෙන ඇත්තේ එම විමර්ශනවල ඉදිරි පියවරක් ලෙසටයි.\nඒ අනුව, අත්අඩංගුවට ගත් මෙම සැකකරුවන් දෙදෙනා අධිකරණයට ඉදිරිපත් කිරීමට නියමිතයි.\nමේ අතර, සිද්ධිය සම්බන්ධයෙන් වැඩිදුර ප්‍රකාශයක් ලබාදීමට සිංහලේ සංවිධානයේ ජාතික සංවිධායක ප්‍රසාද් සංජීව අද අපරාධ පරීක්ෂණ දෙපාර්තමේන්තුව වෙත පැමිණියා.",
       "URL": "https://www.hirunews.lk/230239/අත්අඩංගුවට-ගත්-සුදුවෑන්-මාධ්‍ය-හමුවේ-සැකකරුවන්-දෙදෙනා-ප්‍රශ්න-කිරීම්වලින්-පසු-මහේස්ත්‍රාත්-හමුවට-රැගෙන-යයි",
       "Category": "Local News",
       "Parent URL": "https://www.hirunews.lk/local-news.php?pageID=3002"
}