{
       "Source": "hirunews",
       "Timestamp": "Thursday, 23 July 2020 - 13:17",
       "Headline": "කැස්බෑව හෝටල් හිමිකරුගේ ඝාතනයේ සුළමුල හෙළිවෙයි (වීඩියෝ)",
       "News Content": "කැස්බෑව ගුරුගම්මාන ප්‍රදේශයේදී හෝටල් හිමිකරුගේ ඝාතනය සම්බන්ධයෙන් සැකකරුවන් දෙදෙනෙකු අත්අඩංගුවට ගෙන තිබෙනවා.\nපොලිසිය පැවසුවේ දේපළ කොල්ලකෑමේ පරමාර්ථයෙන් මෙම ඝාතනය සිදු කර ඇති බවට මූලික විමර්ශනවලදී අනාවරණය වී ඇති බවයි.\nකැස්බෑව ගුරුගම්මාන ප්‍රදේශයේ පදිංචිව සිටි හෝටල් හිමිකරුවෙකු කිසියම් පිරිසක් විසින් ඝාතනය කර තිබුණේ පසුගිය 7 වැනිදා අලුයම් කාලයේදීයි.\n50 හැවිරිදි අදාළ පුද්ගලයා සිය ඇඳ මත නිදා සිටිය දී ඝාතනයට ලක් ව තිබූ අතර එහි දී ඔහුගේ බිරිඳට ද තුවාල සිදු වී තිබූ බව පොලීසිය සඳහන් කළේය.\nඅදාළ ඝාතනය සම්බන්ධයෙන් පිලියන්දල පොලිසය මගින් විමර්ශන කටයුතු සිදු කෙරුණු අතර පසුව නියෝජ්‍ය පොලිස්පති දේශබන්දු තෙන්නකෝන් මහතාගේ උපදෙස් මත බස්නාහිර පළාත් දකුණ අපරාධ කොට්ඨාසයට විමර්ශන කටයුතු භාර දෙනු ලැබුවා.\nඑම විමර්ශන සඳහා CCTV දර්ශනද උපයෝගී කරගෙන තිබුණා.\nඒ අනුව සැකකරුවන් දෙදෙනෙකු ඊයේ පස්වරුවේ අත්අඩංගුවට ගෙන තිබෙනවා.\nඝාතනය සඳහා යොදාගත් ආයුධ, සහ තවත් උපකරණ මෙන්ම සොරාගත් රන් භාණ්ඩ ඇතුළු ද්‍රව්‍ය රැසක්ද පොලිස් භාරයට ගෙන තිබෙනවා.\nසැකකරුවන් සන්තකයේ තිබී සොයාගත් එම ද්‍රව්‍ය පරීක්ෂා කිරීමට නියෝජ්‍ය පොලිස්පති දේශබන්දු තෙන්නකෝන් මහතා අද මිරිහාන පොලිසියට පැමිණියා.\nමේ සම්බන්ධයෙන් පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී ජාලිය සේනාරත්න මහතා ප්‍රවෘත්ති සාකච්ඡාවක් පවත්වමින් අදහස් පළ කලා.",
       "URL": "https://www.hirunews.lk/246225/කැස්බෑව-හෝටල්-හිමිකරුගේ-ඝාතනයේ-සුළමුල-හෙළිවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2565"
}