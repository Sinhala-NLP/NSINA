{
       "Source": "hirunews",
       "Timestamp": "Friday, 18 March 2022 - 13:04",
       "Headline": "ලිට්රෝ සමාගම ගෑස් බෙදාහැරීම් අරඹයි",
       "News Content": "දිවයින පුරා ගෑස් බෙදාහැරීමේ කටයුතු මේ වනවිට ආරම්භ කර තිබෙනවා.\nලිට්රෝ සමාගම පවසන්නේ දිනකට ගැස් සිලින්ඩර 120,000ක පමණ අද සිට වෙළඳපොලට නිකුත් කිරීමට සූදානම් බවයි.\nඒ අනුව දින පහක කාලසීමාවක් තුළ පවතින උග්‍ර ගෑස් හිඟය පහව යනු ඇතැයි අපේක්ෂා කෙරෙනවා.\nමෙරටට ගෑස් සපයන ප්‍රධාන ඕමාන සමාගමට ගෙවිය යුතු ඩොලර් විනිමය ගෙවීමට නො හැකි වීමෙන් පසුගිය දින කිහිපයේ රට තුළ ගෑස් හිඟයක් උද්ගත වුණා.\nමේ හේතුවෙන් ජනතාව මුහුණදුන්නේ දැඩි පීඩාවකට යි.\nකෙසේ වෙතත් අදාළ සමාගමට ඩොලර් මිලියන 8ක් ගෙවීමට ජනාධිපතිවරයාගේ උපදෙස් පරිදි රජය පියවර ගත්තා.\nඒ අනුව අදාළ නෞකාවේ අඩංගු ගෑස් මෙටි්‍රක් ටොන් 3,500 ගොඩබෑම ඊයේ පස්වරුව වනවිට ආරම්භ කෙරුණා.\nඑළඹෙන සඳුදා දිනයේ ගෑස් රැගත් තවත් නෞකාවක් දිවයිනට ළඟාවීමට නියමිත අතර, ඒ සඳහා මුදල් ගෙවීම සම්බන්ධයෙන් මහ බැංකුව සුභවාදී ප්‍රතිචාර දක්වා ඇතැයි ලිට්රෝ සමාගම ප්‍රකාශ කළා.\nකෙසේ වෙතත් ලාෆ්ස් සමාගම තවදුරටත් සිය බෙදාහැරීම් නවතා දමා තිබෙනවා.\nණයවර ලිපි විවෘත කරගැනීමට බැංකු මගින් ඩොලර් ලබා නොදීම හේතුවෙන් මෙලෙස ගෑස් බෙදාහැරීම අත්හිටවූ බව එම සමාගම ප්‍රකාශ කළා.\nගෑස් නො මැති වීමත් සමඟ ජනතාව භූමිතෙල් ලබාගැනීම සඳහා පිරවුම්හල් වෙත පැමිණීම නිසා පිරවුම්හල් ආශ්‍රිතව භූමිතෙල් පෝලිම්ද පැවති බවයි අප වාර්තාකරුවන් සඳහන් කළේ.",
       "URL": "https://www.hirunews.lk/299769/ලිට්රෝ-සමාගම-ගෑස්-බෙදාහැරීම්-අරඹයි",
       "Category": "Local News",
       "Parent URL": "https://www.hirunews.lk/local-news.php?pageID=1286"
}