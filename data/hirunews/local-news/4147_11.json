{
       "Source": "hirunews",
       "Timestamp": "Monday, 01 January 2018 - 13:46",
       "Headline": "03 වැනිදා ජනපතිගෙන් විශේෂ ප්‍රකාශයක්",
       "News Content": "බැඳුම්කර කොමිසම් වාර්තාව සම්බන්ධයෙන් සහ එහි නිර්දේශ පිළිබඳව අනිද්දා මාධ්‍ය වෙත විශේෂ ප්‍රකාශයක් සිදුකරන බව ජනාධිපති මෛත්‍රීපාල සිරිසේන ප්‍රකාශ කළා.\nජනාධිපතිවරයා මේ බව කියා සිටියේ ට්විටර් පණිවුඩයක් නිකුත් කරමින්.\nප්‍රශ්න ගත බැඳුම්කර කොමිසම සිදුකළ විමර්ශනයේ වාර්තාව පසුගිය 30 වනදා ජනාධිපතිවරයාට භාරදුන්නේ එහි සභාපති ශ්‍රේෂ්ඨාධිකරණ විනිසුරු කේ.ටී. චිත්‍රසිරි විසින්.\nපිටු 1400 කින් සහ ඇමුණුම් 100 කින් පමණ සමන්විත මෙම වාර්තාවේ සාක්ෂිකරුවන් 70 දෙනෙකුගේ සාක්ෂි මෙන්ම, ප්‍රශ්න ගත බැදුම්කර සිද්ධිය සම්බන්ධයෙන් ගත යුතු ක්‍රියාමාර්ග පිළිබද නිර්දේශ ද ඇතුළත්.\nමේ අතර, අද (01) උදෑසන මහනුවරට පැමිණි ජනාධිපතිවරයා දළදා සමිදුන් වැද පුදා ගනිමින් උදා වූ නව වසරට ආශිර්වාද ලබා ගත්තා.\nඅනතුරුව ජනාධිපතිවරයා මල්වතු සහ අස්ගිරි මහානාහිමිවරුන් බැහැදැක උන්වහන්සේලාගේ සුවදුක් විමසූ බවයි ජනාධිපති මාධ්‍ය ඒකකය සදහන් කළේ.\nඑමෙන්ම, සදහම් යාත්‍රා ධර්ම දේශනා මාලාවේ දුරුතු පුරපසලොස්වක පොහෝ දින වැඩසටහනට ද ජනාධිපතිවරයා එක්වුණා.\nඅස්ගිරිය, විජයසුන්දරාරාම විහාරස්ථානය කේන්ද්‍ර කර ගනිමින් පැවති වැඩසටහනෙන් අනතුරුව ජනාධිපතිවරයා එහි පිහිටා තිබෙන ශ්‍රී වික්‍රමරාජසිංහ යුගයට අයත් ඉපැරණි සෙල්ලිපිය ද පරීක්ෂා කර තිබෙනවා.\nඑසේම, අද පස්වරුවේ යටිනුවර නෙල්ලිගල ජාත්‍යන්තර බෞද්ධ මධ්‍යස්ථානය පිහිටුවා වසර 3 ක් සපිරීම නිමිත්තෙන් පැවති උත්සවයට ද ජනාධිපති මෛත්‍රීපාල සිරිසේන සහභාගි වුණා.",
       "URL": "https://www.hirunews.lk/179861/03-වැනිදා-ජනපතිගෙන්-විශේෂ-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=4147"
}