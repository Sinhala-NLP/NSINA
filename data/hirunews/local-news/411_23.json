{
       "Source": "hirunews",
       "Timestamp": "Sunday, 16 April 2023 - 7:53",
       "Headline": "අත්ට්‍රැක්ටරයකින් නෑගම් ගිය පිරිසක් අනතුරකට (වීඩියෝ)",
       "News Content": "පොළොන්නරුව - ඕනෑගම මාර්ගයේ වලේකඩේ මංසන්ධියේදී සිදුවූ රිය අනතුරකින් එකම පවුලේ සහෝදරියන් දෙදෙනෙකු ජීවිතක්ෂයට පත්ව තවත් හත්දෙනෙකු තුවාල ලබා තිබෙනවා.\nකැන්ටර් රථයක් සහ අත්ට්‍රැක්ටරයක් එකිනෙක ගැටී මෙම අනතුර සිදුව ඇති බවයි පොලීසිය සඳහන් කළේ.\nඊයේ(15) පස්වරුවේ අත් ට්‍රැක්ටරයෙන් පිරිසක් අවුරුදු නෑගම් යමින් සිටියදී ප්‍රතිවිරුද්ධ දෙසින් පැමිණි කැන්ටරය එහි ගැටී තිබෙනවා.\nකැන්ටර් රථයේ රියදුරු බීමතින් සිටි බවයි අනාවරණ වී ඇත්තේ.\nඅනතුරින් තුවාල ලැබූ අත්ට්‍රැක්ටරයේ සිටි 9 දෙනෙකු පොළොන්නරුව රෝහලට ඇතුළත් කළ අතර, එහිදී එකම පවුලේ සහෝදරියන් දෙදෙනෙකු ජීවිතක්ෂයට පත්වුණා.\nඔවුන් 46 හැවිරිදි සහ 47 හැවිරිදි වියේ පසුවන අතර, පොළොන්නරුව ඇතුමල්පිටිය ප්‍රදේශයේ පදිංචිකරුවන්.\nපොළොන්නරුව රෝහලේ ප්‍රතිකාර ලබන අනෙක් හත්දෙනාගෙන් වයස අවුරුදු 12 ක සහ 14 ක පිරිමි ළමයින් දෙදෙනෙකුගේ තත්වයද තරමක් බරපතල බවයි පොලිස් මාධ්‍ය කොට්ඨාසය පැවසුවේ.\nඔවුන් දැඩි සත්කාර ඒකකයේ ප්‍රතිකාර ලබනවා.\nකැන්ටර් රථයේ රියදුරු අත්අඩංගුවට ගෙන ඇති අතර, ඔහු අද පොළොන්නරුව මහේස්ත්‍රාත් අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/332626/අත්ට්‍රැක්ටරයකින්-නෑගම්-ගිය-පිරිසක්-අනතුරකට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=411"
}