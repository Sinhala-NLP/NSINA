{
       "Source": "hirunews",
       "Timestamp": "Tuesday, 07 June 2022 - 19:26",
       "Headline": "හෙට සිට සාමාන්‍ය පරිදි ඉන්ධන - පෞද්ගලික බස්, පාසල් ප්‍රවාහන සේවා සහ සංචාරක රථවලට ලංගමයෙන් තෙල් (වීඩියෝ)",
       "News Content": "පෙට්‍රල් සහ ඩීසල් හෙට සිට යළි සාමාන්‍ය පරිදි පිරවුම්හල් වෙත නිකුත් කරන බව විදුලිබල හා බලශක්ති අමාත්‍ය කංචන විජේසේකර ප්‍රකාශ කළා.\nඅද පාර්ලිමේන්තුවේදී අදහස් පළ කරමින් අමාත්‍යවරයා වැඩිදුරටත් සඳහන් කළේ සැලසුම් කර තිබූ ඉන්ධන නෞකාවලට පෙර තවත් ඉන්ධන නෞකා දෙකක් මෙරටට ගෙන්වා ගැනීමට හැකියාව පවතින නිසා මෙම තීරණයට එළඹි බවයි.\nමීට අමතරව ලංකා ගමනාගමන මණ්ඩලයේ ඉන්ධන පිරවුම්හල්වලින් පෞද්ගලික බස් රථ සහ පාසල් ළමයින් ප්‍රවාහන රථවලට මෙන්ම සංචාරකයින් ප්‍රවාහන කරන වාහන සඳහාද ඉන්ධන ලබාදීමට සැළසුම් කරන බව අමාත්‍යවරයා එහිදී සඳහන් කළා.\nකෙසේ වෙතත් ඩීසල් හිඟය හේතුවෙන් මේ වනවිට පෞද්ගලික බස් ධාවනයට බාධා එල්ල වී ඇති අතර ප්‍රදේශ රැසක පෞද්ගලික බස් රථ ධාවනයේ අඩුවක් අද දිනයේත් දක්නට ලැබුණා.\nමේ වනවිට ඇතැම් ඉන්ධන පිරවුම්හල්, ඩීසල් සහ පෙට්‍රල් නොමැති බව පවසමින් වසා දමා තිබෙනවා.\nමේ අතර අද දින කොළඹ, කළුතර සහ ගම්පහ යන දිස්ත්‍රික්කවලට පමණක් ලිට්රෝ සමාගම විසින් ගෑස් බෙදා හැරීමට කටයුතු කර තිබුණා.\nකෙසේ වෙතත් හෙට ගෑස් බෙදාහැරීමක් සිදු නොකරන බවයි එම සමාගම අද පස්වරුවේ නිවේදනය කළේ.\nඑසේම ලාෆ් සමාගම මිල වැඩි කර ගෑස් බෙදා හැරීමට කටයුතු කළද ජනතාව චෝදනා කරන්නේ ප්‍රමාණවත් ගෑස් තොග නොලැබෙන බවටයි.\nඑමෙන්ම ඉන්ධන හිඟය සහ ධීවර ආම්පන්න මිල ඉහල යාමට විරෝධය පළ කරමින් මෝදර ප්‍රදේශයේ ධීවරයින් පිරිසක් අද කොළඹ වරායේ සේරම් දොරටුව අභියස විරෝධතාවයක නිරත වුණා.\nමේ අතර ලංකා ඛනිජ තෙල් නීතිගත සංස්ථාවේ නව සභාපතිවරයා ලෙස පත් කළ උවයිස් මොහොමඩ් එම ධුරයේ රාජකාරි ආරම්භ කර තිබෙනවා. මීට පෙර එහි සභාපතිවරයා ලෙස කටයුතු කළේ සුමිත් විජේසිංහයි.",
       "URL": "https://www.hirunews.lk/306496/හෙට-සිට-සාමාන්‍ය-පරිදි-ඉන්ධන-පෞද්ගලික-බස්-පාසල්-ප්‍රවාහන-සේවා-සහ-සංචාරක-රථවලට-ලංගමයෙන්-තෙල්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1112"
}