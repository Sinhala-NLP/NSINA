{
       "Source": "hirunews",
       "Timestamp": "Sunday, 06 December 2020 - 19:57",
       "Headline": "වෙලේගොඩ  ග්‍රාම නිලධාරී වසම හුදෙකලා කිරීම හේතුවෙන් හෙට සිට හුණුපිටිය දුම්රිය ස්ථානයේ දුම්රිය නතර නොකරයි (වීඩියෝ)",
       "News Content": "හෙට(07) උදෑසන පහේ සිට කොළඹ සහ ගම්පහ දිස්ත්‍රික්කයේ ප්‍රදේශ කිහිපයක් හුදකලා කිරීමට පියවර ගන්නා බව රජයේ ප්‍රවෘත්ති දෙපාර්තමේන්තුව සඳහන් කළා.\nඒ අනුව කොම්පඤ්ඤ වීථිය පොලිස් බල ප්‍රදේශයේ හුණුපිටිය ග්‍රාම නිලධාරී වසම, කුරුඳුවත්ත පොලිස් බල ප්‍රදේශයේ හැටේ වත්ත සහ වැල්ලවත්ත පොලිස් බල ප්‍රදේශයේ කෝකිලා පාර එලෙස අලුතින් හුදකලා කරන බවයි එම දෙපාර්තමේන්තුව සඳහන් කළේ.\nඑමෙන්ම, බ්ලූමැන්ඩල් පොලිස් වසම සහ වැල්ලම්පිටිය පොලිස් බල ප්‍රදේශයේ විජයපුර ග්‍රාම නිලධාරී වසම හෙට අලුයම පහේ සිට හුදකලා  බවින් නිදහස් කරන බව රජයේ ප්‍රවෘත්ති දෙපාර්තමේන්තුව සඳහන් කළා.\nකෙසේ වෙතත් කොළඹ දිස්ත්‍රික්කයේ මෝදර, කොටහේන, ග්‍රෑන්ඩ්පාස්, ආදුරුප්පු වීථිය, වේල්ලවීථිය, කෙසෙල්වත්ත, මාළිගාවත්ත, දෙමටගොඩ, මරදාන පොලිස් වසම්වලට මෙන්ම කොම්පඤ්ඤ වීථිය පොලිස් බල ප්‍රදේශයේ වෑකන්ද ග්‍රාම නිලධාරී වසම, බොරැල්ල වනාතමුල්ල ග්‍රාම නිලධාරී වසම, වැල්ලම්පිටිය, සාලමුල්ල ග්‍රාම නිලධාරී වසම සහ ලක්සඳ සෙවණ නිවාස යෝජනා ක්‍රමය තවදුරටත් හුදකලා කර තැබෙනවා.\nඑසේම මට්ටක්කුලිය පොලිස් වසමේ රන්දිය උයන නිවාස යෝජනා ක්‍රමය සහ ෆර්ගසන් පාරේ දකුණු  කොටසද තවදුරටත් හුදකලා තත්ත්වයේ පවතිනු ඇති.\nමීට අමතරව වත්තල පොලිස් බල ප්‍රදේශයේ, කෙළවරපිටිය, හේකිත්ත, කුරුඳුහේන, ඇවරිවත්ත, වැලිකඩමුල්ල ග්‍රාම නිලධාරී වසම් හැර අනෙකුත් ප්‍රදේශ හෙට උදෑසන පහේ සිට හුදකලා බවින් නිදහස් කරන බව රජයේ ප්‍රවෘත්ති දෙපාර්තමේන්තුව සඳහන් කළා.\nතවද පෑලියගොඩ පොලිස් බල ප්‍රදේශයේ පෑලියගොඩවත්ත, පෑලියගොඩ ගගබඩ, මීගහවත්ත, පට්ටිය - උතුර යන ග්‍රාම නිලධාරී වසම් හැර අනෙකුත් ප්‍රදේශ ද හුදකලා බවින් නිදහස් වනු ඇති.\nඑසේම කැළණිය පොලිස් බල ප්‍රදේශයද හෙට අලුයම පහේ සිට හුදකලා බවින් නිදහස් කෙරෙන අතර, කිරිබත්ගොඩ පොලිස් බල ප්‍රදේශයේ වෙලේගොඩ උතුර ග්‍රාම නිලධාරී වසම හෙට උදෑසන පහේ සිට අලුතින්  හුදකලා කෙරෙන බව රජයේ ප්‍රවෘත්ති දෙපාර්තමේන්තුව සඳහන් කළා.\nඒ අනුව ගම්පහ දිස්ත්‍රික්කයේ මේ වන විට හුදෙකලා කර ඇත්තේ ග්‍රාම නිලධාරී වසම් 10ක් පමණයි.\nකිරිබත්ගොඩ පොලිස් වසමේ වෙලේගොඩ උතුර ග්‍රාම නිලධාරී වසම හුදෙකලා කිරීම හේතුවෙන් හෙට සිට හුණුපිටිය දුම්රිය ස්ථානයේ දුම්රිය නතර නොකරන බව දුම්රිය දෙපාර්තමේන්තුව ප්‍රකාශ කළා.\nමීට අමතරව මරදාන, දෙමටගොඩ, කැළණිය හා බේස්ලයින් පාර යන දුම්රිය ස්ථානවල ද තවදුරටත් දුම්රිය නතර කිරීම සිදුවන්නේ නැහැ.",
       "URL": "https://www.hirunews.lk/256445/වෙලේගොඩ-ග්‍රාම-නිලධාරී-වසම-හුදෙකලා-කිරීම-හේතුවෙන්-හෙට-සිට-හුණුපිටිය-දුම්රිය-ස්ථානයේ-දුම්රිය-නතර-නොකරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2291"
}