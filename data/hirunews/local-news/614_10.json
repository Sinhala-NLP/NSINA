{
       "Source": "hirunews",
       "Timestamp": "Monday, 09 January 2023 - 9:20",
       "Headline": "කුවේට් හි වහල් සේවයේ යෙදවූ තවත් හයක් දිවයිනට",
       "News Content": "කුවේට් රාජ්‍යයේ ඉරාන දේශසීමාව ආසන්නයේ කාන්තාරයක පවත්වාගෙන ගිය ගොවිපලක වහල් සේවයේ යොදවා සිටියදී නිදහස් කරගත් තවත් ශ්‍රී ලාංකික තරුණයන් හයදෙනෙකු දිවයිනට පැමිණ තිබෙනවා.\nඅද (09) අලුයම ජසීරා ගුවන් සේවයට අයත් යානයකින් කටුනායක වෙත පැමිණි ඔවුන් ත්‍රිකුණාමලය සහ කින්නියා ප්‍රදේශවල පදිංචිකරුවන් බව සඳහන්.\nමෙම පිරිස කින්නියා ප්‍රදේශයේ තැරැව්කරුවෙකුගේ මාර්ගයෙන් කුවේට් වෙත පිටත්ව ගොස් ඇති බවට අනාවරණ වී තිබෙනවා.\nෂෙයික්වරයෙකුට අයත් ගොවිපලක මෙම පිරිස බලහත්කාරයෙන් රඳවාගෙන පහරදෙමින්, ආහාර සහ වැටුප් ලබා නොදී වැඩ ගනිමින් සිටින බවට කුවේට් හි ශ්‍රී ලංකා තානාපති කාර්යාලය වෙත දුරකථන ඇමතුමක් ලැබී තිබුණා.\nඒ අනුවයි ඔවුන් නිදහස් කරගැනීම සඳහා කුවේට්හි ශ්‍රී ලංකා තානාපති කාර්යාලය එහි ඉහළම ආරක්ෂක අංශ ප්‍රධානී මේජර් ජෙනරාල්වරියකගේ සහාය ලබාගෙන ඇත්තේ.\nමීට සති දෙකකට පමණ පෙර මෙම ස්ථානයේම බලහත්කාරයෙන් රඳවාගෙන සිටි තරුණයින් තුන්දෙනෙකු මෙරටට පැමිණ තිබුණා.\nමේ අතර වලංගු බලපත්‍රයක් නොමැතිව මරදාන ප්‍රදේශයේ පවත්වාගෙන ගිය නීතිවිරෝධී විදේශ රැකියා නියෝජිත ආයතනයක් ශ්‍රී ලංකා විදේශ සේවා නියුක්ති කාර්යාංශයේ විමර්ශන නිලධාරීන් විසින් පසුගියදා වටලනු ලැබුවා.\nඒ, ඩුබායි රාජ්‍යයේ රැකියාවක් ලබාදීම සඳහා තිරුක්කෝවිල් ප්‍රදේශයේ තරුණයෙකුගෙන් රුපියල් 450,000 ක් ලබාගෙන පොරොන්දු වූ පරිදි රැකියා ලබා නොදීම හේතුවෙන් කරන ලද පැමිණිල්ලකට අනුව සිදුකළ විමර්ශනයකින් පසුවයි.",
       "URL": "https://www.hirunews.lk/324607/කුවේට්-හි-වහල්-සේවයේ-යෙදවූ-තවත්-හයක්-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=614"
}