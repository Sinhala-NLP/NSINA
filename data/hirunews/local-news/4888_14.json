{
       "Source": "hirunews",
       "Timestamp": "Thursday, 08 September 2016 - 7:43",
       "Headline": "ගුවන් නියමුවන්ගේ මත්ද්‍රව්‍ය පරීක්ෂාව අඛණ්ඩව",
       "News Content": "ගුවන් නියමුවන් සඳහා නිරන්තරයෙන් අහඹු ලෙස සිදුකරන මත්ද්‍රව්‍ය පරීක්ෂාව තවදුරටත් සිදුකිරීමට ශ්‍රී ලංකන් ගුවන් සමාගම තීරණය කර තිබෙනවා.\nශ්‍රී ලංකන් සිවිල් ගුවන් සේවා අධිකාරියේ නියාමනයන්ට අනුව සියලූම ගුවන් සේවාවන්හි ගුවන් නියමු කාර්ය මණ්ඩලය මෙම පරීක්ෂණය සිදුකිරීම අනිවාර්ය වනවා.\nරාජකාරි අවස්ථාවේදී මෙම පරීක්ෂණය සිදුකිරීම ප්‍රතික්ෂේප කළහොත් සිවිල් ගුවන් සේවා රෙගුලාසි උල්ලංඝනය කිරීමක් ලෙස එය සැළකිය හැකියි.\nසෑමවිටම උසස් ආරක්ෂක ප්‍රමිතින්වලට අනුකූලව කටයුතු කරමින් ගුවන් මගීන්ට ගුණාත්මක සේවාවක් ලබාදීම නව ක්‍රමවේදයේ අරමුණයි.\nගුවන් මගීන්ගේ ආරක්ෂාව, ගුවන් සමාගමේ ප්‍රමුඛ වගකීමක් වන බවයි ශ්‍රී ලංකන් ගුවන් සමාගම සඳහන් කළා.\nපසුගිය අගෝස්තු 19 වන දා ෆ‍්‍රෑන්ක්ෆර්ට් නුවර සිට ක්‍රියාත්මක වීමට නියමිතව තිබූ ශ්‍රී ලන්කන් ගුවන් යානයේ සේවයට අනුයුක්ත කපිතාන්වරයෙකු එම ගුවන් තොටුපළේදී සිදුකළ මත්පැන් පරීක්ෂාවෙන් අසමත් වුණා.\nඉන් පසු ඔහුගේ සේවය තාවකාලිකව අත්හිටුවීමටයි ශ්‍රී ලන්කන් ගුවන් සේවය තීරණය කළේ.\nඑම සිද්ධියට අදාළ පරීක්ෂණ නිම වන තුරු ඔහුට නිකුත් කර තිබූ නියමු බලපත්‍රය අත්හිටුවනු ලැබුවා.",
       "URL": "https://www.hirunews.lk/142496/ගුවන්-නියමුවන්ගේ-මත්ද්‍රව්‍ය-පරීක්ෂාව-අඛණ්ඩව",
       "Category": "Local News",
       "Parent URL": "https://www.hirunews.lk/local-news.php?pageID=4888"
}