{
       "Source": "hirunews",
       "Timestamp": "Thursday, 06 October 2022 - 17:19",
       "Headline": "ජිනීවාවල ගිය පාර ලැබුණු ඡන්ද 11 මේ පාර 8ට බහීවි - මහාචාර්ය ප්‍රතිභා මහානාමහේවා",
       "News Content": "ජිනීවා මානව හිමිකම් කොමිසමේ දී ශ්‍රී ලංකාවට එරෙහිව ඉදිරිපත් කර තිබෙන යෝජනාවට අදාල ජන්ද විමසීමේ දී පසුගිය වර මෙරටට පක්ෂව ජන්ද 11ක් ලැබුණද මෙවර එය 7ක් 8ක් දක්වා අඩු විය හැකි බවත් එහෙයින් තවදුරටත් ප්‍රමාද නොවී මානව හිමිකම් සුරක්ෂිත කිරීම පිළිබඳ කටින් නොව ක්‍රියාවෙන් පෙන්වාදීම සිදුකළ යුතුව ඇති බව ශ්‍රී ලංකා මානව හිමිකම් කොමිෂන් සභාවේ හිටපු සභාපති මහාචාර්ය ප්‍රතිභා මහානාමහේවා අද (06) පැවසුවා.\nඑක්සත් ජාතීන්ගේ සංවිධානය ප්‍රමුඛ ලෙස සලකන්නේ රටක ස්වාධීනත්වය, භෞමික අඛණ්ඩතාව වැනි කාරණා වන හෙයින් ලෝක ප්‍රජාව දිනා ගැනීමේ අවස්ථාව ලංකාව සතුවන බවයි ඔහු පැවසුවේ.\nමෙවර ශ්‍රී ලංකාවට එරෙහිව ආර්ථික අපරාධ කර තිබෙන බවට ද චෝදනා එල්ල වී ඇති හෙයින් ජන්ද ප්‍රමාණය අඩු වීමට එය හේතුවක් වී තිබෙන බව ද ඔහු කියා සිටියා.\nකෙසේවෙතත් මේ මොහොතේ ඔවුන් ශ්‍රී ලංකාවට එරෙහිව යෝජනාව සම්මත කර ගන්නා බවත් ශ්‍රී ලංකාවට වාසිදායක තත්ත්වයක් ඇති කර ගැනීමට නම් ඉන්දියාවට අප සම්බන්ධයෙන් විශ්වාසයක් ඇති විය යුතු බවත් ඔහු පෙන්වා දුන්නා.\nඅද දිනයේදී 21 වෙනි ආණ්ඩුක්‍රම ව්‍යවස්ථා සංශෝධනය සම්බන්ධයෙන් පාර්ලිමේන්තුවේ දී සාකච්ජාවට ගැනෙන අතර පස්වරුව වන විට ව්‍යවස්ථා සංශෝධනය සම්බන්ධයෙන් ධනාත්මක අදහසක් ඉන්දියාවට ඒත්තු ගැන්විය යුතු බවයි මහාචාර්ය මහානාමහේවා පැවසුවේ.\nරට තුළ මානව හිමිකම් ආරක්ෂා කිරීම සම්බන්ධයෙන් අමාත්‍යංශයක්,ඇමතිවරයෙක් පත්කිරීමේ වැදගත්කම ද මෙහි දී ඔහු පෙන්වා දුන්නා.\nදැනටමත් ඉදිරිපත්කර තිබෙන LLRC වාර්තාව, පරණගම වාර්තාව අනුව හෝ ක්‍රියාත්මක වෙන බව පෙන්විය යුතු වන බවයි ඔහු කියා සිටියේ.\nවිශේෂයෙන් ජිනීවා මානව හිමිකම් කොමිසමට ශ්‍රී ලංකාව සම්බන්ධයෙන් ඉදිරිපත් ව තිබෙන ආර්ථික අපරාධ මෙන් ම පසුගියදා පැවති අරගලය හා සම්බන්ධ සිදුවීම් බලපෑමක් කර තිබෙන බවත් ඔහු වැඩිදුරටත් පැවසුවා.",
       "URL": "https://www.hirunews.lk/317192/ජිනීවාවල-ගිය-පාර-ලැබුණු-ඡන්ද-11-මේ-පාර-8ට-බහීවි-මහාචාර්ය-ප්‍රතිභා-මහානාමහේවා",
       "Category": "Local News",
       "Parent URL": "https://www.hirunews.lk/local-news.php?pageID=821"
}