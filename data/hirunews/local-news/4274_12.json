{
       "Source": "hirunews",
       "Timestamp": "Friday, 13 October 2017 - 10:20",
       "Headline": "සිසුන් දෙදෙනෙකු අතර ඇති වූ ගැටුමකින් එක් සිසුවෙකුගේ පිට අඟල් 8 ක් කැපෙයි",
       "News Content": "බදුල්ල ප්‍රදේශයේ මෙවර  සාමාන්‍ය පෙළ විභාගයට පෙනී සිටීමට සුදානම් වන සිසුන් දෙදෙනෙකු අතර ඇතිවූ ගැටුමකදී එක් සිසුවෙකු අනෙක් සිසුවාගේ පිට කපා තුවාල සිදුකර තිබෙනවා.\nකොට්ඨාස අධ්‍යාපන කාර්යාලය මගින් බදුල්ල රාහුල විද්‍යාලයේදී සංවිධානය කළ වැඩමුළුවකදී මෙම ගැටුම ඇතිවී ඇති බවයි අප වාර්තාකරු සඳහන් කළේ.\nතරඟ විභාගයකදී ලකුණු 40ට අඩුවෙන් ලබාගත් සිසුන් සඳහා මෙම වැඩමුළුව පවත්වා තිබුණා.\nබදුල්ල පොලිසිය සඳහන් කර ඇත්තේ මකන කෑල්ලකින් විනෝදයට දමා ගැසීමේ සිද්ධියක් ගැටුමට මුල්වී ඇති අතර එම සිසුන් දෙදෙනා ශාලාවෙන් පිටතට පැමිණ ගුටිබැට හුවමාරුවක් සිදුකරගත් පසුව එක් සිසුවෙකු කඩදාසි කපන පිහියකින් අනෙක් සිසුවාගේ පිටෙහි අඟල් 8ක් පමණ දිගට කැපුමක් සිදුකර ඇති බවයි.\nතුවාල ලැබූ සිසුවා මේ වනවිට බදුල්ල මහා රෝහලේ ප්‍රතිකාර ලබන අතර සැකකාර සිසුවා අත්අඩංගුවට ගෙන බදුල්ල මහේස්ත්‍රාත් අධිකරණයට ඉදිරිපත් කිරීමෙන් පසු රක්ෂිත බන්ධනාගාර ගතකර තිබෙනවා.\nසැකකරු හඳුනාගැනීමේ පෙරෙට්ටුවකටද ඉදිරිපත් කරන ලෙසයි බදුල්ල මහේස්ත්‍රාත්වරයා සඳහන් කර ඇත්තේ.\nබදුල්ල - පාලිත ආරියවංශ",
       "URL": "https://www.hirunews.lk/173378/සිසුන්-දෙදෙනෙකු-අතර-ඇති-වූ-ගැටුමකින්-එක්-සිසුවෙකුගේ-පිට-අඟල්-8-ක්-කැපෙයි",
       "Category": "Local News",
       "Parent URL": "https://www.hirunews.lk/local-news.php?pageID=4274"
}