{
       "Source": "hirunews",
       "Timestamp": "Monday, 28 November 2022 - 11:59",
       "Headline": "බැසිල් රාජපක්ෂට එරෙහිව නගන බිල්පත් චෝදනාව අසත්‍යයක් (වීඩියෝ)",
       "News Content": "පෞද්ගලික සංචාරයක් සඳහා විදේශගතව සිටි හිටපු අමාත්‍ය බැසිල් රාජපක්ෂ යළි දිවයිනට පැමිණෙන අවස්ථාවේ කටුනායක ගුවන්තොටුපළ පරිශ්‍රය අනීතික ලෙස භාවිත කළ බවට සමාජ මාධ්‍ය ඔස්සේ සංසරණය වන තොරතුරු අසත්‍ය බව ශ්‍රී ලංකා පොදුජන පෙරමුණ පවසනවා.\nපක්ෂ මහලේකම්, පාර්ලිමේන්තු මන්ත්‍රී නීතීඥ සාගර කාරියවසම්ගේ අත්සනින් යුතුව නිකුත් කර ඇති නිවේදනයක දැක්වෙන්නේ බැසිල් රාජපක්ෂ පැමිණීමට අදාළ සියළු ගෙවීම් කටයුතු සිදුකර ඇති බවයි.\nශ්‍රී ලංකා පොදුජන පෙරමුණ නිකුත් කළ නිවේදනය මගින් දක්වා ඇත්තේ බැසිල් රාජපක්ෂ කටුනායක ගුවන් තොටුපළ පරිශ්‍රය භාවිත කර ඇත්තේ ඊට අදාළ සම්මතයන්ට යටත්ව සහ සියළු නීත්‍යානුකූල පියවර අනුගමනය කරමින් බවයි.\nඅනීතික හෝ අසම්මත කිසිවක් එහිදී සිදු නොවූ බව පවසන එම පක්ෂය, එම ගෙවීම්වලට අදාළව ශ්‍රී ලංකා සිවිල් ගුවන් සේවා අධිකාරිය, සීමා සහිත ගුවන් තොටුපළ සහ ගුවන් සේවා සමාගම විසින් නිකුත් කළ ලේඛන කිහිපයක්ද මාධ්‍යයට නිකුත් කර තිබෙනවා.\nබැසිල් රාජපක්ෂ යළි දිවයිනට පැමිණීමේදී ගුවන් තොටුපළෙහි ප්‍රභූ පර්යන්තය භාවිත කිරීම සඳහා ඔහු සහ ඔහුගේ බිරිඳ වෙනුවෙන් අමෙරිකානු ඩොලර් 400ක් ගෙවා ඇති බව එහි සඳහන්.\nඑහිදී බැසිල් රාජපක්ෂ පිළිගැනීමට පැමිණ සිටි පිරිස සඳහා පැවැත්වූ තේ පැන් සංග්‍රහය සඳහාද බැසිල් රාජපක්ෂගේ පාර්ශ්වය විසින් මුදල ගෙවා ඇති බවයි ශ්‍රී ලංකා පොදුජන පෙරමුණ නිවේදනය කළේ.",
       "URL": "https://www.hirunews.lk/321482/බැසිල්-රාජපක්ෂට-එරෙහිව-නගන-බිල්පත්-චෝදනාව-අසත්‍යයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=702"
}