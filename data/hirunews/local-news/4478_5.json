{
       "Source": "hirunews",
       "Timestamp": "Friday, 09 June 2017 - 7:23",
       "Headline": "ගංවතුර සහ නායයෑම් පිළිබඳ පාර්ලිමේන්තු විවාදය අදයි - කාලය ගැන තීරණය කරන්න පක්ෂ නායකයින් රැස්වේ",
       "News Content": "ගංවතුර සහ නායයෑම් නිසා පසුගියදා ඇතිවු ආපදා තත්ත්වය සම්බන්ධයෙන් පාර්ලිමේන්තුවේ අද විශේෂ කල් තැබීමේ විවාදයක් පැවැත්වෙනවා.\nඅද (09) උදෑසන 10.30 ට සුපුරුදු පරිදි පාර්ලිමේන්තුව ආරම්භ කිරීමට නියමිතයි.\nකෙසේ වෙතත්, විවාදය අවසන් වන කාලවකවානු පිළිබඳව අද උදෑසන 09 ට රැස්වන පක්ෂ නායක රැස්වීමේදී තීරණය කෙරෙනු ඇති.\nඅද පැවැත්වීමට නියමිත විශේෂ කල් තැබීමේ විවාදය සම්බන්ධයෙන් පසුගිය බදාදා ආණ්ඩු පක්ෂයේ පාර්ලිමේන්තු කණ්ඩායම සඳහා විශේෂ දැනුවත් කිරීමක්ද සිදුකෙරුණා.\nඒ, ජනාධිපති මෛත්‍රීපාල සිරිසේනගේ ප්‍රධානත්වයෙන්.\nඑහිදී අද ආරම්භ කිරීමට නියමිත විශේෂ කල්තැබීමේ විවාදය සඳහා ඉදිරිපත් වන ආණ්ඩු පක්ෂයේ කථිකයන් දැනුවත් කිරීමද සිදුකෙරුණු බව සදහන්.\nආණ්ඩු පක්ෂයේ ප්‍රධාන සංවිධායක අමාත්‍ය ගයන්ත කරුණාතිලක සඳහන් කළේ අද උදෑසන රැස්වන පක්ෂ නායකයින්ගේ හමුවෙන් අනතුරුව විවාදය පිළිබඳව කාල වකවානු තීරණය කරන බවයි.",
       "URL": "https://www.hirunews.lk/163145/ගංවතුර-සහ-නායයෑම්-පිළිබඳ-පාර්ලිමේන්තු-විවාදය-අදයි-කාලය-ගැන-තීරණය-කරන්න-පක්ෂ-නායකයින්-රැස්වේ",
       "Category": "Local News",
       "Parent URL": "https://www.hirunews.lk/local-news.php?pageID=4478"
}