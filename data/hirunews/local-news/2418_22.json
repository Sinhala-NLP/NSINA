{
       "Source": "hirunews",
       "Timestamp": "Thursday, 01 October 2020 - 8:29",
       "Headline": "කටුනායක ගුවන් තොටුපලේ දෙවන පර්යන්තය, 2023 ට පෙර නිමකරන්නැයි ජනපතිගෙන් උපදෙස් (වීඩියෝ)",
       "News Content": "ස්වභාවික සම්පත් රැක ගැනීමට සහ තිරසාර කළමනාකරණයට ශ්‍රී ලංකා රජය කැප වන බව ජනාධිපති ගෝඨාභය රාජපක්ෂ එක්සත් ජාතීන්ගේ ඉහළ පෙළේ හමුවක් අමතමින් කියා සිටියා.\nඑක්සත් ජාතීන්ගේ මහා මණ්ඩලයේ 75 වන සැසි වාරයට සමගාමීව නිව්යෝක් නුවර එක්සත් ජාතීන්ගේ මූලස්ථානය කේන්ද්‍රකොටගෙන සංවිධාන කළ ජෛව විවිධත්වය පිළිබද රාජ්‍ය නායක සමුළුව වීඩියෝ තාක්ෂණය භාවිතයෙන් ශ්‍රී ලංකා වේලාවෙන් ඊයේ රාත්‍රී 7.30ට ජනාධිපතිවරයා අමතනු ලැබුවා.\nතිරසාර සංවර්ධනය සඳහා ජෛව විවිධත්වය පිළිබදව ඉක්මන් ක්‍රියාමාර්ග මෙම සමුළුවේ තේමාවයි.\n2030 වසරේ තිරසර සංවර්ධන න්‍යාය පත්‍රයේ හරය විය යුත්තේ ජෛව විවිධත්වය පිළිබද සංකල්පය බව ජනාධිපතිවරයා මෙහිදී පෙන්වා දුන්නා.\nපාලකයා කිසිවිටෙකත් දේශයේ හිමිකරු නොව හුදෙක් තම රටවැසියන් සහ සියළු ජීවීන් වෙනුවෙන් එහි භාරකරු පමණක් යන සංකල්පය මත ශ්‍රී ලංකාවේ පුරාණ පාලන ක්‍රමය ගොඩනැගී තිබුණා.\nසංවර්ධන න්‍යාය පත්‍රය තුළ තම රජය අනුගමනය කරනුයේ එම මූලධර්මය බවයි ජනාධිපතිවරයා කියා සිටියේ.\nපෘථිවියෙහි සහ එහි සම්පත්වල හුදු භාරකරුවන් වශයෙන් හැකි උපරිමයෙන් තම ආරක්ෂාව යටතේ ඇති දෑ රැක ගනිමින් අනාගත පරපුරට භාරදීමට අදිටන් කර ගත යුතු බව ද ජනාධිපතිවරයා මෙහිදී අවධාරණය කළා.\nමේ අතර, බණ්ඩාරනායක ජාත්‍යන්තර ගුවන් තොටුපලේ දෙවන පර්යන්තයේ ඉදිකිරීම් 2023 ට පෙර අවසන් කරන්නැයි ජනාධිපති ගෝඨාභය රාජපක්ෂ නිලධාරීන්ට උපදෙස් ලබාදී තිබෙනවා.\nඒ, ඊයේ පස්වරුවේ ජනාධිපති කාර්යාලයේ පැවති ගුවන් සේවා හා අපනයන කලාප සංවර්ධන රාජ්‍ය අමාත්‍යාංශයේ ඉදිරි සැලසුම් පිළිබඳව පැවති සාකච්ඡාවකදීයි.\n2014 වසරේ ආරම්භ කළ දෙවන පර්යන්තයේ ඉදිකිරීම් 2017 වසරේදීයි අවසන් කිරීමට සැලසුම් කර තිබුණේ. එහෙත් ඉදිකිරීම් සිදු නොවීම නිසා සැලසුමේ බොහෝ අංග වර්තමානයට නොගැලපෙන බව අදාළ ක්ෂේත්‍රයන් හි ප්‍රවීනයන් පෙන්වා දී තිබුණා.\nඒ අනුව මෙහි වැඩකටයුතු දිවා රාත්‍රි වැඩකර කඩිනමින් අවසන් කරන ලෙසටයි ජනාධිපතිවරයා නිලධාරීන්ට උපදෙස් ලබාදී ඇත්තේ.",
       "URL": "https://www.hirunews.lk/251523/කටුනායක-ගුවන්-තොටුපලේ-දෙවන-පර්යන්තය-2023-ට-පෙර-නිමකරන්නැයි-ජනපතිගෙන්-උපදෙස්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2418"
}