{
       "Source": "hirunews",
       "Timestamp": "Wednesday, 01 June 2016 - 12:01",
       "Headline": "බීමත්ව රිය පැදවීමේ චෝදනාවෙන් විජිත හේරත් මන්ත්‍රීවරයා නිදහස්",
       "News Content": "ජනතා විමුක්ති පෙරමුණේ ප්‍රචාරක ලේකම් පාර්ලිමේන්තු මන්ත්‍රී විජිත හේරත්ට බීමතින් රිය පැදවූ බවට වැලිකඩ පොලිසිය එල්ල කර තිබූ චෝදනාවෙන් නිදොස්කොට නිදහස් කිරීමට කොළඹ අතිරේක මහේස්ත්‍රාත් චන්දන කලන්සූරිය අද නියෝග කළා.\nවැලිකඩ ප්‍රදේශයේදී පෙරේදා රාත්‍රියේ සිදුවූ රිය අනතුරක් සම්බන්ධයෙන් චෝදනා තුනක් යටතේයි විජිත හේරත් මන්ත්‍රීවරයාට කොළඹ මහේස්ත්‍රාත් අධිකරණය හමුවේ නඩුවක් ගොනුකරනු ලැබුවේ.\nඅපරීක්ෂාකාරි රිය ධාවනය රිය අනතුරක් වළක්වා නොගැනීම සහ බීමත්ව රිය ධාවනය මොහුට විරුද්ධව වැලිකඩ පොලිසිය එල්ල කර තිබූ චෝදනායි.\nකෙසේ වෙතත්, අතිරේක මහේස්ත්‍රාත්වරයා අද පෙරවරුවේ නඩුව කැදවූ අවස්ථාවේදී කියා සිටියේ සැකකාර මන්ත්‍රීවරයා බීමත්ව රිය පදවා ඇති බවට ඔප්පු කිරීමට සාක්ෂි නොමැති බවයි.\nමන්ත්‍රීවරයාට එල්ල කර තිබූ අනෙක් චෝදනා දෙකට වරද පිළිගැනීම හේතුවෙන් රුපියල් 1500 ක රජයේ ගාස්තුවක් නියම කරමින් විනිසුරුවරයා මෙම නඩුව අහවර කළා.",
       "URL": "https://www.hirunews.lk/134510/බීමත්ව-රිය-පැදවීමේ-චෝදනාවෙන්-විජිත-හේරත්-මන්ත්‍රීවරයා-නිදහස්",
       "Category": "Local News",
       "Parent URL": "https://www.hirunews.lk/local-news.php?pageID=5024"
}