{
       "Source": "hirunews",
       "Timestamp": "Monday, 07 November 2022 - 19:49",
       "Headline": "සුදු මැණිකේගෙ පහරින් වනජීවි සේවකයෙක් මරුට",
       "News Content": "උඩවලව ඇත් - අතුරු සෙවණේ වන අලි රැඳවුම් මධ්‍යස්ථානයේදී හීලෑ ඇතින්නක සිදුකළ පහරදීමකින් වන ජීවි දෙපාර්තමේන්තුවේ සේවකයෙකු ජීවිතක්ෂයට පත්ව තිබෙනවා.\nඅද උදෑසන එම ඇතින්නට ආහාර ලබාදීම සඳහා ගිය අවස්ථාවේ ඔහුට මෙම ඇතින්න පහර දී ඇති බවයි පොලිසිය සඳහන් කළේ.\nඑහිදී තුවාල ලැබූ එම සේවකයා ඇඹිලිපිටිය පළාත්බඳ මහරෝහලට ඇතුළත් කිරීමේදී ජීවිතක්ෂයට පත්ව තිබෙනවා.\nමියගොස් ඇත්තේ පනහඩුව ප්‍රදේශයේ පදිංචිව සිටි 24 හැවිරිදි පුද්ගලයෙක්.\nඅධිකරණ නියෝග මත නීති විරෝධීව ලඟ තබාගෙන සිටි හීලෑ අලි ඇතුන් උඩවලව ඇත් අතුරු සෙවණ යටතේ පවතින වන අලි රැඳවුම් මධ්‍යස්ථානයේ රඳවා සිටිනවා.\nඑලෙස රඳවා සිටි සුදු මැණිකේ නම් ඇතින්න මෙම පහරදීම සිදුකර ඇති බවයි වන ජීවි දෙපාර්තමේන්තුව සඳහන් කළේ.\nවසර දෙකක පමණ කාලයක සිට මෙම ඇතින්න රැක බලා ගැනීම සිදුකර ඇත්තේ මියගිය සේවකයා විසින් බව සඳහන්.\nසුදු මැණිකේ නම් මෙම ඇතින්න මීට පෙර අවස්ථා කිහිපයකදී ද වනජීවි සේවකයින්ට පහරදීමේ සිද්ධීන් වාර්තා වී ඇතත් මෙම මියගිය සේවකයා සමඟ ඇතින්න ඉතා මිතුරුව සිට ඇති බවටයි උඩවලව ඇත් අතුරු සෙවණේ ප්‍රකාශකයෙකු සඳහන් කළේ.",
       "URL": "https://www.hirunews.lk/319839/සුදු-මැණිකේගෙ-පහරින්-වනජීවි-සේවකයෙක්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=751"
}