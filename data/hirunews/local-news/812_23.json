{
       "Source": "hirunews",
       "Timestamp": "Monday, 10 October 2022 - 16:32",
       "Headline": "නැගෙනහිරට සෙනෙහ පාන ආසියානු බලවතුන් (ඡායාරූප)",
       "News Content": "ගෙවුණු සති කිහිපය නැගෙනහිර පළාතට සුවිශේෂී වුණා.\nඒ ආසියාවේ බලවත් මෙන්ම එම බලය අත්පත් කර ගැනීම සඳහා එකිනෙකා පරයා සීතල යුද්ධයක නිරතව සිටින චීන හා ඉන්දියානු නියෝජිතයන් තරඟයට මෙන් පිළිගැනීමට තිබූ නිසාවෙන්.\nඔක්තෝබර් මාසයේ පළමු හිරු කිරණ නැගෙනහිර සිට විඳ ගැනීමට තීරණය කර තිබූ මෙරට ඉන්දීය මහ කොමසාරිස් ගෝපාල් බාග්ලේ පළමුවැනිදා මඩකලපුවට පැමිණියා.\nඒ නැගෙනහිර විශ්ව විද්‍යාලයේ උපාධි ප්‍රදානෝත්සවයේ ප්‍රධාන ආරාධිත අමුත්තා ලෙස එක්වීමටයි.\nඑම අවස්ථාවේදී අඩු ආදායම්ලාභී පවුල්වල විශ්වවිද්‍යාල සිසුන් 100 දෙනෙකුගේ අධ්‍යයන කටයුතු සඳහා ආධාර කිරීම සඳහා විශේෂ මූල්‍ය ආධාර යෝජනා ක්‍රමයක් ඔහු ප්‍රකාශයට පත් කළා.\nඉන්දියානු තාක්ෂණික සහ ආර්ථික සහයෝගිතා වැඩසටහන (ITEC), ශිෂ්‍යත්ව සහ ඉන්දීය විශිෂ්ටතා ආයතන සමඟ සහයෝගීතාවය ඇතුළුව ඉන්දියානු රජය විසින් දියත් කරනු ලබන විවිධ මුලපිරීම් හරහා උසස් අධ්‍යාපනය සහ නිපුණතා පුහුණුව සඳහා සහයෝගීතාව වැඩි දියුණු කරන ලෙස මහ කොමසාරිස්වරයා මෙහිදී ඉල්ලා සිටියා.\nඉන් අනතුරුව මහකොමසාරිස් ගෝපාල් බාග්ලේ පැමිණියේ මඩකලපුව ශික්ෂණ රෝහලටයි.\nඉන්දියාවේ ආධාර යටතේ මඩකලපුව ශික්ෂණ රෝහලේ ශල්‍ය වෛද්‍ය ඒකකය ඉදිකිරීමේ ප්‍රගතිය එහිදී මහ කොමසාරිස්වරයා විසින් සමාලෝචනය කරනු ලැබුවා.\nමේ වන විට වැඩ අවසන් වෙමින් පවතින මෙම ව්‍යාපෘතිය, ඉන්දියාව සහ ශ්‍රී ලංකාව අතර සංවර්ධන සහයෝගීතා හවුල්කාරිත්වයේ ජනතා කේන්ද්‍රීය ස්වභාවයට අනුකූල වන බව පැවසූ මහකොමසාරිස්වරයා ඒ යටතේ ශ්‍රී ලංකාවේ දිස්ත්‍රික්ක 25 තුළම සෞඛ්‍ය, අධ්‍යාපනය සහ ජීවනෝපාය සංවර්ධනය ඇතුළු විවිධ ක්ෂේත්‍රවල ව්‍යාපෘති ක්‍රියාත්මක කර ඇති බවත් පෙන්වා දුන්නා.\nමේ අතර, ‍මඩකලපුව රාමක්‍රිෂ්ණ අසපුව වෙත ගිය මහකොමසාරිවරයා, ශ්‍රී ලංකාවේ ජනතාවට උපකාර කිරීම සඳහා සෞඛ්‍ය, අධ්‍යාපන සහ අධ්‍යාත්මික යන ක්ෂේත්‍ර සඳහා එහි දායකත්වය සහ සේවාවන් අගය කළා.\nමෙම ප්‍රයත්නය සඳහා ඉන්දීය මහකොමසාරිස් කාර්යාලයෙන් හැකි සෑම සහයෝගයක්ම ලබාදෙන බවටත් ව්හි දී ඔහු ඔවුන්ට සහතික වුණා.\nමහ කොමසාරිස්වරයා ඉන් පසුව මඩකලපුවේ කාත්තන්කුඩියේ පිහිටි මෙත්තයි ජුම්මා පල්ලිය සහ බද්‍රියා ජුම්මා මස්ජිත් වෙත ගොස් සමස්ත ලංකා ජමියතුල් උලමා (ACJU) හි නියෝජිතයින්, ආගමික සහ ප්‍රජා නායකයින් සමඟ ද අදහස් හුවමාරු කර ගත්තා.\nඉන් අනතුරුව ඔක්තෝබර් 02 වැනිදාට යෙදුණු මහත්මා ගාන්ධිතුමාගේ ජන්ම දිනය නිමිත්තෙන් 1967 වසරේ ඉදිකරන ලද මඩකලපුවේ ගාන්ධි පිළිරුවට මහ කොමසාරිස් ගෝපාල් බාග්ලේ පුෂ්පෝපහාර දැක්වූවා.\nමහ කොමසාරිස්වරයාගේ ත්‍රිකුණාමල සංචාරය ඔක්තෝබර් 02 වැනිදා ආරම්භ වුණේ තිරුකෝනේශ්වරම් හින්දු කෝවිලේ නවරාත්‍රි පූජාව සමරමින් පැවති ආගමික වතාවත්වලට එක්වෙමින්.\nකෝවිලේ භාරකාර සභාපති තුසියන්දන් විසින් පෞරාණික විහාරස්ථානයේ ඉතිහාසය පිළිබඳව මහ කොමසාරිස්වරයා දැනුවත් කළ අතර, එය අවට සහ දුර බැහැර සිට පැමිණෙන බැතිමතුන් සඳහා වන්දනා ගමනාන්තයක් ලෙස ප්‍රතිසංස්කරණය කිරීම සඳහා යෝජනාවක් ඉදිරිපත් කළා.\nමේ අතර, මහත්මා ගාන්ධිතුමාගේ 153 වැනි ජන්ම සංවත්සරය නිමිත්තෙන් ත්‍රිකුණාමලයේ පිහිටි ලංකා ඉන්දියන් ඔයිල් කෝපරේෂන් (LIOC) ආයතනය සංවිධානය කළ උත්සවයක් සඳහා මහ කොමසාරිස්වරයා සහභාගි වුණා.\nත්‍රිකුණාමලය තෙල් ටැංකි සංකීර්ණය ඉන්දු - ශ්‍රී ලංකා හවුල්කාරීත්වයක් යටතේ සංවර්ධනය කිරීම සඳහාවන ගිවිසුමට අත්සන් තැබීමෙන් පසු ඉන්දීය මහකොමසාරිස්වරයා එහි සංචාරයක නිරත වූයේ පළමුවරටයි.\nමෙහි දී LIOC හි ත්‍රිකුණාමලයේ ව්‍යාපාර තවදුරටත් පුළුල් කිරීම සහ විවිධාංගීකරණය කිරීම සඳහා වන සැලසුම් පිළිබඳ සමාගමේ කලමනාකාර අධ්‍යක්ෂ මනෝජ් ගුප්තා විසින් මහකොමසාරිස්වරයා ව දැනුවත් කරනු ලැබුවා.\nවිශේෂයෙන්ම පසුගිය මාස කිහිපය තුළ ශ්‍රී ලංකාවේ බලශක්ති සුරක්ෂිතතාව සහතික කිරීම සහ එම කර්මාන්තවල වර්ධනය වන අවශ්‍යතා සපුරාලීම සඳහා LIOC හි කාර්යභාරය මහ කොමසාරිස්වරයාගේ ඇගයීමට ද ලක් වුණා.\nLIOC සහ ලංකා ඛනිජ තෙල් නීතිගත සංස්ථාව විසින් තෙල් ටැංකි සංකීර්ණය ඒකාබද්ධව සංවර්ධනය කිරීමේ සැලසුම් පිළිබඳවද මනෝජ් ගුප්තා මෙහිදී කරුණු පැහැදිලි කළා.\nසිය නැගෙනහිර සංචාරය අතරතුරු මහ කොමසාරිස්වරයා නැගෙනහිර නාවික විධානය භාර ආඥාපති රියර් අද්මිරාල් ජයන්ත කුලරත්න සහ ත්‍රිකුණාමලය ගුවන් හමුදා විද්‍යාපීඨයේ අණදෙන නිලධාරී එයාර් කොමදෝරු අසේල ජයසේකර ද හමුවීමට අමතක කළේ නැහැ.\nමෙහි දී ශ්‍රී ලංකාවේ සමුද්‍රීය ආරක්‍ෂාව ශක්තිමත් කිරීම සහ සමස්ත කලාපයේ ආරක්‍ෂාව තහවුරු කිරීම සඳහා ඉන්දියාව විසින් පසුගිය අගෝස්තු 15 වැනි දා ශ්‍රී ලංකාවට තෑගි කරන ලද ඩ්‍රෝනියර් ගුවන් යානා මෙහෙයුම් සඳහා ශ්‍රී ලංකා සන්නද්ධ හමුදාවන්ට සහාය වන ඉන්දීය නාවික හමුදාවේ තාක්ෂණික කණ්ඩායම සමඟ ද ඔහු අදහස් හුවමාරු කර ගත්තා.\nමෙම දෙදින සංචාරයේදී ශ්‍රී ලංකාවේ ජනතාව වෙනුවෙන් ඉන්දියාවේ අඛණ්ඩ කැපවීම තහවුරු කරමින් මහ කොමසාරිස්වරයා මඩකලපුවේ සහ ත්‍රිකුණාමලයේ අඩු ආදායම්ලාභී පවුල් 400ක් සඳහා මානුෂීය සලාක ද්‍රව්‍ය ප්‍රදානය කළා.\nමෙම උත්සවය මඩකලපුවේදී පැවැත්වුණේ වෙළෙඳ රාජ්‍ය අමාත්‍ය එස්. වියාලේන්ද්‍රන ගේ ප්‍රධානත්වයෙන්.\nඑහි දී උත්සව සභාව අමතමින් ශ්‍රී ලංකාවේ ඉන්දීය මහ කොමසාරිස් ගෝපාල් බග්ලේ ප්‍රකාශ කළේ ඉන්දියාව නිවුන් සහෝදරයෙකු මෙන් විශේෂයෙන් අවශ්‍ය අවස්ථාවලදී ශ්‍රී ලංකාව සමඟ සැමවිටම සිටින බවයි.\nඉන්දීය මහකොමසාරිස්වරයාගේ නැගෙනහිර සංචාරය සිදුවන්නේ මාසයකට පෙර (සැප්තැම්බර් 5 සහ 6 දෙදින) ශ්‍රී ලංකාවේ චීන තානාපති ෂී ෂෙන්හොන් මහතා නැගෙනහිර සංචාරයක් සිදු කර තිබූ පසුබිමකයි.\nචීන තානාපතිවරයා තෙමසක් තුල නැගෙනහිර පළාතට පැමිණි දෙවැනි අවස්ථාව එයයි.\nමෙවර සිය සංචාරය අතරතුර චීන තානාපතිවරයා නැගෙනහිර පාසල් 20කට අවශ්‍ය අධ්‍යාපන උපකරණ පරිත්‍යාග කළ අතර පවුල් 1000ක් සඳහා අත්‍යවශ්‍ය ආහාර ද්‍රව්‍ය බෙදා දුන්නා.\nඑමෙන්ම මඩකලපුව විශ්ව විද්‍යාලයේ සිසුන් 150 දෙනෙකු සඳහා ශිෂ්‍යත්ව ප්‍රදානය කෙරුණේ ද චීන තානාපතිවරයා අතින්.\nනැගෙනහිර ආණ්ඩුකාර අනුරාධා යහම්පත් මුණ ගැසුණු චීන තානාපතිවරයා තෙමසකට පෙර සිදු කළ සංචාරයේදී චීන ආධාර යටතේ ආරම්භ කෙරුණු ව්‍යාපෘතිවල ප්‍රගතිය විමසා බැලුවා.\nවිශේෂයෙන්ම ශ්‍රී ලංකා රජයේ සහ වරාය අධිකාරියේ ආරාධනයෙන් ත්‍රිකුණාමලය වරායේ අනාගත සහයෝගීතාව අධ්‍යයනය කිරීම සඳහා පැමිණි චීන ව්‍යවසායන් පිළිබඳවද මෙහිදී සාකච්ඡාවට ලක්ව තිබෙනවා.\nශ්‍රී ලංකාවේ උපායමාර්ගික පිහිටීමේ වඩා වැදගත් සාධකයක් ලෙස ත්‍රිකුණාමලය වරාය හඳුන්වා දිය හැකියි.\nඑය කලක පටන් ලොව විවිධ බලවත් විදෙස් රාජ්‍යයන්ගේ ඇසට හසු වී ඇති අතර කලින් කලට එහි සංවර්ධනයේ නාමයෙන් විවිධ ව්‍යාපෘති යෝජනා ද ඉදිරිපත් කෙරෙනවා.\nමේ වන විට චීනයේ ද දැඩි අවධානයක් ඒ කෙරෙහි යොමු වී ඇති බවයි චීන තානාපතිවරයාගේ මෑත සංචාරයෙන් පැහැදිලි වන්නේ.\nචීනය ආසියාවේ නැගී එන බලවතා වශයෙන් දකුණු ආසියාව කෙරෙහිද සිය බල පරාක්‍රමය විහිදුවමින් සිටින අවස්ථාවක ත්‍රිකුණාමලය තෙල් ටැංකි සංකීර්ණය පිළිබඳ යම් චිවිකිච්ඡාවක් ඉන්දියාව තිබුණු බව පැහැදිලියි.\nඊට අදාල ගිවිසුම කඩිමුඩියේ අත්සන් කරනුයේද ඒ නිසාවෙනි.\nඒ හරහා ඉන්දියාවේ ප්‍රමුඛ අරමුණක් වූයේ භූ දේශපාලනිකව ත්‍රිකුණාමලය සාධකය ස්ථාවර කර ගැනීමයි.\nනමුත් මේ වන විට චීනය ත්‍රිකුණාමලය වරාය සංවර්ධනයට අවධානය යොමු කිරීම ඉන්දියාව පාර්ශ්වයෙන් බලන විට එතරම් සුබදායී වර්ධනයක් නොවේ.\nචීන - ඉන්දු නියෝජිතයන් වරින් වර නැගෙනහිර සංචාරය කරන්නේ මෙම භූ දේශපාලනික උභතෝකෝටිකය විසඳ ගැනීම අරමුණු කර ගනිමින් බවට විවාදයක් නැහැ.",
       "URL": "https://www.hirunews.lk/317504/නැගෙනහිරට-සෙනෙහ-පාන-ආසියානු-බලවතුන්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=812"
}