{
       "Source": "hirunews",
       "Timestamp": "Thursday, 06 October 2022 - 18:53",
       "Headline": "ජනාධිපති ගේ ජපාන ණය සමුළු කථාවට ජපානයෙන් හැරෙන තැපෑලෙන් පිළිතුරු ! එහෙම එකඟතාවකට පැමිණ නෑ!",
       "News Content": "ශ්‍රී ලංකාවේ ණය හිමියන් සමග සමුළුවක සම සභාපතිත්වය දැරීමට ජපානය මෙතෙක් එකඟ වී නොමැති බව ජාත්‍යන්තර රොයිටර් පුවත් සේවය වාර්තා කරනවා.\nජපානය මෙම ප්‍රකාශය සිදු කර ඇත්තේ අද ජනාධිපති රනිල් වික්‍රමසිංහ පාර්ලිමේන්තුව හමුවේ දී ශ්‍රී ලංකාව සම්බන්ධයෙන් වන ණය සමුළුවක සම සභාපතිත්වය දැරීමට ජපානය එකඟ වී ඇති බව ප්‍රකාශ කිරීමෙන් අනතුරුවයි.\nජනාධිපතිවරයාගේ මෙම ප්‍රකාශය සම්බන්ධයෙන් රොයිටර් පුවත් සේවය ජපානයේ ටෝකියෝ හි උසස් රාජ්‍ය නිලධාරියෙකු ගෙන් විමසා ඇති අතර ඔහු උපුටා දක්වමින් ඔවුන් වාර්තා කරන්නේ මෙතෙක් ජපානය එවැනි සමුළුවක සම සභාපතිත්වය දැරීම සම්බන්ධයෙන් තීරණයක් ගෙන නොමැති බව ඔහු ප්‍රකාශ කළ බවයි.\nකෙසේ වෙතත් අදාල ප්‍රකාශකවරයා පවසා ඇත්තේ ශ්‍රී ලංකා ජනාධිපතිවරයා ප්‍රකාශ කර ඇත්තේ ඔවුන්ගේ බලාපොරොත්තුව විය හැකි බව ද සඳහන් කර තිබෙනවා.\nශ්‍රී ලංකාවට චීනය, ජපානය සහ ඉන්දියාව වැනි ද්විපාර්ශ්වික ණය දෙන්නන් ද ඇතුළුව ඩොලර් බිලියන 30 ක පමණ විදේශ ණය ගැන නැවත සාකච්ඡා කිරීමට සිදු වී තිබෙනවා.\n“අපි තවමත් එවැනි එකඟතාවයකට පැමිණ නැහැ. එය ඔවුන්ගේ සිතුම් පැතුම් විය හැකි නමුත් තත්වය තවමත් පවතින්නේ නොවෙනස් මට්ටමකයි,” ජපාන රජයේ ජ්‍යෙෂ්ඨ නිලධාරියෙක් රොයිටර් පුවත් සේවය සමග කියා සිටියා.\nඅද දින ජනාධිපති රනිල් වික්‍රමසිංහ පාර්ලිමේන්තුවේ විශේෂ ප්‍රකාශයක් කොට ජපානයේ සම්බන්ධතාව සඳහන් කර පැයකටත් අඩු කාලයක් තුළ ජපානයෙන් මෙවැනි නිවේදනයක් නිකුත් වීම විශේෂ සිදුවීමක් බවයි දේශපාලන විචාරකයින් පවසන්නේ.\nමේ අතර ජිනීවා මානව හිමිකම් කවුන්සිලයේ 51 වැනි සැසිවාරයට ශ්‍රී ලංකාවට එරෙහිව ඉදිරිපත් කර තිබූ යෝජනාව වැඩි ඡන්ද 13 කින් අද සම්මත වුණා.\nයෝජනාවට පක්ෂව ඡන්ද 20 ක් ලැබුණු අතර, විරුද්ධව හිමිවූයේ ඡන්ද 07 ක් පමණයි. කවුන්සිලයේ සාමාජික රටවල් 47 අතරින් 20 දෙනෙකු ඡන්දය විමසීමෙන් ඡන්දය ලබාදීමෙන් වැළකී සිටියා.\nබි්‍රතාන්‍යය, කැනඩාව, ජර්මනිය, මලාවි, මොන්ටිනිග්‍රෝ, උතුරු මැසඩෝනියාව සහ ඇමෙරිකාව ශ්‍රී ලංකාවට එරෙහිව මෙම යෝජනාවලිය ඉදිරිපත් කරනු ලැබුවේ මෙරට සංහිඳියාව, වගවීම සහ මානව හිමිකම් ප්‍රවර්ධනය යන්න පදනම් කර ගනිමින්.\nවගන්ති 19 කින් සමන්විතව යෝජනාවේ 8 වැනි පරිඡේදයේ පෙන්වා දී ඇත්තේ ශ්‍රී ලංකාවේ මානව හිමිකම් උල්ලංඝනය කිරීම් සහ ජාත්‍යන්තර මානුෂීය නීතිය උල්ලංඝනය කිරීම සම්බන්ධයෙන් අනාගත ක්‍රියාමාර්ග සඳහා උපාය මාර්ගයන් වර්ධනය කිරීම, වින්දිතයන් වෙනුවෙන් පෙනී සිටීම සහ එක්සත් ජාතීන්ගේ සංවිධානයේ සාමාජික රටවල සිදුවන අධිකරණ හා වෙනත් ක්‍රියාදාම කටයුතුවලට සහය දැක්වීම යන්නයි.\nඒ අනුව අදාළ යෝජනාවලියේ ඇතැම් පරිච්ඡේද මෙරට ස්වාධිපත්‍යයට එරෙහි වන බවයි ජනාධිපති නීතිඥ අලි සබි්‍ර පසුගියදා පෙන්වා දුන්නේ.\nඑසේම, අද සැසියේදී විවිධ රටවල නියෝජිතයින් ශ්‍රී ලංකාවේ මානව හිමිකම්, සංහිඳියාව සහ වගවීම සම්බන්ධයෙන් අදහස් පළ කළ අතර, විදේශ අමාත්‍ය අලි සබ්රිද එහිදී අදහස් පළ කළා.\nඉන් අනතුරුවයි ශ්‍රී ලංකාවට එරෙහි යෝජනාවට අදාළ ඡන්ද විමසීම ආරම්භ වුණේ. එහිදී අමෙරිකාව, බ්‍රිතාන්‍යය, ප්‍රංශය, ජර්මනිය, දකුණු කොරියාව ඇතුළු රටවල් 20 ක් යෝජනාවට පක්ෂව ඡන්දය භාවිත කළා.\nවිපක්ෂව ඡන්දය භාවිත කළ රටවල් හත අතරට ඇතුළත් වූයේ චීනය, පාකිස්තානය, බොලීවියාව, කියුබාව, එරිත්‍රියාව, උස්බෙකිස්ථානය සහ වෙනිසියුලාවයි. මෙම යෝජනාවට ඡන්දය දීමෙන් වැළකී සිටි රටවල් 20 ට ඉන්දියාව, ජපානය, නේපාලය, කටාරය, එක්සත් අරාබි එමිර් රාජ්‍යයද ඇතුළත්.",
       "URL": "https://www.hirunews.lk/317199/ජනාධිපති-ගේ-ජපාන-ණය-සමුළු-කථාවට-ජපානයෙන්-හැරෙන-තැපෑලෙන්-පිළිතුරු-එහෙම-එකඟතාවකට-පැමිණ-නෑ",
       "Category": "Local News",
       "Parent URL": "https://www.hirunews.lk/local-news.php?pageID=821"
}