{
       "Source": "hirunews",
       "Timestamp": "Wednesday, 08 November 2017 - 13:20",
       "Headline": "Update -  දුම්රිය වර්ජනය අත්හිටුවයි",
       "News Content": "දුම්රිය රියදුරන් ඇතුලූ වෘත්තිය සමිති කිහිපයක් අද මධ්‍යම රාත්‍රියේ ආරම්භ කිරීමට සැළසුම් කර තිබූ වර්ජනය අත්හිටුවීමට තීරණය කර තිබෙනවා.\nප්‍රවාහන නියෝජ්‍ය අමාත්‍ය අශෝක් අබේසිංහ සහ අග්‍රාමාත්‍ය ලේකම්වරයා සමග අද දහවල් පැවති සාකච්ඡාවෙන් අනතුරුව මෙම තීරණය ගත් බවයි දුම්රිය නියාමක සංගමයේ සභාපති ජානක ප්‍රනාන්දු කියා සිටියේ.\nUpdate :- Wednesday, November 8, 2017 3.10Pm\n-----------------------------------------------------------------\nඅගමැති ලේකම්, වර්ජනයට සැරසෙන දුම්රිය වෘත්තීය සමිති කැඳවයි\nවර්ජනයේ නිරත වීමට සූදානම් වන දුම්රිය වෘත්තීය සමිති වෙත අග්‍රාමාත්‍ය ලේකම්වරයා සාකච්ඡාවක් ලබාදී තිබෙනවා.\nඅද (08) දහවල් 1ට මෙම සාකච්ඡාව අග්‍රාමාත්‍ය ලේකම් කාර්යාලයේදී පැවැත්වීමට නියමිත බවයි දුම්රිය පාලකවරුන්ගේ සංගමයේ සභාපති ලාල් ආරියරත්න හිරු ප්‍රවෘත්ති අංශයට සදහන් කළේ.\nවැටුප් විෂමතා ඉවත් කරන ලෙස ඉල්ලා අද මධ්‍යම රාත්‍රියේ සිට පැය 48 ක් සංකේත වර්ජනයක නිරත වීමට කටයුතු කරන බව දුම්රිය වෘත්තීය සමිති පෙරේදා ප්‍රකාශ කළා.\nඒ අනුව දුම්රිය රියදුරන්, ස්ථානාධිපතිවරුන්, පාලකවරුන් සහ නියාමකවරුන් මෙම වර්ජනයට එක් වන බවයි දුම්රිය පාලකවරුන්ගේ සංගමයේ සභාපති ලාල් ආරියරත්න තවදුරටත් කියා සිටියේ.\nමේ අතර, දුම්රිය වෘත්තීය සමිති වර්ජනයේ නිරත වන්නේ නම්, මගීන්ට අවශ්‍ය ප්‍රවාහන පහසුකම් සැලසීමට ජාතික ගමනාගමන කොමිෂන් සභාව සූදානම් බව එහි සභාපති එම්.ඒ.පී. හේමචන්ද්‍ර කියා සිටියා.\nමෙම වර්ජනය සම්බන්ධයෙන් අප විෂය භාර අමාත්‍ය නිමල් සිරිපාල ද සිල්වාගෙන් කරුණු විමසූ අතර, එහිදී ඔහු කියා සිටියේ මෙය අමාත්‍යාංශ මට්ටමින් විසඳිය හැකි ගැටලුවක් නොවන බවයි.",
       "URL": "https://www.hirunews.lk/175556/update-දුම්රිය-වර්ජනය-අත්හිටුවයි",
       "Category": "Local News",
       "Parent URL": "https://www.hirunews.lk/local-news.php?pageID=4229"
}