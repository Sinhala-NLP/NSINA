{
       "Source": "hirunews",
       "Timestamp": "Sunday, 03 October 2021 - 7:33",
       "Headline": "නිවෙස් බිඳ දේපළ සොරකම් කිරීමට සම්බන්ධ ලියාපදිංචි අපරාධකරුවෙක් අත්අඩංගුවට",
       "News Content": "මිරිහාන සහ තලංගම ප්‍රදේශවල නිවෙස් බිඳ දේපළ සොරකම් කිරීමට සම්බන්ධ ලියාපදිංචි අපරාධකරුවෙකු පොලිස් අත්අඩංගුවට ගෙන තිබෙනවා.\nලැබුණු තොරතුරකට අනුව නුගේගොඩ කොට්ඨාශ අපරාධ අංශයේ නිලධාරීන් විසින් මිරිහාන සිගේරා පාර ප්‍රදේශයේදී ඊයේ කළ වැටලීමකදීයි සැකකරු අත්අඩංගුවට ගැනුණේ.\nඒ හෙරොයින් ග්‍රෑම් 05යි මිලිග්‍රෑම් 4701ක් ද සමගින්.\nසැකකරු සම්බන්ධයෙන් කළ විමර්ශණයේදී අනාවරණ වී ඇත්තේ එම පුද්ගලයා තලංගම පොලිසිය මගින් පරීක්ෂා කරනු ලබන දිවයිනේ ලියාපදිංචි අපරාධකරුවෙක් බවයි.\nමිරිහාන සහ තලංගම පොලිස් වසම්වල නිවෙස් බිඳ දේපළ සොරකම් කිරීම් කිහිපයකට මෙම පුද්ගලයා අවශ්‍ය කරන අයෙක් බවට ද අනාවරණ වී තිබෙනවා.\nසැකකරු සතුව තිබී සොරකම් කළ දේපළවලින් වළලු 02ක්, මාල දෙකක් සහ කරාබු ජෝඩු 03ක් සොයාගෙන ඇති බවයි පොලිසිය කියාසිටියේ.\nසැකකරු වැඩිදුර විමර්ශණ සඳහා මිරිහාන පොලිසිය වෙත ඉදිරිපත් කර තිබෙනවා.\nතලවතුගොඩ ප්‍රදේශයේ පදිංචි 37 හැවිරිදි සැකකරු අද නුගේගොඩ මහේස්ත්‍රාත් අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/283904/නිවෙස්-බිඳ-දේපළ-සොරකම්-කිරීමට-සම්බන්ධ-ලියාපදිංචි-අපරාධකරුවෙක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1653"
}