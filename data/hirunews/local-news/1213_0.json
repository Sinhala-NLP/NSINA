{
       "Source": "hirunews",
       "Timestamp": "Sunday, 24 April 2022 - 7:58",
       "Headline": "විශ්වාසභංගය ගැන සමගි ජනබලවේගය ස්වාධීන මන්ත්‍රීවරුන් සමඟ සාකච්ඡා අරඹයි (වීඩියෝ)",
       "News Content": "ආණ්ඩුවට එරෙහිව අත්සන් ලබා ගැනීම ආරම්භ කර ඇති විශ්වාසභංග යෝජනාවට ස්වාධීන වූ මන්ත්‍රීවරුන්ගේ සහය ලබා ගැනීම සඳහා සාකච්ඡා මේ වනවිට ආරම්භ කර ඇති බව සමගි ජන බලවේගය පවසනවා.\nඑහි කටයුතු මේ වනවිට විපක්ෂ නායක සජිත් ප්‍රේමදාසගේ මැදිහත්වීමෙන් සිදු කෙරෙන අතර, මේ වනවිටත් ඒ සඳහා මන්ත්‍රීවරුන් රැසක් අත්සන් තබා ඇති බවයි වාර්තා වන්නේ.\nස්වාධීන වූ මන්ත්‍රීවරුන් සමඟ සිදුකරන සාකච්ඡාවේදී විශ්වාසභංගයේ ඇතුළත් විය යුතු කරුණු මෙන්ම විශ්වාසභංගයේදී කටයුතු කළ යුතු ආකාරය පිළිබඳවද සාකච්ඡා කෙරෙන බවයි සමගි ජන බලවේගයේ අභ්‍යන්තර ආරංචි මාර්ග සඳහන් කළේ.\nඑසේම, විශ්වාසභංගයෙන් අනතුරුව පාර්ලිමේන්තුව තුළ කටයුතු කළ යුතු ආකාරය පිළිබඳවද මෙහිදී එකඟතාවයක් ඇති කර ගැනීමට අපේක්ෂා කෙරෙනවා.\nමේ අතර, සමගි ජන බලවේගය අනිද්දා මහනුවර සිට කොළඹ දක්වා පාගමනක් ආරම්භ කිරීමට නියමිතව තිබෙනවා.\nනිදහසේ අරගල ලෙස නම් කර ඇති එය දින 06 කින් කොළඹට පැමිණීමටයි සැලසුම් කර ඇත්තේ.",
       "URL": "https://www.hirunews.lk/302661/විශ්වාසභංගය-ගැන-සමගි-ජනබලවේගය-ස්වාධීන-මන්ත්‍රීවරුන්-සමඟ-සාකච්ඡා-අරඹයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1213"
}