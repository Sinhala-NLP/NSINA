{
       "Source": "hirunews",
       "Timestamp": "Friday, 13 November 2020 - 11:42",
       "Headline": "රිෂාඩ්ගේ ඇප ඉල්ලීම ප්‍රතික්ෂේපයි - 25 දක්වා යළි රිමාන්ඩ්",
       "News Content": "පාර්ලිමේන්තු මන්ත්‍රී  රිෂාඩ් බදියුදීන් ඇතුලු දෙදෙනා මේ මස 25 වනදා දක්වා යළි රක්ෂිත බන්ධනාගාර ගත කිරීමට කොළඹ කොටුව මහේස්ත්‍රාත් ප්‍රියන්ත ලියනගේ අද (13) නියෝග කළා.\nඒ මොවුන්ගේ ඇප ඉල්ලීම් ප්‍රතික්ෂේප කරමින්. පවතින කොරෝනා තත්වයත් සමඟ සැකකරුවන් අද දිනයේ අධිකරණයට ඉදිරිපත් කෙරුණේ නැහැ.\nමොවුන් වෙනුවෙන් පෙනී සිටි නීතිඥයන් අධිකරණයෙන් ඉල්ලා සිටියේ බන්ධනාගාරවල පැතිර යන කොරෝනා තත්ත්වය සැලකිල්ලට ගෙන තම සේවාදායකයන්ට ඇප ලබාදෙන ලෙසටයි.\nඑම ඉල්ලීම ප්‍රතික්ෂේප කරමින් කොටුව මහේස්ත්‍රාත්වරයා කියා සිටියේ එම ඉල්ලීම ඇප ලබාදීමට තරම් සුවිශේෂ හේතුවක් නොවන බවයි.\nමෙම සැකකරුවන් රදවා සිටින කොළඹ මැගසින් බන්ධනාගාර අධිකාරිවරයා විසින් පසුගිය 13 වනදා අධිකරණයට වාර්තාවක් ඉදිරිපත් කරමින් එහි නිලධාරීන්ට හෝ සැකකරුවන්ට කොරෝනා වෛරසය ආසාදනය වී නොමැති බව දැනුම් දුන් බවයි.\nරිෂාඩ් බදියුදීන් මන්ත්‍රීවරයාට අමතරව මෙලෙස රක්ෂිත බන්ධනාගාර ගත කෙරුණේ කාලීන අවතැන්වූ පුද්ගලයින් නැවත පදිංචි කිරීමේ ව්‍යාපෘතියේ ගණකාධිකාරීවරයාව සිටි අලගරත්නම් මනෝරන්ජන්වයි.\nමොවුන් සමඟ අත්අඩංගුවට ගෙන රිමාන්ඞ් කර සිටි මෙම ව්‍යාපෘතියේ අධ්‍යක්ෂ සම්සුදීන් මොහොමඞ් යාසිම්ට අධිකරණය අද ඇප නියම කළා.\nරුපියල් ලක්ෂයක මුදල් ඇපයක් සහ රුපියල් ලක්ෂ 10 බැගින් වූ ශරීර ඇප දෙකක් මත මොහුව මුදා හැරීමට නියෝග කළ කොටුව මහේස්ත්‍රාත්වරයා විදෙස් ගමන් ද තහනම් කරනු ලැබුවා.\nසෑම සති දෙකකට වරක් අපරාධ පරීක්ෂණ දෙපාර්තමේන්තුව හමුවේ පෙනී සිටීමට නියෝග කළ විනිසුරුවරයා එම දෙපාර්තමේන්තුව දැනුම් දෙන ඕනෑම අවස්ථාවක එහි පෙනී සිටිය යුතු බවටද සැකකරුට නියෝග කළා.\nඉකුත් ජනාධිපතිවරණය පැවති දිනයේ අවතැන් වූ ඡන්දදායකයින් මන්නාරම ප්‍රදේශයට ලංගම බස් රථවලින් ප්‍රවාහනය කිරීම තුළින් මහජන දේපළ සාපරාධී ලෙස අවභාවිතා කිරීම සහ මැතිවරණ නීති උල්ලංගණය කිරීමේ චෝදනාවට පසුගිය දා අපරාධ පරීක්ෂණ දෙපාර්තමේන්තුව මන්ත්‍රීවරයාව අත්අඩංගුවට ගනු ලැබුවේ දෙහිවල ප්‍රදේශයේ මහල් නිවාස සංකීර්ණයක සැඟව සිටියදීයි.\nඑමෙන්ම අපරාධ පරීක්ෂණ දෙපාර්තමේන්තුවේ අධ්‍යක්ෂවරයාට මේ මස 25 වනදා පෞද්ගලිකව අධිකරණයේ පෙනී සිට නිදහසට කරුණු දක්වන ලෙස ද මහේස්ත්‍රාත්වරයා අද නියෝග කළා.\nඒ පසුගිය 20 වනදා පාර්ලිමේන්තු මන්ත්‍රී රිෂාඩ් බදියුදීන් අධිකරණයට රැගෙන එන අවස්ථාවේදී අපරාධ පරීක්ෂණ දෙපාර්තමේන්තුවේ නිලධාරීන් මාධ්‍යවේදීන්ට බාධා කිරීම සම්බන්ධයෙන් වාර්තා නොකිරීම හේතුවෙන්.\nනියෝජ්‍ය සොලිසිටර් ජෙනරාල් දිලීප පිරිස් අද අධිකරණය හමුවේ කරුණු දක්වමින් කියා සිටියේ මහේස්ත්‍රාත්වරයා කරනු ලැබූ නියෝගයට අනුව අපරාධ පරීක්ෂණ දෙපාර්තමේන්තුව පරීක්ෂණයක් සිදුකර අද දක්වා වාර්තාවක් ඉදිරිපත් කර නොමැති බවයි.",
       "URL": "https://www.hirunews.lk/254613/රිෂාඩ්ගේ-ඇප-ඉල්ලීම-ප්‍රතික්ෂේපයි-25-දක්වා-යළි-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=2335"
}