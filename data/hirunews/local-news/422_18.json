{
       "Source": "hirunews",
       "Timestamp": "Monday, 10 April 2023 - 12:54",
       "Headline": "ප්‍රතිත්‍රස්ත පනතේ විනිවිද භාවය ගැන යුරෝපා සංගමය ප්‍රශ්න කරයි (වීඩියෝ)",
       "News Content": "ත්‍රස්තවාදය වැළැක්වීමේ පනත වෙනුවට හදුන්වාදීමට යන නව ප්‍රතිත්‍රස්ත පණත් කෙටුම්පත සම්බන්ධයෙන් යුරෝපා සංගමයේ අවධානය යොමුව තිබෙනවා.\nයුරෝපා සංගමයේ මෙරට තානාපති ඩෙනිස් චායිබි සඳහන් කර ඇත්තේ පනතේ විනිවිදභාවය පිළිබද පවතින ගැටලු‍ සහ බලය විධායකය වටා කේන්ද්‍රගතවීම යන කරුණු සම්බන්ධයෙන් මෙහිදී සිය අවධානය යොමුව ඇති බවයි.\nපවතින තත්වය තුළ නව පනත මගින් පුද්ගලයකු ත්‍රස්තවාදියෙකු ලෙස සළකා සිරගත කිරීමට බලය පැවරීම, අසාමාන්‍ය ශක්තිමත් බලයක් ලබාදීමක් බව ඔහුගේ අදහසයි.\nමේ සම්බන්ධයෙන් තවදුරටත් අධ්‍යයනය කරමින් ඇති බවත් ඒ සඳහා කාලය අවශ්‍ය බවත්, ශ්‍රී ලංකාවේ යුරෝපා සංගම් තානාපති ඩෙනිස් චායිබි වැඩිදුරටත් ප්‍රකාශ කර තිබෙනවා.\nයෝජිත නව ත්‍රස්ත පනත් කෙටුම්පත, යුරෝපා සංගමය මගින් ජීඑස්පී ප්ලස් තීරුබදු සහන ලබාදීමේ වැඩසටහනේ කාලය දීර්ඝ කරන්නේද නැද්ද යන්න සම්බන්ධයෙන් තීරණාත්මක වනු ඇති බවටද වාර්තා පළව තිබෙනවා.\nජී.එස්.පී ප්ලස් තීරුබදු සහනය දීර්ඝ කිරීමට අපොහොසත් වුවහොත් මෙරටට ඩොලර් මිලියන 500කට අධික වෙළඳ සහනයක් අහිමි වීමේ අවදානමක් පවතිනවා. එම තීරුබදු සහනය දීර්ඝ කිරීම සම්බන්ධයෙන් වන ක්‍රියාවලිය මේ වනවිට පවතින්නේ අවසන් අදියරයේයි.\nපසුගිය පෙබරවාරි මාසයේදී මෙරට ජර්මන් තානාපති හොල්ගර් ⁣සූබට් අනතුරු අඟවා තිබුණේ මානව හිමිකම් ආරක්ෂා කිරීමට ලංකාව ප්‍රමුඛත්වය ලබානොදුනහොත් ජීඑස්පී සහනය අවසන්වීමට ඉඩ ඇති බවයි.",
       "URL": "https://www.hirunews.lk/332176/ප්‍රතිත්‍රස්ත-පනතේ-විනිවිද-භාවය-ගැන-යුරෝපා-සංගමය-ප්‍රශ්න-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=422"
}