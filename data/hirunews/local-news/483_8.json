{
       "Source": "hirunews",
       "Timestamp": "Saturday, 11 March 2023 - 15:08",
       "Headline": "රෝහලක් මිනිස්සුන්ට තර්ජනයක් වෙයි - බලධාරින් අඩ නින්දේ (වීඩියෝ)",
       "News Content": "රාජ්‍ය ආයතන හරහා මහජනතාවට සිදුවන්නේ විශාල සේවාවක්.\nනමුත් එම සේවාව සිදුවන අතරතුරම අවට ප්‍රදේශයේ ජනතාව පීඩාවට පත්කරන රාජ්‍ය ආයතනයක් පිළිබඳව අපට වාර්තා වුණා.\nකුරුණෑගල මෙන්ම අවට ප්‍රදේශ රැසක ජනතාවට සෙත සලසන කුරුණෑගල මහ රෝහලෙන් දෛනිකව ප්‍රතිකාර ගැනීම සඳහා විශාල පිරිසක් පැමිණෙනවා.\nකෙසේ වෙතත්, කුරුණෑගල මහ රෝහලේ එක්රැස් වන සායනික අපද්‍රව්‍ය බැහැර කිරීම සඳහා නිසි ක්‍රමවේදයක් නොමැතිකම වසර ගණනාවක් තිස්සේ මෙම රෝහල මුහුණ දෙන ප්‍රධානතම ගැටලුවක්.\nසාමාන්‍යයෙන් දිනකට සායනික අපද්‍රව්‍ය කිලෝග්‍රෑම් 500 ත් 700 ත් අතර ප්‍රමාණයක් රෝහලෙන් බැහැර කෙරෙන අතර, එම අපද්‍රව්‍ය රෝහල් භූමියේ ඇති යන්ත්‍රයක් මගින් දහනය කිරීමටයි බලධාරීන් පියවර ගෙන ඇත්තේ.\nකෙසේ වෙතත්, මේ හරහා ඒ ආසන්නයේ පිහිටි හෙද පුහුණු පාසලේ ශිෂ්‍යාවන්ට මෙන්ම අවට වෙසෙන ජනතාවට ද දැඩි අපහසුතාවකට ලක්විමට සිදුව තිබෙනවා.\nදෛනිකව පැය 24 පුරා මෙම සායනික අපද්‍රව්‍ය දහනය සිදුවන බවයි අවට වෙසෙන ජනතාව පවසන්නේ.\nකෙසේ වෙතත්, මෙම ගැටලුව සම්බන්ධයෙන් අප කුරුණෑගල මහ රෝහලේ අධ්‍යක්ෂ, වෛද්‍ය චන්දන කැඳන්ගමුවගෙන් කළ විමසීමකදී ඔහු ප්‍රකාශ කළේ මෙම ගැටලුව විසඳීමට කඩිනම් ක්‍රියාමාර්ග ගන්නා බවයි.\nඒ සඳහා විශේෂිත දහන යන්ත්‍රයක් ඉදිරියේදී රෝහලට ලැබීමට නියමිත බව ද අධ්‍යක්ෂවරයා පැවසුවා.",
       "URL": "https://www.hirunews.lk/329639/රෝහලක්-මිනිස්සුන්ට-තර්ජනයක්-වෙයි-බලධාරින්-අඩ-නින්දේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=483"
}