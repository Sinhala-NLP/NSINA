{
       "Source": "hirunews",
       "Timestamp": "Wednesday, 29 November 2017 - 13:49",
       "Headline": "ශ්‍රී ලංකාව සහ දකුණු කොරියාව අවබෝධතා ගිවිසුම් 5 කට අත්සන් කරයි",
       "News Content": "දකුණු කොරියාවේ තුන්දින නිල සංචාරයක නිරත ජනාධිපති මෛත්‍රිපාල සිරිසේන සහ එරට ජනාධිපති මූන් ජේ ඉන් අතර ද්විපාර්ශවික සාකච්ඡා අද සෝල් නුවර පිහිටි එරට ජනාධිපති නිල නිවසේදී පැවැත්වුණා.\nමෙහිදී දකුණු කොරියානු ජනාධිපතිවරයා ප්‍රකාශ කර ඇත්තේ අදින් ඇරඹෙන ශ්‍රී ලංකා දකුණු කොරියා මිත්‍රත්වයේ කීර්තිමත් පරිච්ඡේදය දෙරටට ම ප්‍රතිලාභ රැසක් උදාකරනු ඇති බවයි.\nසාකච්ඡාවලින් අනතුරුව ශ්‍රී ලංකාව සහ දකුණු කොරියාව අතර ගිවිසුම් පහකටද අත්සන් තැබූ බවයි ජනාධිපති මාධ්‍ය ඒකකය සඳහන් කළේ. ආර්ථික සහයෝගීතාව, රැකියා බලපත්‍ර ක්‍රමය, ආර්ථික සහයෝගීතා අරමුදල මගින් ලබාගත හැකි ණය, ආයෝජන සහයෝගීතාව සහ දෙරට අතර සංස්කෘතික, කලා කටයුතු සහ අධ්‍යාපන ආදී ක්‍ෂේත්‍රවලට අදාළව මෙම ගිවිසුම් අත්සන් කර තිබෙනවා.\nමෙම හමුවෙන් අනතුරුව ශ්‍රී ලංකා රජය සහ කොරියානු ජන රජය ඒකාබද්ධ මාධ්‍ය නිවේදනයක්ද නිකුත් කළා.\nඑහි සඳහන් වුණේ ප්‍රජාතන්ත්‍රවාදය සහ කලාපීය සාමය මෙන්ම ආරක්ෂාව වෙනුවෙන් දෙරට අතර ඇති සබඳතා ඉහළ නැංවීමට රාජ්‍ය නායකයන්  එකඟ වූ බවයි.\nශ්‍රී ලංකාවේ තිරසර ආර්ථික සංවර්ධනය සඳහා සහය ලබාදීමට දකුණු කොරියාව මෙහිදී එකඟත්වය පළ කර ඇති අතර, මෙරට තරුණයන්ට කොරියාවේ රැකියා අවස්ථා ලබාදීම පිළිබඳව ජනාධිපති මෛත්‍රිපාල සිරිසේන සිය කෘතඥතාව පළ කර තිබෙනවා.\nඑක්සත් ජාතීන්ගේ ආරක්ෂක මණ්ඩල යෝජනා උල්ලංඝනය කරමින් උතුරු කොරියාව මිසයිලයක් අත්හදාබැලීම මෙහිදී රාජ්‍ය නායකයන් හෙළා දුටු බවයි ඒකාබද්ධ නිවේදනයේ වැඩිදුරටත් දැක්වුණේ.\nන්‍යෂ්ටික අර්බුදය සාමකාමීව විසඳීම සඳහා අර්ථවත් සංවාදයක් යළි ඇරඹීමේ වැදගත්කමද මෙහිදී අවධාරණය කර තිබෙනවා.\nදකුණු කොරියානු ජනාධිපතිවරයාට ශ්‍රී ලංකාවේ සංචාරයකට එක්වන ලෙස ජනාධීපති මෛත්‍රීපාල සිරිසේන කළ ආරාධනයද ඔහු සතුටින් භාරගෙන තිබුණා.",
       "URL": "https://www.hirunews.lk/177209/ශ්‍රී-ලංකාව-සහ-දකුණු-කොරියාව-අවබෝධතා-ගිවිසුම්-5-කට-අත්සන්-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4195"
}