{
       "Source": "hirunews",
       "Timestamp": "Thursday, 05 July 2018 - 15:26",
       "Headline": "විජයකලාගේ ප්‍රකාශයට තවදුරටත් විරෝධතා (ඡායාරූප)",
       "News Content": "එල් ටී ටී ඊ සංවිධානය යළි ගොඩනැගීම සම්බන්ධයෙන් විජයකලා මහේෂ්වරන් කළ ප්‍රකාශයට එරෙහිව තලවකැලේ ළිඳුල නගර සභාවේ සභාපතිවරයා අද කළු පටි පැළඳ මාසික සභා රැස්වීමට පැමිණ තිබුනා.\nඅප වාර්තාකරු සඳහන් කළේ සභාපති අශෝක සේපාල කළු පටි පැළඳ මාසික සභා රැස්වීම පැවැත්වූ බවයි.\nනගර සභාව නියෝජනය කරන මන්ත්‍රී ඉෂාර මංචනායක සහ එම් පරමනාදන් යන දෙදෙනා පමණක් සභාපතිවරයාට සහය දක්වමින් කළු පටි පැළඳ සිටි අතර සෙසු මන්ත්‍රීවරුන් විරෝධය දැක්වීමෙන් වැළකී සිටි බව සඳහන්.\nමේ අතර විජේකලා මහේෂ්වරන්ට විරෝධය දැක්වීම සඳහා නිහඬ විරෝධතාවක් අද අම්පාර මහේස්ත්‍රාත් අධිකරණය ඉදිරිපිටදී පැවැත්වුනා.\nපසුගිය පෙබරවාරි 27 වනදා අම්පාර නගරයේ වෙළඳසැල් දෙකකට සහ ආගමික ස්ථානයකට පහරදීම සම්බන්ධයෙන් අත්අඩංගුවට ගත් සැකකරුවන් නිදහස් නොකිරීමට විරෝධය දැක්වීම ද ඔවුන්ගේ තවත් අරමුණක්.\nපාර්ලිමේන්තු මන්ත්‍රී විමලවීර දිසානායක සහ අම්පාර දිස්ත්‍රික්කයේ පළාත් පාලන ආයතන නියෝජිතයන් පිරිසක් මෙම නිහඩ විරෝධතාවට එක්ව සිටි බව අප වාර්තාකරුවන් කියාසිටියා.\nමේ අතර රාජ්‍ය ඇමති විජයකලා මහේෂ්වරන් පසුගියදා සිදුකළ ප්‍රකාශය සම්බන්ධයෙන් දේශපාලනඥයින් හා සිවිල් සංවිධාන නියෝජිතයින් අදත් විවිධ අදහස් පළ කළා.\nඡායාරූප - අම්පාර වසන්ත චන්ද්‍රපාල / හැටන් රංජිත් රාජපක්ෂ",
       "URL": "https://www.hirunews.lk/194566/විජයකලාගේ-ප්‍රකාශයට-තවදුරටත්-විරෝධතා-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=3863"
}