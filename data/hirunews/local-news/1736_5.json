{
       "Source": "hirunews",
       "Timestamp": "Monday, 23 August 2021 - 13:24",
       "Headline": "ගැබිනියක් ලෙස ව්‍යාජ රංගනයක නිරත වූ කාන්තාව (වීඩියෝ)",
       "News Content": "ගැබිනියක බවට ව්‍යාජ රංගනයක නිරත වෙමින් ජනතාව රැවටූ කාන්තාවක් පොලීසිය විසින් අත්අඩංගුවට ගැනීමේ පුවතක් මාදම්පේ ප්‍රදේශයෙන් වාර්තා වනවා.\nමාදම්පේ,සෙම්බුකට්ටිය - ලියගමුව වත්තේ තවකාලිකව, පදිංචිය සඳහා යුවලක් කුලී පදනම මත පැමිණ ඇත්තේ මේ වසරේ මැයි මාසයේදීයි.\nතමා ගැබිණියක් බවට එම කාන්තාව ප්‍රදේශයේ ජනතාවට පවසා තිබෙනවා.\nඅවට පදිංචිකරුවන් මෙම කාන්තාවට අවශ්‍ය විවිධ ආහාර පානද ලබා දී ඇත්තේ ඒ අනුවයි.\nකෙසේවෙතත් මෙම කාන්තාව ප්‍රදේශයේ කිසිදු මාතෘ සායනයකට හෝ පුද්ගලික වෛද්‍යවරයෙකු හමුවී හෝ පූර්ව ප්‍රසව සායනයකට සහභාගි වී උපදෙස් සහ ඖෂධ ලබා නොගන්නා බවට ප්‍රදේශයේ කාන්තාවන් කිහිපදෙනෙකු නිරීක්ෂණය කර තිබෙනවා.\nඒ අනුව මෙම කාන්තාව සම්බන්ධයෙන් අවදානයෙන් සිටීමට එම කාන්තාවන් කටයුතු කර ඇති අතර එහිදී මෙම කාන්තාව ගැබිණියක් නොවන බවට දැනගත් ප්‍රදේශවාසීන් ඒ බව මාදම්පේ පොලීසියට දැනුම් දීමටයි කටයුතු කර ඇත්තේ.\nමාදම්පේ පොලීසියේ නිලධාරීන් පැමිණ සිද්ධිය සම්බන්ධයෙන් විමර්ශණයක් සිදු කර අදාල කාන්තාව සහ ඇය සමග නිවසේ රැදී සිටි අනියම් සැමියා බව කියන පුරුෂයාව පොලීසියට කැදවාගෙන යාමට කටයුතු කළා.\nමාදම්පේ පොලීසිය කරන ලද පරීක්ෂණයේදී අනාවරණ වී ඇත්තේ සැකකාර කාන්තාව කොට්ටයක් භාවිත කරමින් ගැබිණියක් ලෙස රංගනයේ යෙදී ඇති බවයි.\nතම විවාහක සැමියා මේ වන විට මහරගම රෝහලේ සේවය කරන බවත්, ඔහු වෙනත් කාන්තාවක් සමග ජීවත් වන බැවින් සැමියාව ගෙන්වා ගැනීමේ අරමුණින් මෙලෙස ව්‍යාජ රංගනයක නිරත වූ බවත් ඇය එහිදී පවසා තිබෙනවා.",
       "URL": "https://www.hirunews.lk/280415/ගැබිනියක්-ලෙස-ව්‍යාජ-රංගනයක-නිරත-වූ-කාන්තාව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1736"
}