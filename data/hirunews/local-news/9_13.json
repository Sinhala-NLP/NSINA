{
       "Source": "hirunews",
       "Timestamp": "Monday, 25 September 2023 - 8:32",
       "Headline": "බෙන්නු ග්‍රහකයේ පස් ගෙනා ඔසිරික්ස් රෙක්ස් තවත් මෙහෙයුමක (වීඩියෝ)",
       "News Content": "නාසා ආයතනයේ ඔසිරිස් රෙක්ස් යානය විසින් බෙන්නු ග්‍රහකයෙන් රැගෙන ආ පස් සාම්පල අඩංගු කැප්සියුලය ඊයේ (24) සාර්ථකව පෘථිවියට මුදා හැර තිබෙනවා.\nවිදෙස් මාධ්‍ය පවසන්නේ සෞරග්‍රහ මණ්ඩලයේ කිලෝ මීටර් මිලියන ගණනක් ඈතට ගොස් බෙන්නු ග්‍රහකයට ළං වී එම ග්‍රහකයේ මතුපිට පස් සහ දූවිලි සූරා එක්රැස් කරගත් මෙම රොබෝ ගවේෂණ යානය වසර හතක මෙහෙයුම අවසන් කරමින් ඊයේ යළි පෘථිවිය වෙත පැමිණ තිබුණු බවයි.\nමෙලෙස ග්‍රහකයේ පස් සහ දූවිලි තැන්පත් කෙරුණේ ඔසිරිස් රෙක්ස් යානයට සම්බන්ධ කුඩා කැප්සියුලයක් තුල වන අතර රොබෝ යානයට ලබා දී තිබුණු උපදෙස් අනුව පෘථිවිය අසලට පැමිණ එම කැප්සියුලය පෘථිවිය දෙසට මුදා හරිනු ලැබුවා.\nඑහි පැරෂූට් දිග හැරීම කැප්සියුලය පෘථිවි වායුගෝලයට ඇතුළු වී අධික වේගයෙන් පෘථිවි වායු ගෝලය හරහා පහළට පැමිණි අතර පෘථිවි වායු ගෝලයට ඇතුළු වනවාත් සමඟ කැප්සියුලය අධික තාපයෙන් ගිනි ගත් අතර එය ආරක්ෂා වූයේ ඊට සම්බන්ධ කළ තාප ආරක්ෂක පද්ධතිය හේතුවෙන් බවයි අනාවරණය වන්නේ.\n2182 වසරේ සැප්තැම්බර් 24 වැනිදා බෙන්නු ග්‍රහකයේ ගමන් මඟ වැටී ඇත්තේ පෘථිවිය හරහායි.\nවිදෙස් වාර්තා සඳහන් කළේ එහි පස් සහ දූවිලි අධ්‍යයනය කරමින් එය පෘථිවියේ හැපීම වළක්වාගැනීමේ ක්‍රමයක් සෙවීම මෙම මෙහෙයුමේ එක් අරමුණක් බවයි.\nඅනතුරුව ඇමෙරිකන් ඩොලර් මිලියන 800ක් වැය කරමින් නිපදවූ මෙම ඔසිරිස් රෙක්ස් යානය තවත් මෙහෙයුමක් සඳහා අභ්‍යවකාශයට ගමන් කරනු ලැබුවා.\nමේ අනුව එය 2029 වසරේදී ඇපෝසිස් නමැති ග්‍රහකය නිරීක්ෂණය කරනු ඇති බවයි වාර්තා වන්නේ.",
       "URL": "https://www.hirunews.lk/349304/බෙන්නු-ග්‍රහකයේ-පස්-ගෙනා-ඔසිරික්ස්-රෙක්ස්-තවත්-මෙහෙයුමක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=9"
}