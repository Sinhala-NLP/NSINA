{
       "Source": "hirunews",
       "Timestamp": "Friday, 19 May 2017 - 7:19",
       "Headline": "භාණ්ඩ 6600 ක් රටවල් 28 කට යවන ජී.එස්.පී ප්ලස් බදු සහනය අද සිට",
       "News Content": "තීරු බදු රහිතව භාණ්ඩ 6600 ක් යුරෝපයේ රටවල් 28 කට අපනයනය කිරීමේ ජී.එස්.පී ප්ලස් සහනය අද සිට ක්‍රියාත්මකයි.\nඒ අනුව මෙරට ඇගලූම් ක්ෂේත්‍රයට මෙන්ම තවත් ක්ෂේත්‍ර රැසකට මෙමගින් ආර්ථික ප්‍රතිලාභ හිමිවනවා.\nයුරෝපා සංගමයේ රටවලට ශ්‍රී ලංකාවෙන් අපනයනය කරන නිමි ඇඳුම් ඇතුළු අපනයන සඳහා ලබාදී තිබූ ජී.එස්.පී. ප්ලස් තීරු බදු සහනය පසුගිය සමයේ අහෝසි කිරීමට එම සංගමය පියවර ගත්තා.\nඑමෙන්ම, පසුගිය 27 වැනිදා ශ්‍රී ලංකාවට ජී.එස්.පී ප්ලස් තීරු බදු සහනය ලබාදීමට එරෙහිව ඉදිරිපත්ව තිබූ යෝජනාවද යුරෝපා පාර්ලිමේන්තුවේදී වැඩි ඡන්ද 317 කින් පරාජයට පත්වුණා.\nඒ අනුවයි, යුරෝපා සංගමයේ විදේශ සහ වෙළඳ අමාත්‍යවරුන් මෙරටට ජී.එස්.පී ප්ලස් ලබාදීම සදහා අනුමැතිය පළ කරනු ලැබුවේ.\nමේ අතර, ජී.එස්.පී ප්ලස් සහනය හිමිවීමත් සමග ඒ පිළිබදව ඇගලූම් අපනයනකරුවන් රජයට ස්තුතිය පළ කිරීමේ හමුවක් ඊයේ අරලියගහ මන්දිරයේදී පැවැත්වුණා.\nඒ අග්‍රාමාත්‍ය රනිල් වික්‍රමසිංහගේ ප්‍රධානත්වයෙන්.\nමේ අතර ජී.එස්.පී ප්ලස් බදු සහනය ලබා ගැනීම සදහා යුරෝපා සංගමයට එකග වූ කොන්දේසි හෙළි කරන ලෙස ජාතික නිදහස් පෙරමුණ රජයෙන් ඉල්ලීමක් කරනවා.\nකොළඹ ඊයේ පැවති මාධ්‍ය හමුවකට එක්වෙමින් එහි මාධ්‍ය ප්‍රකාශක මොහොමඩ් මුසම්මිල් මේ බව කියා සිටියා.\nකෙසේ වෙතත් ජී.එස්.පී ප්ලස් සහනය අද මෙරටට හිමිවීමත් සමග ධීවර ක්ෂේත්‍රයට මෙන්ම තවත් ආර්ථික ක්‍ෂේත්‍ර රැසකට ප්‍රතිලාභ හිමිවන බවයි කොළඹ ඊයේ පැවති මාධ්‍ය හමුවකට එක්වෙමින් අදහස් දැක්වූ ධීවර හා ජලජ සම්පත් සංවර්ධන අමාත්‍ය මහින්ද අමරවීර සඳහන් කළේ.\nඑමෙන්ම, කොටස් වෙළදපොලෙහි ආයෝජනය කර ඇති අපනයනකරුවන්ට ද මෙමගින් වාසි හිමිවන බවයි කොටස් වෙළදපොලේ ප්‍රධාන විධායක නිලධාරි රජීව බණ්ඩාරනායක හිරු ප්‍රවෘත්ති අංශයට සදහන් කළේ.",
       "URL": "https://www.hirunews.lk/161636/භාණ්ඩ-6600-ක්-රටවල්-28-කට-යවන-ජී-එස්-පී-ප්ලස්-බදු-සහනය-අද-සිට",
       "Category": "Local News",
       "Parent URL": "https://www.hirunews.lk/local-news.php?pageID=4510"
}