{
       "Source": "hirunews",
       "Timestamp": "Sunday, 11 October 2020 - 7:22",
       "Headline": "5 ශ්‍රේණිය ශිෂ්‍යත්ව විභාගය අද - ආරම්භයට පැයකට පෙර මධ්‍යස්ථාන වෙත පැමිණෙන්නැයි දැනුම්දීමක්",
       "News Content": "සෞඛ්‍ය මාර්ගෝපදේශ අනුගමනය කරමින් පහ ශ්‍රේණිය ශිෂ්‍යත්ව විභාගය අද පැවැත්වීමට නියමිතයි.\nවිභාගය අද පෙරවරු 9.30 ට ආරම්භවීමට නියමිතව ඇති නමුත් උදෑසන 8.30 පමණ වනවිට අදාළ මධ්‍යස්ථාන වෙත පැමිණ සිටින ලෙස විභාග දෙපාර්තමේන්තුව සිසුන්ගෙන් ඉල්ලීමක් කරනවා.\nඑමෙන්ම ඇඳිරි නීතිය ක්‍රියාත්මක ප්‍රදේශවල සිටින සිසුන් සඳහා නම් කර ඇති විශේෂිත විභාග මධ්‍යස්ථාන වෙත පැමිණීමේදී තමාට හිමි මධ්‍යස්ථානය නිසියාකාරව තෝරා බේරාගෙන පැමිණෙන ලෙසද විභාග දෙපාර්තමේන්තුව ප්‍රකාශ කළා.\nඅද ආරම්භ වන පහ ශ්‍රේණිය ශිෂ්‍යත්ව විභාගය මධ්‍යස්ථාන 2,936කදී පැවැත්වීමට නියමිතව ඇති අතර, ඒ සඳහා සිසුන් තුන්ලක්ෂ 31,694 දෙනෙකු පෙනී සිටීමට නියමිතව තිබෙනවා.\nඇඳිරි නීතිය ක්‍රියාත්මක පොලිස් බල ප්‍රදේශවල විශේෂ මධ්‍යස්ථාන 12ක්ද ස්ථාපිත කර ඇති බවයි අධ්‍යාපන අමාත්‍යාංශය සඳහන් කළේ.\nඑමෙන්ම නිරෝධායන මධ්‍යස්ථානවල මෙන්ම අයි.ඩී.එච්. රෝහලේ ප්‍රතිකාර ලබන සිසුන් සඳහාද අදාළ ස්ථානවල විභාග මධ්‍යස්ථාන පිහිටුවා තිබෙනවා.\nවිභාග සඳහා පැමිණෙන සිසුන්ට අවශ්‍ය ප්‍රවාහන පහසුකම් මේ වනවිටත් සළසා ඇති බවයි ප්‍රවාහන අමාත්‍යාංශය සඳහන් කළේ.\nඒ අනුව විශේෂ දුම්රිය සේවාවන් මෙන්ම දුම්රිය සඳහා අමතර මැදිරිද එක්කර තිබෙනවා.\nඇඳිරි නීතිය ක්‍රියාත්මක ප්‍රදේශවල සිසුන්ගේ ගමනාගමන පහසුකම් සඳහා ශ්‍රී ලංකා ගමනාගමන මණ්ඩලයට අයත් බස් රථ යොදවා ඇති අතර, එම බස් රථ භාවිත කළ හැක්කේ විභාගයට පෙනී සිටින සිසුන් සහ ඔවුන්ගේ භාරකරුවන්ට පමණක් බවයි ගමනාගමන මණ්ඩලයේ සභාපති කිංස්ලි රණවක සඳහන් කළේ.\nපවතින වාතාවරණය හේතුවෙන් උපරිම සෞඛ්‍යාරක්ෂිත ක්‍රමවේද අනුගමනය කරමින් ශිෂ්‍යත්ව විභාගය පැවැත්වීමට මේ වනවිටත් සියලු කටයුතු සූදානම් කර ඇති අතර, උදෑසන 9.30 ට ආරම්භ වන විභාගය සඳහා උදෑසන 8.30 ට පමණ විභාග මධ්‍යස්ථාන වෙත පැමිණෙන ලෙසට විභාග කොමසාරිස් ජනරාල් සනත් පූජිත ඉල්ලීමක් කළා.\nපොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ කියා සිටියේ ඇඳිරි නීතිය ක්‍රියාත්මක ප්‍රදේශවල පමණක් නොව කුමන ප්‍රදේශයක වුවද විභාගයට පෙනී සිටින සිසුන් මෙන්ම ඔවුන්ගේ භාරකරුවන් එක්රැස්වී සාකච්ඡා කිරීම් සිදු නොකළ යුතු බවයි.\nඑමෙන්ම හෙට දිනයේදී උසස් පෙළ විභාගයද පැවැත්වීමට නියමිතව ඇති අතර, එම විභාගයද නිසි සෞඛ්‍ය ක්‍රමවේද අනුගමනය කරමින් පැවැත්වීමට කටයුතු කරන බවයි විභාග දෙපාර්තමේන්තුව සඳහන් කළේ.\nඇඳිරි නීතිය පනවා ඇති ප්‍රදේශ තුළද විශේෂ විභාග මධ්‍යස්ථාන 12ක්, උසස් පෙළ විභාගයට පෙනී සිටින සිසුන් සඳහා ස්ථාපිත කර තිබෙනවා.\nනිරෝධායන මධ්‍යස්ථානවල සිටින සිසුන් සඳහාද එම මධ්‍යස්ථාන ආශ්‍රිතව විභාග මධ්‍යස්ථාන පිහිටුවා ඇති බවයි අධ්‍යාපන අමාත්‍යාංශය සඳහන් කළේ.\nහෙටින් ආරම්භවන උසස් පෙළ විභාගය ලබන මස 6 වනදා දක්වා පැවැත්වෙනවා.\nමේ අතර මානව හැකියා විශේෂඥ පුහුණුකරුවෙකු වන සනත් ගමගේ කියා සිටියේ ලෝකයේ වැඩිම අවදානම් සහිත රටවල්වල පවා විභාග නිසියාකාරව පැවැත්වෙන බැවින් සිසුන් කිසිවිටකත් පවතින තත්ත්වය පිළිබඳව අනිසි බියක් ඇති කර නොගන්නා ලෙසටයි.",
       "URL": "https://www.hirunews.lk/252261/5-ශ්‍රේණිය-ශිෂ්‍යත්ව-විභාගය-අද-ආරම්භයට-පැයකට-පෙර-මධ්‍යස්ථාන-වෙත-පැමිණෙන්නැයි-දැනුම්දීමක්",
       "Category": "Local News",
       "Parent URL": "https://www.hirunews.lk/local-news.php?pageID=2397"
}