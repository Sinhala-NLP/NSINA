{
       "Source": "hirunews",
       "Timestamp": "Thursday, 12 July 2018 - 19:41",
       "Headline": "රට ගමන් ජාවාරම්කාරිය කොටුකළ හැටි",
       "News Content": "නාවික හමුදා සෙබලෙකු හා එක්ව විදේශ රැකියා ලබා දෙන බව පවසමින් ජනතාවගෙන් රුපියල් ලක්ෂ 80 කට අධික මුදලක් වංචාකල කාන්තාවක් නීතියේ රැහැනට කොටුකර දීමට හිරු සී.අයි.ඒ සමත් වුණා.\nහිරු සී.අයි.ඒ ලබාදුන් තොරතුරට අනුව අදාල කාන්තාව විදේශ සේවා නියුක්ති කාර්යාංශයේ විශේෂ විමර්ශන ඒකකය විසින් අත්අඩංගුවට ගනු ලබන්නේ, තවත් පුද්ගලයන් 20 දෙනෙකුගෙන් රුපියල් කෝටියකට ආසන්න මුදලක් වංචා කිරීමට ආගමන විගමන දෙපාර්තමේන්තු පරිශ්‍රයට පැමිණි අවස්ථාවේදී.\nඅන්තෝනිසාමි පාක්‍යරාණි නම් මෙම කාන්තාව මේ වනවිට පෙනී සිටින්නේ කාංචනා සෙව්වන්දි යන අන්වර්ථ නාමයෙන්.\nඕස්ට්‍රේලියාවේ පුරවැසිභාවය හිමි ධනවත් ව්‍යාපාරික කාන්තාවක් ලෙස පෙනී සිටින ඇය එරට තමන්ට අයත් කර්මාන්ත ශාලාවල රැකියා ලබා ලබා දිය හැකි බව පවසමින් තරුණ තරුණියන්ගෙන් මුදල් වංචා කිරීම ආරම්භ කර ඇත්තේ 2017 වසරේ සිටයි.\nඑම වසරේදී මාතර දික්වැල්ල ප්‍රදේශයේ ජෝතිෂ්‍ය කටයුතු සිදුකරන දේවාලයකට පැමිණ ඇති මෙම කාන්තාව එහි පැමිණෙන පිරිස්වල විශ්වාසය දිනා ගනිමින් රුපියල් ලක්ෂ 80 කට අධික මුදලක් වංචා කර තිබෙනවා.\nමේ වසරේ පසුගිය පෙබරවාරි 28 වැනිදා ඕස්ට්‍රේලියාවේ රැකියා සදහා යෑමට සුදානම් වන ලෙස පවසමින් ඇය තරුණයින් පිරිසක් මුලා කළ අයුරු දැක්වෙන වීඩියෝ දර්ශන ද ලැබී තිබෙනවා.",
       "URL": "https://www.hirunews.lk/195085/රට-ගමන්-ජාවාරම්කාරිය-කොටුකළ-හැටි",
       "Category": "Local News",
       "Parent URL": "https://www.hirunews.lk/local-news.php?pageID=3852"
}