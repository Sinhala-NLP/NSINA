{
       "Source": "hirunews",
       "Timestamp": "Tuesday, 28 June 2016 - 14:16",
       "Headline": "ඇඟිල්ලෙන් ඇන්න පවිත්‍රාට අධිකරණයෙන් දැඩි අවවාද",
       "News Content": "පාර්ලිමේන්තු මන්ත්‍රීනි නීතිඥ පවිත්‍රා වන්නිආරච්චිට කොළඹ අතිරේක මහෙස්ත්‍රාත් අරුණි ආටිගල අද තරයේ අවවාද කළා.\nඒ මහේස්ත්‍රාත් අධිකරණයේ නඩුවක් විභාග වන අවස්ථාවේදී නීතිඥවරයෙකුට ඇගිල්ලෙන් ඇන උපදෙස් ලබාදෙන ආකාරය නිරීක්ෂණය කිරීමෙන් පසුවයි.\nබත්තරමුල්ල සුභූතිපුර ප්‍රදේශයේ සුඛෝපභෝගි නිවසක් ලබාදෙන බව පවසා රුපියල් ලක්ෂ 20ක මුදලක් වංචා කළ බවට පවසමින් මන්ත්‍රීවරිය ප්‍රසන්න ගාර්දි පුංචිහේවා නැමැති අයට එරෙහිව ගොනු කර තිබූ පැමිණිල්ල අද කැදවනු ලැබුවා.\nපැමිණිල්ල විභාග වන අතරතුර මන්ත්‍රීවරිය විටින් විට තම නීතීඥයාට ඇඟිල්ලකින් ඇන උපදෙස් දෙන ආකාරය විනිසුරුවරිය නිරීක්ෂණය කළා.\nඅනතුරුව විනිසුරු අරුණි ආටිගල මන්ත්‍රීවරියගෙන් ප්‍රශ්ණ කර ඇත්තේ නීතිඥවරියක ලෙස ද කටයුතු කළ ඇය අධිකරණයේ හැසිරෙන ආකාරය පිළිබඳව නොදන්නේ ද යනුවෙන්.\nතම නීතීඥවරයාට උපදෙස් දීමට අවශ්‍ය නම් අධිකරණයෙන් පිටතට ගොස් එම කටයුත්ත සිදු කරන ලෙස ද ඇය මෙහිදී පවිත්‍රා වන්නිආරච්චි මන්ත්‍රීවරියට දැනුම් දුන්නා.",
       "URL": "https://www.hirunews.lk/136672/ඇඟිල්ලෙන්-ඇන්න-පවිත්‍රාට-අධිකරණයෙන්-දැඩි-අවවාද",
       "Category": "Local News",
       "Parent URL": "https://www.hirunews.lk/local-news.php?pageID=4987"
}