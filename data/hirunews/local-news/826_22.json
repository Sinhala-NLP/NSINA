{
       "Source": "hirunews",
       "Timestamp": "Monday, 03 October 2022 - 19:58",
       "Headline": "ශ්‍රී ලංකාවට දශකයක් අහිමි වෙයි (වීඩියෝ)",
       "News Content": "පසුගිය රජයේ වැරදි ආර්ථික ප්‍රතිපත්ති ඇතුළු කරුණු කිහිපයක් නිසා ශ්‍රී ලංකාවට දශකයක් අහිමිවී ඇති බව කොළඹ විශ්වවිද්‍යාලයේ ආර්ථික විද්‍යා අධ්‍යයන අංශයේ ජ්‍යෙෂ්ඨ කථිකාචාර්ය ආචාර්ය ප්‍රියංග දුනුසිංහ පවසනවා.\nමේ අතර, කොළඹදී අද මාධ්‍ය හමුවක් කැඳවමින් සමස්ත ලංකා කුඩා කර්මාන්ත හිමියන්ගේ සංගමය රජයෙන් ඉල්ලා සිටියේ ඔක්තෝම්බර් පළවනදා සිට ක්‍රියාත්මක සමාජ ආරක්ෂණ දායකත්ව බද්ද අය කර ගැනීම පිලිබඳව යළි සලකා බලන ලෙසයි.\nමෙය ක්‍රියාත්මක වීමත් සමඟ සියලු නිෂ්පාදනවල මිල සියයට 5 ත් 10 ත් අතර අගයකින් ඉහළ දැමීමට සිදුවන බව එම සංගමයේ ජාතික සංවිධායක නිරුක්ෂ කුමාර කියා සිටියා.\nමේ අතර, සමාජ ආරක්ෂණ බද්ද සම්බන්ධයෙන් වී මෝල් හිමියන් සහ වෙළඳ අමාත්‍ය නලින් ප්‍රනාන්දු අතර සාකච්ඡාවක් වෙළඳ අමාත්‍යාංශයේ අද පැවැත්වුණා.\nඅනතුරුව, මාධ්‍ය වෙත අදහස් දක්වමින් සමස්ත ලංකා සුළු හා මධ්‍ය පරිමාණ මෝල් හිමියන්ගේ සංගමයේ සභාපති බී.කේ රංජිත් කියා සිටියේ සමාජ ආරක්ෂණ බද්ද හේතුවෙන් හාල් මිල ඉහළ නොදමන බවයි.\nකෙසේ වෙතත්, ජාත්‍යන්තර මූල්‍ය අරමුදලේ සහය ලබා ගත්ත ද, කඩා වැටී ඇති මෙරට ආර්ථීකය යථා තත්ත්වයට පත්වීමට තවත් වසර 4 ක පමණ කාලයක් ගතවනු ඇති බවයි කොළඹ විශ්වවිද්‍යාලයේ ආර්ථික විද්‍යා අධ්‍යයන අංශයේ ජ්‍යෙෂ්ඨ කථිකාචාර්ය ආචාර්ය ප්‍රියංග දුනුසිංහ කියා සිටියේ.\nමේ අතර, මෙරට බැංකු පද්ධතියට පෞද්ගලික අංශයට සහ රාජ්‍ය ව්‍යවසාය වෙත නිකුත් කළ ණය වල කැපී පෙනෙන අඩුවක් අගෝස්තු මාසයේදී දක්නට ලැබෙන බව ශ්‍රී ලංකා මහබැංකුව ප්‍රකාශ කළා.\nඑහි වාර්තාවන්ට අනුව අගෝස්තු මාසයේදී බැංකු පද්ධතියෙන් පෞද්ගලික අංශයට ලබාදී ඇති ණය ප්‍රමාණය රුපියල් බිලියන 7612 ක්.\nඑය ජුලි මාසයේ නිකුත් කළ ණය ප්‍රමාණයට වඩා රුපියල් බිලියන 58 යි දශම 9 ක පහළ යාමක් බව මහබැංකු දත්ත වාර්තාවල සඳහන්.\nඅගෝස්තු මාසයේදී රාජ්‍ය ව්‍යවසාය සඳහා බැංකු මගින් නිකුත් කර ඇත්තේ රුපියල් බිලියන 1699.8 ක ප්‍රමාණයක් වන අතර එය ජුලි මාසයට වඩා රුපියල් බිලියන 54.2 ක පහළ යාමක්.",
       "URL": "https://www.hirunews.lk/316971/ශ්‍රී-ලංකාවට-දශකයක්-අහිමි-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=826"
}