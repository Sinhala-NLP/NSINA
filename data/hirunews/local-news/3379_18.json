{
       "Source": "hirunews",
       "Timestamp": "Sunday, 28 April 2019 - 17:23",
       "Headline": "සයින්දමරුදු පිපිරීම්වලින් තුවාල ලබා ඇත්තේ සහරාන් හෂීම්ගේ බිරිඳ සහ දියණිය බවට තහවුරු වෙයි",
       "News Content": "කල්මුණේ - සයින්දමරුදු නිවසේ පිපිරීම්වලින් තුවාල ලබා රෝහල් ගත කර ඇත්තේ තව්හිද් ජමාද් සංවිධානයේ නායක සහරාන් හෂීම්ගේ බිරිඳ සහ දියණිය බවට තහවුරු වී ඇති බවට පොලිස් මාධ්‍ය ප්‍රකාශක, පොලිස් අධිකාරී රුවන් ගුණසේකර පවසනවා.\nඔහු කියා සිටියේ අබ්දුල් කාදර් ෆාතිමා සාදියා, සහරාන් හෂීම්ගේ බිරිඳ ලෙස හඳුනාගෙන ඇති අතර, මොහුගේ දියණිය වන අවුරුදු 4ක් වයසැති මොහොමඩ් සහරාන් රුසෙයිනා මෙලෙස රෝහල් ගත කර ඇති බවයි.\nපසුගිය සිකුරාදා කල්මුණේ - සයින්දමරුදු ප්‍රදේශයේ සිදුවූ පිපිරීම්වලින් කුඩා ළමයින් 6 දෙනෙකු ඇතුළු 15 දෙනෙකු මිය ගියා.\nතුවාල ලැබූ සහරාන් හෂීම්ගේ බිරිඳ ජීවත් වූ බවට පැවසෙන කුරුණෑගල - කටුපොත - කැකුණගොල්ල ප්‍රදේශයේ නිවස ද පොලීසිය පරීක්ෂාවට ලක් කර තිබෙනවා.\nඑමෙන්ම ඉකුත් සිකුරාදා සයින්දමරුදු ප්‍රදේශයේ නිවසක් තුළ සිදුවූ පිපිරිමෙන් මිය ගිය පුද්ගලයින් අතර සහරාන් හෂීම්ගේ පියා සහ සහෝදරයින් දෙදෙනා ද සිටින බව රොයිටර් පුවත් සේවය අද (28) වාර්තා කර තිබුණා.\nඉකුත් පාස්කු ඉරිදා සිදුවූ මරාගෙන මැරෙන ප්‍රහාර මාලාවේ මහමොළකරු ලෙස ආරක්ෂක අංශ විසින් හඳුනාගෙන ඇති ජාතික තව්හිද් ජමාද් සංවිධානයේ නායක සහරාන් හෂීම්ගේ පියා වන මොහොමඩ් හෂීම් සහ සොහොයුරන් වන රිල්වාන් හා සයිනි හෂීම් මෙලෙස මිය ගොස් ඇති බවයි රොයිටර් පුවත් සේවය තවදුරටත් වාර්තා කර තිබුණේ.\nමෙම පිරිස අදාළ නිවසේ පිපිරීම සිදුවීමට පෙර වීඩියෝවක් ද අන්තර්ජාලයට මුදා හැර තිබුණා.\nමේ අතර, පාස්කු ඉරිදා කොළඹ - ෂැංග්‍රිලා හෝටලය තුළ මරාගෙන මැරෙන ප්‍රහාර එල්ල කළ බෝම්බකරුගේ වැඩිමහල් සහෝදරයා දෙමටගොඩ - මහවිල උද්‍යාන ප්‍රදේශයේ නිවසක රැදී සිටියදී අද (28) දහවල් අත්අඩංගුවට ගෙන තිබෙනවා.\nපොලීසිය සඳහන් කළේ මොහොමඩ් ඊබ්‍රහිම් මොහොමඩ් ඉෆ්තාන් අහමඩ් නැමැති මොහු ළඟ තිබී කඩු දෙකක් සහ වායු රයිෆලයක් ද පොලිස් භාරයට ගෙන ඇති බවයි.\nමෙම වායු රයිෆලය ජර්මනියේ නිෂ්පාදිත එකක් වනවා. සැකකරු දැනට පොලීසියට ප්‍රකාශ කර ඇත්තේ තමන් පවුලෙන් වෙන්ව ජීවත්ව සිටින බවයි.\nමේ නිසා තමා මේ පිළිබදව කිසිදු තොරතුරක් නොදන්නා බවට ද පොලීසියට ප්‍රකාශ කර තිබෙනවා.\nඑමෙන්ම, ඔවුන් පදිංචිව සිටි පසුගිය පාස්කු ඉරිදා බෝම්බ ප්‍රහාර දෙකක් සිදුවූ දෙමටගොඩ නිවස තුළ තිබී රුපියල් කෝටි තුනක නිල් මැණික්, රත්‍රං සහ කෝටියකට අධික විදෙස් මුදල් ඇතුලු මුදල් තොගයක්ද පොලිස් භාරයට ගෙන තිබුණා.\nමේ අතර, පාස්කු ඉරුදින ප්‍රහාරයට සම්බන්ධ බවට සැක කෙරෙන මරාගෙන මැරෙන බෝම්බකරුගෙන් තවත් දෙදෙනෙකු අද (28) අලුයම නාවලපිටියේදී අත්අඩංගුවට ගනු ලැබුවා.\nඒ, නාවලපිටිය - නුවරඑළිය පාරේ පිහිටා ඇති පාවහන් අලෙවි සැළක සැඟව සිටියදියි.\nසැක සහිත පුද්ගලයන් දෙදෙනෙකු වෙළදසැලේ සිටින බවට නාවලපිටිය ප්‍රදේශය භාර සහකාර පොලිස් අධිකාරීවරයා වෙත තොරතුරු ලැබී තිබුණා.\nඒ අනුවයි විශේෂ පොලිස් කණ්ඩායමක් එම පාවහන් අලෙවිසැල වැටලූ අතර, එම අවස්ථාව වන විට මොවුන් වෙළඳසැලේ තුන්වන මහලේ සැඟව සිට තිබෙනවා.\nපොලිස් නිළධාරීන් ඔවුන් අත්අඩංගුවට ගැනීමට සූදානම් වූ අවස්ථාවේදී මොවුන් තුන්වන මහලේ සිට පහළට පැන ඇති බවයි පොලීසිය සඳහන් කළේ.\nඑහිදී පොලිස් නිලධාරීන් මෙම සැකකරුවන් දෙදෙනා අත්අඩංගුවට ගෙන තිබෙනවා.\nඔවුන්ට අයත් බව කියන මාවනැල්ල - හිගුල ප්‍රදේශයේ නිවාස දෙකක් ද පොලිස් විශේෂ කාර්ය බලකාය පරීක්ෂාවට ලක් කර තිබුණා.\nඅත්අඩංගුවට ගැනීමෙන් පසු සිදුකළ පරීක්ෂණවලදී අනාවරණ වී ඇත්තේ මොහොමඩ් සාදික් අබ්දුල්හක්  සහ මොහොමඩ් සාහිඩ් අබ්දුල්හක් නැමති මෙම සැකකරුවන් දෙදෙනා සොහොයුරන් බවයි.\nඔවුන්ගෙන් එක් අයෙක් පසුගිය දා මාවනැල්ල ප්‍රදේශයෙන් අත්අඩංගුවට ගත් ෆාතිමා ලතීෆාගේ ස්වාමි පුරුෂයා වන බවටයි දැනට සිදුකරන ලද පරීක්ෂණවලින් අනාවරණ වී ඇත්තේ.\nමේ අතර, ජාතික තවුහිද් ජමාත් සංවිධානයේ නායක සහරාන් හෂීම් ඇතුළු බෝම්බකරුවන් ඇද සිටින ඇඳුම් මැසීම සඳහා යොදා ගත් රෙදිපිළි මිලදී ගත් බවට සැක කෙරෙන පස්යාල - ලොල්ලුපිටිය ප්‍රදේශයේ වෙළදසැලක් ද පොලීසිය අද පරීක්ෂාවට ලක් කළා.\nඑමෙන්ම ඊයේ (27) අත්අඩංගුවට ගත් සහරාන් හෂීම්ගේ රියදුරු වන මොහොමඩ් ෂරීෆ් හෙවත් ගෆූර් හෙළිකළ තොරතුරුවලට අනුව තවත් සැකකරුවන් දෙදෙනෙකු අත්අඩංගුවට ගෙන තිබෙනවා.\nඔවුන්ගෙන් ප්‍රශ්න කිරීම්වලදී හෙළිවූ තොරතුරු මත අම්පාර නින්දවූර් ප්‍රදේශයේ ත්‍රස්තවාදීන් රැඳී සිටි නිවසක තිබී වවුනතිව්හිදී පොලිස් නිලධාරීන් දෙදෙනා ඝාතනයට යොදාගත් රිවෝල්වරයක් සොයා ගත් බවයි පොලීසිය සදහන් කළේ.\nඑමෙන්ම වනාතවිල්ලුව ප්‍රදේශයේ ත්‍රස්තවාදීන්ට අයත් ඉඩමක සඟවා තිබූ වවුනතිව් සිද්ධියට යොදාගත් තවත් රිවෝල්වරයක් ඇතුලු රිවෝල්වර 7ක්, ටී - 56 ගිනි අවියක් සහ පතොරම් තොගයක්ද සොයාගෙන ඇති බවයි පොලීසිය සඳහන් කළේ.",
       "URL": "https://www.hirunews.lk/215346/සයින්දමරුදු-පිපිරීම්වලින්-තුවාල-ලබා-ඇත්තේ-සහරාන්-හෂීම්ගේ-බිරිඳ-සහ-දියණිය-බවට-තහවුරු-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=3379"
}