{
       "Source": "hirunews",
       "Timestamp": "Tuesday, 07 June 2022 - 19:21",
       "Headline": "නිමල් සිරිපාලගේ පෙත්සමකට මෛත්‍රීටත් නොතීසි (වීඩියෝ)",
       "News Content": "අමාත්‍ය නිමල් සිරිපාල ද සිල්වා ශ්‍රී ලංකා නිදහස් පක්ෂයේ තනතුරු හා නිලතළ වලින් ඉවත් කිරීම සහ ඊට බාධාකිරීම වළක්වාළමින් කොළඹ දිසා අධිකරණය, එම පක්ෂයේ සභාපති හිටපු ජනාධිපති මෛත්‍රීපාල සිරිසේන ඇතුළු මධ්‍යම කාරක සභාව වෙත අද වාරණ නියෝගයක් නිකුත් කළා.\nඒ, අමාත්‍ය නිමල් සිරිපාල ද සිල්වා ඉදිරිපත් කළ පැමිණිල්ලක් මූලික වශයෙන් සලකා බැලීමෙන් අනතුරුවයි.\nනඩුව කැඳවූ අවස්ථාවේදී කොළඹ දිසා විනිසුරු පූර්ණිමා පරණගම මෙම නියෝගය ලබන 20 වනදා තෙක් බලපැවැත්වෙන බව ද සඳහන් කළා.\nයළි නඩුව කැඳවන ලබන 20 වනදා පැමිණිල්ල සම්බන්ධයෙන් කරුණු දැක්වීම සඳහා එහි විත්තිකරුවන් ලෙස නම් කර සිටින ශ්‍රී ලංකා නිදහස් පක්ෂයේ සභාපති සහ හිටපු ජනාධිපති මෛත්‍රිපාල සිරිසේන, ලේකම් පාර්ලිමේන්තු මන්ත්‍රී දයාසිරි ජයසේකර, මධ්‍යම කාරක සභාව වෙනුවෙන් පාර්ලිමේන්තු මන්ත්‍රීවරුන් වන ලසන්ත අලගියවන්න සහ දුමින්ද දිසානායක වෙත නොතීසි නිකුත් කරනු ලැබුවා.\nමෙම වාරණ නියෝගය මගින් නිමල් සිරිපාල ද සිල්වා පක්ෂයේ ජ්‍යෙෂ්ඨ උප සභාපති, මධ්‍යම කාරක සභාවෙන් ඉවත් කිරීම, විධායක සභාව, දිස්ත්‍රික් නායකත්වයෙන්, ආසන සංවිධායක ධුරයෙන් ඉවත් කිරීම සහ සියලු‍ තනතුරුවලින් ඉවත් කිරීම අත්හිටුවනු ඇති.\nඑමෙන්ම කොළඹ මහාධිකරණය විසින් ඊයේ ලබා දුන් නඩු තීන්දුවට එරෙහිව අමාත්‍ය ප්‍රසන්න රණතුංග\nඅභියාචනාධිකරණයට පෙත්සමක් ගොනුකර තිබෙනවා.\nබස්නාහිර පළාතේ ප්‍රධාන අමාත්‍යවරයාව සිටි සමයේ ව්‍යාපාරිකයෙකුට තර්ජනය කර රුපියල් මිලියන 64 ක චෙක්පත් සහ පොරොන්දු නෝට්ටු ලබාගැනීම ඇතුලු චෝදනා 15න් එක් චෝදනාවකට අමාත්‍ය ප්‍රසන්න රණතුංග, කොළඹ මහාධිකරණය විසින් ඊයේ වරදකරු කළ අතර, වසර දෙකක බරපතල වැඩ සහිත සිර දඬුවම් නියම කළ මහාධිකරණ විනිසුරුවරයා එය වසර පහකට අත්හිටුවීමටයි නියෝග කළේ.\nඑසේම රුපියල් මිලියන 25 ක දඩයක් සහ මිලියනයක වන්දියක් ගෙවන ලෙසත් නියෝග කෙරුණා.\nකෙසේ වෙතත් අමාත්‍යවරයා අද, අභියාචනාධිකරණයට ඉදිරිපත් කිරීම සඳහා සිය නීතීඥවරිය මාර්ගයෙන් මහාධිකරණ රෙජිස්ට්‍රාර්වරයාට භාරදුන් අභියාචනා පෙත්සම මගින් තමන් වරදකරු කිරීමේ නියෝගය නිෂ්ප්‍රභ කර, නිදොස් කොට නිදහස් කරන ලෙස ඉල්ලා තිබෙනවා.",
       "URL": "https://www.hirunews.lk/306495/නිමල්-සිරිපාලගේ-පෙත්සමකට-මෛත්‍රීටත්-නොතීසි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1112"
}