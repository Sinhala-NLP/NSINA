{
       "Source": "hirunews",
       "Timestamp": "Friday, 08 September 2017 - 19:02",
       "Headline": "කැළණි විහාරයේ දායක සභාවෙන්, ඇමති ෆොන්සේකා ඉවත් කරන්නැයි ඉල්ලීමක්",
       "News Content": "යහපාලන ආණ්ඩුවේ ක්‍රියා කලාපයට එරෙහිව ලබන 28 වන දා දෙවිනුවර විශ්ණු දේවාලය අසළින් රථ පෙළපාලියක් ආරම්භ කර කැළණි විහාරය දක්වා පැමිණෙන බව මව්බිම සුරැකීමේ ජාතික ව්‍යාපාරය පවසනවා.\nකොළඹ අද පැවැති මාධ්‍ය හමුවකට එක්වෙමින් එම ව්‍යාපාරයේ සාමාජික පූජ්‍ය මුරුත්තෙට්ටුවේ ආනන්ද හිමියන් මේ බව කියා සිටියා.\nෆීල්ඩ් මාර්ෂල්, අමාත්‍ය සරත් ෆොන්සේකා, පසුගිය දා පූජ්‍ය ඇල්ලේ ගුණවංශ හිමියන් සම්බන්ධයෙන් සිදුකළ ප්‍රකාශය සම්බන්ධයෙන් ද මාධ්‍ය හමුවට එක්වූ පූජ්‍ය ඕමාරේ කස්සප හිමියන් කියා සිටියේ ඔහු ෆීල්ඩ් මාර්ෂල් ධුරයෙන්, අමාත්‍ය ධුරයෙන් සහ කැළණිය දායක සභාවෙන් ද ඉවත් කළ යුතු බවයි.\nකලාකරුවන් පිරිසක් ද අද කොළඹ දී මාධ්‍ය හමුවක් කැදවා තිබුණේ ද ෆීල්ඩ් මාර්ෂල්, අමාත්‍ය සරත් ෆොන්සේකා, පූජ්‍ය ඇල්ලේ ගුණවංශ හිමියන් සම්බන්ධයෙන් පසුගිය දා කළ ප්‍රකාශයට ප්‍රතිචාර දැක්වීම සඳහායි.\nමේ, එහිදී අදහස් දැක්වූ ප්‍රවීන රංගන ශිල්පී රෝහණ බැද්දගේ පළ කළේ මෙවන් අදහසක්.\n‘‘ සංඝයා වහන්සේලාට අගෞරව කරන අය අතීතයෙත් ඉදලා තියෙනවා. ඒ අයට හාමුදුරුවරුම දඩුවම් දිලා තියෙනවා. විශේෂයෙන්ම මහාවිහාරයෙන් දඩුවම් දිලා තියෙනවා. රාජ රාජ මහාඅමත්‍යාදීන්ට. ඒ දඩුවම් දීලා තියෙන්නේ ඔවුන් දානය පිරිනමන්න සුදානම් වන කොට පාත්‍රය මුනින් අතට හරවනවා. ඒ කියන්නේ නුඹලාගේ දානෙවත් අපට එපා කියලා. එම නිසා අදත් මං හිතනවා අනිත් ස්වාමින් වහන්සේලාත් මේ දණ්ඩන ක්‍රමය පාවිච්චි කිරිම හෝ කරලා ගිහි පැවිදි භේදය වලක්වලා ක්‍රියාමාර්ගයක් ගන්නවනම් හොදයි කියලා.\nප්‍රවීන සාහිත්‍යවේදී සෝමවීර සේනානායක ඊට එක්වෙමින් කියා සිටියේ මෙවන් අදහසක්.\n‘‘යුද සමයේදි කලූබෝවිල රෝහලේ සම්පුර්ණ වාට්ටුවක්ම පිරුණ වේලාවකදි ආබාධිත රණවිරුවන්ගෙන්. ඒ වෙලාවේදි අපිට කිව්වා කලාකරුවන් විදියට ගිහිල්ලා හිත සනසන්න කියලා. එවැනි සේවාවක් කරපු අපේ හාමුදුරුවන්ට මේ වගේ නින්දිත විදියට සලකන කොට අපිට හිතේ අමාරුවක් ඇතිවෙන්නේ නැද්ද. එක හොද නෑ. එහෙම කරන්න. හාමුදුරුවන්ට අවඥා වෙන විදියට කථාකරන්න පුලූවන් කමක් නැහැ. හොඳ හැදිච්චකම තියෙන පුරවැසියෙක්ට. මෙතන තියෙනවා හැදිච්චකම පිලිබද ප්‍රශ්නයක්. මම කියන්නේ ඔතන්ට යන්න ඕන හැදිච්චකම තියෙන මිනිස්සු. හැදිච්චකම නැති මිනිස්සු ගියාම එක රටට පේනවා රටට විනයක් වෙනවා. හැදිච්චකමක් නැති මනුස්සයා හරි භයානකයි.’’",
       "URL": "https://www.hirunews.lk/170463/කැළණි-විහාරයේ-දායක-සභාවෙන්-ඇමති-ෆොන්සේකා-ඉවත්-කරන්නැයි-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=4331"
}