{
       "Source": "hirunews",
       "Timestamp": "Wednesday, 24 July 2019 - 18:17",
       "Headline": "නෙවිල් ප්‍රනාන්දු රෝහලේ වත්කම් තවමත් රජයට පවරාගෙන නැහැ - සෞඛ්‍ය අමාත්‍යාංශයේ නිලධාරීන් යළිත් පිළිගනී",
       "News Content": "මාලඹේ නෙවිල් ප්‍රනාන්දු රෝහලේ වත්කම් තවමත් රජයට පවරා ගෙන නොමැති බව සෞඛ්‍ය අමාත්‍යාංශයේ මූල්‍ය හා ගිණුම් අධ්‍යක්ෂ ජනරාල් හේමන්ත ස්වර්ණතිලක අද 2015/2018 වසරවල රාජ්‍ය ආයතනවල දූෂණ වංචා සෙවීමට පත්කළ ජනාධිපති විමර්ශන කොමිෂන් සභාව හමුවේ පිළිගත්තා.\nඒ, කොමිෂන් සභාව හමුවේ විභාගයට ගන්නා ලද නිසි පවරා ගැනීමකින් තොරව මාලඹේ නෙවිල් ප්‍රනාන්දු රෝහල සඳහා රජයේ මුදල් වැය කිරීම සම්බන්ධ විමර්ශනයට අදාළව සාක්ෂි ලබාදෙමින්.\nඑසේ වත්කම් රජයට පවරා නොගත්තද, 2019 වසරේද මේ දක්වා මිලියන 182 කට ආසන්න මුදලක් රජය මගින් රෝහලේ කටයුතු සඳහා ලබාදී ඇති බවත්, අනුමත මිලියන 197 ක මුදලින් තවත් මිලියන 15 ක් පමණ ගෙවීමට ඇති බවත් ඔහු සාක්ෂි ලබාදෙමින් ප්‍රකාශ කර තිබෙනවා.\nඑසේම 2017/2018 වර්ෂවල නෙවිල් ප්‍රනාන්දු රෝහලට තවත් විශාල මුදල් ප්‍රමාණක් ලබාදී ඇති බවත්, ඊට අමතරව ඖෂධ සඳහාද තවත් මිලියන 50 ක් ලබාදී ඇති බවත් ඔහු කියා සිටියා.\nඑසේම 2016 වසරේ අගෝස්තු මස 28 වැනිදා මහා භාණ්ඩාගාරය මගින් එවා ඇති ලිපියකට අනුව රජයේ මුදල් මිලියන 90 ක් ඍජුවම මාලඹේ නෙවිල් ප්‍රනාන්දු රෝහලේ ලංකා බැංකුවේ ගිණුමකට තැන්පත් කර ඇති බවද සෞඛ්‍ය අමාත්‍යාංශයේ මූල්‍ය හා ගිණුම් අධ්‍යක්ෂ ජනරාල් හේමන්ත ස්වර්ණතිලක සාක්ෂි ලබාදෙමින් කියා සිටියා.\nමෙම සාක්ෂි විභාගයේ වැඩිදුර විභාගය අගෝස්තු මස 01 වැනිදාට කල් තැබීමට කොමිෂන් සභාව පියවර ගත්තා.",
       "URL": "https://www.hirunews.lk/220945/නෙවිල්-ප්‍රනාන්දු-රෝහලේ-වත්කම්-තවමත්-රජයට-පවරාගෙන-නැහැ-සෞඛ්‍ය-අමාත්‍යාංශයේ-නිලධාරීන්-යළිත්-පිළිගනී",
       "Category": "Local News",
       "Parent URL": "https://www.hirunews.lk/local-news.php?pageID=3231"
}