{
       "Source": "hirunews",
       "Timestamp": "Saturday, 17 July 2021 - 13:10",
       "Headline": "තම වගාවන්ට අවශ්‍ය පොහොර ඉල්ලා ගොවින් උද්ඝෝෂණවල (වීඩියෝ)",
       "News Content": "පොහොර හිඟයට විරෝධය පළ කරමින් සහ වගාවන්ට අවශ්‍ය පොහොර කඩිනමින් ලබා දෙන ලෙස ඉල්ලා ප්‍රදේශ කිහිපයක ගොවි උද්ඝෝෂණ සංවිධාන කර තිබුණා.\nමේ අතර කාබනික පොහොර නිෂ්පාදන ක්‍රියාවලියද මේ වන විට විවිධ ප්‍රදේශවල ක්‍රියාත්මක වෙමින් පවතිනවා.\nවගාවන් සඳහා අවශ්‍ය පොහොර ඉල්ලා පොළොන්නරුව අත්තනකඩවල යාය 26 ප්‍රදේශයේ ලොකු ලූනු වගාකරුවන් සිය ගොවි බිම්වල සිටම ඊයේ උද්ඝෝෂණයක නිරත වුණා.\nමේ අතර ඌව පරණගම ලකී ලෑන්ඩ් ප්‍රදේශයේ එළවළු ගොවීන්ද තම වගාවට අවශ්‍ය පොහොර ලබා දෙන ලෙස ඉල්ලා ඊයේ විරෝධතාවයක නිරත වූණා.\nඑය සංවිධානය කර තිබුණේ සමස්ත ලංකා ගොවිජන සම්මේලනයයි.\nකිලිනොච්චිය ආරක්ෂක සේනාවන් කාබනික පොහොර නිෂ්පාදනය කිරීමේ ව්‍යාපෘතියක් ආරම්භ කිරීම කිලිනොච්චිය ආරක්ෂක සේනා ආඥාපති මේජර් ජෙනරාල් හරෙන්ද්‍ර රණසිංහ මහතාගේ ප්‍රධානත්වයෙන් පැවැත්වුණා.\nමෙමගින් මසකට කාබනික පොහොර මෙට්‍රික් ටොන් 30ක් පමණ නිපදවීමට නියමිත අතර එම කාබනික පොහොර කිලිනොච්චිය ප්‍රදේශයේ ආරක්ෂ අංශ ගොවිපොළ සඳහා සහ ප්‍රදේශයේ අවශ්‍යතාව වෙනුවෙන් ලබාදීමට නියමිතයි.\nදඹුල්ල මහ නගර සභා බල ප්‍රදේශයේ වැව් වල ඇති ජලජ ශාක ඉවත්කොට ඒවා දිගම්පතහ පිවිතුරු අරණ කාබනික පොහොර අංගනයට රැගෙන යෑමේ එම මහ නගර සභාව ක්‍රියාත්මක කර තිබෙනවා.\nනගරාධිපති ජාලිය ඕපාත මහතා පැවසුවේ අමාත්‍ය ජනක බණ්ඩාර තෙන්නකෝන් මහතාගේ උපදෙස් පරිදි මෙම වැඩසටහන ක්‍රියාත්මක බවයි.\nකළුතර දිස්ත්‍රික් ගොවිජන සේවා කාර්යාලයේ මෙහෙයවීමෙන් මත ඉත්තෑපාන ගොවිජන සංවර්ධන මධ්‍යස්ථානයේ නිලධාරීන්ගේ උපදෙස් මත ඌරගොඩ බටහිර 790 B ග්‍රමසේවා වසමේ වී සහ තේ වගාකරුවන් කාබනික පොහොර නිෂ්පාදනය සම්බන්ධයෙන් දැනුවත් කිරීම පසුගියදා සිදු කෙරුණා.\nමෙහිදී ප්‍රදේශයේ ගොවියෙකු වන උපුල් ගමගේ මහතා විසින් නිපදවනු ලැබූ කාබනික පොහොර නිෂ්පාදන යන්ත්‍රයක් හඳුන්වා දීම ද සිදු වුණා.",
       "URL": "https://www.hirunews.lk/277215/තම-වගාවන්ට-අවශ්‍ය-පොහොර-ඉල්ලා-ගොවින්-උද්ඝෝෂණවල-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1815"
}