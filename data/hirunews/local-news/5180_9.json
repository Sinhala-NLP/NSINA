{
       "Source": "hirunews",
       "Timestamp": "Saturday, 06 February 2016 - 12:40",
       "Headline": "ඒකාබද්ධ විපක්ෂය පොල් ගසයි",
       "News Content": "පොලිස් මූල්‍ය අපරාධ විමර්ශන කොට්ඨාශය විසුරුවන ලෙස ඉල්ලමින් ඒකාබද්ධ විපක්ෂය අද සීනිගම දේවාලයේ පොල් ගසා දේව කන්නලව්වක් සිදුකරනු ලැබුවා.\nඒකාබද්ධ විපක්ෂයේ පාර්ලිමේන්තු මන්ත්‍රීවරුන්, දකුණු පළාත් සභා මන්ත්‍රීවරුන් සහ ප්‍රදේශවාසීන් එම අවස්ථාවට එක්ව සිටි බවයි හිරු ප්‍රාදේශීය වාර්තාකරු සඳහන් කළේ.\nරජය සිදුකරන ප්‍රජාතන්ත්‍ර විරෝධි ක්‍රියාවන්ට එරෙහිව පොල් ගසා මෙම දේව කන්නලව්ව සිදුකරන බවයි එම අවස්ථාවට එක්වූ පාර්ලිමේන්තු මන්ත්‍රී මහින්ද යාපා අබේවර්ධන කියා සිටියේ.\nඒකාබද්ධ විපක්ෂය සිදුකළ මෙම දේව කන්නලව්වට එරෙහිව දේශාභිමානි ජාතික පෙරමුණ අම්බලන්ගොඩ ප්‍රදේශයේ විරෝධතා පා ගමනක් ආරම්භ කරනු ලැබුවා.\nඑක්සත් ජාතික පක්ෂ හිටපු දකුණු පළාත් සභා මන්ත්‍රී පුෂ්පකුමාර ද සොයිසා සහ දකුණු පළාත් සභා එක්සත් ජාතික පක්ෂ මන්ත්‍රීවරුන් ප්‍රදේශවාසීන් මෙම පාගමනට සහභාගි වී සිටියා.\nමොවුන් අම්බන්ගොඩ දුම්රිය ස්ථානයේ සිට අම්බලන්ගොඩ බස් නැවතුම්පොල දක්වා පාගමනින් ගමන් කළ අතර එහිදී ඔවුන් ජනතාව අමතමින් සිය විරෝධතාව ප්‍රකාශ කරනු ලැබුවා.\nඉන් අනතුරුව ඔවුන් සීනිගම දේවාලයට පාගමනින් යාමට උත්සාහ කිරීමේදී එම ස්ථානයට පැමිණි අම්බලන්ගොඩ සහකාර පොලිස් අධිකාරිවරයා අධිකරණ නියෝගයක් මත ඔවුන්ට එම ස්ථානයට යාමට නොහැකි බව ප්‍රකාශ කළා.\nඑම තීරණයත් සමග ඔවුන් එම ස්ථානයෙන් විසිර ගිය බවයි හිරු වාර්තාකරු සඳහන් කළේ.",
       "URL": "https://www.hirunews.lk/125599/ඒකාබද්ධ-විපක්ෂය-පොල්-ගසයි",
       "Category": "Local News",
       "Parent URL": "https://www.hirunews.lk/local-news.php?pageID=5180"
}