{
       "Source": "hirunews",
       "Timestamp": "Friday, 29 September 2017 - 16:03",
       "Headline": "බෙදීමකින් පසු වෛද්‍ය සභාවේ නඩුව විභාග කරන්න, ශ්‍රේෂ්ඨාධිකරණයෙන් තීරණයක්",
       "News Content": "මාළඹේ පෞද්ගලික වෛද්‍ය විද්‍යාලය සම්බන්ධයෙන් අභියාචනාධිකරණය ලබාදුන් තීන්දුවට එරෙහිව ශ්‍රී ලංකා වෛද්‍ය සභාව ගොනු කළ පෙත්සම විභාගයට ගැනීමට ශ්‍රේෂ්ඨාධිකරණය අද තීරණය කළා.\nබුවනෙක අලූවිහාරේ, සිසිර ද ආබෲ සහ අනිල් ගුණරත්න යන ත්‍රිපුද්ගල විනිසුරු මඩුල්ල හමුවේ අද මෙම පෙත්සම සලකා බැලූ අවස්ථාවේදී අනිල් ගුණරත්න විනිසුරුවරයා පමණක් පෙත්සම විභාගයට ගැනීමට එරෙහි වුණා.\nඒ අනුව බෙදුණු තීරණයක් ප්‍රකාශයට පත්වූ අතර, පෙත්සම ලබන නොවැම්බර් 11 වන දා විභාගයට ගැනීමටයි ශ්‍රේෂ්ඨාධිකරණය තීන්දු කළේ.\nමාළඹේ පෞද්ගලික වෛද්‍ය විද්‍යාලයෙන් උපාධිය නිම කරන සිසුන්ට ශ්‍රී ලංකා වෛද්‍ය සභාවේ ලියාපදිංචියට නීත්‍යානුකූල අවසරය හිමි වන බව අභියාචනාධිකරණය පසුගිය ජනවාරි 31 වන දා තීන්දු කළා.\nමේ අතර, මාළඹේ පෞද්ගලික වෛද්‍ය විද්‍යාලය නීතිගත කිරීම ඉලක්ක කර ගත් ව්‍යාජ විසඳුම් තහවුරු කිරීමට බලධාරීන් කටයුතු කළහොත් පූර්ව දැනුම් දීමකින් තොරව අඛණ්ඩ වැඩ වර්ජනයකට යොමු වන බව රජයේ වෛද්‍ය නිලධාරීන්ගේ සංගමය ප්‍රකාශ කළා.\nඊයේ රැස්වූ මධ්‍යම කාරක සභාව එම තීරණය ගත් බවයි රජයේ වෛද්‍ය නිලධාරීන්ගේ සංගමයේ ප්‍රධාන ලේකම් වෛද්‍ය හරිත අලූත්ගේ කොළඹ අද පැවැති මාධ්‍ය හමුවකට එක්වෙමින් කියා සිටියේ.\nකෙසේ වෙතත්, සෞඛ්‍ය අමාත්‍ය රාජිත සේනාරත්න, කිරිබත්ගොඩ මූලික රෝහලේ පැවති උත්සවයකට ඊයේ එක්වෙමින් කියා සිටියේ මාළඹේ පෞද්ගලික වෛද්‍ය විද්‍යාලය අහෝසි නොකරන බවයි.",
       "URL": "https://www.hirunews.lk/172161/බෙදීමකින්-පසු-වෛද්‍ය-සභාවේ-නඩුව-විභාග-කරන්න-ශ්‍රේෂ්ඨාධිකරණයෙන්-තීරණයක්",
       "Category": "Local News",
       "Parent URL": "https://www.hirunews.lk/local-news.php?pageID=4296"
}