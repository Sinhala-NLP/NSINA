{
       "Source": "hirunews",
       "Timestamp": "Thursday, 08 September 2022 - 18:20",
       "Headline": "අලුත් රාජ්‍ය අමාත්‍යවරුන් රටට බරක් නොවේ - ඇමති ප්‍රසන්න රණතුංග (වීඩියෝ)",
       "News Content": "නව රාජ්‍ය අමාත්‍යවරුන් කටයුතු කරන්නේ කිසිදු වරප්‍රසාදයක් යටතේ නොවන බව ආණ්ඩුපක්ෂ ප්‍රධාන සංවිධායක, නාගරික සංවර්ධන හා නිවාස අමාත්‍ය ප්‍රසන්න රණතුංග පවසනවා.\nඔවුන් සියලු දෙනා සේවය කරනු ලබන්නේ මන්ත්‍රී වැටුපට බවයි අමාත්‍යවරයා කියාසිටියේ.\n“දැනට අමාත්‍යවරු 20 දෙනයි පත්කරල තියෙන්නේ. ඒ ප්‍රමාණයත් එක්ක ආයතන පවත්වාගෙන යාමට අපහසුයි. උදාහරණයක් විදියට ගත්තොත් මගේම තියෙනවා ආයතන 35ක් . මට තනියම ඒ වැඩ කරන්න අමාරුයි. ඒත් රාජ්‍ය අමාත්‍යවරුන් පත් කළාම ඔවුන්ට ඒ ආයතන බලන්න කියල පවරල දෙන්න පුලුවන්. එතකොට ඒ ආයතන වල තත්වය ඉහලට ගන්න පුලුවන්. ඒක නිසා තමයි අද අලුතින් රාජ්‍ය ඇමතිවරුන් පත් කළේ. ඔවුන් සියලු දෙනා වැඩ කරන්නෙ මන්ත්‍රී වැටුපට. ඒ නිසා ඔවුන් රජයට ලොකු බරක් වෙන්නේ නැහැ. හැබැයි පසුගිය ආණ්ඩුව කාලේ ඇමතිවරුන්ට අමතරව රාජ්‍ය අමාත්‍යවරුන් 88 දෙනකු සිටියා. මෙම 88 දෙනාටම අමාත්‍යවරුන්ට හිමිවන සියලු වරප්‍රසාද ලබා දුන්නා. ඊටත් අමතරව අධීක්ෂණ මන්ත්‍රීවරු කියල කණ්ඩායමකුත් පත් කරගෙන එම තනතුරේ කටයුතු කරන්න මාසෙකට ලක්ෂ 6ක වගේ මුදලකුත් දුන්නා. මේ සියල්ල ඔවුන්ට දුන්නෙ මන්ත්‍රී වරප්‍රසාද වලට අමතරවයි.”\nඅද (8) කොළඹදී මාධ්‍යයට විශේෂ ප්‍රකාශයක් කරමිනුයි ආණ්ඩු පක්ෂ ප්‍රධාන සංවිධායකවරයා මේ බව ප්‍රකාශ කළේ.\nනව රාජ්‍ය අමාත්‍යවරුන් 37 දෙනෙකු අද ජනාධිපති රනිල් වික්‍රමසිංහ ඉදිරියේ දිවුරුම් දුන් අතර, ශ්‍රී ලංකා නිදහස් පක්ෂය, සමගි ජන බලවේගය සහ ශ්‍රී ලංකා පොදුජන පෙරමුණ නියෝජනය කරමින් ඔවුන් පත්වීම විශේෂත්වයක්.\nදිවුරුම් දුන් රාජ්‍ය අමාත්‍යවරුන් අතර ශ්‍රී ලංකා පොදුජන පෙරමුණ නියෝජනය කරන මන්ත්‍රීවරුන් 29 දෙනෙකු සිටින අතර, ශ්‍රී ලංකා නිදහස් පක්ෂය නියෝජනය කරමින් මන්ත්‍රීවරුන් 6 දෙනෙකු දිවුරුම් දුන්නා.",
       "URL": "https://www.hirunews.lk/314885/අලුත්-රාජ්‍ය-අමාත්‍යවරුන්-රටට-බරක්-නොවේ-ඇමති-ප්‍රසන්න-රණතුංග-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=882"
}