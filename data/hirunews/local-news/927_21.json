{
       "Source": "hirunews",
       "Timestamp": "Friday, 19 August 2022 - 22:34",
       "Headline": "වී මිලදී ගන්න ගබඩා විවෘත කර නැතැයි ගොවීන්ගෙන් චෝදනා (වීඩියෝ)",
       "News Content": "දැනට අස්වනු කපා අවසන් කර ඇති දිස්ත්‍රික්ක කිහිපයක සහ අස්වනු නෙළමින් තිබෙන දිස්ත්‍රික්ක කිහිපයක ගොවින්ගේ වී මිල දී ගැනීම සඳහා වී අලෙවි මණ්ඩලයට අයත් ගබඩා 55ක් ඊයේ දින තුළ විවෘතව තැබූ බව වී අලෙවි මණ්ඩලය පවසනවා.\nඒ අනුව අම්පාර, අනුරාධපුර හා උතුරු ප්‍රදේශයේ වී අලෙවි මණ්ඩලයට අයත් වී ගබඩා මගින් ඊයේ දිනය තුළ වී කිලෝග්‍රෑම් දෙලක්ෂ නවදහස් හයසීයයක් මිලදී ගැනීමට කටයුතු කර ඇති බව බවයි කෘෂිකර්ම, වනජීවි හා වන සම්පත් සංරක්ෂණ අමාත්‍ය මහින්ද අමරවීර මහතා සඳහන් කළේ.\nවිවෘතව තබන වී ගබඩා ප්‍රමාණය වැඩිකරන ලෙසද අමාත්‍යවරයා උපදෙස් දී තිබෙනවා.\nඒ අනුව අද දිනය තුළ ගබඩා 75 - 100 දක්වා ප්‍රමාණයක් වී මිල දී ගැනීමේ කටයුතු සඳහා විවෘතව තැබූ බවයි වී අලෙවි මණ්ඩලයේ සභාපතිවරයා සඳහන් කළේ.\nමෙවර යල කන්නය යටතේ පොලොන්නරුව දිස්ත්‍රික්කයේ භූ වැව ගොවීන් සිය දෙනෙකු පමණ අක්කර 200 ක පමණ වී වගා කර තිබුණා.\nඉන් බොහෝ කුඹුරු ප්‍රමාණයක මේ වනවිටත් වී අස්වනු නෙලීම අවසන් කර තිබෙනවා.\nගොවීන් පවසන්නේ වී අස්වනු නෙළීමට ප්‍රථමයෙන් වී මිල පැවතියේ රුපියල් 150- 160 ත් අතර අගයක බවයි.\nරජය නඩු වී කිලෝවක් මිලදී ගැනීම සඳහා රුපියල් 120ක මිලක් නියම කිරීමත් සමග එතෙක් මෝල් හිමියන් සඳහා රුපියල්125ට අලෙවි කළ නාඩු වී මිල තවදුරටත් පහත ගොස් ඇති බවට ගොවීන් මැසිවිලි නඟනවා.\nපසුගිය කාලයේ පැවති පොහොර හිඟයත් සමග තම වී අස්වනු සැලකිය යුතු මට්ටමකින් අඩු වී ඇති බවයි ගොවීන් පෙන්වා දෙන්නේ.\nරජය විසින් සහතික මිල යටතේ අගොස්තු 17 වැනිදා සිට වී අලෙවි මණ්ඩලය හරහා වී මිලදී ගන්නා බව නිවේදනය කළා.\nනමුත් අද දිනය වන විටත් පොළොන්නරුව දිස්ත්‍රික්කයේ වී අලෙවි මණ්ඩලය සතු ගබඩා වී මිලදීගැනීම සඳහා විවෘත කිරීමට කටයුතු කර තිබුණේ නැහැ.\nගොවීන් පවසන්නේ තම අස්වනු සඳහා සාධාරණයක් ඉටුවීමට නම් රජයේ සහතික වී මිල රුපියල් 140 – 150 දක්වා වැඩි කළ යුතු බවයි.\nමාතලේ විල්ගමුව ප්‍රදේශයේ ගම්මාන කිහිපයක ගොවිබිම්වල වී අස්වනු නෙලීමද මේ වනවිට අරඹා තිබෙනවා.\nඇතැම් ගොවීන් වී අස්වනු නෙලීමේ යන්ත්‍ර සඳහා ගෙවීමට මුදල් නොමැති කමින් දෑ කැතිවලින් ගොයම් කපා එම ගොයම් ප්‍රධාන මාර්ග දිගට අතුරා මාර්ගයේ ගමන් කරන වාහන වලින් වී ඇට වෙන්කර ගැනීමේ උත්සාහයක නිරතවන අයුරු දැකගත හැකි වුණා.\nමේ අතර රාජාංගනේ ඒකාබද්ධ ගොවි සංවිධානය ප්‍රවෘත්ති සාකච්ඡාවක් පවත්වමින් පවසන්නේ එම ප්‍රදේශයේ ද වී ගබඩා විවෘත කර නොමැති බවයි.",
       "URL": "https://www.hirunews.lk/313231/වී-මිලදී-ගන්න-ගබඩා-විවෘත-කර-නැතැයි-ගොවීන්ගෙන්-චෝදනා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=927"
}