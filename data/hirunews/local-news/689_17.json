{
       "Source": "hirunews",
       "Timestamp": "Sunday, 04 December 2022 - 13:23",
       "Headline": "කැළණිතිස්ස බිඳවැටුණත් විදුලි සැපයුමට බලපෑමක් නැහැ - උපයෝගීතා කොමිසමෙන් ප්‍රකාශයක්",
       "News Content": "කැළණිතිස්ස බලාගාරය පද්ධතියෙන් ඉවත්වීම මත විදුලි කප්පාදුව දිගුවීමක් සිදු නොවන බව මහජන උපයෝගීතා කොමිසම පවසනවා.\nඑහි සභාපති ජනක රත්නායක සඳහන් කළේ දැනට සිදු කෙරෙන විදුලි උත්පාදනය පවතින මට්ටමෙන් පද්ධතිය පවත්වාගෙන යාමට ප්‍රමාණවත් බවයි.\nනැෆ්තා අවසන්වීම හේතුවෙන් කැළණිතිස්ස සංයුක්ත චක්‍රීය බලාගාරය ඊයේ මධ්‍යම රාත්‍රියේ සිට අක්‍රිය වුණා.\nමේ හේතුවෙන් පද්ධතියට අහිමි වූ විදුලි ධාරිතාව මෙගාවොට් 165 ක්.\nමහජන උපයෝගීතා කොමිසම පවසන්නේ නොරොච්චෝලේ බලාගාරයේ තුන්වන ජනන යන්ත්‍රයෙන් උත්පාදනය වන මෙගාවොට් 300 ක ධාරිතාව ද කඩිනමින් පද්ධතියට එකතුවනු ඇති බවයි.\nකෙසේ වෙතත් විදුලි ඉංජිනේරුවන්ගේ සංගමය චෝදනා කළේ අඩු මුදලකට විදුලිය ජනනය කිරීමට ඇති අවස්ථා මඟ හරිමින් බලධාරීන් කටයුතු කරන බවයි.\nඅඟුරු හෝ ඩීසල්වලට සාපේක්ෂව නැෆ්තා පිරිවැය අවම වුවද එම අඩු පිරිවැය ක්‍රමවේද පවත්වාගෙන යාමට බලධාරීන් අපොහොසත් වීම ගැටළු සහගත බව එහි සභාපති නිහාල් වීරරත්න කියා සිටියා.\nඑමෙන්ම ඉදිරියේදී සෑම ආගමික ස්ථානයකම සූර්ය පැනල පද්ධති සවි කිරීමේ ව්‍යාපෘතිය කඩිනම් කිරීමට කටයුතු කරන බව බුද්ධශාසන හා සංස්කෘතික කටයුතු අමාත්‍යාංශය සඳහන් කළා.\nමේ අතර විදුලිබල සැපයීම පිළිබඳ සියලු සේවාවන්, ඛනිජ තෙල් නිෂ්පාදන, ඉන්ධන සැපයීම හෝ බෙදාහැරීම, රෝහල්වල සාත්තු නිවාසවල, බෙහෙත්ශාලා සහ වෙනත් සමාන ආයතනවල රෝගීන් නඩත්තු කිරීම හා පිළිගැනීම අත්‍යවශ්‍ය සේවාවක් ලෙස නම් කරමින් ජනාධිපතිවරයා විසින් ගැසට් නිවේදනයක් නිකුත් කර තිබෙනවා.",
       "URL": "https://www.hirunews.lk/321916/කැළණිතිස්ස-බිඳවැටුණත්-විදුලි-සැපයුමට-බලපෑමක්-නැහැ-උපයෝගීතා-කොමිසමෙන්-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=689"
}