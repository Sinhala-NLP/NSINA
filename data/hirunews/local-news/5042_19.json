{
       "Source": "hirunews",
       "Timestamp": "Tuesday, 17 May 2016 - 15:18",
       "Headline": "විපතට පත්වූවන්ට සහන සැළසීමට මිලියන 150 ක්",
       "News Content": "ගතවූ දින තුනක කාලය තුළ අනපේක්ෂිත වර්ෂාපතනයක් දිවයිනේ බොහෝ ප්‍රදේශවලට ලැබී ඇති බව ආපදා කළමනාකරණ අමාත්‍ය අනුර ප්‍රියදර්ශන යාපා සඳහන් කළා.\nඔහු මේ බව කියා සිටියේ පාර්ලිමේන්තු සංකීර්ණයේ දැන් පැවැත්වෙන මාධ්‍ය හමුවකට එක්වෙමින්.\nඑහිදී අමාත්‍යවරයා වැඩිදුරටත් සඳහන් කළේ කාලගුණයෙන් විපතට පත්වූවන්ට සහන සැළසීම සඳහා රුපියල් මිලියන 150 ක මුදලක් මුදාහැරීමට අද රැස්වූ අමාත්‍ය මණ්ඩලය අනුමැතිය ලබාදුන් බවයි.\nමේ අතර ශ්‍රී ලංකාවට උතුරෙන් ස්ථානගතව පැවැති අඩු පීඩන තත්ත්වය ආසන්නවීමත් සමඟ ඉන්දියාවේ තමිල්නාඩු ප්‍රාන්තයේ චෙන්නායි නගරයට වාර්තාගත වර්ෂාපතනයක් ලැබී තිබෙනවා.\nඅද උදෑසන 8.30න් අවසන් වූ පැය 24 තුළ නගරයට මිලිමීටර්  67ක වර්ෂාපතනයක් ලැබී ඇති අතර එය මැයි මාසයේ වාර්තා වන දෙවන ඉහළම වර්ෂාපතනයයි.\nමීට පෙර 2010 වසරේ මැයි 20 වන දා චෙන්නායි නුවරට මිලිමීටර් 109.7ක වර්ෂාපතනයක් ලැබී තිබුණා.\nඅඩු පීඩන කලාපය තමිල්නාඩුවේ උතුරුකරයේ වෙරළ තීරයේ හෙට දිනය වන විට ස්ථානගත වී එහි අයහපත් කාලගුණ තත්ත්වය උත්සන්න වනු ඇතැයි ඉන්දීය කාලගුණ විද්‍යාඥයන් ප්‍රකාශ කළා.",
       "URL": "https://www.hirunews.lk/133421/විපතට-පත්වූවන්ට-සහන-සැළසීමට-මිලියන-150-ක්",
       "Category": "Local News",
       "Parent URL": "https://www.hirunews.lk/local-news.php?pageID=5042"
}