{
       "Source": "hirunews",
       "Timestamp": "Monday, 28 March 2022 - 15:33",
       "Headline": "තොවිලයේ අපලය ඉන්ධන පිරවුම්හලේ දී පිට වූ හැටි (වීඩියෝ)",
       "News Content": "බණ්ඩාරගම නගරයේ පිහිටි ඉන්ධන පිරවුම්හලකින් තෙල් ලබා ගැනීමට පැමිණ සිටි අවස්ථාවේ දී එහි නවතා තිබූ ත්‍රීරෝද රථයක් හදිසි ගිනි ගැනීමකට ලක් වූ පුවතක් වාර්තා වනවා.\nඒ අද (28) පස්වරුවේ දී යි.\nඅදාළ ත්‍රී රෝද රථය ඉන්ධන පිරවුම්හලේ තෙල් ලබා ගැනීමට තෙල් පොම්පය අසල නවතා තිබූ අවස්ථාවේ දී රථයේ පසුපස කොටසෙහි මෙම ගිනි ජාලාව එකවර ඇති වී තිබෙනවා.\nගින්නෙන් ත්‍රීරෝද රථයට දැඩි අලාභ හානි සිදු වුණා.\nගින්න පාලනය කොට, නිවා දැමීමට එම පිරවුම්හලේ රැඳී සිටි සේවකයින් වහාම කටයුතු කළ අතර, එම පරිශ්‍රමයෙන් අනතුරුව ත්‍රීරෝද රථයෙහි ගින්න නිවා දැමීමට ඔවුන්ට හැකි වී තිබෙනවා.\nමෙම සිදුවීම සම්බන්ධයෙන් අදහස් පළ කළ ඉන්ධන පිරවුම් හලේ සේවකයින් සඳහන් කළේ, මීට දින කිහිපයකට පෙර තම සේවකයින් හට හදිසි ගින්නක් ඇති වූ අවස්ථාවේ දී එය වහාම නිවා දමා පාලනය කරගන්නා ආකාරය පිළිබඳ ව දැනුවත් කිරීමේ වැඩසටහනක් පැවැති අතර, එහි ලද අත්දැකීමෙන් සහ දැනුමෙන් කිසිදු පරිබාහිර උපකාරයකින් තොරව ත්‍රීරෝද රථයෙහි හටගත් ගින්න නිවා දැමීමට සිය කණ්ඩායමට හැකි වූ බවයි.\nගිනි ගැනීමට ලක් වූ ත්‍රීරෝද රථය ඊයේ (27) දිනයේ දී වෙනත් ප්‍රදේශයක පැවති තොවිලයකට සහභාගී වී, එයට සහභාගී වූ පිරිස ද රැගෙන යමින් තිබූ රියක් බවයි අප ප්‍රාදේශීය වාර්තාකරු පැවසුවේ.",
       "URL": "https://www.hirunews.lk/300615/තොවිලයේ-අපලය-ඉන්ධන-පිරවුම්හලේ-දී-පිට-වූ-හැටි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1265"
}