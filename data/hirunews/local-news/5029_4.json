{
       "Source": "hirunews",
       "Timestamp": "Saturday, 28 May 2016 - 14:56",
       "Headline": "ප්‍රදේශ රැසකට මහ වැසි - කොළඹ පාරවල් ජලයෙන් යට වේ",
       "News Content": "දිවයිනේ පළාත් රැසකට අද අලූයම සිට දැඩි වර්ෂාවක් ඇද හැලූණා.\nකාලගුණ විද්‍යා දෙපාර්තමේන්තුව සදහන් කළේ බස්නාහිර, සබරගමුව, දකුණ, වයඹ සහ මධ්‍යම පළාත්වලින් වැසි තත්ත්වයන් වාර්තා වූ බවයි.\nකොළඹ නගරයට පැවතුණු අධික වර්ෂාවත් සමඟ ආමර් වීදිය, තුම්මුල්ල සහ ඉගුරුකඬේ මංසන්ධිය ඇතුළු මාර්ග කිහිපයක් ජලයෙන් යටවුණා.\nඒ හේතුවෙන් රථ වාහන ගමනාගමනයට දැඩි බාධා මතුවූ  බවයි පොලීසිය ප්‍රකාශ කළේ.\nඅද පෙරවරු 8.30න් අවසන් වූ ගෙවුණු පැය 24 තුළ වැඩිම වර්ෂාපතනය වාර්තා වන්නේ කළුතර දිස්ත්‍රික්කයෙන්.\nඑය මිලිමීටර් 180.8ක්.\nමිලිමීටර් 165.4ක වර්ෂාපතනය කෑගල්ල දිස්ත්‍රික්කයෙන් වාර්තා වූ අතර, කොළඹ දිස්ත්‍රික්කයෙන් වාර්තා වූයේ මිලිමීටර් 112.6ක වර්ෂාපතනයක්.\nමේ අතර, කැළණි, කළු, නිල්වලා සහ ගිං ගංඟා මෙන්ම අත්තනගලූ ඔයේ ජල මට්ටම ද  වර්ෂාවත් සමඟ යළි ඉහළ යමින් පවතින බව ආපදා කළමනාකරණ මධ්‍යස්ථානය ප්‍රකාශ කළා.\nදැනටමත් ගිං ගඟ පිටාර ගැලීම හේතුවෙන් ගාල්ල දිස්ත්‍රික්කයේ පහත් බිම් කිහිපයක් ජලයෙන් යට වී තිබෙනවා.\nපොලීසිය ප්‍රකාශ කළේ ඒ හේතුවෙන් උඩුගම - බද්දේගම සහ උඩුගම - නෙලූව මාර්ගවල ගමනාගමන කටයුතුවලට ද බාධා මතුව ඇති බවයි.\nතවලම ප්‍රදේශයේ නිවාස කිහිපයක් ද ජලයෙන් යට වී ඇති බව සදහන්.\nඅත්තනගලූ ඔය, කළු ගඟ සහ නිල්වලා ගඟ අවට පහත් බිම් කිහිපයක් ද ජලයෙන් යට වී තිබෙනවා.\nඒ පිළිබදව ජනතාව දැඩි විමසිල්ලෙන් සිටිය යුතු බවයි ආපදා කළමනාකරණ මධ්‍යස්ථානයේ සහකාර අධ්‍යක්ෂ ප්‍රදීප් කොඩිප්පිලි සඳහන් කළේ.\nමේ අතර, දක්ෂිණ අධිවේගී මාර්ගයේ වැලිපැන්න පිවිසුම අවට ප්‍රදේශය ද ජලයෙන් යට වී තිබෙනවා.\nමාර්ග සංවර්ධන අධිකාරිය ප්‍රකාශ කළේ වර්ෂාව අඛණ්ඩව පැවතුණහොත් වැලිපැන්න පිවිසුම වසා දැමීමට සිදුවිය හැකි බවයි.\nදැනටමත් වැලිපැන්න පිවිසුමෙන් මතුගම දෙසට යන මාර්ගය ජලයෙන් යටවී ඇති බව සදහන්.\nඑසේම අධිවේගී මාර්ගයේ ගමන් කරන රියදුරන් තමන්ට පාලනය කර ගත හැකි වේගයකින් රිය ධාවනය කරන ලෙස ද එම අධිකාරිය ඉල්ලා සිටියා.\nලක්ෂපාන බලාගාරයේ වාන් දොරටු මේ වන විට විවෘත කර ඇත්තේ කඳුකරයට ඇද හැලෙන අධික වර්ෂාව හේතුවෙන්. එසේම කාසල්රී සහ මාවුස්සාකැළේ ජලාශ ද වාන් මට්ටමට ආසන්න වෙමින් පවතිනවා.\nදිස්ත්‍රික්ක 5කට නිකුත් කර තිබූ නාය යාමේ අවදානම තවදුරටත් ක්‍රියාත්මකයි.\nඒ අනුව මහනුවර, රත්නපුරය, නුවරඑළිය, කෑගල්ල සහ කළුතර යන දිස්ත්‍රික්කවලට මෙම නාය යාමේ අවදානම බල පැවැත්වෙනු ඇති.\nදිවයිනේ පළාත් රැසකට අද පස්වරුවේත් තද වැසි ඇති විය හැකි බව කාලගුණ විද්‍යා දෙපාර්තමේන්තුව ප්‍රකාශ කළා.",
       "URL": "https://www.hirunews.lk/134224/ප්‍රදේශ-රැසකට-මහ-වැසි-කොළඹ-පාරවල්-ජලයෙන්-යට-වේ",
       "Category": "Local News",
       "Parent URL": "https://www.hirunews.lk/local-news.php?pageID=5029"
}