{
       "Source": "hirunews",
       "Timestamp": "Thursday, 12 November 2020 - 14:42",
       "Headline": "හුදකලා කර ඇති ප්‍රදේශවලට ඩ්‍රෝන යානා නංවයි (වීඩියෝ)",
       "News Content": "හුදකලා කර ඇති ප්‍රදේශවලට පනවා ඇති සංචරණ සීමා කඩකරන පුද්ගලයින් ඩ්‍රෝන යානා මගින් නිරීක්ෂණය කර අත්අඩංගුවට ගැනීම සඳහා  පොලීසිය මෙහෙයුමක් ආරම්භ කර තිබෙනවා.\nඅද පස්වරුවේ සිට ක්‍රියාත්මක මෙම මෙහෙයුමට පොලිස් විශේෂ කාර්ය බලකායේ සහයද ලබාගන්නා බවයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ කොළඹ අද පැවති මාධ්‍ය හමුවකට එක්වෙමින් කියා සිටියේ.\nඑමෙන්ම කොරෝනා වසංගතය හේතුවෙන් දිවයින පුරා මේ වනවිට පවුල් 29,206ක පුද්ගලයින් 80,000කට ආසන්න සංඛ්‍යාවක් නිරෝධායන ක්‍රියාවලියට යොමුකර ඇති බවද ඔහු සඳහන් කළා.\nමේ අතර බස්නාහිර පළාතෙන් පිටතට යාමට තවදුරටත් කිසිවෙකුට අවසර හිමි නොවන අතර, අත්‍යවශ්‍ය සේවාවන් පවත්වාගෙන යන පුද්ගලයින්ට පමණක් අදාළ බලපත්‍ර පෙන්වා බස්නාහිර පළාතෙන් පිටතට යා හැකි බවයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ ප්‍රකාශ කළේ.",
       "URL": "https://www.hirunews.lk/254561/හුදකලා-කර-ඇති-ප්‍රදේශවලට-ඩ්‍රෝන-යානා-නංවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2336"
}