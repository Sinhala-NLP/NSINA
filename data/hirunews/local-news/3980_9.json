{
       "Source": "hirunews",
       "Timestamp": "Sunday, 22 April 2018 - 7:10",
       "Headline": "මෙරට මානව හිමිකම් ප්‍රගතිය සීමිත බවට ඇමරිකානු වාර්තාවක්",
       "News Content": "පසුගිය 2017 වසරේදී ශ්‍රී ලංකාව මානව හිමිකම් වර්ධනය අතින් ලබා ඇත්තේ සීමිත ප්‍රගතියක් බව ඇමරිකා එක්සත් ජනපදය පවසනවා.\nඑමෙන්ම මානව හිමිකම් උල්ලංඝනය කිරීමේ සිද්ධීන් ශ්‍රී ලංකාවෙන් තවදුරටත් වාර්තා වන බව එමගින් නිකුත් කළ වාර්ෂික මානව හිමිකම් වාර්තාවේ සඳහන්.\nඑක්සත් ජනපදය රාජ්‍ය දෙපාර්තමේන්තුව සකස් කරන මානව හිමිකම් භාවිතයන් පිළිබඳ වාර්ෂික වාර්තාව එක්සත් ජනපද සහකාර රාජ්‍ය ලේකම් ජෝන් ජේ. සුලෙයිවන් විසින් ඉදිරිපත් කරනු ලැබුවා.\nත්‍රස්තවාදය වැළැක්වීමේ පනත යටතේ අත්අඩංගුවට ගත් පුද්ගලයන් ඇතුළු අත්අඩංගුවට පත්වූවන් වධ හිංසනවලට ලක්වීම තවදුරටත් සිදුවන බව එක්සත් ජනපද මානව හිමිකම් වාර්තාවේ වැඩිදුරටත් සඳහන්.\nමානව හිමිකම් සංවිධාන සමඟ පැවැත්වූ සාකච්ඡාවලදී ඒ බව හෙළි වී යැයි එම වාර්තාවේ දැක්වෙනවා.\nඅත්තනෝමතික ඝාතන පිළිබඳවද ඇමරිකානු මානව හිමිකම් වාර්තාව මගින් චෝදනාවක් එල්ල කරනු ලැබුවා.\nබලහත්කාරයෙන් ප්‍රකාශ ලබා ගැනීම් මෙන්ම නීතිඥ සහ ඥාතීන්ගේ සහය ලබා ගැනීම වැළැක්වීම ද එහිදී දැකිය හැකි බවයි එම වාර්තාවේ සදහන් වන්නේ.\n2017 වසර තුළ  මෙරට අත්තනෝමතික අත්අඩංගුවට ගැනීම් සහ රඳවා ගැනීමේ සිද්ධීන් 118ක් පිළිබද පැමිණිලි ශ්‍රී ලංකා මානව හිමිකම් කොමිසම වෙත ලැබී ඇති බවත්, ඇමරිකානු වාර්තාවෙන් සිහිපත් කර තිබෙනවා.",
       "URL": "https://www.hirunews.lk/188938/මෙරට-මානව-හිමිකම්-ප්‍රගතිය-සීමිත-බවට-ඇමරිකානු-වාර්තාවක්",
       "Category": "Local News",
       "Parent URL": "https://www.hirunews.lk/local-news.php?pageID=3980"
}