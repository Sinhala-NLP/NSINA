{
       "Source": "hirunews",
       "Timestamp": "Monday, 25 February 2019 - 18:02",
       "Headline": "අත්අඩංගුවට ගැනීම වළක්වාලන්නැයි, අද්මිරාල් වසන්ත කරන්නාගොඩගෙන්, ශ්‍රේෂ්ඨාධිකරණයට පෙත්සමක්",
       "News Content": "2008 - 2009 වකවානුවේදී තරුණයින් 11 දෙනෙකු පැහැරගෙන ගොස් ඝාතනයට ලක් කිරීමේ සිද්ධිය සම්බන්ධයෙන් තමා අත්අඩංගුවට ගැනීම වළක්වාලන්නැයි ඉල්ලා හිටපු නාවික හමුදාපති විශ්‍රාමික අද්මිරාල් වසන්ත කරන්නාගොඩ අද ශ්‍රේෂ්ඨාධිකරණයට පෙත්සමක් ගොනු කරනු ලැබුවා.\nසිද්ධිය සම්බන්ධයෙන් අද්මිරාල් කරන්නාගොඩ 14 වන සැකකරු ලෙස නම් කරන බව අපරාධ පරීක්ෂණ දෙපාර්තමේන්තුව කොළඹ ප්‍රධාන මහේස්ත්‍රාත් අධිකරණයට දැනුම් දී තිබුණා.\nඒ අනුව ඔහුගේ ගමන් බලපත්‍රය අධිකරණය භාරයට ගැනීමට ද නියෝග කෙරුණා.\nඅපරාධ පරීක්ෂණ දෙපාර්තමේන්තුව අධිකරණය වෙත වැඩිදුරටත් දැනුම් දී තිබුණේ හිටපු නාවික හමුදාපති, විශ්‍රාමික අද්මිරාල් වසන්ත කරන්නාගොඩ ඇතුළු 14 දෙනෙකුට එරෙහිව තරුණයන් පැහැර ගැනීමේ සිද්ධියට අදාළව අධි චෝදනා ගොනු කිරීමට නීතිපතිවරයා කටයුතු කරමින් සිටින බවයි.\nමෙම සිද්ධිය සම්බන්ධයෙන් චෝදනා ලැබූ සැකකරුවෙකුට රැකවරණය ලබාදීම පිළිබදව පසුගිය වසරේ දෙසැම්බරයේදී දී ආරක්ෂක මාණ්ඩලික ප්‍රධානී අද්මිරාල් රවීන්ද්‍ර විජේණරත්න රක්ෂිත බන්ධනාගාර ගත කෙරුණු අතර පසුව ඔහු ඇප මත මුදාහැරුණා.",
       "URL": "https://www.hirunews.lk/211163/අත්අඩංගුවට-ගැනීම-වළක්වාලන්නැයි-අද්මිරාල්-වසන්ත-කරන්නාගොඩගෙන්-ශ්‍රේෂ්ඨාධිකරණයට-පෙත්සමක්",
       "Category": "Local News",
       "Parent URL": "https://www.hirunews.lk/local-news.php?pageID=3484"
}