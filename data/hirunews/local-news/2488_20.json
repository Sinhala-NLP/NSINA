{
       "Source": "hirunews",
       "Timestamp": "Sunday, 30 August 2020 - 16:13",
       "Headline": "හෙරොයින් සමඟ හිටපු පොලිස් කොස්තාපල්වරයෙකු අත්අඩංගුවට (වීඩියෝ)",
       "News Content": "හෙරොයින් සමඟින් හිටපු පොලිස් කොස්තාපල්වරයෙකු කොග්ගල - සිංහධීවරගමදී අත්අඩංගුවට ගෙන තිබෙනවා.\nසූරියවැව පොලිස් ස්ථානයට අනුයුක්තව සේවය කළ වැඩ තහනමට ලක්වූ පොලිස් කොස්තාපල්වරයෙකු ඊයේ මෙලෙස අත්අඩංගුවට ගෙන ඇති බවයි පොලීසිය සදහන් කළේ.\nවදුරඹ ප්‍රදේශයේ පදිංචිකරුවෙකු වන මොහු නිවසක් කුලියට ගෙන එහි සිට දීර්ඝ කාලයක් පුරා හෙරොයින් ජාවාරමේ නිතර වී තිබෙනවා.\nඑමෙන්ම අධික ලෙස හෙරොයින් පානය කිරීමට ඇබ්බැහි වූ මොහු කන්දකාඩු පුනරුත්ථාපන මධ්‍යස්ථානයේ පුනරුත්ථාපනය වී ඇති බවටයි වාර්තා වන්නේ.\nමේ අතර කොළඹ උතුර අපරාධ කොට්ඨාශයේ නිලධාරීන් ග්‍රෑන්ඩ්පාස් ප්‍රදේශයේ විශේෂ සෝදිසි මෙහෙයුමක් කළ අතර ඒ සඳහා කොළඹ උතුරු කොට්ඨාසයට අයත් පොලිස් ස්ථාන 8ක නිලධාරීන් සහ මත්ද්‍රව්‍ය වැටලීම් පිළිබඳ පුහුණුව ලැබූ පොලිස් නිල සුනඛයන්ද එක් කර ගැනුණා.\nඅදාළ මෙහෙයුමේදී ග්‍රෑන්ඩ්පාස් නවගම්පුර ප්‍ර දේශයේ හෙරොයින් ජාවාරමේ නිරත වූ දීපිකා කුමාරි ලක්ෂ්මී රන්දෙනිගේ නොහොත් මෝල් චූටී නම් කාන්තාව\nඅත්අඩංගුවට ගෙන තිබෙනවා.\nඅත්අඩංගුවට ගත් කාන්තාව වයස අවුරුදු 35ක තැනැත්තියක් වන අතර ඇයගේ නිවස පරික්ෂා කිරීමේදී හෙරොයින් ග්‍රෑම් 20ක ආසන්න ප්‍රමාණයක් සොයා ගැනුණා.\nඑම කාන්තාවගේ නමට ඇති බැංකු පොත් සහ බැංකු කාඩ්පත් ද පොලිස් භාරයට ගෙන ඇති අතර පොලිසිය පවසන්නේ පසුගිය දින කිහිපයතුල පමණක් අදාල බැංකු ගිණුම තුල රුපියල් කෝටියකට ආසන්න මුදලක් සංසරණය වී ඇති බවයි.\nමේ අතර, හෙරොයින් පැකට් කර අලෙවි කිරීමේ ජාවාරමක නිරත වූ සැකකරුවන් දෙදෙනෙකු ද අද මිනුවන්ගොඩ ප්‍රදේශයේදී අත්අඩංගුවට ගෙන තිබෙනවා.\nඔවුන් සතුව තිබී හෙරොයින් මිලිග්‍රෑම් 4110ක් සොයාගෙන ඇති අතර, සැකකරුවන් මිනුවන්ගොඩ - පන්සිල්ගොඩ ප්‍රදේශයේ පදිංචිකරුවන් බවයි පොලීසිය සඳහන් කළේ.\nඑමෙන්ම, විවිධ චෝදනා සම්බන්ධයෙන් අධිකරණයේ වරෙන්තු නිකුත් කර තිබියදී සැඟව සිටි සැකකරුවන් 5 දෙනෙකු ද මිනුවන්ගොඩ පොලීසිය විසින් අත්අඩංගුවට ගෙන ඇති අතර, ඔවුන් අද අධිකරණයට ඉදිරිපත් කිරීමට නියමිතයි.\nමීට අමතරව ග්‍රෑන්ඞ්පාස් - නවගම්පුර ප්‍රදේශයේදී සිදුකළ සෝදිසි මෙහෙයුමකදී හෙරොයින් ජාවාරමේ නිරත වූ කාන්තාවක් ද අත්අඩංගුවට ගත්තා.\nඇයගේ නිවස පරීක්ෂා කළ අවස්ථාවේදී හෙරොයින් ග්‍රෑම් 20ක් සහ බැංකු පොත් කිහිපයක් ද සොයා ගත් බවයි පොලීසිය සඳහන් කළේ.\nමේ අතර, ෆේස්බුක් ඔස්සේ සංවිධානය වී මත්ද්‍රව්‍ය සාදයක් පැවැත්වීම සම්බන්ධයෙන් අක්මීමන ප්‍රදේශයේදී අත්අඩංගුවට ගත් තරුණියන් දෙදෙනා සහ තරුණයින් 26 දෙනා ලබන 19 වන දා දක්වා රක්ෂිත බන්ධනාගාර ගත කර තිබෙනවා.\nඒ, ඔවුන් ගාල්ල වැඩබලන මහේස්ත්‍රාත්වරයා හමුවට අද ඉදිරිපත් කිරීමෙන් අනතුරුවයි.\nඔවුන් මොරටුව, අම්පාර, මහනුවර, අනුරාධපුර සහ ගාල්ල ප්‍රදේශවල පදිංචිකරුවන්.\nඑමෙන්ම, හංවැල්ල - පහත්ගම ප්‍රදේශයේදී තාවකාලික නවාතැන්පොළක නතර වී පෞද්ගලික සරසවියක අධ්‍යාපනය ලබමින් සිටි තරුණයෙකු ද අද හෙරොයින් සමඟ අත්අඩංගුවට ගෙන තිබුණා.",
       "URL": "https://www.hirunews.lk/248998/හෙරොයින්-සමඟ-හිටපු-පොලිස්-කොස්තාපල්වරයෙකු-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2488"
}