{
       "Source": "hirunews",
       "Timestamp": "Thursday, 11 November 2021 - 14:41",
       "Headline": "හම්බන්තොට නගරාධිපතිට යළි චෝදනා (වීඩියෝ)",
       "News Content": "හම්බන්තොට නගරාධිපති එරාජ් ප්‍රනාන්දුගේ කණ්ඩායමක් සිය ඉඩමට අනවසරයෙන් ඇතුළු වී තමන්ට සහ දරුවන්ට පහරදුන් බවට කොල්ලුපිටිය ප්‍රදේශයේ පදිංචිකරුවෙකු පොලිස් මූලස්ථානයේ සහන මැදිරියට සහ කොල්ලුපිටිය පොලීසියට පැමිණිලි කර තිබෙනවා.\nඅද (11) අලුයම මෙලෙස පහරදී තමන් සහ දරුවන් පදිංචිව සිටි කන්ටේනර් බහාලුම ද මෙම කණ්ඩායම ඉවත් කළ බවයි 51 හැවිරිදි ටී.එච්.සලීම් නමැති මෙම පුද්ගලයා සඳහන් කළේ.\nමීට පෙර අවස්ථා කිහිපයකදී හම්බන්තොට නගරාධිපතිවරයාට පුද්ගලයින්ට පහරදීමේ චෝදනා එල්ල වූ අතර, පසුගිය සැප්තැම්බර් මාසයේදී බම්බලපිටිය කොතලාවල ඇවනිව් ප්‍රදේශයේ ඉඩමකට කඩා වැදි එහි ආරක්ෂාවට සිටි පුද්ගලයින් දෙදෙනෙකුට පහරදීම සම්බන්ධයෙන් ඔහු ඇප මත මුදා හැරුණා.\nඑසේම, එක්සත් ජාතික පක්ෂ පාර්ලිමේන්තු මන්ත්‍රීවරුන් පිරිසක් හම්බන්තොට වරාය සංකීර්ණයේ නිරික්ෂණ චාරිකාවක නිරතව සිටියදී ගල්මුල්වලින් පහරදීම සහ සෙල්ලම් පිස්තෝලයක් පෙන්වා තර්ජනය කිරීම සම්බන්ධයෙන් මීට පෙර ඔහුට බරපතල වැඩ සහිත සිරදඩුවමක් ද නියම වුණා.\nකෙසේ වෙතත්, කොල්ලුපිටිය ප්‍රදේශයේ ඉඩමකට ඇතුළුවීම සම්බන්ධයෙන් එල්ල වන චෝදනාව පිලිබඳව අප හම්බන්තොට නගරාධිපති එරාජ් ප්‍රනාන්දුගෙන් ද විමසූ අතර, ඔහු කියා සිටියේ මෙම ඉඩමේ ආරක්ෂාව සඳහා තමන්ට අයත් පෞද්ගලික ආරක්ෂක සමාගමේ සේවකයින් කිහිපදෙනෙකු යෙදවූ බවයි.\nඑහෙත්, පහරදුන් බවට එල්ල වන චෝදනා ඔහු ප්‍රතික්ෂේප කළා.",
       "URL": "https://www.hirunews.lk/287702/හම්බන්තොට-නගරාධිපතිට-යළි-චෝදනා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1568"
}