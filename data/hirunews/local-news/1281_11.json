{
       "Source": "hirunews",
       "Timestamp": "Monday, 21 March 2022 - 9:18",
       "Headline": "ඉන්දියාවෙන් ලැබුණු පළමු ඩීසල් තොගය කොළොන්නාවට.",
       "News Content": "ඉන්දීය ණය ආධාර යටතේ ශ්‍රී ලංකාවට ලැබෙන පළමු ඩීසල් තොගය රැගත් නෞකාව ඊයේ රාත්‍රියේ කොළඹ වරායට ළඟා වුණා. ඩීසල් මෙටි්‍රක් ටොන් 35,000 ක් රැගත් එම නෞකාවේ ඩීසල් තොග ඊයේ රාත්‍රියේම කොළොන්නාව නිමාව වෙත ගොඩබෑමේ කටයුතු ආරම්භ කළ බවයි ලංකා ඛනිජ තෙල් තොග ගබඩා පර්යන්ත සමාගමේ සභාපති විශ්‍රාමික මේජර් ජෙනරාල් එම්.ආර්.ඩබ්ලිව් ද සොයිසා කියා සිටියේ.\nඅදාළ ඉන්ධන තොග කඩිනමින් දුම්රිය යොදා ගනිමින් පිට පළාත් වෙත ප්‍රවාහනය කිරීමට කටයුතු කරන අතර ඒ සමග පිරවුම්හල් ආශ්‍රිතව පවතින පෝලිම් පහව යනු ඇති බවටයි බලශක්ති අමාත්‍යාංශය විශ්වාසය පළ කරන්නේ.\nඑසේම තවත් ඩීසල් මෙටි්‍රක් ටොන් 20,000ක් රැගත් නෞකාවක් ඉදිරි දින දෙක ඇතුළත ගොඩබෑමට නියමිතව ඇති බව ද වාර්තා වනවා.\nපෙට්‍රල් තොග අවශ්‍ය ප්‍රමාණයට සංස්ථාව සතුව පවතින අතර, කොළඹ හා ඒ ආශ්‍රිත ප්‍රදේශවලට බවුසර් රථ යොදා ගනිමින් ඉන්ධන ප්‍රවාහනය කිරීමට කටයුතු කරනු ඇති.\nඑමෙන්ම බොරතෙල් නොමැතිවීම හේතුවෙන් සපුගස්කන්ද තෙල් පිරිපහදුව ඊයේ රාත්‍රියේ සිට යළිත් වසා දැමීමට පියවර ගැනුනා. මීට පෙරද අවස්ථා දෙකකදී සපුගස්කන්ද තෙල් පිරිපහදුව වසා දැමුණේ ප්‍රමාණවත් තරම් බොරතෙල් නොමැතිවීම හේතුවෙන්.\nඅද දිනයේ පී සිට ඩබ්ලිව් දක්වා කලාපවලට පෙරවරු 9 සිට පස්වරු 5 දක්වා කාලය අතරතුර පැය දෙකයි විනාඩි 40කුත්, පස්වරු 5 සිට රාත්‍රී 10.30 දක්වා පැය එකයි විනාඩි 50කුත් විදුලිය කප්පාදු කෙරෙනු ඇති. ඊට අමතරව ඒ සිට එල් දක්වා කලාපවලට පෙරවරු 8 සිට පස්වරු 6 දක්වා පැය තුනයි විනාඩි 20ක් සහ පස්වරු 6 සිට රාත්‍රී 11 දක්වා පැය එකයි විනාඩි 40ක් විදුලිය කප්පාදු කිරීමටයි තීරණය කර ඇත්තේ.\nමේ අතරගෑස් මෙටි්‍රක් ටොන් 3500ක් රැගත් තවත් නෞකාවක් අද දිවයිනට පැමිණීමට නියමිතයි. ඊට අදාළ ගෙවීමේ කටයුතු ලිට්රෝ සමාගම විසින් සිදුකර ඇති අතර, අද දිනයේදීත් ලිට්රෝ සමාගම විසින් සිය නිෂ්පාදන වෙළදපොළට නිකුත් කරනවා. කෙසේ වෙතත්, ඊයේ දිනයේත් ගෑස් ලබා ගැනීම සඳහා ජනතාව පෝලිම්වල රැදී සිටින ආකාරය දක්නට ලැබුණා.",
       "URL": "https://www.hirunews.lk/299967/ඉන්දියාවෙන්-ලැබුණු-පළමු-ඩීසල්-තොගය-කොළොන්නාවට",
       "Category": "Local News",
       "Parent URL": "https://www.hirunews.lk/local-news.php?pageID=1281"
}