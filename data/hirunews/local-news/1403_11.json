{
       "Source": "hirunews",
       "Timestamp": "Monday, 24 January 2022 - 11:21",
       "Headline": "චමරිගේ තුන් ඉරියව් දස්කම් ශ්‍රී ලංකාවට ජය ගෙනේ",
       "News Content": "ශ්‍රී ලංකා කාන්තා ක්‍රිකට් කණ්ඩායම පොදු රාජ්‍ය මණ්ඩලිය ක්‍රීඩා තරගාවලිය සඳහා සුදුසුකම් ලබා ගැනීමට අද (24) සමත් වුණා.\nපොදු රාජ්‍ය මණ්ඩලීය ක්‍රීඩා උළලේ කාන්තා ක්‍රිකට් පදක්කම් සඳහා තෝරාගෙන ගැනෙන කණ්ඩායම් අතරට පිවිසෙන්නට ශ්‍රී ලංකා කාන්තා ක්‍රිකට් කණ්ඩායම අද සමත් වුණා.\nඒ මේ සඳහා වන සුදුසුකම් ලැබීමේ තරග සියල්ල ජයග්‍රහණය කරමින්.\nමැලේසියාවේ ක්වාලාලම්පූර් නුවර දී පැවැති මේ තරගාවලියේ ශ්‍රී ලංකා කණ්ඩායම සහ බංග්ලාදේශ කාන්තා කණ්ඩායම් අතර පැවැති තරගයෙන් ශ්‍රී ලංකා කාන්තා ක්‍රිකට් කණ්ඩායම ලකුණු 22කින් ජයග්‍රහණය කරන්නට සමත් වුණා.\nමේ තරගයේ පළමුව පන්දුවට පහර දුන් ශ්‍රී ලංකා කණ්ඩායම නියමිත පන්දුවාර 20 අවසානයේ කඩුලු 6කට ලකුණු 136ක් රැස්කර ගත්තා.\nනායක චමරි අතපත්තු පන්දු 28කින් ලකුණු 48ක් රැස්කර ගත් අතර එයට හතරේ පහර 6ක් සහ හයේ පහර 3ක් ඇතුළත් වී තිබුණා.\nමේ ඇරුණු විට නිලක්ෂි ද සිල්වා ලකුණු 28ක් සහ අනුෂ්කා සංජීවනී ලකුණු 20ක් රැස් කරමින් ශ්‍රී ලංකා ඉනිම ශක්තිමත් කළා.\nබංග්ලාදේශ කණ්ඩායම වෙනුවෙන් පන්දු යැවීමේදී නිහිදා අක්තාර් ලකුණු 34කට කඩුලු දෙකක් දවා ගත්තා.\nජයග්‍රහණය සඳහා ලකුණු 137ක ඉලක්කයක් හඹා ගිය බංග්ලාදේශ කාන්තා ක්‍රිකට් කණ්ඩායම නියමිත පන්දුවාර 20 තුළ දී කඩුලු 5ක් දැවී රැස්කර ගත්තේ ලකුණු 114ක් පමණයි.\nමුර්ෂිඩා කාටුන් ලකුණු 36ක් හා ෆරානා හක් ලකුණු 33ක් බංග්ලාදේශ කණ්ඩායම වෙනුවෙන් රැස් කළා.\nපන්දු යැවීමේදී චමරි අතපත්තු ලකුණු 17ට කඩුලු 3ක් දවාගත් අතර අමා කාංචනා ලකුණු 13කට එක් කඩුල්ලක් දවා ගත්තා.\nපන්දුවෙන් සහ පිත්තෙන් දැක්වූ දස්කම් හේතුවෙන් ශ්‍රී ලංකා කණ්ඩායමේ නායිකා චමරි අතපත්තු මේ තරගයේ වීරයා ලෙස තෝරා ගැනුණා.",
       "URL": "https://www.hirunews.lk/294958/චමරිගේ-තුන්-ඉරියව්-දස්කම්-ශ්‍රී-ලංකාවට-ජය-ගෙනේ",
       "Category": "Local News",
       "Parent URL": "https://www.hirunews.lk/local-news.php?pageID=1403"
}