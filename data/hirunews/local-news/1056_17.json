{
       "Source": "hirunews",
       "Timestamp": "Thursday, 30 June 2022 - 15:45",
       "Headline": "රට වැනසූ හොරු සමඟ ඩීල් නැහැ - විපක්ෂ නායක",
       "News Content": "පසුගිය ජනාධිපතිවරණය සමයේ දී වර්තමාන ජනාධිපතිවරයා සහ ආණ්ඩුව විසින් ජාතික ආරක්ෂාව තහවුරු කරන බවට පැවසුවත් මේ වන විට රටේ ජාතික ආරක්ෂාව නැත්තටම නැති වී ඇති බව විපක්ෂ නායක සජිත් ප්‍රේමදාස පවසනවා.\nඔවුන් ජාතික ආරක්ෂාව යැයි සැළකුවේ මිලිටරි ආරක්ෂාව මිස ආර්ථික, අධ්‍යාපනික, සෞඛ්‍ය, කෘෂිකාර්මික ආරක්ෂාව නොවන බවයි ඔහු පෙන්වා දෙන්නේ.\nමේ හේතුවෙන් ශ්‍රී ලංකාව මේ වන විට නැතිබැරි දුප්පත් රටක් ලෙස ලෝකය තුළ අපගේ ආත්ම අභිමානය නැති වී ඇති බව ද සජිත් ප්‍රේමදාස සඳහන් කළා.\nපාස්කු ප්‍රහාරය වැනි බිල්ලන් මවා ජාතික ආරක්ෂාව ලෙස ඔවුන් මිලිටරිකරණය හැඳින්වූ අතර ඒ හේතුවෙන් ජාතික ආරක්ෂාවේ සැබෑ අර්ථය වන අධ්‍යාපනික, සෞඛ්‍ය, කෘෂිකාර්මික ආරක්ෂාව නැති වී ඇති බවයි විපක්ෂ නායකවරයා කියාසිටියේ.\nමේ හේතුව මත විදෙස් රටවලින් ආධාර ඉල්ලා හිඟා කෑමේ තත්ත්වයට රට පත්ව ඇති අතර මෙකී හිඟා කෑම තුළ අප රටේ සම්පත් දැවැන්ත අවධානමකට ලක්ව ඇති බව ද ඔහු පෙන්වා දෙනවා.\nඑබැවින් මෙවැනි තත්ත්වයක් රටට උදා කළ වත්මන් ආණ්ඩුව සමඟ කිසි සේත්ම හවුල් පාලනයක් ගෙන නොයන බවත් එසේ සිදු කළහොත් එය ජනතා අරගලය පාවා දීමක් බව විපක්ෂ නායකවරයා ප්‍රකාශ කළා.\nවත්මන් ජනාධිපතිවරයා, රාජපක්ෂ පවුල සහ වංචා දූෂණවලට ලක්වූ පිරිස් පළවා හැර ආණ්ඩුක්‍රම ව්‍යවස්ථාවේ 21 වැනි සංශෝධනය බලාත්මක කර සහභාගීත්ව සංවර්ධනයක් රට තුළ ස්ථාපිත කරන අතර එකී සහභාගීත්ව සංවර්ධනය තුළින් ජනතාවටද රටේ තීන්දු තීරණ ගැනීමේ ක්‍රියාවලියට සහභාගී විය හැකි රාජ්‍ය සභාවක් ඇති කර එය මසකට වරක් සක්‍රීය කරන බවද විපක්ෂ නායකවරයා වැඩිදුරටත් සඳහන් කළා.\nඑමෙන්ම වත්මන් ආණ්ඩුවේ සිටින දූෂණ, වංචා චෝදනා නැති අවංක ප්‍රතිපත්තිගරුක දේශපාලනඥයන් කිහිප දෙනකු සිටින බවත් ඔවුන් සමඟ සහයෝගයෙන් ඉදිරියේ දී වැඩකිරීමට සූදානම් බවත් විපක්ෂ නායක සජිත් ප්‍රේමදාස කියසිටියා.",
       "URL": "https://www.hirunews.lk/308639/රට-වැනසූ-හොරු-සමඟ-ඩීල්-නැහැ-විපක්ෂ-නායක",
       "Category": "Local News",
       "Parent URL": "https://www.hirunews.lk/local-news.php?pageID=1056"
}