{
       "Source": "hirunews",
       "Timestamp": "Wednesday, 02 February 2022 - 20:35",
       "Headline": "අනතුරු 235කින් ජීවිත 250ක් අහිමි වෙයි (වීඩියෝ)",
       "News Content": "මෙම වසරේ ජනවාරි මාසය තුලදී පමණක් සිදුවූ මාරක රිය අනතුරු 235කින් මිනිස් ජීවිත 250ක් අහිමි වී ඇති බව පොලිසිය පවසනවා.\nඒ අතුරින් ත්‍රීරෝද රථ අනතුරු 39ක් සිදුවී ඇති අතර අහිමි වූ මිනිස් ජීවිත සංඛ්‍යාව 40ක්.\nගාල්ල - රත්ගම සහ වරකාපොළදී ත්‍රිරෝද රථ අනතුරුවලින් මිනිස් ජීවිත හතක් අහිමිවුණේ ඊයේ දිනයේදීයි.\nඑකම පවුලේ සිව්දෙනෙකුට මරු කැඳවූ මෙම අනතුර ඊයේ සිදුවුණේ ගාල්ල - රත්ගම පොලිස් වසමේ රිල්ලඹ දුම්රිය හරස් මාර්ගයේදීයි.\nමාතර සිට වව්නියාව බලා ධාවනය වූ රජරට රැජිණ දුම්රියේ ත්‍රිරෝද රථය ගැටී සිදුවූ බිහිසුණු අනතුර අසල තිබූ සී.සී.ටී.වී කැමරාවක සටහන්ව තිබුණා.\nඑම අවස්ථාවේදී ත්‍රී රෝද රථයේ රියදුරු සමග ගමන්ගත් එකම පවුලේ සිව්දෙනාම ජීවිතක්ෂයට පත්වූ අතර, එම දේහයන් වැල්ලබඩ බූස්ස ප්‍රදේශයේ පිහිටි ඔවුන්ගේ නිවසේ අද තැන්පත් කර තිබුණා.\nමේ අතර කොළඹ කුරුණෑගල මාර්ගයේ තුල්හිරිය ප්‍රදේශයේදී ත්‍රී රෝද රථයක් හා ලංගම බස් රථයක් මුහුණට මුහුණ ගැටීමෙන් සිදු වූ අනතුරෙන් තිදෙනෙක් ජීවිතක්ෂයට පත්ව දෙදෙනෙක් බරපතළ තුවාල ලැබුවා.\nඅනතුර සිදුවන අවස්ථාවේ ත්‍රිරෝද රථයේ 5 දෙනෙකු ගමන් කර ඇති අතර ත්‍රිරෝද රථයේ රියදුරාට නින්ද යාම හේතුවෙන් මෙම අනතුර සිදුව තිබුණා.\nමෙම අනතුරු දෙකේදීම අදාල ත්‍රීරෝද රථවල නියමිත ප්‍රමාණය ඉක්මවා මඟීන් රැගෙන ගොස් ඇති බවයි පොලිසිය සඳහන් කළේ.\nත්‍රී රෝද රථයක පිටුපස අසුනේ ගමන් කිරිමට අවසර හිමිවන්නේ මඟීන් තිදෙනෙකුට පමණයි.\nඒ අනුව රියදුරුද ඇතුලත්ව එහි ගමන් කළ හැකි සමස්ත මඟීන් සංඛ්‍යාව 4ක්.\nකෙසේවෙතත් කොවිඩ් මාර්ගෝපදේශ යටතේ ත්‍රීරෝද රථයක පිටුපස අසුනේ ගමන් කළ හැක්කේ මඟීන් දෙදෙනෙකුට පමණයි.\nරටේ නීතිය එලෙස පැවතියද තවමත් ත්‍රීරෝද රථ වල ප්‍රමාණය ඉක්මවා මඟීන් රැගෙන යන ආකාරය බහුලව දැකිය හැකියි.\nපොලිස් මූලස්ථානයේ දත්ත වලට අනුව මාර්ග නීති උල්ලංඝණය කරමින් රිය ධාවනය කරන්නන් අතර ත්‍රීරෝද රථ රියදුරන්, බස් රථ රියදුරන් සහ යතුරුපැදිකරුවන් පෙරමුණේ සිටිනවා.\nමෙම වසරේ ජනවාරි මාසයේදී පමණක් මාර්ග අනතුරු 1875ක් පොලිසියට වාර්තා වී ඇති අතර ඉන් 235ක් මාරක රිය අනතුරු වනවා.\nපොලිසිය සඳහන් කළේ එම මාසය තුල පමණක් රිය අනතුරු වලින් ජීවිත 250 අහිමි වී ඇති බවයි.\nඒ අතරින් ත්‍රී රෝද රථ අනතුරු 39ක් වාර්තා වන අතර ඉන් 40 දෙනෙකු ජීවිතක්ෂයට පත්ව තිබෙනවා.\nනීති පැනවූ පමණින්ම රටක මාර්ග අනතුරු අවම කරගත නොහැකි අතර ඒ සඳහා රියදුරන්ගේ සහ පදිකයින්ගේ සැලකිලිමත්භාවයද අතිශයින්ම වැදගත් වනවා.\nරිය අනතුරුවලට වැඩි වශයෙන් ලක්වන ත්‍රිරෝද රථ රියදුරන් අඩුම තරමේ තමන්ගේ ජීවිතය ගැන සිතා හෝ කටයුතු කළහොත් තවත් ජීවිත රැසක්ද බේරාගැනීමට හැකිවනු ඇති.",
       "URL": "https://www.hirunews.lk/296000/අනතුරු-235කින්-ජීවිත-250ක්-අහිමි-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1380"
}