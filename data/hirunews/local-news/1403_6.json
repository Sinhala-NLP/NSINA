{
       "Source": "hirunews",
       "Timestamp": "Monday, 24 January 2022 - 13:01",
       "Headline": "විදුලි අර්බුදය ගැන ජනපති ප්‍රධානත්වයෙන් සාකච්ඡාවක් (වීඩියෝ)",
       "News Content": "විදුලි අර්බුදය සම්බන්ධයෙන් විශේෂ සාකච්ජාවක් ජනාධිපති ගෝඨාභය රාජපක්ෂගේ ප්‍රධානත්වයෙන් මේ වනවිට පැවැත්වෙනවා.\nජනාධිපති කාර්යාලයේ පැවැත්වෙන මෙම සාකච්ජාවට විදුලිබල හා බලශක්ති අමාත්‍යවරුන් දෙදෙනා මෙන්ම ඛනිජතෙල් නීතිගත සංස්ථාවේ සහ විදුලිබල මණ්ඩලයේ නිලධාරීන් ද කැඳවා ඇති බවයි වාර්තා වන්නේ.\nමෙම හමුවට පෙර හිරු ප්‍රවෘත්ති වෙත අදහස් දැක්වූ තෙල් සංස්ථාවේ උසස් නිලධාරියෙකු සඳහන් කළේ, ජනාධිපතිවරයා සමඟ පැවත්වෙන හමුවේ දී දැවි තෙල් සංචිත හා එය කොපමණ දින ගණනකට ප්‍රමාණවත් වේ ද යන්න පිළිබඳව පුළුල් ලෙස සාකච්ජා කරන බවයි.\nඑමෙන්ම විදුලි කප්පාදුවක් පිළිබඳ ඉදිරිපත්ව ඇති යෝජනාව සම්බන්ධයෙන් සියලු පාර්ශවයන්ගේ අදහස් සලකා බැලීම සිදුවනු ඇති බවයි වාර්තා වුණේ.\nපවතින අර්බුදකාරී තත්ත්වය හමුවේ අද සිට විදුලි කප්පාදුවක් සිදු කළ යුතු බව විදුලි ඉංජිනේරුවන් ප්‍රකාශ කළා.\nඑහි කමිටු සාමාජික එරංග කුඩාහේවා අද පැවති ප්‍රවෘත්ති සාකච්ජාවක දී සඳහන් කළේ, පැයක් හෝ ඊට වැඩි කාලයක් විදුලිය විසන්ධි කිරීම පිළිබඳ යෝජනාව මහජන උපයෝගිතා කොමිෂන් සභාවේ අනුමැතිය සඳහා ඉදිරිපත් කර ඇති බවයි.\nවිදුලිබල මණ්ඩලය ඉදිරිපත් කළ විදුලි කප්පාදු යෝජනාව පිළිබඳ සලකා බැලීමට මහජන උපයෝගිතා කොමිෂන් සභාව මේ වනවිට රැස් වී තිබෙනවා.\nඑහි උසස් නිලධාරියෙකු සඳහන් කළේ, අද පස්වරුවේ කොමිෂන් සභාවේ තීරණය මාධ්‍යය වෙත දැනුම් දෙන බවයි.\nපවතින වියළි කාලගුණයත් සමඟ ජල විදුලි බලාගාරවල විදුලි උත්පාදන ධාරිතාව 20%කට ආසන්න අගයකට පහත බැස තිබෙනවා.\nමේ වනවිටත් උපරිම ධාරිතාවයකින් යුතුව සියලු ජල විදුලි බලාගාර ක්‍රියාත්මක වන අතර, එය එසේ සිදු කළ හැකි වන්නේ, තවත් දින කිහිපයක් පමණයි.\nනොරෝච්චෝලේ ගල් අගුරු බලාගාරයේ ජනන යන්ත්‍රයක මතු ව ඇති දෝෂය මෙන්ම කැලණිතිස්ස සහ සපුගස්කන්ද බලාගාරවලට අවශ්‍ය ඉන්ධන සපයා ගැනීමේ දුෂ්කරතාව විදුලි අර්බුදය තවදුරටත් උත්සන්න වීමට හේතු වී තිබෙනවා.\nමෙවැනි පසුබිමක් තුල පවතින ඉන්ධන තොග සහ විදුලි නිෂ්පාදනය කළමණාකරණය කර ගැනීම පිළිබඳව යෝජනා මාලාවක් අදාළ අමාත්‍යාංශ දෙකෙන් රජයට ලබා දී තිබෙනවා.\nකොළඹට පැමිණෙන වාහන ප්‍රමාණය අඩු කිරීම, පාසල් සහ කාර්යාල දින සහ වේලාවන්, ඇතුළු කරනු සම්බන්ධයෙන් මෙම යෝජනාවලියට ඇතුළත්.\nඑමෙන්ම නගරවල විථි ලාම්පු නිවා දැමීම, කාර්යාලවල වායු සමීකරණ ක්‍රියාත්මක කිරීමේ දී නියාමනයක් ඇති කිරීම ඇතුළු යෝජනා මෙහි දැක්වෙනවා.\nඒ සම්බන්ධයෙන් අවසන් තීරණයක් ජනාධිපතිවරයාගේ ප්‍රධානත්වයෙන් පැවැත්වෙන අමාත්‍ය මණ්ඩල රැස්වීමේ දී ගනු ලබන බවයි බලශක්ති අමාත්‍ය උදය ගම්මන්පිල හිරු ප්‍රවෘත්ති වෙත සඳහන් කළේ.\nමේ අතර,විදුලිය උත්පාදනය සඳහා බලාගාරවල සංචිත ඉන්ධන තොග අවසන් වෙමින් ඇති පසුබිමක අද (24) සිට විදුලිය කප්පාදුවක් සිදු කෙරෙනු ඇතැයි විදුලි ඉංජිනේරු සංගමය මීට පෙර අනතුරු ඇඟවීමක් කළා.\nඔවුන් පැවසුවේ ඒ සම්බන්ධයෙන් මහජන උපයෝගිතා කොම්සමට ලිපියක් මගින් දැනුම් දුන් බවයි.\nමේ අතර විදුලි අර්බුදය සම්බන්ධයෙන් දැනුවත් කිරීමට විදුලිබල අමාත්‍යවරයා අද (24) පෙරවරුවේ ප්‍රවෘත්ති සාකච්ඡාවක් කැඳවා තිබූ අතර එම අවස්ථාව වනවිට අමාත්‍යවරයාගේ නිවසේද විදුලිය බිඳ වැටීමක් සිදුව තිබුණා.",
       "URL": "https://www.hirunews.lk/294972/විදුලි-අර්බුදය-ගැන-ජනපති-ප්‍රධානත්වයෙන්-සාකච්ඡාවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1403"
}