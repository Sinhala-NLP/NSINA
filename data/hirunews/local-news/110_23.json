{
       "Source": "hirunews",
       "Timestamp": "Wednesday, 09 August 2023 - 18:38",
       "Headline": "එකම පවුලේ පිරිසක් ගමන් ගත් ත්‍රිරෝද රථයක් ප්‍රපාතයකට පෙරලෙයි  (ඡායාරූප)",
       "News Content": "එකම පවුලේ පිරිසක් ගමන් ගත් ත්‍රිරෝද රථයක් අද (09) මස්කෙලිය නෝටන්බ්‍රිජ් ප්‍රධාන මාර්ගයේ මස්කෙලිය හපුගස්තැන්න ප්‍රදේශයේදි මාර්ගයෙන් ඉවතට පැන අඩි 100 පමණ ප්‍රපාතයට පෙරලී තිබෙනවා.\nඑහිදී ත්‍රිරෝද රථයේ ගමන් ගත් කුඩා ළමයෙකු ඇතුළු සිව්දෙනෙක් බරපතල තුවාල ලබා මස්කෙලිය ප්‍රාදේශිය රෝහලට ඇතුලත් කර ඇති අතර පසුව තුවාලකරුවන් වැඩිදුර ප්‍රතිකාර සදහා දික්ඔය මුලික රෝහල වෙත මාරු කර යවා ඇති බවයි මස්කෙලිය පොලිසිය පැවසුවේ.\nමෙසේ අනතුරට ලක්ව ඇත්තේ මිගමුව ප්‍රදේශයේ පදිංචිකරුවන් පිරිසක්.\nපොලිසිය සඳහන් කළේ එම පිරිස මාරතැන්න ප්‍රදේශයේ අවමංගල්‍ය උත්සවයකට පැමිණ අවමංගල්‍ය උත්සවයට අවශ්‍ය ද්‍රව්‍ය නගරයෙන් මිල දි ගෙන ආපසු නෝටන්බ්‍රිජ් ටෙබර්ටන් දක්වා ධාවනය කරන අවස්තාවේ මෙම අනතුර සිදු වි ඇති බවයි.\nතුවාලකරුවන් අතර අවු 03 කුඩා ළමයෙකුද සිටින බවත්, අධික වේගයෙන් ධාවනය වි ඇති ත්‍රිරෝද රථයේ වේගය පාලනය කරගත නොහැකිව ත්‍රිරෝද රථය මාර්ගයෙන් ඉවතට පැන මෙම අනතුර සිදු වි ඇති බවත් මූලික විමර්ශනවල දී අනාවරණය වී තිබෙනවා.\nඅනතුරෙන් ත්‍රිරෝද රථයට දැඩි අලාභ හානි සිදු වි ඇති බවයි අනතුර පිලිබදව පරික්ෂණ පවත්වන මස්කෙලිය පොලිසිය කියා සිටියේ.",
       "URL": "https://www.hirunews.lk/344243/එකම-පවුලේ-පිරිසක්-ගමන්-ගත්-ත්‍රිරෝද-රථයක්-ප්‍රපාතයකට-පෙරලෙයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=110"
}