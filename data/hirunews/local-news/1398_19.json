{
       "Source": "hirunews",
       "Timestamp": "Tuesday, 25 January 2022 - 18:29",
       "Headline": "ජනපතිගේ තේ පැන් සංග්‍රහයට පැමිණි සජබේ ප්‍රබලයා මෙන්න",
       "News Content": "ප්‍රශ්න පිට ප්‍රශ්න ඉතුරු වූ තවත් දේශපාලන සතියක් නිමාවුණේ ජනතාව තුළ අවිනිශ්චිත බළාපොරොත්තු රැසක් ඉතුරු කරමින්.\nපසුගිය දීර්ඝ සති අන්ත නිවාඩුව ආරම්භ වූයේ 14 වැනි සිකුරාදාට යෙදී තිබූ තෛපොංගල් උත්සව දිනයත් සමඟයි.\nඑදා හවස කොළඹ බණ්ඩාරනායක සම්මන්ත්‍රණ ශාලාවේ පැවති සුවිශේෂී උත්සවයකට ජනාධිපතිවරයා හා අගමැතිවරයා සහභාගි වුණා.\nඋත්සවය පැවැත්වුණේ අමරපුර නිකායේ උත්තරීතර මහා නායක පදවියට අභිනයෙන් පත්වූ දොඩම්පහල චන්ද්‍රසිරි මහනායක හිමියන්ට අක්තපත්‍ර ප්‍රදානය කිරීම නිමිත්තෙන්.\n14 වැනි දා පස්වරුවේ පැවති මෙම උත්සවයට ජනාධිපතිවරයාට හා අගමැතිවරයාට අමතරව විපක්ෂ නායක සජිත් ප්‍රේමදාසට එක්සත් ජාතික පක්ෂයේ නියෝජ්‍ය නායක රුවන් විජේවර්ධනට හා අනෙකුත් පක්ෂ නායකයන්ට මෙන්ම ආණ්ඩු පක්ෂයේත් විපක්ෂයේත් මැති ඇමතිවරුන් රැසකටත් ආරාධනා කර තිබුණා.\nජනාධිපතිවරයා ඇතුළු විශේෂ අමුත්තන් පිරිස වෙස් නැටුම් හේවිසි හොරණෑ සහිත පෙරහරකින් පිළිගනු ලැබුවා.\nඋත්සව සභාවේ දී පිළිගැනීමේ කතාව කරනු ලැබුවේ අමරපුර උත්තරීතර මහා සංඝ සභාවේ සාමාජික පල්ලෙකන්ද රතනසාර හිමියන් විසිනුයි . සිසු නිකායන්හි අනුනායක හිමිවරුන්ටත් මෙම උත්සවයට ආරාධනා කර තිබීම විශේෂත්වයක්.\nඋත්සව අවස්ථාවේ ජනාධිපතිවරයාත්, අගමැතිවරයාත් යම් වැදගත් දෙයක් සාකච්ඡා කරමින් සිටින බව පැහැදිලි වුණා.\nමාදම්පාගම අස්සජි තිස්ස හිමියන් විසින් සන්නස් පත්‍රය කියවීමෙන් අනතුරුව ජනාධිපති ගෝඨාභය රාජපක්ෂ එම සන්නස් පත්‍රය මහනායක හිමිපාණන් වෙත පිළිගන්වනු ලැබූ අතර අග්‍රාමාත්‍ය මහින්ද රාජපක්ෂ එම ධූරයේ විජිනිපත පිළිගැන්නුවා.\nජනාධිපති ගෝඨාභය රාජපක්ෂ මීට සති කිහිපයකට පෙර විශේෂ ප්‍රකාශයක් කළා.\nඑහිදී සෞභාග්‍යයේ දැක්ම තුළින් රටට යෝජනා කළ තම ප්‍රතිපත්ති ක්‍රියාත්මක කරන්නට කොරෝනා වසංගතයෙන් අවුරුදු දෙකක් තිස්සේ ඉඩක් නොලද බව පෙන්වා දුන් ජනාධිපතිවරයා රටේ ජනතාව හමුවේ පොරොන්දුවක් වුණා.\nඒ අතපසු වූ සියලු වැඩකටයුතු ඉදිරි අවුරුදු තුන තුළ කර අවසන් කරන බවටයි.\nවිපක්ෂයෙන් ඒ සම්බන්ධයෙන් ද නොයෙකුත් චෝදනා හා විවේචන එල්ල කරන්නට වුණා.\nජනාධිපති සිනාමුසු මුහුණෙන් නාමල්ට දුන් අවසරය\nතත්ත්වය මෙසේ තිබියදී තවත් අලුත් දෙයක් සිදුවුණා.\nඒ වූ කලී අපේ රටේ අධිවේගී මාර්ග පද්ධතියේ තවත් දිගුවක් වූ උතුරු හා මධ්‍යම අධිවේගයේ ඉතා සුවිශේෂී කොටසක වැඩ නිමවා ජනතා අයිතියට පත් කිරීමේ උත්සවයයි.\nමංතීරු හතරක් ඔස්සේ දේශීය තාක්ෂණයෙන් හා දේශීය මුදල් වලින් ඉදි කෙරුණු මෙම මාර්ග කොටස සම්බන්ධයෙන් ජනාධිපතිවරයාත් අගමැතිවරයාත් කතා කළේ මහත් ආඩම්බරයෙනුයි.\nකිලෝමීටර් හතලිස් ගණනක් වූ මෙම මාර්ග කොටසින් කිලෝමීටර් 10 කට වැඩි ප්‍රමාණයක් කණු මතින් ඉදිවූ පාලම් සේ නිමවා තිබීම විශේශත්වයක්.\nප්‍රදේශයේ ස්වාභාවික පරිසරය හා සොබා සුන්දරත්වය ආරක්ෂා වන සේ නිමවා තිබෙන මෙම කොටස අපේ රටේ අධිවේගී මාර්ග පද්ධති වල අලංකාරම කොටස බව බොහෝ දෙනකුගේ පිළිගැනීමයි.\nමීරිගම ප්‍රදේශය කෝකිලා ගුණවර්ධන ගේ දේශපාලන බල ප්‍රදේශය බැවින් ප්‍රසන්න රණතුංගගේ මගපෙන්වීම මත මීරිගම අධිවේගී මාර්ග උත්සවය සංවිධානය කර තිබුණේ කෝකිලා විසිනුයි.\nඕ දහසකට අධික මහ සෙනගක් මෙම උත්සවයට සියලු කොවිඩ් මර්දන නීතිරීතිවලට අනුකූලව එක් රැස් කරවා ඔවුන්ට නිසි පරිදි ආහාර පාන ද සපයා දී තිබුණා.\nපළමුවෙන්ම නාමල් හා අගමැති මහින්ද පැමිණි අතර දෙවනුව ජනාධිපති ගෝඨාභය පැමිණියා.\nකෝකිලා මෙහෙයවූ උත්සව සභාවේ වැඩකටයුතු ඉතා ඉක්මනින් අවසන් වුණා.\nනාමල්ට මීරිගම තරුණ පිරිස ගෙන් සෙල්ෆි ඡායාරූප ගැනීමට ආරාධනා ලැබුණා.\nනාමල් ජනාධිපතිවරයාගේ මුහුණ බලද්දී ජනාධිපතිවරයා ඊට අවසර දුන්නේ සිනාමුසු මුහුණෙන් සංඥාවක් කරමිනුයි.\nනිසි වේලාවට ජනාධිපති අධිවේගයේ ගමනාගමනය විවෘත කළා.\nටිකට්ටුවක් ගෙන පීත්ත පටිය කැපූවායින් පසු ගමන ආරම්භ කිරීමට නියමිත වුණා.\nජනාධිපතිවරයට සහ අගමැතිවරයාට අධිවේගී මාර්ගයේ පළමු ටිකට් පත ලබා දුන්නේ මහාමාර්ග අමාත්‍යංශයේ ලේකම් රංජිත් ප්‍රේමසිරි විසිනුයි.\nටිකට් පත ලබාදෙමින් ඔහු ජනාධිපතිවරයාගේ වාහනයේ දොර අයිනේ බිමට නැමෙමින් කළ අචාර කිරිම පිළිබඳව සමාජ මාධ්‍යවල බොහෝ වීවේචන ඉදිරිපත්වුණා.\nඅධිවේගී මගේ ගමන සඳහා ජනාධිපතිවරයාට එක වාහනයකුත් අගමැතිට හා නාමල්ට තවත් වාහනයකුත් වෙන්ව තිබිණා.\nතම වාහනයේ ඉදිරිපස රියදුරෙක් සිටින බව දුටු ජනාධිපති නාමල්ට අනික් පසින් පැමිණ රියදුරු අසුනේ අසුන් ගන්නැයි කිව්වා.\n\"ඔයත් මේකටම එන්න'' ප්‍රසන්නටත් ජනාධිපති කතා කළා.\nඅගමැතිතුමාගේ වාහනේ ජොනී ගන්න. \"ඒ අනුව ප්‍රධාන වාහන දෙක ඉදිරියෙනුත් සෙසු වාහන සියල්ල පිටි පසිනුත් ගමනාරම්භ කළා.\nමගතොට රැස්ව සිටි ජනතාවට අත වනමින් මගතොට සිරි විමසා බලමින් එම කිලෝමීටර් 40 යන්නට ජනාධිපතිවරයාටත් අගමැතිවරයාටත් තරමක් වේලා ගත වුණා.\n\"එක් එක්කෙනා එක එක පද හදාවි. ඒ පද වලට නටාවි.''\nජොන්ස්ටන් සංවිධානය කර තිබූ කුරුණෑගල උත්සව බිමේ දී අධි වේගයේ පැමිණි වාහන සියල්ල ජනතාව විසින් පිළිගනු ලැබුවේ රබන් වයමින් සීපද කියමිනුයි.\nඑහි ඉතා අලංකාර උත්සවයක් සංවිධානය වී තිබුණා.\nමුරුත්තෙට්ටුවේ ආනන්ද හිමියෝ ප්‍රධාන මහා සංඝරත්නය ප්‍රමුඛව සර්ව ආගමික පූජා ප්‍රසාදීන් වහන්සේලා⁣ගේ සෙත් පැතුම් හා සුභ පැතුම් මධ්‍යයේ ජනාධිපතිවරයාත් අගමැතිවරයාත් උත්සව සභාවට එක්වූණා.\nරැකව ජිනරතන හිමියෝ පිළිගැනීමේ කතාව කරනු ලැබූවා.\n\"එක් එක්කෙනා එක එක පද හදාවි. ඒ පද වලට නටාවි. කවුරු නැටුවත් ඔබතුමන්ලා කලබල වෙන්න එපා. ඒ මොකද ඔබතුමන්ලා රට බේරාගෙන රටට වැඩ කරපු මිනිස්සු. මේ රටේ ජීවිත හැට නම ලක්ෂයක් රටේ වගකීම ඔබතුමන්ලාට භාර දීල ඉවරයි. ඒක හයෙන් පහක බලයක්. නොසැලී ඉදිරියට යන්න...\"\nමේ කතාව යන අතරේ ජනාධිපතිවරයා බලා සිටියේ කුරුණෑගල අධිවේගී මාර්ග පිවිසුමේ සටහන් කර ඇති නම දෙසයි.\n\"සෞභාග්‍යයෙ මංපෙත් විප්ලවය, ඇතුගල්පුර පිවිසුම\" යනුවෙන් එහි සඳහන්ව තිබුණා.\nඉන්පසු ජොන්ස්ටන් ප්‍රනාන්දු සභාව ඇමතුවා.\nඅගමැතිවරයා කතාකළේ ඉන්පසුවයි.\n\"අපි මේ අධිවේගී මාර්ග හදන්න පටන් ගත්තෙ දෙදහස් පහේදී. එදා මම දක්ෂිණ අධිවේගය හදන්න යනකොට මඩු පාර හදලා දෙන්න කියලා ඉල්ලීමක් ආවා. මම මඩු පාර හදලා දුන්නා. හැබැයි මඩු පාර විවෘත කරන්න මට යන්න දුන්නේ නෑ. ඒකට එල්ටීටීඊ එකෙන් අවසර ගන්න ඕන කියලයි කිව්වේ...\nඑයාලගෙන් අවසර අරන් මම ඒ ගමන ගියේ නෑ. කවදහරි දවසක එල්ටීටීඊ එක විනාශ ම කරලා ඉවරවෙලා මම ඒ ගමන යනවා කියලා හිතා ගත්තා. අන්න එහෙමයි අපි අධිවේගී මාර්ග හදන්න පටන් ගත්තෙ. අපි මේව හදනකොට විපක්ෂය එක එක කතා කිව්වා. බැන්නා. බැන බැන මේකෙම ගියා.\"\nඅගමැතිවරයාගේ කතාවෙන් පසු ජනාධිපති කතා කලා.\n\"අපි මේ මාර්ගය අනුරාධපුරයට හා නුවරට දීර්ග කරනවා. පවිත්‍රා මගෙන් හැමදාම අහනවා රත්නපුරයට කවදද සර් අධිවේගයෙන් අපි යන්නේ කියලා. මම එතුමියට කියනවා වැඩි දවසක් යන්නෙ නෑ.කියලා\"\n\"ලබන මාසේ අපි වැඩ පටන් ගන්නවා. ජොන්ස්ටන් ල වගෙ කාර්යශූර ඇමතිවරු ඉද්දි අපිට මේ වගේ වැඩ ගැන බයවෙන්න දෙයක් නෑ. ජෝන්ස්ටන් ලා නිසා මේ වගේ වැඩ අපිට කජු කනවා වගේ පහසුයි. ඒ විතරක් නෙවෙයි ඉදිරි අවුරුදු දෙකහමාර ඇතුළත අපි මේ අධිවේගී මාර්ග සියල්ලේම වැඩ අවසන් කරලා ඉවර කරනවා . හැටනම ලක්ෂයක ගේ බලාපොරොත්තු අපි ඉෂ්ට කරනවා.\nජනාධිපතිවරයා ගේ කතාව තනිකරම අපේක්ෂා සහගත ධනාත්මක සිතුවිලි වලින් පිරුණු කතාවක් වුණා.\nඅධිවේගය විවෘත කිරීම නිමිත්තෙන් නාමල් රාජපක්ෂ පාපැදි තරගයක් ද සංවිධානය කර තිබුණා.\nජනාධිපතිවරයා රත්නපුර මහ සමන් දේවාලයට ගියේ අධිවේගී මාර්ගය ජනතා අයිතියට පැවරු දිනට පසුදායි.\nඑහිදී ජනාධිපතිවරයා පිළිගන්නට පවිත්‍රා වන්නිආරච්චි, වාසුදේව නානායක්කාර ජානක වක්කුඹුර, ගාමිණී වලේබොඩ, අකිල එල්ලාවල ඇතුළු දේශපාලඥයෝ රාශියක් පැමිණ සිටියා.\nමහ සමන් දේවාලයේ බස්නායක නිලමේ මිගාර ජයසුන්දර ද ජනාධිපති පිළිගන්නට එක්ව සිටියා.\nමහ සමන් දේවාලය වැඳපුදාගත් ජනාධිපතිවරයා ඉන්පසුව බස්නායක නිලමේවරයාගේ නිල නිවස්නයේ දී ප්‍රදේශයේ දේශපාලඥයන් සමග සාකච්ඡාවකට ද එක්වුණා.\nජනාධිපතිවරයා ඇතුළු පිරිස ඊළඟට ගියේ කූරගල විහාරස්ථානයටයි.\nජනාධිපතිවරයා එදින එහි ගියේ ඊට පසු දා පෝය දිනට යෙදෙන කූරගල පුදබිමේ ආගමික උත්සව ගැන තොරතුරු හා වග විස්තර නිරීක්ෂණය කිරීම සදහායි.\nඑක එකා ගේ පදයට නටන්නේ නැති සජබේ මන්ත්‍රී\n2022 අවුරුද්ද වෙනුවෙන් පාර්ලිමේන්තුවේ නව සැසිවාරය ජනාධිපතිවරයා ගේ සහභාගිත්වයෙන් විවෘත කිරීමට යෙදී තිබුණේ ඊට පසුදාය.\nජනාධිපතිවරයා පාර්ලිමේන්තුවේදී ප්‍රධාන ද්වාරය අසල දී පිළිගත්තේ කතානායක වරයා හා පාර්ලිමේන්තුවේ මහ ලේකම්වරයා විසින්.\nඉන්පසුව පාර්ලිමේන්තුවේ ඉහළ මහලේ දී නාවල ජනාධිපති බාලිකා සිසුවියන් විසින් ජයමංගල ගාථා කියමින් ජනාධිපතිවරයාව පිළිගනු ලැබුණා.\nපැළඳුම් කාමරයට ගොස් ටික වේලාවකින් පසුව යළිත් එළියට පැමිණි ජනාධිපතිවරයා සභාගැබ ආසන්නයේදී දිනේෂ් ගුණවර්ධන හා ජොන්ස්ටන් ප්‍රනාන්දු විසින් පිළිගනු ලැබූවා.\nවසරේ නව සැසිවාරය විවෘත කරමින් පාර්ලිමේන්තු සභාගැබට පිවිස රාජාසන කතාව සඳහා ප්‍රධාන අසුනේ අසුන්ගත් ජනාධිපතිවරයා හරියටම උදෑසන දහයට සිය කතාව පටන් ගත්තා.\nජනාධිපතිවරයා ගේ කථාව දෙස වඩාත් විමසිල්ලෙන් බලා සිටියේ විපක්ෂයයී.\nජනාධිපති කවර අන්දමේ කතාවක් කළත් එය පාර්ලිමේන්තු වේ දී දැඩි ලෙස විවේචනයට ලක් කළ යුතු බව විපක්ෂයේ එකඟතාවය වුණා.\nඒ වන විට ඒ බැව් ජොන්ස්ටන් ප්‍රනාන්දුට ආරංචි වී තිබිණා.\nඑපමණක් නොව, රාජාසන කතාවෙන් පසුව ජනාධිපතිවරයා විසින් පාර්ලිමේන්තු මන්ත්‍රීවරුන් විෂයෙහි පවත්වනු ලබන තේ පැන් සංග්‍රහය වර්ජනය කරන්නට ද ඒ වන විට විපක්ෂය පොදු තීන්දුවක් ගෙන තිබිණා.\nජොන්ස්ටන් ඒ බව අගමැතිවරයාටද කියා තිබුණා.\nවිපක්ෂයේ මන්ත්‍රීවරු කතා කරගත් පරිදි විශේෂ තේ පැන් සංග්‍රහය පෙදෙසට නොයා සිටියා.\nකෙසේ වෙතත් අවසානයේ කුමාර වෙල්ගම මන්ත්‍රීවරයා පමණක් තනිව තේ පැන් සංග්‍රහය තිබෙන්න ශාලාව වෙත පැමිණ සිටියා.\n\"විපක්ෂයේ කට්ටිය අද මේක වර්ජනය කරලා තිබුනට ඔබතුමා ආව එක ලොකු දෙයක්.\nඒකෙන් පේනවා ඔබතුමා ඉන්නේ විපක්ෂයත් එක්ක නෙවෙයි අපිත් එක්ක කියලා...\n\"ආණ්ඩු පක්ෂයේ මන්ත්‍රීවරු ඔහුට විහිළු කරන්නට පටන් ගත්තේ එලෙසින්.\n\"නෑ නෑ මම ඔය කාත් එක්කවත් නෑ.. මම ඉන්නේ ජනතාවත් එක්ක.\" වෙල්ගම කීව්වා.\nඉතින් ඒගොල්ලො ඔබතුමාටත් එන්න එපා කියලා කිව්වේ නැද්ද.\n\"කවුරුත් දන්නවනේ මම ඔය එක එකා ගේ පදයට නටන්නේ නැති බව.\" කියමින් කුමාර වේල්ගම රජයේ ප්‍රධාන මැති ඇමතිවරු සිටින පැත්තට ගියා.\nමේ දිනවල ආණ්ඩුවට දැඩි ප්‍රහාර එල්ල කරන ශ්‍රී ලංකා නිදහස් පක්ෂයේ කිහිපදෙනෙකුම මෙම විශේෂ තේ පැන් සංග්‍රහයට එක්ව සිටියා.\nනිදහස් පක්ෂයේ මහ ලේකම් දයාසිරි ජයසේකර, නිමල් සිරිපාල ද සිල්වා, මහින්ද අමරවීර, ලසන්ත අලගියවන්න, ඊට සහභාගී වී සිටියා.\nකෙසේ වෙතත් නිදහස් පක්ෂයේ සභාපති හිටපු ජනාධිපති මෛත්‍රීපාල සිරිසේන මහතා මෙම තේ පැන් සංග්‍රහයට සහභාගී වුණේ නෑ.\nජනාධිපතිවරයා විසින් රාජ්‍ය අමාත්‍යධූරය ගලවා දැමූ පාර්ලිමේන්තු මන්ත්‍රී සුසිල් ප්‍රේමජයන්ත මහතා ද මෙම තේ පැන් සංග්‍රහයට සහභාගී වී සිටීම විශේෂත්වයක් වුණා.\nඔහු ඉතා මිත්‍රශීලිව සහෝදර මන්ත්‍රීවරු සමගත්, ජනාධිපතිවරයා සමගත් කතාබස් කරමින් සිටියා.\nඋතුරේ මාධ්‍යවේදීන් සජිත්ගෙන් අසූ ප්‍රශ්න\nදිවයින පුරා බොහෝ ප්‍රදේශ ඉලක්ක කර ගනිමින් සජිත් ප්‍රේමදාස මේ වන විට සිය ප්‍රජා සත්කාර වැඩසටහන් ක්‍රියාත්මක කරමින් සිටිනවා.\nදුෂ්කර ප්‍රදේශ වල පිහිටි රෝහල් සහ පාසල් ඉලක්ක කර ගනිමින් සිය ''හුස්ම සහ සක්වළ'' වැඩසටහන් ඉතා කැපවීමෙන් ක්‍රියාවට නංවන බව ඇතමුන් පෙන්වා දෙනවා.\nජනතාව තුළද එම වැඩසටහන් පිලිබඳ ව සැලකිය යුතු උනදුවක් ඇතිවී තිබෙනවා.\nනව වසර ආරම්භයේ විපක්ෂ නායකවරයා සිය ප්‍රජා සත්කාර සේවා ක්‍රියාත්මක කළේ උතුරු නැගෙනහිර පළාත් කෙන්ද්‍ර කරගනිමින්.\nඔහුට මෙවර සිය උපන්දිනය සමරන්නට වුණේ ද උතුර කරයේදීය.\nඔහු එදින සිය බිරිඳ සමග නල්ලූර් කෝවිල වැඳ පුදා ගෙන ආශිර්වාද ලබා ගත්තා.\nපසුව ජලනි ප්‍රේමදාස විසින් සූදානම් කර තිබූ කේක් කැපීම ට සජිත් සහභාගිවුණේ ඉතා සතුටින්.\nඋතුරුකරයේ දුෂ්කර පාසල් කිහිපයක් වෙත පරිගණක උපකරණ බෙදාදීමට පියවර ගත් සජිත් එම පාසල් වල දරුවන් සඳහා පොත්පත් ලබා දුන්නා.\nඋතුරු පළාතේ දුෂ්කර ප්‍රදේශ වල පිහිටි ග්‍රාමීය රෝහල් සඳහා උපකරණ බෙදාදීමට ඔහු පියවර ගත්තා.\nඋතුරු පළාතේ මාධ්‍යවේදීන් සමග සාකච්ඡාවකට ද විපක්ෂ නායකවරයා එක්වුණා.\nමෙහිදී මාධ්‍යවේදීන් ඔහුට ප්‍රශ්න කිහිපයක් යොමු කළා.\nමාධ්‍ය මර්ධනය ගැන ඔබගේ අදහස කුමක්ද?\n''මාධ්‍ය මර්ධනය මම අනුමත කරන්නේ නැහැ.\nප්‍රජාතන්ත්‍රවාදී රටකට ඒක ගැළපෙන දෙයක් නෙවෙයි.\nමාධ්‍යයට තහංචි පැනවීම ජනතාවට කරණ තහංචි පැනවීමක් ලෙසයි මම දකින්නේ''.\nඔබගේ පාලන කාලයේ දී මාධ්‍යට වාරණය නොදමන බවට සහතිකයක් ලබා දෙන්න පුලුවන්ද?\n''මගේ වචනය විශ්වාස කරන්න. මගේ අතීතය පරික්ෂා කර බලන්න. කිසි විටෙකත් මාධ්‍ය වාරණය කරන්න මම කටයුතු කරන්නෑ, මාධ්‍යයට තිබිය යුත්තේ ස්වයං වාරණයක්.\nසජිත් හැටන් යයි.\nතෛපොංගල් උත්සවය නිමිත්තෙන් හැටන් ප්‍රදේශයේ සූදානම් කර තිබූ සැමරුමකට විපක්ෂ නායකවරයා සහභාගී වුණා.\nඉන්දීය මහ කොමසාරිස් වරයාද ඊට සහභාගි වී සිටියා.\nපාර්ලිමේන්තු මන්ත්‍රී දිගම්බරන් එහි මූලිකත්වය ගෙන සිටියා.\n''වතුකරයේ ඔබට ශ්‍රී ලාංකික පුරවැසිභාවය ලබා දුන්නු හැටි මට මතකයි''. දිවංගත රණසිංහ ප්‍රේමදාස මහතා යි එම සටනට නායකත්වය දුන්නේ. ඒ අඩි පාරේ යමින් ඔබට සේවය කරන්න මා පසුබට වන්නේ නෑ''. වතුකරයේ ජනතාව තුළ සජිත් බලාපොරොත්තු ඇති කළා.\nරනිල් එක්සත් ජාතික පක්ෂය බලගන්වයි.\nඑක්සත් ජාතික පක්ෂයේ ක්‍රියාකාරී හමුවක් ඉකුත් දා සිරිකොතේ දී පැවැත්වුණා.\nඒ පක්ෂ නායක රනිල් වික්‍රමසිංහ ගේ ප්‍රධානත්වයෙන්.\nහමුව ආරම්භ කරමින් රනිල් පැවසුවේ,රට බරපතළ තත්ත්වයකට ඇද වැටෙමින් ඇති බවයි.\n''මේ වෙලාවේ රට ගොඩගන්න නම් කොටස් හතරකට රට බෙදා සංවර්ධනය කළ යුතුයි.විශේෂයෙන්ම බිම් මට්ටම ශක්තිමත් කිරීමයි වැදගත් වන්නේ. එක්සත් ජාතික පක්ෂය ඒ අනුව පෙළ ගස්සවන්න ඔබලා ක්‍රියා කරන්න ඕනේ''.\nමේ අතර පක්ෂයේ තරුණ නායකයින් සවිබල ගැන්වීමේ වැඩසටහන් ශක්තිමත් කර ලෙස රනිල් පක්ෂයේ ජෙෂ්ඨයින්ට උපදෙස් දුන්නා.\nසාගල රත්නායක ට එහි වගකීම පවරා තිබෙනවා.\nඒ සඳහා සිරිකොතේ වෙනම කාර්යාලයක් පවා වෙන් කරන්න තීරණය වුණා.\n''ඉක්මනින්ම අපට තරුණ කමිටු පිහිටු වන්න පුළුවන්.\nමහලේකම්තුමා ඊට අවශ්‍ය බොහෝ කටයුතු කරලා අවසන්''.නියෝජ්‍ය නායක රුවන් කිව්වා.\n''බොහොම හොඳයි. අපි ඉක්මනින්ම මේ වැඩ වැඩසටහන් ක්‍රියාත්මක කරන්න ඕනේ.\n2022 වසර අවසන් වන විට බිම් මට්ටමෙන් අපි ඉහල තත්වයකට ඇවිත් ඉන්න ඕනේ.\nමොකද 2023 අපට සමහරවිට මැතිවරණ වලට මුහුණ දෙන්න සිදුවෙන්න පුළුවන්.''\nවික්‍රමසිංහ මැතිවරණ පිළිබඳ යම් ඉඟියක් ලබා දෙන්නට වුණා.\nකරූ පාර්ලිමේන්තුවට??????.\nජනාධිපතිවරයා සිය රාජාසන කතාව සිදු කිරීමෙන් පසුව ආරාධිත අමුත්තන් සමඟ කතා බස් කරමින් ඉදිරියට පැමිණියා.\nඑකවරම ජනාධිපතිවරයා ගේ දෑස් යොමු වුණේ මන්ත්‍රීවරු අතර සිටි හිටපු කථානායක කරූ ජයසූරිය වෙතයි.\nඉතාම සිනහමුසු මුහුණෙන් ජනාධිපතිවරයා හිටපු කතානායකවරයා සමීපයට ගොස් දෑත් අල්ලාගෙන කතා කළා.\nදෙදෙනා මද වෙලාවක් ආගිය තොරතුරු කතා කරමින් අදහස් හුවමාරු කරගත්තා.\nපසුදින පැවැත්වෙන රාමඤ්ඤ නිකායේ උපසම්පදා පින්කමේ දී නැවත හමුවෙ මු යැයිද ජනාධිපතිවරයා කරු ජයසූරියට කිව්වා.\nජනතා විමුක්ති පෙරමුණ ගම බලගන්වයි.\n''ගමෙන් පටන් ගමු'', ජනතා විමුක්ති පෙරමුණ රට පුරා ක්‍රියාත්මක කළ එම නව වැඩසටහන ඉදිරියේදී තවදුරටත් රට පුරා ක්‍රියාත්මක කරන්නට පක්ෂයේ නායකයින් තීන්දුකර තිබෙනවා.\nමේ අතර ජාතික ජන බලවේගය සඳහා තව දුරටත් ක්‍රියාකාරීන් දිස්ත්‍රික්ක මට්ටමින් සම්බන්ධ කර ගැනීමට ජාතික ජනබලවේගයේ විධායක සභාව පසුගියදා තීරණයක් ගනු ලැබුවා.\nග්‍රාමීය මට්ටමෙන් ජාතික ජනබලවේගයේ කොට්ඨාස ගොඩනැගීමට ද ඔවුන් මෙහිදී තීරණය කර තිබෙනවා.\nපොලිටිකල් ගොසිප් සොයා බැලුවේ, පානුක රාජපක්ෂ",
       "URL": "https://www.hirunews.lk/295164/ජනපතිගේ-තේ-පැන්-සංග්‍රහයට-පැමිණි-සජබේ-ප්‍රබලයා-මෙන්න",
       "Category": "Local News",
       "Parent URL": "https://www.hirunews.lk/local-news.php?pageID=1398"
}