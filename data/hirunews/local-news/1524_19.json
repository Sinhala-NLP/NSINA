{
       "Source": "hirunews",
       "Timestamp": "Wednesday, 01 December 2021 - 15:52",
       "Headline": "බටහිර ඉන්දීය කොදෙව් කණ්ඩායම ලකුණු 49 ක් ඉදිරියෙන්",
       "News Content": "ගාල්ල ජාත්‍යන්තර ක්‍රිකට් ක්‍රීඩාංගණයේ පැවැත්වෙන බටහිර ඉන්දීය කොදෙව් ශ්‍රී ලංකා දෙවැනි ටෙස්ට් තරගයේ පළමු ඉණිම නිමා වන විට බටහිර ඉන්දීය කොදෙව් කණ්ඩායම ශ්‍රී ලංකා කණ්ඩායමට වඩා ලකුණු 49ක් ඉදිරියෙන් සිටිනවා.\nබටහිර ඉන්දිය කොදෙව් කණ්ඩායම සිය පළමු ඉනිම සඳහා රැස් කර ගත් ලකුණු සංඛ්‍යාව 253 ක්.\nඒ ශ්‍රී ලංකා කණ්ඩායම සිය පළමු ඉනිම සඳහා රැස් කර ගත් ලකුණු 204 ට පිළිතුරු වශයෙන්.\nබටහිර ඉන්දීය කොදෙව් කණ්ඩායමේ පළමු කඩුලු 3ක් බිඳ වැටෙන තෙක් ඔවුන් ශ්‍රී ලංකා කණ්ඩායමේ ලකුණු 204 ට ප්‍රබල පිළිතුරු ඉනිමක් සපයන ලකුණු පෙන්නුම් කළා.\nපළමු කඩුල්ලට ක්‍රෙග් බ්‍රැත්වේට් සහ ජර්මෙයින් බ්ලැක්වූඩ් අතර ලකුණු 62 සම්බන්ධතාවක් ගොඩ නැගුණු අතර එය බිඳ වැටුණේ ජර්මේන් බ්ලැක්වුඩ් ලකුණු 44 කට දැවී යාමත් සමඟයි.\nඉන් අනතුරුව ක්‍රෙග් බ්‍රැත්වේට් සමඟ එක් වූ  ක්ෘමා බොනර් දෙවැනි කඩුල්ලට තවත් ලකුනු 75ක අගනා සම්බන්ධතාවක් ගොඩ නැගුවා.\nඑය බිඳ දමන්නට රොමේෂ් මෙන්ඩිස් සමත් වුණේ ක්ෘමා බොනර් ලකුණු 35 කට දවා ගනිමින්.\nඒ වන විට බටහිර ඉන්දීය කොදෙව් කණ්ඩායම මුළු ලකුණු සංඛ්‍යාව දැක්වුනේ කඩුලු තුනකට ලකුණු 166ක් වශයෙන්.\nකෙසේ වෙතත් මුළු ලකුණු සංඛ්‍යාව 180 ක් ව තිබියදී ඔවුන්ගේ සිවුවැනි කඩුල්ල ලෙස රොස්ටන් චේස් දැවී යාමත් සමඟ මෙතෙක් ඔවුන් රඳවාගෙන තිබූ ග්‍රහණය ක්‍රම ක්‍රමයෙන් ලිහිල් වුනේ ශ්‍රී ලංකා දඟ පන්දුවේ ආධිපත්‍යයට බටහිර ඉන්දීය කොදෙව් පසුපෙළ පිතිකරුවන් එකා පසු එකා දැවී යාමට පටන් ගැනීමත් සමඟයි.\nශ්‍රී ලංකා කණ්ඩායමේ දඟ පන්දු යවන්නන් ලකුණු 73 ක පරාසයක් තුළ බටහිර ඉන්දීය කොදෙව් කඩුළු හයක් බිඳ දමන්නට සමත් වුණා.\nබටහිර ඉන්දීය කොදෙව් කණ්ඩායමට පිත්තෙන් ශක්තියක් වූ ‍ක්‍රෙග් බ්‍රැත්වේට් ලකුණු 72ක් රැස් කර ගත්තා.\nක්යිල් මේයර්ස් නොදැවී ලකුණු 36යි.\nබටහිර ඉන්දීය කොදෙව් කණ්ඩායමේ  කඩුළු 10ටම වගකියූවේ ශ්‍රී ලංකා දඟ පන්දු බළ ඇණියයි.\nපළමු වරට ටෙස්ට් තරගයකදී කඩුලු 5ක් දවා ගත් රමේෂ් මෙන්ඩිස් ගේ පැස තුළ කඩුළු හයක් ගොනුවී තිබුණේ ලකුණු 70 ලබාදෙමින්.\nඊට අමතරව ලසිත් ඇඹුල්දෙනිය සහ ප්‍රවීන් ජයවික්‍රම අතර බටහිර ඉන්දීය කොදෙව් ඉතුරු කඩුලු හතර සමසේ බෙදී ගොස් තිබුණා.",
       "URL": "https://www.hirunews.lk/289732/බටහිර-ඉන්දීය-කොදෙව්-කණ්ඩායම-ලකුණු-49-ක්-ඉදිරියෙන්",
       "Category": "Local News",
       "Parent URL": "https://www.hirunews.lk/local-news.php?pageID=1524"
}