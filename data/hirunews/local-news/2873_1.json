{
       "Source": "hirunews",
       "Timestamp": "Monday, 02 March 2020 - 20:43",
       "Headline": "කොරෝනා මරණ තවත් ඉහළට",
       "News Content": "කොවිඩ් 19 හෙවත් නව කොරෝනා වෛරසය ආසාදනය වීමෙන් මිය ගිය පිරිස මේ වන විට 3048 දක්වා ඉහළ ගොස් තිබෙනවා.\nලොව රටවල් 60 කින් පමණ වාර්තාවන ආසාදිතයින් ගණන 89,083 ක්.\nකොවිඩ් 19 හෙවත් නව කොරෝනා වෛරසය ආසාදනයවීමෙන් මේ වන විට වාර්තාවන මරණ 3048 න් 2912 ක්ම වාර්තාවන්නේ චීනයෙන්.\nගත වූ පැය 24 තුළ චීනයේ සිදු වූ පුද්ගල මරණ සංඛ්‍යාව 42 ක්.\nචීනයෙන් පමණක් ආසාදිතයින් 80,026 ක් වාර්තා වනවා.\nචීනයට පසු වැඩිම ආසාදිතයින් සංඛ්‍යාවක් දකුණු කොරියාවෙන් වාර්තා වන අතර එම සංඛ්‍යාව 4212 ක්.\nගත වූ පැය 24 තුළ දකුණු කොරියාවෙන් නව ආසාදියන් 476 ක් හඳුනා ගෙන ඇති අතර එරටින් වාර්තා වන සමස්ත මරණ සංඛ්‍යාව 26 ක්.\nආසාදිතයන්ගෙන් 73%ක් පමණ හමුවී ඇත්තේ දකුණු කොරියාවේ තේගු ප්‍රදේශයෙන්.\nදකුණු කොරියාවෙන් හමුවූ ලාබාලතම ආසාදිතයා දින 45ක් වයසැති ළදරුවෙක් වන අතර, වෛරසය මව්පියන්ගෙන් දරුවන්ට සම්ප්‍රේෂණය වී ඇති බව විදෙස් මාධ්‍ය වාර්තා කරනවා.\nමේ අතර, දකුණු කොරියාව තුළ වෛරසය පැතිරීම ආරම්භ වූ ආගමික මධ්‍යස්ථානයේ ප්‍රධානියාට එරෙහිව නීතිමය ක්‍රියාමාර්ග ගැනීමට සෝල් අගනුවර පාලනාධිකාරිය පියවර ගෙන තිබෙනවා.\nජපානයෙන් වෛරසය ආසාදිතවූවන් 955ක් දක්වා ඉහළ ගොස් ඇති අතර, ඉන් වැඩිදෙනෙකු ඩයමන්ඩ් ප්‍රින්සස් නෞකාවේ සිටි මගින්.\nජපානයේ සිදුවූ පුද්ගල මරණ සංඛ්‍යාව 6ක්.\nසංචාරක පාරාදීසයක් වන ඉන්දුනීසියාවෙන් ද පළමු වරට අද  කොවිඩ් 19 ආසාදිතයන් දෙදෙනෙකු හමුවුණා.\nයුරෝපයේ කොවිඩ් 19 පැතිරෙන මධ්‍යස්ථානය බවට පත්ව ඇති ඉතාලියෙන් ආසාදිතයන් 1694ක් හමුවී ඇති අතර, පුද්ගලයන් 34 දෙනෙකු මරණයට පත්ව තිබෙනවා.\nඋතුරු ඉතාලියේ ලොම්බාඩි ඇතුළු නගර රැසක් තවදුරටත් වසා දමා ඇති අතර, ඇමරිකානු ගුවන් සමාගම් දෙකක් මිලානෝ වෙත ගුවන් ගමන් නතර කිරීමට පියවර ගෙන තිබෙනවා.\nයුරෝපයේ කොවිඩ් 19 ව්‍යාප්තිය ඉහළයාමත් සමඟ ප්‍රංශයේ පැරිස් නුවර ලූවර් කෞතුකාගාරය වසා දැමීමට බලධාරීන් පියවර ගෙන තිබෙනවා.\nචීනයට  පසු වැඩිම කොවිඩ් 19 ආසාදිතයන් මරණයට පත්ව ඇත්තේ ඉරානයෙන්.\nඑරටින් වාර්තා වන සමස්ත මරණ සංඛ්‍යාව 54ක් වන අතර, ආසාදිතයන් 978 දෙනෙකු හඳුනා ගෙන තිබෙනවා.\nමෙවන් පසුබිමක, ඇමරිකානු රාජ්‍ය ලේකම් මයික් පොම්පියෝ පවසන්නේ ඉරානය බලාපොරොත්තු වන්නේ නම් කොවිඩ් 19 පරාජය කිරීම සඳහා සහාය දීමට ඇමරිකාව සූදානම් බවයි.\nකෙසේ වෙතත්, න්‍යෂ්ටික අර්බුද මුල්කර ගනිමින් ඇමරිකාව පනවා ඇති සම්බාධක හේතුවෙන් දෙරට අතර  ඇත්තේ විරසකභාවයක්.",
       "URL": "https://www.hirunews.lk/235650/කොරෝනා-මරණ-තවත්-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=2873"
}