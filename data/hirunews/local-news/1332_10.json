{
       "Source": "hirunews",
       "Timestamp": "Saturday, 26 February 2022 - 8:04",
       "Headline": "කිව් උමං දුම්රිය ස්ථානයේ දී ගර්භනී මවකට දරු ප්‍රසූතියක්",
       "News Content": "රුසියානු හමුදා ඉදිරි පැය කිහිපය තුළ කියෆ් අගනුවර මධ්‍යයට කඩාවදිනු ඇතැයි යුක්රේන ජනාධිපති වොල්ඩොමියර් සෙලෙන්ස්කි ප්‍රකාශ කළා.\nයුක්රේන අගනුවර වටලා සිටින රුසියානු හමුදා ඉදිරි පැය කිහිපය තුළ නගර මධ්‍යයට කඩාවදිනු ඇතැයි යුක්රේන ජනාධිපතිවරයා ප්‍රකාශ කළේ ඊයේ රාත්‍රියේ වීඩියෝ පටයක් නිකුත් කරමින්.\nරැය කොතෙක් දුෂ්කර වුවත්, ඉර උදාව නියත බවයි ඔහු සඳහන් කළේ.\nඑහි දී සතුරා විසින් යුක්රේන ප්‍රතිරෝධය මැඩලීමට උත්සාහ දරනු ඇති බව පැවසූ ජනාධිපති සෙලෙන්ස්කි, යුක්රේනය ලබාගත් නිදහස රැකගන්නා බවට ප්‍රතිඥාවක් ලබාදුන්නා.\nසාම සාකච්ඡා සඳහා යුක්රේනය දොරටු වසා ඇති බවට එල්ල වන චෝදනා ප්‍රතික්ෂේප කළ යුක්රේන ජනාධිපතිවරයා කියා සිටියේ, ලේ වැගිරීමක් වැළැක්වීම තම ඉලක්කය බවයි.\nකෙසේ නමුත් යුක්රේන පාලකයන් මත්ද්‍රව්‍යවලට ඇබ්බැහිවූවන් සහ නාසිවාදීන් ලෙස හැඳින්වූ රුසියානු ජනාධිපති ව්ලැදිමීර් පුටින් ඔවුන්ගේ පාලනය පෙරළා දමන ලෙස යුක්රේන හමුදාවෙන් ඉල්ලා සිටියා.\nඑහෙත් රුසියානු නායකයාගේ ප්‍රලාප ලෝකය විශ්වාස නො කරන බවයි ජනාධිපති යුක්රේන ජනාධිපති සෙලෙන්ස්කි කියා සිටියේ.\nමේ අතර කියෆ් අගනුවර ආසන්නයේ පිහිටි ගුවන් හමුදා කඳවුර රුසියානු හමුදා විසින් අත්පත් කරගෙන ඇති අතර, එහි සිට අගනගරයට කඩාවැදීම දුෂ්කර නො වන බවයි ආරක්ෂක විශ්ලේෂකයන් පෙන්වා දෙන්නේ.\nකියෆ් නගරාධිපති හිටපු හෙවිවේට් බොක්සිං ශූර විටාලි ක්ලිට්ස්ච්කෝ කියා සිටියේ, දුෂ්කර සමයක් ඉදිරියේ එළඹෙනු ඇති බවයි.\nමේ අතර රුසියාවට අයත් විශාල ගුවන් යානයක් තමන් බිම හෙලූ බව යුක්රේන සන්නද්ධ හමුදා ප්‍රධානියා සඳහන් කළා.\nකෙසේ නමුත් ඉලියුෂින් හැත්තෑ හය වර්ගයේ මෙම ගුවන් යානය බිම හෙලීමේ පුවත මෙතෙක් සනාථ වී නොමැති බවයි විදෙස් වාර්තා සඳහන් කළේ.\nමේ අතර, රුසියානු ප්‍රහාර මධ්‍යයේ කියෆ් උමං දුම්රිය ස්ථානයේ රැකවරණ ලබමින් සිටින ගර්භනී මවක් ඊයේ එහි දරු ප්‍රසූතියක් සිදු කර ඇති බව ද වාර්තා වනවා.\nඋමං දුම්රිය ස්ථානයේ නවතා ඇති දුම්රිය, ජනතාවට රැකවරණ ලැබීම සඳහා විවෘතව පවතින බව සඳහන්.\nඑහි යුක්රේන කාන්තාවක් දරුවෙකු බිහිකිරිමේ පුවත ටෙලිග්‍රෑම් සමාජ මාධ්‍යය ඔස්සේ ප්‍රචාරය වුණා.",
       "URL": "https://www.hirunews.lk/298079/කිව්-උමං-දුම්රිය-ස්ථානයේ-දී-ගර්භනී-මවකට-දරු-ප්‍රසූතියක්",
       "Category": "Local News",
       "Parent URL": "https://www.hirunews.lk/local-news.php?pageID=1332"
}