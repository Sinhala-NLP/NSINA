{
       "Source": "hirunews",
       "Timestamp": "Tuesday, 22 March 2016 - 16:07",
       "Headline": "විද්‍යා ඝාතනය ගැන පොටක් පෑදෙයි",
       "News Content": "විද්‍යා සිසුවිය ඝාතනය සම්බන්ධයෙන් රජයේ සාක්ෂිකරුවකු ලෙස සාක්ෂි ලබාදීමට පුද්ගලයකු ඉදිරිපත් වී තිබෙනවා.\nඊයේ කයිට්ස් අධිකරණයේදී ඔහු මේබව ප්‍රකාශකර ඇති බවයි අප වාර්තාකරු සඳහන් කලේ.\nවිද්‍යා සිසුවිය ඝාතනය සම්බන්ධයෙන් සිදුකල පරීක්ෂණවලදී පසුගිය පෙබරවාරි 29 වනදා මෙම සැකකරු අත්අඩංගුවට ගනු ලැබුවා.\nඝාතන සිද්ධියට අදාළව මේවන විට සැකකරුවන් 11 දෙනෙකු රක්ෂිත බන්ධනාගාර ගතව පසුවනවා.\nඅප වාර්තාකරු සඳහන් කලේ රජයේ සාක්ෂිකරුවකු ලෙස ඉදිරිපත් වීමට සුදානම් සැකකරු විද්‍යා දැරිය සමග ප්‍රේම සම්බන්ධතාවක් ගොඩනගා ගැනීමට ද උත්සාහ කර ඇතැයි පොලිස් පරීක්ෂණවලදී අනාවරණ වී ඇති බවයි.\nමෙම පුද්ගලයාගෙන් ප්‍රශ්ණ කිරීමට කයිට්ස් මහේස්ත්‍රාත්වරයා අපරාධ පරීක්ෂණ දෙපාර්තමේන්තුවට අවසර ලබාදී තිබෙනවා.\nපසුගිය වසරේ මැයි 13 වනදා පුන්කුඩුතිව් ප්‍රදේශයේ කැලෑබද ප්‍රදේශයකදී සමුහ දුෂණයට ලක්වීමෙන් විද්‍යා දැරිය ජීවිතක්ෂයට පත්වුනා.\nමෙම සිද්ධියට අදාළව අපරාධ පරීක්ෂණ දෙපාර්තමේන්තුව සහ කයිට්ස් පොලිසිය විමර්ශණ සිදු කරනවා.",
       "URL": "https://www.hirunews.lk/129116/විද්‍යා-ඝාතනය-ගැන-පොටක්-පෑදෙයි",
       "Category": "Local News",
       "Parent URL": "https://www.hirunews.lk/local-news.php?pageID=5120"
}