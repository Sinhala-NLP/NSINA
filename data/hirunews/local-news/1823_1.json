{
       "Source": "hirunews",
       "Timestamp": "Tuesday, 13 July 2021 - 14:58",
       "Headline": "මන්ත්‍රීවරුන්ට පාර්ලිමේන්තුවේදී මහජනතාව හමුවීමේ අවස්ථාව ළඟදීම",
       "News Content": "පාර්ලිමේන්තු සංකීර්ණයේදී මන්ත්‍රීවරුන්ට මහජනතාව හමුවීමට මීට පෙර ලබාදී තිබූ අවස්ථාව යළි ලබාදීම සඳහා අවධානය යොමුවී තිබෙනවා.\nපාර්ලිමේන්තුවේ සභානායක කාර්යාලය නිවේදනය කළේ ඊට අවශ්‍ය කාමර වෙන් කිරීමට සභානායක අමාත්‍ය දිනේෂ් ගුණවර්ධනගේ මැදිහත්වීම මත මෙම පියවර ගෙන ඇති බවයි.\nකතානායකවරයාගේ ප්‍රධානත්වයෙන් පසුගියදා රැස්වූ පාර්ලිමේන්තු සම්බන්ධීකරණ කාරක සභාවේදී සභානායකවරයා මේ සම්බන්ධයෙන් ඉල්ලීම සිදුකර තිබෙනවා.\nඑහිදී ඔහු පෙන්වාදී තිබුනේ මහජනතාවට පාර්ලිමේන්තු සංකීර්ණයේදී මන්ත්‍රීවරුන් හමුවීමට මීට පෙර පැවති අවස්ථාව යළි ලබාදිය යුතු බවයි.\nපාර්ලිමේන්තු මන්ත්‍රීවරුන්ගෙන් ඒ සඳහා ඉල්ලීම් ගණනාවක් ලැබී ඇති බව ද සභානායක අමාත්‍ය දිනේෂ් ගුණවර්ධන සඳහන් කළා.\nඑහිදීයි පාර්ලිමේන්තු මහලේකම් ධම්මික දසනායක වේත්‍රධාරීවරයා වෙත එම ඉල්ලීම යොමුකර තිබුණේ.\nමහජනයා හමුවීම සඳහා පාර්ලිමේන්තු මන්ත්‍රීවරුන්ට කාමර 10ක් වෙන් කිරීමට සාකච්ඡා වී ඇති අතර, පළමු පියවර ලෙස කාමර 7ක් වෙන් කිරීමට හැකියාව පවතින බවයි වේත්‍රධාරිවරයා විසින් අමාත්‍ය දිනේෂ් ගුණවර්ධන වෙත දැනුම් දී ඇත්තේ.\nමේ අනුව, කොරෝනා තත්ත්වය පාලනය වී මහජනතාවට පාර්ලිමේන්තු සංකීර්ණයට පිවිසීමේ අවස්ථාව උදා වූ පසු මන්ත්‍රීවරුන්ගේ මහජන හමුවීම් කාමර මහජනතාව සඳහා විවෘත කරන බව සභානායක අමාත්‍ය දිනේෂ් ගුණවර්ධන සඳහන් කර තිබෙනවා.",
       "URL": "https://www.hirunews.lk/276866/මන්ත්‍රීවරුන්ට-පාර්ලිමේන්තුවේදී-මහජනතාව-හමුවීමේ-අවස්ථාව-ළඟදීම",
       "Category": "Local News",
       "Parent URL": "https://www.hirunews.lk/local-news.php?pageID=1823"
}