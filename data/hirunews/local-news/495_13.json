{
       "Source": "hirunews",
       "Timestamp": "Monday, 06 March 2023 - 7:33",
       "Headline": "කැබිතිගොල්ලෑව ම කම්පා කළ ඛේදවාචකය - වැඩිමහල් පුතු මරුට",
       "News Content": "මවක් සියදිවි හානිකර ගැනීමේ අරමුණින් සිය ආබාධිත පිරිමි දරුවන් දෙදෙනා සමග ළිඳකට පැනීමේ පුවතක් කැබිතිගොල්ලෑව කණුගහවැව ප්‍රදේශයෙන් වාර්තාවුණා.\nමෙම සිද්ධියෙන් වැඩිමහල් පිරිමි දරුවා එම ස්ථානයේදීම මියගොස් ඇති අතර මව සමග අනෙක් දරුවා කැබිතිගොල්ලෑව රෝහලට ඇතුළත් කිරීමෙන් පසු අනුරාධපුර මහ රෝහලට මාරු කර යවා ඇති බවයි පොලිසිය සඳහන් කළේ.\nඊයේ මෙලෙස අවාසනාවන්ත ලෙස මියගොස් ඇති දරුවාගේ වයස අවුරුදු 21 ක් වන අතර, මව 48 හැවිරිදි වියේ පසුවනවා.\nඅනෙක් දරුවා 9 හැවිරිදි වියේ පසුවන බවයි පොලිසිය සඳහන් කළේ.\nසිවිල් ආරක්ෂක භටයකු වන දරුවන්ගේ පියා ඊයේ රාජකාරියට ගොස් ඇති බවත් පසුව උදෑසන ආහාරය සඳහා නැවත නිවසට පැමිණෙන විට බිරිඳ සහ දරුවන් දෙදෙනා නිවසේ නොසිටීම හේතුවෙන් ඔවුන් සම්බන්ධයෙන් සොයාබලා තිබෙනවා.\nපසුව සිදුකළ පොලිසිය සිදුකළ විමර්ශනවලදී එක් දරුවෙකු ළිඳ තුළ මියගොස් සිට ඇති අතර, මව සහ අනෙක් දරුවා එහි ගළක එල්ලී සිටියදියි ගොඩට ගෙන රෝහල්ගත කර ඇත්තේ.\nආර්ථික අපහසුතා නිසා ආබාධිත දරුවන් දෙදෙනාගේ ප්‍රතිකාර කටයුතු සිදු කරගැනීමට මුදල් නොමැතිකම සහ මානසික ආතතිය හේතුවෙන් මෙම මව දරු දෙදෙනා සමග ළිඳට පනින්නට ඇති බවට පොලිසිය සැක පළ කරනවා.\nමේ අතර ඌරගස්මංහන්දිය - පරුස්සගොඩ ප්‍රදේශයේදී බිරිඳ සමඟ ඇතිවූ ආරවුලක් හේතුවෙන් ස්වාමි පුරුෂයා ඇයට තියුණු ආයුධයකින් පහර දී ඝාතනය කර තිබෙනවා.\nමෙලෙස මියගොස් ඇති කාන්තාවගේ වයස අවුරුදු 34 ක් වන අතර, දෙදෙනා අතර පැවති ආරවුල් හේතුවෙන් ඇය දරුවන් තුන්දෙනා සමඟ තම මවගේ නිවසට ගොස් ඇති බවයි පොලිස් පරීක්ෂණවල දී අනාවරණ වී ඇත්තේ.\nසැමියා පසුගිය 3 වනදා මොවුන්ව නැවත සිය නිවසට කැඳවාගෙන යාමට පැමිණි අවස්ථාවේදී ඇති වූ ආරවුලක් හේතුවෙන් මෙම ඝාතනය සිදුව තිබෙනවා.\nසිද්ධියට සම්බන්ධ අවුරුදු 51 ක් වයසැති සැමියා පොලිසිය අත්අඩංගුවට ගෙන තිබුණා.",
       "URL": "https://www.hirunews.lk/329105/කැබිතිගොල්ලෑව-ම-කම්පා-කළ-ඛේදවාචකය-වැඩිමහල්-පුතු-මරුට",
       "Category": "Local News",
       "Parent URL": "https://www.hirunews.lk/local-news.php?pageID=495"
}