{
       "Source": "hirunews",
       "Timestamp": "Sunday, 12 February 2023 - 9:56",
       "Headline": "සිරිපාද පුදබිමේ දී උපත ලද සිඟිත්තිය (වීඩියෝ)",
       "News Content": "ශ්‍රී පාද වන්දනාවේ පැමිණි එක්දරු මවක් තම දෙවැනි බිළිඳිය ඉදිකටු පහනේදි බිහිකර පුවතක් වාර්තාවනවා.\nවන්දනාවේ පැමිණි මෙම කාන්තාව ඇයගේ ප්‍රසූතය ඊයේ (11) රාත්‍රියේ දී සිදුකර ඇති අතර, එම නව බිළිඳිය ගැහැනු දරුවෙකු බවත් නල්ලතන්නිය පොලිසිය පැවසුවා.\nගත වු දෙදින තුළ දිවයිනේ විවිධ ප්‍රදේශවල සිට සිරිපාද වන්දනාවේ විශාල වන්දනාකරුවන් පිරිසක් පැමිණි බවත්, එම පිරිස අතර රත්නපුර - මාරපන ප්‍රදේශයේ සිට පැමිණි එක්දරු මවක් ශ්‍රී පාද - උඩ මළුව දක්වා කරුණා කිරීමට ඉදිකටු පහන ප්‍රදේශයේ දිගු වේලාවක් නතර ව සිටියදි මෙම සිදුවීම සිදුව ඇත්තේ රාත්‍රී 7.30ට පමණ බව ද අප ප්‍රාදේශීය වාර්තාකරු සඳහන් කළා.\nබිළිඳා ප්‍රසූත කිරීම සඳහා පැමිණ සිටි කාන්තා බැතිමතුන්ගේ සහාය ද ඇයට හිමිව තිබෙනවා.\nදරු ප්‍රසුතිය සම්බන්ධයෙන් ඉදිකටු පහන පොලිස් මුරපොලේ නිලධාරින් විසින් නල්ලතන්නිය පොලිසියේ ස්ථානාධිපතිවරයා දැනුවත් කිරිමෙන් පසු වහාම ක්‍රියාත්මක වු පොලිස් ස්ථානාධිපතිවරයා ඉදිකටු පහන පොලිස් මුරපොලේ නිලධාරින්ට උපදෙස් ලබා දී ඇත්තේ සිරිපාද උඩ මළුවට භාණ්ඩ රැගෙන යන කම්කරුවන්ගේ සහ ඉදිකටු පහන පොලිස් මුරපොලේ නිලධාරින්ගේ සහාය මත දරු ප්‍රසුතිය සිදු කළ කාන්තාව සහ සිඟිත්තිය ආධාරක ඇඳන් මතින් ආරක්ෂිතව නල්ලතන්නිය දක්වා රැගෙන එන ලෙසයි.\nඑම අතරතුර සුවසැරිය ගිලන් රථය නල්ලතන්නිය වෙත කැඳවා තිබු නල්ලතන්නිය පොලිසිය මව සහ දරුවා ගිලන් රථයට නංවා දික්ඔය මුලික රෝහලට යොමු කර තිබෙනවා.\nදරු ප්‍රසුතිය සිදු කල මව සහ අලුත උපන් සිඟිත්තියගේ සෞඛ්‍ය තත්ත්වය යහපත් බවයි දික් ඔය මූලික රෝහල සඳහන් කළේ.",
       "URL": "https://www.hirunews.lk/327213/සිරිපාද-පුදබිමේ-දී-උපත-ලද-සිඟිත්තිය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=542"
}