{
       "Source": "hirunews",
       "Timestamp": "Wednesday, 12 May 2021 - 15:01",
       "Headline": "හෙට සිට අත්‍යවශ්‍ය නොවන කටයුතු සඳහා නිවසින් බැහැරව යන අයට දැනුම්දීමක්",
       "News Content": "හෙට සිට මැයි 31 වනදා දක්වා අත්‍යාවශ්‍ය නොවන කටයුතු සඳහා නිවසින් පිටව හා හැක්කේ ජාතික හැඳුනුම්පතේ, රියදුරු බලපත්‍රයේ හෝ විදේශ ගමන් බලපත්‍රයේ අවසන් අංකය අනුව බව පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ ප්‍රකාශ කළා.\nඒ අනුව ඔත්තේ දිනවල හැදුනුම්පතේ 1,3,5,7,9 යන අවසන් අංක සහිත අයට නිවසින් පිටවිය හැකි අතර, ඉරට්ටේ දිනවල 0,2,4,6,8 යන අවසන් අංක හිමි අයට නිවසින් බැහැර යා හැකියි.\nමේ අතර අද සිට ලබන 31 වනදා දක්වා අවසර ලත් පොදු ක්‍රියාකාරකම් සිදු කළ යුතු ආකාරය දැක්වෙන නිවේදනයක් සෞඛ්‍ය අමාත්‍යංශය විසින් ප්‍රකාශයට පත්කර තිබෙනවා.\nපොදු ප්‍රවාහන සේවාවලදී බස් රථවල හෝ දුම්රියේ ආසන ධාරිතාව දක්වා මගීන් ප්‍රවාහනය කිරීමට පමණක් අවසර හිමිවනු ඇති.\nපෞද්ගලික කූලී රථ සේවා වන මෝටර් රථ සහ ත්‍රී රෝද රථ සඳහා උපරිම මගීන් සංඛ්‍යාව දෙදෙනෙකුට සීමාවන අතර වෙනත් වර්ගවල වාහන සඳහා එය ආසන ධාරිතාවට සීමා වනවා.\nකොවිඩ් වෛරසය ආසාදනය නොවූ මෘත දේහ රෝහලෙන් හෝ මරණ පරීක්ෂකවරයා විසින් මුදාහැර පැය 24ක් තුල අවසන් කටයුතු සිදු කළ යුතුයි.\nලබාදී ඇති උපදෙස්වලට අනුකූලව පැමිණෙන පුද්ගලයින් ප්‍රමාණය අවම කිරීම සඳහා ගත හැකි සියලු ක්‍රියාමාර්ග ගනිමින් වරකට උපරිම පුද්ගලයන් 15කට සීමා කර අවසන් කටයුතු සිදුකළ යුතු වනවා.\nපන්සල්, පල්ලි, කෝවිල් වැනි පූජනීය ස්ථානවල සාමූහික ක්‍රියාකාරකම් හෝ රැස්වීම් පැවැත්වීමට අවසර හිමිවන්නේ නැහැ.\nනිවෙස්වල පැවැත්වෙන සුලු සාද ද ඇතුලුව උත්සව, සාද, එක්රැස්වීම් පැවැත්වීමට අවසර හිමි නොවන බවයි සෞඛ්‍ය අමාත්‍යංශය කියාසිටියේ.",
       "URL": "https://www.hirunews.lk/271167/හෙට-සිට-අත්‍යවශ්‍ය-නොවන-කටයුතු-සඳහා-නිවසින්-බැහැරව-යන-අයට-දැනුම්දීමක්",
       "Category": "Local News",
       "Parent URL": "https://www.hirunews.lk/local-news.php?pageID=1958"
}