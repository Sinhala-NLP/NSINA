{
       "Source": "hirunews",
       "Timestamp": "Wednesday, 21 June 2023 - 9:29",
       "Headline": "ඇමරිකාවෙන් ඩොලර් මිලියන ගණනක ඖෂධ මෙරටට",
       "News Content": "ඩොලර් මිලියන 39.6 ක් වටිනා ඖෂධ තොගයක් ඇමරිකාව විසින් ශ්‍රී ලංකාවට පරිත්‍යාග කර තිබෙනවා.\nමෙරට ඇමරිකානු තානාපති ජූලි චන්ග් විසිනුයි ඊයේ මෙම ඖෂධ තොගය සෞඛ්‍ය අමාත්‍ය කෙහෙළිය රඹුක්වැල්ල වෙත බාර දෙනු ලැබුවේ.\nආසාදන තත්ත්ව, කොලෙස්ටරෝල්, නිර්වින්දන, ආතරයිටිස්, දියවැඩියාව හා වේදනානාශක ඇතුලු ඖෂධ වර්ග 32 ක් ඊට ඇතුළත්.\nමෙම අවස්ථාවට එක්වෙමින් සෞඛ්‍ය අමාත්‍යවරයා සඳහන් කළේ ශ්‍රී ලංකාව වැටී ඇති අසීරු අවස්ථාවන්හිදී උපකාර කළ සියලුම මිතුරු රටවල්වලට කෘතඥතාව පළ කරන බවයි.\nමිතුරු රටක් ලෙස ඉදිරියේදී ශ්‍රී ලංකාවට තව තවත් ආධාර ලබාදීමට ඇමරිකාව සූදානම් බව මෙහිදී අදහස් දැක්වූ ඇමරිකානු තානාපති ජූලි චන්ග් ප්‍රකාශ කළා.\nඑමෙන්ම මෙරටට ලැබෙන ද්‍රව්‍යමය ආධාර රේගුවෙන් නිදහස් කරගැනීමේ කටයුතු කඩිනම් කිරීමේ වැදගත්කමද ඇය මෙහිදී අවධාරණය කර තිබෙනවා.",
       "URL": "https://www.hirunews.lk/338574/ඇමරිකාවෙන්-ඩොලර්-මිලියන-ගණනක-ඖෂධ-මෙරටට",
       "Category": "Local News",
       "Parent URL": "https://www.hirunews.lk/local-news.php?pageID=250"
}