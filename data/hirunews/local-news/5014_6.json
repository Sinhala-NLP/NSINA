{
       "Source": "hirunews",
       "Timestamp": "Wednesday, 08 June 2016 - 18:24",
       "Headline": "අලූත්කඩේ අලි විරෝධයක් - සීනිගමදීත් පොල් ගසයි",
       "News Content": "බලපත්‍ර නොමැතිව අලි පැටවෙකු ළඟ තබාගත් බවට චෝදනා  එල්ලවූ කොළඹ හිටපු අතිරේක මහේස්ත්‍රාත් තිලිණ ගමගේට ඇප ලබාදීමේ ක්‍රමවේදයට විරෝධය පළ කරමින් අධිකරණ සේවා කොමිෂන් සභාව ඉදිරිපිට අද විරෝධතාවක් පැවැත්වුණා.\nඊට අමතරව නීතිය වල් වැදීමට ඉඩ නොදෙමු යන්න තේමා කර ගනිමින් පෙත්සම් අත්සන් කිරීමේ ව්‍යාපාරයක්ද එම ස්ථානයෙන් ආරම්භ කළේ තරුණ නීතීඥවරුන්ගේ සංගමය, යහපාලනය සඳහා වූ නීතීඥ එකමුතුව, දුෂණ විරෝධී පෙරමුණ සහ පරිසර සංවිධාන එකමුතුව ඇතුලූ සංවිධාන කිහිපයක්.\nඑහිදී ඔවුන් අගවිනිසුරු කේ. ශ්‍රීපවන්ට කරුණු 7 ක් ඇතුළත් කරමින් සන්දේශයක්ද භාරදී තිබෙනවා.\nඑසේම සිද්ධියට අදාළව අධිකරණ සේවා කොමිසන් සභාව වෙතද පැමිණිලි දෙකක් භාරදීමට ඔවුන් කටයුතු කළා.\nමේ අතර, සිවිල් සංවිධානවල නියෝජිතයින් අධිකරණ ක්‍රියාවලියට බලපෑම් කිරීමට එරෙහිව මහේස්ත්‍රාත් අධිකරණ නීතීඥ සංගමය ද අද අධිකරණ සේවා කොමිෂන් සභාව ඉදිරිපිටදී තවත් විරෝධතාවක් පැවැත්වූවා.\nමේ අතර හීලෑ අලි ඇතුන් සුරැකීමේ සංවිධානය අද හික්කඩුව සීනිගම දේවාලයේදී දේව කන්නලව්වක් සහ පොල් ගැසීමක් සිදුකළා.\nමෙම අවස්ථාවට ඇත් ගොව්වන් පිරිසක්ද එක්ව සිටි අතර, ඔවුන් එහිදී ඉල්ලා සිටියේ අත්අඩංගුවට ගත් හීලෑ අලි ඇතුන් නිදහස් කරදෙන ලෙසයි.",
       "URL": "https://www.hirunews.lk/135074/අලූත්කඩේ-අලි-විරෝධයක්-සීනිගමදීත්-පොල්-ගසයි",
       "Category": "Local News",
       "Parent URL": "https://www.hirunews.lk/local-news.php?pageID=5014"
}