{
       "Source": "hirunews",
       "Timestamp": "Monday, 11 September 2023 - 11:20",
       "Headline": "රාජ්‍ය සාහිත්‍ය සම්මාන ප්‍රදානෝත්සවය ලබන බ්‍රහස්පතින්දා",
       "News Content": "රාජ්‍ය සාහිත්‍ය සම්මාන ප්‍රදානෝත්සවය (2023) ලබන 14 වන දා ප.ව 2.00ට මරදාන, එල්ෆින්ස්ටන් රංග ශාලාවේදී පැවැත්වීමට නියමිතව තිබෙනවා.\nමෙම සම්මාන ප්‍රදානෝත්සවය ජනාධිපති රනිල් වික්‍රමසිංහගේ ප්‍රධානත්වයෙන් සහ බුද්ධ ශාසන ආගමික හා සංස්කෘතික කටයුතු ඇමැති විදුර වික්‍රමනායකගේ සහභාගිත්වයෙන් පැවැත්වීමට නියමිතයි.\nශ්‍රී ලාංකේය සාහිත්‍ය ක්ෂේත්‍රය විශිෂ්ට සාහිත්‍ය නිර්මාණයන්ගෙන් අලංකෘත කළ සාහිත්‍ය ශූරීන් රාජ්‍ය සාහිත්‍ය සම්මාන ප්‍රදානෝත්සවයේදී සම්මානයට පාත්‍ර කරනු ඇති.\nමෙහිදී භාෂා ත්‍රිත්වයෙන් විෂය ක්ෂේත්‍ර 19ක් යටතේ රාජ්‍ය සාහිත්‍ය සම්මාන 41ක් පිරිනැමීමට නියමිතයි.\nමෙහිදී සාහිත්‍යකරුවකු වෙනුවෙන් ජීවිතයේ එක් වරක් පමණක් පිරිනමන සාහිත්‍යරත්න සම්මානය සම්මානිත මහාචාර්ය සුනන්ද මහේන්ද්‍ර, කේ. සට්ටනාදන්, මහාචාර්ය ජෙරල්ඩ් පීරිස්ට පිරිනමනු ඇති බවයි වාර්තා වන්නේ.\nබුද්ධ ශාසන ආගමික හා සංස්කෘතික කටයුතු අමාත්‍යාංශය, සංස්කෘතික කටයුතු දෙපාර්තමේන්තුව, ශ්‍රී ලංකා කලා මණ්ඩලය, රාජ්‍ය සාහිත්‍ය උපදේශක සභාව එක්ව මෙම උලෙළ සංවිධානය කරනු ලබනවා.",
       "URL": "https://www.hirunews.lk/347904/රාජ්‍ය-සාහිත්‍ය-සම්මාන-ප්‍රදානෝත්සවය-ලබන-බ්‍රහස්පතින්දා",
       "Category": "Local News",
       "Parent URL": "https://www.hirunews.lk/local-news.php?pageID=38"
}