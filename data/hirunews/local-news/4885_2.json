{
       "Source": "hirunews",
       "Timestamp": "Saturday, 10 September 2016 - 15:07",
       "Headline": "පැහැරගත් වැලිකඩ ජේලර්වරයෙකු කැපුම් තුවාල සහිතව ජාතික රෝහලේ",
       "News Content": "වැලිකඩ මැගසින් බන්ධනාගාරයේ විනය අංශයේ සේවය කරන ජේලර්වරයෙකු ඊයේ රාත්‍රියේ පැහැරගෙන ගොස් පහරදී යළි බන්ධනාගාරය ආසන්නයට ගෙනවිත් දමා තිබුණා.\nමේ වනවිට ඔහු කැපුම් තුවාලද සහිතව  කොළඹ ජාතික රෝහලේ ප්‍රතිකාර ලබන බවයි බන්ධනාගාර මාධ්‍ය ප්‍රකාශක තුෂාර උපුල්දෙණිය සඳහන් කළේ.\nමෙම නිලධාරියා පසුගිය කාලය තුළ මැගසින් බන්ධනාගාරයේ සිදුකළ හදිසි සෝදිසි මෙහෙයුම් රැසකට දායක වී තිබෙනවා.\nරැඳවියන් සතුව තිබූ ජංගම දුරකථන 270 ක් පමණ සොයාගැනීමට ඔහුගේ දායකත්වය ලැබී තිබුණා.\nපහරදීම සම්බන්ධයෙන් බොරැල්ල පොලීසියේ විශේෂ කණ්ඩායමක් මේ වනවිට පරීක්ෂණ ආරම්භ කර ඇති අතර, බන්ධනාගාර දෙපාර්තමේන්තුවද ඒ පිළිබඳ විශේෂ විමර්ශනයක් සිදුකරන බව සඳහන්.\nසිද්ධියෙන් තුවාල ලැබූ ගැමුණු සඳරුවන් නැමති ජේලර්වරයා මේ වනවිට ප්‍රතිකාර ලබන්නේ කොළඹ ජාතික රෝහලේ 72 වන වාට්ටුවේයි.",
       "URL": "https://www.hirunews.lk/142677/පැහැරගත්-වැලිකඩ-ජේලර්වරයෙකු-කැපුම්-තුවාල-සහිතව-ජාතික-රෝහලේ",
       "Category": "Local News",
       "Parent URL": "https://www.hirunews.lk/local-news.php?pageID=4885"
}