{
       "Source": "hirunews",
       "Timestamp": "Thursday, 08 December 2016 - 18:21",
       "Headline": "එජාප කෘත්‍යාධිකාරී මණ්ඩලයේදී ප්‍රධාන යෝජනා දෙකක් සම්මත වෙයි",
       "News Content": "එක්සත් ජාතික පක්ෂයේ කෘත්‍යාධිකාරි මණ්ඩල රැස්වීමක් අද සිරිකොත පක්ෂ මූලස්ථානයේදී පැවැත්වුණා.\nඑහිදී ප්‍රධාන යෝජනා දෙකක් සම්මත කර ගත් බවයි එම පක්ෂය නිවේදනය කළේ.\nඒ අනුව, ව්‍යවස්ථා සංශෝධනයට අදාළ අනුකමිටු 6 ඉදිරිපත් කළ මූලික වාර්තා සහ ඊට අදාළ මෙහෙයුම් කමිටුවේ වාර්තා සැලකිල්ලට ගෙන ඉදිරියේදී සම්පූර්ණ ව්‍යවස්ථා කෙටුම්පත සකස් කිරීමෙන් පසු ඊට අනුමැතිය ලබාදීමට එහිදී එකගත්වය පළ වී තිබෙනවා.\nපාර්ලිමේන්තුවේ උත්තරීතරභාවය ආරක්ෂා කිරීමට කටයුතු කරමින් දැනට ජනාධිපතිවරයා භාවිත කරනු ලබන විශේෂ බලතල එලෙසින් පවත්වාගෙන යාමට මෙන්ම, මනාප ක්‍රමය අහෝසි කරන මැතිවරණ ක්‍රමයක් බිහිවන අයුරින් නව ව්‍යවස්ථාව සකස් විය යුතු බවයි එක්සත් ජාතික පක්ෂය ප්‍රකාශ කරන්නේ.\nඑක්සත් ජාතික පක්ෂ කෘත්‍යාධිකාරි මණ්ඩලය අද සම්මත කර ගත් දෙවන යෝජනාව වන්නේ ජාතික ආණ්ඩුව වෙත සහය ලබාදීමයි.\nප්‍රජාතන්ත්‍රවාදය, මූලික අයිතිවාසිකම්, ජනතා පරමාධිපත්‍යය පමණක් නොව ජාතික සංහිදියාව ශක්තිමත් කිරීම සදහා ද ජනාධිපති මෛත්‍රීපාල සිරිසේනගේ නායකත්වයෙන් ස්ථාපිත කෙරුණු සම්මුතිවාදී යහපාලන ආණ්ඩුව පියවර ගෙන තිබීම අගය කරන බව ද එක්සත් ජාතික පක්ෂය නිකුත් කළ නිවේදනයේ දැක්වෙනවා.",
       "URL": "https://www.hirunews.lk/149257/එජාප-කෘත්‍යාධිකාරී-මණ්ඩලයේදී-ප්‍රධාන-යෝජනා-දෙකක්-සම්මත-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4762"
}