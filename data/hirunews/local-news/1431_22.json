{
       "Source": "hirunews",
       "Timestamp": "Tuesday, 11 January 2022 - 19:29",
       "Headline": "පාඨලී රෝහලේ - සෞඛ්‍ය තත්වය සොයන්නැයි අධිකරණයෙන් නියෝගයක් (වීඩියෝ)",
       "News Content": "කොළඹ පෞද්ගලික රෝහලක ප්‍රතිකාර ලබමින් සිටින බව කියන පාර්ලිමේන්තු මන්ත්‍රී පාඨලී චම්පික රණවකගේ රෝගී තත්ත්වය පිළිබඳව පරීක්ෂා කර සවිස්තර වාර්තාවක් ඉදිරිපත් කරන ලෙස කොළඹ මහාධිකරණය අද කොළඹ ප්‍රධාන අධිකරණ වෛද්‍ය නිලධාරියාට නියෝග කළා.\nඒ, 2016 වසරේ රාජගිරිය ප්‍රදේශයේදී අපරික්ෂාකාරී ලෙස රිය පදවා තරුණයෙකු අනතුරට ලක් කිරීමේ සිද්ධියට අදාළව ව්‍යාජ සාක්ෂි නිර්මාණය කිරීම හා සාක්ෂි වසන් කිරීමේ සිද්ධියට අදාළ නඩුව, මහාධිකරණ විනිසුරු දමිත් තොටවත්ත හමුවේ කැඳවූ අවස්ථාවේදියි.\nමෙම නඩුවේ සාක්ෂිකරුවන්ගේ හරස් ප්‍රශ්න විමසීම අද ආරම්භ වීමට නියමිතව තිබුණ ද විත්තිකාර පාඨලී චම්පික රණවක අධිකරණය හමුවේ පෙනී සිටියේ නැහැ.\nඔහු වෙනුවෙන් පෙනී සිටි ජනාධිපති නීතිඥ අනුජ ප්‍රේමරත්න අධිකරණයට දන්වා සිටියේ තම සේවාදායකයා අසනීප තත්වයෙන් කොළඹ ලංකා රෝහලේ ප්‍රතිකාර ලබමින් සිටින බවයි.\n”‍ස්වාමීනි... මෙම නඩුවේ විත්තිකරු අසනීපව ඊයේ රාත්‍රී රෝහල් ගත කර තිබෙනවා. වකුගඩු අමාරුව සමග හුස්ම ගැනීමේ අපහසුව සහ පපුවේ වේදනාව නිසා ඔහු රෝහල්ගත කෙරුණු බවයි දැක්වෙන්නේ. ඒ බව තහවුරු කෙරෙන විශේෂඥ වෛද්‍ය ප්‍රියංකර ජයවර්ධන විසින් නිකුත් කර තිබෙන වෛද්‍ය වාර්තාවක්ද මා අධිකරණයට ඉදිරිපත් කරනවා.”‍ යනුවෙන් විත්තියේ නීතිඥවරයා අධිකරණයට දැනුම් දුන්නා.\nමෙම ක්‍රියාව අනුමත කළ නොහැකි බවයි නියෝජ්‍ය සොලිසිටර් ජනරාල් දිලීප පිරිස් චෝදනා කලේ.\n”‍ස්වාමීනි... මෙම නඩු විභාගය අත්හිටුවන ලෙස ඉල්ලා විත්තිකාර පාඨලී චම්පික රණවක ඊයේ අභියාචනාධිකරණයට පෙත්සමක් ඉදිරිපත් කර තිබුණා. එම පෙත්සම විභාගයට ගත් අවස්ථාවේදී ඊයේ දහවල් 1.30 ට පමණ මෙම විත්තිකරු උපරිමාධිකරණ සංකීර්ණය අසල ගැවසී තිබුණා. එම පෙත්සමේ නියෝගය ලබන 24 වන දා ප්‍රකාශයට පත් කිරීමට නියමිතව තිබෙනවා. එසේ තිබිය දී මෙම නඩු විභාගය කල් දමා ගැනීමේ අරමුණින් තමයි විත්තිකරු අද මෙම ක්‍රියාව සිදුකර තිබෙන්නේ. සාක්ෂිකරුවන්ට සාක්ෂි අමතක වන තුරු නඩු විභාගය කල් දමා ගැනීම තමයි ඔහුගේ අරමුණ වී තිබෙන්නේ. මේක බරපතල තත්ත්වයක්. මෙම සිද්ධියෙන් අගතියට පත් තරුණයා රෝද පුටුවකින් අද අධිකරණය හමුවට පැමිණ තිබෙනවා. ඔහුට යුක්තිය ඉටු කිරීමට අවශ්‍ය නැද්ද? මෙවැනි ක්‍රියා වලට ඉඩ දුනහොත් යුක්තිය අපගමනය වීමක් සිදුවෙනවා. ඒ නිසා දැඩි ක්‍රියාමාර්ගයක් ගන්නා ලෙස මා ඉල්ලා සිටිනවා”\nවැඩිදුරට කරුණු දැක්වූ නියෝජ්‍ය සොලිසිටර් ජනරාල්වරයා ”‍ලංකා රෝහල මීට පෙරත් මේ ආකාරයෙන් ක්‍රියාත්මක වී තිබෙනවා.\nරාජිත සේනාරත්න අත්අඩංගුට ගැනීමට නියම වූ අවස්ථාවේදීත් ඔහු එම රෝහලට ඇතුළත්වී වෛද්‍ය වාර්තා ඉදිරිපත් කළා. එම වෛද්‍ය වාර්තා ලබාගන්නා ආකාර ගැන අපි හොඳට දන්නවා”‍\nමෙම අවස්ථාවේදී අදාළ වෛද්‍ය වාර්තාව පරීක්ෂාවට ලක්කළ කොළඹ මහාධිකරණ විනිසුරු දමිත් තොටවත්ත, එම වෛද්‍ය වාර්තාව අතින් ලියා තිබෙන බවත් එහි තිබෙන රෝගී තත්ත්වයන් සහ එහි බලපෑම පිළිබඳව පැහැදිලිව වටහාගත ගැනීම අපහසු බවත් සඳහන් කළා.\nමෙම වෛද්‍ය වාර්තාව ඉදිරිපත් කළ විශේෂඥ වෛද්‍යවරයාගෙන් ප්‍රකාශයක් සටහන් කරගන්නා ලෙස කොළඹ අපරාධ කොට්ඨාශයේ අධ්‍යක්ෂවරයා වෙත නියෝගයක් නිකුත් කරන්නැයි ඉල්ලා සිටි නියෝජ්‍ය සොලිසිටර් ජනරාල් දිලීප පිරිස්, රෝහල්ගතව සිටින බව කියන මන්ත්‍රීවරයාගේ රෝගී තත්ත්වය පිළිබඳව පරීක්ෂා කර බලා සවිස්තර වෛද්‍ය වාර්තාවක් ඉදිරිපත් කරන ලෙස කොළඹ ප්‍රධාන අධිකරණ වෛද්‍ය නිලධාරියාට නියෝගයක් නිකුත් කරන ලෙසද ඉල්ලා සිටියා.\nඑම ඉල්ලීම් පිළිගත් විනිසුරුවරයා චම්පික රණවකගේ රෝගී තත්ත්වය පිළිබඳව පරීක්ෂාකර සවිස්තර වාර්තාවක් ඉදිරිපත් කරන ලෙස කොළඹ ප්‍රධාන අධිකරණ වෛද්‍ය නිලධාරියාට නියෝග කළා.\nඑමෙන්ම අදාළ වෛද්‍ය වාර්තාව ඉදිරිපත් කළ වෛද්‍යවරයාගෙන් ප්‍රකාශයක් සටහන් කරගෙන ඒ ඔස්සේ සිද්ධිය පිළිබඳව පරීක්ෂණයක් පවත්වා වාර්තාවක් ඉදිරිපත් කිරීමට පියවර ගන්නා ලෙසයි විනිසුරුවරයා කොළඹ අපරාධ කොට්ඨාශයේ අධ්‍යක්ෂවරයාට නියම කරනු ලැබුවේ.\nඅනතුරුව පැමිණිල්ල නැවත ලබන 21 වනදා කැඳවීමට ද නියම වුණා..",
       "URL": "https://www.hirunews.lk/293716/පාඨලී-රෝහලේ-සෞඛ්‍ය-තත්වය-සොයන්නැයි-අධිකරණයෙන්-නියෝගයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1431"
}