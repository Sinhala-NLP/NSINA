{
       "Source": "hirunews",
       "Timestamp": "Sunday, 06 December 2020 - 13:47",
       "Headline": "සාක්ෂි තිබිලත් සහරාන් ඇල්ලුවේ නැහැ - අසාද් නවාවි (වීඩියෝ)",
       "News Content": "හරාන් හෂීම් සම්බන්ධයෙන් ක්‍රියාකිරීමට 2017 දී නීතිපති උපදෙස් පතා එවා තිබූ ත්‍රස්ත මර්ධන හා විමර්ශන කොට්ඨාසයේ ගොණුව සම්බන්ධයෙන් අවධානය යොමු වුණේ පාස්කු ප්‍රහාරය එල්ල වී සති තුනකට පමණ පසුව බව නීතිපති දෙපාර්තමේන්තුවේ නියෝජ්‍ය සොලිසිටර් ජෙනරාල් අසාද් නවාවි මහතා පවසනවා.\nකෙසේ වෙතත් එම පමාව පාස්කු ප්‍රහාරයට හේතුවක් ලෙස නොසැලකිය යුතු බවයි ඔහු ජනාධිපති කොමිසමට සඳහන් කළේ.\nමේ අතර, පොලිස් නිලධාරින්ට සහරාන් හෂීම් අත්අඩංගුවට ගැනීමට නොහැකි වුණේ දේශපාලන බලපෑමක් මත බව නියෝජ්‍ය සොලිසිටර් ජනරාල් දිලීප පීරිස් මහතා පවසනවා.\nපාස්කු ප්‍රහාරය සම්බන්ධයෙන් විමර්ශනය කෙරෙන ජනාධිපති කොමිසමේ සාක්ෂි ලබාදීමට ඊයේ කැඳවා තිබුණේ, සහරාන් හෂීම් සම්බන්ධයෙන් නීති කටයුතු සිදුකළ නීතිපති දෙපාර්තමේන්තුවේ නිලධාරින් පිරිසක්.\nඒ අනුව රජයේ අධිනීතිඥ මාලික් අසීස් මහතා ඊයේ පෙරවරුවේ සාක්ෂි ලබාදුන් අතර පස්වරුවේ සාක්ෂි ලබාදීමට කැඳවා තිබුණේ නියෝජ්‍ය සොලිසිටර් ජෙනරාල් අසාද් නවාවි මහතායි.\nඑහිදී ජනාධිපති කොමිසමේ සාමාජික අභියාචනාධිකරණ විනිසුරුවරයා විමසුවේ සහරාන් හෂීම් සම්බන්ධයෙන් ත්‍රස්ත මර්දන හා විමර්ශන කොට්ඨාසය ඉදිරිපත් කළ ගොණුව සම්බන්ධයෙන් ගත් පියවර කුමක්ද යන්නයි.\nඊට පිළිතුරු දෙමින් සාක්ෂිකාර නියෝජ්‍ය සොලිසිටර් ජෙනරාල් අසාද් නවාවි මහතා සඳහන් කළේ 2017.06.07 වෙනි දින තමන් වෙත ලද එම ගොණුව තම කණිෂ්ඨ නිලධාරී මාලික් අසීස් රජයේ අධිනීතිඥවරයා වෙත වැඩිදුර කටයුතු සඳහා යොමුකළ බවයි.",
       "URL": "https://www.hirunews.lk/256417/සාක්ෂි-තිබිලත්-සහරාන්-ඇල්ලුවේ-නැහැ-අසාද්-නවාවි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2291"
}