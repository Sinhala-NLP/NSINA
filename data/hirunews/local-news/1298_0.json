{
       "Source": "hirunews",
       "Timestamp": "Saturday, 12 March 2022 - 19:42",
       "Headline": "යුක්රේන අගනුවර අභියස දරුණු ගැටුම්",
       "News Content": "යුක්රේනයේ කීව් අගනුවරට වයඹ දෙසින් රුසියානු ගොඩබිම් හමුදා සහ යුක්රේන හමුදා අතර ගැටුම් උත්සන්න වී ඇති බව වාර්තා වනවා.\nඉදිරි දින කිහිපය තුල අගනුවර ඉලක්ක කරගෙන ප්‍රහාර දියත් කිරීමේ අරමුණින් රුසියානු හමුදා එක්රැස් කරන බවයි බි්‍රතාන්‍ය ආරක්ෂක අමාත්‍යාංශය සඳහන් කළේ.\nකාර්කිව්, චර්නිව්,සුමී සහ මරියුපොල් නගරවලද ගැටුම් පවතින අතර ඒවා වෙත රුසියානු ෂෙල් වෙඩි ප්‍රහාර අඛන්ඩව එල්ල වන බව සඳහන්.\nමේ අතර, යුක්රේන උප අග්‍රාමාත්‍යවරිය සඳහන් කළේ ගැටුම් පවතින නගරවලින් සිවිල් වැසියන් ඉවත් කර ගැනීමේ මානුෂවාදී වේදිකා අද විවෘත කිරීමට හැකිවනු ඇති බවයි.\nදින 12 ක් තිස්සේ රුසියානු හමුදා විසින් වටලා සිටින ගිණිකොණදිග මරියුපොල් වලට එල්ල වු රුසියානු ප්‍රහාරවලින් සිවිල් වැසියන් 1582 දෙනෙකු මියගොස් ඇති බව නගර කවුන්සිලය මාර්ගගත නිවේදනයක් නිකුත් කරමින් ප්‍රකාශ කළා.\nමේ අතර, යුක්රේන ආක්‍රමණය නිසා බටහිර රටවල් පනවා ඇති සම්බාධක හේතුවෙන් අන්තර්ජාතික ගගන මධ්‍යස්ථානය පෘථිවිය මතට කඩා වැටීමේ අවදානමක් පවතින බවට රුසියානු අභ්‍යවකාශ ඒජන්සිය රොස්කොමොස් අනතුරු ඇඟවීමක් කළා.\nඑහි ප්‍රධානී දිමිත්‍රී රොගෝසින් කියා සිටියේ එය නිවැරදි කක්ෂයට යොමු කිරීම පාලනය කරන රුසියානු කුටීරයේ මෙහෙයුම් සම්බාධක හේතුවෙන් අදාල විය හැකි බවයි.\nමේ නිසා ටොන් 500 ක් බරැති ගගන මධ්‍යස්ථානය සාගරයට හෝ පොලොව මතට කඩා වැටිය හැකි අතර, එය රුසියාව මත පතිත නොවන බවයි ඔහු ටෙලිග්‍රෑම් සමාජ මාධ්‍ය ඔස්සේ පණිවුඩයක් නිකුත් කරමින් කියා සිටියේ.",
       "URL": "https://www.hirunews.lk/299329/යුක්රේන-අගනුවර-අභියස-දරුණු-ගැටුම්",
       "Category": "Local News",
       "Parent URL": "https://www.hirunews.lk/local-news.php?pageID=1298"
}