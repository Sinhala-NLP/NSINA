{
       "Source": "hirunews",
       "Timestamp": "Friday, 02 July 2021 - 15:19",
       "Headline": "බස්නාහිර පළාතේ 30ට වැඩි සියලු දෙනාට ජූලි 31ට පෙර කොවිඩ් එන්නත (වීඩියෝ)",
       "News Content": "බස්නාහිර පළාතේ වයස අවුරුදු 30 ට වැඩි සියලු‍ දෙනාට මේ මස අවසන් වීමට පෙර කොවිඩ් මර්දන එන්නත් ලබාදී අවසන් කරන්නැයි ජනාධිපති ගෝඨාභය රාජපක්ෂ සෞඛ්‍ය අංශ වෙත දැනුම් දී තිබෙනවා. ඒ කොවිඩ් මර්දන විශේෂ කමිටුව සමඟ ජනාධිපති කාර්යාලයේ පැවති හමුවකදී.\nජනාධිපති ගෝඨාභය රාජපක්ෂගේ ප්‍රධානත්වයෙන් අද පෙරවරුවේ පැවති කොවිඩ් මර්දන විශේෂ කමිටුව හමුවේදී එන්නත්කරණය සහ ඉදිරි මෙහෙයුම් සම්බන්ධයෙන් සාකච්ඡාවට ලක් වී තිබෙනවා.\nඊට අමාත්‍යවරුන් කිහිප දෙනෙකු හා කොවිඩ් මර්දන ක්‍රියාවලියට සම්බන්ධ වී සිටින බලධාරීන් එක්ව සිටියා. බස්නාහිර පළාතේ වයස අවුරුදු 30ට වැඩි සියලු‍ දෙනාට මේ මස 31ට පෙර එන්නත ලබාදී අවසන් කරන්නැයි ජනාධිපති ගෝඨාභය රාජපක්ෂ මෙහිදී සෞඛ්‍ය අංශ වෙත දැනුම් දී තිබෙනවා.\nජනාධිපති මාධ්‍ය අංශය සඳහන් කළේ මේ වනවිට කොළඹ දිස්ත්‍රික්කයේ අවුරුදු 30ට වැඩි 60%කට, ගම්පහ දිස්ත්‍රික්කයේ 47%කට සහ කළුතර දිස්ත්‍රික්කයේ 34%කට කොවිඩ් මර්දන පළමු එන්නත් මාත්‍රාව ලබා දී ඇති බවයි.\nවිධිමත් සැලැස්මක් යටතේ, සැප්තැම්බර් මාසයට පෙර දිවයිනේ සියලු‍ ප්‍රදේශවල ඉහළ පිරිසකට එන්නත ලබාදීමේ අවශ්‍යතාවද ජනාධිපතිවරයා මෙහිදී අවධාරණය කර තිබෙනවා.\nජනාධිපති මාධ්‍ය අංශය සඳහන් කළේ ඇස්ට්‍රාසෙනෙකා කොවිෂීල්ඩ් දෙවන මාත්‍රාව සඳහා අවශ්‍ය එන්නත් ප්‍රමාණය කඩිනමින් ලැබෙනු ඇතැයි ජනාධිපතිවරයා මෙහිදී විශ්වාසය පළ කළ බවයි.\nඒ අනුව ඇස්ට්‍රාසෙනෙකා කොවිෂීල්ඩ් එන්නත ලබාගෙන ඇති සියලු‍ දෙනාට එහි දෙවන මාත්‍රාව විධිමත් ආකාරයෙන් ලබාදීමට සැලසුම් කරන්නැයි ද ජනාධිපතිවරයා සෞඛ්‍ය නිලධාරීන්ට උපදෙස් ලබා දී තිබෙනවා.\nඇස්ට්‍රාසෙනෙකා එන්නත ලබාගත් අයෙකුට සති 45ක් යනතෙක් එහි දෙවන මාත්‍රාව ලබාගැනීමේ හැකියාව ලෝක සෞඛ්‍ය සංවිධානය නිර්දේශ කර ඇතැයි, කොවිඩ් මර්දන විශේෂ කමිටුවේ සාමාජික විශේෂඥ වෛද්‍ය, ප්‍රසන්න ගුණසේන මහතා මෙහිදී පෙන්වා දී තිබුණා.\nමේ අතර ලෝක සෞඛ්‍ය සංවිධානයේ කොවැක්ස් පහසුකම යටතේ ඇස්ට්‍රාසෙනෙකා කොවිෂීල්ඩ් එන්නත් මාත්‍රා දෙලක්ෂ හැට හතර දහසක් ජූලි මාසය අවසන් වීමට ප්‍රථම ලැබීමට නියමිත බව සෞඛ්‍ය අංශ තහවුරු කරනවා.",
       "URL": "https://www.hirunews.lk/275872/බස්නාහිර-පළාතේ-30ට-වැඩි-සියලු-දෙනාට-ජූලි-31ට-පෙර-කොවිඩ්-එන්නත-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1846"
}