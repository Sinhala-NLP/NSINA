{
       "Source": "hirunews",
       "Timestamp": "Monday, 14 September 2020 - 8:31",
       "Headline": "ලඩියාට අයත් බස් රථ තුනක් සමඟ සැකකරුවන් තුන්දෙනෙකු අත්අඩංගුවට (වීඩියෝ)",
       "News Content": "ඉන්දියාවට පළාගොස් සැඟව සිටින සංවිධානාත්මක අපරාධකරුවෙකු වන දිනමුල්ල කංකානම්ලාගේ නලින් චතුරංග හෙවත් ලඩියා මත්ද්‍රව්‍ය ජාවාරමෙන් උපයාගත් මුදල්වලින් මිලදී ගත් රුපියල් කෝටි 2ක් පමණ වටිනා බස් රථ 03ක් සැකකරුවන් තුන්දෙනෙකු සමඟ අතුරුගිරිය පොලිසිය අත්අඩංගුවට ගත්තා.\nඒ අනුව මොහු විසින් මත්ද්‍රව්‍ය ජාවාරමෙන් උපයාගත් මුදල්වලින් මිලදී ගත් තවත් දේපළ සොයා විමර්ශණ ක්‍රියාත්මකයි.\nසමයං ඝාතනයෙන් පසු අංගොඩ ලොක්කාගේ උපදෙස් මත ඉන්දියාවට පලාගොස් සැඟවී සිටින ලඩියා මිලදීගත් මෙම බස්රථ තුන ඊයේ සොයාගෙන තිබුණේ පොලිසියට ලද බුද්ධි තොරතුරකට අනුවයි.\nලඩියාගේ ඥාතියෙකු මීට පෙර අත්අඩංගුවට ගෙන ඔහුගෙන් කරන ලද ප්‍රශ්න කිරීම්වලදියි අදාළ බස් රථ සොයා ගනු ලැබුවා.\nඑම අවස්ථාවේ අදාළ බස් රථ සමඟ ලඩියාගේ සමීපතමයින් දෙදෙනෙකු ද පොලීසිය අත්අඩංගුවට ගෙන තිබුණා.\nඅතුරුගිරිය - ජයන්ති පාර, නවගමුව - වදුරම්මුල්ල සහ හෝමාගම යන ප්‍රදේශවලදී සොයාගත් මේවා අතර සුඛෝපභෝගී බස් රථ දෙකක් සහ ලේලන්ඞ් වර්ගයේ බස් රථයක් ද වනවා.\nසුඛෝපභෝගී බස් රථ දෙක කුලී පදනම යටතේ ප්‍රදේශයේ ඇඟළුම් කර්මාන්තශාලාවල සේවකයින් ප්‍රවාහනය සඳහා යොදවා ඇති අතර, ලේලන්ඞ් වර්ගයේ බස් රථය මාර්ග අංක 138න් හතර අතුරුගිරිය - පිටකොටුව මාර්ගයේ ධාවනයට එක් කර තිබූ බවයි පොලීසිය සඳහන් කළේ.\nමේ අතර සංවිධානාත්මක අපරාධකරුවෙකු වන ආමි කමල් නැමැත්තා ඇතුලු තුන්දෙනෙකු හෙරොයින් ග්‍රෑම් 10 ක් සහ හමුදා නිල ඇඳුම් කට්ටල දෙකක් සමඟ වැලිපැන්න - හේන්පිට ප්‍රදේශයේදී අද පෙරවරුවේ අත්අඩංගුවට ගෙන තිබෙනවා.\nයුද හමුදාවෙන් ඉවත්වූ ආමි කමල් නැමැත්තා සංවිධානාත්මක අපරාධ සහ මත්ද්‍රව්‍ය ජාවාරම් සිදුකරන්නෙකු බව අනාවරණ වනවා.\nඑමෙන්ම ගාල්ල - ගල්වල ප්‍රදේශයේ සියලු නිවාස ඉලක්ක කර අද අලුයම සිදුකළ මෙහෙයුමකදී හෙරොයින් 10 යි මිලිග්‍රෑම් 560 ක් සමඟ 46 හැවිරිදි දෙදරු මවක් වන කාන්තාවක් අත්අඩංගුවට ගෙන තිබෙනවා.\nපරීක්ෂණවලදී අනාවරණ වී ඇත්තේ ඇගේ පුත්‍රයෙකු හෙරොයින් ජාවාරම් කිරීම සම්බන්ධයෙන් දැනට රක්ෂිත බන්ධනාගාර ගතව සිටින අතර, ඔහුගේ ජාවාරම් මෙම කාන්තාව කාලයක් තිස්සේ සිදුකරගෙන ගොස් ඇති බවටයි.\nඑසේම හෙරොයින් මිලිග්‍රෑම් 50 පැකට් 100ක් සමග පුද්ගලයෙකු බදුල්ල නගරයේදී අත්අඩංගුවට ගනු ලැබුවා.\nලද තොරතුරක් මත හාලිඇල පොලිසියේ රථවාහන අංශය ඊයේ සිදුකළ වැටලීමකදී සැකකරු අත්අඩංගුවට ගත් අතර පොලිතින් බෑග්වල අසුරා ඔහු සිය පාදයේ කළවා ප්‍රදේශයේ බැඳ කොළඹ සිට බදුල්ලට මෙම හෙරොයින් ප්‍රවාහනය කර ඇති බවටයි සිදුකල ප්‍රශ්ණ කිරීම්වලදී අනාවරණ වී ඇත්තේ.\n30 හැවිරිදි සැකකරු බදුල්ල කටුපැලැල්ලගම ප්‍රදේශයේ පදිංචිකරුවෙක්.\nහෙරොයින් ග්‍රෑම් පහයි මිලිග්‍රෑම් 527 ක් සමඟ ඌරගස්මංහන්දිය - කුඹුරුතුඩුව වත්ත ප්‍රදේශයේදිද 30 හැවිරිදි තවත් සැකකරුවෙකු ඊයේ රාත්‍රියේ අත්අඩංගුවට ගෙන තිබුණේ ඇල්පිටිය කොට්ඨාස දූෂණ මර්දන අංශයේ නිලධාරීන් විසින්.\nඑසේම හංවැල්ල පොලීසිය විසින් නගරය ආශ්‍රිතව ඊයේ සිදුකළ මෙහෙයුමකදී හෙරොයින් ග්‍රෑම් 12 කට ආසන්න ප්‍රමාණයක් සමඟ සැකකරුවන් දෙදෙනෙකු අත්අඩංගුවට ගැනීමට සමත්වුණා.\nඔවුන් හංවැල්ල සහ ඔරුගොඩවත්ත යන ප්‍රදේශවල පදිංචිකරුවන්.\nමේ අතර දකුණු පළාත භාර ජ්‍යෙෂ්ඨ නියෝජ්‍ය පොලිස්පතිවරයා ලබාදුන් වටලා සෝදිසි කිරීමේ නියෝගය යටතේ යක්කලමුල්ල පොලීසිය ඊයේ රාත්‍රියේ සිදුකළ මෙහෙයුමකදී උඩුවැල්ල - කොහුදෙණිය ප්‍රදේශයේදී ගිනි අවි 6ක් සමඟ සැකකරුවන් හතරදෙනෙකු අත්අඩංගුවට ගෙන තිබෙනවා.\nබෝර 12 පතොරම් තුවක්කු තුනක් සහ කප් තුවක්කු තුනක් ඊට අයත්.\nඑසේම තංගල්ල විශේෂ කාර්ය බලකා කඳවුරේ නිලධාරීන් විසින් කරන ලද මෙහෙයුමකදී වලස්ගල - දෙමටපිටිය ප්‍රදේශයේ පදිංචි 67 හැවිරිදි පුද්ගලයෙකු ගිනි අවි සහ පතොරම් සමඟ අත්අඩංගුවට ගෙන තිබුණා.\nඒ අනුව ඔහු ළඟ තිබී විදේශීය රටක නිෂ්පාදිත රිවෝල්වරයක්, බෝර 12 තුවක්කුවක්, වායු රයිෆලයක් සහ බෝර 12 වර්ගයේ පතොරම් හතරක් සොයාගැනීමටයි සමත්වුණේ.\nඑමෙන්ම කළුතර ප්‍රදේශයේ ඊයේ පැවති උත්සවයකදී බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් කියා සිටියේ මත්ද්‍රව්‍ය ජාවාරම්කරුවන් විසින් ඉපයූ මුදල් හා දේපළ රාජසන්තක කිරීමට අවශ්‍ය කටයුතු සූදානම් කර ඇති බවයි.",
       "URL": "https://www.hirunews.lk/250154/ලඩියාට-අයත්-බස්-රථ-තුනක්-සමඟ-සැකකරුවන්-තුන්දෙනෙකු-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2456"
}