{
       "Source": "hirunews",
       "Timestamp": "Thursday, 18 August 2022 - 18:43",
       "Headline": "භාණ්ඩ සඳහා වහාම පාලන මිළක් පනවන්න - පාරිභෝගික අධිකාරියෙන් රජයට දැනුම්දීමක්",
       "News Content": "රජය විසින් අත්‍යවශ්‍ය ඇතුළු අනෙකුත් භාණ්ඩ සදහා පාලන මිලක් පැනවීම සිදු නොකලහොත් ඇතැම් භාණ්ඩවල මිල තවදුරටත් ඉහළ යා හැකි බව පාරිභෝගික කටයුතු පිළිබද අධිකාරිය පවසනවා.\nමේ වනවිට පාලන මිලක් පනවා ඇත්තේ සහල් සදහා පමණයි. එබැවින් වෙලෙදපොලේ අනෙකුත් භාණ්ඩවල මිල ගණන් ව්‍යාපාරිකයින් සහ එම නිෂ්පාදන ආයතන විසින් වරින්වර ඉහළ දමන බවයි එම අධිකාරිය සදහන් කළේ.\nවිශේෂයෙන් ඇසුරුම් නිෂ්පාදන ආශ්‍රිත භාණ්වල මිල ගණන් පසුගිය කාලසීමාවේදී අවස්ථා කිහිපයකදී මිල ඉහල දමනු ලැබුවේ රජය විසින් පාලන මිලක් පනවා නොතිබීම හේතුවෙන් බවයි පාරිභෝගික කටයුතු පිළිබද අධිකාරිය වැඩිදුරටත් කියා සිටියේ.\nබිස්කට්, සබන්, රෙදි සෝදන කුඩු, ක්ෂණික නූඩ්ලස්, සෝයා පැකට් ඇතුළු තවත් භාණ්ඩ රැසක මිල ගණන් මේ වනවිට ඉහළ මට්ටමක පවතිනවා.\nඇතැම් භාණ්ඩ මේ වන විට පාරිභෝගිකයින් විසින් මිලට ගැනීමද ප්‍රතික්ෂේප කළ ඇත්තේ ඒ හේතුවෙන්.\nඑබැවින් අත්‍යවශ්‍ය භාණ්ඩ ඇතුළු අනෙකුත් නිෂ්පාදන සදහා පාලන මිලක් පැනවීමට රජය විසින් පියවර ගත යුතු බවටයි පාරිභෝගික කටයුතු පිළිබද අධිකාරියේ ජ්‍යෙෂ්ඨ ප්‍රකාශකයකු හිරු ප්‍රවෘත්ති අංශයට සදහන් කළේ.\nමේ අතර වෙළෙදපොලේ පළතුරු මිල ගණන්ද ඉහළ ගොස් ඇති පසුබිමක සාමාන්‍ය ප්‍රමාණයේ අන්නාසි ගෙඩියක මිල රුපියල් 550 ඉක්මවා තිබෙනවා.\nවැඩි වශයෙන් අන්නාසි වෙළෙදසැල් පවතින කොළඹ නුවර ප්‍රධාන මාර්ගයේ බැලුම්මහර සහ ඉඹුල්ගොඩ යන ප්‍රදේශවල පවතින ඇතැම් අන්නාසි වෙළෙදසල්ද මේ වනවිට වසා දමා ඇත්තේ අන්නාසි තොග නොලැබීම හේතුවෙන්.\nපැවැති අයහපත් කාලගුණය සහ පොහොර නොමැතිවීම හේතුවෙන් අන්නාසි වගාවට බලපෑම් එල්ලවීම නිසා අන්නාසි හිගයක් පවතින බවයි වෙළෙදුන් ප්‍රකාශ කළේ.\nමේ අතර වෙළද අමාත්‍ය නලින් ප්‍රනාන්දු අද මාධ්‍ය වෙත අදහස් දක්වමින් ප්‍රකාශ කළේ ඇතිකරගත් එකඟතාවයන් මත බිත්තර මිල අඩු නොකරන්නේ නම් ඒ සදහා පාලන මිලක් ප්‍රකාශයට පත් කිරීමට කටයුතු කරන බවයි.",
       "URL": "https://www.hirunews.lk/313121/භාණ්ඩ-සඳහා-වහාම-පාලන-මිළක්-පනවන්න-පාරිභෝගික-අධිකාරියෙන්-රජයට-දැනුම්දීමක්",
       "Category": "Local News",
       "Parent URL": "https://www.hirunews.lk/local-news.php?pageID=930"
}