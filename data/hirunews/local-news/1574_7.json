{
       "Source": "hirunews",
       "Timestamp": "Tuesday, 09 November 2021 - 7:25",
       "Headline": "ගංගා කිහිපයක ජල මට්ටම ඉහළට - ජනතාවට අනතුරු ඇඟවීමක්",
       "News Content": "දිවයිනේ වැසි සහිත කාලගුණය අද දිනයේ තවදුරටත් බලාපොරොත්තු විය හැකි බව කාලගුණ විද්‍යා දෙපාර්තමේන්තුව ප්‍රකාශ කළා.\nබොහෝ ප්‍රදේශවලට විටින්විට ගිගුරුම් සහිත වැසි ඇති විය හැකි අතර, උතුර, වයඹ, බස්නාහිර සහ සබරගමුව පළාත්වලත් අනුරාධපුර, ත්‍රිකුණාමලය, මහනුවර  සහ නුවරඑළිය දිස්ත්‍රික්කවලත් ඇතැම් ස්ථානවලට මිලිමීටර් 150 ඉක්ම වූ ඉතා තද වැසි ඇති විය හැකියි. මාතලේ, පොළොන්නරුව, ගාල්ල සහ මාතර දිස්ත්‍රික්කවලට මිලිමීටර් 100 ඉක්ම වූ තද වැසි ඇති විය හැකි බවයි කාලගුණ විද්‍යා දෙපාර්තමේන්තුව වැඩිදුරටත් සදහන් කළේ.\nමේ අතර, ඊයේ උදෑසන සිට මේ දක්වා මිහින්තලේ ප්‍රදේශයට මිලිමීටර් 214ක වැඩිම වර්ෂාපතනයක් ලැබී ඇති අතර තම්බෝවට ලැබී ඇති වර්ෂාපතනය මිලිමීටර් 202ක්.\nකෑගල්ල දිස්ත්‍රික්කයේ තොටවැල්ල ප්‍රදේශයට මිලිමීටර් 184ක වර්ෂාපතනයක් ලැබී තිබෙනවා.\nතවත් ප්‍රදේශ රැසකට මෙලෙස තද වැසි ලැබී ඇති අතර, එම දත්ත ලැබෙමින් පවතින බවයි කාලගුණ විද්‍යා දෙපාර්තමේන්තුව ප්‍රකාශ කළේ.\nඑමෙන්ම, ගිණිකොණදිග බෙංගාලබොක්ක මුහුදු ප්‍රදේශයේ අඩු පීඩන කලාපයක් ඇති වීමේ ඉහළ හැකියාවක් පවතින බව සඳහන්.\nමේ නිසා එම මුහුදු තීරයේ සහ දිවයිනට දකුණු දෙසින් වන මුහුදු ප්‍රදේශවල නැවත දැනුම් දෙන තුරු ධීවර සහ නාවික කටයුතුවල නොයෙදෙන ලෙස ඉල්ලීමක් කෙරෙනවා.\nමේ අතර, මහඔය ද්‍රෝණියේ ඉහළ ධාරා ප්‍රදේශවලට ලැබී ඇති අධික වර්ෂාපතනය හේතුවෙන් මහඔය ගංඟාවේ ඉහළ ප්‍රදේශවල ජල මට්ටම් සැලකිය යුතු ලෙස ඉහළ ගොස් ඇති බවයි වාරිමාර්ග දෙපාර්තමේන්තුව සදහන් කළේ.\nඒ අනුව ඉදිරි පැය කිහිපය තුළ මහඔය ද්‍රෝණියේ පහළ ප්‍රදේශවල විශේෂයෙන් ගිරිඋල්ල ප්‍රාදේශීය ලේකම් කොට්ඨාශයේ වරදගොල්ල, නාල්ල, දිවුලදෙණිය සහ වැලිහිඳ ප්‍රදේශවල සුළු ගං වතුර තත්ත්වයක් ඇති විය හැකියි.\nඑමෙන්ම, මීගමුව - කුරුණෑගල මාර්ගය ගිරිඋල්ල නගරය අසල දී මහඔය පිටාර ජලයෙන් යටවීමේ අවදානමක් පවතින බවයි වාරිමාර්ග දෙපාර්තමේන්තුව වැඩිදුරටත් කියා සිටියේ.\nමීට අමතරව අලව්ව, මීරිගම, පන්නල, වෙන්නප්පුව, මීගමුව සහ කටාන ප්‍රාදේශීය ලේකම් කොට්ඨාශවල පහත්බිම් ප්‍රදේශවලට ද සුළු ගං වතුර තත්ත්වයක් ඇති විය හැකියි.\nඑසේම, පුත්තලම නගරයේ සිට කොළඹ දෙසට ඇති මාර්ගය පාලවි ප්‍රදේශයෙන් ජලයෙන් යට වී ඇති අතර, පුත්තලම සිට කුරුණෑගල දක්වා මාර්ගය අරලිය උයන, දෙකේ කණුව සහ තම්බපන්නි යන ප්‍රදේශවලින් ජලයෙන් යට වී තිබෙනවා.\nමේ නිසා විකල්ප මාර්ග භාවිතා කරන ලෙසයි ආපදා කළමනාකරණ මධ්‍යස්ථානය දැනුම් දෙන්නේ.\nමේ අතර, කැලණි ගං ද්‍රෝණි ධාරා ප්‍රදේශවලට ද ඉහළ වර්ෂාපතනයක් ලැබීම නිසා කැලණි ගං ද්‍රෝණියේ දැරණියගල, කිතුල්ගල සහ හොලොම්බුව ප්‍රදේශවලින් ගංඟාවේ ජල මට්ටම ඉහළ ගොස් තිබෙනවා.\nමේ නිසා කැලණි ගං ද්‍රෝණියේ දෙහිඕවිට, රුවන්වැල්ල, සීතාවක, දොම්පේ, කඩුවෙල, බියගම, කොළොන්නාව, කොළඹ සහ වත්තල ප්‍රාදේශීය ලේකම් කොට්ඨාශවල ගං වතුර නිම්නයේ පහත්බිම් ප්‍රදේශවලට සුළු ගං වතුර තත්ත්වයක් ඇති විය හැකි බවයි වාරිමාර්ග දෙපාර්තමේන්තුව දැනුම් දෙන්නේ.",
       "URL": "https://www.hirunews.lk/287434/ගංගා-කිහිපයක-ජල-මට්ටම-ඉහළට-ජනතාවට-අනතුරු-ඇඟවීමක්",
       "Category": "Local News",
       "Parent URL": "https://www.hirunews.lk/local-news.php?pageID=1574"
}