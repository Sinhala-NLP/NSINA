{
       "Source": "hirunews",
       "Timestamp": "Friday, 11 November 2022 - 16:25",
       "Headline": "මිය ගිය දැරියක් ගම්පහ රෝහලට ඇතුලත් කොට තරුණයෝ දෙදෙනෙක් පළා ගිහින්",
       "News Content": "තරුණයන් දෙදෙනකු විසින් 15 හැවිරිදි දැරියක්ව ගම්පහ රෝහලට භාර දීමෙන් පසු එම දැරිය මිය ගොස් ඇති බවට වෛද්‍යවරයා විසින් ප්‍රකාශ කිරීමත් සමඟ එම දැරියව රෝහලට රැගෙන ආ තරුණයන් දෙදෙනා රෝහලෙන් පලාගොස් ඇතැයි රෝහල් පොලීසිය පවසනවා.\nමෙම තරුණයන් දෙදෙනා මෝටර් රථයකින් දැරියව රෝහලට රැගෙනවිත් ඇති අතර දැරිය සිහිසුන්ව සිටි බැවින් ඇය වහාම හදිසි ප්‍රතිකාර ඒකකයට ඇතුළත් කරගෙන තිබෙනවා.\nඑහි දී වෛද්‍යවරයෙකු විසින් දැරිය පරික්ෂා කර ඇති බවත් ඒ වන විටත් දැරිය මිය ගොස් ඇති බවත් වෛද්‍යවරයා පවසා තිබෙනවා.\nමේ අවස්ථාවේදී ඉතා රහසිගත ලෙස එම දැරිය රැගෙන විත් සිටි තරුණයන් දෙදෙනා රෝහලෙන් පලා ගොස් ඇතැයි පොලිසිය පවසනවා.\nදැරියව රෝහලට රැගෙන ආ තරුණයන් දෙදෙනා පැමිණි මෝටර් රථය සහ එම තරුණයින් දෙදෙනා හඳුනා ගැනීම සඳහා පොලිසිය රෝහලේ ආරක්ෂිත කැමරා පද්ධතිය පරීක්ෂා කිරීම් සිදුකරන බවයි රෝහල් පොලීසිය පවසන්නේ.\nමියගොස් ඇති දැරිය පිළිබඳ මෙතෙක් කිසිදු තොරතුරක් අනාවරණය වී නොමැති බව පවසන පොලිසිය එම දැරිය කවුරුන් ද යන්න තහවුරු කර ගැනීම සඳහා මේ වන විටත් පරීක්ෂණ ආරම්භ කර තිබෙනවා.",
       "URL": "https://www.hirunews.lk/320164/මිය-ගිය-දැරියක්-ගම්පහ-රෝහලට-ඇතුලත්-කොට-තරුණයෝ-දෙදෙනෙක්-පළා-ගිහින්",
       "Category": "Local News",
       "Parent URL": "https://www.hirunews.lk/local-news.php?pageID=741"
}