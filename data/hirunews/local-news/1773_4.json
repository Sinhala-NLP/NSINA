{
       "Source": "hirunews",
       "Timestamp": "Thursday, 05 August 2021 - 17:30",
       "Headline": "තවත් සයිනොෆාම් මාත්‍රා එන්නත් මිලියන 2ක් හෙට දිවයිනට",
       "News Content": "තවත් සයිනොෆාම් එන්නත් මාත්‍රා මිලියන 2 ක් හෙට දිනයේදී මෙරටට ලැබීමට නියමිත බව රාජ්‍ය අමාත්‍ය මහාචාර්ය චන්න ජයසුමන ප්‍රකාශ කළා.\nඑන්නත් ලබා නොගත් කොළඹ දිස්ත්‍රික්කයේ අවුරුදු 60 ඉක්ම වූ පිරිසට සයිනොෆාම් එන්නතේ පළමු මාත්‍රාව ලබාදීම අද ස්ථාන 5කදී සිදුකෙරුණා.\nඒ අනුව කොළඹ ජාතික රෝහල, අයි.ඩී.එච්., දකුණු කොළඹ ශික්ෂණ රෝහල සහ අවිස්සාවේල්ල යන රෝහල්වලදී මෙන්ම කොළඹ විහාරමහා දේවි උද්‍යානයේදී අද පෙරවරුවේ සිට එම කටයුතු සිදු කෙරුණා.\nඑසේම අද දිනයේත් දිවයිනේ තවත් ප්‍රදේශ රැසකම එන්නත්කරණ වැඩසටහන ක්‍රියාත්මක වූ අතර, ඇස්ට්‍රාසෙනෙකා එන්නතේ දෙවන මාත්‍රාව ලබාදීමද අද දිනයේ සිදු කෙරුණා.\nඑම එන්නතෙහි පළමු මාත්‍රාව ලබා ගත් ලක්ෂයකට පමණ දෙවන මාත්‍රාව ලබාදීමට නියමිතව තිබෙනවා.\nමේ අතර, කොරෝනා පරීක්ෂණ සඳහා පෞද්ගලික අංශය විවිධ මිල ගණන් අය කිරීම හේතුවෙන් පාලන මිලක් ගෙන ඒමට කටයුතු කරන බවයි පාරිභෝගික ආරක්ෂක රාජ්‍ය අමාත්‍ය ලසන්ත අලගියවන්න කොළඹ අද පැවති මාධ්‍ය හමුවකදී කියා සිටියේ.\nමේ අතර, පරිසරයට බැහැර කරන මුහුණු ආවරණ විධිමත් පරිදි බැහැර කිරීම සඳහා සෞඛ්‍ය අමාත්‍යාංශය සහ පරිසර අමාත්‍යාංශය එක්ව මාර්ගෝපදේශ මාලාවක් සකස් කර තිබෙනවා.\nඒ අනුව පරිසරයට එක්වන මුහුණු ආවරණ එකතු කිරීමේදී පළාත්පාලන ආයතන විසින් පහසු දිනයක් නම් කර ඒවා වෙනමම එකතු කිරීම යෝග්‍ය බවටයි සාකච්ඡා වී තිබෙන්නේ.\nදිරාපත්වීමට දීර්ඝ කාලයක් ගතවන බැවින් මුහුණු ආවරණ ඝන අපද්‍රව්‍ය ගණයට එක් කර ඇති බව පරිසර අමාත්‍යාංශය සඳහන් කළා.",
       "URL": "https://www.hirunews.lk/278950/තවත්-සයිනොෆාම්-මාත්‍රා-එන්නත්-මිලියන-2ක්-හෙට-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=1773"
}