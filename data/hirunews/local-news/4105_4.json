{
       "Source": "hirunews",
       "Timestamp": "Sunday, 28 January 2018 - 8:02",
       "Headline": "නිල ඡන්ද පත්‍රිකා බෙදාහැරීමේ විශේෂ දිනය අදයි",
       "News Content": "මෙවර පළාත් පාලන මැතිවරණයට අදාළව විශේෂ දිනයක් ලෙස අද නිල ඡන්ද පත්‍රිකා බෙදා හැරීමේ කටයුතු සිදුකරන බව අතිරේක මැතිවරණ කොමසාරිස් සමන් ශ්‍රී රත්නායක පවසනවා.\nනිල ඡන්ද පත්‍රිකා බෙදා හැරිමේ කටයුතු පසුගිය 18 වනදා ආරම්භ කෙරුණු අතර එය පෙබරවාරි 3 වන දායින් අවසන්වීමට නියමිතයි.\nමෙවර ඡන්දය ප්‍රකාශ කිරිමට සුදුසුකම් ලබා ඇති ඡන්දදායකයින්ගේ සංඛ්‍යාව එක්කෝටි 53 ලක්ෂයක්.\nමේ අතර පොදුජන පෙරමුණ මහරගම නගර සභාවට ඉදිරිපත් කළ නාමයෝජනා ප්‍රතික්ෂේප වීම නිසා පාපැදිය ලකුණින්  ඉදිරිපත්ව සිටින ස්වාධීන කණ්ඩායමට තම සහය පළ කරන බව බස්නාහිර පළාත් සභා මන්ත්‍රි උපාලි කොඩිකාර ඊයේ මාධ්‍ය හමුවක් කැඳවමින් ප්‍රකාශ කළා.\nකෙසේ නමුත් මැතිවරණ කොමිසම අවධාරණය කළේ නාමයෝජනා ලැයිස්තුවෙන් පිට කිසිදු අයෙකුට පළාත්පාලන ආයතනවල මන්ත්‍රීවරුන් ලෙස පත්විය නොහැකි බවයි.\nමැතිවරණ පනතේ සඳහන් ඉහත නීතිය පිළිබඳව ඊයේ පැවති මාධ්‍ය හමුවට එක්ව සිටි මහරගම හිටපු නගරාධිපතිනි කාන්ති කොඩිකාරගෙන් මාධ්‍යවේදීන් ප්‍රශ්න කර සිටියා.\nඑයට පිළිතුරු ලබාදෙමින් ඇය කියා සිටියේ ස්වාධීන කණ්ඩායමකට සහයෝගය පළ කිරීමට නීතිමය බාධාවක් නොමැති බවයි.\nකෙසේ වෙතත් හිරු ප්‍රවෘත්ති අංශය කළ විමසීමකදී මැතිවරණ කොමිසම කියා සිටියේ පළාත්පාලන ඡන්ද විමසීමේ පනතට අනුව යම් අපේක්ෂකයෙකු ඉල්ලා අස්වුවහොත් ඔහු වෙනුවට පත් කළ හැක්කේ ලැයිස්තුවේ ඊළඟට සිටින අපේක්ෂකයා බවයි.\nනාමයෝජනා ලැයිස්තුවල නියමිත සභික ධුර ගණනට අමතරව අතිරේක අපේක්ෂකයන් තුන්දෙනෙකු නම් කර ඇත්තේ යම් පුද්ගලයෙකු මියගිය හෝ ඉල්ලා අස්වුවහොත් ඇතිවන පුරප්පාඩුව සඳහායි.\nඅපේක්ෂක ලැයිස්තු ප්‍රතික්ෂේප වූ අයට වෙනත් පක්ෂයකින් හෝ ස්වාධින කණ්ඩායමකින් යළි පළාත්පාලන ආයතන සඳහා පත්විය නොහැකි බවයි එමඟින් පෙන්වා දෙන්නේ.",
       "URL": "https://www.hirunews.lk/182223/නිල-ඡන්ද-පත්‍රිකා-බෙදාහැරීමේ-විශේෂ-දිනය-අදයි",
       "Category": "Local News",
       "Parent URL": "https://www.hirunews.lk/local-news.php?pageID=4105"
}