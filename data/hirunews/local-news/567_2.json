{
       "Source": "hirunews",
       "Timestamp": "Wednesday, 01 February 2023 - 6:50",
       "Headline": "ප්‍රදේශ කිහිපයකට වැසි හෝ ගිගුරුම් සහිත වැසි",
       "News Content": "නිරිත දිග බෙංගාල බොක්ක ආශ්‍රිත පීඩන අවපාතය ඊයේ (31) රාත්‍රියේ ත්‍රිකුණාමලයට කිලෝමීටර් 180ක් පමණ නැඟෙනහිර දෙසින් අක්ෂාංශ 8.4°N සහ දේශාංශ 82.9°E ආසන්නයේ කේන්ද්‍රගතව පැවතුණු බව කාලගුණ විද්‍යා දෙපාර්තමේන්තුව නිවේදනය කරනවා.\nඑය ක්‍රමයෙන් බටහිර දෙසට බර ව නිරිත දෙසට ගමන් කරමින් 2023 පෙබරවාරි 01 පෙරවරුවේ දී ශ්‍රී ලංකාවේ නැඟෙනහිර වෙරළ තීරය වෙතට ළඟා වෙනු ඇතැ යි අපේක්ෂා කෙරෙයි.\nදිවයිනේ බොහෝ ප්‍රදේශවල අහස වලාකුළින් බර ව පවතින අතර, විටින් විට වැසි හෝ ගිගුරුම් සහිත වැසි ඇති විය හැකි බව සඳහන්.\nඋතුර, උතුරු-මැද, වයඹ සහ නැඟෙනහිර පළාත්වල ඇතැම් ස්ථානවලට මිලි මීටර් 150ක පමණ ඉතා තද වැසි ඇති විය හැකි අතර, උතුර, උතුරු-මැද, නැඟෙනහිර, වයඹ සහ මධ්‍යම පළාත්වල විටින් විට හමන පැයට කිලෝ මීටර් (50-60) පමණ තද සුළං ද බලාපොරොත්තු විය හැකි යි.\nමේ අතර දිවයිනේ සෙසු ප්‍රදේශවල විටින් විට පැයට කිලෝ මීටර් 40-50ක පමණ තද සුළං හමනු ඇති.\nගිගුරුම් සහිත වැසි සමඟ ඇති විය හැකි තාවකාලික තද සුළංවලින් සහ අකුණු මඟින් සිදු වන අනතුරු අවම කර ගැනීමට අවශ්‍ය පියවර ගන්නා ලෙස යි කාලගුණ විද්‍යා දෙපාර්තමේන්තුව ජනතාවගෙන් ඉල්ලා සිටින්නේ.",
       "URL": "https://www.hirunews.lk/326357/ප්‍රදේශ-කිහිපයකට-වැසි-හෝ-ගිගුරුම්-සහිත-වැසි",
       "Category": "Local News",
       "Parent URL": "https://www.hirunews.lk/local-news.php?pageID=567"
}