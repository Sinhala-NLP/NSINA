{
       "Source": "hirunews",
       "Timestamp": "Sunday, 13 February 2022 - 8:44",
       "Headline": "සෞඛ්‍ය වර්ජනය අත්හිටුවීම ගැන අද සාකච්ඡා (වීඩියෝ)",
       "News Content": "සෞඛ්‍ය වෘත්තීයවේදීන් විසින් ආරම්භ කර ඇති සේවක වර්ජනය අත්හිටුවීම සම්බන්ධයෙන් තීරණයක් ගැනීමට අද (13) දිනයේ සෞඛ්‍ය වෘත්තීයවේදීන්ගේ සම්මේලනයේ විධායක කාරක සභාව රැස්වනවා.\nමේ අතර, සෞඛ්‍ය අමාත්‍යාංශය ප්‍රකාශ කළේ සෞඛ්‍ය සේවක වෘත්තීය ගැටලු විසඳීම සඳහා යම් කිසි කාල රාමුවක් තුළ අවශ්‍ය ක්‍රියාමාර්ග ගැනීම සඳහා නම්‍යශීලි ප්‍රතිපත්තියක් අනුගමනය කිරීමට අමාත්‍යාංශය නිරන්තර සූදානමක සිටින බවයි.\nසෞඛ්‍ය අමාත්‍යවරයා විසින් ඊට අදාළව වෘත්තීය සමිති වෙත ලිඛිත දැනුම්දීමක් සිදු කිරීමට සැළසුම් කර ඇති බව ද හිරු ප්‍රවෘත්ති අංශයට වාර්තා වුණා.\nදින ගණනාවක් පුරා ක්‍රියාත්මක වුණු වර්ජනය හේතුවෙන් දිවයින පුරා රෝහල් වෙත පැමිණි රෝගීන් දැඩි අසරණතාවකට පත් වූ අතර, රජයේ හෙද නිලධාරීන්ගේ සංගමය ඊයේ (12) වර්ජනයෙන් ඉවත් වන්නේ ඊට අදාළව ලබාදුන් අධිකරණ නියෝගයත් සමගයි.\nඑසේම, රෝහල් සේවා අත්‍යවශ්‍ය සේවාවක් ලෙස ප්‍රකාශයට පත් කරමින් පෙරේදා රාත්‍රියේ ගැසට් නිවේදනයක් ද නිකුත් කෙරුණා.",
       "URL": "https://www.hirunews.lk/296878/සෞඛ්‍ය-වර්ජනය-අත්හිටුවීම-ගැන-අද-සාකච්ඡා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1359"
}