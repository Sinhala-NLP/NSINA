{
       "Source": "hirunews",
       "Timestamp": "Thursday, 11 August 2016 - 18:07",
       "Headline": "විජය නික්ම යයි",
       "News Content": "1947 වසරේ මැයි මස 6 වැනිදා උපන් ඉලුක්පිටිය මුදියන්සේලාගේ විජය නන්දසිරි මහතා කලා ලොවට පිවිසියේ විදුරදේව වේදිකා නාට්‍ය හරහායි.\nඉන් අනතුරුව වේදිකාවල ටෙලිනාට්‍ය සහ චිත්‍රපට යන ත්‍රිත්ව කලා මාධ්‍යයන් ඔස්සේ මෙරට රසික හදවත් සංවේදීව ස්පර්ශ කරන්නට මේ ප්‍රතිභාපූර්ණ රංගන ශිල්පියාට හැකියාව ලැබුණා.\n1963 වසරේදී එදිරිවීර සරච්චන්ද්‍රයන්ගේ මනමේ වේදිකා නාට්‍යයේ මනමේ කුමරුගේ චරිතය හරහා කරලියේ පෙරලියක් ඇති කළ විජය නන්දසිරි මහතා සිය චිත්‍රපට රංගන දිවිය ආරම්භ කළේ මාතර ආච්චි චිත්‍රපටයෙන්.\nප්‍රහසන චිත්‍රපට හරහා වඩාත් ජනතා හදවත් ස්පර්ශ කරන්නට සමත් වූ විජය නන්දසිරි මහතා මේ වන විටත් හිරු ටී.වී ඔස්සේ විකාශය වන ටෙලිනාට්‍ය කිහිපයකට සිය දායකත්වය ලබාදුන්නා.\nපසුගිය 8 වැනිදා පෙරවරුවේ ඇතිවූ හදිසි අසනීප තත්ත්වයක් හේතුවෙන් අභාවප්‍රාප්තවූ මේ ප්‍රතිභාපූර්ණ රංගනවේදියා ඒ වන විට 69 වන වියෙහි පසුවුණා.\nජනාධිපති මෛත්‍රීපාල සිරිසේන මහතාද ඊයේ රාත්‍රියේ විජය නන්දසිරි මහතාගේ දේහයට අවසන් ගෞරව දැක්වුවා.\nදිවි ගමනෙන් සමුගත් සිය ආදරණීය රංගන ශිල්පියාට අවසන් ගෞරව පුද කරන්නට අදත් දහස් ගණන් පිරිස ගල්කිස්ස කලාපුරයේ ඒ මහතාගේ නිවසට පැමිණියා.\nඅභාවප්‍රාප්ත විජය නන්දසිරි මහතාගේ දේහය පිළිබඳ ආගමික වතාවත් අද පස්වරු 3 ට පමණ සිදුකෙරුණා.\nඅනතුරුව දේහය සහිත අවමංගල්‍යය රිය පෙරහර ගල්කිස්ස පොදු සුසාන භූමිය වෙත රැගෙන යාම ආරම්භ කෙරුණා.\nරිය පෙරහරකින් දේහය රැගෙන යන විට මඟ දෙපස සිටි ජනතාවද සහෘද කලා ශිල්පියාට සිය  අවසන් ගෞරවය පුද කළා.\nසුසාන භූමිය වෙත දේහය රැගෙන එනු ලැබුවේ පස්වරු 4.45 ට පමණ.\nදශක 5 කට අධික කාලයක් සිය අද්විතීය රංගන ප්‍රතිභාවයෙන් මෙරට කලාකෙත පෝෂණය කරන්නට මහඟු මෙහෙවරක් ඉටුකළ විජය නන්දසිරි නම්වූ රංගන පෞරුෂය අද මෙලෙස සිය ජීවන රඟ මඩලින් සමුගත්තා.\nඒ, මෙරට කලා ක්ෂේත්‍රයට සහ රසික සහෘදයාට කිසිදා පිරවිය නොහැකි හිඩැසක් ඉතිරි කරමින්.",
       "URL": "https://www.hirunews.lk/140395/විජය-නික්ම-යයි",
       "Category": "Local News",
       "Parent URL": "https://www.hirunews.lk/local-news.php?pageID=4927"
}