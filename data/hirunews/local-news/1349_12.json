{
       "Source": "hirunews",
       "Timestamp": "Friday, 18 February 2022 - 13:21",
       "Headline": "චමුදිත සමරවික්‍රමට ප්‍රමාණවත් ආරක්ෂාවක් දෙන්න - පොලිසියට නියෝගයක්",
       "News Content": "මාධ්‍යවේදී චමුදිත සමරවික්‍රමට ප්‍රමාණවත් ආරක්ෂාවක් ලබා දෙන ලෙස වින්දිතයන් ආරක්ෂා කිරීම සඳහා වු විශේෂ කොට්ඨාසයට කැස්බෑව මහේස්ත්‍රාත් රුවන්දිකා වීරසිංහ අද නියෝග කළා.\nඉකුත් 14 වැනි දින අලුයම් කාලයේදී පිළියන්දල වෑවල නිවාස සංකීර්ණයක පිහිටි මාධ්‍යවේදී චමුදිත සමරවික්‍රම ගේ නිවසට නාදුනන මැර පිරිසක් විසින් ගල් සහ අසූචි ප්‍රහාර එල්ල කර තිබුණා.\nවින්දිත මාධ්‍යවේදී චමුදිතට ප්‍රමාණවත් ආරක්ෂාවක් ලබා දීමට නියෝග කරන ලෙස ජනාධිපති නීතිඥ කුවේරා ද සොයිසා ඇතුළු නීතිඥ කණ්ඩායමක් කැස්බෑව මහේස්ත්‍රාත් අධිකරණයට මෝසමක් ඉදිරිපත් කරමින් කරන ලද ඉල්ලීමක් සැලකිල්ලට ගත් මහේස්ත්‍රාත්වරිය එම නියෝගය කර තිබෙනවා.\nමේ අතර මාධ්‍යවේදී චමුදිත සමරවික්‍රම ගේ පිලියන්දල නිවසට එල්ල වූ ප්‍රහාරය සම්බන්ධයෙන් අපේ ජන බල පක්ෂය පක්ෂයේ නායක සමන්ත පෙරේරා ගෙන් අද (18) දින පැය හතරක කාලයක් ප්‍රකාශ ලබා ගත් බව පිලියන්දල පොලිසිය කියයි.\nඉකුත් 14 වෙනි දින චමුදිත ගේ පිලියන්දල නිවසට එල්ල කෙරුනු ප්‍රහාරයට දින කීපයකට ඉහතදී චමුදිත සමරවික්‍රම අපේ ජන බල පක්ෂයේ සභාපතිවරයා සමඟ සම්මුඛ සාකච්චාවක් පවත්වා තිබුණා.\nපොලිසිය විසින් සමන්ත පෙරේරාට කරන ලද දැනුම්දීමකට අනුව ඔහු පැමිණ ප්‍රකාශ ලබා දුන් බවත් එදින සම්මුඛ සාකච්ඡාවේදී කතාබහට බඳුන් වූ කරුණු සම්බන්ධයෙන් දීර්ඝ ලෙස ප්‍රශ්න කර එම ප්‍රකාශ සටහන් කරගත් බවත් පිළියන්දල පොලීසිය කියයි.",
       "URL": "https://www.hirunews.lk/297349/චමුදිත-සමරවික්‍රමට-ප්‍රමාණවත්-ආරක්ෂාවක්-දෙන්න-පොලිසියට-නියෝගයක්",
       "Category": "Local News",
       "Parent URL": "https://www.hirunews.lk/local-news.php?pageID=1349"
}