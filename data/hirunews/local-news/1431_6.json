{
       "Source": "hirunews",
       "Timestamp": "Wednesday, 12 January 2022 - 8:06",
       "Headline": "ප්‍රදේශ රැසකට ඊයේ විදුලිය බිඳ වැටේ",
       "News Content": "ජාතික පද්ධතියට විදුලිය සැපයෙන කැළණිතිස්ස බලාගාරය අසල පිහිටි පෞද්ගලික බලාගාරයක ඇතිවූ දෝෂයක් හේතුවෙන් ප්‍රදේශ රැසකට ඊයේ (11) පස්වරුවේ විදුලිය බිඳ වැටුණා.\nගල්කිස්ස, රත්මලාන, නුගේගොඩ, මහරගම, බොරලැස්ගමුව, වත්තල, කැකිරාව, අකුරැස්ස, දික්වැල්ල සහ බිබිල ඇතුලු ප්‍රදේශ රැසකට මෙලෙස විදුලි බලය ඇණහිටි බවයි හිරු ප්‍රාදේශීය වාර්තාකරුවන් කියා සිටියේ.\nපසුව පැයකට ආසන්න කාලයක් ගතවීමෙන් අනතුරුව විදුලිබලය යථා තත්ත්වයට පත් කර තිබුණා.\nකෙසේ වෙතත් ඊයේ විදුලි කප්පාදුවක් සිදුනොකරන බව විදුලිබල අමාත්‍යාංශය සඳහන් කළා.\nදෛනික විදුලි ඉල්ලුම සහ සැපයුම් ධාරිතාව සැලකිල්ලට ගනිමින් ඉදිරියේදී විදුලි කප්පාදුව සිදුකරන්නේ ද යන්න සම්බන්ධයෙන් දෛනිකව තීරණය ගැනීමට අපේක්ෂා කරන බවයි එහි මාධ්‍ය ප්‍රකාශක, අතිරේක ලේකම්, සුගත් ධර්මකීර්ති කියා සිටියේ.",
       "URL": "https://www.hirunews.lk/293743/ප්‍රදේශ-රැසකට-ඊයේ-විදුලිය-බිඳ-වැටේ",
       "Category": "Local News",
       "Parent URL": "https://www.hirunews.lk/local-news.php?pageID=1431"
}