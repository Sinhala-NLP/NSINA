{
       "Source": "hirunews",
       "Timestamp": "Friday, 12 May 2017 - 12:25",
       "Headline": "මැද පෙරදිග ගිය කාන්තාවක් ඝාතනය කර සිරුර ලංකාවට එවයි",
       "News Content": "ගෘහ සේවිකාවක්‌ ලෙස මැද පෙරදිග ගිය කාන්තාවක් ඝාතනය කොට ඇගේ නරක්‌ වූ සිරුර පෙට්‌ටියක අසුරා ශ්‍රී ලංකාවට එවීමේ සිද්ධියක්‌ පසුගිය දා වාර්තා වුනා.\nදැනට වසර 1 1/2 කට පමණ පෙර දී මෙම 32 හැවිරිදි කාන්තාව විදේශගත වී තිබෙනවා. කනපති පුල්ලේ කුමාරි නමැති ඇය දෙදරු මවක්.  එරාවුර් ප්‍රදේශයේ පදිංචිව සිටි ඇයගේ සැමියා ඇය අතහැර ගොසින් සිටින බව ද වාර්තා වනවා.\nමරණ පරීක්‍ෂණයේදී ඇගේ ඥාති  අක්‌කා සහ අයියා කෙනකු විසින් ඉදිරිපත් කරන ලද සාක්‌ෂි අනුව ඇය මැද පෙරදිග ගිය පසු පසුගිය වසර 1 1/2 කාලයේ තම ඥාතින්ට දුරකථනය මඟින් දන්වා ඇත්තේ ඇය සේවය කළ නිවසේ මහලු කාන්තාවක්‌ සිටින බවත් ඇය තමාට නිතර නිතර පහරදී වෙනස්‌කම් රැසක්‌ සිදු කරන බවයි.\nඇයගෙන් ඇගේ අක්‌කාට අවසන් වරට දුරකථන ඇමතුමක්‌ ලැබී ඇත්තේ 2016 අප්‍රේල් මාසයේ වන අතර පසුව ඇගෙන් තොරතුරක්‌ ලැබී නැහැ.\nඑහෙත් 2017 පෙබරවාරි මස ඇය මියගිය බව සෞදි අරාබියේ තානාපති කාර්යාලය මඟින් ඥාතින්ට දන්වා ඇති අතර මියගිය කාන්තාවගේ සිරුර හමුවීමට පසුබිම් වී ඇත්තේ ද මියගිය කාන්තාව වාසය කළ මැද පෙරදිග  මහල් නිවාස වල පැතිර ගිය අධික දුර්ගන්ධයක්.\nඒ පිළිබඳව පසුව ප්‍රදේශවාසීන් පොලිසියට දැන්වීමෙන් පසු එම මහල් නිවාස පරීක්‌ෂා කළ අවස්‌ථාවේ මියගිය කත මරා ඇගේ සිරුර බෑගයක ඔබා එම සෞදි නිවසේ නාන කාමරයේ සඟවා තිබෙන බව හෙළි වී තිබෙනවා.\nඑම බෑගය අසල තවත් ගමන් මලු දෙකක එම කාන්තාවන් ඇඳුම් පැළඳුම් ආදිය අසුරා තිබියදී සොයාගෙන ඇතැයි සඳහන්.\nපසුව ඇගේ සිරුර පෙට්‌ටියක දමා සීල් කර ශ්‍රී ලංකාවට එවා ඇතැයි පශ්චාත් මරණ පරීක්‍ෂණයේ දී හෙළි වී තිබෙනවා.",
       "URL": "https://www.hirunews.lk/161156/මැද-පෙරදිග-ගිය-කාන්තාවක්-ඝාතනය-කර-සිරුර-ලංකාවට-එවයි",
       "Category": "Local News",
       "Parent URL": "https://www.hirunews.lk/local-news.php?pageID=4521"
}