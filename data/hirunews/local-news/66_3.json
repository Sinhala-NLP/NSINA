{
       "Source": "hirunews",
       "Timestamp": "Monday, 28 August 2023 - 23:13",
       "Headline": "මාතර දිසා විනිසුරු නිල නිවසේ පොලිස් නිලධාරියෙකු මරුට",
       "News Content": "මාතර දිසා විනිසුරු නිල නිවසේ රාජකාරියේ නිරතව සිටි පොලිස් නිලධාරියෙකු වෙඩි වැදුණු තුවාල සහිතව මියගොස් තිබෙනවා.\nමෙය සියදිවි නසාගැනීමක්ද නැතහොත් ගිනි අවිය අත්වැරදීමකින් ක්‍රියාත්මක වීමෙන් සිදුවූ අනතුරක්ද යන්න පිළිබඳව විමර්ශන ක්‍රියාත්මකයි.\nමාතර වෙරළ පාරේ පිහිටි මාතර දිසා විනිසුරු නිල නිවසේ රාජකාරි කළ පොලිස් සැරයන්වරයෙකු වෙඩි වැදුණු තුවාල සහිතව මියගොස් සිටියදී අද හමුවුණා.\nඑම ස්ථානයේ තිබී ටී56 වර්ගයේ ගිනි අවියක් සහ හිස් පතොරොම් දෙකක් හමුවී තිබෙනවා.\nමෙලෙස මියගොස් ඇත්තේ මාතර කැකණදුර ප්‍රදේශයේ පදිංචිව සිටි බන්දුල පුෂ්පකුමාර නම් 55 හැවිරිදි මාතර පොලීසියට අනුයුක්තව සේවය කළ සැරයන්වරයෙක්.\nඔහු සමග සේවය කළ සමීප පොලිස් නිලධාරීන් පැවසුවේ ඔහු නීතිගරුකව සිය සේවය ඉටු කළ අයෙකු බවත් ඔහුට පවුල් ආරවුල්ද නොතිබූ බවයි.\nඔහු අද උදෑසනත් සිය බිරිඳට දුරකතන ඇමතුමක් ලබාදී තමා රාත්‍රි ආහාරය ලබාගැනීමට නිවසට පැමිණෙන බවද දන්වා තිබූ බව ඔහුගේ සමීප පොලිස් නිලධාරීන් පැවසුවා.\nකෙසේවෙතත් මෙම කරුණු හේතුවෙන් විමර්ශන කටයුතු සිදුකරන නිලධාරීන් පවසන්නේ මෙය සියදිවි නසාගැනීමක්ද නැතහොත් ගිනිඅවිය අත්වැරදීමකින් ක්‍රියාත්මක වීමෙන් සිදුවූ අනතුරක්ද යන්න පිළිබඳව සැකයක් පවතින බවයි.\nඒ අනුව මරණයට හේතුව අනාවරණ කරගැනීම සඳහා මාතර පොලීසිය විසින් පරීක්ෂණ ආරම්භ කර තිබෙනවා.",
       "URL": "https://www.hirunews.lk/346453/මාතර-දිසා-විනිසුරු-නිල-නිවසේ-පොලිස්-නිලධාරියෙකු-මරුට",
       "Category": "Local News",
       "Parent URL": "https://www.hirunews.lk/local-news.php?pageID=66"
}