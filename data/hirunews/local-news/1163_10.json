{
       "Source": "hirunews",
       "Timestamp": "Tuesday, 17 May 2022 - 12:47",
       "Headline": "පාර්ලිමේන්තු මන්ත්‍රීවරුන් හත්දෙනෙකු ගැන රහස් පොලිසියෙන් කථානායකට දැනුම් දීමක්",
       "News Content": "ගාලු‍ මුවදොර සහ අරලියගහ මන්දිරය අසළ සාමකාමී අරගලයක නිරතවු විරෝධතාකරුවන්ට පහරදීමේ සිද්ධියට අදාළව හිටපු බස්නාහිර පළාත් සභා මන්ත්‍රී අමල් සිල්වා සහ තවත් පුද්ගලයෙකු අපරාධ පරීක්ෂණ දෙපාර්තමේන්තුව මගින් අත්අඩංගුවට ගෙන තිබෙනවා.\nඊයේ අත්අඩංගුවට ගත් අනෙක් පුද්ගලයා දෙහිවල - ගල්කිස්ස මහ නගර සභා සේවකයෙකු බව සඳහන්.\nමේ අතර මෙම සිද්ධියට අදාළ පාර්ලිමේන්තු මන්ත්‍රීවරුන් හත්දෙනෙකු සම්බන්ධයෙන් අපරාධ පරීක්ෂණ දෙපාර්තමේන්තුව විසින් කථානායකවරයාට දැනුම්දීමක් සිදුකර තිබෙනවා.\nඔවුන් අද දින පාර්ලිමේන්තුවට පැමිණ සිටීනම් ප්‍රකාශයක් ලබාදීම සඳහා අපරාධ පරීක්ෂණ දෙපාර්තමේන්තුව වෙත යොමු කරන ලෙසටයි එම දෙපාර්තමේන්තුව කථානායකවරයාගෙන් ඉල්ලා ඇත්තේ.\nමෙම සිද්ධිය සම්බන්ධයෙන් පාර්ලිමේන්තු මන්ත්‍රීවරුන් වන ජොන්ස්ටන් ප්‍රනාන්දු, සනත් නිශාන්ත, මිලාන් ජයතිලක, සංජීව එදිරිමාන්න යන මන්ත්‍රීවරුන් සහ ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් ඇතුළු 22 දෙනෙකු අත්අඩංගුවට ගෙන ප්‍රකාශ සටහන් කරගැනීමෙන් පසු අධිකරණයට ඉදිරිපත් කරන ලෙස නීතිපතිවරයා විසින් පොලිස්පතිවරයාට සහ අපරාධ පරීක්ෂණ දෙපාර්තමේන්තුවට ඊයේ නියෝග කළා.\nසිද්ධියට අදාළව මේ දක්වා අත්අඩංගුවට ගෙන ඇති පුද්ගලයින් සංඛ්‍යාව තුනක්.\nපොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව වැඩිදුරටත් සඳහන් කළේ දිවයින පුරා සිදුවූ කළහකාරී සහ ප්‍රචන්ඩ ක්‍රියා සම්බන්ධයෙන් තවත් පුද්ගලයින් 258 දෙනෙකු අත්අඩංගුවට ගත් බවයි.\nමේ අතර ෆේස්බුක් සමාජ මාධ්‍යය ඔස්සේ තමන්ට සිදුකළ තර්ජනයකට අදාළව පරීක්ෂණයක් සිදුකරන ලෙස පාර්ලිමේන්තු මන්ත්‍රී චාමර සම්පත් දසනායක පොලිසියෙන් ඉල්ලීමක් කර තිබෙනවා.\nමන්ත්‍රිවරයා විසින් ඒ පිළිබඳව හාලි ඇල පොලීසියට ඊයේ දිනයේදී ලිපියක් මගින් දැනුම්දී ඇති බවයි වාර්තාවන්නේ.\nහාලිඇල බණ්ඩාරවෙල මාර්ගයේ පදිංචි පුද්ගලයෙකු සිය ෆේස් බුක් ගිණුමේ “චාමර සම්පත් තවමත් ජීවතුන් අතර ද? ” සහ ඔහුත් ලැයිස්තුවේ සිටින බවට සටහනක් පළ කර ඇති අතර, ඊට අදාළවයි මන්ත්‍රීවරයා විසින් පොලිසිය දැනුවත් කර ඇත්තේ.\nමේ අතර, ගාලු මුවදොර ආරම්භ කර ඇති විරෝධතාව අද 39 වැනි දිනටත් ක්‍රියාත්මක අතර, ඊයේ රාත්‍රියේත් වෙසක් පොහෝය දිනයට සමගාමීව තොරණක් ඉදිකර බැති ගී සංදර්ශනයක් ද පැවැත්වුණා.",
       "URL": "https://www.hirunews.lk/304566/පාර්ලිමේන්තු-මන්ත්‍රීවරුන්-හත්දෙනෙකු-ගැන-රහස්-පොලිසියෙන්-කථානායකට-දැනුම්-දීමක්",
       "Category": "Local News",
       "Parent URL": "https://www.hirunews.lk/local-news.php?pageID=1163"
}