{
       "Source": "hirunews",
       "Timestamp": "Wednesday, 09 September 2020 - 9:49",
       "Headline": "කොළඹ පහත් බිම් රැසක් ජලයෙන් යටවෙයි (වීඩියෝ)",
       "News Content": "දිවයිනේ පළාත් කිහිපයකට ඊයේ රාත්‍රියේ ඇඳ හැළුණු අධික වැසිත් සමඟ පහත් බිම් සහ මාර්ග රැසක් ජලයෙන් යටව තිබුණා.\nකාලගුණ විද්‍යා දෙපාර්තමේන්තුව සඳහන් කළේ ගෙවුණු පැය කිහිපය තුල වැඩිම වර්ෂාපතනය කොළඹින් දිස්ත්‍රික්කයෙන් වාර්තා වී ඇති බවයි.\nඒ අනුව කොළඹ දිස්ත්‍රික්කයට මිලිමීටර් 150යි දශම 8ක වර්ෂාපතනයක් ඇඳ හැලී තිබෙනවා.\nකොළඹ දිස්ත්‍රික්කයේ වැඩිම වර්ෂාපතනයක් පතින වී ඇත්තේ රත්මලාන සහ කොටුව ප්‍රදේශවලටයි. රත්මලානට මිලිමීටර් 141යි දශම 1ක වර්ෂාපතනයක් ඇඳ හැලී ඇති අතර කොටුවට මිලිමීටර් 141ක වැසි ඇඳ හැලී ඇති බවයි කාලගුණ විද්‍යා දෙපාර්තමේන්තුව සඳහන් කළේ.\nඊට අමතරව දෙහිවලට මිලිමීටර් 136යි දශම 8 කත්, අංගොඩට මිලිමීටර් 131යි දශම 9කත් වර්ෂාපතනයක් ඇඳ හැලී තිබෙනවා.\nදුම්මලසූරියට මිලිමීටර් 115යි දශම 5කත්, හොරගස්ගාරට මිලිමීටර් 106යි දශම 9ක සහ කිරිඳිවෙලට මිලිමීටර් 104යි දශම 6කත් වැසි ඇතිව තිබෙන බවයි කාලගුණ විද්‍යා දෙපාර්තමේන්තුව සඳහන් කළේ.\nඊයේ රාත්‍රියේ සිට අද අළුයම දක්වා ඇඳ හැළුණු වැසි හේතුවෙන් කොළඹ දිස්ත්‍රික්කයේ මාළිගාවත්ත, පංචිකාවත්ත, ඔරුගොඩවත්ත, ග්‍රෑන්ඞ්පාස්, කොළොන්නාව, වැල්ලම්පිටිය මෙන්ම ගම්පහ දිස්ත්‍රික්කයේ වත්තල ප්‍රදේශයේ පහත් බිම් ජලයෙන් යටවූ බවයි හිරු වාර්තාකරුවන් සඳහන් කළේ.\nසුළු වැසි තත්ත්වයකදී පවා නිරන්තරයෙන් යටවන කොළඹ දිස්ත්‍රික්කයේ ඇතැම් ප්‍රදේශ ඊයේ රාත්‍රියේ ඇඳ හැළුණු වර්ෂාවට යටවීම විශේෂත්වයක්.\nඑමෙන්ම වර්ෂාවත් සමඟ කොළඹ මාර්ග රැසක් ද ජලයෙන් යටව තිබුණා. ග්‍රෑන්ඞ්පාස්, වෝඩ් පෙදෙස, මාළිගාවත්ත, කොටහේන, බේස්ලයින් සහ තුම්මුල්ල යන ප්‍රදේශවල මාර්ග මෙලෙස යටවී තිබූ බවයි පොලිස් මාධ්‍ය කොට්ඨාශය සඳහන් කළේ.\nඑමෙන්ම කන්ටේනර් රථයක් මාර්ගය හරහා පෙරළී යාමෙන් කොළඹ - නුවර ප්‍රධාන මාර්ගයේ නිට්ටඹුව - කලගෙඩිහේන ප්‍රදේශයෙන් ගමනාගමනයට එල්ල වී තිබූ බාධා මේ වනවිට ඉවත් කර තිබෙනවා.\nමාදම්පේ ප්‍රදේශයෙන් ගසක් කඩා වැටී අවහිර වී තිබූ කොළඹ - හලාවත මාර්ගය ද මේ වන විට යථා තත්ත්වයට පත් කර ඇති බවයි පොලිසිය සඳහන් කළේ.\nමීට අමතරව වර්ෂාවත් සමඟ රත්මලාන දුම්රිය ස්ථානය ආසන්නයෙන් දුම්රිය මාර්ගයට ගසක් කඩා වැටීමෙන් මුහුදුබඩ මාර්ගයේ දුම්රිය ධාවනයට ද බාධා එල්ල වී තිබුණා.\nමේ අතර, පැවති වර්ෂාවත් සමඟ කාසල්රී සහ මාවුස්කැලේ ජලාශවල ජල මට්ටම පිටාර මට්ටමට පැමිණ තිබුණා.\nකාසල්රී ජලාශයේ ජල මට්ටම පිටාර මට්ටමට අඩි 03ක්ද මාවුස්සාකැලේ ජලාශයේ ජල මට්ටම පිටාර මට්ටමට අඩි 8ක් ද වශයෙන් අද උදෑසන වනවිට පවතින බවයි ජලාශ භාර ඉංජිනේරුවන් සඳහන් කළේ.\nඑමෙන්ම, වර්ෂාවත් සමඟ අත්තනුගළු ඔයේ ජල මට්ටම දූනමලේ ප්‍රදේශයෙන් ඉහල යමින් පවතින බව වාරිමාර්ග දෙපාර්තමේන්තුව ප්‍රකාශ කළා.\nඅයහපත් කාලගුණ තත්ත්වයත් සමඟ කළුතර - ඇලබඩවත්ත ප්‍රදේශයෙන් ධීවර කටයුතු සඳහා මුහුදු ගිය යාත්‍රාවක් පෙරළීමෙන් එහි ගමන් ගත් ධීවරයන් දෙදෙනා බේරා ගැනීමට නාවික හමුදාව අද සමත් වුණා.\nඔවුන් දෙදෙනා කළුතර - නාගොඩ රෝහලට ඇතුළත් කර ඇති බවයි පොලීසිය ප්‍රකාශ කළේ.",
       "URL": "https://www.hirunews.lk/249777/කොළඹ-පහත්-බිම්-රැසක්-ජලයෙන්-යටවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2467"
}