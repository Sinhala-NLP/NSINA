{
       "Source": "hirunews",
       "Timestamp": "Sunday, 23 January 2022 - 15:36",
       "Headline": "සිරකරුවෙකු මියයාමේ සිද්ධිය සම්බන්ධයෙන් තිදෙනෙකුගේ වැඩ තහනම්",
       "News Content": "පසුගියදා කදුරුගස් ආර එළිමහන් සිරකඳවුරේ සිරකරුවෙකු මියයාමේ සිද්ධිය සම්බන්ධයෙන් එම සිර කඳවුරේ රාජකාරි කටයුතු සිදු කරනු ලබන නිලධාරින් තිදෙනෙකුගේ වැඩ තහනමකට ලක් කර තිබෙනවා.\nඅද (23) පස්වරුවේ අදාළ නිලධාරින්ගේ රාජකාරි කටයුතු තහනම් කළ බවයි බන්ධනාගාර මාධ්‍ය ප්‍රකාශක ජේලර්වරයාගේ සහ තවත් දෙදෙනෙකුගේ වැඩ තහනම් කළ බවයි බන්ධනාගාර මාධ්‍ය ප්‍රකාශක චන්දන ඒකනායක නිවේදනය කළේ.\nඇඹිලිපිටිය - කදුරුගස්ආර එළිමහන් සිරකඳවුරේ රඳවා සිටි සිරකරුවෙකු පහර දී මරා දමා ඇති බවට එම සිරකරුවාගේ ඥාතීන් චෝදනා කළා.\nඅදාළ සිද්ධියෙන් මියගොස් ඇත්තේ ගාල්ලේ පදිංචි 49 හැවිරිදි පුද්ගලයෙක්.\nඅකුරැස්ස - කනංකේ, කන්දවත්ත ප්‍රදේශයේ පදිංචිව සිටි හෙට්ටිගේ ලලිත් චමින්ද නමැති සැකකරු මුදල් සොරකම් කිරීමේ සිද්ධියක් සම්බන්ධයෙන් අත්අඩංගුවට ගැනුණේ 2010 වර්ෂයේ දී යි.\nමෙලෙස මියගොස් ඇත්තේ එම පුද්ගලයායි.\nඅදාළ සිද්ධියට වරදකරු වී බන්ධනාගාරගත වු පසුව සිය පියා බන්ධනාගාර නිලධාරීන්ගේ ජංගම දුරකථන හරහා නිවසට දුරකථන ඇමතුම් ලබා දුන් බවයි ඔහුගේ දියණිය සඳහන් කළේ.\nඊට අදාළව මුදල් ගනුදෙනු හුවමාරු වූ ආකාරය ද ඇය හෙළි කළා.\nමේ පිළිබඳව අප කළ විමසීමකදී බන්ධනාගාර මාධ්‍ය ප්‍රකාශක චන්දන ඒකනායක ප්‍රකාශ කළේ, අදාළ සිද්ධිය සම්බන්ධයෙන් බන්ධනාගාර බුද්ධි අංශ අධිකාරීවරයෙකුගේ ප්‍රධානත්වයෙන් විශේෂ විමර්ශනයක් ආරම්භ කර ඇති බවයි.\nමේ අතර, මාතර - මිදිගම තුර්කි ගම්මානයේ දී පසුගිය දා පුද්ගලයෙකු වෙඩි තබා ඝාතනය කිරීමේ සිද්ධියට සැකපිට අත්අඩංගුවට ගත් පුද්ගලයාට සාධාරණයක් ඉටුකරන ලෙස ඉල්ලා ඔහුගේ ඥාතීන් පිරිසක් අද මිදිගම පොලිසිය ඉදිරිපිට කළහකාරී ලෙස හැසිරුණා.\nතත්වය පාලනය කිරීම සඳහා පොලිස් විශේෂ කාර්ය බලකාය ද කැඳවීමට පියවර ගෙන තිබුණා.",
       "URL": "https://www.hirunews.lk/294884/සිරකරුවෙකු-මියයාමේ-සිද්ධිය-සම්බන්ධයෙන්-තිදෙනෙකුගේ-වැඩ-තහනම්",
       "Category": "Local News",
       "Parent URL": "https://www.hirunews.lk/local-news.php?pageID=1405"
}