{
       "Source": "hirunews",
       "Timestamp": "Saturday, 27 October 2018 - 9:08",
       "Headline": "නව දේශපාලන වාතාවරණය පිළිබඳව සුළු පක්ෂවල සාකච්ඡා",
       "News Content": "රනිල් වික්‍රමසිංහ අග්‍රාමාත්‍ය ධුරයෙන් ඉවත් කොට නව අග්‍රාමාත්‍යවරයා ලෙස හිටපු ජනාධිපති මහින්ද රාජපක්ෂ දිවුරුම් දීමත් සමඟ ඇති වී තිබෙන දේශපාලන ප්‍රවනතාවන් පිළිබද සාකච්ඡා කිරීම සඳහා සුළු ජාතික දේශපාලන පක්ෂ රැස්වන බව වාර්තා වනවා.\nදෙමළ ජාතික සන්ධානයේ නායක ආර්. සම්බන්ධන් ප්‍රකාශ කළේ පුද්ගලයන් නොව ප්‍රතිපත්ති පිළිබද තමන්ගේ අවධානය යොමු වන බවයි.\nඒ අනුව සිය සන්ධානයේ ඉදිරි කටයුතු සිදුකරන බව ද ඔහු කියා සිටියා.\nනව අග්‍රාමාත්‍ය මහින්ද රාජපක්ෂ මෙන්ම හිටපු අග්‍රාමාත්‍ය රනිල් වික්‍රමසිංහ ද දුරකථනයෙන් තමා අමතා දෙමළ ජාතික සන්ධානයේ සහය ඉල්ලා සිටි බව ද ඔහු ප්‍රකාශ කළා.\nඒ පිළිබදව පක්ෂය තුළ සාකච්ඡා කොට තීන්දුවකට එළඹෙන බවයි විපක්ෂ නායක සම්බන්ධයෙන් සඳහන් කර ඇත්තේ.\nවත්මන් දේශපාලන වාතාවරණය පිළිබඳව සිය සන්ධානයේ මන්ත්‍රීවරුන් සමඟ දුරකථනයෙන් අදහස් හුවමාරු කර ගනිමින් සිටින බව දෙමළ ජාතික සන්ධානයේ පාර්ලිමේන්තු මන්ත්‍රී මාවෙයි සේනාධිරාජා ප්‍රකාශ කළා.\nපාර්ලිමේන්තු රැස්වීම් ඊයේ අවසන් වීමත් සමඟ මන්ත්‍රීවරුන් රැසක් යාපනය ඇතුළු ගම්බිම් වෙත ගොස් සිටිනවා.\nඒ අනුව ඔවුන් සියළු දෙනා එක්රැස් කරගෙන සාකච්ඡාවක් පවත්වන බවයි සේනාධිරාජා මන්ත්‍රීවරයා වැඩිදුරටත් කියා සිටියේ.\nසිය පක්ෂයේ උත්තරීතර මණ්ඩලය එක්රැස් වී වත්මන් දේශපාලන ප්‍රවනතාවන් පිළිබදව සාකච්ඡා කරන බව ශ්‍රී ලංකා මුස්ලිම් කොංග්‍රසයේ නායක අමාත්‍ය රවුෆ් හකීම් ප්‍රකාශ කළා.\nඑමෙන්ම සිය පක්ෂයේ සියළුම මන්ත්‍රීවරුන්ගේ අදහස් විමසීමෙන් අනතුරුව සිය ස්ථාවරය ප්‍රකාශයට පත් කරන බවයි මුස්ලිම් කොංග්‍රස් නායකයා සඳහන් කළේ.\nදෙමළ ප්‍රගතිශීලී සන්ධානයේ මන්ත්‍රීවරුන් අද දිනයේදී, නව අග්‍රාමාත්‍යවරයාගේ පත්වීමත් සමඟ මතු වී තිබෙන දේශපාලන වාතාවරණය පිළිබදව සාකච්ඡා කරන බව ද අමාත්‍ය මනෝ ගනේෂන් කියා සිටියා.\nලංකා කම්කරු කොංග්‍රසය ද ඒ පිළිබදව අද දිනයේදී සාකච්ඡාවක් පැවැත්වීමට නියමිතයි.\nකෙසේ නමුත්, ලංකා කම්කරු කොංග්‍රසයේ නායක, පාර්ලිමේන්තු මන්ත්‍රී ආරුමුගම් තොණ්ඩමන් ඊයේ දිනයේදී නව අග්‍රාමාත්‍ය මහින්ද රාජපක්ෂ වෙත සුබ පැතීම සඳහා ද පැමිණ සිටියා.",
       "URL": "https://www.hirunews.lk/203027/නව-දේශපාලන-වාතාවරණය-පිළිබඳව-සුළු-පක්ෂවල-සාකච්ඡා",
       "Category": "Local News",
       "Parent URL": "https://www.hirunews.lk/local-news.php?pageID=3679"
}