{
       "Source": "hirunews",
       "Timestamp": "Sunday, 23 May 2021 - 19:09",
       "Headline": "25 වනදා සිදුවන්නේ සංචරණ සීමා ලිහිල් කිරීමක් පමණයි ඉදිරි තීරණ 27 (වීඩියෝ)",
       "News Content": "එළඹෙන 25 වන අඟහරුවාදා පැය කිහිපයකට සංචරණ සීමා ලිහිල් කරනු ලබන්නේ අත්‍යාවශ්‍ය ආහාර හෝ ඖෂධ මිලදී ගැනීම සඳහා පමණක් බව යුද හමුදාපති ජෙනරාල් ශවේන්ද්‍ර සිල්වා අවධාරණය කළා.\nහිරු ප්‍රවෘත්ති අංශය කළ විමසීමකදී ඔහු කියා සිටියේ තමාට ආසන්නතම වෙළඳසැලෙන් සිය අවශ්‍යතාවය සපුරාගෙන නිවසට වී සිටීම අනිවාර්ය බවයි.\nඑහිදී සාමාන්‍ය දිනක මෙන් කටයුතු කිරීමක් අපේක්ෂා නොකරන බව ද යුද හමුදාපතිවරයා සඳහන් කළා.\nමෙහිදී සිදුකරනු ලබන්නේ සංචරණ සීමා ලිහිල් කිරීමක් මිස ඉවත් කිරීමක් නොවන බවයි යුද හමුදාපතිවරයා සඳහන් කළේ. ආහාර අලෙවිසැල් සහ ඖෂධ අලෙවිසැල් වලට අමතරව, ඉන්ධන පිරවුම් හල් ද ඇතුළු අත්‍යාවශ්‍ය භාණ්ඩ අලෙවි කරන ස්ථාන එදිනට විවෘත කිරීමට අවසර හිමිවනවා.\nමත්පැන් අලෙවිසැල් හෝ මහජන ඒකාරාශි වීම් සඳහා හේතු වන අත්‍යාවශ්‍ය නොවන ව්‍යාපාරික ස්ථාන එළඹෙන 25 වනදා විවෘත කිරීමට අවසර නැහැ. එදින රාත්‍රී 11 ට යළි සංචරණ සීමා පැනවෙන අතර, එය ලිහිල් වන්නේ 28 වන සිකුරාදා අලුයම 4 ටයි.\nමේ අතර, 29,30 දින දෙකෙහි එළඹෙන සති අන්තයේ සංචරණ සීමා සම්බන්ධයෙන් ගනු ලබන තීරණ පිළිබඳව 27 වනදා දැනුම්දීමට කටයුතු කරන බව රජයේ ප්‍රවෘත්ති දෙපාර්තමේන්තුව නිවේදනයක් නිකුත් කරමින් සඳහන් කළා.",
       "URL": "https://www.hirunews.lk/272235/25-වනදා-සිදුවන්නේ-සංචරණ-සීමා-ලිහිල්-කිරීමක්-පමණයි-ඉදිරි-තීරණ-27-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1933"
}