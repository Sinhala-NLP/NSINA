{
       "Source": "hirunews",
       "Timestamp": "Friday, 13 May 2022 - 19:12",
       "Headline": "සජිත්ගෙන් ජනපතිට යළිත් ලිපියක් (වීඩියෝ)",
       "News Content": "විපක්ෂ නායක සජිත් ප්‍රේමදාස විසින් ජනාධිපති ගෝඨාභය රාජපක්ෂ වෙත යළිත් ලිපියක් යොමුකර තිබෙනවා.\nඒ අගමැති ධුරය භාර ගැනීමට අපේක්ෂා කරන බවට පවසමින් ඊයේ (12) විපක්ෂ නායකවරයා කොන්දේසි කිහිපයක් සහිතව ජනපතිට යොමු කළ ලිපියට ජනාධිපතිවරයා යොමු කළ පිළිතුරු ලිපියට අදාළවයි.\nවිපක්ෂ නායකවරයා මෙම ලිපිය මගින් ප්‍රකාශකර ඇත්තේ අගමැති ධුරයේ වැඩ භාර ගැනීමට තමන් කැමති බවට මුල් වරට දැනුම්දෙනු ලැබුවේ ඊයේ (12) දින බවට ජනාධිපතිවරයා කළ ප්‍රකාශය සම්පූර්ණයෙන්ම වැරදි බවයි.\nඅගමැති ධුරය භාරගන්නා ලෙස ආරාධනා කරන විට එම ධුරය භාර ගැනීමට කැමැත්තක් නොමැති බව ප්‍රකාශ නොකළ අතර ජනාධිපතිවරයාගේ ආරාධනය පිළිබඳ සමගි ජන බලවේගයේ සහ සමගි ජන සන්ධානයේ මන්ත්‍රීවරුන් සමග සාකච්ඡා කර තීරණය දැනුම්දෙන බව පමණක් ප්‍රකාශ කළ බව සජිත් ප්‍රේමදාස සිය ලිපිය මගින් ප්‍රකාශකර තිබෙනවා.\nඑමෙන්ම නව අමාත්‍ය මණ්ඩලයට ද සමගි ජන බලවේගය විසින් කිසිවෙකු  නම් නොකරන බවයි ඔහු සිය ලිපිය මගින් අවධාරණය කර ඇත්තේ.",
       "URL": "https://www.hirunews.lk/304263/සජිත්ගෙන්-ජනපතිට-යළිත්-ලිපියක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1171"
}