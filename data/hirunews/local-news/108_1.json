{
       "Source": "hirunews",
       "Timestamp": "Friday, 11 August 2023 - 6:56",
       "Headline": "ඉංගිරියේ සැක කටයුතු මරණයක්",
       "News Content": "ඉංගිරිය - හඳපාන්ගොඩ ප්‍රදේශයේ තේ ඉඩමක අතහැර දමා ඇති ජලය නොමැති ලිඳක් තුළ සැක කටයුතු ලෙස මිය ගොස් සිටි පුද්ගලයෙකුගේ මෘත ශරීරයක් ඇති බවට පසුගිය 9 වැනිදා ඉංගිරිය පොලිසියට ලද පණිවිඩයක් මත විමර්ශන ආරම්භ කර තිබෙනවා.\nමෙලෙස මිය ගොස් ඇත්තේ වයස අවුරුදු 69ක් වන මීරියගොල්ල, පාදුක්ක ප්‍රදේශයේ පදිංචිකරුවෙක්.\nඅදාළ පුද්ගලයා මෙනේරිගම ප්‍රදේශයේම පිහිටි රබර් කර්මාන්ත ශාලාවක මුරකරුවෙකු ලෙස සේවය කර ඇති අතර 07 වන දින සිට මොහු අතුරුදහන්ව සිට ඇති බවත්, පසුව සිදුකල සොයා බැලීමේදී තේ ඉඩමේ ජලය නොමැති ලිඳෙහි තිබී මෙම පුද්ගලයාගේ මෘත ශරීරය සොයාගත් බවත් පොලිසිය සඳහන් කරනවා.\nපශ්චාත් මරණ පරීක්ෂණය සිදු කිරීමෙන් පසුව ගෙල සිර කිරීමක් වැනි ක්‍රියාවක් හේතුවෙන් සිදුවූ මරණයක් බවට තීන්දු කර දේහය ඥාතීන්ට භාරදී ඇති බවයි වාර්තා වන්නේ.\nඅප වාර්තාකරු සඳහන් කර සිටියේ අදාළ සිදුවීම සම්බන්ධව මේ වන තෙක් කිසිවෙකු අත්අඩංගුවට ගෙන නැති අතර සැකකරුවන් අත්අඩංගුවට ගැනීම සඳහා ඉංගිරිය පොලිසිය වැඩිදුර විමර්ශන සිදු කරන බවයි.",
       "URL": "https://www.hirunews.lk/344384/ඉංගිරියේ-සැක-කටයුතු-මරණයක්",
       "Category": "Local News",
       "Parent URL": "https://www.hirunews.lk/local-news.php?pageID=108"
}