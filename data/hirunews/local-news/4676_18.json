{
       "Source": "hirunews",
       "Timestamp": "Sunday, 05 February 2017 - 7:38",
       "Headline": "තරුණියක් පැහැරගැනීමට තැත් කළ පිරිසක් අත්අඩංගුවට",
       "News Content": "මොණරාගල - බඩල්කුඹුර ප්‍රදේශයේදී පුද්ගලයින් පිරිසක් තරුණියක් බලහත්කාරයෙන් පැහැරගෙන යාමේදී පොලිසිය ඔවුන් අත්අඩංගුවට ගෙන තිබෙනවා.\nමොණරාගල සහ ඒ අවට ප්‍රදේශ රැසක මුද්‍රණාල පවත්වාගෙන යන ප්‍රසිද්ධ ව්‍යාපාරිකයෙකුගේ මැරවරයන් විසින් මෙම තරුණිය පැහැරගෙන යාමට උත්සාහ කර ඇති බවයි පොලිසිය සදහන් කළේ.\nමීට අදාළව සැකකාර ව්‍යාපාරිකයා සහ පැහැර ගැනීමට පැමිණි පුද්ගලයින් තුන් දෙනෙකු පොලිසිය අත්අඩංගුවට ගනු ලැබුවා.\nමෙලෙස තරුණියන් පැහැරගෙන ගොස් එම ව්‍යාපාරිකයා සතු කොළඹ සම්භාහන මධ්‍යස්ථාන 5ක සේවයේ යොදවා ඇති බවයි අනාවරණය වී ඇත්තේ.\nඔහුගේ මුද්‍රණාලවල සේවයට බදවාගත් තරුණියන් කෙටි කලක් ගත වු පසු වැඩි වැටුපක් ලබා දෙන ලෙස පවසා කොළඹ තිබෙන ඔහුගේ සම්භාහන මධ්‍යාස්ථානවල සේවයට යොදවා තිබෙනවා.\nමෙලෙස පැහැරගෙන යාමට තැත් කළ තරුණියද මිට පෙර එම සම්භාහන මධ්‍යාස්ථානවල සේවයේ නිරතව සිටි බව සඳහන්.\nපසුව ඇය නැවතත් නිවසට පැමින සිටින අවස්ථාවේදියි ඇයව බලහත්කාරයෙන් රැගෙන යාමට උත්සාහ කර ඇත්තේ.\nසැකකරුවන් මොණරාගල මහේස්ත්‍රාත් අධිකරණයට ඉදිරිපත් කිරීමට නියමිතව තිබෙනවා.\nමේ අතර වවුනියාව - තේක්කවත්ත ප්‍රදේශයේ පවත්වාගෙන යන සම්භාහන මධ්‍යස්ථානයක   නීතිවිරෝධී කටයුතු සිදුවන බවට චෝදනා කරමින් ඊයේ විරෝධතාවක් පැවැත්වුණා.\nප්‍රදේශවාසීන් පිරිසක් පෙළපාලියෙන් ගොස් මෙම විරෝධතාව පැවැත්වූ අතර, ඔවුන් එය නතර කළේ වන්නි දිස්ත්‍රික් පාර්ලිමේන්තු මන්ත්‍රි කාදර් මස්ථාන් සහ වවුනියාව නගර සභාවේ ලේකම්වරයා පැමිණ ඒ ගැන සොයා බලා විසඳුමක් ලබාදෙන බවට පොරොන්දුවීමෙන් අනතුරුවයි.",
       "URL": "https://www.hirunews.lk/153688/තරුණියක්-පැහැරගැනීමට-තැත්-කළ-පිරිසක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4676"
}