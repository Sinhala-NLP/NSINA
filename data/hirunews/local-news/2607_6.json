{
       "Source": "hirunews",
       "Timestamp": "Monday, 06 July 2020 - 12:48",
       "Headline": "නිරෝධායනයට ගිය ජින්තුපිටියේ 154 දෙනා යළි නිවෙස් වෙත (වීඩියෝ)",
       "News Content": "ජින්තුපිටිය ප්‍රදේශයෙන් කොරෝනා ආසාදිතයෙකු වාර්තා වීමත් සමඟ කන්දකාඩු නිරෝධායන මධ්‍යස්ථානය වෙත යොමු කෙරුණු 154 දෙනා අද යළි නිවෙස් වෙත පැමිණියා.\nකෙසේ වෙතත් අදාළ පිරිස සම්බන්ධයෙන් නිරෝධායන රෙගුලාසි අනුව තවදුරටත් කටයුතු කරන බවයි කොළඹ මහ නගර සභාවේ සෞඛ්‍ය වෛද්‍ය නිලධාරී කාර්යාලය සඳහන් කළා.\nජින්තුපිටිය ප්‍රදේශයෙන් කොරෝනා ආසාදිතයෙකු වාර්තා වූයේ පසුගිය බ්‍රහස්පතින්දායි.\nඒ, ශ්‍රී ජයවර්ධනපුර විශ්වවිද්‍යාලයේ පර්යේෂණ රසායනාගාරයෙන් සිදුකළ පී.සී.ආර්. පරීක්ෂාවන්වලදීයි.\nපසුව මෙම පුද්ගලයාට අඛණ්ඩව පී.සී.ආර් පරීක්ෂණ 05ක් රජයේ පර්යේෂණ ආයතනවලින් සිදු කළ අතර ඒ අනුව මොහුට වෛරසය ආසාදනය වී නොමැති බවට තහවුරු වුණා.\nඑමෙන්ම නිරෝධායනයට යොමු කළ 154 දෙනාටද කොරෝනා ආසාදනය වී නොමැති බව තහවුරු කර ගැනුණේ පී.සී.ආර් පරීක්ෂණ වලින්.\nඒ අනුව අද ඔවුන් නිවෙස් වෙත පිටත් කර හරින බවයි රජයේ ප්‍රවෘත්ති දෙපාර්තමේන්තුව ඊයේ කියා සිටියේ.\nඔවුන් අද පෙරවරුවේ බස් රථ 5 කින් ජින්තුපිටියට රැගෙන ඒමට කටයුතු කළ බවයි අප වාර්තාකරු සඳහන් කළේ.\nඑමෙන්ම අද උදෑසන හිරු ටී.වී. පත්තරේ විස්තරේ වැඩසටහනට එක්වෙමින් සෞඛ්‍ය සේවා අධ්‍යක්‍ෂ ජනරාල් විශේෂඥ වෛද්‍ය අනිල් ජාසිංහ ද ඒ සම්බන්ධයෙන් අදහස් පළ කළා.\nකෙසේ වෙතත් නිරෝධායන මධ්‍යස්ථානයෙන් නිවෙස් වෙත පිටත් කර යැවුණද අදාළ පිරිස සම්බන්ධයෙන් නිරෝධායන රෙගුලාසි අනුව තවදුරටත් කටයුතු කරන බවයි කොළඹ මහ නගර සභාවේ සෞඛ්‍ය වෛද්‍ය නිලධාරී කාර්යාලය සඳහන් කළේ.\nනිරෝධායන මධ්‍යස්ථානවල නිරෝධායනය ක්‍රියාවලිය අවසන් කර පැමිණෙන පුද්ගලයන් තවත් සති දෙකක කාලයක් නිවෙස් තුළ ස්වයං නිරෝධායනයට ලක් කිරීම මේ දක්වා සිදු කෙරුණා.\nකෙසේ වෙතත් රජයේ වෛද්‍ය රසායනාගාර විද්‍යාඥ වෘත්තීයවේදීන්ගේ විද්වත් සංසදයේ සභාපති රවී කුමුදේශ් පෙන්වා දෙන්නේ වෘත්තිය භාවයකින් තොරව, විශ්වවිද්‍යාල මට්ටමේ පර්යේෂණ රසායනාගාරවලින් පී.සී.ආර්. පරීක්ෂණ සිදුකිරීම ගැටළු සහගත බවයි.",
       "URL": "https://www.hirunews.lk/244811/නිරෝධායනයට-ගිය-ජින්තුපිටියේ-154-දෙනා-යළි-නිවෙස්-වෙත-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2607"
}