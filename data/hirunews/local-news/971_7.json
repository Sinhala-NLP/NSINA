{
       "Source": "hirunews",
       "Timestamp": "Tuesday, 02 August 2022 - 19:26",
       "Headline": "පොදුරඳ මඩුලු ක්‍රීඩා උළෙලේ වේගවත්ම මිනිසා වීමේ සිහිනයට ලංවන යුපුන් (වීඩියෝ)",
       "News Content": "දකුණු ආසියාවේ වේගවත්ම මිනිසා වන ශ්‍රී ලංකාවේ යුපුන් අබේකොන්ට පොදුරඳ මඩුලු ක්‍රීඩා උළෙලේ වේගවත්ම මිනිසා වීමේ සිහිනයට එක් පියවරකින් ලංවන්නට අද හැකියාව ලැබුණා.\nඒ මීටර් 100 ඉසව්වේ මූලික වටයේ තරගය ජයගනිමින් අවසන් පූර්ව වටයට සුදුසුකම් ලබාගැනීමත් සමඟයි.\nමේ අතර මීටර් 800 මූලික වටයේදී නව ශ්‍රී ලංකා වාර්තාවක් පිහිටුවන්නට ගයන්තිකා අබේරත්නට අද හැකියාව ලැබුණා.\n2022 පොදුරඳ මඩුළු ක්‍රීඩා උළෙලේ තරග ඉසව්වන් පැවැත්වෙන 5 වැනි දිනයේදී ශ්‍රී ලංකාව බලාපොරොත්තු දල්වා සිටි මලල ක්‍රීඩා තරග ඉසව්ව ආරම්භ වුණා.\nමෑතකාලීනව මෙරට වැඩිම අවධානයක් දිනාගත් ක්‍රීඩකයා වූ යුපුන් අබේකෝන් සහභාගී වූ මීටර් 100 ඉසව්වේ මූලික වටයේ තරග එහිදී ක්‍රියාත්මක වුණා.\nයුපුන් තරග වැදුණේ මූලික වටයේ 6 වැනි තරගයේදීයි.\nමෙම තරගයේදී යුපුන්ට අභියෝග කරන්නට කිසිදු ක්‍රීඩකයකුට නොහැකි වෙද්දී ඔහු පහසුවෙන්ම අවසන් පූර්ව වටයේ සිය ස්ථානය වෙන් කර ගත්තා.\nඒ තත්පර 10යි දශම 06කින් තරගය අවසන් කරමින්.\nමීටර් 100 මූලික වටයේ තරග අවසන් වන විට ක්‍රීඩකයකු වාර්තා කළ වේගවත්ම කාළය යුපුන් සතු වෙද්දී, ලොව ඕනෑම ක්‍රීඩකයකු පොදුරඳ මඩුලු ක්‍රීඩා ඉතිහාසයේ මීටර් 100 ඉසව්වේ මූලික වටයේදී සනිටුහන් කළ වේගවත්ම කාලය ද මෙය වුණා.\nපොදුරාජ්‍ය මණ්ඩලයීය ක්‍රීඩා උළෙලේ මීටර් 100 ඉසව්වේ අවසන් පූර්ව වටය සඳහා ශ්‍රී ලාංකීක ක්‍රීඩකයකු සුදුසුකම් ලබාගත් දෙවැනි අවස්ථාව මෙය වන අතර මීට පෙර 2010 වසරේදී ෂෙහාන් අබේපිටිය අවසන් පූර්ව තරගයකට සුදුසුකම් ලබාගත්තත් ඔහු ආබාධයකට ලක්වීම නිසා එහිදී තරග කළේ නැහැ.\nඒ අනුව යුපුන් සහභාගිවන අවසන් පූර්ව වටයේ තුන්වැනි තරගය හෙට රාත්‍රී 11යි 56ට ආරම්භවීමට නියමිත අතර අනිද්දා අලුයම 2.00ට මීටර් 100 ඉසව්වේ අවසන් මහා තරගය පැවැත්වීමට සැලසුම් කර තිබෙනවා.\nමේ අතර මීටර් 800 මූලික වටයේ දෙවැනි තරගයට එක්වූ ගයන්තිකා අබේරත්න විනාඩි 02 තත්පර 01යි දශම 20කින් තරගය නිමාකරමින් නව ශ්‍රී ලංකා වාර්තාවක් පිහිටුවන්නට සමත් වුණා.\nකෙසේ වෙතත් ඇයට මෙම තරගයේදී 5 වැනි ස්ථානය හිමිවීමත් සමඟින් ගයන්තිකාගේ අවසන් තරගයට සහභාගිවීමේ බලාපොරොත්තුව බිඳ වැටුණා.\nමේ අතර තරගාවලියට එක්වන ශ්‍රී ලංකා ජුඩෝ කණ්ඩායමේ කළමනාකරුවෙකු සහ ජුඩෝ ක්‍රීඩිකාවක් ක්‍රීඩා ගම්මානයෙන් අතුරුදන් වී ඇති බව වාර්තා වනවා.",
       "URL": "https://www.hirunews.lk/311699/පොදුරඳ-මඩුලු-ක්‍රීඩා-උළෙලේ-වේගවත්ම-මිනිසා-වීමේ-සිහිනයට-ලංවන-යුපුන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=971"
}