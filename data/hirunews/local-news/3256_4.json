{
       "Source": "hirunews",
       "Timestamp": "Wednesday, 10 July 2019 - 13:29",
       "Headline": "සාෆිට එරෙහිව වෛද්‍ය සභාවට පැමිණිල්ලක්",
       "News Content": "අත්අඩංගුවට ගෙන සිටින වෛද්‍ය සාෆි මොහොමඩ් සම්බන්ධයෙන් පරීක්ෂණයක් කරන ලෙස ඉල්ලා සංවිධාන කිහිපයක් අද ශ්‍රී ලංකා වෛද්‍ය සභාවට පැමිණිල්ලක් ගොනුකළා.\nසුරකිමු ශ්‍රී ලංකා සංවිධානය, සමස්ත ලංකා බෞද්ධ මහා සම්මේලනය සහ නීතිඥවරු පිරිසක් මෙන්ම සිවිල් සංවිධාන කිහිපයක් විසිනුයි අදාළ පැමිණිල්ල ගොනුකරනු ලැබුවේ.\nමේ අතර, සිංහල රාවය සංවිධානය නියෝජනය කරන භික්ෂුන් වහන්සේ පිරිසක් අද නීතිපති දෙපාර්තමේන්තුව වෙත පැමිණියා. ඒ පාස්කු ඉරිදා ප්‍රහාරය මෙහෙයවූ සහරාන් හෂීම් ඇතුළු කණ්ඩායම පිළිබදව ගත යුතු පියවර සම්බන්ධයෙන් ත්‍රස්ත විමර්ශන කොට්ඨාශය එවක නීතිපතිවරයාගෙන් උපදෙස් ඉල්ලා තිබියදී ඊට ප්‍රතිචාර දැක්වීමට කටයුතු නොකලේ මන්දැයි තොරතුරු දැන ගැනීම සදහායි.\nඒ සම්බන්ධයෙන් තොරතුරු දැන ගැනීමේ පනත යටතේ තොරතුරු ඉල්ලා ලිපියක් ද භාරදීමට කටයුතු කළ බවයි සිංහල රාවය සංවිධානයේ මහලේකම් පූජ්‍ය මාගල්කන්දේ සුදත්ත හිමියන් හිරු ප්‍රවෘත්ති අංශයට කියා සිටියේ.",
       "URL": "https://www.hirunews.lk/220025/සාෆිට-එරෙහිව-වෛද්‍ය-සභාවට-පැමිණිල්ලක්",
       "Category": "Local News",
       "Parent URL": "https://www.hirunews.lk/local-news.php?pageID=3256"
}