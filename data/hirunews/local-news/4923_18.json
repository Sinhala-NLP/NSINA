{
       "Source": "hirunews",
       "Timestamp": "Sunday, 14 August 2016 - 12:16",
       "Headline": "දඹදිව වන්දනාවේ ගිය ශ්‍රී ලාංකිකයෙකු අතුරුදන්",
       "News Content": "දඹදිව වන්දනාවේ නිරත වූ ශ්‍රී ලාංකික වන්දනා නඩයකට අයත්, පුද්ගලයෙකු අතුරුදන් වී ඇති පුවතක් ඉන්දීය මාධ්‍ය අද (14) වාර්තා කළා.\nනවදිල්ලියේ - ඉන්දිරා ගාන්ධි ජාත්‍යන්තර ගුවන්තොටුපල වෙත පසුගිය බ්‍රහස්පතින්දා ළගා වූ මෙම වන්දනා නඩයේ සිටි ආර්.එම්.ජයසේකර නමැත්තෙකු මෙලෙස අතුරුදන් වී ඇති අතර ඔහු වයස 60 ඉක්මවූවෙකු බවයි විශ්වාස කෙරෙන්නේ.\nඑම වන්දනාකරු මහියංගන ප්‍රදේශයේ පදිංචිකරුවෙකු බවත්, හදුනාගෙන තිබෙනවා.\nමොහු ඉන්දියාවට පැමිණ ඇත්තේ තවත් 80 දෙනෙකුගෙන් පමණ සමන්විත වන්දනා නඩයක් සමගයි.\nඔහුගේ අතුරුදන් වීම පිළිබදව ඉන්දීය පොලිසිය මගින් ශ්‍රී ලංකා තානාපති අංශ වෙත ද දැනුම්දී තිබෙනවා.\nගුවන්තොටුපලේ ආරක්ෂිත කැමරා පද්ධති හරහා මොහු අවසන් වරට දැක ගත හැකිවී ඇත්තේ එහි පිටවීමේ දොරටුවක් අසලදීයි.\nශ්‍රී ලාංකික වන්දනාකරු සෙවීම සදහා අදාළ සියලූ ආයතන වෙත දැනුම්දීමක් සිදුකර ඇති බව, නවදිල්ලියේ ඉන්දිරා ගාන්ධි ජාත්‍යන්තර ගුවන්තොටුපලේ නියෝජ්‍ය කොමසාරිස් ඩී.කේ.ගුප්තා ප්‍රකාශ කළා.",
       "URL": "https://www.hirunews.lk/140596/දඹදිව-වන්දනාවේ-ගිය-ශ්‍රී-ලාංකිකයෙකු-අතුරුදන්",
       "Category": "Local News",
       "Parent URL": "https://www.hirunews.lk/local-news.php?pageID=4923"
}