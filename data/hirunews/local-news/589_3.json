{
       "Source": "hirunews",
       "Timestamp": "Friday, 20 January 2023 - 22:15",
       "Headline": "අමෙරිකාවෙත් බිත්තර මිල නගියි",
       "News Content": "අමෙරිකාවේ බිත්තර මිල පසුගිය වසරට සාපේක්ෂව 60% කින් ඉහළ ගොස් ඇති බව සී.එන්.එන් ප්‍රවෘත්ති සේවාව වාර්තා කරනවා.\nමීට හේතු වී ඇත්තේ බරපතළ වෛරස් රෝගයක් හේතුවෙන් බිත්තර සැපයුම් දැඩි ලෙස පහත වැටීමයි.\nමේ වන විට සෑම ඇමරිකාවේ වෙළෙඳසැලකම ඉතා අඩු බිත්තර තොග දක්නට ලැබෙන අතර ඒවායේ මිල ගණන් පසුගිය මාසයට සාපේක්ෂව සියයට 11 සිට 15% දක්වා වැඩි වී ඇති බවයි එම වාර්තාව පෙන්වා දෙන්නේ.\nඅමෙරිකාවේ ප්‍රාන්ත 47 ක දරුණු ලෙස පැතිරී ගිය කුරුළු උණ හේතුවෙන් එරට කුකුළු ගොවි ගොවිපළවළ සිටි සත්ත්වයින්ගෙන් මිලියන 58කට අධික ප්‍රමාණයක් පසුගිය වසර තුළ දී මියගොස් තිබෙනවා.\nමේ හේතුවෙන් බරපතළ බිත්තර හිඟයක් සහ බිත්තර මිල ඉහළ යාමක් සිදු වී ඇති බවයි ඇමරිකානු ආර්ථික විශේෂඥයින් සඳහන් කරන්නේ.\nමෙම රෝග ව්‍යාප්තිය අමෙරිකාවේ ප්‍රාන්තයෙන් ප්‍රාන්තයට සංක්‍රමණය වන කැලෑ කුරුල්ලන්ගෙන් බහුලව සිදුවන බව මේ වන විට සිදුකර ඇති පරීක්ෂණවල දී හෙළි වී තිබෙනවා.\nඒ සම්බන්ධයෙන් අදහස් දැක්වූ කුකුළු ගොවිපළ හිමිකරුවන් පවසා සිටියේ කැලෑ කුරුල්ලන් සිය කුකුළු ගොවිපළ අසලට පැමිණ කුකුළන්ට දමන ආහාර අනුභවයට පුරුදු වී ඇති බවත්, දින කිහිපයකට පසු කුකුළන් ක්‍රම ක්‍රමයෙන් මිය යෑම ආරම්භ වන බවත්ය.\nමෙයට ප්‍රතිකර්මයක් ලෙස ඇමරිකානු පශු වෛද්‍ය විශේෂඥයින් එරට කුකුළු ගොවිපළ හිමිකරුවන්ට උපදෙස් නිකුත් කර ඇත්තේ ඔවුන්ගේ සියලු ගොවිපල් සම්පූර්ණයෙන් ආවරණය කරන ලද කූඩුවල පවත්වාගෙන යන ලෙසයි.\nකෙසේ වෙතත් ඇමරිකාව තුළ ශීඝ්‍රයෙන් ඉහළ යන බිත්තර මිල හේතුවෙන් බිත්තර ආශ්‍රිත ආහාර නිෂ්පාදනයන්ගේ මිල ගණන් ද ආසන්න වශයෙන් සියයට 10කින් පමණ ඉහළ දැමීමට සිදු වී ඇති බව බේකරි හිමියන් සහ ආහාර නිෂ්පාදකයින් පවසනවා.\nඊට අමතරව ඇතැම් ජනප්‍රිය බේකරි සහ අවන්හල් බිත්තර ගැටලුව හේතුවෙන් සති අන්තයේ වසා දමන්නට පවා සිදු ව ඇති බවයි වාර්තා වන්නේ.",
       "URL": "https://www.hirunews.lk/325532/අමෙරිකාවෙත්-බිත්තර-මිල-නගියි",
       "Category": "Local News",
       "Parent URL": "https://www.hirunews.lk/local-news.php?pageID=589"
}