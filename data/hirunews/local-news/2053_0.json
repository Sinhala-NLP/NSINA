{
       "Source": "hirunews",
       "Timestamp": "Tuesday, 30 March 2021 - 12:49",
       "Headline": "හිටපු අගවිනිසුරු මොහාන් පීරිස් නිදොස් කොට නිදහස් කෙරේ",
       "News Content": "අල්ලස් පනත යටතේ දූෂණ චෝදනාවක් එල්ල වී සිටි හිටපු අගවිනිසුරු මොහාන් පීරිස් ඇතුළු තුන් දෙනා නිදොස් කොට නිදහස් කිරීමට කොළඹ මහේස්ත්‍රාත් අධිකරණය අද නියෝග කළා.\nඒ, එම නඩුව කොළඹ ප්‍රධාන මහේස්ත්‍රාත් බුද්ධික ශ්‍රී රාගල හමුවේ අද කැදවූ අවස්ථාවේදියි.\nඑහිදී අල්ලස් කොමිසම වෙනුවෙන් පෙනී සිටි සහකාර අධ්‍යක්ෂ ජනරාල් සුභාෂිණී සේනානායක අධිකරණය හමුවේ දැනුම් දුන්නේ විත්තිකරුවන්ට අදාළ චෝදනා පත්‍රය ඉල්ලා අස් කර ගන්නා බවයි.\nඒ අනුව අපරාධ නඩු විධාන සංග්‍රහය යටතේ විත්තිකරුවන් ලෙස නම් කර ඇති හිටපු අගවිනිසුරු මොහාන් පීරිස්, ශ්‍රේෂ්ඨාධිකරණ විනිසුරු ඒ.එච්.එම්.ඩී. නවාස් සහ විදුලිබල අමාත්‍යාංශයේ හිටපු ලේකම් එම්.එම්.සී. ෆර්ඩිනැන්ඩූ නිදොස් කොට නිදහස් කිරීමට මහේස්ත්‍රාත්වරයා නියෝග කළා.\nමොහාන් පීරිස්, නීතිපතිවරයා ලෙස කටයුතු කළ සමයේ ලෙකෝ සමාගමට ඉඩමක් මිලදී ගැනීමේදී සිදුවූ බව කියන අක්‍රමිකතා සම්බන්ධයෙන් එම සමාගමේ සභාපතිවරයා ඇතුළු නිලධාරින්ට එරෙහිව අපරාධ චෝදනා යටතේ නඩු පැවරීම වැළැක්වීම සඳහා අයුතුසහගත ලෙස නීතිපති වාර්තාවක් ලබාදුන් බව පවසමින් අල්ලස් කොමිසම මෙම නඩුව පවරා තිබුණා.",
       "URL": "https://www.hirunews.lk/266985/හිටපු-අගවිනිසුරු-මොහාන්-පීරිස්-නිදොස්-කොට-නිදහස්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=2053"
}