{
       "Source": "hirunews",
       "Timestamp": "Wednesday, 09 February 2022 - 22:48",
       "Headline": "අවුල් ජාලෙක පැටලුණු වී ගොවීන් (වීඩියෝ)",
       "News Content": "පොළොන්නරුව දිස්ත්‍රික්කයේ වී අස්වනු නෙලීම සඳහා තවත් කාලයක් තිබියදී එම ප්‍රදේශයේ රජයේ වී ගබඩාවලට වෙනත් ප්‍රදේශවල වී ලබා ගන්නා බවට සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න චෝදනා කරනවා.\nමේ අතර, අම්පාර - ලාහුගල ප්‍රදේශයේ වී ගොවීන් සිය වගාවන්ට සිදු වූ පාඩුවට කඩිනමින් වන්දි ලබාදෙන ලෙස රජයෙන් ඉල්ලා සිටිනවා.\nඅම්පාර - ලාහුගල ප්‍රදේශයේ මෙවර මහ කන්නය සඳහා අක්කර 4000කට වැඩි ප්‍රමාණයක් වගා කර තිබෙනවා.\nමේ වනවිට එම ප්‍රදේශයේ වී අස්වනු නෙලමින් පවතින අතර ගොවීන් පැවසුවේ තමන්ට රසායනික පොහොර නොමැතිවීම හේතුවෙන් නිසි අස්වැන්නක් ලබා ගැනීමට නොහැකි වූ බවයි.\nඑමෙන්ම රජයෙන් ලබාදුන් කාබනික පොහොර යෙදූවද ඉන් ඵලක් නොවූ බවයි ගොවීන් චෝදනා කළේ.\nමේ අතර, පොළොන්නරුව වී අලෙවි මණ්ඩලයට අයත් කඳුරුවෙල පිහිටි වී ගබඩාවේ නිරීක්ෂණයට අද (09) සමස්ත ලංකා ගොවිජන සම්මේලනයේ නියෝජිතයන් එක්ව සිටියා.\nඑහිදී ඔවුන් පැවසුවේ පොළොන්නරුව දිස්ත්‍රික්කයේ වී අස්වනු නෙලීම සිදු නොකරන අවස්ථාවක මෙම ගබඩාව මගින් වී මිලදී ගැනීම ගැටලුවක් බවයි.\nමේ අතර, මෙවර මහ කන්නයේ වගා හානි සඳහා වන්දි ගෙවීම මෙතෙක් ආරම්භ කර නැතැයි කෘෂිකර්ම අමාත්‍ය මහින්දානන්ද අලුත්ගමගේ පවසනවා.",
       "URL": "https://www.hirunews.lk/296613/අවුල්-ජාලෙක-පැටලුණු-වී-ගොවීන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1365"
}