{
       "Source": "hirunews",
       "Timestamp": "Sunday, 20 February 2022 - 14:29",
       "Headline": "කොටදෙණියාවෙන් අල්කයිඩා කල්ලියට විරෝධය (වීඩියෝ)",
       "News Content": "තම ගම්මානයේ ජනතාවට භීතියෙන් තොරව ජීවත් වීමේ පරිසරයක් උදාකර දෙන ලෙස ඉල්ලා ගම්පහ - කොටදෙණියාව - වත්තේමුල්ල ප්‍රදේශයේ ජනතාව අද (20) විරෝධතාවයක නිරත වුණා.\nඒ කොටදෙණියාව ගම්මානය භීතියට පත් කළ ආයුධ සන්නද්ධ කණ්ඩායමක විවිධ අපරාධ ක්‍රියාවලට විරෝධය පළ කරමින්.\nවිරෝධතාවය හේතුවෙන් දිවුලපිටිය - මීරිගම ප්‍රධාන මාර්ගය වත්තේමුල්ල ප්‍රදේශයෙන් වාහන ගමනාගමනයට පැයකට ආසන්න කාළයක් බාධා එල්ල වූ බවයි අප වාර්තාකරු ප්‍රකාශ කළේ.\nඅනතුරුව එම ස්ථානයට පැමිණි පොලිසිය විරෝධතාකරුවන්ට පොරොන්දු වූයේ, සැකකරුවන් කඩිනමින් අත්අඩංගුවට ගැනීමට කටයුතු කරන බවයි.\nඒ අනුව විරෝධතාවයේ නිරත පිරිස එම ස්ථානයෙන් ඉවත්ව ගියා. කොටදෙණියාව - වත්තේමුල්ල ප්‍රදේශයේ අණසක පතුරුවමින් සිටින අල්කයිඩා නමින් හදුන්වන දාමරික කල්ලියක් පිළිබඳව අප ප්‍රථම වරට අනාවරණය කළේ ඊයේ දිනයේ දීයි.\nආසන්නතම සිදු වීම ලෙස පසුගිය දා තුන් හැවිරිදි හා සය හැවිරිදි දැරියන් දෙදෙනෙකු ද කපා කොටා ඝාතනය කිරීමට ඔවුන් තැත් කර තිබුණා.\nසැකකාර පවුලේ තවත් සොහොයුරන් දෙදෙනෙකු අත්අඩංගුවට ගැනීම සඳහා පොලිස් නිලධාරීන් 12 දෙනෙකුගෙන් යුත් විමර්ශන කණ්ඩායම් 2 ක් පත්කර තිබෙනවා.\nඒ සැකකරුවන් විසින් වයෝවෘද්ධ යුවලක් අමානුෂිය ලෙස කපා කොටා තුවාල කිරීමේ සිද්ධියට අදාළවයි.\nඑසේම, සිද්ධිය සම්බන්ධයෙන් අත්අඩංගුවට ගත් චීවරධාරීන් දෙදෙනෙකු ලබන 28 වනදා දක්වා රක්ෂිත බන්ධනාගාරගත කර තිබෙනවා.",
       "URL": "https://www.hirunews.lk/297516/කොටදෙණියාවෙන්-අල්කයිඩා-කල්ලියට-විරෝධය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1345"
}