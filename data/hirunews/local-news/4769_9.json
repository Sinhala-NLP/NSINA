{
       "Source": "hirunews",
       "Timestamp": "Saturday, 03 December 2016 - 18:15",
       "Headline": "ඒකාබද්ධ විපක්ෂය වරප්‍රසාද ගැන ප්‍රශ්න කරයි",
       "News Content": "පාර්ලිමේන්තු පිවිසුම අසල විරෝධතාවයේ නිරත වූ පළාත් පාලන නියෝජිතයින් පිරිසක් විසුරුවා හැරීමට පොලීසිය අද (03) කඳුළු ගෑස් සහ ජල ප්‍රහාර එල්ල කළා.\nපළාත් පාලන මැතිවරණය කල් දැමීමට එරෙහිව මෙලෙස විරෝධතාවයේ නිරත වූයේ ඒකාබද්ධ විපක්ෂය සහ ශ්‍රී ලංකා පොදුජන පෙරමුණ නියෝජනය කරන හිටපු පළාත් පාලන නියෝජිතයින් පිරිසක්.\nවිරෝධතාකරුවන් පාර්ලිමේන්තු මාර්ගයට පිවිසීම වැලැක්වීම සඳහා පොලීසිය පාර්ලිමේන්තු පිවිසුම් මාර්ගය හරස් කරමින් ආරක්ෂාව තර කර තිබුණා.\nඔවුන් විසුරුවා හැරීමට පොලීසිය කඳුළු ගෑස් සහ ජල ප්‍රහාර එල්ල කළ අවස්ථාවේ ඇති වූයේ දැඩි උණුසුම් තත්ත්වයක්.\nඑම ස්ථානයේ සිටි ඒකාබද්ධ විපක්ෂයේ මන්ත්‍රීවරුන් පිරිසක් ද එහිදී කදුළු ගෑස් සහ ජල ප්‍රහාරයට මැදිවූ බවයි පාර්ලිමේන්තු මන්ත්‍රී රංජිත් සොයිසා පසුව ප්‍රකාශ කළේ.\nඑහිදී අදහස් දැක්වූ පළාත් පාලන නියෝජිතයන්ගේ සංසදයේ සභාපති වලල්ලාවිට ප්‍රාදේශීය සභාවේ හිටපු සභාපති උදේනි අතුකෝරළ, මහරගම හිටපු සභාපතිනි කාන්ති කොඩිකාර සහ මොරටුව හිටපු නගරාධිපති සමන්ලාල් ප්‍රනාන්දු කියා සිටියේ පළාත් පාලන මැතිවරණය නොපැවැත්වීම සහ පළාත් පාලන අමාත්‍යාංශයේ වැයශීර්ෂයට විරෝධය පළ කරමින් මෙම විරෝධතාව පැවැත් වූ බවයි.\nකඳුළු ගෑස් සහ ජල ප්‍රහාරයෙන් තුවාල ලැබූ ගම්පහ ප්‍රාදේශීය සභාවේ හිටපු සභාපති රංජිත් ගුණවර්ධන ප්‍රතිකාර සදහා කොළඹ ජාතික රෝහලට ඇතුලත් කෙරුණා.\nඅද පස්වරුවේ ඔහුගේ සුවදුක් විමසීමට ඩලස් අලහප්පෙරුම, ප්‍රසන්න රණතුංග යන පාර්ලිමේන්තු මන්ත්‍රීවරුන් ඇතුලූ පිරිසක් ද රෝහලට පැමිණියා.\nමේ අතර, අද පෙරවරුවේ සිට පාර්ලිමේන්තු පිවිසුම් මග වසා දැමීම සහ හිටපු පලාත් පාලන නියෝජිතයන්ට එල්ල වූ කදුළු ගෑස් සහ ජල ප්‍රහාරය සම්බන්ධයෙන් පාර්ලිමේන්තුවේ දී ද ආණ්ඩුවේ සහ විපක්ෂයේ නියෝජිතයන් අදහස් පළ කළා.\nඑහිදී පාර්ලිමේන්තු මන්ත්‍රී බන්දුල ගුණවර්ධන, අග්‍රාමාත්‍ය රනිල් වික්‍රමසිංහ, අමාත්‍ය ලක්ෂ්මන් කිරිඇල්ල සහ සංවාදය අතරතුර දිනේෂ් ගුණවර්ධන, අනුර කුමාර දිසානායක, ඩලස් අලහප්පෙරුම මෙන්ම රංජිත් සොයිසා යන මන්ත්‍රීවරුන් අදහස් දැක්වූවා.\nරංජිත් සොයිසා මන්ත්‍රීවරයා කියා සිටියේ පාර්ලිමේන්තු පිවිසුම අසලට ගිය තමන් ඇතුළු මන්ත්‍රීවරුන් දස දෙනෙකුටද ජල සහ කඳුළු ගෑස් ප්‍රහාර එල්ල වූ බවයි.\nමේ හේතුවෙන් වරප්‍රසාද ගැටලූවක් මතුවන බවද ඔහු සඳහන් කළා.",
       "URL": "https://www.hirunews.lk/148878/ඒකාබද්ධ-විපක්ෂය-වරප්‍රසාද-ගැන-ප්‍රශ්න-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4769"
}