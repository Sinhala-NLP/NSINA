{
       "Source": "hirunews",
       "Timestamp": "Monday, 18 July 2022 - 15:45",
       "Headline": "නිදහස් පක්ෂයේ මධ්‍යම කාරක සභා රැස්වීමක් හෙට",
       "News Content": "ශ්‍රී ලංකා නිදහස් පක්ෂයේ විශේෂ මධ්‍යම කාරක සභා රැස්වීමක් හෙට (19) කැඳවා තිබෙනවා.\nපක්ෂ සභාපති, හිටපු ජනාධිපති මෛත්‍රිපාල සිරිසේන විසින් එය කැඳවා ඇති බව යි පක්ෂ අභ්‍යන්තර ආරංචි මාර්ග සඳහන් කළේ.\nඑහි දී නව ජනාධිපතිවරයෙකු තෝරාපත් කරගැනීම සඳහා පැවැත්වෙන පාර්ලිමේන්තු ඡන්ද විමසීමේ දී ඡන්දය භාවිත කිරීම සම්බන්ධයෙන් සාකච්ඡා කිරීමට නියමිත බව පක්ෂ අභ්‍යන්තර ආරංචි මාර්ග ප්‍රකාශ කළා.\nපසුගිය සෙනසුරාදා පැවති මාධ්‍ය හමුවක දී පක්ෂයේ සභාපති හිටපු ජනාධිපති මෛත්‍රිපාල සිරිසේන නිවේදනය කළේ, ජනාධිපති ධුරය සඳහා ඉදිරිපත් වී සිටින කිසිදු අපේක්ෂකයෙකුට ඡන්දය ලබාදීමෙන් වැළකී සිටීමට පක්ෂය තීරණය කර ඇති බව යි.\nකෙසේ වෙතත් එම පක්ෂයේ පාර්ලිමේන්තු මන්ත්‍රී චාමර සම්පත් දසනායක ඊයේ ප්‍රකාශ කළේ, ජනාධිපතිවරයා තෝරා පත් කර ගැනීම සඳහා සිය ඡන්දය ප්‍රකාශ කරන බව යි.",
       "URL": "https://www.hirunews.lk/310310/නිදහස්-පක්ෂයේ-මධ්‍යම-කාරක-සභා-රැස්වීමක්-හෙට",
       "Category": "Local News",
       "Parent URL": "https://www.hirunews.lk/local-news.php?pageID=1011"
}