{
       "Source": "hirunews",
       "Timestamp": "Tuesday, 01 November 2022 - 18:18",
       "Headline": "යුද ගැටුම් හේතුවෙන් අතුරුදහන් වූ පුද්ගලයින් ගැන ඇමති කතා කරයි",
       "News Content": "ඉන්දියාවේ සිට මෙරටට පැමිණි ශ්‍රී ලාංකීකයන්ගේ ගැටළු විසදීම අරමුණු කර ගනිමින් අධිකරණ, බන්ධනාගාර කටයුතු හා ආණ්ඩුක්‍රම ව්‍යවස්ථා ප්‍රතිසංස්කරණ අමාත්‍යාංශය විසින් සංවිධානය කරන ලද විශේෂ ජංගම සේවාවේ දෙවන දිනය අද පෙරවරුවේ කිලිනොච්චිය නිපුණතා සංවර්ධන මධ්‍යස්ථානයේදී අමාත්‍ය ආචාර්ය විජයදාස රාජපක්ෂගේ ප්‍රධානත්වයෙන් පැවැත්වුනා.\nපසුගිය කාලය තුළ පැවති යුධමය ගැටුම් හේතුවෙන් ඉන්දියාවට ගොස් නැවත මෙරටට පැමිණි ජනතාවට පවතින ගැටළු විසදීම සදහා අධිකරණ අමාත්‍යාංශය ඇතුළු රාජ්‍ය ආයතන විසින් ස්ථාපිත කර ඇති ජංගම සේවා කුටි නිරීක්ෂණය කිරීමට ද අධිකරණ අමාත්‍යවරයා ඇතුළු නිලධාරීන් එක් වුනා.\nමෙහිදී අදහස් දැක්වූ අමාත්‍ය විජයදාස රාජපක්ෂ...\nයුද ගැටුම් හේතුවෙන් ඉන්දියාවට ගොස් මෙරටට ආපසු පැමිණි පුද්ගලයින් 11712 දෙනෙකු සිටින අතර ඉන් 4762 දෙදෙනෙකු කිලිනොච්චිය දිස්ත්‍රික්කයට අයත් පුද්ගලයින් බවට හදුනා‌ ගෙන ඇති බවත්, ඔවුන්ට පවතින ගැටළු විසදීමට කටයුතු කිරීම රජයේ වගකීමක් බවත්, අමාත්‍යවරයා සඳහන් කළා.\nයුද ගැටුම් හේතුවෙන් පුද්ගලයින් අතුරුදහන් වු බවට ලැබුනු පැමිණිලි සම්බන්ධව විමර්ශන සිදු කිරීම පසුගිය වසර හතරක පමණ කාලය තුළ නිසි පරිදි සිදුව නොමැති බැවින් අතුරුදහන් වුවන් පිළිබදව වු කාර්යාලය සදහා නව නිලධාරීන් පත් කරමින් එහි කටයුතු කාර්යක්ෂමව සිදු කිරීමට පියවර ගෙන ඇති අතර ඒ අනුව පසුගිය මාස තුනක කාලය තුළ විමර්ශන 1500 කට වඩා වැඩි ප්‍රමාණයක් සිදු කර ඇති අතරම ලබන වසරේ දෙසැම්බර් මස 31 වන දින වන විට ලැබී ඇති සියලු පැමිණිලි පිළිබදව විමර්ශණ අවසන් කරන ලෙස උපදෙස් ලබා දී ඇති බව ද අමාත්‍යවරයා පැවසුවා.\nඋතුරේ ජනතාව වෙනුවෙන් සිදු කරනු ලබන මහජන සේවාවන් සාර්ථකව සිදු කර ගැනීම සදහා පළාතේ මහජන නියෝජිතයින්ගෙන් සහයෝගය අපේක්ෂා කළ ද එසේ නොලැබීම පිළිබදව කණගාටු වන බවත්, පාර්ලිමේන්තු මන්ත්‍රිවරයෙකුගේ මෙහෙයවීම මත යාපනය දිස්ත්‍රික් ලේකම් කාර්යාලය තුළ පැවති ජංගම සේවා භූමියට පැමිණ උද්ඝෝෂණය කළ පුද්ගලයින් අතුරුදහන් වුවන්ගේ දෙමාපියන් නොවන බවත්, ඔවුන් එම මන්ත්‍රිවරයා විසින් මුදල් ලබාදී ගෙන්වන ලද පිරිසක් බවට අතුරුදහන් වුවන්ගේ දෙමාපිය සංගමයේ සභාපතිවරයා විසින් තමන් හමු වී සදහන් කළ බවත්, අමාත්‍යවරයා සඳහන් කළා.\nයුද ගිනිදැල් නිවී ගිය ද ජාතීන් අතර සාමය සංහිදියාව ශක්තිමත්ව ගොඩ නැංවීමට බාධාවන ආකාරයේ කටයුතු සිදු කරනු ලබන දේශපාලඥයින් උතුරේත් දකුණේත් සිටින බැවින් මහජන නියෝජිතයින්ගේ වගකීම වන්නේ ජනතාව අතර සාමය වැඩි දියුණු වන ආකාරයට කටයුතු කිරීම බව ද අමාත්‍යවරයා පෙන්වා දුන්නා.\nඋතුරු, නැගෙනහිර ජනතාවට සහන සැලසීමේ අරමුණින් යුතුව වසර සිය ගණනක් පැරණි නීති සහ අණ පනත් වෙනස් කිරීමට පියවර ගෙන ඇති අතර යුද්ධය පැවති සමයේ ආරක්ෂක අංශ විසින් භාවිතා කළ ඉඩම් වලින් සීයයට 95 ක් මේ වන විටත් ජනතාවට නැවත ලබාදී ඇති බැවින් ඉතිරි සීයයට 5 ක ප්‍රමාණයත් ගැටළු නිරාකරණය කර කඩිනමින් ලබා දෙන බව ද හෙතෙම ප්‍රකාශ කළා.\nඋතුරු පළාත තුළ ශීඝ්‍රයෙන් පැතිර ඇති මත් ද්‍රව්‍ය උවදුර පාලනය කිරීම ආරක්ෂක අංශවලට පමණක් සිදු කළ නොහැකි බැවින් ඒ් සදහා කාර්ය සාධක බලකායක් ස්ථාපිත කිරීමට පියවර ගෙන ඇති අතර උතුරේ ජනතා ප්‍රශ්න විසදීමට රජය කැපවී කටයුතු කරන බව ද පැවසුවා.\nයුද්ධයෙන් හා වෙනත් විපත්වලින් හානි සිදු වු පුද්ගලයින් කිහිප දෙනෙකු වෙනුවෙන් වන්දි ලබාදීම ද මෙහිදී අධිකරණ අමාත්‍යවරයාගේ ප්‍රධානත්වයෙන් සිදුවුනා.\nධීවර අමාත්‍ය ඩග්ලස් දේවානන්දා, අධිකරණ, බන්ධනාගාර කටයුතු හා ආණ්ඩුක්‍රම ව්‍යවස්ථා ප්‍රතිසංස්කරණ අමාත්‍යාංශයේ ලේකම් වසන්ත පෙරේරා, කිලිනොච්චිය දිස්ත්‍රික් ලේකම් රූපවතී තේගීශ්වරන් යන අය මෙම අවස්ථාවට එක්ව සිටියා.",
       "URL": "https://www.hirunews.lk/319400/යුද-ගැටුම්-හේතුවෙන්-අතුරුදහන්-වූ-පුද්ගලයින්-ගැන-ඇමති-කතා-කරයි",
       "Category": "Local News",
       "Parent URL": "https://www.hirunews.lk/local-news.php?pageID=763"
}