{
       "Source": "hirunews",
       "Timestamp": "Friday, 23 March 2018 - 13:52",
       "Headline": "පාකිස්ථාන ජනරජ දිනයේදී ජනපති හරසරින් පිළිගැනේ (ඡායාරූප)",
       "News Content": "පාකිස්තානයේ ඉස්ලාමාබාද් නුවර අද (23) පැවති පාකිස්තාන දිනය හෙවත් එරට ජනරජ දින සැමරුම් උළෙලට ජනාධිපති මෛත්‍රීපාල සිරිසේනද විශේෂ ආරාධිතයෙකු ලෙස සහභාගි වුණා.\nඉස්ලාමාබාද් නුවර ශකර්පරියන් කඳු පියස ආසන්නයේ පැවති වර්ණවත් ජනරජ දින උළෙල ඒකාබද්ධ හමුදා පෙළපාලියකින් සමන්විත වූ බව එරට මාධ්‍ය සඳහන් කළා.\nපාකිස්තානය ජනරජ දිනය සමරන්නේ 1940 වසරේ මාර්තු 23 වැනිදා ඇතිකරගත් ලාහෝර් සම්මුතිය මගින්.\nබ්‍රිතාන්‍ය අධිරාජ්‍යය, සමස්ත ඉන්දීය මුස්ලිම් ලීගය සඳහා පාකිස්තානය නැමැති නව රාජ්‍යය ලබාදීමට එකඟවීමෙන්.\nඅද (23) පැවති සැමරුම් උළෙල සඳහා අග්‍රාමාත්‍ය ශාහිඩ් ඛඛාන් අබ්බාසි මෙන්ම එරට හමුදා ප්‍රධානීන්ද එක්වූ අතර, උත්සවයට පැමිණි ජනාධිපති මෛත්‍රීපාල සිරිසේන පිළිගෙන ඇත්තේ අග්‍රාමාත්‍යවරයා විසින්.\nජනාධිපති මෛත්‍රීපාල සිරිසේන, පාකිස්තාන අග්‍රාමාත්‍යවරයා, කතානායකවරයා සහ එරට ත්‍රිවිධ හමුදාපතිවරුන් එහි අසුන් ගත්තා.\nඅනතුරුව උත්සවයේ කටයුතු ආරම්භ කෙරුණු අතර, දෙරටේ නායකයින් ඇතුළු පිරිස විශේෂ පීඨිකාවේ සිට හමුදා උත්තමාචාර පෙළපාලිය සහ විචිත්‍රවත් ගුවන් හමුදා සංදර්ශනය නැරඹීමට එක්වූ බවයි ජනාධිපති මාධ්‍ය අංශය සඳහන් කළේ.\nපැය 03 කට ආසන්න කාලයක්  ජනරජ දින සැමරුම් උළෙල පැවති අතර, එහිදී අදහස් දැක්වු පාකිස්තාන ජනාධිපති මම්නූන් හුසේන් පාකිස්තානයේ ආරාධනය පිළිගෙන පැමිණි ජනාධිපති මෛත්‍රීපාල සිරිසේන වෙත සිය ස්තූතිය පළ කළා.\nආචාර පෙළපාලිය සඳහා තුර්කිය, ජෝර්දානය සහ එක්සත් අරාබි එමීර් රාජ්‍යයෙන්ද හමුදා භට ඛණ්ඩ එවා තිබූ බව සඳහන්.\nමේ අතර පාකිස්තාන ජනරජ දින සැමරුම් උළෙලට ප්‍රධාන ආරාධිතයා ලෙස එක්වූ ජනාධිපති මෛත්‍රීපාල සිරිසේන සහ එරට අග්‍රාමාත්‍ය ෂහීද් කඛාන් අබ්බාසි අතර ද්වි පාර්ශවික සාකච්ඡා අද රාත්‍රියේ පැවැත්වීමට නියමිතයි.",
       "URL": "https://www.hirunews.lk/186676/පාකිස්ථාන-ජනරජ-දිනයේදී-ජනපති-හරසරින්-පිළිගැනේ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4024"
}