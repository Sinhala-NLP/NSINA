{
       "Source": "hirunews",
       "Timestamp": "Wednesday, 03 March 2021 - 15:39",
       "Headline": "මහනුවර දිස්ත්‍රික් කම්කරු කාර්යාලයේ නිලධාරියෙකු අල්ලස් දැලේ",
       "News Content": "මහනුවර දිස්ත්‍රික් කම්කරු කාර්යාලයේ කම්කරු නිලධාරියෙකු අල්ලස් හෝ දූෂණ විමර්ශන කොමිෂන් සභාවේ නිලධාරින් විසින් අද අත්අඩංගුවට ගෙන තිබෙනවා.\nඒ අකුරණ ප්‍රදේශයේ පදිංචි ව්‍යාපාරිකයෙකුගෙන් රුපියල් දස දහසක අල්ලස් මුදලක් ලබා ගැනීමේ චෝදනාව යටතේයි.\nපැමිණිලිකරු විසින් පවත්වාගෙන යනු ලබන ලී මෝලේ සේවය කරන සේවකයින්ට අර්ථසාධක මුදල් නොගෙවීම සම්බන්ධව නීති මගින් කටයුතු නොකර සිටීම සඳහා ඔහු මෙම අල්ලස් මුදල ලබාගෙන ඇති බවයි අල්ලස් කොමිසම සඳහන් කළේ.\nමෙහිදී සැකකරු ඒ සඳහා රුපියල් 30,000ක මුදලක් අල්ලස් වශයෙන් ඉල්ලා පසුව එම මුදල රුපියල් 15,000 දක්වා අඩුකර ඉන් රුපියල් 5000ක් මීට පෙර ලබාගෙන තිබෙනවා.\nඉතිරි රුපියල් 10,000 ලබා ගැනීමේදී කඩුගන්නාව ප්‍රදේශයේදී ඔහු අද අත්අඩංගුවට ගෙන ඇති අතර, විමර්ශන කටයුතු වලින් පසු සැකකරු මහනුවර මහේස්ත්‍රාත් අධිකරණය වෙත ඉදිරිපත් කිරීමට නියමිතයි.",
       "URL": "https://www.hirunews.lk/264225/මහනුවර-දිස්ත්‍රික්-කම්කරු-කාර්යාලයේ-නිලධාරියෙකු-අල්ලස්-දැලේ",
       "Category": "Local News",
       "Parent URL": "https://www.hirunews.lk/local-news.php?pageID=2113"
}