{
       "Source": "hirunews",
       "Timestamp": "Thursday, 30 December 2021 - 17:52",
       "Headline": "රාජ්‍ය සේවකයින් නව වසරේ සිට යළි සේවයට",
       "News Content": "එළඹෙන ජනවාරි 03 වැනි දා සිට 2022 වසරේ රාජ්‍ය සේවාවේ කටයුතු ආරම්භ කිරීම සෞඛ්‍ය මාර්ගෝපදේශයන්ට අනුකූලව සිදු කිරීමට අදාළ චක්‍රලේඛය රාජ්‍ය සේවා පළාත් සභා හා පළාත් පාලන අමාත්‍යාංශය මගින් නිකුත් කර තිබෙනවා.\nඒ අනුව එදින උදෑසන ජාතික ධජය ඔසවා, ජාතික ගීය වාදනයෙන් අනතුරුව නව වසරේ රාජ්‍ය සේවාවේ දිවුරුම් ලබාදීමට නියමිතයි.\nඑසේම පවතින තත්ත්වය තුළ කොවිඩ් වෛරසය ගැන තවදුරටත් අනුගමනය කළ යුතු ක්‍රියාමාර්ග සම්බන්ධයෙන් රාජ්‍ය නිලධාරින් දැනුවත් කිරීම සඳහා වෛද්‍යවරයෙකු මගින් සිදු කරනු ලබන කෙටි දේශනයක් ද සිදු කළ යුතු බවයි එම චක්‍රලේඛය මගින් දැනුම් දී ඇත්තේ.\nඑමෙන්ම වසරකට වැඩි කාලයක් මුළුල්ලේ කොවිඩ් තත්ත්වය හේතුවෙන් සීමා සහිතව පවත්වාගෙන ගිය රාජ්‍ය සේවය නැවත වතාවක් සාමාන්‍ය පරිදි ක්‍රියාත්මක කිරීම කෙරෙහි රජයේ අවධානය යොමුව තිබෙනවා.\nඒ අනුවයි සියලු නිලධාරින් එළඹෙන 03 වැනිදා සිට සාමාන්‍ය පරිදි රාජ්‍ය සේවයට වාර්තා කළ යුතු බවට නිවේදනය කර ඇත්තේ.\nරාජ්‍ය සේවා , පළාත් සභා හා පළාත් පාලන අමාත්‍යාංශය සඳහන් කළේ, මීට අදාළ ව චක්‍රලේඛයක් නිකුත් කෙරෙන බවයි.",
       "URL": "https://www.hirunews.lk/292589/රාජ්‍ය-සේවකයින්-නව-වසරේ-සිට-යළි-සේවයට",
       "Category": "Local News",
       "Parent URL": "https://www.hirunews.lk/local-news.php?pageID=1459"
}