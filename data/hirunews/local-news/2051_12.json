{
       "Source": "hirunews",
       "Timestamp": "Wednesday, 31 March 2021 - 7:19",
       "Headline": "යතුරු පැදි අනතුරු අවම කරන්නට පොලීසියෙන් මෙහෙයුමක්",
       "News Content": "දිනෙන් දින සිදුවන යතුරු පැදි සහ ත්‍රී රෝද රථ අනතුරු නිසා දෛනිකව මිනිස් ජීවිත පහත් හයත් අතර ප්‍රමාණයක් අහිමි වන බව පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහන පවසනවා.\nඒ මේ හේතුවෙන් සිදුවන ජීවිත හානි අවම කර ගැනීම සඳහා අද සිට දින හතරක් යතුරු පැදි පරික්ෂා කිරීමේ මෙහෙයුමක් දිවයින පුරා ක්‍රියාත්මක වන බව ඔහු වැඩිදුරටත් කියා සිටියා.\nමෙහිදී පරික්ෂා කෙරෙන යතුරුපැදි වල ගුණාත්මකභාවය සහ එහි ධාවන තත්ත්වය පිළිබඳව සොයා බැලීමට නියමිතයි.\nමෙම මෙහෙයුමේ අරමුණ යතුරුපැදිකරුවන් හෝ  ත්‍රීරෝද රථ ධාවකයින් අපහසුතාවට පත් කිරීම නොව ඔවුන්ගේ ජීවිත ආරක්ෂාව පිළිබඳව වඩාත් වැඩි සැලකිල්ලක් දක්වන ලෙස ඒත්තු ගැන්වීම බවයි පොලිස් මාධ්‍ය ප්‍රකාශකවරයා වැඩිදුරටත් කියා සිටියේ.\nමේ අතර ඊයේ දිවයිනේ විවිධ ප්‍රදේශවලින්  සිදුවූ රිය අනතුරු හේතුවෙන් තවත් මනුෂ්‍ය ජීවිත අටක් අහිමි වුණා.\nඑම අනතුරුවලින් යතුරුපැදිකරුවන් තිදෙනෙක් පදිකයින් දෙදෙනෙක් සහ වාහන වල ගමන් ගත් තවත් දෙනෙකු මියගියා.\nමේ වන විට දිවයිනේ මිලියන 8.3 ක ට ආසන්න රථවාහන ප්‍රමාණයක් ලියා පදිංචි වී ඇති අතර ඉන් සියයට පනස් හයක් (56%) යතුරුපැදි.\nලියාපදිංචි වී ඇති ත්‍රීරෝද රථ ප්‍රමාණය සමස්ත සංඛ්‍යාවෙන් සියයට 16%.\nමේ නිසා මහ මග සිදුවන අනතුරු වලින් වැඩි වශයෙන් වින්දිතයන් බවට පත්වන්නේ යතුරුපැදිකරුවන්, පදිකයින් සහ ත්‍රිරෝද රථ ධාවකයින් බවයි පොලිස් මාධ්‍ය ප්‍රකාශකවරයා වැඩිදුරටත් කියා සිටියේ.",
       "URL": "https://www.hirunews.lk/267059/යතුරු-පැදි-අනතුරු-අවම-කරන්නට-පොලීසියෙන්-මෙහෙයුමක්",
       "Category": "Local News",
       "Parent URL": "https://www.hirunews.lk/local-news.php?pageID=2051"
}