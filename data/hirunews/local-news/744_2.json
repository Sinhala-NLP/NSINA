{
       "Source": "hirunews",
       "Timestamp": "Thursday, 10 November 2022 - 16:34",
       "Headline": "එංගලන්තයට වාර්තාගත ජයක්",
       "News Content": "ඔස්ට්‍රේලියාවේ පැවැත්වෙන පන්දුවාර 20 ලෝක කුසලාන අවසන් මහා තරගයේ සිය ස්ථානය වෙන්කර ගන්නට එංගලන්ත කණ්ඩායම අද සමත්වුණා.\nඒ අවසන් පූර්ව තරගයේදී ප්‍රබල ඉන්දීය කණ්ඩායම කඩුලු 10කින් පරාජය කරමින්.\nලකුණු 169ක ජයග්‍රාහී ඉලක්කයක් හඹාගිය එංගලන්ත කණ්ඩායමේ ආරම්භක පිතිකරු යුගලය ජයග්‍රහණය සඳහා අවශ්‍ය කළ ලකුණු සංඛ්‍යාව කිසිදු ක්‍රීඩකයෙකු නොදැවී සපුරා ගන්නට සමත්වුණා.\nමෙහිදී ඉන්දීය සෑම පන්දු යවන්නෙකුටම අනුකම්පා විරහිත ප්‍රති ප්‍රහාරයක් දියත් කළ ඇලෙක්ස් හේල්ස් පන්දු 47කදී නොදැවී ලකුණු 86ක් ලබාගත්තා.\nජොස් බට්ලර් නොදැවී ලකුණු 80යි. ඒ අනුව එංගලන්ත කණ්ඩායම තරගය ජයග්‍රහණය කළේ තවත් පන්දුවාර 4ක් ඉතිරිව තිබියදීයි.\nජයග්‍රහණය සඳහා ලකුණු 169ක ඉලක්කයක් හඹාගිය එංගලන්ත කණ්ඩායම විදුලි ආලෝකය මධ්‍යයේ හොඳින් ඉපිලී එන පන්දුවට පහරදීම මැනවින් කලමනාකරණය කර ගත්තා.\nතණතීරුවේ ස්වභාවය හොඳින් වටහාගත් ඇලෙක්ස් හේල්ස් සහ ජොස් බට්ලර් දෙදෙනා පළමු පන්දුවාර 6 තුලදී ලකුණු 63ක් රැස් කර ගත්තේ ඉන්දීය කණ්ඩායමේ ක්‍රීඩකයින්ගේ නළල රැළි ගස්වමින්.\nපවර් ප්ලේ පන්දුවාර 6න් පසුවත් සිය ප්‍රහාරාත්මක පිතිකරණ රටාව වෙනස් නොකළ එංගලන්ත ආරම්භක පිතිකරු යුගළය ඉන්දීය නායකයාට පන්දු යවන්නන් තෝරා ගැනීම පිළිබඳව බරපතල ප්‍රශ්නයක් ඇති කළේ ඉන්දීය කණ්ඩායමේ පන්දු යවන්නන් දෙදෙනෙකු හැරෙන්නට අනෙක් සෑම පන්දු යවන්නෙකුම හේල්ස් සහ බට්ලර්ගේ දැඩි ප්‍රහාරයට ලක් වීම හේතුවෙන්.\nවඩාත් ප්‍රවේගකාරී පිතිහරඹයක නිරත වූ ඇලෙක්ස් හේල්ස් පළමුව අර්ධ ශතකය කරා ළඟා වූ අතර ඒ සඳහා ඔහු වැය කළේ පන්දු 29ක් පමණයි.\nඉන් පසු සිය අනුකම්පා විරහිත පිතිහරඹය අඛණ්ඩව ක්‍රියාත්මක කළ හේල්ස් තරගය නිමාවන විට පන්දු 47කට පමණක් මුහුණ දෙමින් ලකුණු 86ක් රැස් කරගෙන තිබුණේ දැවැන්ත හයේ පහර 7ක් සහ හතරේ පහර 4ක් සිය අගනා ඉනිමට එකතු කර ගනිමින්.\nහේල්ස්ට පසුව අරධ ශතකය කරා ළගා වූ ජොස් බට්ලර් ඒ සඳහා පන්දු 45ක් වැය කළ ද ඉන් අනතුරුව ඔහුගේ ඉනිම ද ප්‍රවේගකාරී එකක් වුණා.\nඉනිම නිමාවන විට නොදැවී ලකුණු 80ක් ලබා සිටි ජොස් බට්ලර් ඒ සඳහා පන්දු 49කට පමණක් මුහුණදුන් අතර ඔහුගේ පිත්තෙන් ගිලිහුණු පන්දුව අවස්ථා 9කදී හතරේ සීමාව පසුකර ගොස් තිබුණා.\nබට්ලර්ගේ ඉනිමට අන්තර්ගත වූ හයේ පහර සංඛ්‍යාව 3ක්.\nඒ අනුව තවත් පන්දු 24ක් ඉතිරිව තිබියදී එංගලන්ත කණ්ඩායමට පන්දුවාර 20 ලෝක කුසලාන අවසන් තරගයේ ස්ථානයක් දෙවැනි වරටත් වෙන්කර ගන්නට මෙම ආරම්භක පිතිකරු යුගළය සමත්වුණේ පන්දුවාර 20 ලෝක කුසලාන ක්‍රිකට් ඉතිහාසයේ පළමු කඩුල්ල සඳහා වන හොඳම සම්බන්ධතාව ද ගොඩ නගමින්.\nමෙහිදී ඔවුන් දෙදෙනා බිඳ දැමුවේ 2021 වසරේදී පන්දුවාර 20 ලෝක කුසලාන ක්‍රිකට් තරගාවලියේ ඉන්දියාවට එරෙහිව පාකිස්ථාන ආරම්භක පිතිකරු යුගළය වන බාබර් අසාම් සහ මොහොමඩ් රිස්වාන් දෙදෙනා ඉන්දියාවට එරෙහිව ආරම්භක කඩුල්ල සඳහා ගොඩනැගූ ලකුණු 152 වාර්තාවයි.\nපන්දු යැවීමේදී ඉන්දීය කණ්ඩායමේ බුවනේශ්වර් කුමාර් මොහොමඩ් සාමි රවිචන්ද්‍රන් අස්වින් සහ හර්දික් පාන්ඩ්යා එංගලන්ත ආරම්භක පිතිකරු යුගළයේ දැඩි ප්‍රහාරයකට ලක්වූ අතර යම් තරමක හෝ පාලනයකින් පන්දු යවනු ලැබුවේ දඟ පන්දු යවන ක්‍රීඩක අෆ්තාර් පටෙල් සහ වේග පන්දු යවන ක්‍රීඩක අර්ශ්ඩි සිං පමණයි.\nමේ දෙදෙනාගේ පන්දු වාර 6 තුලදී එංගලන්ත කණ්ඩායමට ලබාගැනීමට හැකිවුයේ ලකුණු 45ක් පමණයි.\nමේ අනුව එංගලන්ත කණ්ඩායම පාකිස්ථාන කණ්ඩායම සමග පන්දුවාර 20 ලෝක කුසලාන ක්‍රිකට් තරගාවලියේ අවසන් මහා තරගය සඳහා තරගවදින අතර මෙම කණ්ඩායම් දෙක මීට පෙර 1992 වර්ෂයේදී පන්දුවාර 50 ක්‍රිකට් ලෝක කුසලාන අවසන් තරගයේදී මුණගැසුණාට පසු ලෝක කුසලාන අවසන් තරගයකදී මුණ ගැසෙන්නේ පළමු වරටයි.\n1992 වසරේ පැවති ලෝක කුසලාන අවසන් තරගයේදී එංගලන්ත කණ්ඩායම ඉම්රාන් ඛාන්ගේ නායකත්වයෙන් යුත් පාකිස්ථාන කණ්ඩායමට පරාජය වූ අතර මෙවර අවසන් තරගයේදී ප්‍රතිඵලය කුමක්වේදැයි තීරණය අනාගතයට භාරයි.",
       "URL": "https://www.hirunews.lk/320077/එංගලන්තයට-වාර්තාගත-ජයක්",
       "Category": "Local News",
       "Parent URL": "https://www.hirunews.lk/local-news.php?pageID=744"
}