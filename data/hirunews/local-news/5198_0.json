{
       "Source": "hirunews",
       "Timestamp": "Sunday, 24 January 2016 - 13:15",
       "Headline": "හුසේන් කුමරු ලබන මස එයි",
       "News Content": "එක්සත් ජාතීන්ගේ මානව හිමිකම් කොමසාරිස් සෙයිද් රාද් අල් හුසේන් කුමරු ලබන මස ශ්‍රී ලංකාවට පැමිණෙනවා.\nවිදේශ අමාත්‍යාංශය ප්‍රකාශ කළේ ලබන මස මුල් භාගයේදී ඔහුගේ ශ්‍රී ලංකා ආගමනය තහවුරු කර ඇති බවයි.\nජගත් මානව හිමිකම් කොමසාරිස් ධුරයට පත්වීමෙන් පසු හුසේන් කුමරු ශ්‍රී ලංකාවේ සංචාරය කරන ප්‍රථම අවස්ථාව ද මෙයයි.\nඔහුගේ සංචාරයේ කටයුතු මෙරට ජගත් සංවිධාන කාර්යාලය මගින් මෙහෙයවනු ඇති.\nකෙසේ නමුත් 2012 වසරේ සැප්තැම්බරයේ යෙදී තිබූ හිටපු ජගත් මානව හිමිකම් කොමසාරිස් නවනීදන් පිල්ලේගේ සංචාරයේදී මෙන් සෙයිද් හුසේන් කුමරුගේ සංචාරයේදී පූර්ව නියෝජිත කණ්ඩායමක් ශ්‍රී ලංකාවට නොපැමිණෙන බව සඳහන්.\nජගත් මානව හිමිකම් කොමසාරිස්වරයා සිය ශ්‍රී ලංකා සංචාරයේදී උතුරු නැගෙනහිර චාරිකාවක ද නිරත වනු ඇති.\nඉන්දීය විදේශ කටයුතු ඇමතිනි සුශ්මා ස්වරාජ් ද ලබන සතියේ ශ්‍රී ලංකාවට පැමිණෙනවා.\nඒ ඉන්දු - ශ්‍රී ලංකා ඒකාබද්ධ කොමිසමේ රැස්වීමට සහභාගි වීම සදහායි.\nඇය ජනාධිපති මෛත්‍රීපාල සිරිසේන සහ අග්‍රාමාත්‍ය රනිල් වික්‍රමසිංහ සමග සාකච්ඡා කිරීමට ද නියමිත බව සදහන්.\nමේ අතර එක්සත් ජනපද රාජ්‍ය දෙපාර්තමේන්තුවේ ජාත්‍යන්තර තොරතුරු වැඩසටහන් සම්බන්ධීකාරක මේකන් ෆිලිප්ස් ලබන සතියේ ශ්‍රී ලංකාවේ සංචාරයක නිරතවනවා.\nඑක්සත් ජනපද ජනාධිපති බැරැක් ඔබාමාගේ ඩිජිටල් ක්‍රමෝපාය අධ්‍යක්‍ෂවරයාගේ විශේෂ සහකාර මේකන් ෆිලිප්ස් ධවල මන්දිරයේ නියෝජිතයෙකු ලෙසයි සැළකෙන්නේ.\nඔබාමා පරිපාලනයේ නව මාධ්‍ය දෙපාර්තමේන්තුවේ සහකාර අධ්‍යක්ෂවරයා ලෙසද ඔහු කටයුතු කර තිබෙනවා.\nඑක්සත් ජනපද රාජ්‍ය දෙපාර්තමේන්තුවේ ජාත්‍යන්තර තොරතුරු වැඩසටහන් කාර්යාංශය මගින් සිදුකරනු ලබන්නේ ඇමරිකානු විදේශ ප්‍රතිපත්ති ප්‍රමුඛතා පිළිබඳව ලෝකවාසීන් දැනුවත් කිරීමයි.",
       "URL": "https://www.hirunews.lk/124639/හුසේන්-කුමරු-ලබන-මස-එයි",
       "Category": "Local News",
       "Parent URL": "https://www.hirunews.lk/local-news.php?pageID=5198"
}