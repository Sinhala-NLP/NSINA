{
       "Source": "hirunews",
       "Timestamp": "Friday, 01 April 2022 - 8:36",
       "Headline": "මිරිහානේ විරෝධතාවට 45 ක් අත්අඩංගුවට (වීඩියෝ)",
       "News Content": "මිරිහාන විරෝධතාවයේ දී කළහකාරී ලෙස හැසිරුණු කාන්තාවක් ඇතුලු පුද්ගලයන් 54 දෙනෙකු බස්නාහිර පළාත් අපරාධ දිසාව මගින් අත්අඩංගුවට ගෙන පරීක්ෂණ ආරම්භ කර තිබෙනවා.\nමේ අතර සිද්ධිය සම්බන්ධයෙන් සහකාර පොලිස් අධිකාරීවරයෙකු ඇතුලු පොලිස් නිලධාරීන් පස්දෙනෙකු තුවාල ලබා කොළඹ ජාතික රෝහලටත්, කළුබෝවිල ශික්ෂණ රෝහලටත් ඇතුළත් කර ඇති බවයි වාර්තාවන්නේ.\nකළහකාරී පිරිස පොලිස් බස් රථයක්, ජීප් රථයක්, යතුරුපැදියක්, ත්‍රිරෝද රථයක් මෙන්ම, යුද හමුදා බස් රථයක් ගිනි තබා විනාශයට පත් කර ඇති බවයි එහි සිටින අප වාර්තාකරු සඳහන් කළේ.\nකළහකාරී තත්වයේදී තවත් පෞද්ගලික වාහන කිහිපයකටද අලාභහානි සිදුව තිබෙනවා.\nජීවන වියදම ඇතුලු ගැටළු කිහිපයක් මුල් කරගනිමින් ඊයේ පස්වරුවේ මිරිහාන - ජුබිලි කණුව මංසන්ධියේදී ජනතාව විරෝධතාවක නිරත වුණා.\nපසුව එම පිරිස පා ගමනින් ජනාධිපති ගෝඨාභය රාජපක්ෂගේ පෞද්ගලික නිවස පිහිටි මිරිහාන - පැඟිරිවත්ත මාර්ගය අසළට පැමිණ විරෝධය පළ කළා.\nමෙහිදී දැඩි රථවාහන තදබදයක්ද ඇතිවූ අතර, පසුව උණුසුම් තත්වයක්ද හටගත්තා.\nතත්වය පාලනය කිරීම සඳහා පොලිසිය සහ කැරළි මර්දන ඒකකය කැඳවා තිබූ අතර, ඔවුන් පිරිස විසුරුවා හැරියේ ජල ප්‍රහාර සහ කඳුළු ගෑස් ප්‍රහාර එල්ල කිරීමෙන් අනතුරුවයි.\nමෙම සිද්ධියෙන් අනතුරුව කොළඹ උතුර, කොළඹ දකුණ, කොළඹ මධ්‍යම, නුගේගොඩ, ගල්කිස්ස සහ කැලණිය යන පොලිස් බල ප්‍රදේශවලට පොලිස් ඇඳිරි නීතිය පැනවීමටද කටයුතු කෙරුණා.\nපසුව එම පොලිස් ඇඳිරි නීතිය අද අලුයම පහට ඉවත් කිරීමටයි පියවර ගැනුනේ.\nමේ අතර මහා සංඝරත්නය, අග්‍රාමාත්‍ය මහින්ද රාජපක්ෂ ඇතුලු පිරිසක් අද පෙරවරුවේ මිරිහානේ පිහිටි ජනාධිපතිවරයාගේ පෞද්ගලික නිවස වෙත පැමිණ තිබූ බව අප වාර්තාකරුවන් සඳහන් කළා.",
       "URL": "https://www.hirunews.lk/300914/මිරිහානේ-විරෝධතාවට-45-ක්-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1257"
}