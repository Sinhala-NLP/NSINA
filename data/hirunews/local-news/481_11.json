{
       "Source": "hirunews",
       "Timestamp": "Sunday, 12 March 2023 - 13:50",
       "Headline": "සිව්වැනි දිනය නිමා වනවිට නවසීලන්තය 28/1",
       "News Content": "ශ්‍රී ලංකාව සහ නවසීලන්තය අතර පළමු ටෙස්ට් තරගයේ සිව්වන දිනය අද (12) නිමාවට පත් වුණේ කණ්ඩායම් දෙකටම ජයග්‍රහණයේ බලාපොරොත්තු ඇති කරමින්.\nසිව්වන දිනයට තරගය අද ආරම්භ කරන විට ශ්‍රී ලංකා කණ්ඩායම කඩුලු 3 ක් දැවී ලකුණු 83 ක් ලබා සිටියා.\nඅනතුරුව ප්‍රභාත් ජයසූරිය ලකුණු 6 කට දැවී ගියේ ශ්‍රී ලංකා ලකුණු පුවරුව කඩුලු හතරකට ලකුණු 95 ක් ලෙස සටහන් කරමින්.\nඑහිදී ඇන්ජලෝ මැතිව්ස් සමඟ දිනේෂ් චන්දිමාල් පස්වන කඩුල්ලට ලකුණු 105 ක සබඳතාවක් පවත්වමින් ශ්‍රී ලංකා දෙවන ඉනිම ශක්තිමත් කළා.\nසිය 101 වන ටෙස්ට් තරගයට ක්‍රීඩා කරන හිටපු ක්‍රිකට් නායක ඇන්ජලෝ මැතිව්ස් සිය 14 වන ටෙස්ට් ශතකය වාර්තා කළ අතර, පන්දු 235 ක් තුළ හතරේ පහර 11 ක් සමඟින් ලකුණු 115 ක් ලබා සිටියදී දැවී ගියා.\nශ්‍රී ලංකාව දෙවන ඉනිමට සියලුදෙනා දැවී ලකුණු 302 ක් ලබාගත් අතර, පළමු ඉනිම සඳහා රැස් කළ ලකුණු සංඛ්‍යාව 355 ක්.\nනවසීලන්තය පළමු ඉනිමට ලකුණු 373 ක් ලබාගත්තා.\nඒ අනුව තරගය ජයග්‍රහණය සඳහා නවසීලන්තයට හිමිවූ ඉලක්කය 285 ක්.\nතරගයේ සිව්වන දිනය නිමාවට පත්වනවිට දෙවන ඉනිම ක්‍රීඩා කරන නවසීලන්තය එක් කඩුල්ලක් දැවී ලකුණු 28 ක් ලබා සිටියේ තරගය ජයග්‍රහණය සඳහා ලකුණු 257 ක් පිටුපසින් සිටිමින්.",
       "URL": "https://www.hirunews.lk/329719/සිව්වැනි-දිනය-නිමා-වනවිට-නවසීලන්තය-28-1",
       "Category": "Local News",
       "Parent URL": "https://www.hirunews.lk/local-news.php?pageID=481"
}