{
       "Source": "hirunews",
       "Timestamp": "Sunday, 11 June 2017 - 6:42",
       "Headline": "පිළියන්දලදී පොලිසියට වෙඩි තැබු සිද්ධියට තවත් අයෙක් අත්අඩංගුවට",
       "News Content": "පිළියන්දලදී පොලිස් මත්ද්‍ර ව්‍ය නාශක කාර්යාංශයේ නිලධාරීන්ට වෙඩි තැබීමේ සිද්ධියට අදාළව තවත් සැකකරුවෙකු පොලිස් අත්අඩංගුවට ගෙන තිබෙනවා.\nමිරිහාන විශේෂ අපරාධ විමර්ශණ ඒකකය විසින් මෙම සැකකරු ඊයේ අත්අඩංගුවට ගෙන ඇත්තේ කැකිරාව බස් නැවතුම් පොළ අසලදීයි.\nවෙඩි තැබීමට සැකකරුවන් පැමිණි යතුරුපැදිය මිළදී ගෙන ඇත්තේ මෙම පුද්ගලයා බවයි පොලිසිය කියාසිටියේ.\nපුද්ගල ඝාතනයක් සිදු කිරීමට කුමන්ත්‍රණය කිරීම සහ ඊට ආධාර අනුබල දීම මෙම පුද්ගලයාට එරෙහි චෝදනාවයි.\nවයස අවුරුදු 49 ක් වන සැකකරු රඹුක්කන ප්‍රදේශයේ පදිංචිකරුවෙක්.\nපොලිසිය සඳහන් කළේ මෙම පුද්ගලයා 2009 වසරේදී දිවයිනේ විවිධ ප්‍රදේශවල කොල්ලකෑම් ගණනාවක් සිදුකර ඇති අතර ඔහුට විරුද්ධව බලපිටිය / හෝමාගම යන අධිකරණවල නඩු විභාග වෙමින් පවතින බවයි.\nඔහු අද කැස්බෑව මහේස්ත්‍රාත් හමුවට ඉදිරිපත් කිරීමට නියමිතයි.\nමේ අතර මෙම සිද්ධිය සම්බන්ධයෙන් පසුගිය හත්වනදා අලූත්ගම - දර්ගා නගරයේදී මීට පෙර අත්අඩංගුවට ගත් සැකකරුවන් දෙදෙනා ද මේ මස 16 වනදා දක්වා රක්ෂිත බන්ධනාගාර ගතකර තිබෙනවා.\nමැයි මස 9 වනදා රාත්‍රියේ පිළියන්දලදී සිදුවූ මෙම වෙඩි තැබීමෙන් එක් පොලිස් නිලධාරියෙකු සහ කුඩා දැරියක් මියගිය අතර, තවත් පොලිස් නිලධාරීන් දෙදෙනෙකු සහ සිවිල් වැසියන් තුන්දෙනෙකු තුවාල ලැබුවා.",
       "URL": "https://www.hirunews.lk/163285/පිළියන්දලදී-පොලිසියට-වෙඩි-තැබු-සිද්ධියට-තවත්-අයෙක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4475"
}