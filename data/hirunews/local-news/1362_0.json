{
       "Source": "hirunews",
       "Timestamp": "Friday, 11 February 2022 - 20:25",
       "Headline": "විෂකාරක යොදා ඉදවන කෙසෙල් පාරිභෝගිකයා අතට ? - හිරු CIA අනාවරණය (වීඩියෝ)",
       "News Content": "අමු කෙසෙල් ඉදවීම සඳහා විෂ රසායනික ද්‍රව්‍ය මිශ්‍ර කිරීමේ මහා පරිමාණ ක්‍රියාවලියක් මේ වනවිට රට පුරා ක්‍රියාත්මක වනවා.\nඅද සී.අයි.ඒ. අනාවරණය ඒ පිළිබඳවයි.\nකෙසෙල් යනු කුඩා දරුවන්, ගැබිනි මව්වරුන් ඇතුළු මෙරට වැඩි පිරිසක් දින පතාපාහේ ආහාරයට එක්කර ගන්නා පලතුරක්.\nඑම පාරිභෝජන අවශ්‍යතාව සපුරාලීම සඳහා පෑලියගොඩ මැණිං වෙළෙඳපොළට දිනපතා දස දහස් ගණනින් කෙසෙල් කැන් මෙලෙස රට වටින්ම ගෙන එනවා.\nඑලෙස ගෙන එන අමු කෙසෙල් කැන් ක්ෂණිකව ඉදවීම සදහා මෙහි තොග කෙසෙල් වෙළඳුන් දින පතා උදෑසන සිට සවස්වන තෙක්ම අනුගමනය කරන\nක්‍රියාමාර්ගයයි මේ.\nමෙලෙස ලීටර් ගණනින් මුළු කෙසෙල් කැනම තෙත් වන ලෙස විෂ රසායනිකයන් යෙදු පසු එම ද්‍රාවනය උරාගන්නා තෙක් ඇතැම් වෙළදසැල් හිමියන් කෙසෙල් කැන් මෙලෙස එල්ලා තබනවා.\nනිසි ප්‍රමිතියකින් තොරව අධි මාත්‍රාවෙන් මෙම රසායනිකය යෙදු පසු පැය 2 ඇතුලත මුළු මනින්ම කෙසෙල් කැන ඉදී යන අතර මෙරට පාරිභෝගික ජනතාවට මිලදී ගැනීමට සිදුවන්නේ මෙම විෂ රසායනික මිශ්‍රිත කෙසෙල්වීම කණගාටුවට කරුණක්.\nකොළඹ මැණිං වෙළඳ පලේ මෙන්ම බොහෝ කෙසෙල් තොග අලෙවි කරන මධ්‍යස්ථානවල දුම් ගසා ඉදවන පාරම්පරික ක්‍රම සදහා පහසුකම් සලසා තිබුන ද වෙළඳුන් බහුතරයක් මේ වනවිට යොමුවී ඇත්තේ ක්ෂණිකව කෙසෙල් ඉදවීම සදහා මෙම විෂ රසායනික යෙදීමටයි.\nහිරු සී.අයි.ඒ.කළ දැනුම්දීම මත මෙම විෂ රසායනික යොදා කෙසෙල් ඉදවීම සම්බන්ධයෙන් සොයාබැලීමට පාරිභෝගික අධිකාරියේ නිලධාරීන් මැණිං වෙළඳපලට පැමිණියා.\nඑහිදී හෙළිවුයේ අන්නාසි ශාකයේ මල් හට ගැනීම සදහා යොදන රසායනිකයක් මෙලෙස කෙසෙල් ඉදවීම සදහා වෙළඳුන් යොදාගන්නා බවයි.\nමෙම රසායනික ද්‍රව්‍ය මෙරටට ගෙන්වන සමාගමේ බෙදාහැරීම් නියෝජිතවරයා අප දුරකථනයෙන් සම්බන්ධ කර ගත්තා.\nමෙම අනාවරණයෙන් පසුවත් කූට ව්‍යාපාරිකයන් තම මඩිය තර කර ගැනීමේ අරමුණින් මෙලෙස අමු අමුවේ ජනතාවට වස කැවීමේ ක්‍රියාදාමයට ඉඩ දී මෙරට වගකිව යුතු බලධාරීන් නිහඩව සිටිනවා ද?\nහිරු සී.අයි.ඒ.ඉදිරියේදීත් මේ පිළිබඳ අවධානයෙන්.",
       "URL": "https://www.hirunews.lk/296785/විෂකාරක-යොදා-ඉදවන-කෙසෙල්-පාරිභෝගිකයා-අතට-හිරු-cia-අනාවරණය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1362"
}