{
       "Source": "hirunews",
       "Timestamp": "Thursday, 30 September 2021 - 7:59",
       "Headline": "අධ්‍යාපනයට ජංගම දුරකතනයක් ඉල්ලන අනුරාධපුර දරුවන්",
       "News Content": "දරුවන්ගේ අධ්‍යාපන කටයුතු සිදු කරගැනීමට ජංගම දුරකතනයක් නො මැතිකමින් පීඩා විඳින පවුලක් පිළිබඳව අනුරාධපුර - ලංකාරාම ප්‍රදේශයෙන් වාර්තා වුණා.\nපියා සහ මිත්තනිය සමඟ දිවි ගෙවන මෙම දරුවන් දෙදෙනා සහ මිත්තනියගේ ද එක ම ඉල්ලීම වී ඇත්තේ, ඉගෙනුම් කටයුතු සඳහා ජංගම දුරකතනයක් ලබාගැනීම යි.\nරූපවාහිනිය ඔස්සේ අධ්‍යාපන වැඩසටහන් ප්‍රචාරය වුව ද රූපවාහිනියක් පවා නො මැතිකමින් ඔවුන්ට සිය අධ්‍යාපන කටයුතු සිදු කර ගැනීමට නො හැකි තත්වයක් උද්ගත ව පවතිනවා.\nරුවන්වැලි මහ සෑය අසල බෝනික්කන් ගොතා අලෙවි කිරීමෙන් දරුදෙදෙනාගේ ජීවිකාව සරිකරන මිත්තණියට මේ වනවිට පවත්නා කොරෝනා වසංගත තත්ත්වය හේතුවෙන් දෛනික ආදායම ද අහිමි වී තිබෙනවා.\nඑම තත්ත්වය හමුවේ පිරිමි දරුවා කුලී වැඩ කර ජීවිකාව සරිකරගන්නා පසුබිමක් තුළ ජංගම දුරකතනයක් මිල දී ගැනීමට මුදල් සපයා ගැනීම දුෂ්කර බැවින් තමන්ට දුරකතනයක් ලබාදෙන ලෙසයි එම දරුවන් ඉල්ලා සිටින්නේ.",
       "URL": "https://www.hirunews.lk/283620/අධ්‍යාපනයට-ජංගම-දුරකතනයක්-ඉල්ලන-අනුරාධපුර-දරුවන්",
       "Category": "Local News",
       "Parent URL": "https://www.hirunews.lk/local-news.php?pageID=1659"
}