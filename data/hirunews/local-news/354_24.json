{
       "Source": "hirunews",
       "Timestamp": "Wednesday, 10 May 2023 - 12:47",
       "Headline": "දෙහිවල සිද්ධියේ පහර කෑ පුද්ගලයා රෝහලෙන් පැන යයි",
       "News Content": "දෙහිවල - රෝහල්පාරේ පිහිටි වායු සමීකරණ යන්ත්‍ර අලු‍ත් වැඩියා කරන ස්ථානයකට අනවසරෙන් ඇතුළු වූ බව පවසමින් පිරිසකගේ පහරකෑමට ලක්ව දකුණු කොළඹ ශික්ෂණ රෝහලට ඇතුළත් කෙරුණු පුද්ගලයා ඉන් පලාගොස් තිබෙනවා.\nමොහු ඇතුළු තවත් අයෙකු ඊයේ (09) අලුයම් කාලයේ මෙම ස්ථානයට ඇතුලු වූ බව පවසමින් පුද්ගලයින් පිරිසක් ඔවුන්ට පහර දී තිබුණා.\nපසුව, පහරකෑමට ලක් වූ 27 හැවිරිදි බඩෝවිට පදිංචි පුද්ගලයෙකු මියගිය අතර, සිද්ධිය සම්බන්ධයෙන් සැකකරුවන් 14 දෙනෙකු දෙහිවල පොලිස් ස්ථානයේ දී අත්අඩංගුවට ගැණුනා.\nඅයුතු ජනරාශියක සාමාජිකයින්ව සිට මනුෂ්‍ය ඝාතනයක් සිදුකිරීමේ චෝදනාව මත මෙලෙස අත්අඩංගුවට ගෙන ඇත්තේ අවුරුදු 19ත් 33ත් අතර වයස්වල පසුවන කින්නියා, නිලාවේලි, අවිස්සාවේල්ල, කළුතර, බණ්ඩාරගම, ගාල්ල, බේරුවල, කන්තලේ, හැටන් හා රුවන්වැල්ල යන ප්‍රදේශවල පදිංචිකරුවන් පිරිසක්.\nමොවුන් පොලීසියට ප්‍රකාශ කර ඇත්තේ වායු සමීකරණ යන්ත්‍ර අලුත්වැඩියා කරන ස්ථානයක් වෙත ඇතුළු වූ දෙදෙනෙකු අල්ලාගෙන පැන යාමට උත්සාහ කිරීමේ දී පහර දී රඳවා ගෙන පොලිස් ස්ථානයට ඉදිරිපත් කිරීම සඳහා රැගෙන ආ බවයි.\nඑම අවස්ථාවේ පොලීසිය මෙම පුද්ගලයින් දෙදෙනා රෝහල් ගත කෙරුණා.\nපසුව අදාළ පුද්ගලයින් පොලිස් ස්ථානයට රැගෙන ආ ලොරි රථයක් සහ වෑන් රථයක් මෙන්ම, මියගිය පුද්ගලයා හා තුවාලකරු පැමිණි බවට සැකකෙරෙන ත්‍රිරෝද රථයක් ද පොලිස් භාරයට ගැණුනා.\nමියගිය පුද්ගලයා වායු සමීකරණ යන්ත්‍ර අලුත්වැඩියා කරන ස්ථානයට ඇතුළු වූ බවට සැක සිතා එම ස්ථානයට රැගෙන ගොස් පහරදී, රඳවාගෙන ඔහු සමග පැමිණි පුද්ගලයා ජංගම දුරකථනයට ඇමතුමක් දී ඔහුව ද ගෙන්වා පහරදී ඇති බවයි විමර්ශනවලදී අනාවරණ වී ඇත්තේ.\nපසුව සැකකරුවන් විසින් අපරාධ ස්ථානය සෝදා පවිත්‍ර කර ඇති බවට විමර්ශනවලදී අනාවරණ වී තිබෙනවා.\nඅනතුරුව සැකකරුවන් විසින් මියගිය පුද්ගලයා හා තුවාලකරු පොලිස් ස්ථානයට ඉදිරිපත් කිරීමට රැගෙනවිත් ඇති බවටයි හෙළි වී ඇත්තේ.\nකෙසේ වෙතත්, තවත් පුද්ගලයින් දෙදෙනෙකු අත්අඩංගුවට ගැනීම සඳහා විමර්ශන සිදුකරන බවයි පොලිස් මාධ්‍ය කොට්ඨාශය නිවේදනය කළේ.",
       "URL": "https://www.hirunews.lk/334778/දෙහිවල-සිද්ධියේ-පහර-කෑ-පුද්ගලයා-රෝහලෙන්-පැන-යයි",
       "Category": "Local News",
       "Parent URL": "https://www.hirunews.lk/local-news.php?pageID=354"
}