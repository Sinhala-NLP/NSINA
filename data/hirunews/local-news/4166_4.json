{
       "Source": "hirunews",
       "Timestamp": "Tuesday, 19 December 2017 - 12:00",
       "Headline": "වව්නියාව හෙල්ලූ වංචාවක සුළමුල හෙළිවෙයි (ඡායාරූප)",
       "News Content": "වංචනික මුල්‍ය ආයතනයක් පවත්වාගෙන යමින් ජනතාවගෙන් මුදල් වංචා කළ පුද්ගලයෙකු වව්නියාව ප්‍රදේශයේදී පොලිස් අත්අඩංගුවට ගෙන තිබෙනවා.\nවව්නියාව / මන්නාරම සහ කිලිනොච්චිය යන ප්‍රදේශවල ජනතාවගෙන් සැකකරු මුදල් වංචා කර ඇති බවටයි අනාවරණ වී ඇත්තේ.\nගවයන් / එළුවන් සහ කෘෂි උපකරණ මෙන්ම ලක්ෂ ගණනින් ණය මුදල් ලබාදෙන බවට පවසා ඒ සඳහා මුලින් අදාළ උපකරණවල වටිනාකමින් සියයට 10 ක මුදල් තම ආයතනය වෙතට ලබාගෙන තිබෙනවා.\nඅනතුරුව ණය මුදල් ලබාදෙන බවට ප්‍රකාශ කළ ද මුදල් ලබා නොදී විශ්වාසය කඩ කිරීම මෙම පුද්ගලයාට එරෙහි චෝදනාව වනවා.\nවව්නියාව පොලිසියට ලැබුනු පැමිණිලිවලට අනුව අදාළ ආයතනයේ කළමණාකරු ලෙසට සේවය කළ 38 හැවිරිදි පුද්ගලයෙකුයි ඊයේ රාත්‍රී 7 ට පමණ මෙලෙස අත්අඩංගුවට ගනු ලැබුවේ.\nපුන්තෝට්ටම් ප්‍රදේශයේ පදිංචි සැකකරු අද වව්නියාව මහේස්ත්‍රාත් අධිකරණයට ඉදිරිපත් කිරීමට නියමිතයි.\nපොලිසිය සඳහන් කළේ දැනට මෙම සැකකරු මුදල් වංචා කළ සිද්ධියට අදාළව පැමිණීලි 50 ක් පමණ ලැබී ඇති බවයි.\nවව්නියාව පොලිසිය සිද්ධිය පිළිබඳ පරීක්ෂණ ආරම්භ කර තිබෙනවා.\nඡායාරූප - වව්නියාව මාධව කුලසුරිය",
       "URL": "https://www.hirunews.lk/178763/වව්නියාව-හෙල්ලූ-වංචාවක-සුළමුල-හෙළිවෙයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4166"
}