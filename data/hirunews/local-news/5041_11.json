{
       "Source": "hirunews",
       "Timestamp": "Wednesday, 18 May 2016 - 17:16",
       "Headline": "කාලගුණයෙන් අනතුරු ඇගවීමක්",
       "News Content": "දිවයින සහ අවට මුහුදු ප්‍රදේශවල සුළගේ වේගය ක්ෂණිකව වැඩිවීමේ හැකියාව ඉදිරි දින කිහිපයේදීත් පවතින බව කාලගුණ විද්‍යා දෙපාර්තමේන්තුව පවසනවා.\nබෙංගාල බොක්ක ප්‍රදේශයේ පැවති අඩු පීඩන කලාපය පීඩන අවපාතයක් බවට පත්වී කන්කසන්තුරයට ආසන්නව කිලෝමීටර් 400 ක් පමණ උතුරින් පිහිටා ඇති බවයි දෙපාර්තමේන්තුව නිවේදනය කලේ.\nඑය තවදුරටත් දිවයිනෙන් ඉවතට ගමන් කරමින් පවතිනවා.\nමේ හේතුවෙන් දිවයිනේ උතුරු ප්‍රදේශයේ පැවති වැසි සහිත කාලගුණික තත්වය අඩුවීමේ හැකියාවක් පවතිනවා.\nකෙසේවෙතත් පද්ධතියට දෙසට ඇදී යන සුළං ප්‍රවාහයයේ අභිසාරීබව හේතුවෙන් දිවයිනේ නිරතදිග කොටසේ වැසි තත්වය සහ නිරිතදිග කොටසේ සහ අවට මුහුදු ප්‍රදේශවල සුළං වේගය ක්ෂණිකව වැඩිවන බවයි කාලගුණ විද්‍යා දෙපාර්තමේන්තුව ප්‍රකාශ කලේ.\nවයඹ / බස්නාහිර / මධ්‍යම සහ සබරගමුව පළාත්වල මෙන්ම ගාල්ල සහ මාතර දිස්ත්‍රික්වල විටින් විට වැසි හෝ ගිගුරුම් සහිත වැසි ඇතිවනවා.\nඇතැම් ස්ථානවලට මිලිමීටර් 75 ට වඩා තද වැසි ඇතිවීමේ හැකියාවක් ද පවතිනවා.\nඅකුණු මගින් සිදුවන අනතුරු අවම කර ගැනීමට ද පියවර ගන්නා ලෙසටයි දෙපාර්තමේන්තුව ජනතාවගෙන් ඉල්ලා සිටින්නේ.\nකෙසේවෙතත් ජාත්‍යන්තර කාලගුණ අංශ සඳහන් කරන්නේ දිවයිනේ බටහිර පෙදෙසට හෙට දිනයේත් තද වැසි ඇතිවිය හැකි බවයි.\nඅයහපත් කාලගුණ තත්ත්වයට හේතුවී තිබෙන මෙම පීඩන අවපාතය බී ඕ බී වන් ලෙස ජාත්‍යන්තර කාලගුණ අංශ නම් කර ඇති අතර එය මේවන විට ඉන්දියාවේ නැගෙනහිර වෙරළ තීරය අසලින් ගමන් කරනවා.",
       "URL": "https://www.hirunews.lk/133500/කාලගුණයෙන්-අනතුරු-ඇගවීමක්",
       "Category": "Local News",
       "Parent URL": "https://www.hirunews.lk/local-news.php?pageID=5041"
}