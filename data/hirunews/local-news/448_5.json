{
       "Source": "hirunews",
       "Timestamp": "Wednesday, 29 March 2023 - 7:08",
       "Headline": "ඉන්ධන බෙදා හැරීමේ ක්‍රියාවලියට බාධා කරන වෘත්තීය සමිති නායකයින් සහ සේවකයින් ගැන තීරණයක් (නිවේදන)",
       "News Content": "ඉන්ධන බෙදාහැරීම් කටයුතු වලට බාධාවන ලෙස සහ ඉන්ධන බෙදාහැරීමේ රාජකාරි කටයුතුවලට මෙන්ම සේවයේ යෙදී සිටි සේවයකයින්ට බලපෑම් කරමින් එම සේවාවන් අවහිර කිරීමට කටයුතු කළ වෘත්තීය සමිති නායකයින් සහ එයට සහාය ලබාදුන් සේවකයින් අනිවාර්ය නිවාඩු ගැන්වීමට කළමණාකාරීත්වය තීරණය කර ඇති බව ලංකා ඛනිජතෙල් නීතිගත සංස්ථාව ප්‍රකාශ කළා.\nනිවේදනයක් නිකුත් කරමින් එහි සභාපතිවරයා කියා සිටියේ ඔවුන්ට මේ මොහොතේ සිට ලංකා ඛනිජතෙල් නිතිගත සංස්ථා පරිශ්‍රය, ලංකා ඛනිජ තෙල් තොග ගබඩා පර්යන්තය තහනම් කලාප කර ඇති බවයි.\nඅනෙකුත් සියලුම නිළධාරීන් සේවයට වාර්තා කර ඉන්ධන බොදාහැරීමේ කටයුතු සහ අනෙකුත් සේවාවන් අඛණ්ඩව පවත්වාගෙන යාමට කටයුතු කරමින් සිටින බව ද එහි දැක්වෙනවා.\nඑමෙන්ම පිරවුහම්හල් අසල ඉන්ධන බෙදාහැරීමට බාධා කරන සහ අනෙකුත් සේවකයන්ගේ රාජකාරිවලට බාධා කරන හෝ අත්‍යවශ්‍ය සේවා නියෝග කඩකරමින් ක්‍රියාකරන සේවකයින්ට හෝ වෘත්තිය සමිති ක්‍රියාකාරීන්ට එරෙහිව නීතිමය පියවර ගැනීමට කටයුතු කරන බව විදුලිබල හා බලශක්ති අමාත්‍ය කංචන විජේසේකර ද ඊයේ ප්‍රකාශ කළා.",
       "URL": "https://www.hirunews.lk/331193/ඉන්ධන-බෙදා-හැරීමේ-ක්‍රියාවලියට-බාධා-කරන-වෘත්තීය-සමිති-නායකයින්-සහ-සේවකයින්-ගැන-තීරණයක්-නිවේදන",
       "Category": "Local News",
       "Parent URL": "https://www.hirunews.lk/local-news.php?pageID=448"
}