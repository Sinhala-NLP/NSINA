{
       "Source": "hirunews",
       "Timestamp": "Wednesday, 26 October 2022 - 8:26",
       "Headline": "අසාධාරණ නීති සංශෝධනයක් ගැන පුබුදු ජයගොඩගෙන් හෙළිදරවුවක්",
       "News Content": "සිවිල් සිරකරුවන්ට මුදල් ගෙවීමක් හරහා බන්ධනාගාරවල විශේෂ නවාතැන් පහසුකම් ලබා ගැනීමට හැකි වන පරිදි රජය විසින් නව රෙගුලාසියක් හඳුන්වා දී ඇති බව පෙරටුගාමී සමාජවාදී පක්ෂය පවසනවා.\n2022 ජුලි 12 වැනි දින නිකුත් කරන ලද ගැසට් නිවේදනය (2288/15) උපුටා දක්වමින් පෙරටුගාමී සමාජවාදී පක්ෂය සඳහන් කරන්නේ, අධිකාරී විසින් නියම කරන ලද ගාස්තුවක් ගෙවීමේ දී ඕනෑ ම සිවිල් සිරකරුවෙකුට තනි කාමරයක් සඳහා අධිකාරීවරයාට අවසර දිය හැකි බව යි.\nඑසේ ම අධිකාරීවරයාගේ අවසරය ඇති ව (1) ඡේදය යටතේ ඕනෑ ම සිවිල් සිරකරුවෙකුට ඔහුගේ වියදමින් එම කාමරයට හෝ කුටියට අනුමත කළ හැකි ගෘහභාණ්ඩ ලබා ගත හැකි බව ද එම ගැසට් පත්‍රයේ සඳහන් බව වාර්තා වනවා.\nමෙම ගෘහ භාණ්ඩ මොනවා ද යනුවෙන් නිශ්චිත අර්ථ දැක්වීමක් සිදු කර නො මැති අතර, එය ජංගම දුරකතන, රූපවාහිනී යන්ත්‍ර ආදී ඕනෑ ම පරාසයක් දක්වා විහිදිය හැකි බවත් සඳහන්.\nමෙම ගැසට් නිවේදනය 1920 -03-10 වැනි දින නිකුත් කළ එකක් බව හා වසර 102කට පමණ පසු ව මෙම නීතිය සංශෝධනය කිරීම පුදුම සහගත බව යි පුබුදු ජයගොඩ පවසන්නේ.\nමෙතෙක් කල් පැවති නීතියට අනුව රක්ෂිත බන්ධනාගාරගත කළ පුද්ගලයකු බැලීමට සිරකරුවාගේ ඥාතියකුට හෝ වෙනත් අයකුට සතියට දින 5ක් හෝ 6ක් හිමි වුණා.\nනමුත් නව නීතිය හරහා එම අවස්ථාව දින එකක් දක්වා අඩු කර ඇති බව යි පුබුදු ජයගොඩ අවධාරණය කරන්නේ.\nදැනට පවතින නීතියට අනුව රක්ෂිත බන්ධනාගාරගත කර ඇති සිරකරුවන් සඳහා බැහැරින් ගෙන එන ආහාර පාන, ඇඳුම් පැලඳුම්, කඩදාසි හා පොත් - පත් වැනි දේ සඳහා අවසර ලැබී තිබුණු අතර, නව නීතිය හරහා ඒ කිසිවකට ඉඩ නොමැති බවත් පුබුදු ජයගොඩ පවසනවා.\nතිළිනි ප්‍රියමාලිලාට එක නීතියකුත් දුප්පත් මිනිසුන්ට තවත් නීතියකුත් වශයෙන් මෙසේ බන්ධනාගාරය තුළ පන්ති දෙකක් ක්‍රියාතමක වීම බරපතළ අසාධාරණයක් බව යි පෙරටුගාමී සමාජවාදී පක්ෂයේ අධ්‍යාපන ලේකම්වරයා සඳහන් කරන්නේ.\nවිශේෂයෙන් ම මෙම නව නීතිය අච්චු ලැබූ සිරකරුවන්ටත් නො වී රක්ෂිත බන්ධනාගාරගත කළ සිරකරුවන්ට පමණක් අදාළ වීමේ පදනම කුමක් ද යනුවෙනුත් පුබුදු ජයගොඩ විමසා සිටිනවා.",
       "URL": "https://www.hirunews.lk/318834/අසාධාරණ-නීති-සංශෝධනයක්-ගැන-පුබුදු-ජයගොඩගෙන්-හෙළිදරවුවක්",
       "Category": "Local News",
       "Parent URL": "https://www.hirunews.lk/local-news.php?pageID=779"
}