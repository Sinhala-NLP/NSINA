{
       "Source": "hirunews",
       "Timestamp": "Sunday, 30 October 2022 - 13:59",
       "Headline": "යාල සිද්ධියට අත්අඩංගුවට ගත් ඇමති අමරවීරගේ ඥාති පුත්‍රයාට ඇප (වීඩියෝ)",
       "News Content": "පසුගියදා යාල වනෝද්‍යානයට ඇතුලු වූ පිරිසක් නීතිවිරෝධී ලෙස හැසිරීමේ සිද්ධිය සම්බන්ධයෙන් අමාත්‍ය මහින්ද අමරවීරගේ ඥාති පුත්‍රයෙකු අත්අඩංගුවට ගෙන අධිකරණයට ඉදිරිපත් කර තිබෙනවා.\nඑහිදී ඔහු ලක්ෂ පහක ශරීර ඇපයක් මත මුදාහැර ඇති බවයි වාර්තාවන්නේ.\nපසුගිය 22 වන සෙනසුරාදා සංවේදී පරිසර කලාපයක් සහිත යාල ජාතික වනෝද්‍යානයට සුඛෝපභෝගී ජීප් රථ සහ කැබ්රථවලින් පැමිණි පිරිසක් මෙලෙස වන සතුන්ට හිරිහැර වන ලෙස නොහික්මුණු ආකාරයෙන් හැසිරීමේ සිද්ධියක් වාර්තාවුණා.\nමෙම සිද්ධිය සම්බන්ධයෙන් සමාජ මාධ්‍ය තුළ වීඩියෝවක් ද සංසරණය වූ අතර, ඉන් අනතුරුවයි මේ පිළිබඳව කථාබහක් ඇතිවුණේ.\nපසුව මේ සම්බන්ධයෙන් පරීක්ෂණයක් ආරම්භ කෙරුණු අතර, එහිදී සමාජ මාධ්‍ය ඔස්සේ සංසරණය වූ වීඩියෝ පටය මෙන්ම යාල වනෝද්‍යානයේ සී සී ටී වී දර්ශන පරීක්ෂා කෙරුණා.\nඑම නිරීක්ෂණයේ දී අනාවරණ වූ අදාළ කැබ් රථ සහ ජීප් රථවල අංක තහඩු ඔස්සේ ඒවායේ හිමිකරුවන් තහවුරු කරගත් අතර, පැමිණ සිටි පිරිසෙන් 9 දෙනෙකු ද හඳුනාගත්තා.\nඒ අනුවයි මීට පෙර එම පිරිස අත්අඩංගුවට ගනු ලැබුවේ.\nනීතියට අනුව වනෝද්‍යානයක් තුළ රිසි සේ හැසිරීමට අවසර නොමැති අතර, සළකුණු කර ඇති මාර්ග හැරුණු විට වෙනත් මාර්ගවල රිය ධාවනයටද අවසර නැහැ.\nඑමෙන්ම තමන්ට අවශ්‍ය පරිදි උද්‍යානයේ පයින් ඇවිද යාමට ද නීතිය මගින් ඉඩ සළසා නැහැ.\nකෙසේ වෙතත් මෙම අත්අඩංගුවට ගත් පිරිස එම සියලු නීතිරීති උල්ලංඝනය කර තිබුණා.\nපසුව ජනාධිපතිවරයාද සිද්ධිය පිළිබඳව අපක්ෂපාතී පරීක්ෂණයක් සිදු කරන ලෙස නියෝග කළ අතර, කෘෂිකර්ම සහ වනජීවී හා වන සම්පත් සංරක්ෂණ අමාත්‍ය මහින්ද අමරවීරද පරීක්ෂණයක් පවත්වන ලෙස උපදෙස් ලබාදී තිබුණා.\nඑම කාලසීමාව තුළ ප්‍රභූ පුත්‍රයෙකු පිළිබඳව සංවාදයක් ඇතිවූ අතර, සනාථ කළ හැකි තොරතුරු කිසිවක් ඉදිරිපත්ව තිබුණේ නැහැ.\nකෙසේ වෙතත් පසුව තවදුරටත් සිදුකළ සී සී ටී වී නිරීක්ෂණයන්හිදී අමරවීර අමාත්‍යවරයාගේ වැඩිමහල් සහෝදරයාගේ පුත්‍රයා එම දර්ශනවල සිටින අයුරු නිරීක්ෂණය කර තිබෙනවා.\nඒ අනුවයි උද්‍යායන පරිපාලනය විසින් මේ පිළිබඳව අමාත්‍ය මහින්ද අමරවීරට දැනුම්දි ඇත්තේ.\nඑහිදී අමාත්‍යවරයා ඔහු අත්අඩංගුවට ගන්නා ලෙස උපදෙස් ලබා දී ඇති බව සඳහන්.\nපසුව වනජීවී නිලධාරීන් හමුවට අදාළ ඥාති පුත්‍රයා යොමු කිරීමටද අමාත්‍යවරයා කටයුතු කර තිබුණා.\nප්‍රකාශයක් ලබාගැනීමෙන් පසු තිස්සමහාරාම මහේස්ත්‍රාත් අධිකරණයට ඉදිරිපත් කළ ඇමති ඥාති පුත්‍රයා අනතුරුව මෙලෙස ඇප මත මුදාහැර ඇති බවටයි වාර්තාවන්නේ.\nමෙම සිද්ධිය සම්බන්ධයෙන් හිරු ප්‍රවෘත්ති අංශය කෘෂිකර්ම සහ වනජීවී හා වන සම්පත් සංරක්ෂණ අමාත්‍ය මහින්ද අමරවීරගෙන් විමසීමක් කිරීමට උත්සාහ කළ ද ඔහු සම්බන්ධ කරගැනීමට නොහැකිවූයේ මහජන දිනයට සහභාගි වී සිටීම හේතුවෙන්.",
       "URL": "https://www.hirunews.lk/319192/යාල-සිද්ධියට-අත්අඩංගුවට-ගත්-ඇමති-අමරවීරගේ-ඥාති-පුත්‍රයාට-ඇප-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=768"
}