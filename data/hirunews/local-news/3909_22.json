{
       "Source": "hirunews",
       "Timestamp": "Tuesday, 05 June 2018 - 21:18",
       "Headline": "බිල නොගෙවීමේ ප්‍රතිඵලය",
       "News Content": "කොළඹ - පුත්තලම ප්‍රධාන මාර්ගයේ දිනපතා සිදුවන සෑම දුම්රිය ගමන් වාරයකදීම තිල්අඩිය පිටරවුම් පාර අසල දුම්රිය හරස් මාර්ගයේ මුරකරුවන්ට කොඩිවලින් සංඥා කිරීමට සිදුව ඇති බව හිරු සී.අයි.ඒ. සිදුකළ විමර්ශනවලදී හෙළි වුණා.\nමගී දුම්රියන්ට අමතරව අරුක්කාඩුවේ සිට පුත්තලම සිමෙන්ති කම්හලට හුණුගල් ගෙන එන දුම්රියන් ද ගමන් ගන්නේ මෙම මාර්ගය ඔස්සේයි.\nසිමෙන්ති කර්මාන්තශාලාවේ උසස් නිලධාරියෙකු අප වෙත සදහන් කළේ මෙම මාර්ගය භාවිත කිරීම සදහා තම ආයතනය මාසිකව රුපියල් ලක්ෂ 20 කට අධික මුදලක් දුම්රිය දෙපාර්තමේන්තුවට ගෙවන බවයි.\nමෙලෙස ලක්ෂ ගණනින් මුදල් ඉපැයූවද දුම්රිය දෙපාර්තමේන්තුව මෙම දුම්රිය ගේට්ටු ආරක්ෂක කුටියේ විදුලි බිල නොගෙවීම හේතුවෙන් පසුගිය මාර්තු 05 වැනිදා සිට ආරක්ෂිත ගේට්ටු පද්ධතියේ ද විදුලිය විසන්ධි කර තිබෙනවා.\nදුම්රිය ගේට්ටු මුරකරුවන් චෝදනා කරන්නේ සංඥා ලාම්පු දැල්වීම සූර්ය පැනල මගින් සිදුවීම නිසා ජනතාව නොමඟ යන බවයි.\nමෙහි සේවය කිරීමේදී ජනතාවගෙන් තමන් දැඩි දෝෂ දර්ශනයට ද ලක්වන බව ඔවුන් පවසනවා.",
       "URL": "https://www.hirunews.lk/192404/බිල-නොගෙවීමේ-ප්‍රතිඵලය",
       "Category": "Local News",
       "Parent URL": "https://www.hirunews.lk/local-news.php?pageID=3909"
}