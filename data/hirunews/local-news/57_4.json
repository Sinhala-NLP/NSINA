{
       "Source": "hirunews",
       "Timestamp": "Saturday, 02 September 2023 - 8:31",
       "Headline": "නාමල්ගේ විදුලි බිල ගැන ශ්‍රේෂ්ඨාධිකරණයට පෙත්සමක්",
       "News Content": "පාර්ලිමේන්තු මන්ත්‍රී නාමල් රාජපක්ෂගේ විවාහ මංගල උත්සවය පැවති කාලසීමාව තුළ හිටපු ජනාධිපති මහින්ද රාජපක්ෂගේ වීරකැටියේ පිහිටි නිවසට විදුලිය ලබාදීම සම්බන්ධයෙන් විමර්ශනයක් පවත්වා වාර්තාවක් ඉදිරිපත් කරන ලෙස රජයේ විගණකාධිපතිවරයාට නියෝගයක් නිකුත් කරන්නැයි ඉල්ලා ශ්‍රේෂ්ඨාධිකරණය හමුවේ මූලික අයිතිවාසිකම් පෙත්සමක් ගොනු කර තිබෙනවා.\nඒ නීතීඥවරයෙකු වන ඊ.ජේ. විජිත කුමාර විසින්.\nඑහි වගඋත්තරකරුවන් ලෙස ලංකා විදුලිබල මණ්ඩලය, එහි සභාපති එන්.එස්.ඉලංගකෝන්, හිටපු සභාපති රඛිත ජයවර්ධන, විගණකාධිපති ඩබ්ලිව්.පී.සී. වික්‍රමරත්න, විදුලිබල හා බලශක්ති අමාත්‍ය කංචන විජේසේකර, හිටපු ජනාධිපති මහින්ද රාජපක්ෂ, පාර්ලිමේන්තු මන්ත්‍රී නාමල් රාජපක්ෂ, පාර්ලිමේන්තු මන්ත්‍රී ඩී.වී.චානක ඇතුළු පිරිසක් නම් කර තිබෙනවා.\nපෙත්සම්කරු පෙන්වා දෙන්නේ පාර්ලිමේන්තු මන්ත්‍රී නාමල් රාජපක්ෂගේ විවාහ මංගල උත්සවය 2019 වසරේ සැප්තැම්බර් මස 12 වනදා සිට 15 වනදා තෙක් මහින්ද රාජපක්ෂගේ වීරකැටියේ පිහිටි නිවසේ පැවති බවයි.\nඅදාළ කාලසීමාව තුළදී එම නිවස සහ අවට ප්‍රදේශයට ආරක්ෂිත විදුලි ලාම්පු ලබා දෙන ලෙස පාර්ලිමේන්තු මන්ත්‍රී ඩී.වී.චානක විසින් විදුලිබල සහ බලශක්ති අමාත්‍යවරයාගෙන් ඉල්ලීමක් කර තිබූ බව පෙත්සමේ සඳහන් වනවා.\nඒ අනුව එවක විදුලිබල සහ බලශක්ති ඇමතිවරයා විසින් එම ප්‍රදේශයට විදුලිය ලබාදෙන ලෙස විදුලිබල බලධාරීන් දැනුවත් කර ඇති බවත් ඊට අදාළ ගෙවීම් එම පවුලේ සාමාජිකයන් විසින් ගෙවීමට සූදානම් බවට ද කරුණු ඉදිරිපත් කර තිබූ බව පෙත්සමේ සඳහන්.\nඑහෙත් මෙතෙක් එම මුදල ගෙවා නොමැති බව පවසන පෙත්සම්කරු වගඋත්තරකරුවන් සිය බලය අයුතු ලෙස භාවිතා කරමින් අදාළ විදුලිය ලබා ගැනීමට කටයුතු කර ඇති අතර විදුලි බිල ගෙවීම පැහැර ඇති බවටද චෝදනා කර සිටියා.",
       "URL": "https://www.hirunews.lk/346871/නාමල්ගේ-විදුලි-බිල-ගැන-ශ්‍රේෂ්ඨාධිකරණයට-පෙත්සමක්",
       "Category": "Local News",
       "Parent URL": "https://www.hirunews.lk/local-news.php?pageID=57"
}