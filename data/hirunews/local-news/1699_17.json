{
       "Source": "hirunews",
       "Timestamp": "Saturday, 11 September 2021 - 7:45",
       "Headline": "මසකින් වාර්තා වූ අඩු ම කොරෝනා මරණ ඊයේ",
       "News Content": "නව කොරෝනා ආසාදිතයින් 2,842 දෙනෙකු ඊයේ හමුවීමත් සමඟ මෙරට මුළු ආසාදිතයින් සංඛ්‍යාව 480,478 දක්වා ඉහළ ගියා.\nපසුගිය 09 වැනි දා සිදු වූ තවත් කොරෝනා ආසාදිත මරණ 131ක් ද සෞඛ්‍ය සේවා අධ්‍යක්ෂ ජනරාල්වරයා විසින් ඊයේ තහවුරු කළා.\nඊට පිරිමි පුද්ගලයින් 73ක් සහ කාන්තාවන් 58ක් ඇතුළත්.\nමියගිය පිරිස අතර, 110 දෙනෙක් අවුරුදු 60ට වැඩි පුද්ගලයින් වන අතර, ඊට පිරිමි පුද්ගලයින් 64ක් ඇතුළත්.\nඅවුරුදු 30ත් 59ත් අතර පුද්ගලයින් 20 දෙනෙක් ජීවිතක්ෂයට පත් ව ඇති අතර, එහි කාන්තාවන් 12 දෙනෙක් සිටින බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nඅවුරුදු 30ට අඩු එක් පුද්ගලයෙක් කොරෝනා ආසාදනය වීමෙන් මියගොස් තිබෙනවා.\nඒ අනුව මෙරට සමස්ත කොරෝනා ආසාදිත මරණ සංඛ්‍යාව දැක්වෙන්නේ 10,995ක් ලෙසින්.\nකෙසේ, වෙතත් ඊයේ තහවුරු කෙරුණු මරණ, 131 මාසයක කාලයකින් පසු වාර්තා වූ අවම මරණ සංඛ්‍යාව යි.\nගත වූ මසක කාලය තුළ වැඩිම කොරෝනා ආසාදිත මරණ සංඛ්‍යාව සටහන් වූයේ අගෝස්තු 29 වනදා යි.\nඑම සංඛ්‍යාව 216ක්.\nමේ අතර,  පුත්තලම - වෙප්පමඩුව ප්‍රදේශයේ පදිංචි 51 හැවිරිදි මවක් සහ 37 හැවිරිදි දියණියක කොවිඩ් අසාදිත ව පසුගිය 06 වැනි දා ජීවිතක්ෂයට පත් වූ අතර, එම පවුලේ ගෘහ මූලිකයා ද පසුගිය 04 වැනි දා නිවසේ දී ජීවිතක්ෂයට පත් ව තිබුණා.\nකෙසේ වෙතත්, ඔහුගේ දේහය සාමාන්‍ය පරිදි භූමදානය කර තිබූ අතර, ඊයේ එම දේහය අධිකරණ නියෝගයකට අනුව යළි ගොඩගනු ලැබුවේ ඔහු ද කොවිඩ් අසාදිත ව මිය ගියේදැ යි මතු වූ සැකය මතයි.\nපුත්තලම මූලික රෝහලේ දී දේහය සම්බන්ධයෙන් සිදු කළ කොවිඩ් පරීක්ෂණයෙන් හෙළි වී ඇත්තේ, ඔහුට ද කොවිඩ් ආසාදනය වී ඇති බවයි.",
       "URL": "https://www.hirunews.lk/281908/මසකින්-වාර්තා-වූ-අඩු-ම-කොරෝනා-මරණ-ඊයේ",
       "Category": "Local News",
       "Parent URL": "https://www.hirunews.lk/local-news.php?pageID=1699"
}