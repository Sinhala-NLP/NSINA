{
       "Source": "hirunews",
       "Timestamp": "Friday, 10 June 2022 - 23:05",
       "Headline": "හෙළිදරව්වට ඇමතිගේ ක්ෂණික ප්‍රතිචාරය (වීඩියෝ)",
       "News Content": "කැබිලිත්ත වනාන්තරයට අයත් ඉඩම් බලහත්කාරයෙන් අත්පත් කර ගැනීම හා වන සංරක්ෂණ නිලධාරීන්ට රාජකාරී කිරීමට බාධා කරන පුද්ගලයන් අත්අඩංගුවට ගෙන වහා නීතිය ක්‍රියාත්මක කරන ලෙස වනජීවී හා වන සම්පත් සංරක්ෂණ අමාත්‍ය මහින්ද අමරවීර මහතා වනජීවී අධ්‍යක්ෂ ජනරාල්වරයාට උපදෙස් ලබා දී තිබෙනවා.\nඒ අනුව මේ සම්බන්ධයෙන් වහා පරීක්ෂණයක් කරන ලෙස ඉල්ලා වන සම්පත් දෙපාර්තමේන්තුවේ අධ්‍යක්ෂ ජනරාල්වරයා පොලිස්පතිවරයාට ලිපියකින් දැනුම්දීමටයි කටයුතු කර ඇත්තේ.\nමොනරාගල දිස්ත්‍රික්කයට අයත් වත්තේගම, කැබිලිත්ත වන රක්ෂිතයේ ඉඩම් අත්පත් කර ගැනීමේ අරමුණින් වනාන්තර ඉඩම් ගිනි තබා වැනසීමට සංවිධානාත්මක පිරිස් කටයුතු කරන බව හිරු සී.අයි.ඒ. හරහා ඊයේ අප දර්ශන සාක්ෂි සහිතව හෙළි කළා.\nවත්තේගම, කැබිලිත්ත රක්ෂිතයේ සාම්ප්‍රදායික හේන් ගොවි තැන් කළ ගොවීන් වෙනුවෙන් වන සංරක්ෂණ දෙපාර්තමේන්තුව වන ඉඩම් අක්කර 25,000 ක් සියඹලාන්ඩුව ප්‍රාදේශීය ලේකම්වරයා වෙත 2021 වසරේදී නිදහස් කර තිබුණා.\nඑවන් පසුබිමක් තුල ඉඩම් කොල්ලකරුවන් වන සංරක්ෂණ දෙපාර්තමේන්තුට අයත් තවත් අක්කර 25,000ක පමණ භූමියක් කොල්ලකෑමට වනාන්තර බිම් ගිනි තබා තිබෙනවා.\nමේ හරහා ඓතිහාසික කැබිලිත්ත දේවස්ථානයට ද සෘජු බලපෑම් එල්ලවන්නේ තවත් කිලෝමීටර් 05ක වන ගහනයට හානි කළ හොත් පුදබිම පවතින භූමියටම ළඟාවීමට ඉඩම් කොල්ලකරුවන්ට හැකියාව පැවතීම හේතුවෙන්.\nහිරු සී.අයි.ඒ. කළ ගවේෂණයේදී හෙළිවුයේ මේ වනවිට වන සංරක්ෂණ දෙපාර්තමේන්තුව මගින් නිදහස් කළ ඉඩම් අක්කර 25,000 න් මෙම කලාපය තුල ගොවීන්ට ඉඩම් අක්කර 02 බැගින් ලබා දී ඉඩම් ගැටළුව විසදීමට ගෙන යන වැඩපිළිවෙල සුක්ෂමව කඩාකප්පල් කිරීමේ ක්‍රියාවලියක්ද පවතින බවයි.\nමීට දින කිහිපයකට පෙර මොනරාගල වන සංරක්ෂණ දෙපාර්තමේන්තු කාර්යාලය වටකොට දැවැන්ත විරෝධාවක් පැවතියේ තමන්ට වත්තේගම, කැබිලිත්ත රක්ෂිතය තුල වගා කිරීමට අවසර ලබාදෙන ලෙස ඉල්ලමින්.\nමෙහිදී කඩා කප්පල්කාරී පිරිසක් විසින් මෙම කාර්යාලයේ දේපලවලට ද හානි සිදුකර තිබුනා.\nඒ අතරතුර සමගි ජනබලවේගයෙන් පසුගිය මැතිවරණයට ඉදිරිපත්ව පරාජය වු නීතීඥවරයෙකු බලහත්කාරයෙන් රක්ෂිතය තුලට ඇතුළු වී ගොවි බිම් සැකසීමට පියවර ගෙන තිබුණා.\nමේ අතර කැබිලිත්ත රක්ෂිතයේ ඉඩම් බලහත්කාරයෙන් අත්පත් කර ගැනීම පිළිබඳ හිරු සී.අයි.ඒ. කළ අනාවරණයත් සමග එම ඉඩම් අත්පත් කර ගැනීම් මෙන්ම වන සංරක්ෂණ නිලධාරීන්ගේ රාජකාරියට බාධා කරන්නන් පිළිබඳව වහා නීතිය ක්‍රියාත්මක කරන ලෙස වනජීවී හා වන සම්පත් සංරක්ෂණ අමාත්‍ය මහින්ද අමරවීර මහතා වනජීවී අධ්‍යක්ෂ ජනරාල්වරයාට උපදෙස් ලබා දී තිබෙනවා.\nඒ අනුව වනජීවි අධ්‍යක්ෂ ජනරාල් ආචාර්ය කේ.එම්.ඒ. බණ්ඩාර මහතා පොලිස්පතිවරයාගෙන් මේ සම්බන්ධයෙන් වහාම පරීක්ෂණයක් සිදුකරන ලෙස ලිපියක් යවා තිබෙනවා.\nමේ හරහා හෝ කැබලිත්ත වන විනාශයට තිත තැබේ ද ? හිරු සී.අයි.ඒ. ඉදිරියටත් මේ පිලිබඳ අවධානයෙන්.",
       "URL": "https://www.hirunews.lk/306792/හෙළිදරව්වට-ඇමතිගේ-ක්ෂණික-ප්‍රතිචාරය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1104"
}