{
       "Source": "hirunews",
       "Timestamp": "Wednesday, 10 January 2018 - 17:51",
       "Headline": "ගිරිතලේ රක්ෂිතයේ සිදු කළ මහා පරිමාණ ජාවාරම (ඡායාරූප)",
       "News Content": "මින්නේරිය ගිරිතලේ රක්ෂිතය තුළ සිදුකල මහා පරිමාණ දැව ජාවාරමක් වටලා සැකකරුවන් 3 දෙනෙකු සහ දැව තොගයක් අත්අඩංගුවට ගෙන තිබෙනවා.\nදඹුල්ල පොලිසියේ විශේෂ පොලිස් කණ්ඩායමක් විසිනුයි වැටලීම සිදුකර ඇත්තේ.\nදැව ජාවාරම්කරුවන් මී, කුඹුක්, කළුවර,පලු, හල්මිල්ල, මිල්ල ඇතුළු වටිනා ගස් රැසක් කපා රැගෙන ගොස් ඇති බව අප වාර්තාකරු සඳහන් කළා.\nඑමෙන්ම රක්ෂිතයේ තිබූ වසර ගණනාවක් පැරණි මී ගස් රැසක් ද කපා දැව ඉරා තිබු බව සඳහන්.\nඑහිදී දැව ඉරමින් සිටි පුද්ගලයන් 3 දෙනකු සැකපිට අත්අඩංගුවට ගෙන තිබෙනවා.\nවන අලින් ගහනය වූ ප්‍රදේශයක මෙම මහා ජාවාරම සිදු කරගෙන ගොස් ඇති අතර අත්අඩංගුවට ගත් දැව තොගය, ඉරුම් පට්ටල්, අත් ටැක්ටර් ආදී සියල්ල රක්ෂිතය මැද ඇති විශාල ඇළ පහරවල් ඔස්සේ තාවකාලිකව බැරල් යොදා ප්‍රධාන මාර්ගයට රැගෙන ඒමට පොලිසිය දැඩි වෙහෙසක් ගනු ලැබූවා.\nදඹුල්ල පොලිසිය ප්‍රකාශ කළේ අත්අඩංගුවට ගත් පුද්ගලයන්ට අමතරව මෙම මහා දැව ජාවාරම සිදුකරනු ලැබූ ප්‍රරධාන සැකකරු හා ව්‍යාපාරිකයන් කිහිපදෙනෙකු සිටින අතර අත්අඩංගුවට ගත් සැකකරුවන්ගෙන් ප්‍රශ්න කොට ඔවුන් ද අත්අඩංගුවට ගැනීමට අවශ්‍ය පියවර ගන්නා බවයි.\nඅත්අඩංගුවට ගත් පුද්ගලයන් බකමූණ ප්‍රදේශයේ පදිංචිකරුවන් වනවා.\nමෙම ජාවාරම්කරුවන් මීට පෙරද අවස්ථා ගණනාවකදීම  ගිරිතලේ මින්නේරිය අභය භූමියේ දැව ජාවාරමේ නිරත වූ බව පොලිස් පරීක්ෂණවලදී හෙළිවී තිබෙනවා.\nඡායාරූප - දඹුල්ල කාංචන කුමාර",
       "URL": "https://www.hirunews.lk/180704/ගිරිතලේ-රක්ෂිතයේ-සිදු-කළ-මහා-පරිමාණ-ජාවාරම-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4132"
}