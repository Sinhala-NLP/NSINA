{
       "Source": "hirunews",
       "Timestamp": "Wednesday, 23 February 2022 - 19:23",
       "Headline": "පිරිවැය බිලියන 4 කින් ඉහළට - හිඟ බිල් බිලියන 42ක් - විදුලි ගාස්තු වැඩි කළ යුතු බව මණ්ඩලය කියයි (වීඩියෝ)",
       "News Content": "ඉන්ධන උපයෝගී කර ගනිමින් විදුලිය නිෂ්පාදනය කිරීමට සිදුවීම නිසා විදුලිබල මණ්ඩලයට මසකට රුපියල් බිලියන 04 ක පමණ අමතර පිරිවැයක් දැරීමට සිදුව තිබෙනවා.\nඑසේම, විදුලි පාරිභෝගිකයින්ගෙන් අයවිය යුතු හිඟ බිල්පත්වල වටිනාකම මේ වනවිට රුපියල් බිලියන 42 ක් දක්වා ඉහළ ගොස් ඇති අතර, විදුලිය විසන්ධි කිරීම සඳහා මේ වනවිට රතු නිවේදන නිකුත් කිරීම ආරම්භ කර ඇති බවයි විදුලිබල මණ්ඩලයේ අතිරේක මූල්‍ය කළමනාකරු වන නිහාල් ප්‍රනාන්දු සඳහන් කළේ.\nඑසේම, මෙම අවස්ථාවේ විදුලි ගාස්තු ඉහළ නැංවීමේ අවශ්‍යතාවයක් පැන නැගී ඇති බවද ඔහු පෙන්වා දුන්නා.\nමේ අතර, අද පෙරවරුවේ සිට පැය පහකට ආසන්න කාලයක් දිවයින පුරා කලාප වශයෙන් විදුලි කප්පාදුවක් ආරම්භ කෙරුණා.\nඒ අනුව පෙරවරු 8.30 සිට රාත්‍රී 10.30 දක්වා දෙවරක් විදුලිය කප්පාදු කෙරෙනවා. කලාප තුනකට පැය 4යි විනාඩි 40ක කාලයක් සහ සෙසු කලාප සඳහා පැය 4 යි විනාඩි 30 කාලයක් වශයෙන් අද විදුලිය සැපයුම අත්හිටවනු ඇති.\nඅද දවස පුරා ජාතික විදුලි ඉල්ලු‍ම ඉහළ අගයන්වල පවතිනු ඇතැයි විදුලිබල මණ්ඩලය අපේක්ෂා කරන අතර ඒ අනුව අද දහවල් එම අගය මෙගාවොට් 2370ක් සහ රාත්‍රියේ විදුලි ඉල්ලු‍ම මෙගාවොට් 2700ක උපරිමයක් වන බවටයි ගණන් බලා තිබුණේ.\nකෙසේ වෙතත්, විදුලි බලාගාර කිහිපයක ඉන්ධන අවසන්වීමෙන් එම ඉල්ලීම සැපිරීමට දහවල් කාලයේ මෙගාවොට් 670ක් සහ රාත්‍රී කාලයේ මෙගාවොට් 584ක් ජාතික පද්ධතියට අහිමි වී තිබෙනවා.\nඒ අනුව අද පැය 7ක විදුලි කප්පාදුවක් සිදු කිරීමට විදුලිබල මණ්ඩලය මහජන උපයෝගිතා කොමිසමෙන් අවසර ඉල්ලා සිටි අතර බලාගාර කිහිපයකට ඉන්ධන ලැබීම හේතුවෙන් පැය හතරහමාරක පමණ විදුලි කප්පාදුවකට අනුමැතිය හිමිවුණා.\nදිවයින පුරා විදුලි කප්පාදුව සිදුකෙරෙන්නේ ඒ, බී සහ සහ සී කලාපවලට පෙරවරු 8.30 සිට සවස 4.30 දක්වා පැය දෙකයි විනාඩි 40ක් බැගින් සහ යළිත් එම කලාප තුනට සවස 4.30 සිට රාත්‍රී 10.30 දක්වා පැය දෙක බැගින්.\nසෙසු කලාප 8 සඳහාද පෙරවරු 8.30 සිට සවස 4.30 දක්වා පැය දෙක බැගින් සහ යළිත් සවස 4.30 සිට රාත්‍රී 9.30 දක්වා පැය දෙකයි විනාඩි 30ක් බැගින් විදුලි කප්පාදුව ක්‍රියාත්මකයි.\nවිදුලි කප්පාදුව හේතුවෙන් දිවයිනේ බොහෝ ප්‍රදේශවලට බලපෑම් එල්ල වී තිබුණා.\nමේ අතර රෝහල්, සාත්තු නිවාස, බෙහෙත් ශාලා සහ ඒ හා සමාන වෙනත් ආයතන සඳහා විදුලි සැපයුම අත්‍යවශ්‍ය සේවාවක් බවට ප්‍රකාශයට පත් කරමින්, ජනාධිපති ලේකම්වරයා විසින් අති විශේෂ ගැසට් නිවේදනයක් නිකුත් කර තිබෙනවා.\nඑමෙන්ම අධි ආරක්ෂිත කලාපද විදුලි විසන්ධි නොකරන ප්‍රදේශවලට අයත්.\nකෙසේවෙතත් එම ප්‍රදේශ හැර ඇතැම් ප්‍රදේශවලට මේ දක්වා විදුලි කප්පාදුවක් සිදුනොවන බවට වාර්තා වනවා.\nමේ අතර, දිවයිනේ ඇතැම් ප්‍රදේශවලට විදුලිය කප්පාදුවක් සිදු නොවන බවට විදුලි පාරිභෝගිකයින්ගෙන් පැමිණිලි ලැබී ඇතැයි මහජන උපයෝගීතා කොමිසම පවසනවා.\nදිවයින පුරා විදුලිය විසන්ධි කරන පසුබිමක ඇතැම් ප්‍රදේශවලට විදුලිය නොකැපීම සම්බන්ධයෙන් ලද පැමිණිලි පිළිබඳව විදුලිබල අමාත්‍යාංශයෙන් අප විමසීමක් කළා.\nඊට ප්‍රතිචාර දක්වමින් එහි ලේකම් වසන්තා පෙරේරා සඳහන් කළේ විදුලිය විසන්ධි නොකරන විශේෂිත ස්ථාන හැර අනෙකුත් ස්ථානවලටද මේ දිනවල විදුලිය විසන්ධි කිරීමක් සිදුනොවන්නේ නම් ඒ සම්බන්ධයෙන් විභාග කිරීමක්  සිදු කරන බවයි.\nවිදුලිය කප්පාදු කරන කාලසටහනේ යම් ප්‍රදේශයක් නම් කර තිබියදීත් විදුලිය කැපීමක් සිදු නොවන බවට නිරීක්ෂණය වන්නේ නම් ඒ පිළිබඳව 1987 ක්ෂණික ඇමතුම් අංකයට දැනුම් දෙන ලෙස විදුලි බල අමාත්‍යාංශ ලේකම්වරිය ඉල්ලිමක්ද සිදු කළා.\nමේ අතර රට තුළ පවතින ඉන්ධන හිඟය තවමත් අවසන් වී නැහැ. පවතින තත්ත්වය මත වූවද සිපෙට්කෝ ඉන්ධන මිල ඉහළ නොදැමීමට ඊයේ පැවති විශේෂ අමාත්‍ය මණ්ඩල රැස්වීමේදී  තීරණය කෙරුණා.\nකෙසේ වෙතත් ඇතැම් ඉන්ධන පිරවුම්හල් අසල තවමත් පෝලිම් දැකගත හැකියි.\nඑසේම,තමන්ගේ මෝටර් රථයට ඉන්ධන නොමැති වීම හේතුවෙන් කොළඹට පැමිණීම සඳහා තංගල්ල ධීවර වරායේ යාත්‍රාවකින් ඩීසල් ලීටර් 50 ක් ලබාගත් බව පාර්ලිමේන්තු මන්ත්‍රී දිලිප් වෙදආරච්චි කියා සිටියා.\nඉන්ධන හිඟය හේතුවෙන් පෞද්ගලික බස් කර්මාන්තයට බලපෑමක් එල්ල වී ඇතැයි බස් සංගම් ද පෙන්වා දෙනවා.\nරාජ්‍ය අමාත්‍ය දිලුම් අමුණුගම කොළඹ අද පැවති මාධ්‍ය හමුවකදී කියා සිටියේ රට පුරා ඇති ඉන්ධන පිරවුම්හල් පරීක්ෂා කිරීමට කටයුතු කරන බවයි.\nඒ, ඉන්ධන මිල වැඩිවීමක් අපේක්ෂාවෙන් ඇතැම් පිරවුම්හල් හිමියන් ඉන්ධන තොග සඟවාගෙන ඇති බවට පළ වන වාර්තා හේතුවෙන්.\nමේ අතර, ඊයේ පස්වරුවේ පැවති විශේෂ අමාත්‍ය මණ්ඩල හමුවේදී ජනාධිපතිවරයා උපදෙස් ලබාදුන්නේ මෙරටට ඩීසල් මෙට්‍රික් ටොන් 37,300ක් රැගෙන පැමිණි සිංගප්පූරු නෞකාවේ ඩීසල් තොගය ගොඩබෑම සඳහා අවශ්‍ය ගෙවීම් ඊයේ රාත්‍රියේම සිදු කරන ලෙසයි.\nඒ අනුව එම ඩීසල් තොගයට අදාළ ඩොලර් මිලියන 35.3ක මුදල ගෙවා දැමීමට කටයුතු කළ බව බලශක්ති අමාත්‍යාංශයේ ලේකම් කේ.ඩී.ආර්.ඔල්ගා පැවසුවා.\nකෙසේ වෙතත් ඩොලර් ගෙවා නිදහස් කර ගත් එම නෞකාවේ අඩංගු ඩීසල් තොගයෙන් කොටසක් විදුලි උත්පාදනයට නිකුත් කළ නොහැකි බවයි බලශක්ති අමාත්‍යාංශය පවසන්නේ. ඩීසල් හිඟ වීමෙන් මගී ප්‍රවාහනය ඇතුළු ආර්ථික කටයුතු වලට එල්ල වී ඇති බාධා ඉවත් කිරීමට ප්‍රමුඛතාවය ලබාදීමට සිදුවීම ඊට හේතුවයි.\nඑමෙන්ම, තවත් ඩීසල් රැගත් නෞකාවක් දින දෙකකින් පමණ දිවයිනට ළඟා වන අතර පෙට්‍රල් නෞකා දෙකක්ද එලෙස පැමිණීමට නියමිතයි.\nකෙසේ වෙතත් ඒ සඳහා අවශ්‍ය ඩොලර් නිදහස් කිරීම පිළිබඳව මෙතෙක් මහ බැංකුවේ අනුමැතිය ලැබී නොමැති බව බලශක්ති අමාත්‍යාංශය සඳහන් කළා.\nමේ අතර මුදල් අමාත්‍ය බැසිල් රාජපක්ෂ එළඹෙන සිකුරාදා ඉන්දියාවේ සංචාරයක නිරතවීමට නියමිතයි.\nමුදල් අමාත්‍යංශ ලේකම් එස්. ආර්. ආටිගලද මෙම සංචාරය සඳහා මුදල් අමාත්‍යවරයා සමඟ එක්වීමට නියමිතව තිබෙනවා.\nමේ අතර හෙට දිනයේදීත් පැය 5 කට ආසන්න කාලයක් දිවයින පුරා කලාප වශයෙන් විදුලිය කප්පාදුවක් සිදුකෙරෙනවා.\nමහජන උපයෝගිතා කොමිසම දැනුම් දුන්නේ ඒ අනුව පෙරවරු 8.30 සිට රාත්‍රී 10.30 දක්වා දෙවරක් විදුලිය කප්පාදු කෙරෙන බවයි. කලාප 3 කට පැය 4යි මිනිත්තු 40 ක කාලයක් සහ සෙසු කලාප සඳහා පැය 4 යි මිනිත්තු 30 ක කාලයක් වශයෙන් විදුලිය සැපයුම අත්හිටුවනු ඇති.\nමේ අතර මාදිවෙල නිවාස සංකීර්ණය ඇතුළු ඇතැම් ප්‍රදේශවලට විදුලි කප්පාදුව බලනොපාන බව ජනතාව චෝදනා කරනවා.\nඅප මේ චෝදනා සම්බන්ධයෙන් විදුලිබල මණ්ඩලයේ අතිරේක මූල්‍ය කළමනාකරු නිහාල් ප්‍රනාන්දු මහතාගෙන් කරුණු විමසා සිටියා.",
       "URL": "https://www.hirunews.lk/297859/පිරිවැය-බිලියන-4-කින්-ඉහළට-හිඟ-බිල්-බිලියන-42ක්-විදුලි-ගාස්තු-වැඩි-කළ-යුතු-බව-මණ්ඩලය-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1337"
}