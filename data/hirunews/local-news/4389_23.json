{
       "Source": "hirunews",
       "Timestamp": "Wednesday, 02 August 2017 - 16:33",
       "Headline": "විශේෂ මෙහෙයුමකින් අපරාධවලට අවශ්‍ය කළ සැකකරුවන් 17 ක් අත්අඩංගුවට",
       "News Content": "ඊයේ මධ්‍යම රාත්‍රියේ සිට අද අලුයම දක්වා සියලු පොලිස් වසම් ආවරණය වන පරිදි සිදු කළ විශේෂ මෙහෙයුමකින් අපරාධ සඳහා අවශ්‍ය කරන සැකකරුවන් 17 දෙනෙකු අත්අඩංගුවට ගෙන තිබෙනවා.\nපුද්ගලයන් 1056 දෙනෙකු සැකපිට ප්‍රශ්ණ කිරීම සඳහා අත්අඩංගුවමට ගනු ලැබු අතර ක්‍රියාත්මක කරන ලද සම්පුර්ණ වරෙන්තු සංඛ්‍යාව 651 ක්.\nහෙරොයින් සහ මත්ද්‍රව්‍ය ළග තබා ගැනීම සම්බන්ධයෙන් පුද්ගලයන් 359 දෙනෙකු සහ නීති විරෝධී මත්පැන් ළග තබාගත් පුද්ගලයන් 258 දෙනෙකු ද මෙම මෙහෙයුමේදී අත්අඩංගුවට ගැනුනා.\nඅපරාධ සහ රිය අනතුරු නිවාරණය මුල් කර ගනිමිනුයි මෙම විශේෂ සෝදිසි මෙහෙයුම ක්‍රියාවට නංවා තිබුනේ.\nපොලිස්පතිවරයාගේ පෞද්ගලික අධීක්ෂණය යටතේ සිදුකළ මෙහෙයුමට නිලධාරීන් 13092 ක් සහභාගී වී තිබෙනවා.\nවිශේෂ පරීක්ෂා කිරීම් සඳහා නිල සුනඛයන් ද යොදා ගැනීම විශේෂත්වයක්.\nමෙහිදී බීමත්ව රිය පැදවු පුද්ගලයන් 376 ක් / රියදුරු බලපත්‍ර නොමැතිව රිය ධාවනය කළ 291 ක් / අනතුරුදායක ලෙසට රාත්‍රියේ වාහන පැදවු 139 දෙදෙනකුට එරෙහිව නීතිය ක්‍රියාත්මක කර තිබෙනවා.\nසැකපිට ප්‍රශ්ණ කිරීමට අත්අඩංගුවට ගත් සියලු පුද්ගලයන්ගේ ඇගිලි සලකුණු එම අවස්ථාවේදීම ලබාගෙන නව ක්‍රමවේදය හරහා ඇගිලි සලකුණු ස්වයංක්‍රීයව හඳුනා ගැනීම ඔස්සේ එම පුද්ගලයන්ගේ අපරාධ පසුබිම් වාර්තා එම අවස්ථාවේදීම පරීක්ෂා කළ බවයි පොලිසිය සඳහන් කළේ.\nමෙවැනි විශේෂ මෙහෙයුම් දීප ව්‍යාප්තව ඉදිරියේදීත් ක්‍රියාත්මක කරන බව පොලිස්පති පුජිත් ජයසුන්දර ප්‍රකාශකර තිබෙනවා.",
       "URL": "https://www.hirunews.lk/167448/විශේෂ-මෙහෙයුමකින්-අපරාධවලට-අවශ්‍ය-කළ-සැකකරුවන්-17-ක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4389"
}