{
       "Source": "hirunews",
       "Timestamp": "Monday, 08 August 2022 - 9:10",
       "Headline": "මද්දකට හසු වූ කඳුකර කොටියා මියයෑම ගැන පරීක්ෂණයක්",
       "News Content": "නුවරඑළිය හැටන් - සමර්හිල් වතුයායේ තේ වත්තකදී කඳුකර කොටියෙකු මියයාමේ සිද්ධිය සම්බන්ධයෙන් වහාම විමර්ශනයක් කරන ලෙස කෘෂිකර්ම, වනජීවී හා වනසම්පත් සංරක්ෂණ අමාත්‍ය මහින්ද අමරවීර එම අමාත්‍යාංශ ලේකම්වරියට උපදෙස් ලබා දී තිබෙනවා.\nමද්දකට හසුවී ගසකට නැග සිරවී සිටියදි වනජීවී නිලධාරීන් ගස කපා කඳුකර කොටියා බේරාගැනීමට ගිය අවස්ථාවේ ඊට යට වී එම සත්වයා ඊයේ (07) ජීවිතක්ෂයට පත්ව තිබුණා.\nමද්දට හසුවී ඉන් බේරීමට උත්සහ කළ අවස්ථාවේ එහි තිබූ කම්බිවලට කඳුකර කොටියාට දැඩි ලෙස තුවාල සිදුව තිබූ බව ද නල්ලතන්නිය වනජීවී කාර්යාලයේ වනසත්ව අඩවි ආරක්ෂක ප්‍රභාෂ් කරුණාතිලක ප්‍රකාශ කළා.\nකෙසේ වෙතත් මේ පිළිබඳව වහාම විමර්ශනයක් සිදුකර, වනජීවී නිලධාරීන්ගේ නොසැළකිල්ල හේතුවෙන් මෙම මරණය සිදුවූ බවට සනාථ වන්නේ නම් ඔවුන්ට එරෙහිව විනය පියවර ගන්නා ලෙස අමාත්‍යවරයා ලේකම්වරියට උපදෙස් ලබාදී ඇති බව සඳහන්.\nඑමෙන්ම හැටන් මහේස්ත්‍රාත්වරයාගේ නියෝගයක් මත ජීවිතක්ෂයට පත්වූ කඳුකර කොටියාගේ මළසිරුර පශ්චාත් මරණ පරීක්ෂණය සඳහා රන්දෙණිගල පශු වෛද්‍ය රෝහල වෙත යොමුකර තිබෙනවා.\nමේ අතර පරිසරවේදී නීතිඥ ජගත් ගුණවර්ධන හිරු ප්‍රවෘත්ති අංශයට අදහස් දක්වමින් කියා සිටියේ මෙම දුර්ලභ කඳුකර කොටියන් ආරක්ෂා කරගැනීමට කටයුතු කළ යුතු බවයි.",
       "URL": "https://www.hirunews.lk/312207/මද්දකට-හසු-වූ-කඳුකර-කොටියා-මියයෑම-ගැන-පරීක්ෂණයක්",
       "Category": "Local News",
       "Parent URL": "https://www.hirunews.lk/local-news.php?pageID=956"
}