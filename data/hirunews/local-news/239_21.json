{
       "Source": "hirunews",
       "Timestamp": "Saturday, 24 June 2023 - 19:25",
       "Headline": "වැග්නර් රුසියාවේ තවත් නගරයක් අල්ලයි (වීඩියෝ)",
       "News Content": "කැරලිකාර වැග්නර් කුලී හේවා බලකාය රුසියාවේ තවත් නගරයක් අද පස්වරුව වනවිට අත්පත් කරගෙන ගත් අතර ඒ අනුව රුසියානු පාලනයේ පැවති නගර දෙකක් ඔවුන්ගේ ග්‍රහණයට නතුව තිබෙනවා.\nවැග්නර් බලකාය විසින් රුසියානු පාලනය යටතේ පැවති නැගෙනහිර යුක්රේනයට මායිම්ව පිහිටි රොස්තොව් නගරය පළමුව අත්පත් කරගත් අතර අද පස්වරුවේ ඔවුන් වෙරොනිෂ් නගරයේ බලය ද අත්පත් කර ගත් බවයි ප්‍රකාශයට පත් කළේ.\nරුසියාව සහ යුක්රේනය අතර යුද්ධයේ දී රුසියාවට සහය ලබාදෙන කුලී හේවා බලකායක් ලෙසයි වැග්නර් සන්නද්ධ කණ්ඩායම කටයුතු කරනු ලබන්නේ.\nරුසියාවට සහය දැක්වීමට ඉදිරිපත් වූ වැග්නර් බලකායට අයත් ප්‍රදේශයකට රුසියානු හමුදාව විසින් ගුවන් ප්‍රහාරයක් එල්ල කළ බව කියන සිද්ධියක් මුල් කර ගනිමින් ඔවුන් රුසියානු පාලන යටතේ පැවති ප්‍රදේශ ආක්‍රමණය ආරම්භ කළා.\nමේ අතර, වැග්නර් කණ්ඩායමේ ප්‍රධානියා යොමු කළ ශ්‍රව්‍ය පණිවුඩයක් මගින් සඳහන් කර තිබුණේ රුසියානු හමුදා නායකත්වය පෙරලා දැමීමට තම කණ්ඩායම් උපරිම ක්‍රියාමාර්ග ගන්නා බවයි.\nඑමෙන්ම රුසියානු ආරක්ෂක අමාත්‍යවරයා තමන් හමුවීමට නොපැමිණියහොත් මොස්කව් අගනුවර දක්වාම පැමිණෙන බවට වැග්නර් ප්‍රධානියා තර්ජනය කර ඇති බවයි විදෙස් වාර්තා සඳහන් කළේ.\nපවතින තත්ත්වය හමුවේ රුසියානු ජනාධිපති පුටින්ගේ නිල නිවස පිහිටා ඇති මොස්කව්හි ක්‍රෙම්ලිනය අවට ආරක්ෂාව දැඩි කිරීමට ද පියවර ගෙන තිබෙනවා.\nඑමෙන්ම සියලු මහජන රැස්වීම් සහ උත්සව ද වහාම ක්‍රියාත්මක වන පරිදි තහනම් කර ඇති අතර මොස්කව් නුවරට ප්‍රවේශ වන ප්‍රධාන පාලම වසා දැමීමටයි රුසියානු රජයේ හමුදා පියවර ගෙන ඇත්තේ.\nමේ අතර, කැරලිකාර වැග්නර් කුලී හේවා බලකාය සිදු කරන කුමන්ත්‍රණය පාවාදීමක් සහ රාජ්‍ය ද්‍රෝහී ක්‍රියාවක් බව රුසියානු ජනාධිපති පුටින් ජාතිය අමතමින් ප්‍රකාශ කර තිබෙනවා.\nරුසියානු රජයට එරෙහිව ක්‍රියාත්මක ආක්‍රමණය සම්බන්ධයෙන් අදහස් දක්වමින් ජනපති පුටින් සඳහන් කළේ වැග්නර් කුලී හේවා බලකායට එරෙහිව දැඩි දඩුවම් ක්‍රියාත්මක කරන බවයි.\nවැග්නර් බලකාය විසින් අත්පත් කර ගත් නගර දෙකෙන් එකක් වන වෙරොනිෂ් නගරයේ තෙල් ගබඩා පර්යන්තයක දැවැන්ත ගින්නක් හට ගෙන ඇති බවයි විදෙස් වාර්තා සඳහන් කළේ.\nතවද, පවතින ගැටුම්කාරි තත්ත්වය හමුවේ මොස්කව් ජාත්‍යන්තර ගුවන්තොටුපොළේ සිට විශේෂ ප්‍රභූ ජෙට් යානා දෙකක් අද පස්වරුවේ පිටත්ව ගොස් ඇති බවට වාර්තා පළ වනවා.",
       "URL": "https://www.hirunews.lk/338971/වැග්නර්-රුසියාවේ-තවත්-නගරයක්-අල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=239"
}