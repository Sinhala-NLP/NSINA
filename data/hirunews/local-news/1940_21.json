{
       "Source": "hirunews",
       "Timestamp": "Thursday, 20 May 2021 - 13:54",
       "Headline": "උසස් පෙළ, සාමාන්‍ය පෙළ කල් දැමීම ගැන මෙතෙක් තීරණයක් නැහැ - අධ්‍යාපන ලේකම්",
       "News Content": "පවතින කොරෝනා වසංගත තත්ත්වය හමුවේ දරුවන්ගේ අධ්‍යාපනය යථා තත්ත්වයට පත් කිරීම සඳහා මාර්ගගත ඉගෙනුම් ක්‍රමයෙන් බැහැර විකල්ප වැඩපිළිවෙලක් කෙරෙහි අවදානය යොමුව ඇති බව අධ්‍යාපන අමාත්‍යාංශය පවසනවා.\nඅමාත්‍යාංශ ලේකම් මහාචාර්ය කපිල පෙරේරා සදහන් කළේ අන්තර්ජාල පහසුකම් සහ යෙදවුම් සෑම පාසල් දරුවෙකුටම එක ලෙස නොපවතින බැවින් මාර්ගගත අධ්‍යාපනයට එල්ල වී ඇති බාධා සැලකිල්ලට ගෙන එම පියවර ගන්නා බවයි.\nමේ අතර, උසස් පෙළ සහ සාමාන්‍ය පෙළ විභාග යළිත් කල් දැමීමට තීරණය කර ඇති බවට පළ වන වාර්තා ප්‍රතික්ෂේප කරන බව අධ්‍යාපන අමාත්‍යාංශ ලේකම්වරයා කියා සිටියා.\nඔහු  සදහන් කළේ දැනට තීරණය කර ඇති දින තුළම එම විභාග පැවැත්වීම අධ්‍යාපන අමාත්‍යාංශයේ අපේක්ෂාව බවයි.\n2021 උසස් පෙළ විභාගය මේ වසරේ ඔක්තෝම්බර් 4 වනදා සිට 30 වනදා දක්වාත් 5 වසර ශිෂ්‍යත්ව විභාගය ඔක්තෝම්බර් 3 වනදාත් පැවැත්වීමටයි දැනට තීරණය කර ඇත්තේ.\n2021 සාමාන්‍ය පෙළ විභාගය ලබන 2022 වසරේ ජනවාරි මාසයේ අවසන් සතියේ පැවැත්වෙන බව අධ්‍යාපන අමාත්‍යවරයා පසුගිය දා සදහන් කළා.",
       "URL": "https://www.hirunews.lk/271935/උසස්-පෙළ-සාමාන්‍ය-පෙළ-කල්-දැමීම-ගැන-මෙතෙක්-තීරණයක්-නැහැ-අධ්‍යාපන-ලේකම්",
       "Category": "Local News",
       "Parent URL": "https://www.hirunews.lk/local-news.php?pageID=1940"
}