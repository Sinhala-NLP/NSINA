{
       "Source": "hirunews",
       "Timestamp": "Sunday, 05 June 2022 - 11:00",
       "Headline": "රුසියානු ගුවන් යානා ගැටලුව දෙරට අතර ගැටලුවක් නොවන බව අගමැති රනිල් කියයි (වීඩියෝ)",
       "News Content": "රුසියානු එරෝෆ්ලොට් ගුවන් යානය පිළිබඳ ගැටළුව රාජතාන්ත්‍රික අර්බුදයක් නොවන බව අග්‍රාමාත්‍ය රනිල් වික්‍රමසිංහ විදේශ අමාත්‍යාංශය මගින් රුසියාවට දැනුම්දී තිබෙනවා.\nවිදේශ අමාත්‍යාංශය සඳහන් කළේ ගුවන් යානය සම්බන්ධයෙන් මතුව ඇති කාරණය පිළිබඳව රාජ්‍ය තාන්ත්‍රික සාකච්ඡා සිදුවෙමින් පවතින බවයි.\nඅදාළ සිද්ධිය අවසන් අධිකරණ තීරණයකටද එළැඹෙමින් පවතින බව එම අමාත්‍යාංශය නිකුත් කළ නිවේදනයක දැක්වුණා.\nඑමෙන්ම රුසියානු එරෝෆ්ලොට් ගුවන් යානය සම්බන්ධයෙන් මතුව ඇති තත්ත්වය ආණ්ඩු දෙකක් අතර ගැටළුවක් නොව සමාගම් දෙකක් අතර ඇති වූ ගැටළුවක් බව වරාය, නාවික හා ගුවන් සේවා අමාත්‍ය නිමල් සිරිපාල ද සිල්වා ප්‍රකාශ කර තිබුණා.\nකෙසේ වෙතත්, අදාළ ගුවන් යානය මෙරට ගුවන්තොටුපොල තුළ රඳවා ගැනීම සම්බන්ධයෙන් මේ වනවිට මතුව ඇත්තේ අර්බුදකාරි තත්ත්වයක්.\nදෙරට අතර දිගු කලක් පුරා පවතින මිත්‍රශීලි සබඳතාවලට වන අහිතකර බලපෑම වළක්වා ගැනීම සඳහා ගැටලු‍ව කඩිනමින් විසඳන ලෙස රුසියානු විදේශ අමාත්‍යාංශය එරට සිටින ශ්‍රී ලංකා තානාපතිනි ජනිතා අබේවික්‍රම ලියනගේ කැඳවමින් දැනුම්දී තිබුනේ සිද්ධිය සම්බන්ධයෙන් දැඩි අප්‍රසාදය පල කරමින්.\nමේ අතර රුසියාවේ සිට ශ්‍රී ලංකාව දක්වා වාණිජ ගුවන් ගමන් තාවකාලිකව අත්හිටුවීමටද එරෝෆ්ලොට් ගුවන් සමාගම පියවර ගත්තා.\nකටුනායක ගුවන් තොටුපොලෙන් රුසියාවේ මොස්කොව් නුවර බලා පිටත්ව යාමට නියමිතව තිබූ රුසියානු එරෝෆ්ලොට් ගුවන් සමාගමට අයත් MSN 1301 දරණ ගුවන් යානය අධිකරණ නියෝගයක් මත ගුවන්තොටුපොළේ රඳවා තබා ගැනීම සම්බන්ධයෙන් පසුගිය දෙවැනිදා ප්‍රථම වරට වාර්තා කළේ හිරු ප්‍රවෘත්ති හරහායි.\nඒ, හිරු ප්‍රවෘත්ති කෙටි පණිවුඩ සේවාව මගින්.\nගුවන් යානයේ සිටි මගීන් 191 දෙනෙකු සහ කාර්ය මණ්ඩලයේ තිස් දෙදෙනෙකුගෙන් සමන්විත පිරිසක් ඊයේ මොස්කව් බලා පිටත්වූ ගුවන් යානයකින් මෙන්ම අද පිටත්වීමට නියමිත යානයකින් ගමනාන්ත බලා යොමු කරන බවයි වාර්තා වුණේ.\nඑමෙන්ම වරාය, නාවික හා ගුවන්සේවා අමාත්‍යාංශය නිවේදනයක් නිකුත් කරමින් දැනුම් දෙන්නේ එරෝෆ්ලොට් ගුවන් යානය හා මතුව ඇති ගැටලු‍‍ව සම්බන්ධයෙන් අවධානය යොමු කර ඇති බවයි.\nමේ අතර මතුවූ තත්වයත් සමඟ මෙරට සංචාරයේ නිරතව සිටි වෙනත් රුසියානු ජාතිකයන්ද දිවයිනෙන් පිටත්ව යන බව වාර්තාවනවා.\nඑම සංචාරකයන් පවසා ඇත්තේ රුසියානු රජය සංචාරයන් අත්හිටුවා යළි පැමිණෙන ලෙස දැනුම්දී ඇති බවයි.",
       "URL": "https://www.hirunews.lk/306261/රුසියානු-ගුවන්-යානා-ගැටලුව-දෙරට-අතර-ගැටලුවක්-නොවන-බව-අගමැති-රනිල්-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1117"
}