{
       "Source": "hirunews",
       "Timestamp": "Wednesday, 03 February 2016 - 18:58",
       "Headline": "කේ.පී. නිසා ත්‍රස්ත විමර්ශන කොට්ඨාශය අවුලක",
       "News Content": "එල්.ටී.ටී.ඊ. සංවිධානයේ හිටපු ජාත්‍යන්තර නායකයෙකු ලෙස සැළකෙන කුමරන් පද්මනාදන් හෙවත් කේ.පී.  එම සංවිධානයේ සාමාජිකයෙකු ද නැද්ද යන්න පිළිබඳ විමර්ශනය කළ යුතු බව ත්‍රස්ත විමර්ශන කොට්ඨාශය අද අධිකරණයට දැනුම්දුන්නා.\nඒ, කේ.පී. අත්අඩංගුවට ගෙන සුදුසු අධිකරණයට ඉදිරිපත් කරන ලෙස ඉල්ලමින් ජනතා විමුක්ති පෙරමුණ  ගොනුකළ පෙත්සම අද කැඳවූ අවස්ථාවේදියි.\nසිද්ධීන් 194 ට අදාළව එල්.ටී.ටී.ඊ. සංවිධානයේ හිටපු ජාත්‍යන්තර නායකයෙකු ලෙස සැළකෙන කුමරන් පද්මනාදන් හෙවත් කේ.පී. සම්බන්ධයෙන් විමර්ශන පැවැත්වීමට තොරතුරු නොමැති බව නීතිපති දෙපාර්තමේන්තුව පසුගිය නොවැම්බර් මස 12 වනදා අභියාචනාධිකරණයට දැනුම් දුන්නා.\nමේ අතර එල්.ටී.ටී.ඊ. සංවිධානයේ හිටපු නායකයෙකු වූ එමිල් කාන්තන් නැමැත්තා අද දිවයිනට පැමිණීමට නියමිතව ඇති බව  වාර්තාවනවා.\nඔහු අත්අඩංගුවට ගැනීමට නිකුත් කර තිබූ විවෘත වරෙන්තුව සහ රතු නිවේදනය කොළඹ විශේෂ මහාධිකරණ කොමසාරිස්, අයිරාංගනී පෙරේරා පසුගිය සඳුදා ඉවත් කළා.\nඒ, එමිල් කාන්තන් නැවත මෙරටට පැමිණ අධිකරණය වෙත භාරවීමට සූදානම් බවට ඔහුගේ නීතිඥයින් මෝසමක් මාර්ගයෙන්  අධිකරණයට කළ කරුණු දැක්වීමක් සලකා බැලීමෙන් අනතුරුවයි.",
       "URL": "https://www.hirunews.lk/125399/කේ-පී-නිසා-ත්‍රස්ත-විමර්ශන-කොට්ඨාශය-අවුලක",
       "Category": "Local News",
       "Parent URL": "https://www.hirunews.lk/local-news.php?pageID=5183"
}