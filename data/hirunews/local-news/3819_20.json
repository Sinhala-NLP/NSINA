{
       "Source": "hirunews",
       "Timestamp": "Wednesday, 01 August 2018 - 19:09",
       "Headline": "කැබිනට් රැස්වීමේ දී උණුසුම් තත්වයක්",
       "News Content": "ජනාධිපතිවරයාගේ ප්‍රධානත්වයෙන් ඊයේ පැවති කැබිනට් රැස්වීමේදී දුම්රිය සේවක වැටුප් පිළිබඳ වූ කැබිනට් පත්‍රිකාවක් හේතුවෙන් ඇමතිවරුන් තිදෙනෙකු අතර උණුසුම් වචන හුවමාරුවක් සිදු වී තිබෙනවා.\nඒ, මුදල් අමාත්‍ය මංගල සමරවීර, සෞඛ්‍ය අමාත්‍ය රාජිත සේනාරත්න සහ විශේෂ ව්‍යාපෘති අමාත්‍ය ආචාර්ය සරත් අමුණුගම යන අය අතරයි.\nදුම්රිය සේවක වැටුප් විෂමතා සම්බන්ධයෙන් සොයාබලා වාර්තා කිරීමට සරත් අමුණුගම අමාත්‍යවරයාගේ ප්‍රධානත්වයෙන් කමිටුවක් මීට පෙර පත් කර තිබුණා.\nඑම කමිටුවෙන් ලද නිර්දේශ අනුව අදාල වැටුප් විෂමතා ඉවත් කිරීම සඳහා විශේෂ කැබිනට් පත්‍රිකාවක්, ඊයේ රැස් වූ කැබිනට් රැස්විමට ඉදිරිපත් කර ඇත්තේ අමාත්‍ය සරත් අමුණුගම විසින්.\nකෙසේවෙතත් මෙම කැබිනට් පත්‍රිකාවට මුදල් අමාත්‍ය මංගල සමරවීර දැඩි විරෝධය පළ කර ඇති බව වාර්තා වනවා.\nඑහිදී මුදල් අමාත්‍යවරයා ප්‍රකාශ කර ඇත්තේ මෙවැනි කැබිනට් පත්‍රිකා හේතුවෙන් අනෙකුත් රැකියා ක්ෂේත්‍රවලද ගැටලු මතු විය හැකි බවයි.\nවර්ජන කළ පමණින්ම සියලු ඉල්ලීම් ලබා දීමට ගියහොත් රටේ තව තවත් වර්ජන ඇති විය හැකි බවත්, මෙවැනි කොන්ද පන නැති ආණ්ඩුවක් මීට පෙර තමා දැක නැති බවත් මංගල සමරවීර ප්‍රකාශ කර ඇති බව දේශපාලන ආරංචි මාර්ග සඳහන් කළා.\nමීට පෙර ද තමන් කැබිනට් මණ්ඩල නියෝජනය කර ඇතත් මෙවැනි කැබිනට් මණ්ඩලයක් දැක නැති බවද මුදල් අමාත්‍යවරයා ප්‍රකාශ කළ බවයි වාර්තා වන්නේ.\nකෙසේ වෙතත් මීට මැදිහත් වූ සෞඛ්‍ය අමාත්‍ය රාජිත සේනාරත්න ද සරත් අමුණුගම අමාත්‍යවරයාගේ කැබිනට් පත්‍රිකාවට පක්ෂව කරුණු දක්වා ඇති බවට තොරතුරු වාර්තා වනවා.\nමුදල් අමාත්‍යවරයාගේ විරෝධය එල්ල වුවද අවසානයේ අදාල කැබිනට් පත්‍රිකාවට අමාත්‍ය මණ්ඩලයේ අනුමැතිය හිමි වී තිබෙනවා.\nදුම්රිය සේවක වැටුප් විෂමතාව නිවැරදි කරන ලෙස ඉල්ලමින් දුම්රිය වෘත්තීය සමිති පසුගියදා වර්ජනයක් සිදු කිරිමට සැලසුම් කර තිබුණා.\nකෙසේ වෙතත් ඔවුන් සිය වර්ජනය අත්හිටවුයේ අදාල ගැටලුව කැබිනට් මණ්ඩලයට ඉදිරිපත් කර විසඳුමක් ලබා දෙන බවට සරත් අමුණුගම අමාත්‍යවරයා දුන් පොරොන්දුවක් අනුවයි.",
       "URL": "https://www.hirunews.lk/196573/කැබිනට්-රැස්වීමේ-දී-උණුසුම්-තත්වයක්",
       "Category": "Local News",
       "Parent URL": "https://www.hirunews.lk/local-news.php?pageID=3819"
}