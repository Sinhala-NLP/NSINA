{
       "Source": "hirunews",
       "Timestamp": "Wednesday, 10 August 2022 - 19:39",
       "Headline": "දින 124 කට පසුව ගාලුමුවදොර අරගලකරුවන් ඉවත් වෙයි (වීඩියෝ)",
       "News Content": "දින 124 කට පසුව ගාලුමුවදොර අරගලකරුවන් අද එම භූමියෙන් ඉවත් වුණා.\nඒ ආණ්ඩුවට එරෙහිව සම්මුතීන් 7ක් යටතේ කටයුතු කරන බව පවසමින්.\nමේ අතර, ගාලු‍ මුවදොර අරගල භූමියෙන් අනවසර ඉදිකිරීම් ඉවත් කරන ලෙස පොලීසිය කළ දැනුම්දීමට එරෙහිව අභියාචනාධිකරණය හමුවේ අරගලකරුවන් පිරිසක් විසින් ගොනු කර තිබූ රීට් පෙත්සම් 4 අද ඉවත් කර ගැනුණා.\nමේ අතර කොම්පඤ්ඤවීදීය පොලිසියේ පෙනී සිටින ලෙසට නිකුත් කර තිබූ අධිකරණ නියෝගයක් මත ලංකා ගුරු සංගමයේ ප්‍රධාන ලේකම් ජෝසප් ස්ටාලින් ඇතුළු පිරිසක් අද කොම්පඤ්ඤවීදිය පොලිසියට පැමිණියා.\nඑසේම, අරගලයේ ක්‍රියාකාරීන් ලෙස කටයුතු කළ තරුණයන් පිරිසක් නව ජනතා පෙරමුණ නමින් දේශපාලන පක්ෂයක් පිහිටුවීම සඳහා උපදෙස් ලබා ගැනීම වෙනුවෙන් මැතිවරණ කොමිසමේ සභාපතිවරයා හමුවුණා.\nමේ අතර, ජනාධිපති රනිල් වික්‍රමසිංහගේ පෞද්ගලික නිවසට ගිනි තැබීමෙන් රුපියල් මිලියන 205ක අලාභයක් සිදුව ඇති බවට තක්සේරු කර තිබෙනවා.\nඅපරාධ පරීක්ෂණ දෙපාර්තමේන්තුව මේ බව දැනුම් දුන්නේ කොළඹ කොටුව මහේස්ත්‍රාත් තිලිණ ගමගේ හමුවේ ඊට අදාළ නඩුව අද කැඳවූ අවස්ථාවේදීයි.\nඑහිදී නිවසට ගිනි තැබීමෙන් රුපියල් මිලියන 14 ක අලාභයක් සහ ජනාධිපතිවරයාගේ මෝටර් රථයට ගිනි තැබීමෙන් රුපියල් මිලියන 191 ක අලාභයක් සිදුව ඇති බවට තක්සේරු කර ඇති බවයි අපරාධ පරීක්ෂණ දෙපාර්තමේන්තුව අධිකරණයට දැනුම් දුන්නේ.\nමේ අතර, නිවසට ගිනි තැබීමේ සිද්ධියට අදාලව දැනට අත්අඩංගුවට ගෙන සිටින සැකකරුවන් 5 දෙනෙකු මේ මස 24 වනදා දක්වා තවදුරටත් බන්ධනාගාර ගත කර තිබෙනවා.",
       "URL": "https://www.hirunews.lk/312430/දින-124-කට-පසුව-ගාලුමුවදොර-අරගලකරුවන්-ඉවත්-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=950"
}