{
       "Source": "hirunews",
       "Timestamp": "Thursday, 09 June 2022 - 16:19",
       "Headline": "සහල් හිඟයක් ඇතිවිය නොහැකි බවට ප්‍රකාශයක් - වී අලෙවි මණ්ඩලයේ සහල් වෙළඳපොලට",
       "News Content": "පවතින දත්ත අනුව කිසිදු ලෙසකින් රට තුළ සහල් හිඟයක් පැවතිය නොහැකි බව පාරිභෝගික කටයුතු පිළිබඳ අධිකාරිය නිවේදනයක් නිකුත් කරමින් සඳහන් කරනවා.\nඑහි සභාපතිවරයා ප්‍රකාශ කළේ, ඉන්දීය ණය ආධාර ක්‍රමය යටතේ සහ වෙනත් රටවලින් ආධාර වශයෙන් රට තුළට සහල් ලැබෙමින් පැවතීම, පසුගිය කන්නයේ වී අස්වැන්නෙන් වැඩි කොටසක් ඉතිරිව තිබීම, මාස කිහිපයකින් යල කන්නයේ අස්වැන්න ලැබීමට නියමිත වීම යන කාරණා හේතුවෙන් කිසිදු අයුරකින් වෙළෙඳපොළේ සහල් හිඟයක් ඇතිවිය නොහැකි බවයි.\nපාරිභෝගිකයින් අතරට වැරදි ප්‍රචාරණයන් ව්‍යාප්ත වීම හේතුවෙන් මේ වනවිට වැඩි වශයෙන් ඔවුන් සහල් ගබඩා කරගැනිමේ අයුරු දක්නට ලැබෙන අතර, කොරෝනා ව්‍යාප්තිය වැඩි කාලවකවානුවේදී ද මෙම ක්‍රියාව එලෙසින් ම සිදු වීම හේතුවෙන් කෙටිකාලීන භාණ්ඩ හිඟයක් ඇති වූ බව ද පාරිභෝගික කටයුතු පිළිබඳ අධිකාරිය පෙන්වා දෙනවා.\nපාරිභෝගිකයින් විසින් වෙළෙඳපොළේ පවතින මිලට වඩා වැඩි මිලට වී රැස්කර ගැනීම නිසා අනවශ්‍ය වී හිඟයක් වෙළෙඳපොළ තුළ නිර්මාණය විය හැකි බවයි සභාපතිවරයා අවධාරණය කරන්නේ.\nමේ හේතුවෙන් වී මෝල් හිමියන් විසින් අඩු මිල ගණන්වලට රැස්කර ගත් වී තොග ද වර්තමාන මිලට මිල දී ගත් බව හඟවමින් වැඩි මිලට සහල් අලෙවි කිරීමේ ප්‍රවණතාවක් ඇතිවිය හැකි බව ද පාරිභෝගික කටයුතු පිළිබඳ අධිකාරිය වැඩිදුරටත් පෙන්වා දී තිබෙනවා.\nමේ අතර, වෙළඳපොලේ පවතින සහල් හිඟය සහ මිල ඉහළ යාම පාලනය කිරීමේ පියවරක් ලෙස වී අලෙවි මණ්ඩලය සතු වී තොග සහල් වශයෙන් වෙළඳපොලට නිකුත් කිරීමට පියවර ගෙන තිබෙනවා.\nකෘෂිකර්ම අමාත්‍ය මහින්ද අමරවීර නිවේදනයක් නිකුත් කරමින් සඳහන් කළේ සතොස මගින් මෙම සහල් බෙදා හැරීමට කටයුතු කරන ලෙසට උපදෙස් ලබා දුන් බවයි.",
       "URL": "https://www.hirunews.lk/306671/සහල්-හිඟයක්-ඇතිවිය-නොහැකි-බවට-ප්‍රකාශයක්-වී-අලෙවි-මණ්ඩලයේ-සහල්-වෙළඳපොලට",
       "Category": "Local News",
       "Parent URL": "https://www.hirunews.lk/local-news.php?pageID=1107"
}