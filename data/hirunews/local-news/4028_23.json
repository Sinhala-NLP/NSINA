{
       "Source": "hirunews",
       "Timestamp": "Tuesday, 20 March 2018 - 16:37",
       "Headline": "ගෑස් කාන්දුවක් සිදුවූ ජාඇල ඇගළුම් කම්හල තාවකාලිකව වසා දැමීමට නියෝග",
       "News Content": "ගෑස් කාන්දුවක් හේතුවෙන් සේවිකාවන් අසාත්මිකතාවට ලක්වු ඇගළුම් කම්හල ලබන 22 වනදා දක්වා වසා තැබීමට නියෝග කර තිබෙනවා.\nපොලිසිය සඳහන් කළේ මෙම සිද්ධියට අදාළව නියමිත ආයතනවලින් වාර්තාවන් කැඳවන තෙක් කර්මාන්ත ශාලාව වසා දමන ලෙසට ජාඇල පොලිසිය මගින් මීගමුව අධිකරණය වෙත කරුණු වාර්තා කර මෙම නියෝගය ලබාගෙන ඇති බවයි.\nනොසැලකිලිමත් ලෙසට ක්‍රියා කිරීම සම්බන්ධයෙන් කර්මාන්ත ශාලාවේ පාලනාධිකාරියට විරුද්ධව නීතිමය පියවර ගැනීමට ක්‍රියාකරමින් පවතින බව ද පොලිසිය සඳහන් කළා.\nඊයේ මෙම ඇගලුම් කම්හලේ ඇතිවු වායු කාන්දුවක් හේතුවෙන් සේවක සේවිකාවන් 47 දෙනෙකු රාගම, ජාඇල සහ ගම්පහ රෝහල් වෙත ඇතුලත් කෙරුනා.\nවිමර්ශණවලදී අනාවරණ වී ඇත්තේ කම්හලේ යන්ත්‍ර ක්‍රියා කිරීම සඳහා භාවිත කරනු ලබන වාතය සමග ක්‍රියාකරන ගෑස් වර්ගයක් කිසියම් දෝෂයක් මත පිටත වාතය සමග මුසු වී ඇති බවයි.\nඒවා සේවකයන්ට ආඝ්‍රහණය වීමෙන් ඔවුන් රෝගාතුර වී ඇතැයි අනාවරණ වී තිබෙනවා.\nඑම අවස්ථාවේ කර්මාන්ත ශාලාව තුල සේවක සේවිකාවන් 1200 ක් පමණ සේවය කරමින් සිට ඇතැයි සඳහන්.\nඅනතුරුව, යන්ත්‍රවල ඇතිවූ ගෑස් කාන්දුව නිවැරදි කර යථා තත්වයට පත් කරන තෙක් කම්හල තාවකාලිකව වසා තබන ලෙසට පොලිසිය පාලනාධිකාරියට දැනුම්දී තිබුනා.\nකෙසේවෙතත් එම උපදෙස් නොසලකාහරිමින් අද යළිත් සුපුරුදු පරිදි සේවකයන් සේවයේ යොදවා ඇති බවයි පොලිසිය කියාසිටියේ.\nඒ අනුව සේවයේ නිරත වෙමින් සිටි සේවක සේවිකාවන් 52 ක් ගෑස් කාන්දුව හේතුවෙන් ගම්පහ සහ රාගම රෝහල් වෙත ඇතුලත් කෙරුනා.\nජාඇල පොලිසියයි මේ පිළිබඳ විමර්ශණ මෙහෙයවන්නේ.",
       "URL": "https://www.hirunews.lk/186404/ගෑස්-කාන්දුවක්-සිදුවූ-ජාඇල-ඇගළුම්-කම්හල-තාවකාලිකව-වසා-දැමීමට-නියෝග",
       "Category": "Local News",
       "Parent URL": "https://www.hirunews.lk/local-news.php?pageID=4028"
}