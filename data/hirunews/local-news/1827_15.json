{
       "Source": "hirunews",
       "Timestamp": "Sunday, 11 July 2021 - 13:34",
       "Headline": "අද රැගෙන ආ සයිනොෆාම් එන්නත් තොගය දිස්ත්‍රික්ක 12කට (වීඩියෝ)",
       "News Content": "වරකදී දිවයිනට රැගෙන ආ වැඩිම එන්නත් තොගය වන සයිනොෆාම් එන්නත් ලක්ෂ 20 දිස්ත්‍රික්ක 12කට  අද දිනයේ බෙදාහරින බව ඖෂධ නිෂ්පාදන සහ සැපයුම් හා නියාමන රාජ්‍ය අමාත්‍ය මහාචාර්ය චන්න ජයසුමන ප්‍රකාශ කළා.\nඅදාළ එන්නත් තොගය චීනයේ සිට අද අලුයම මෙරටට රැගෙන එනු ලැබුවේ ශ්‍රී ලංකන් ගුවන් සමාගමට අයත් යානා දෙකකින්.\nචීනයේ නිෂ්පාදිත සයිනොෆාම් එන්නත් මාත්‍රා ලක්ෂ විස්ස දිවයිනට පැමිණීමෙන් පසු කොළඹ මධ්‍යම එන්නත් ගබඩාව වෙත රැගෙන යනු ලැබුවා.\nඑම එන්නත් තොගය ගම්පහ දිස්ත්‍රික්කයට ලක්ෂ 5ක්, කළුතර දිස්ත්‍රික්කයට ලක්ෂ 3ක්, කොළඹ දිස්ත්‍රික්කයට සහ කුරුණෑගල දිස්ත්‍රික්කයට ලක්ෂ 2 බැගින් බෙදාහැරීමට නියමිතයි.\nඑමෙන්ම ගාල්ල, මාතර, හම්බන්තොට, අනුරාධපුරය, නුවරඑළිය, රත්නපුරය, බදුල්ල හා මාතලේ දිස්ත්‍රික්කවලට එන්නත් ලක්ෂය බැගින් අද සිටම බෙදාහැරීමට කටයුතු කර ඇති බවයි රාජ්‍ය අමාත්‍ය මහාචාර්ය චන්න ජයසුමන කියා සිටියේ.\nමේ අතර කොරෝනා එන්නත්කරණ වැඩපිළිවෙල යටතේ ඊයේ පුද්ගලයින් 175,824 කට එන්නත් ලබාදී තිබෙනවා.\nඒ අනුව සයිනොෆාම් එන්නතේ පළමු මාත්‍රාව පුද්ගලයින් 132,510කට ලබාදී ඇති අතර, දෙවන මාත්‍රාව 34,555කට ඊයේ දිනය තුළ ලබාදී ඇති බවයි රාජ්‍ය අමාත්‍ය මහාචාර්ය චන්න ජයසුමන කියා සිටියේ.\nකොවිෂීල්ඩ් එන්නතේ දෙවන මාත්‍රාව ද පුද්ගලයින් 1145 දෙනෙකුට ලබාදී ඇති අතර, ෆයිසර් එන්නතේ පළමු මාත්‍රාව පුද්ගලයින් 7614කට ලබාදී ඇති බව රාජ්‍ය අමාත්‍යවරයා සඳහන් කළා.\nකෙසේ වෙතත් ස්පුට්නික් වී එන්නත ඊයේ දිනයේ කිසිදු පුද්ගලයෙකුට එන්නත් කර නැහැ.",
       "URL": "https://www.hirunews.lk/276683/අද-රැගෙන-ආ-සයිනොෆාම්-එන්නත්-තොගය-දිස්ත්‍රික්ක-12කට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1827"
}