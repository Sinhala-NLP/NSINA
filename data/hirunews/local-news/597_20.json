{
       "Source": "hirunews",
       "Timestamp": "Monday, 16 January 2023 - 17:42",
       "Headline": "පුංචි ඡන්දයට පාඨලී චම්පික සමඟ කුමාර වෙල්ගම අත්වැල් බැඳ ගනියි (ඡායාරූප)",
       "News Content": "43 සේනාංකය හා සම්බන්ධ වී සිටින නියෝජිතයන් එලඹෙන පලාත් පාලන ඡන්දය සඳහා තනි තනිවත් පුද්ගල එකතූන් ලෙසත් මිතුරු පක්ෂ සමඟ ඇති කරගන්නා එකඟතාවන් මතත් ඉදිරිපත් වීමට නියමිත බව පාර්ලිමේන්තු මන්ත්‍රී පාඨලී චම්පික රණවක පවසනවා.\nවිශේෂයෙන් ඉදිරි පලාත් පාලන මැතිවරණය සඳහා කුමාර වෙල්ගමගේ නායකත්වයෙන් යුත් නව ශ්‍රී ලංකා නිදහස් පක්ෂය සමඟ සන්ධානගත වීමට නියමිත බවත් පාඨලී චම්පික රණවක අවධාරණය කරනවා.\nඑසේම ඇතැම් ආයතන සඳහා ස්වාධීන කණ්ඩායම් ලෙස ද ඉදිරිපත් වීමට නියමිත බව යි 43 සේනාංකයේ නායක පාඨලී චම්පික රණවක අවධාරණය කරන්නේ.\nඒ අනුව තෝරාගත් පලාත් පාලන ආයතන කීපයකට 43 සේනාංක නියෝජිතයන්, කුමාර වෙල්ගමගේ නායකත්වයෙන් යුතු නව ලංකා නිදහස් පක්ෂයෙන් තරග වැදීමට නියමිත බව සඳහන්.\nඒ සඳහා වන එකඟතා ගිවිසුමකට අද (16) එළඹීමෙන් පසු මාධ්‍ය අමතමින් ඔවුන් මේ බව ප්‍රකාශ කළා.\nඑළඹෙන පළාත් පාලන මැතිවරණයෙන් පසු නව දේශපාලන බලවේගයක් ඔස්සේ ඉදිරි දේශපාලන කටයුතු ක්‍රියාත්මක කරන බවත් පාඨලී චම්පික රණවක වැඩිදුරටත් සඳහන් කරනවා.\nශ්‍රී ලංකා පොදුජන පෙරමුණට එරෙහි ව රටේ ජනතාවගේ පිළිකුල, නායකත්වය, මහින්ද රාජපක්ෂ ප්‍රමුඛ පිරිසට ජනතාවගේ විරෝධය පළ කිරීමේ අවස්ථාවක් ලෙස ද මෙම මැතිවරණය සැලකිය හැකි බව යි චම්පික රණවක පවසන්නේ.\nඑහි දී වැඩිදුරටත් අදහස් දැක්වූ පාර්ලිමේන්තු පාඨලී චම්පික රණවක\n''අපි අපේ 43 සේනාංකයේ හිටපු, අපිත් එක්ක සම්බන්ධතාවයේ හිටපු, පළාත් පාලන මන්ත්‍රීවරුන්ට අපි නිදහස දීලා තියෙනවා. කවර දේශපාලන පක්ෂයකින් හෝ කවර තමන්ට රුචි සංවිධානයකින් හෝ ස්වාධීනව හෝ තරඟ කරන්න කියලා. ඒ අනුව ඒ අය ඇතැම් ස්ථානවල විවිධ තැන් වලින් කටයුතු කරයි. ඒ ගැන අපේ කිසිම ප්‍රශ්නයක් නැහැ. නමුත් අපි දේශපාලන වශයෙන් ඉදිරි කාලයේදී නව ලංකා නිදහස් පක්ෂය එක්ක සමීපව කටයුතු කිරීමට බලාපොරොත්තු වෙනවා. එහි ආරම්භක පියවර හැටියට මේ මැතිවරණයේදී පළාත් පාලන ආයතන කිහිපයක් සඳහා එතුමන්ලත් එක්ක ඒකාබද්ධව අපේ අපේක්ෂකයන් කටයුතු කරන්න බලාපොරොත්තු වෙනවා. සමහර තැන්වල සුදුසු තත්ත්වයන් බලලා එතුමන්ලාගේ අපේක්ෂකයෝ අපේ අපේක්ෂකයෝ සහ තවත් අපේක්ෂකයෝ ස්වාධීනව ඉදිරිපත් කරන තැන්වල එහෙමත් ඉදිරිපත් වෙන්න බලාපොරොත්තු වෙන්නේ. ඉතින් මම හිතනවා මේ මැතිවරණය රජය පැවැත්විය යුතුයි. ඒ මැතිවරණය මාර්තු මාසයේ තාම දිනය ප්‍රකාශයට පත් කරලා නැහැ. 21 වෙනිදා ප්‍රකාශයට පත් කරයි මැතිවරණ කොමිසම. අපි ඒ මැතිවරණයේදී එක්ව, මේ රට බංකොලොත් කළ පාලකයින්ට, ජනමතය පෙන්වන ක්‍රියාවලියක් බවට මේක පත්කරගමු. රට ආණ්ඩු කරන වැඩපිළිවෙලක් රටට අවශ්‍යයි ඉදිරියේදී. ඒ සඳහා මින් ඉදිරියට මහ මැතිවරණයත්, ජනාධිපතිවරණයත් දිනා ගැනීම සඳහා අපි කටයුතු කරනවා”\nමෙහි දී අදහස් දැක්වූ නව ලංකා නිදහස් පක්ෂයේ නායක කුමාර වෙල්ගම\n“ළඟ තියෙන පළාත් පාලන මැතිවරණයේදී 43 සහ අපි එකට තරඟ කරලා මැතිවරණයට මුහුණ දෙන්න බලාපොරොත්තු වෙනවා, මෙතනදි අපේ මූලිකම බලාපොරොත්තුව පොදුජන එක්සත් පෙරමුණ පළාත් පාලන මැතිවරණයෙන් ඉවත් කරන එක. ඒ අයට ඒ අයිතිය තියෙනවා. ඒ අයට අපි සුභ පතනවා. ඉතින් අපි කාටවත් වෛර කරන්නේ නැහැ. නමුත් රටේ ජනතාව අද පොහොට්ටුවට නම් වෛර කරනවා. කොච්චර ඒගොල්ලන්ගේම අපේක්ෂකයෝ දැම්මාද? ඉතින් ඒකට එරෙහිව තමයි අපි ඉදිරිපත් වෙන්නෙ, අනිත් එක තමයි අපි බලාපොරොත්තු වෙනවා මේ රටේ පාලනය ඉදිරියේදී විශේෂයෙන්ම තරුණ තරුණියන්ට මේක ලබාදීමට. පුහුණුවක් ලබාදීලා ඔවුන්ට අනාගතයේදී ලබා දීමට අපි බලාපොරොත්තු වෙනවා.\nවිශේෂයෙන්ම තරුණ තරුණියෝ අපි ඉදිරියට ගන්න ඕනේ අපේ කාලයෙන් පස්සේ මේ රට භාර අරගෙන හරියට කරගෙන යන්න. ඔක්කොම දොස් කියනවා මේ අවුරුදු හැත්තෑ හතරක දූෂිතයි කියලා. ඒ නිසා එවැනි දේකට මුල් වෙන්නේ නැතුව හොඳින් කරගෙන යන්න තමයි බලාපොරොත්තු වෙන්නේ. අනිත් එක අපි මේ සන්ධානයෙන් බලාපොරොත්තු වෙන්නේ කිසිම දූෂණයක්, භීෂණයක් මේ රටේ ඇති නොවන්නටයි. රටට බලපාන අහිතකර තීන්දුවක් කවදාවත් අපි අරගෙන නැහැ.\nමං කොහේ ගියත් 43 සේනාංකයේ පාඨලී චම්පික රණවක මැතිතුමා ඉහළ මට්ටමකින් පිළිගන්නවා. මේ රටේ මිනිස්සු අද මේ රටේ ඇත්තටම බෙහෙවින්ම සන්තෝෂ වෙනවා, ඔබතුමා වගේ නායකයෙක් එක්ක අද මේ සන්ධානගත වීම සම්බන්ධයෙන්''",
       "URL": "https://www.hirunews.lk/325200/පුංචි-ඡන්දයට-පාඨලී-චම්පික-සමඟ-කුමාර-වෙල්ගම-අත්වැල්-බැඳ-ගනියි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=597"
}