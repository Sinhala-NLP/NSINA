{
       "Source": "hirunews",
       "Timestamp": "Sunday, 06 September 2020 - 13:03",
       "Headline": "වනාතවිල්ලූවේ තවත් දැවැන්ත පරිසර හානියක් (වීඩියෝ)",
       "News Content": "වනාතවිල්ලූව - එළුවන්කුලම ප්‍රාදේශීය කොට්ඨාශයට අයත් කුරටියාමොහොට්ටේ ගම්මානයේ වනාන්තර පද්ධතියකට අයත් අක්කර 100ක් පමණ කිසියම් පිරිසක් විසින් විනාශ කර ඇති බව පරිසර සංවිධාන පෙන්වා දෙනවා.\nවයඹ හඬ පරිසර සංවිධානය, හරිත පරපුර සහ ආනවිලූන්දාව පරිසර සංවිධාන ඊයේ දිනයේ එම ප්‍රදේශයේ ස්ථානීය පරික්ෂාවකට ලක් කර ඇති අතර එහිදි මෙම වන විනාශය දක්නට ලැබී ඇති බවයි එම සංවිධානයන් හි පරිසරවේදීන් සදහන් කළේ.\nයාන්ත්‍රික කියත් උපයෝගී කරගනිමින් වසර ගණනාවක් පැරණි දැවන්ත පළු, වීර, බුරුත ඇතුළු ගස් කපා දමා ඇති බව එහිදී දක්නට ලැබුනු බව ඔවුන් පෙන්වා දෙනවා.\nවිල්පත්තු වනාන්තරයට කිලෝමීටර 2 කට ආසන්නයේ පිහිටි වනාතවිල්ලූව - කුරටියාමොහොට්ටේ ගම්මානයේ වනාන්තර පද්ධතිය විනාශය පිටුපස ප්‍රාදේශීය දේශපාලනඥයෙකු සිටින බවටයි පරිසර සංවිධාන චෝදනා කළේ.\nමේ සම්බන්ධයෙන් අප කළ විමසීමකදී වනාතවිල්ලූව ප්‍රාදේශීය ලේකම් චතුරක ජයසිංහ සඳහන් කළේ අදාළ වනාන්තර විනාශය සම්බන්ධයෙන් වාර්තා වී ඇති අතර, ඒ සම්බන්ධයෙන් සොයා බැලීමට අවශ්‍ය කටයුතු සිදුකරමින් පවතින බවයි.",
       "URL": "https://www.hirunews.lk/249530/වනාතවිල්ලූවේ-තවත්-දැවැන්ත-පරිසර-හානියක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2473"
}