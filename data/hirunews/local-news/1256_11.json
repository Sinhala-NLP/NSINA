{
       "Source": "hirunews",
       "Timestamp": "Saturday, 02 April 2022 - 8:07",
       "Headline": "දුම්රිය මැදිරි ආනයනයේදී වංචාවක් - දුම්රිය වෘත්තිය සමිති සන්ධානය කියයි",
       "News Content": "ඉන්දියාවෙන් තාක්ෂණික අඩුපාඩු සහිත දුම්රිය මැදිරි ආනයනය කිරීම තුළ දැවැන්ත වංචාවක් සිදුව ඇති බවට දුම්රිය වෘත්තිය සමිති සන්ධානය චෝදනා නගනවා.\nඉන්දියානු ණය යෝජනා ක්‍රමය යටතේ ඇණවුම් කර අති දුම්රිය මැදිරි 160 න් 120 ක් මීට පෙර ආනයනය කෙරුණු අතර, එහි ඉතිරි මැදිරි 40 මේ වනවිට කොළඹ වරායට පැමිණ ඇති බවයි ඔවුන් අනාවරණ කළේ.\nමෙම දුම්රිය මැදිරි නිදහස් කරගැනීමට දුම්රිය දෙපාර්තමේන්තුව අපොහොසත්වී ඇති අතර, සෑම දිනයක් සඳහාම රුපියල් ලක්ෂ 39 ක මුදලක් රඳවා තැබීමේ ගාස්තුව ලෙස ගෙවීමට සිදුව ඇතැයි ද දුම්රිය වෘත්තිය සමිති සන්ධානය සඳහන් කළා.\nඑහි සම කැඳවුම්කරු එස්.පී. විතානගේ වැඩිදුරටත් කියා සිටියේ මෙම මැදිරි ආනයනය කිරීම සිදුකර ඇත්තේ මෙරටට දුම්රිය මැදිරිවල අවශ්‍යතාවක් නොමැති පසුබිමක බවයි.\nදුම්රිය වෘත්තිය සමිති මතුකරන මෙම කාරණය සම්බන්ධයෙන් අප දුම්රිය දෙපාර්තමේන්තුවේ උසස් නිලධාරියෙකුගෙන් විමසීමක් කළා.\nඑහිදි ඔහු කියා සිටියේ මේ සම්බන්ධයෙන් ගැටළු පවතින අතර, අමාත්‍යාංශයේ උපදෙස් අනුව කටයුතු කරන බවයි. කෙසේ වෙතත්, අදාළ දුම්රිය මැදිරි වගකීමේ කාලසීමාවේ පවතින බවද එම නිලධාරියා සඳහන් කළා.",
       "URL": "https://www.hirunews.lk/300975/දුම්රිය-මැදිරි-ආනයනයේදී-වංචාවක්-දුම්රිය-වෘත්තිය-සමිති-සන්ධානය-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1256"
}