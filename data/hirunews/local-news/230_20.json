{
       "Source": "hirunews",
       "Timestamp": "Wednesday, 28 June 2023 - 9:39",
       "Headline": "කෝටි 11ක රත්තරන් සඟවාගෙන රටින් පනින්න ගිය පිරිසක් රේගු දැලේ",
       "News Content": "රත්තරන් කිලෝග්‍රෑම් 5,650ක් ගුද මාර්ගයේ සඟවාගෙන නීති විරෝධී ලෙස පිටතට රැගෙන යාමට උත්සාහ කළ මගීන් පස් දෙනෙකු ඉන්දීය ගුවන් යානයක් තුළ දී ශ්‍රී ලංකා රේගුවේ මත්ද්‍රව්‍ය පාලන ඒකකය විසින් ඊයේ (27) අත්අඩංගුවට ගෙන තිබෙනවා.\nමෙම රත්තරන් තොගයේ වටිනාකම රුපියල් කෝටි 11ක් පමණ වන බවයි වාර්තා වන්නේ.\nසැකකරුවන් මෙම රත්තරන් තොගය ගුද මාර්ගයේ සඟවාගෙන පැමිණ ඇත්තේ ජෙල් ආකාරයෙන් බවයි ගුවන්තොටුපළ රේගු මත්ද්‍රව්‍ය අංශය පවසන්නේ.\nගුවන්තොටුපළ රේගු මත්ද්‍රව්‍ය අංශයේ නිලධාරීන්ට ලද තොරතුරක් අනුව ගුවන්තොටුපළ පිටත් වීමේ පර්යන්තයේදී සිදු කළ හදිසි සෝදිසි කිරීමකදී මෙම රත්රන් තොගය අත්අඩංගුවට ගැනීමට හැකි වී තිබෙනවා.\nමෙම සැකකරුවන් වයස අවුරුදු 25ත් 30ත් අතර පසුවන ව්‍යාපාරිකයන් පිරිසක්.\nඔවුන් ඉන්දියාවේ චෙන්නායි බලා පිටත්ව ‍යෑමට සූදානම්ව සිටින අවස්ථාවේදී මෙලෙස අත්අඩංගුවට ගත් බවයි වාර්තා වන්නේ.\nමෙම ව්‍යාපාරිකයන් 5 දෙනා රත්රන් සඟවා ගෙන පැමිණ ඇත්තේ එක් පුද්ගලයකුගේ ගුද මාර්ගයේ ජෙල් කරල් 3 බැගින් සඟවා ගෙනයි.\nමෙම ජෙල් කරල් තොගය වැඩිදුර විමර්ශන සඳහා කාර්මික පර්යේෂණ ආයතනයට යවා තිබෙනවා.\nමේ සිද්ධිය සම්බන්ධව වාර්තා වන්නේ ගුවන්තොටුපළ මත්දව්‍ය නාශක අංශය දැඩි අවධානයක් ලබා දෙමින් සෝදිසි මෙහෙයුම් ක්‍රියාත්මක කරන බවයි.\nමේ වන විට මෙම ව්‍යාපාරිකයන් රේගු අත්අඩංගුවේ තබා ගෙන වැඩිදුර විමර්ශන කටයුතු සිදු කරනවා.",
       "URL": "https://www.hirunews.lk/339325/කෝටි-11ක-රත්තරන්-සඟවාගෙන-රටින්-පනින්න-ගිය-පිරිසක්-රේගු-දැලේ",
       "Category": "Local News",
       "Parent URL": "https://www.hirunews.lk/local-news.php?pageID=230"
}