{
       "Source": "hirunews",
       "Timestamp": "Saturday, 03 March 2018 - 13:09",
       "Headline": "විශ්වාසභංගය ගැන ස්වාධීන තීරණයකට - ඒකාබද්ධය ලබන සතියේ රැස්වෙයි",
       "News Content": "අග්‍රාමාත්‍යවරයාට සහ ආණ්ඩුවට එරෙහිව විශ්වාසභංගයක් ගෙන ඒම පිළිබඳව ස්වාධීන තීරණයක් ගැනීම සඳහා ඒකාබද්ධ විපක්ෂයේ නායකයන් ලබන සතියේ රැස්වීමට නියමිතයි.\nඒ, හිටපු ජනාධිපති මහින්ද රාජපක්ෂගේ ප්‍රධානත්වයෙන්.\nමෙහිදී වෙනත් පක්ෂයක් ගෙන එනු ලබන විශ්වසභංග යෝජනාවකට සහය පළ කිරීමක් මෙන්ම ඒකාබද්ධ විපක්ෂය විසින් ගෙන එනු ලබන විශ්වාසභංග යෝජනාවක් පිළිබඳව වැඩි අවධානයක් යොමු කරන බවයි පාර්ලිමේන්තු මන්ත්‍රී කෙහෙළිය රඹුක්වැල්ල අප කළ විමසීමකදී කියා සිටියේ.\nඅග්‍රාමාත්‍ය රනිල් වික්‍රමසිංහට එරෙහිව විශ්වාසභංග යෝජනාවක් ගෙන ඒම පිළිබඳව මේ දිනවල දේශපාලන කරළියේ පවතින්නේ උණුසුම් කථාබහක්.\nඑක්සත් ජාතික පක්ෂයේම තරුණ මැති ඇමතිවරුන් පිරිසක් ඒ පිළිබඳව ප්‍රසිද්ධියේ අදහස් පළ කිරීම මෙම තත්ත්වය පිළිබඳ වැඩි අවධානයක් යොමු කිරීමට හේතුවී තිබෙනවා.\nපසුගිය සතියේ සිදුකළ අමාත්‍ය මණ්ඩල සංශෝධනයෙන් පසුවයි එම අදහස් දැක්වීම ආරම්භ වූයේ.\nරාජ්‍ය අමාත්‍ය වසන්ත සේනානායක ඇමති මණ්ඩල සංශෝධනය සිදුකළ දිනයේම එය දැඩි ලෙස විවේචනය කරමින් මුලින්ම අදහස් පළ කළා.\nපසුව රාජ්‍ය අමාත්‍ය පාලිත රංගේ බණ්ඩාර මාධ්‍ය හමුවක් කැඳවමින් පක්ෂ නායකත්වයට එරෙහිව විශ්වාසභංග යෝජනාවක් ගෙන එන බව ප්‍රකාශ කළා.\nඑම ප්‍රකාශය පාදක කරගනිමින් ඒකාබද්ධ විපක්ෂයද පසුව ඊට සහයෝගය පළ කරන බව සඳහන් කළ අතර, එක්සත් ජනතා නිදහස් සන්ධානය මෙන්ම ශ්‍රී ලංකා නිදහස් පක්ෂය ප්‍රකාශ කළේ ඉදිරි මධ්‍යම කාරක සභාවක් මගින් අවසන් තීන්දුව ගනු  ඇති බවයි.\nමේ අතර  සෑහීමකට පත්විය හැකි කොන්දේසි මත විශ්වාසභංග යෝජනාවට සහය පළ කිරීම පිළිබඳව සළකා බලන බවයි ජනතා විමුක්ති පෙරමුණ පසුගිය සතියේ ප්‍රකාශ කළේ.\nවිපක්ෂ නායක ආර්. සම්බන්ධන් කියා සිටියේ එවැන්නක් ඉදිරිපත්වීමෙන් පසුව තීන්දුවකට එළඹෙණ බවයි.\nපාර්ලිමේන්තුව නියෝජනය කරන විවිධ දේශපාලන කණ්ඩායම් පසුගිය සතිය තුළද රහස් සාකච්ඡා කිහිපයක් පැවැත්වූ බව දේශපාලන ආරංචි මාර්ග සඳහන් කළා.\nසති අන්ත ජාතික පුවත්පත් වාර්තා කර තිබෙන්නේ පසුගිය සතිය පුරා පාර්ලිමේන්තු මන්ත්‍රීවරුන් අතර විශ්වාසභංග යෝජනාවට අදාළව දුරකථනය ඔස්සේ අදහස් හුවමාරුවීම්ද සිදුව ඇති බවයි.",
       "URL": "https://www.hirunews.lk/185015/විශ්වාසභංගය-ගැන-ස්වාධීන-තීරණයකට-ඒකාබද්ධය-ලබන-සතියේ-රැස්වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4055"
}