{
       "Source": "hirunews",
       "Timestamp": "Tuesday, 08 May 2018 - 7:13",
       "Headline": "පඬුවස්නුවර - රත්මුලුකන්දෙන් ඇද වැටී පාසල් සිසුවියක් ජීවිතය හැර යයි (ඡායාරූප)",
       "News Content": "පඬුවස්නුවර - රත්මුලුකන්දේ යතුරුපැදි චාරිකාවක නිරතවෙමින් සිටි පෙම්වතුන් යුවළක් නැගී යතුරුපැදියක් ප්‍රපාතයකින් පහළට ඇද වැටී අනතුරකට පත්ව තිබෙනවා.\nඅනතුරෙන් 17 හැවිරිදි පාසල් සිසුවියක් එම ස්ථානයේම මියගොස් ඇති බවයි පොලිසිය පවසන්නේ.\nසිසුවියගේ මව්පියන් අනුරාධපුර ප්‍රදේශයේ වන්දනාගමන නිරතව සිටීම හේතුවෙන් ඇයගේ නිවසේ කිසිවෙක් නොසිටි බවයි වාර්තා වන්නේ.\nඑම අවස්ථාවේ 18 හැවිරිදි තරුණයා සහ සිසුවිය, ඇයට අයත් යතුරුපැදියක නැගී තරුණයාගේ මිතුරන් දෙදෙනෙකු ද සමඟ රත්මුලුකන්ද පුරාණ විහාරය පිහිටි කඳු මුදුනට ගොස් ඇති බවයි මූලික පරීක්ෂණ වලදී අනාවරණය වී ඇත්තේ.\nපසුව එම ස්ථානයේ සිට අධික බෑවුම් සහිත ප්‍රදේශය පසුකරගෙන යන අවස්ථාවේදී යුවළ ගමන්ගත් යතුරුපැදිය බෑවුමෙන් පහළට ඇද වැටී තිබෙනවා.\nකෙසේ වෙතත් මෙම අනතුර සිදුවීම පෙම්වතුන් යුවළ සමඟ පැමිණි මිතුරන් දැක නොමැති අතර පෙම්වතුන් දෙදෙනාට සිදුවූ දේ පිළිබඳව සොයා බැලීමේදී ඔවුන් දෙදෙනා යතුරුපැදියත් සමඟ ප්‍රපාතයට ඇද වැටී සිටිනු දැක තිබෙනවා.\nපසුව අනතුරට පත් දෙදෙනා කුලියාපිටිය මූලික රෝහලට ඇතුළත් කර ඇති අතර ඒ වන විටත් සිසුවිය ජීවිතක්ෂයට පත්ව සිටි බව සඳහන්.\nඊයේ (07) පස්වරුවේ මෙම අනතුර සිදුව ඇති අතර අනතුරෙන් බරපතල තුවාල ලැබූ 18 හැවිරිදි තරුණයා වැඩිදුර ප්‍රථිකාර සඳහා කොළඹ ජාතික රෝහලට ඇතුළත් කර ඇති බවයි අප වාර්තාකරු පැවසුවේ.\nඡායාරූප - කුලියපිටිය, දිනේෂ් උපේන්ද්‍ර",
       "URL": "https://www.hirunews.lk/190214/පඬුවස්නුවර-රත්මුලුකන්දෙන්-ඇද-වැටී-පාසල්-සිසුවියක්-ජීවිතය-හැර-යයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=3956"
}