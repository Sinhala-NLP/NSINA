{
       "Source": "hirunews",
       "Timestamp": "Thursday, 15 October 2020 - 17:07",
       "Headline": "නව නිරෝධායන නීති ඇතුළත් ගැසට් පත්‍රයට සෞඛ්‍ය ඇමතිනිය අත්සන් තබයි (වීඩියෝ)",
       "News Content": "නව නිරෝධායන නීති ඇතුළත් විශේෂ ගැසට් පත්‍රයට සෞඛ්‍ය ඇමතිනි පවිත්‍රා වන්නිආරච්චි අද අත්සන් තබා තිබෙනවා.\nඒ අනුව එම ගැසට් පත්‍රය අද(15) රාත්‍රියේ නිකුත් වනු ඇති බවටයි වාර්තා වන්නේ.\nනිරෝධායන නීති උල්ලංඝනය කරන පුද්ගලයින්ට රුපියල් දස දහසකට නොවැඩි දඩයක්, මාස 06 ක සිරදඬුවමක් යන දඬුවම් දෙකම හෝ එක් දඬුවමක් ලබාදීමට මෙමඟින් හැකියාව ලැබෙන බවයි සෞඛ්‍ය අමාත්‍යාංශය සඳහන් කළේ.\nමෙම ගැසට් පත්‍රයෙන් ව්‍යාපාරික සහ සේවා ස්ථානවලට ඇතුළුවීම මෙන්ම පවත්වාගෙන යාම පිළිබඳවද කරුණු ඇතුළත් කර තිබෙනවා.\nඒ අනුව සේවා ස්ථානවලට සහ ව්‍යාපාරික ස්ථානවලට ඇතුළුවන සෑම තැනැත්තෙකුම මුඛ ආවරණ පැළඳ සිටීම, දෙදෙනෙකු අතර මීටරයකට නොඅඩු දුරස්ථභාවයක් පවත්වාගෙන යෑම සේවා ස්ථානයට ඇතුළුවීමට පෙර සෑම තැනැත්තෙකුගේම ශරීර උෂ්ණත්වය මැන බැලීම අනිවාර්ය වනු ඇති.\nඑසේම, විෂබීජනාශක දියර සමඟ ප්‍රමාණවත් පරිදි දෑත් සේදීමේ පහසුකම් සැලැස්වීමද සිදුකළ යුතුයි.\nසේවා ස්ථානවල උපරිම සේවා නියුක්තයන් සංඛ්‍යාව සහ වෙනත් තැනැත්තන් සංඛ්‍යාව, ඉක්මවන සංඛ්‍යාවක් තබා නොගැනීමද ඒ අතර වනවා.\nඑසේම, ඇතුළුවන සෑම තැනැත්තෙකුගේම නම, හැඳුනුම්පත් අංකය සහ ඔහුව සම්බන්ධ කරගත හැකි තොරතුරු පිළිබඳ විස්තර ඇතුළත් ලේඛණයක්ද පවත්වා ගත යුතු බවයි සෞඛ්‍ය ඇමතිනි පවිත්‍රා වන්නිආරච්චි කියා සිටියේ.\nඒ සම්බන්ධයෙන් නිකුත් කළ නිවේදනය පහතින්.",
       "URL": "https://www.hirunews.lk/252619/නව-නිරෝධායන-නීති-ඇතුළත්-ගැසට්-පත්‍රයට-සෞඛ්‍ය-ඇමතිනිය-අත්සන්-තබයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2388"
}