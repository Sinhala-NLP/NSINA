{
       "Source": "hirunews",
       "Timestamp": "Sunday, 10 July 2022 - 11:20",
       "Headline": "ගෑස් නෞකාව දිවයිනට - බෙදාහැරීම් කඩිනම් කරන ලෙසට ජනපතිගෙන් උපදෙස්",
       "News Content": "ගෑස් රැගත් නෞකාව මෙරට මුහුදු තීරයට ළඟා වූ බව ජනාධිපති කාර්යාලය නිවේදනයක් නිකුත් කරමින් සඳහන් කරනවා.\nගෑස් මෙට්‍රික් ටොන් 3,740ක් රැගත් දෙවන නෞකාව හෙට (11) සන්ධ්‍යාවේදී මෙරටට පැමිණීමට නියමිත බවයි එම නිවේදනයේ දැක්වෙන්නේ.\nඅද පැමිණි නෞකාව පස්වරු 3ට කෙරවලපිටියට පැමිණීමෙන් පසු ගෑස් ගොඩබෑම සහ බෙදාහැරීම කඩිනමින් සිදු කරන ලෙස ජනාධිපති ගෝඨාභය රාජපක්ෂ නිලධාරීන්ට උපදෙස් ලබා දී තිබෙනවා.\nගෑස් මෙට්‍රික් ටොන් 3,200ක් සහිත තෙවන නෞකාව ජුලි (15) මෙරටට පැමිණෙන අතර මේ මස සඳහා ඇණවුම් කර ඇති ගෑස් මෙට්‍රික් ටොන් ප්‍රමාණය 33,000ක් බවයි ජනාධිපති කාර්යාලය පැවසුවේ.\nජුලි 12 වනදා සිට ගෑස් බෙදාහැරීම සාමාන්‍ය පරිදි සහ ක්‍රමානුකූලව සිදුවන අතර ගෘහස්ථ ගෑස් ඉල්ලුම සම්බන්ධයෙන් පැවති ගැටලුව මේ මස අවසන් වන විට සම්පූර්ණයෙන් මගහැරෙන බව ද ලිට්‍රෝ සභාපති මුදිත පීරිස් ප්‍රකාශ කළා.",
       "URL": "https://www.hirunews.lk/309588/ගෑස්-නෞකාව-දිවයිනට-බෙදාහැරීම්-කඩිනම්-කරන-ලෙසට-ජනපතිගෙන්-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=1032"
}