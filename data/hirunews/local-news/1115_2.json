{
       "Source": "hirunews",
       "Timestamp": "Monday, 06 June 2022 - 15:22",
       "Headline": "රුසියානු ගුවන් යානා ප්‍රශ්නය වෙළෙඳ ගනුදෙනුවලට මරු පහරක් - වාසුදේව නානායක්කාර (වීඩියෝ)",
       "News Content": "රුසියානු එරෝෆ්ලොට් යානාව ශ්‍රී ලංකාවේ රඳවා තබා ගැනීම දෙරට අතර රාජ්‍ය තාන්ත්‍රික සහ වෙළෙඳ ගනුදෙනුවලට මරු පහරක් බව පාර්ලිමේන්තු මන්ත්‍රී වාසුදේව නානායක්කාර ප්‍රකාශ කරනවා.\nඒ අද (06) පෙරවරුවේ කොළඹ යූනියන් පෙදෙස , සමසමාජ පක්ෂ කාර්‍යාලයේ පැවති සාකච්ඡාවකින් අනතුරුව මාධ්‍යයට අදහස් දක්වමින්.\nඑහි දී මන්ත්‍රීවරයා වැඩි දුරටත් කියා සිටින්නේ අදාළ යානාව ශ්‍රී ලංකාවේ රඳවා තබා ගැනීමට තීන්දුව වානිජ මහා අධිකරණය විසින් ලබා දෙන විට, එය රටවල් අතර බරපතළ ප්‍රශනයක් වීමට නියමිත බව දැන ගත යුතුව තිබුණා යනුවෙන්.\nතව ද අපට වෙනත් රාජ්‍යයන්ගේ දේපල ආරක්ෂා කිරීමට හැකියාවක් තිබිය යුතු බවත්, එසේ කිරීමට නොහැකි වීම විශාල වරදක් බවත්, නීතිපතිවරයාට මේ නඩුවේ දී අදාළ තහනම් නියෝගය නිකුත් කිරීම නතර කිරීමට තිබුණු බවත්, නීතිපතිවරයා එසේ නොකරනවා නම් රජයට ඔහුව ඊට යොමු කිරීමට අවස්ථාව තිබුණු බවත් මන්ත්‍රීවරයා එහි දී කියා සිටියා.\nමීට අමතරව, රුසියාවෙන් ඛනිජ තෙල් නිකුත් කරන්නේ ලෝක වෙළෙඳපොලේ තෙල් මිල ගණන්වලට වඩා 35%ක පමණ ප්‍රමාණයකින් අඩුවෙන් බවත්, රුසියාවෙන් තෙල් මිලට නොගැනීමට ශ්‍රී ලංකාව කටයුතු නො කරන්නේ අමෙරිකාවේ කිසියම් බලපෑමකට යටත්ව ද යනුවෙන් මන්ත්‍රීවරයා එහි දී ප්‍රශ්න කළා.\nතව ද රුසියානු රජයෙන් ඉතා අඩු මිලකට තෙල් ගැනීමට අවස්ථාවක් උදා කරගත හැකි පසුබිමක, මෙවැනි රාජ්‍යතාන්ත්‍රික ප්‍රශ්න ඇති කර ගැනීම අවාසිදායක තත්ත්වයක් බව ද ඔහු විස්තර කළා.\nඉන්දියාව සිංගප්පූරුව තායිලන්තය වැනි රටවල් රුසියාවෙන් තෙල් මිලට ගන්නා විට ශ්‍රී ලංකාව රුසියාවෙන් අඩු මිලට තෙල් ගැනීමට උනන්දු නොවන්නේ මන්ද කියා මන්ත්‍රීවරයා ප්‍රශ්න කළා\nතව ද ලංකාවට අයත් ඩොලර් බිලියන 45 ක් වැනි මුදලක් අවුරුදු නමයක පමණ කාලයක් තුළ ලංකාවෙන් පිටවී ගොස් තිබෙන බවත් එවැනි තත්ත්වයක් අද ලංකාව මේ අර්බුදයට මුහුණ දෙන්නට මග සලසා ඇති බවත්, එවැනි තත්ත්වයන්ට හේතුව දුර්වල ආර්ථික ප්‍රතිපත්ති බවත් මන්ත්‍රීවරයා කියා සිටියා.\nඑලෙස ම අපනයන ආදායම දස ගුණයකින් පමණ ඉක්ම වූ ආනයන වියදම මීට හොඳ උදාහරණයක් ලෙස ද ඔහු විස්තර කළා.\nකෙසේ වෙතත් මෙම එරෝෆ්ලොට් ගැටලුව ශ්‍රී ලංකාවට වෙළඳ ගනුදෙනුවලට දැඩි බලපෑමක් එල්ල කරනු ඇතැයි ද ඔහු විස්තර කළා.\nතව ද ශ්‍රී ලංකාවේ තේ අපනයනයෙන් වැඩි ප්‍රමාණයක් රුසියාවට අපනයනය කරන බවත්, ශ්‍රී ලංකාවේ සංචාරක කර්මාන්තයෙන් විශාල කොටසක දායකත්වයක් රුසියානු සංචාරකයන් මගින් ලැබෙන බව ද ඔහු කියා සිටියා.\nඅවසන් වශයෙන් මන්ත්‍රීවරයා කියා සිටියේ රුසියානු ගුවන් ‍යානා ගැටලුව මෝඩ ප්‍රශ්නයක් බවයි.",
       "URL": "https://www.hirunews.lk/306382/රුසියානු-ගුවන්-යානා-ප්‍රශ්නය-වෙළෙඳ-ගනුදෙනුවලට-මරු-පහරක්-වාසුදේව-නානායක්කාර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1115"
}