{
       "Source": "hirunews",
       "Timestamp": "Saturday, 29 January 2022 - 8:24",
       "Headline": "අධිවේගී මඟේ ගමන් ගන්නා රියදුරන්ට අලුත් නීතියක්  (වීඩියෝ සහ ඡායාරූප)",
       "News Content": "අධිවේගී මාර්ගයේ ගමන් ගන්නා රථ වාහනයක් ආපදාවට ලක් වීමේ දී ඔවුන් විසින් පළමුව සිදු කළ යුත්තේ, එම වාහනය මාර්ගයේ ආරක්ෂිත කලාපයට අයින් කර වහාම 1969 අධිවේගී මාර්ග සේවා අංකයට කතා කර, ඔවුන්ගේ සේවය ලබාගැනීම බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව පවසනවා.\nඑසේ නොකර තමන් විසින්ම ආපදා කටයුතු පිළිසකර කිරීමට උත්සහ දරන රියදුරන් සහ රිය සහායකයින් සම්බන්ධයෙන් දැඩි නීතිමය ක්‍රියාමාර්ග ගන්නා බවයි ඔහු අවධාරණය කරන්නේ.\nපොලිස් මාධ්‍ය ප්‍රකාශකවරයා මේ අදහස් පළ කළේ අද (29) උදෑසන කොළඹ පිටත වට රවුම් මාර්ගයේ සිදුවූ රිය අනතුරක් සම්බන්ධයෙන් නිවේදනයක් නිකුත් කරමින්.\nකොට්ටාව සිට කඩවත දෙසට කොළඹ පිටත වටරවුම් මාර්ගයේ 16 වැනි කිලෝමීටර කණුව අසළ අද අලුයම සිදු වූ රිය අනතුරක් හේතුවෙන් ලොරි රථ රියදුරෙකුට සහ එහි හිමිකරුට ජීවිත අහිමි වුණා.\n16 වැනි කිලෝමීටර කණුව ආසන්නයේ දී ටයරයක හටගත් ආබාධයක් හේතුවෙන් මාර්ගයේ ආරක්ෂිත කලාපයේ නවතා එහි පිළිසකර කිරීම් සිදුකළ ලොරියක පසුපසින් පැමිණි තවත් ලොරියක් ගැටීමෙන් මෙම අනතුර සිදුව තිබුණා.\nමෙය අනතුර හේතුවෙන් පසුපසින් පැමිණ ලොරි රථයේ රියදුරා ඉදිරිපස වාමුවාව කඩාගෙන අධිවේගී මාර්ගයට වැටී ඇති අතර ඔහු එම සිදුවීමෙන් ජීවිතක්ෂයට පත්වී තිබෙනවා.\nඔහුගේ වම් පසින් ගමන්ගත් ලොරි රථයේ හිමිකරු මේ අනතුර හේතුවෙන් ලොරියේ සිර වී ඇති අතර සුළු වේලාවකින් හටගත් ගින්න හේතුවෙන් ඔහු පිළිස්සී මිය ගොස් ඇති බවයි වාර්තා වන්නේ.\nසිද්ධිය සම්බන්ධයෙන් නවතා තිබූ ලොරියේ රියදුරු සහ සහායකයා අත්අඩංගුවට ගෙන ඇති අතර ඔවුන් අධිවේගී මාර්ග නීති රීති නිසියාකාරව පිළිනොපැදීම සම්බන්ධයෙන් ඔවුන්ට එරෙහිව දැඩි නීතිමය ක්‍රියාමාර්ග ගන්නා බවයි පොලිස් මාධ්‍ය ප්‍රකාශක ජ්‍යේෂ්ඨ පොලිස් අධිකාරි නිහාල් තල්දූව පවසා සිටියේ.",
       "URL": "https://www.hirunews.lk/295523/අධිවේගී-මඟේ-ගමන්-ගන්නා-රියදුරන්ට-අලුත්-නීතියක්-වීඩියෝ-සහ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1390"
}