{
       "Source": "hirunews",
       "Timestamp": "Monday, 25 June 2018 - 8:23",
       "Headline": "රත්මලානේ වෙඩි තැබීමක්",
       "News Content": "රත්මලාන - චක්කින්දාරාම ප්‍රදේශයේදී සිදුවූ වෙඩි තැබීමකින් යුද හමුදා කෝප්‍රල්වරයෙකු තුවාල ලබා තිබෙනවා.\nපොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර සඳහන් කළේ අද (25) පෙරවරු 7.20 ට පමණ යුද හමුදා ලුතිනන් කර්නල්වරයෙකුගේ නිවස ආසන්නයේදී මෙම වෙඩි තැබීම සිදුව ඇති බවයි.\nයතුරුපැදියකින් සහ ත්‍රිරෝද රථයකින් පැමිණ වෙඩි තැබීම සිදුකර ඇති බවට මූලික විමර්ශනවලදී තොරතුරු ලැබී ඇති බව පොලිස් මාධ්‍ය ප්‍රකාශකවරයා වැඩිදුරටත් කියා සිටියා.\nමේ අතර ඊයේ (24) රාත්‍රියේ කොටහේන - ජම්පටා වීථිය ප්‍රදේශයේදී නාඳුනන පුද්ගලයන් දෙදෙනෙකු විසින් පුද්ගලයෙකුට වෙඩි තබා තිබෙනවා.\nජම්පටා වීථිය, 137 වත්ත ප්‍රදේශයේදී එල්ලවූ මෙම වෙඩි ප්‍රහාරයෙන් තුවාල ලබා ඇත්තේ එම ප්‍රදේශයේම පදිංචිකරුවෙක්.\nමොහු වෙළඳසැල් හිමිකරුවෙකු වන අතර, පෞද්ගලික ආරවුලක් මත වෙඩි තැබීම සිදුවන්නට ඇති බවට සැක කරන බවයි ජම්පටා වීථියේ පොලීසියේ ප්‍රකාශකයෙකු සඳහන් කළේ.\nතුවාල ලැබූ පුද්ගලයා කොළඹ ජාතික රෝහලට ඇතුළත් කර ඇති අතර, ඔහුගේ තත්ත්වය බරපතල නොවන බව ප්‍රකාශකයෙකු සඳහන් කළා.",
       "URL": "https://www.hirunews.lk/193830/රත්මලානේ-වෙඩි-තැබීමක්",
       "Category": "Local News",
       "Parent URL": "https://www.hirunews.lk/local-news.php?pageID=3879"
}