{
       "Source": "hirunews",
       "Timestamp": "Sunday, 23 August 2020 - 9:25",
       "Headline": "වැල්ලේ සාරංග ඇතුළු 4ක් ඩුබායි යාමට සූදානමින් සිටියදී ගුවන්තොටුපලේදී අත්අඩංගුවට",
       "News Content": "පාතාල කල්ලි වෙඩික්කරුවෙකු ලෙස සැළකෙන වැල්ලේ සාරංග නැමැත්තා සහ තවත් තුන්දෙනෙකු කොළඹ අපරාධ කොට්ඨාසය විසින් කටුනායක ජාත්‍යන්තර ගුවන් තොටුපලේදී අත්අඩංගුවට ගෙන තිබෙනවා.\nඔවුන් ඩුබායි බලා යාම සඳහායි කටුනායක ගුවන් තොටුපල වෙත පැමිණ තිබුණේ.\nවැල්ලේ සාරංග නැමති වෙඩික්කරු මෙරටට කේරළ ගංජා රැගෙන ඒමේ ප්‍රධාන ජාවාරම්කරුවෙකු ද වනවා.\nඔහුත් සමඟ අත්අඩංගුවට ගත් අනෙක් පුද්ගලයින් තුන්දෙනාගෙන් එක් අයෙකුද විදේශයන්හි සිට මෙරටට කේරළ ගංජා රැගෙන ඒමේ ප්‍රධාන ජාවාරම්කරුවෙකු වන අතර, ඔහු වැල්ලම්පිටිය ප්‍රදේශයේ පදිංචිකරුවෙක්.\nඅනෙක් පුද්ගලයින් දෙදෙනාගෙන් එක් අයෙකු ද අංගොඩ ලොක්කාගේ ගෝලයෙකු වන වැල්ලම්පිටිය ප්‍රදේශයේ පදිංචිකරුවෙකු බවයි පොලීසිය සඳහන් කළේ.\nඅත්අඩංගුවට ගන්නා අවස්ථාවේ ඔහු සතුව තිබී රුපියල් ලක්ෂ 49 කට අධික මුදලක්ද සොයාගෙන තිබෙනවා.\nඅනෙක් සැකකරු ද වැල්ලම්පිටිය ප්‍රදේශයේම පදිංචිකරුවෙකු වන අතර, හංවැල්ල ප්‍රදේශයේ රජයේ බැංකුවක සිදුවූ කොල්ලයට මොහු සම්බන්ධ බවටයි මේ වනවිට තොරතුරු  අනාවරණ වී ඇත්තේ.\nඑම පුද්ගලයාද අංගොඩ ලොක්කාගේ ගෝලයෙකු බව සඳහන්.\nමේ අතර ගම්පහ ප්‍රදේශයේදී අත්අඩංගුවට ගෙන පොලිස් වෙඩි පහරින් ජීවිතක්ෂයට පත්වූ අංගොඩ ලොක්කාගේ ප්‍රධාන පෙලේ වෙඩික්කරුවෙකු වන චමින්ද සඳමාල් එදිරිසූරිය නොහොත් චමියා, අපරාධ රැසකට සම්බන්ධ වී ඇති බවට මේ වනවිට තොරතුරු අනාවරණ වී තිබෙනවා.\nඊයේ මොහු අත්අඩංගුවට ගැනීමෙන් අනතුරුව ගම්පහ ප්‍රදේශයේදී පොලිසිය සමඟ ඇති වූ වෙඩි හුවමාරුවකින් මියගිය අතර, එහිදී පොලිස් නිලධාරියෙකුද තුවාල ලබා රෝහල් ගතකළා.\nඔහු 2015 වසරේදී කඩුවෙල මහේස්ත්‍රාත් අධිකරණ භූමියේදී හිටපු සංවිධානාත්මක අපරාධකරුවෙකු වන ජීවිතක්ෂයට පත් සමයං නැමැත්තාට වෙඩි තබා බරපතල තුවාල සිදුකිරීමේ සිද්ධියේ ප්‍රධාන සැකකරු වනවා.\nඑමෙන්ම 2017 වසරේදි කළුතර බන්ධනාගාරයේ රැඳවියන් ප්‍රවාහනය කරමින් සිටින අවස්ථාවේ බස් රථ දෙකකට වෙඩි තබා පාතාල කල්ලි සාමාජික සමයං ඇතුලූ සිව්දෙනෙකු හා බන්ධනාගාර  නිලධාරීන් දෙදෙනෙකු ඝාතනය කිරීමේ සිද්ධියටද මොහු සම්බන්ධ බවටයි තොරතුරු අනාවරණ වී ඇත්තේ.\nමේ අතර, කළුතර දිස්ත්‍රික් විශේෂ අපරාධ විමර්ශන අංශයක් පිහිටුවීමට අවශ්‍ය භූමිය නිරීක්ෂණය කිරීම සඳහා බස්නාහිර පළාත් ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් සහ අමාත්‍ය රෝහිත අබේගුණවර්ධන අද එම ප්‍රදේශයේ සංචාරයක නිරතවුණා.\nමේ අතර කොල්ලූපිටිය ප්‍රදේශයේ අධිආරක්ෂිත කලාපය තුළ ඩ්‍රෝන යානයක් පියාසර කරවූ චීන ජාතිකයෙකු අත්අඩංගුවට ගෙන තිබෙනවා.\nගුවන් හමුදා නිලධාරීන් විසින් අත්අඩංගුවට ගත් ඔහු පසුව කොල්ලූපිටිය පොලීසිය වෙත භාරදි ඇති බව සඳහන්.\nපොලීසිය සඳහන් කළේ මෙම 40 හැවිරිදි චීන ජාතිකයා අද දිනයේ රාජ්‍ය බුද්ධි අංශය වෙත භාරදීමට නියමිත බවයි.",
       "URL": "https://www.hirunews.lk/248434/වැල්ලේ-සාරංග-ඇතුළු-4ක්-ඩුබායි-යාමට-සූදානමින්-සිටියදී-ගුවන්තොටුපලේදී-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=2504"
}