{
       "Source": "hirunews",
       "Timestamp": "Thursday, 20 January 2022 - 20:37",
       "Headline": "දෙහිවල වෘත්තීය සමිති සත්‍යග්‍රහය තාවකාලිකව නවතී (වීඩියෝ)",
       "News Content": "දෙහිවල සත්වෝද්‍යාන වෘත්තීය සමිති ආරම්භ කර තිබූ සත්‍යග්‍රහය තාවකාලිකව නතර කර තිබෙනවා.\nඒ අද පැවති සාකච්ඡාවලදී තම ඉල්ලීම්වලට සාධනීය ප්‍රතිචාර ලබාදෙන බවට බලධාරීන් ලබාදුන් පොරොන්දුවට අනුවයි.\nදෙහිවල සත්වෝද්‍යානයේ පාලනාධිකාරියට විරෝධය පළ කරමින් එහි සේවකයින් ආරම්භ කළ සත්‍යග්‍රහය අද තෙවැනි දිනටත් ක්‍රියාත්මක වුණා.\nකෙසේ වෙතත් සත්වෝද්‍යාන පාලනාධිකාරිය සඳහන් කලේ එමගින් සත්වෝද්‍යානයේ කටයුතුවලට කිසිදු බාධාවක් එල්ල වී නොමැති බවයි.\nදෙහිවල සත්වෝද්‍යානයේ සතුන් මියයාම සහ රෝගී වීම සම්බන්ධයෙන් පශු වෛද්‍යවරුන් සහ සත්වෝද්‍යාන දෙපාර්තමේන්තුවේ අධ්‍යක්ෂ ජනරාල්වරිය සොයා නොබලන බව පවසමින් ශ්‍රී ලංකා පොදු ජන සත්වෝද්‍යාන දෙපාර්තමේන්තු සේවක සංගමය සහ ජාතික සත්වෝද්‍යාන ක්‍රියාකාරී සේවක සංගමය සත්‍යග්‍රහයක් ආරම්භ කළේ පසුගිය 18 වැනිදායි.\nසත්වෝද්‍යාන ආරංචි මාර්ග සඳහන් කළේ විරෝධයේ නිරත සේවකයින් විසින් සතුන්ගේ කුටිවල අගුළු මාරු කර කුටි විවෘත කිරීමට නොහැකි වන ලෙස කටයුතු කර තිබූ බවයි.\nපසුව එම දොරගුළු කඩා සතුන්ට ආහාර පාන ලබාදීමට සිදුවූ බවද සතවෝද්‍යාන පාලනාධිකාරීය සඳහන් කළා.\nඊට අමතරව සතුන්ට ජලය සැපයෙන ජල නලද අක්‍රීය කර තිබූ බවයි පාලනාධිකාරිය සඳහන් පැවසුවේ.\nඔවුන් මෙලෙස කටයුතු කර ඇති බවට පාලනාධිකාරිය චෝදනා කළේ සිය ගැටලුවලට විසඳුමක් නොලැබුණහොත් අද දින සත්වෝද්‍යානයේ සතුන් හට ආහාර සැපයීමෙන් වළකින බවට විරෝධතාකරුවන් ප්‍රකාශ කර ඇති පසුබිමකයි.\nකෙසේ වෙතත් විරෝධතාකරුවන් පැවසුවේ තමන් විරෝධතාවයේ නිරත වුවද සතුන්ගේ මූලික අවශ්‍යතා ඉටුකර ඇති බවයි.\nරජයේ පශුවෛද්‍ය නිලධාරීන්ගේ සංගමය ප්‍රවෘත්ති සාකච්ඡාවක් පවත්වමින් සඳහන් කළේ මෙම වෘත්තීය සමිති ක්‍රියාමාර්ගය හිටපු අධ්‍යක්ෂ ජනරාල්වරියගේ මැදිහත්වීම මත සිදුකරන බවට සැකයක් පවතින බවයි.\nමේ අතර සත්වෝද්‍යාන සේවකයින්ගේ සත්‍යග්‍රහයට සහය දක්වමින් ඉන්ධන, දුම්රිය, වරාය, ඇතුළු වෘත්තීය සමිති රැසක නියෝජිතයින් එම ස්ථානයට පැමිණියා.\nමේ අතර, ජනාධිපති පෞද්ගලික ලේකම්වරයා සමග අද පැවති සාකච්ඡාවේදී සිය ගැටලුවලට නිසි පිළිතුරු නොලැබීම හේතුවෙන් වෘත්තීය සමිති ක්‍රියාමාර්ගය අඛණ්ඩව ක්‍රියාත්මක බව වෘත්තීය සමිති නියෝජිතයින් මිට පෙර පැවසුවා.\nකෙසේ වෙතත් ජාතිත සත්වෝද්‍යාන දෙපාර්තමේන්තුවේ අධ්‍යක්ෂ ජනරාල්වරිය පැවසුවේ මෙම වෘත්තීය සමිති ක්‍රියාමාර්ගය පදනම් විරහිත එකක් බවයි.",
       "URL": "https://www.hirunews.lk/294617/දෙහිවල-වෘත්තීය-සමිති-සත්‍යග්‍රහය-තාවකාලිකව-නවතී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1411"
}