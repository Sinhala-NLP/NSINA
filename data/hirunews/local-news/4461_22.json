{
       "Source": "hirunews",
       "Timestamp": "Tuesday, 20 June 2017 - 8:22",
       "Headline": "ඩෙංගු මඩින්න, ඕස්ට්‍රේලියානු බැක්ටීරියාවට අමතරව, ජපානයෙන් එන්නත්",
       "News Content": "විදේශීය බැක්ටීරියාවක් මගින් ඩෙංගු රෝගය මුළුමනින්ම පාලනය කිරීමට හෝ මර්දනය කිරීමට නොහැකි බව කොළඹ මහ නගර සභාවේ ප්‍රධාන සෞඛ්‍ය වෛද්‍ය නිලධාරී රුවන් විජයමුණි පවසනවා.\nකොළඹ ඊයේ පැවැති මාධ්‍ය හමුවකට එක්වෙමින් ඔහු සඳහන් කළේ ජපානයේ නිෂ්පාදිත එන්නතක් කෙරෙහි මේ වන විට සෞඛ්‍ය අංශවල අවධානය යොමුව ඇති බවයි.\nඑම එන්නත් දෙකක් ලබා දීම තුළින් ඩෙංගු උවදුර වළක්වා ගැනීමේ හැකියාව පවතින බව ද ඔහු කියා සිටියා.\nකෙසේ වෙතත්, සෞඛ්‍ය අමාත්‍ය රාජිත සේනාරත්න පසුගිය දා ප්‍රකාශ කළේ ඩෙංගු මර්දනය කිරීම සඳහා  ඕස්ට්‍රේලියාවේ නිෂ්පාදිත බැක්ටීරියාවක් ඉදිරියේදී උපයෝගී කර ගන්නා බවයි.\nමේ වන විට දිවයිනේ ප්‍රධාන පෙළේ රෝහල් රැසක්ම ඩෙංගු ඇතුළු උණ රෝගීන් පිරී පවතින බවටයි වාර්තා වන්නේ.\nශ්‍රී ජයවර්ධනපුර රෝහලට රෝගීන් ඇතුළත් කර ගැනීම ද මේ වන විට සීමා කර ඇත්තේ උණ රෝගීන් වැඩි වශයෙන් වාර්තා වීම හේතුවෙන්.\nඑමෙන්ම ඩෙංගු රෝගීන් වැඩිවීම හේතුවෙන් රෝගීන් ඇතුළත් කර ගැනීම නවතා දැමූ අයි.ඩී.එච්. රෝහල වෙත පැමිණෙන උණ රෝගීන් ජාතික රෝහල, කළුබෝවිල සහ රාගම ශික්ෂණ රෝහල්වලට මෙන්ම තලංගම රෝහල වෙත යොමු කෙරුණා.\nවසරේ මේ දක්වා ගත වූ කාලය තුළ ඩෙංගු රෝගය වැළදීමෙන් පුද්ගලයින් 200කට ආසන්න පිරිසක් මිය ගොස් ඇති අතර, තවත් 64,000කට ඩෙංගු රෝගීන් පිරිසක් වාර්තා වන බවයි ජාතික ඩෙංගු මර්දන ඒකකය කියා සිටියේ.",
       "URL": "https://www.hirunews.lk/163952/ඩෙංගු-මඩින්න-ඕස්ට්‍රේලියානු-බැක්ටීරියාවට-අමතරව-ජපානයෙන්-එන්නත්",
       "Category": "Local News",
       "Parent URL": "https://www.hirunews.lk/local-news.php?pageID=4461"
}