{
       "Source": "hirunews",
       "Timestamp": "Saturday, 18 June 2016 - 12:55",
       "Headline": "සාලාවේ 303කට දීමනා හිමිවේ",
       "News Content": "සාලාව යුද හමුදා කදවුරේ සිදුවූ පිපිරීමෙන් හානි වූ නිවාස සඳහා රුපියල් 50000 දීමනාව මේ වනවිට 303 දෙනෙකුට ලබාදී ඇති බව සීතාවක ප්‍රාදේශීය ලේකම් එච් එම් එස් කේ බණ්ඩාර මාපා පවසනවා.\nඒ අනුව හානියට පත්වූ නිවාස සහ වෙළඳසැල් තක්සේරු කිරීමේ වැඩපිළිවෙල ද මේ වනවිටත් ක්‍රියාත්මක බවයි ඔහු වැඩිදුරටත් කියා සිටියේ.\nඑමෙන්ම සාලාව පිපිරීමෙන් සිදුවූ අලාභහානි වූ පිළිබදව සොයා බැලීමට ජනාධිපති මෛත්‍රීපාල සිරිසේන විසින් ඊයේ කැබිනට් අමාත්‍යවරුන් තිදෙනෙකුගෙන් සමන්විත අනුකමිටුවක් ද පත්කෙරුණා.\nඒ අනුව ලබන අඟහරුවාදා අමාත්‍ය සුසිල් ප්‍රේමජයන්තගේ ප්‍රධාන්තවයෙන් රැස්වීමක් සීතාවක ප්‍රාදේශීය ලේකම් කාර්යාලයේදී පැවැත්වෙනු ඇති.\nඑහිදී පිපිරීමෙන් අලාභහානි වූ නිවෙස් සහ පුද්ගලයින්ගේ වාර්තා සටහන ලබන බදාදා කැබිනට් අනු කමිටුවට ඉදිරිපත් කිරීමට නියමිතයි.\nමේ අතර සාලාව යුද හමුදා කඳවුර අවට ප්‍රදේශවල පුපුරණ ද්‍රව්‍ය කොටස් ඉවත් කර ඇති අතර යළිත් දෙවන වරටත් නිවෙස් පරීක්ෂා කිරීමේ කටයුතු සිදුකරමින් පවතින බව යුද හමුදා මාධ්‍ය ප්‍රකාශක බ්‍රිගේඩියර් ජයනාත් ජයවීර ප්‍රකාශ කළා.\nමේ වනවිට පිපිරීමෙන් සුළු හානි සිදුවූ නිවාස 331 ක අලූත්වැඩියා කටයුතු සිදුකර නිවෙස් හිමියන්ට භාරදී තිබෙනවා.\nඑමෙන්ම මේ වනවිට තවත් නිවාස 81 ක අලූත්වැඩියා කටයුතු සිදුකරමින් පවතින බවයි හමුදා මාධ්‍ය ප්‍රකාශක බ්‍රිගේඩියර් ජයනාත් ජයවීර හිරු ප්‍රවෘත්ති අංශයට සඳහන් කළේ.",
       "URL": "https://www.hirunews.lk/135874/සාලාවේ-303කට-දීමනා-හිමිවේ",
       "Category": "Local News",
       "Parent URL": "https://www.hirunews.lk/local-news.php?pageID=5001"
}