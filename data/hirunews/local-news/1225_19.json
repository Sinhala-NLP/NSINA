{
       "Source": "hirunews",
       "Timestamp": "Sunday, 17 April 2022 - 20:07",
       "Headline": "පාස්කු ප්‍රහාරයේ වින්දිතයන්ට සාධාරණය ඉල්ලා විරෝධතා (වීඩියෝ)",
       "News Content": "පාස්කු ඉරිදාවක දී මෙරට ස්ථාන කිහිපයකට එල්ල වූ මරාගෙන මැරෙන ප්‍රහාරයට යුක්තිය ඉල්ලා අද (17) විවිධ ප්‍රදේශවලදී උද්ඝෝෂණ ද පැවැත්වුණා.\nගම්පහ - මාකෙවිට, වැලිවිට, පූගොඩ - තරාල, කුලියාපිටිය, මාතර, මීගමුව, පල්ලන්සේන, කටුනේරිය යන ප්‍රදේශ වල අදාළ විරෝධතා පැවති බවයි අප වාර්තාකරුවන් ප්‍රකාශ කළේ.\nමේ අතර කොළඹ අගරදගුරු පදවියට අයත් සියලු‍ම තරුණ සමිතිවල තරුණ තරුණයින් අද පස්වරුවේ කොටහේන ශාන්ත ලු‍සියා ආසන දෙව්මැදුරේ සිට කොච්චිකඩේ ශාන්ත අන්තෝනි දේවස්ථානයට පාගමනින් පැමිණියා.\nඑහිදී කොළඹ අගරදගුරු අති උතුම් මැල්කම් කාදිනල් රංජිත් හිමිපාණන්, ඔවුන් ආශිර්වාද ගන්වනු ලැබුවා.\nඅනතුරුව ඔවුන් ගාලු‍ මුවදොර පිටියේ පැවැත්වෙන ජන අරගලයට එක්වුණා.\n2019 වසරේ පාස්කු ඉරුදිනයේදී මෙරටට කළු පැල්ලමක් එක් කරමින් කිතුණු දේවස්ථාන 3ක් ඇතුළු ස්ථාන 8ක් මුල් කරගනිමින් බෝම්බ ප්‍රහාර මාලාවක් එල්ල වුණා.\nමෙහිදී පාස්කු දේව මෙහෙයන්වලට එක්ව සිටි කිතුණු බැතිමතුන් ඇතුළු පුද්ගලයින් 250කට අධික පිරිසක් ජීවිතක්ෂයට පත්ව තවත් විශාල පිරිසක් තුවාල ලැබුවා.\nඒ අනුව පාස්කු ඉරුදින ප්‍රහාරවලට ලක් වූ දේවස්ථාන වන කටුවාපිටිය ශාන්ත සෙබස්තියන් මුනිදුන්ගේ දේවස්ථානය, කොච්චිකඩේ ශාන්ත අන්තෝනි මුනිදුන්ගේ දේවස්ථානය සහ මඩකලපුව සියොන් දේවස්ථානයේ අද පාස්කු ඉරුදින දේව මෙහෙයන් පැවැත්වුණා.\nකිතුණු දේවස්ථානවල ආලේලු‍යි සෙනසුරාදා දින මධ්‍යම රාත්‍රී දේව මෙහෙයන් පවත්වන අතර එහි ප්‍රධාන දේව මෙහෙය කොළඹ අගරදගුරු අතිඋතුම් මැල්කම් කාදිනල් රංජිත් හිමිපාණන්ගේ ප්‍රධානත්වයෙන් කොටහේන ශාන්ත ලු‍සියා ආසන දෙව්මැදුරේ දී ඊයේ (16) රාත්‍රියේ පැවැත්වුණා.",
       "URL": "https://www.hirunews.lk/302162/පාස්කු-ප්‍රහාරයේ-වින්දිතයන්ට-සාධාරණය-ඉල්ලා-විරෝධතා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1225"
}