{
       "Source": "hirunews",
       "Timestamp": "Saturday, 20 March 2021 - 7:10",
       "Headline": "වාණිජ නගර ආශ්‍රිතව අහඹු කොරෝනා පරීක්ෂණ සිදුකළ යුතු බව මහජන සෞඛ්‍ය පරීක්ෂකවරුන් කියයි",
       "News Content": "කොරෝනා ආසාදිතයින් 322 කු ඊයේ (19) හඳුනාගත් බව යුද හමුදාපති ජෙනරාල් ශවේන්ද්‍ර සිල්වා ප්‍රකාශ කළා.\nඒ අනුව මෙරටින් වාර්තා වන සමස්ත ආසාදිතයින්ගේ සංඛ්‍යාව 89,497 ක්.\nඊයේ දිනයේදීත් තවත් මරණ හයක් වාර්තාවීමත් සමඟ මෙරට සමස්ත කොරෝනා මරණ සංඛ්‍යාව 544 ක් ලෙස ඉහළ ගියා.\nමේ අතර සිංහල දමිළ අලුත් අවුරුදු සමය සමඟ කොරෝනා අවදානම ඉහළ යා හැකි බැවින් දිවයින පුරා වාණිජ නගර ආශ්‍රිතව අහඹු කොරෝනා පරීක්ෂණ සිදුකිරීමට පියවර ගත යුතු බව මහජන සෞඛ්‍ය පරීක්ෂකවරුන්ගේ සංගමය පවසනවා.\nඑහි ලේකම් මහේන්ද්‍ර බාලසූරිය හිරු ප්‍රවෘත්තී අංශයට කියා සිටියේ රෝග ලක්ෂණ නොපෙන්වන රෝගීන් තවදුරටත් සමාජය තුල සිටිය හැකි බවයි.\nමේ අතර චීන සිනොෆාම් කොරෝනා වෛරස් එන්නත ශ්‍රී ලංකාවේ  භාවිතය සඳහා අනුමැතිය හිමිවී තිබෙනවා.\nජාතික ඖෂධ නියාමන අධිකාරිය සිනොෆාම් එන්නත ශ්‍රී ලංකාවේ හදිසි භාවිතය සඳහා අවසර ලබාදුන් බවයි රාජ්‍ය අමාත්‍ය මහාචාර්ය චන්න ජයසුමන ප්‍රකාශ කළේ.\nමේ වනවිට ශ්‍රී ලංකාවේ භාවිතය සඳහා ඖෂධ නියාමන අධිකාරියේ අනුමැතිය හිමිවී ඇත්තේ ඔක්ෆර්ඩ් ඇස්ට්‍රාසෙනෙකා එන්නත සහ රුසියානු ස්පුට්නික් එන්නත සඳහා පමණයි.\nචීන සිනොෆාම් එන්නත සියයට 80 ඉක්මවන ශක්‍යතාවක් පෙන්නුම් කරන බව එය භාවිත කළ එක්සත් අරාබි එමීර් රාජ්‍යයේ දත්ත විශ්ලේෂණයෙන් තහවුරු වුණා.\nඔක්ස්ෆර්ඩ් ඇස්ට්‍රාසෙනෙකා කොවිෂීල්ඩ් එන්නත් මාත්‍රා අටලක්ෂ විසි හතරදහස් පන්සිය විසි තුනක් මෙරට තුළ ලබාදී තිබෙනවා.\nමේ වනවිට වයස අවුරුදු 60ට වැඩි පුද්ගලයන්ට එම එන්නත් ලබාදීම සිදුකෙරෙනවා.\nඑමෙන්ම ඔක්ස්ෆර්ඩ් ඇස්ට්‍රාසෙනෙකා එන්නතේ දෙවන මාත්‍රාව අප්‍රේල් 29 වනදා සිට ලබාදිය හැකි බව ප්‍රාථමික සෞඛ්‍ය සේවා වසංගත රෝග සහ කොවිඩ් රෝග පාලන කටයුතු රාජ්‍ය අමාත්‍ය විශේෂඥ වෛද්‍ය සුදර්ශනී ප්‍රනාන්දුපුල්ලේ ප්‍රකාශ කළා.",
       "URL": "https://www.hirunews.lk/265930/වාණිජ-නගර-ආශ්‍රිතව-අහඹු-කොරෝනා-පරීක්ෂණ-සිදුකළ-යුතු-බව-මහජන-සෞඛ්‍ය-පරීක්ෂකවරුන්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=2076"
}