{
       "Source": "hirunews",
       "Timestamp": "Saturday, 03 July 2021 - 7:39",
       "Headline": "ජ්‍යෙෂ්ඨ නියෝජ්‍ය පොලිස්පතිවරුන් 06 දෙනෙකුට සහ නියෝජ්‍ය පොලිස්පතිවරයෙකුට ස්ථාන මාරු",
       "News Content": "ජ්‍යෙෂ්ඨ නියෝජ්‍ය පොලිස්පතිවරුන් හය දෙනෙකු සහ නියෝජ්‍ය පොලිස්පතිවරයෙකුට වහාම ක්‍රියාත්මක වන පරිදි ස්ථාන මාරුවීම් ලබාදී තිබෙනවා.\nසේවා අවශ්‍යතාවය මත පොලිස්පතිවරයා විසින් එම ස්ථාන මාරුවීම් සිදුකර ඇති බවයි පොලිස් මාධ්‍ය කොට්ඨාශය සඳහන් කළේ.\nමේ අනුව ජ්‍යෙෂ්ඨ නියෝජ්‍ය පොලිස්පති නන්දන මුණසිංහ, පරිපාලන දිසාව භාරව පත්කර ඇති අතර, අපරාධ හා රථවාහන කොට්ඨාශය භාරව පත්කර ඇත්තේ ජ්‍යෙෂ්ඨ නියෝජ්‍ය පොලිස්පති, පොලිස් මාධ්‍ය ප්‍රකාශක අජිත් රෝහණයි.\nජ්‍යෙෂ්ඨ නියෝජ්‍ය පොලිස්පති එල්.එස්.පතිනායක, ප්‍රජා පොලිස් හා පාරිසරික කොට්ඨාශයට මාරු කර යවා තිබෙනවා. වයඹ පළාත භාරව සහ උතුරු මැද පළාත භාර වැඩබලන ජ්‍යෙෂ්ඨ නියෝජ්‍ය පොලිස්පතිවරයා ලෙස එස්.එම්.ධර්මරත්න පත්කර ඇති අතර, ඩබ්ලිව්.කේ.ජයලත් ජ්‍යෙෂ්ඨ නියෝජ්‍ය පොලිස්පතිවරයා කටයුතු කරනු ලබන්නේ උතුර පළාත භාරවයි.\nජ්‍යෙෂ්ඨ නියෝජ්‍ය පොලිස්පති ආර්.එල්. කොඩිතුවක්කු, සබරගමුව පළාත භාරව සහ ඌව පළාත් වැඩබලන ජ්‍යෙෂ්ඨ නියෝජ්‍ය පොලිස්පතිවරයා ලෙස පත්කර තිබෙනවා.\nදකුණු පළාත භාර ජ්‍යෙෂ්ඨ නියෝජ්‍ය පොලිස්පතිවරයා ලෙස පත් කර ඇත්තේ එම්.ඩී.ආර්.එම්. දමින්ද යි.  නියෝජ්‍ය පොලිස්පති එන්.එල්.විජේසේන අනුරාධපුර දිසාව භාර නියෝජ්‍ය පොලිස්පතිවරයා ලෙස මාරු කර යවා ඇති බව පොලිස් මාධ්‍ය කොට්ඨාශය වැඩිදුරටත් නිවේදනය කළා.",
       "URL": "https://www.hirunews.lk/275915/ජ්‍යෙෂ්ඨ-නියෝජ්‍ය-පොලිස්පතිවරුන්-06-දෙනෙකුට-සහ-නියෝජ්‍ය-පොලිස්පතිවරයෙකුට-ස්ථාන-මාරු",
       "Category": "Local News",
       "Parent URL": "https://www.hirunews.lk/local-news.php?pageID=1845"
}