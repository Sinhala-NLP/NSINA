{
       "Source": "hirunews",
       "Timestamp": "Saturday, 12 February 2022 - 15:17",
       "Headline": "වනිදුගේ ලන්සුව අභියස වෙන්දේසිකරුවෙකු ඇද වැටේ (වීඩියෝ)",
       "News Content": "ඉන්දීය ප්‍රිමියර් ලීග් තරගාවලියේ ක්‍රීඩක වෙන්දේසිය තාවකාලිකව නවතා දමන්නට සිදු වුණා.\nඒ වෙන්දේසිය මෙහෙය වූ වෙන්දේසිකරු ලෙස කටයුතු කළ හියු ඇඩ්මේඩස් (Hugh Edmeades) රෝගාතුරව හදිසියේ බිම ඇද වැටීම හේතුවෙන්.\nශ්‍රී ලංකා ක්‍රීඩක වනිඳු හසරංග වෙන්දිසියේ දී අලෙවි කිරීමට ලංසු තබන අවස්ථාවේ දී මෙය සිදුවීම විශේෂත්වයක්.\nඉන්දිය ප්‍රිමියර් ලීග් හෙවත් IPL ක්‍රිකට් තරඟාවලියේ ක්‍රීඩක වෙන්දේසිය අද (12) ආරම්භ වූයේ, බැංගලෝර් හිදීයි.\nමෙවර තරඟාවලිය සඳහා ක්‍රීඩකයින් 1,214 දෙනෙකු ලියාපදිංචි වී තිබූ අතර ඉන් තෝරාගෙන ඇත්තේ ක්‍රීඩකයින් 600 ක් පමණයි.\nඒ අතරට ශ්‍රී ලංකාවෙන් ක්‍රීඩකයින් 23ක් ඇතුළත්.\nවැඩිම වටිනාකමක් හිමිවී ඇති ශ්‍රී ලාංකික ක්‍රීඩකයා වන්නේ වනිඳු හසරංගයි.\nඔහුගේ මූලික ලන්සුව ඉන්දීය රුපියල් කෝටි එක හමාරක් හෙවත් ශ්‍රී ලංකා මුදලින් රුපියල් දෙකෝටි හැට නව ලක්ෂයකට අධිකයි.\nතෝරාගත් ශ්‍රී ලාංකික ක්‍රීඩකයින් අතරට මෙතෙක් ජාත්‍යන්තර ක්‍රිකට් වරම් දිනා නොගත් වයස අවුරුදු 19 න් පහළ කණ්ඩායමේ නායක දුනිත් වෙල්ලාලගේ හා වේග පන්දු යවන ක්‍රීඩක නුවන් තුෂාර ද අයත්.\nවැඩි විස්තර;\nමේ වනවිට පැවැත්වෙන අයි.පී.එල්. ක්‍රීඩක වෙන්දේසියේදී ශ්‍රී ලංකාවේ තුන්ඉරියව් ක්‍රීඩක වනිදු හසරංග ඉන්දීය රුපියල් දස කෝටි හැත්තෑපන් ලක්ෂයකට තම කණ්ඩායම සතු කර ගැනීමට රෝයල් චැලෙන්ජර්ස් බැංගලෝර් කණ්ඩායම සමත් වුණා.\nබැංගලෝර්හිදී පැවැත්වෙන ක්‍රීඩක වෙන්දේසියේදී ඔහුට මෙම ලන්සුව ඉදිරිපත් වූ අතර, විදේශීය ක්‍රීඩකයෙකු මෙම වෙන්දේසියේ දී ඉන්දීය රුපියල් කෝටි දහයේ සීමාව ඉක්මවා අලෙවි වූ පළමු අවස්ථාව ද මෙයයි.",
       "URL": "https://www.hirunews.lk/296834/වනිදුගේ-ලන්සුව-අභියස-වෙන්දේසිකරුවෙකු-ඇද-වැටේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1360"
}