{
       "Source": "hirunews",
       "Timestamp": "Wednesday, 31 August 2022 - 7:57",
       "Headline": "අයි.එම්.එෆ්. නියෝජිතයන් සමග තවත් සාකච්ඡාවක් අද",
       "News Content": "ජාත්‍යන්තර මූල්‍ය අරමුදලේ නියෝජිතයින් සහ රජයේ නියෝජිතයන් අතර තවත් සාකච්ඡාවක් අද පැවැත් වෙනවා.\nජාත්‍යන්තර මූල්‍ය අරමුදලේ නියෝජිතයින් සහ මෙරට නියෝජිතයන් අතර සාකච්ඡාවක් පසුගිය 26 වනදාද පැවති අතර ජනාධිපතිවරයා ද සූම් තාක්ෂණය ඔස්සේ ඊට එක්වුණා.\nමෙම සාකච්ඡාවේ දී ජාත්‍යන්තර මූල්‍ය අරමුදලේ නියෝජිතයන් අතිරේක තොරතුරු කිහිපයක් ලබා දෙන ලෙස රජයෙන් ඉල්ලීමක් කර තිබුණා.\nඒ අනුව විදුලිබිල සංශෝධනය, සුරාබදු පනත ඇතුළු තවත් මූල්‍යමය දත්ත කිහිපයක් මූල්‍ය අරමුදලේ නියෝජිතයන් වෙත ලබා දීමට කටයුතු කළ ඇති බවයි මුදල් අමාත්‍යාංශ ආරංචි මාර්ග සදහන් කළේ.\nජනාධිපති රනිල් වික්‍රමසිංහ අතුරු අයවැය පාර්ලිමේන්තුවට ඉදිරිපත් කරමින් ඊයේ (30) සදහන් කළේ සාර්ථකව සිදුවන මූල්‍ය අරමුදල සමඟ සාකච්ඡා මේ වනවිට අවසන් අදියරට පැමිණ ඇති බවයි.\nමේ අතර අදාළ සාකච්ඡාවලදී යහපත් ප්‍රගතියක් අත්කරගෙන ඇති බව මහ බැංකු අධිපති ආචාර්ය නන්දලාල් වීරසිංහ කොළඹ ඊයේ පැවති සම්මන්ත්‍රණයකදී ප්‍රකාශ කර තිබුණා.\nමූල්‍ය අරමුදල සමඟ කාර්ය මණ්ඩල මට්ටමේ එකඟතාවක් කඩිනමින් ඇති කරගැනීමට හැකියාව ලැබෙනු ඇති බවයි මහ බැංකු අධිපතිවරයා එහිදී වැඩිදුරටත් සඳහන් කර තිබුණේ.\nමේ අතර ණය අපේක්ෂා කරන රටකට සුදුසු අයවැයක් පාර්ලිමේන්තුවට ඉදිරිපත් වී ඇති අතර, රටේ ආර්ථිකයේ යම් ප්‍රගතියක් ලබාගෙන ඇති බවද මහ බැංකු අධිපති ආචාර්ය නන්දලාල් වීරසිංහ එහිදී වැඩිදුරටත් ප්‍රකාශ කළා.",
       "URL": "https://www.hirunews.lk/314183/අයි-එම්-එෆ්-නියෝජිතයන්-සමග-තවත්-සාකච්ඡාවක්-අද",
       "Category": "Local News",
       "Parent URL": "https://www.hirunews.lk/local-news.php?pageID=900"
}