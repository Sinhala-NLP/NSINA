{
       "Source": "hirunews",
       "Timestamp": "Saturday, 29 April 2023 - 11:00",
       "Headline": "කුඩු අංජු ප්‍රංශයේ දී අත්අඩංගුවට (වීඩියෝ)",
       "News Content": "ඩුබායි හි සැඟව සිටින බවට තොරතුරු වාර්තාවුණු සංවිධානාත්මක අපරාධ කල්ලි නායකයෙකු සහ මත්කුඩු ජාවාරම්කරුවෙකු වන අමල් චමින්ද සිල්වා හෙවත් රත්මලාන ගොනා කෝවිලේ කුඩු අංජු ප්‍රංශ පොලිසිය මගින් අත්අඩංගුවට ගෙන තිබෙනවා.\nකුඩු අංජුගේ බිරිඳ ප්‍රංශ පොලිසියට කරන ලද පැමිණිල්ලකට අනුවයි දින දෙකකට පෙර ඔහු මෙලෙස අත්අඩංගුවට ගෙන ඇත්තේ.\nවෙනත් කාන්තාවක් සමඟ කුඩු අංජු සිටින බවට සඳහන් කරමිනුයි ඔහුගේ නීත්‍යානුකූල බිරිඳ මෙම පැමිණිල්ල සිදුකර ඇත්තේ.\nකුඩු අංජු වෙනත් කාන්තාවක් සමඟ සිටින බවට තොරතුරු දැනගැනීමත් සමඟ නීත්‍යානුකූල බිරිඳ එම ස්ථානයට ගිය පසු ඇතිවූ අරාවුලක් මෙම පැමිණිල්ලට මුල්වී ඇති අතර, තමන්ට කුඩු අංජු විසින් පහරදුන් බවටද නීත්‍යානුකූල බිරිඳ එම පැමිණිල්ලේ සඳහන් කර තිබෙනවා.\nජාත්‍යන්තර පොලිසිය මොහුට එරෙහිව රතු නිවේදනයක්ද නිකුත් කර ඇති අතර, ප්‍රංශයේදී අත්අඩංගුවට ගත් කුඩු අංජු මෙරටට ගෙන්වාගැනීමට අවශ්‍ය පියවර ගන්නා බවයි පොලිසිය සඳහන් කළේ.\nක්‍රිකට් ක්‍රීඩක ධනංජය ද සිල්වාගේ පියාගේ ඝාතනය ඇතුලු තවත් ඝාතන කිහිපයක් සහ මෙරට මත්ද්‍රව්‍ය ජාවාරම මෙහෙයවීම සම්බන්ධයෙන්ද ඔහුට චෝදනා එල්ලවී තිබෙනවා.\nකුඩු අංජු ඩුබායි රාජ්‍යයේද කළක් සිට ඇති අතර, ඔහු ප්‍රංශය සහ ඩුබායි අතර නිතර සංචාරය කර ඇත්තේ වෙනත් පුද්ගලයෙකුගේ නමින් සකස් කළ විදෙස් ගමන් බලපත්‍රයකින් බවයි අනාවරණ වී ඇත්තේ.\nමේ අතර රත්මලාන ගොනා කෝවිලේ කුඩු අංජුගේ මත්ද්‍රව්‍ය ජාවාරම මෙහෙයවන එල්ලාවලගේ ධර්මසිරි පෙරේරා හෙවත් ඇල්ටො ධර්මෙ ඩුබායි හි සැඟව සිටින බවටද මේ වනවිට තොරතුරු වාර්තාවනවා.\nඔහු එහි සිට මෙරට මත්ද්‍රව්‍ය ජාවාරම සිදුකරන බවටයි පොලිසිය සඳහන් කළේ.",
       "URL": "https://www.hirunews.lk/333746/කුඩු-අංජු-ප්‍රංශයේ-දී-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=382"
}