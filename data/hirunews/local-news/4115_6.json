{
       "Source": "hirunews",
       "Timestamp": "Sunday, 21 January 2018 - 17:01",
       "Headline": "කතරගමට කඳුළු ගෑස්",
       "News Content": "කතරගම පොලීසිය ඉදිරිපිට විරෝධතාවයේ නිරත වූ පිරිස විසුරුවා හැරීම සඳහා පොලීසිය අද (21) පස්වරුවේත් යළි කඳුළු ගෑස්  සහ බැටන් ප්‍රහාරයක් එල්ල කළා.\nඑහිදී විරෝධතාවයේ නිරත වූ 63 දෙනෙකු අත්අඩංගුවට ගත් බවයි පොලීසිය සඳහන් කළේ.\nඒ අතර පිරිමි පුද්ගලයින් 48ක් සහ කාන්තාවන් 15 දෙනෙකු ඇතුළත්.\nඅප වාර්තාකරු සඳහන් කළේ තවමත් ප්‍රදේශයට පොලිස් විශේෂ කාර්ය බලකායේ ආරක්ෂාව ලබාදී ඇති බවයි.\nඅණ නොතකා ධාවනය වූ යතුරුපැදියකට පොලීසිය සිදුකළ වෙඩි තැබීමේදී පුද්ගලයෙකු මිය යාමේ සිද්ධියට විරෝධය පළ කිරීම සඳහායි අද අලුයම සිට ප්‍රදේශවාසීන් මෙලෙස පොලීසිය ඉදිරිපිට විරෝධතාවයේ නිරත වන්නේ.\nකතරගම සිට වැඩිහිටිකන්ද ප්‍රදේශයට ධාවනය වූ යතුරුපැදියකට මෙම වෙඩි තැබීම සිදුවූයේ ඊයේ (20) රාත්‍රී 11ට පමණයි.\nකතරගම නගරයේ රාත්‍රී මුර සංචාරයේ නිරතව සිටි පොලිස් කොස්තාපල්වරයෙකු සහ සිවිල් ආරක්ෂක බලකා නිලධාරියෙකු යතුරුපැදිය නවත්වන ලෙස සංඥා කළත්, එය අණ නොතකා ධාවනය කර ඇති බවයි පොලීසිය සඳහන් කළේ.\nවෙඩි තැබීමෙන් බරපතල තුවාල ලැබූ යතුරුපැදිකරු කතරගම රෝහලට ඇතුළත් කිරීමෙන් පසු ජීවිතක්ෂයට පත්වූ අතර යතුරුපැදිය පෙරළීම හේතුවෙන් පසුපැදිකරු තුවාල ලැබුවා.\nසිද්ධියෙන් මිය ගියේ කතරගම - නාගහවීදිය ප්‍රදේශයේ පදිංචි 25 හැවිරිදි එක් දරු පියෙක්.\nමේ අතර, වෙඩි තැබීමට ලක්වූ යතුරුපැදියේ පසුපැදිකරු ප්‍රකාශ කළේ පොලීසිය සිදුකරන චෝදනා සම්පූර්ණයෙන්ම අසත්‍ය බවයි.\nකෙසේ වෙතත්, තරුණයා ජීවිතක්ෂයට පත්වීමත් සමඟ ප්‍රකෝප වූ ප්‍රදේශවාසීන් පොලීසියට ගල් මුල් ප්‍රහාර එල්ල කරමින් විරෝධය පළ කළ අතර එහිදී ඇති වූයේ උණුසුම් තත්ත්වයක්.\nඅද අලුයම් කාලයේ සිට ඔවුන් කතරගම පොලීසිය ඉදිරිපිට විරෝධතාවයේ නිරත වූ අතර එහිදී ප්‍රථමයෙන් පිරිස විසුරුවා හැරීමට පොලීසිය කඳුළු ගෑස් ප්‍රහාර එල්ල කරනු ලැබුවා.\nඅප වාර්තාකරු සඳහන් කළේ ප්‍රදේශවාසීන් එහිදී සිදුකළ පහරදීම් හේතුවෙන් පොලීසියේ ගොඩනැගිලිවලට සහ දේපළවලට හානි සිදුව ඇති බවයි.\nකෙසේ වෙතත්, පොලීසිය කඳුළු ගෑස් ප්‍රහාර එල්ල කළ ද ප්‍රදේශවාසීන් යළිත් අද දහවල් කාලයේ සිට පොලීසියට ඉදිරිපිටට පැමිණ යළිත් විරෝධතාව ආරම්භ කළ බවයි අප වාර්තාකරු කියා  සිටියේ.\nවිරෝධතාවයේ නිරත ප්‍රදේශවාසීන් චෝදනා කළේ පොලීසිය වෙඩි තැබීමෙන් පසු ඔවුන් ගමන් ගත් යතුරුපැදිය නිසි පරීක්ෂණයක් සිදුකිරීමටත් පෙර එම ස්ථානයෙන් රැගෙන ගිය බවටයි.\nඑහිදී ද පොලීසිය දෙවන වරටත් යළි පොලීසිය කඳුළු ගෑස් සහ බැටන් ප්‍රහාර එල්ල කරනු ලැබුවා.\nකෙසේ වෙතත්, ප්‍රදේශයේ ආරක්ෂාවට තවමත් පොලිස් කැරළි මර්ධන ඒකකය සහ පොලිස් විශේෂ කාර්ය බලකාය යොදවා තිබෙනවා.\nකලහකාරී ලෙස හැසිරුණු පුද්ගලයන් සහ දේපළවලට හානි කිරීම සම්බන්ධයෙන් ද මේ වන විට විමර්ශන ආරම්භ කර ඇති බවයි පොලීසිය තවදුරටත් සඳහන් කළේ.\nඑමෙන්ම වෙඩි තැබූ කොස්තාපල්වරයා අත්අඩංගුවට ගෙන තිස්සමහාරාම මහේස්ත්‍රාත්වරයා වෙත ඉදිරිපත් කිරිමෙන් අනතුරුව මේ මස 30 වන දා දක්වා රක්ෂිත බන්ධනාගාර ගත කෙරුණා.\nපොලිස් මාධ්‍ය ප්‍රකාශක, පොලිස් අධිකාරී රුවන් ගුණසේකර හිරු ප්‍රවෘත්ති අංශයට සඳහන් කළේ සිද්ධිය පිළිබද පරීක්ෂණ පැවැත්වීමට පොලිස්පතිවරයාගේ නියෝගයක් අනුව අපරාධ පරීක්ෂණ දෙපාර්තමේන්තු නිලධාරීන් කණ්ඩායමක් එම ප්‍රදේශයට පිටත් කර යැවූ බවයි.",
       "URL": "https://www.hirunews.lk/181648/කතරගමට-කඳුළු-ගෑස්",
       "Category": "Local News",
       "Parent URL": "https://www.hirunews.lk/local-news.php?pageID=4115"
}