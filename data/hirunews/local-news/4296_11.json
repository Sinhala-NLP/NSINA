{
       "Source": "hirunews",
       "Timestamp": "Friday, 29 September 2017 - 19:10",
       "Headline": "නව ව්‍යවස්ථාවේ නොමඟ යැවීමක් ගැන බුද්ධ ශාසන කාර්ය සාධක මණ්ඩලයෙන් චෝදනා",
       "News Content": "ආණ්ඩුක්‍රම ව්‍යවස්ථා මණ්ඩල මෙහෙයුම් කමිටු අතුරු වාර්තාව මගින් ශ්‍රී ලංකාවේ ඒකීයභාවය සහ බුදුදහමට හිමි ප්‍රමුඛස්ථානය අහිමි කර ඇතැයි බුද්ධ ශාසන කාර්ය සාධක මණ්ඩලය ප්‍රකාශ කරනවා.\nමහනාහිමිවරුන් ඇතුළු මහා සංඝරත්නයේ අත්සනින් යුතුව ඊට අදාළව නිවේදනයක් නිකුත් කර ඇති අතර එහි පිටපත් ජනාධිපතිවරයාට සහ අග්‍රාමාත්‍යවරයාට ද යොමු කළ බවයි බුද්ධ ශාසන කාර්ය සාධන මණ්ඩලය සඳහන් කරන්නේ.\nයෝජිත ආණ්ඩුක්‍රම ව්‍යවස්ථා මණ්ඩලයේ මෙහෙයුම් කමිටුවේ අතුරු වාර්තාවේ සමස්ත ප්‍රතිඵලය වන්නේ ආණ්ඩුක්‍රම ව්‍යවස්ථාව අර්ථ නිරූපනය කිරීමේදී ශ්‍රී ලංකාව එක්සත් සන්ධීය රාජ්‍යයක් ලෙස අර්ථ නිරූපනය වීම බව බුද්ධශාසන කාර්ය සාධක මණ්ඩලය එමගින් පවසනවා.\nසියම් මහා නිකායේ මහානායක හිමිවරුන් අනුශාසකත්වය දරන බුද්ධශාසන කාර්ය සාධක මණ්ඩලය, එහි සභාපති පූජ්‍ය දිවියාගහ යසස්සී ඇතුළු නායක ස්වාමීන් වහන්සේලා කිහිප දෙනෙකුගේ මෙන්ම තවත් බෞද්ධ සංගම් කිහිපයක නිලධාරීන්ගේ අත්සනින් යුතුව නිවේදනයක් නිකුත් කරමිනුයි මේ බව කියා සිටියේ.\nඊට අග්ගමහා පණ්ඩිත කොටුගොඩ ධම්මාවාස මහනායක හිමියන්, ආචාර්ය වැලමිටියාවේ කුසල ධම්ම නායක හිමියන්, මහාචාර්ය බෙල්ලන්විල විමලරතන අනුනායක හිමියන්, තිරිකුණාමලේ ආනන්ද මහනායක හිමියන් සහ පූජ්‍ය කොටපොළ අමරකිත්ති නායක හිමියන් ඇතුළු ස්වාමීන් වහන්සේලා පිරිසක් ද අත්සන් තබා තිබෙනවා.\nඅදාළ නිවේදනය මගින් උන්වහන්සේලා පෙන්වා දෙන්නේ ව්‍යවස්ථාවේ ඇති පද අරුත් වෙනස් කිරීම වංචනිකව සිදුකර ඇතිවා පමණක් නොව සිංහල ජනතාව නොමඟ යැවීමට උපයෝගී කරගෙන ඇති අධම උපක්‍රමයක් ලෙසද ආණ්ඩුක්‍රම ව්‍යවස්ථා මණ්ඩලයේ මෙහෙයුම් කමිටුවේ අතුරු වාර්තාව දකින බවයි. මෙවැනි අදුරදර්ශී යෝජනා සිංහල ජනතාවගේ බුද්ධියට කරන ලද නිගාවක් බව පවසන බුද්ධශාසන කාර්ය සාධක මණ්ඩලය එම යෝජනා හෙළා දකින අතර, එවැනි වංචනික ක්‍රියාවල නිරත නොවන ලෙසටද රජයට තරයේ අවවාද කර තිබෙනවා.\nපවතින ව්‍යවස්ථාවේ දෙමළ පිටපතේ ඇති ‘‘ඒකීය’’ යන අරුත දෙන ‘‘ඔට්ටි‍්‍රයාච්චි’’ යන පදය වෙනුවට ‘‘ඔරුමිත්තනාඩු’’ ලෙස මෙහෙයුම් කමිටු වාර්තාව යොදාගෙන ඇති බව සඳහන් කරන මණ්ඩලය එහි අරුත එක්සත් නැතහොත් ෆෙඩරල් රාජ්‍යයක් යන්න සඳහන් කරනවා.\nඑමෙන්ම, අනෙකුත් පනත් මෙන් නොව ආණ්ඩුක්‍රම ව්‍යවස්ථාව සම්බන්ධයෙන් දෙමළ පිටපත් අබිබවා සිංහල පිටපත බලාත්මක වන බව ව්‍යවස්ථාවේ සඳහන් නොවීමද මෙහි විශේෂත්වයක් බවයි බුද්ධශාසන කාර්ය සාධක මණ්ඩලය පෙන්වා දෙන්නේ.\nමෙහෙයුම් කමිටු වාර්තාව මගින් ඉදිරිපත් කර ඇති යෝජනා අතර උතුරු හා නැගෙනහිර පළාත් ඒකාබද්ධ කොට තනි පළාතක් සකස් කිරීමට කර ඇති යෝජනාව බෙදුම්වාදීන්ගේ දෙමළ නිජභූමි සංකල්පය නීතිගත කිරීමට දරන වෑයමක් බවද එම නිවේදනයේ සඳහන්.\nසමගාමී ලැයිස්තුව ඉවත් කිරීම, ජාතික ප්‍රතිපත්ති සකස් කිරීම සඳහා නීති පැනවීමට මධ්‍යම රජයට ඇති අයිතිය අහිමි කිරීම, ඉඩම් සහ පොලිස් බලතල පළාත් සභාව සතු කිරීම තහවුරු කිරීම බෙදුම්වාදීන්ගේ උවමනාව මත සිදුවී ඇති බවයි ඔවුන් සඳහන් කරන්නේ.\nමෙම යෝජනා රට බෙදා වෙන් කිරීමේ මානසිකත්වයක් ඇති බෙදුම්වාදීන්ගේ ප්‍රයත්නයක් බව මොනවට පැහැදිලි වන බව සඳහන් කරන බුද්ධශාසන කාර්ය සාධක මණ්ඩලය මෙය බෙදුම්වාදීන්ගේ වුවමනාවන් සපුරා ගැනීම සඳහා අත්තනෝමතිකව සැලසුම් කරන ලද වැඩපිළිවෙලක් බවද පවසනවා.\nමෙවැනි විකෘති ව්‍යවස්ථා සංශෝධන ක්‍රියාවලියක නොයෙදෙන ලෙස විවිධ අවස්ථාවලදී ත්‍රෛනිකායික මහා සංඝරත්නය ලබාදී ඇති උපදෙස් මුල සිටම නොසලකා හැර ඇති බව පෙන්වා දෙන බුද්ධශාසන කාර්ය සාධක මණ්ඩලය රටේ බහුතර ජනතාවද නිසිලෙස නියෝජනය වන යාන්ත්‍රණයක් හරහා රටේ උන්නතියට අවශ්‍ය කරන ව්‍යවස්ථා ප්‍රතිසංස්කරණ සඳහා පමණක් ඇප කැපවන ලෙස රජයෙන් සහ සියලූ පක්ෂ නායකයන්ගෙන්ද ඉල්ලා සිටිනවා.\nඅදාළ නිවේදනය සම්බන්ධයෙන් බුද්ධ ශාසන කාර්ය සාධක මණ්ඩලයේ සාමාජිකත්වය දරණ පූජ්‍ය කොටපොළ අමරකිත්ති නාහිමියන්ගෙන් හිරු ප්‍රවෘත්ති අංශය කළ විමසීමකදී උන්වහන්සේ කියා සිටියේ මෙම ආණ්ඩුක්‍රම ව්‍යවස්ථාව සම්බන්ධයෙන් තමන්ට විශාල සැකයක් පවතින බවයි.\nඑමෙන්ම නුදුරු අනාගතයේදී රට බෙදා වෙන් කිරීම ඉබේම සිදුවන ආකාරයට යම් යම් කරුණු මෙම නව ව්‍යවස්ථාව තුළ පෙළ ගස්වා ඇති බව ද උන්වහන්සේ සඳහන් කළා.",
       "URL": "https://www.hirunews.lk/172180/නව-ව්‍යවස්ථාවේ-නොමඟ-යැවීමක්-ගැන-බුද්ධ-ශාසන-කාර්ය-සාධක-මණ්ඩලයෙන්-චෝදනා",
       "Category": "Local News",
       "Parent URL": "https://www.hirunews.lk/local-news.php?pageID=4296"
}