{
       "Source": "hirunews",
       "Timestamp": "Wednesday, 15 May 2019 - 21:42",
       "Headline": "ශ්‍රී ලංකා ජනපති සහ චීන අගමැති අතර හමුවක්",
       "News Content": "ජනාධිපති මෛත්‍රීපාල සිරිසේන සහ චීන අග්‍රාමාත්‍ය ලී ක්වැන්ග් (Li Keqiang) අතර හමුවක් අද (15) පස්වරුවේ බීජිං නුවර දී පැවැත්වුනා.\nශ්‍රී ලංකාවට මුහුණදීමට සිදු වූ අනපේක්ෂිත තත්ත්වය පිළිබඳ සිය කනගාටුව ද චීන අග්‍රාමාත්‍යවරයා මෙහිදී පළ කළ බවයි ජනාධිපති මාධ්‍ය අංශය කියාසිටියේ.\nඑමෙන්ම ශ්‍රී ලංකා - චීන ජනාධිපතිවරුන් අතර පැවති සාකච්ඡාවේ දී එකඟ වූ කරුණු පිළිබඳ තමාගේ ද දැඩි අවධානයක් යොමුව ඇති අතර ත්‍රස්ත අභියෝගය ජය ගැනීමට ශ්‍රී ලංකාවට චීනයෙන් ලබාදිය හැකි සහයෝගය සියලූ ආකාරයෙන් ලබාදීමට අවශ්‍ය මැදිහත්වීම සිදු කරන බව චීන අග්‍රාමාත්‍යවරයා ප්‍රකාශකර තිබෙනවා.\nජනාධිපතිවරු දෙපළ සාකච්ඡා කළ පරිදි, ත්‍රස්තවාදී කටයුතු සඳහා අන්තර්ජාලය යොදාගැනීම පාලනය කිරීමට චීන ආධාර ලබාදීම සහ ජාත්‍යන්තර ත්‍රස්තවාදය මැඩලීමට ශ්‍රී ලංකා ආරක්ෂක අංශවල ක්‍රමෝපායික හැකියාවන් ප්‍රවර්ධනය කිරීමට අවශ්‍ය ආධාර ලබාදීමට කඩිනමින් කටයුතු කරන බවයි චීන අග්‍රාමාත්‍යවරයා සඳහන් කර ඇත්තේ.\nශ්‍රී ලංකාවේ මතු වූ හදිසි තත්ත්වය හමුවේ ආරක්ෂක අංශවල කටයුතුවලට රුපියල් කෝට් 260ක මුල්‍ය පරිත්‍යාගයක් ලබාදීම, පොලිස් දෙපාර්තමේන්තුවට අවශ්‍ය පහසුකම් සැපයීම ඇතුළු සහයෝගීතා වෙනුවෙන් චීන රජය වෙත ජනාධිපති මෛත්‍රීපාල සිරිසේන ස්තූතිය පළ කර තිබෙනවා.\nමිත්‍රශීලී සියලූ රටවල සහයෝගයෙන් ශ්‍රී ලංකා මාතෘභූමිය නිදහස් මෙන්ම සමෘද්ධිමත් රටක් ලෙස ගොඩනැගීමට කටයුතු කරන බවයි ජනාධිපතිවරයා මෙහිදී සඳහන් කළේ.\nමේ අතර දෙරටට අදාළ ආර්ථික සහ සංවර්ධන කරුණු රැසක් ද ජනාධිපති මෛත්‍රීපාල සිරිසේන සහ චීන අග්‍රාමාත්‍යවරයා අතර සාකච්ඡා වී තිබෙනවා.\nශ්‍රී ලංකාවේ ඉතා ඉහළ ප්‍රමිතියෙන් සහ ගුණාත්මකභාවයෙන් යුත් නිෂ්පාදනවලට චීනයේ ඉල්ලූමක් පවතින අතර, ඒ සදහා හොද වෙළෙදපොළක් නිර්මාණය කර දීමට හැකියාව පවතින බවත් චීන අග්‍රාමාත්‍යවරයා සදහන් කළ බවයි ජනාධිපති මාධ්‍ය අංශය කියාසිටියේ.",
       "URL": "https://www.hirunews.lk/216460/ශ්‍රී-ලංකා-ජනපති-සහ-චීන-අගමැති-අතර-හමුවක්",
       "Category": "Local News",
       "Parent URL": "https://www.hirunews.lk/local-news.php?pageID=3350"
}