{
       "Source": "hirunews",
       "Timestamp": "Monday, 26 April 2021 - 14:17",
       "Headline": "කොවිඩ් නොතැකූ නුවරඑළි අවුරුදු සැණකෙළිය",
       "News Content": "දිවයින පුරා සීග්‍රයෙන් පැතිර යන කොවිඩ් අවදානම හමුවේ මහජනතාවට විවිධ සීමා පැනවෙද්දී නුවරඑලිය මහ නගර සභා සේවකයින් සඳහා අලුත් අවුරුදු උත්සවයක් ඊයේ ග්‍රෙගරි වැව ආශ්‍රිත ප්‍රදේශයේදී පැවැත්වුනා.\nඅප වාර්තාකරුට අනුව මෙම උත්සවය සංවිධානය කිරීමට නුවරඑලිය නගරාධිපති චන්දනා ලාල් කරුණාරත්න මූලිකත්වය ගෙන ඇති අතර ඒ සඳහා නුවරඑලිය නගර සභා සේවකයින් බොහෝ පිරිසක් එක්ව සිටියා.\nමේ වන විට රට තුළ දැඩිව ඉහළ යන කොරෝනා පැතිරීමත් සමඟ නව සෞඛ්‍ය මාර්ගෝපදේශ පවා නිකුත් කර උත්සව,සාද,සුහද හමු පවා තහනම් කර ඇති  පසුබිමක් තුල මෙම අවස්තාව සඳහා මුහුණු ආවරණ පවා නොමැතිව පිරිස් එක්ව සිටි අයුරු දක්නට ලැබුනා.\nඑවැනි තත්වයක් තුළ නුවරඑළිය නගර සභා සේවකයින් සහ නගරාධිපති මෙලෙස වගකීම් විරහිත ලෙස හැසිරීම සම්බන්දයෙන් ප්‍රදේශයේ ජනතාව දැඩි විරෝධය හා අප්‍රසාදය පල කරනා බවයි අප වාර්තාකරු සඳහන් කරන්නේ.\nසිද්ධිය සම්බන්ධයෙන් අප කල විමසීමකදී අදහස් දැක්වූ මධ්‍යම පළාත් ආණ්ඩුකාර ලලිත් යු. ගමගේ මහතා පැවසුවේ, පවතින කොවිඩ් අවදානම නොතකා සෞඛ්‍ය උපදෙස් කඩකරමින් පැවැති එම අවුරුදු උත්සවය පිළිබඳ වහාම පරීක්ෂණයක් පවත්වන ලෙස මධ්‍යම පළාත් පාලන කොමසාරිස්වරයාට තමන් උපදෙස් ලබාදුන් බවයි.\nඔහු වැඩිදුරටත් කියා සිටියේ වසන්ත උදානයට සංචාරකයන් ගෙන්වා ගැනීම අවම කරන ලෙස හා ඇතැම් තරග ඉසව් නතර කරන ලෙසට නගරාධිපතිවරයාට උපදෙස් ලබාදී තිබියදීත් ඒවා නොතකමින් ඔහු කටයුතු කර ඇති බවටයි.\nමෙම අවුරුදු උත්සවයට එක්වූ නගර සභා සේවකයන්ගේ දිවා ආහාරය සමග මත්පැන් මිලිලීටර් 175ක බෝතලයක් ලබා දී ඇති බවට ලැබී ඇති තොරතුරු සම්බන්දයෙන්ද සිය දැඩි අවධානය යොමුවී ඇති බව ආණ්ඩුකාරවරයා වැඩිදුරටත් පැවසුවා.\nමේ අතර සෞඛ්‍ය අමාත්‍යංශ උසස් නිලධාරියකු සඳහන් කලේ මෙවර නුවරඑළි වසන්ත සැණකෙළි නොපවත්වන ලෙස සෞඛ්‍ය අංශ කල දැනුම් දීමද නොතකා  නුවරඑළිය නගරාධිපතිවරයා අත්තනෝමතික ලෙස කටයුතු කර ඇති බවයි.",
       "URL": "https://www.hirunews.lk/269577/කොවිඩ්-නොතැකූ-නුවරඑළි-අවුරුදු-සැණකෙළිය",
       "Category": "Local News",
       "Parent URL": "https://www.hirunews.lk/local-news.php?pageID=1995"
}