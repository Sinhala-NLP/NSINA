{
       "Source": "hirunews",
       "Timestamp": "Saturday, 18 January 2020 - 21:34",
       "Headline": "දරු ඵල පෙන්වා කාන්තාවන් අපහරණ කළ පුද්ගලයෙකු CIA මැදිහත්වීමෙන් නීතිය හමුවට",
       "News Content": "දරු ඵල අහිමි කාන්තාවන්ට දරුවන් ලබාදෙන බව පවසමින් මුදල් වංචා කරමින් කාන්තාවන් අපහරණය ලක්කළ පුද්ගලයෙකු හිරු සී.අයි.ඒ. මැදිහත්වීම මත නීතිය හමුවට පමුණුවනු ලැබුවා.\nඒ, හලාවත - මුන්දලම ප්‍රදේශයේදියි.\nදිවයිනේ විවිධ ප්‍රදේශවල සංචාරය කරමින් මෙම පුද්ගලයා දරු ඵල අහිමි කාන්තාවන්ට දරුවන් ලබාදීම ඇතුළු කාන්තා රෝගවලට ප්‍රතිකාර කරන බව පවසමින් කාන්තාවන් අපහරණය කරන බවට හිරු සී.අයි.ඒ. වෙත තොරතුරු ලැබුණා.\nපාරම්පරික වෛද්‍යවරයෙකු බවට අඟවමින් මොහු විවිධ ඖෂධ වර්ග ද කාන්තාවන්ට පානය කිරීමට ලබා දී තිබෙනවා.\nහිරු සී.අයි.ඒ. කණ්ඩායම මෙම පුද්ගලයා පිළිබඳ තොරතුරු ගවේෂණය සඳහා දරුවන් නොමැති යුවළක් යොදා ගනිමින් ප්‍රතිකාර ලබා ගන්නා මුවාවෙන් තොරතුරු විමසා සිටියා.\nආයුර්වේද වෛද්‍යවරයෙකු ලෙස ව්‍යාජව පෙනී සිටින මොහු පවසන්නේ තමන් විශාල පිරිසකට ප්‍රතිකාර කොට දරු ඵල ලබා දී ඇති බවයි.\nප්‍රතිකාර කිරීමේදී මොහු  කාන්තාවන් නිවසේ කාමරයකට තනිව කැඳවා ගන්නවා.\nපසුව කාන්තාවන්ට දරුඵල ලබාදෙන බව පවසා මොහු සිදු කරන්නේ කාන්තාවන්ගේ රහස් ප්‍රදේශ ස්පර්ශ කිරීමයි.\nමොහු සිදුකරන කාන්තා අපයෝජන හිරු සී.අයි.ඒ කණ්ඩායම රහසිගතව රූගත කළා.\nමෙලෙස කාන්තාවන් අපයෝජනය කරන අතරතුර අප මේ පිළිබඳ මුන්දලම පොලීසිය දැනුවත් කර නිලධාරීන් පිරිසක් අදාළ නිවසට කැඳවා ගත්තා.\nඑහිදී හෙළිවූයේ මොහු පෙනී සිටින්නේ ද ව්‍යාජ නමකින් බවයි.\nආයුර්වේද වෛද්‍යවරයෙකු ලෙස ව්‍යාජව පෙනී සිටි මොහුගෙන් කාන්තාවන්ට ලබාදුන් ඖෂධ පිළිබඳව ද පොලීසිය ප්‍රශ්න කර සිටියා.\nව්‍යාජ නමකින් ආයුර්වේද වෛද්‍යවරයෙකු ලෙස පෙනී සිටිමින් කාන්තාවන් අපහරණය කළ මෙම පුද්ගලයා අත්අඩංගුවට ගැනීමෙන් අනතුරුව පුත්තලම මහේස්ත්‍රාත් අධිකරණයට ඉදිරිපත් කෙරුණා.\nඑහිදී නියෝග කෙරුණේ ලබන 22 වැනිදා දක්වා සැකකරු රක්ෂිත බන්ධනාගාර ගත කරන ලෙසයි.",
       "URL": "https://www.hirunews.lk/232545/දරු-ඵල-පෙන්වා-කාන්තාවන්-අපහරණ-කළ-පුද්ගලයෙකු-cia-මැදිහත්වීමෙන්-නීතිය-හමුවට",
       "Category": "Local News",
       "Parent URL": "https://www.hirunews.lk/local-news.php?pageID=2946"
}