{
       "Source": "hirunews",
       "Timestamp": "Thursday, 01 February 2018 - 12:34",
       "Headline": "ළමයින් දේශපාලන කටයුතුවලට යොදාගන්න එපා",
       "News Content": "පළාත් පාලන මැතිවරණයට අදාලව ඡන්දදායකයන් වෙත ලැබී ඇති නිළ ඡන්ද දැන්වීම් පත්‍රිකාවේ නම සහ ජාතික හැඳුනුම්පත් අංකය පිළිබඳව ගැටළු පවතී නම් ඒ සම්බන්ධයෙන් වහාම දැනුම්දෙන ලෙස මැතිවරණ කොමිසම ඉල්ලීමක් කරනවා.\nඑහි සභාපති මහින්ද දේශප්‍රිය කියා සිටියේ මේ පිළිබඳව දුරකතනයෙන් සහ ලිඛිතව ප්‍රදේශයේ ග්‍රාම නිලධාරීවරයා හෝ දිස්ත්‍රික් තේරීම් භාර නිලධාරී කාර්යාලය දැනුම්වත් කරන ලෙසයි.\nමේ අතර, දේශපාලන කටයුතුවලට ළමයින් යොදා නොගන්නා ලෙසට ජාතික ළමා ආරක්ෂක අධිකාරිය දේශපාලන හා ස්වාධීන කණ්ඩායම්වලින් ඉල්ලීමක් කරනවා.\nපළාත් පාලන මැතිවරණය ප්‍රකාශයට පත් කිරීමත් සමඟ විවිධ දේශපාලන වැඩසටහන් ඇතුළු කටයුතුවලට ළමයින් යොදා ගන්නා බවට තොරතුරු ලැබීම හේතුවෙනුයි ළමා ආරක්ෂක අධිකාරිය මෙම ඉල්ලීම සිදු කර ඇත්තේ.\nදේශපාලන කටයුතු සඳහා ළමයින් සහභාගි කර ගැනීමෙන් ඔවුන් කායික සහ මානසික හිංසනයට ලක්වන බවත් එවැනි සිද්ධීන් පිළිබඳ තොරතුරු 1929 දුරකථන අංකයට දැනුම් දෙන ලෙසත් එහි සභාපති නීතිඥ මරීනි ද ලිවේරා දැනුම් දෙනවා.",
       "URL": "https://www.hirunews.lk/182586/ළමයින්-දේශපාලන-කටයුතුවලට-යොදාගන්න-එපා",
       "Category": "Local News",
       "Parent URL": "https://www.hirunews.lk/local-news.php?pageID=4098"
}