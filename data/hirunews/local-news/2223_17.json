{
       "Source": "hirunews",
       "Timestamp": "Saturday, 09 January 2021 - 9:36",
       "Headline": "පාස්කු ප්‍රහාරයට සම්බන්ධ ලාංකිකයින් තිදෙනකුට ඇමරිකානු අධිකරණයකින් අධි චෝදනා (වීඩියෝ)",
       "News Content": "පාස්කු ප්‍රහාරයට සම්බන්ධ ශ්‍රී ලාංකිකයින් තුන්දෙනෙකුට ලොස්ඇන්ජලීස් අධිකරණයේ අධිචෝදනා ගොනු කර ඇති බව ඇමරිකානු අධිකරණ දෙපාර්තමේන්තුව ප්‍රකාශ කර තිබෙනවා.\nමීට අමතරව ප්‍රහාරය එල්ල කළ මරාගෙන මැරෙන බෝම්බකරුවන් 08 දෙනාට ද චෝදනා 9ක් යටතේ අධිකරණ ක්‍රියාමාර්ග ගැනීමට නියමිත බවයි එම දෙපාර්තමේන්තුව නිවේදනය කළේ.\nමෙලෙස චෝදනා එල්ල වී ඇත්තේ මොහොමඩ් නවුෆර්, මොහොමඩ් අන්වර් මොහොමඩ් රිස්කාන් සහ අහමඞ් මිල්හාන් හයාතු මොහොමඩ් යන පුද්ගලයින්ටයි.\nමොහොමඩ් නවුෆර් නැමැත්තා මේ වනවිට අපරාධ පරීක්ෂණ දෙපාර්තමේන්තුව භාරයේ පසුවන අතර, පාස්කු ප්‍රහාරයේ මහමොළකරු ලෙස ඔහු හදුනාගෙන තිබෙනවා.\nඅහමඩ් මිල්හාන් හයාතු මොහොමඩ් පාස්කු ප්‍රහාරයෙන් අනතුරුව මැදපෙරදිග දී අත්අඩංගුවට ගෙන මෙරටට පිටුවහල් කෙරුණා.\n29 හැවිරිදි ඔහු ජාතික තවුහිද් ජමාත් සංවිධානයේ නව නායකයා ලෙසට හදුනාගෙන තිබෙනවා.\nමොහොමඩ් නවුෆර් සහ මිල්හාන් යන සැකකරුවන්ට අයි.එස්. ත්‍රස්ත පුහුණුව ලබා ගැනීම සම්බන්ධයෙන් ද ඇමරිකාව අධිකරණ දෙපාර්තමේන්තුව චෝදනා එල්ල කර තිබෙනවා.\nපාස්කු ප්‍රහාරයෙන් පුද්ගලයින් 268 දෙනෙකු මිය ගිය අතර ඊට ඇමරිකානු පුරවැසියන් 5 දෙනෙකු ද අයත්.\nකැලිෆෝනියා ප්‍රාන්තයේ ඇමරිකානු රජයේ නීතිඥ නික් හැනා සදහන් කර ඇත්තේ ලොව ඕනෑම ස්ථානයක ඇමරිකානුවෙකු ත්‍රස්තවාදී ඉලක්කයක් වුවහොත් ඇමරිකාව ඊට එරෙහිව දැඩි ක්‍රියාමාර්ග ගන්නා බවට මෙම නඩුව කදිම නිදසුනක් බවයි.",
       "URL": "https://www.hirunews.lk/259219/පාස්කු-ප්‍රහාරයට-සම්බන්ධ-ලාංකිකයින්-තිදෙනකුට-ඇමරිකානු-අධිකරණයකින්-අධි-චෝදනා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2223"
}