{
       "Source": "hirunews",
       "Timestamp": "Tuesday, 30 March 2021 - 19:25",
       "Headline": "සත් පත්තිනි සෙත් ශාන්තිය වෙනුවෙන් අලුත් සහල් එක් රැස් කිරීම හෙට ඇරඹේ (වීඩියෝ)",
       "News Content": "උදාවන අලුත් අවුරුද්දේ සියලුදෙනාට ආශිර්වාද පතා හිරු සංවිධාන කරන සත් පත්තිනි සෙත් ශාන්තිය වෙනුවෙන් අලුත් සහල් එක් රැස් කිරීමේ කටයුත්ත හෙට සිට ක්‍රියාත්මකයි.\nඔබ විසින් පිරිසිඳුව සකස් කරගත් අස්වැන්නේ මුල්ම කොටස පත්තිනි මෑණියන් වෙනුවෙන් පුදා ඊට දායක විය හැකියි.\nසූර්ය සිංහලේ හිරුත් එක්ක තුන් හෙළයේ අවුරුද්දේ උදාවට පෙර සැමට ආශිර්වාද පතා හිරු සංවිධාන කරන සත් පත්තිනි සෙත් ශාන්තිය වෙනුවෙන් අලුත් සහල් එක් රැස් කිරීමේ සුබ කටයුත්ත හෙටින් ඇරඹෙනවා.\nඒ, අනුරාධපුර රුවන්වැලි මහා සෑ රදුන්, කතරගම කිරි වෙහෙර සමිඳුන් මෙන්ම මහියංගණය රජමහා විහාරස්ථානය කේන්ද්‍ර කර ගනිමින්.\nඒ අනුව හෙට පෙරවරු 8.30 සිට සත් පත්තිනි  දේව දානය වෙනුවෙන් මහ කන්නයේ අස්වැන්නෙන් වෙන් කරගත් මුල්ම කොටස හෙවත් අග්‍ර කොටස රැගත් අලුත් සහල් මිටක් පූජා කරන්නට ඔබට හැකියාව ලැබෙනවා.\nඒ  වෙනුවෙන් අපගේ විශේෂ රථ පෙරහර ගමන් කරන ස්ථාන පිළිබඳව විටින් විට ඔබව දැනුවත් කිරීමට අප සූදානම්.\nරටේ වසංගත රෝග තත්වයන් පැතිර ගිය සියලු අවස්ථාවලදී පත්තිනි මෑණියන් උදෙසා පුද පූජා පවත්වා රෝග භය දුරු කරගැනීම පුරාතන සිරිතක්.\nමෙවර අලුත් අවුරුද්ද ලබන මොහොතේ, කොරෝනා වෛරස් උවදුරින් මිදෙන්නට විද්‍යාත්මක ක්‍රම ඔස්සේ සෞඛ්‍යාරක්ෂිත උපදෙස් සහ ක්‍රමවේද අනුගමනය කරන අතරම, ආධ්‍යාත්මික ආශිර්වාදය ලබාගැනීම අරමුණු කරගනිමිනුයි සත් පත්තිනි සෙත් ශාන්තිය හිරු සංවිධාන කළේ.\nමුළු රටටම ආශිර්වාද කරමින් පැවැත්වෙන මෙම මහා ආශිර්වාදාත්මක පුණ්‍යකර්මයේ සත් පත්තිනි දේව දානය උදෙසා හිරු දෙවියන් පුදා ඔබ විසින් සකස් කරගත් අලුත් සහල් එක්රැස් කර, එම කටයුත්ත වෙනුවෙන් හිරු සමඟ බැඳුණු ඔබ දායක කරගැනීමට කටයුතු කෙරෙන්නේ ඒ අනුවයි.\nසත් පත්තිනි දෙවියන් මුල් කරගනිමින් රටට සහ සියලු පුරවැසියන්ට ආශිර්වාදය ලැබේවා යන ප්‍රාර්ථනයෙන් අප්‍රේල් 14 වනදා මැදියම් රැයේ ඇරඹෙන සෙත් ශාන්තිය අලුයම තුන දක්වා නවගමුව පුරාණ සත් පත්තිනි දේවාල පුදබිමේදී පැවැත්වෙනවා.\nහිමිදිරි උදෑසන ආහාර අනුභව නැකතින් පසු ගරා යකුන් හත්දෙනෙකු රැඟුම් පා සියලු දොස් දුරු කර සත් පත්තිනි සෙත් ශාන්තිය අවසන් කිරීමටයි සැළසුම් කර ඇත්තේ.\nඅලුත් අවුරුද්ද උදාවන සුබ නැකතේදී පත්තිනි මෑණියන්ගේ ආශිර්වාද ලබාගැනීම සඳහා පහනක් දල්වා ප්‍රාර්ථනාවේ පඬුරු ගැටගසන්නටද හිරු මුළු රටේම ජනතාවට ආරාධනා කරනවා.\nඒ, සත් පත්තිනි දේවාශිර්වාදය සියලු සත හට ලැබී රෝ බිය දුරුවී සශ්‍රීකත්වය උදාවේවා යන ප්‍රාර්ථනය පෙරදැරිවයි.",
       "URL": "https://www.hirunews.lk/267028/සත්-පත්තිනි-සෙත්-ශාන්තිය-වෙනුවෙන්-අලුත්-සහල්-එක්-රැස්-කිරීම-හෙට-ඇරඹේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2051"
}