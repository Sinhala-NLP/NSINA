{
       "Source": "hirunews",
       "Timestamp": "Friday, 19 May 2023 - 21:21",
       "Headline": "සියලු ආගමික මධ්‍යස්ථාන හා ආයතන ලියාපදිංචිය අනිවාර්ය කරමින් ළඟදීම නීතියක්",
       "News Content": "ඉදිරි දෙසතිය තුල සියලු ආගමික මධ්‍යස්ථාන හා ආගමික ආයතන ලියාපදිංචිය අනිවාර්ය කරමින් එය නීතියක් ලෙස බලාත්මක කිරීමට අදාළ කැබිනට් පත්‍රිකාවක් ගෙන එන බව බුද්ධශාසන ආගමික හා සංස්කෘතික කටයුතු අමාත්‍ය විදුර වික්‍රමනායක ප්‍රකාශ කළා.\nඒ දේවගැති ජෙරොම් ප්‍රනාන්දු ආගමික මෙහෙයන් සිදුකළ මිරැකල් ඩෝම් නම් ස්ථානය පිළිබඳව හිරු ප්‍රවෘත්ති අංශය කළ විමසීමකදීයි.\nඑය ආගමික මධ්‍යස්ථානයක් ලෙස මෙරට ලියාපදිංචි කර නොමැති බවට ක්‍රිස්තියානි ආගමික කටයුතු දෙපාර්තමේන්තුව තමන් දැනුවත් කළ බවයි අමාත්‍ය විදුර වික්‍රමනායක සඳහන් කළේ.\n5000ක පමණ පිරිසකට රැස්විය හැකි අදාළ මිරැකල් ඩෝම් නම් ආගමික මධ්‍යස්ථානය ඉදිකිරීම සඳහා 2011 වසරේදී නාගරික සංවර්ධන අධිකාරියේ සහ කටුනායක සීදූව නගර සභාවේ අනුමැතිය ලබාගෙන ඇති බව ද අප කළ සොයා බැලීමකදී තහවුරු වුණා.\nමෙරට ආගමික මධ්‍යස්ථාන ලියාපදිංචි කිරීම අනිවාර්ය නොවන අතර, එලෙස ලියාපදිංචි නොකළ තවත් ආගමික මධ්‍යස්ථාන හා ආයතන ගණනාවක් පවතින බව අමාත්‍යවරයා කියා සිටියා.",
       "URL": "https://www.hirunews.lk/335674/සියලු-ආගමික-මධ්‍යස්ථාන-හා-ආයතන-ලියාපදිංචිය-අනිවාර්ය-කරමින්-ළඟදීම-නීතියක්",
       "Category": "Local News",
       "Parent URL": "https://www.hirunews.lk/local-news.php?pageID=331"
}