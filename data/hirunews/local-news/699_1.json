{
       "Source": "hirunews",
       "Timestamp": "Wednesday, 30 November 2022 - 7:46",
       "Headline": "නිදහස් පක්ෂ අර්බුදය ඔඩුදුවයි, උග්‍ර මත ගැටුම්",
       "News Content": "එක්සත් ජනතා නිදහස් සන්ධානයේ පවතින ගැටලුකාරී තත්වය හමුවේ කැඳවා ඇති විධායක සභා රැස්වීමක් අද (30) පස්වරුවේ ශ්‍රී ලංකා නිදහස් පක්ෂ මූලස්ථානයේ දී පැවැත්වීමට නියමිත යි.\nකෙසේ වෙතත් එක්සත් ජනතා නිදහස් සන්ධානයේ මහ ලේකම්වරයා ලෙස අමාත්‍ය මහින්ද අමරවීර ඊයේ ලිපියක් යොමු කරමින් ප්‍රකාශ කළේ, එවැනි රැස්වීමක් පැවැත්වුව හොත් නීතිමය පියවර ගන්නා බව යි.\nඑක්සත් ජනතා නිදහස් සන්ධානයේ මහ ලේකම් ධුරයට තිලංග සුමතිපාල පත් කිරීමට තීරණය කළ බවයි පසුගිය දා ශ්‍රී ලංකා නිදහස් පක්ෂ මධ්‍යම කාරක සභාව රැස්වූ අවස්ථාවේ දී ප්‍රකාශයට පත් කෙරුණේ.\nපසු ව එම පත් කිරීම පිළි නොගන්නා බව පවසමින් සන්ධානයේ සාමාජික පක්ෂ නිවේදනයක් ද නිකුත් කර තිබුණා.\nඑවන් වාතාවරණයක් තුළයි අද පස්වරු පහට නිදහස් පක්ෂ මූලස්ථානයේ කැඳවා ඇති එක්සත් ජනතා නිදහස් සන්ධාන විධායක සභා රැස්වීම පැවැත්වුව හොත් නීතිමය පියවර ගන්නා බව පවසමින් එහි මහ ලේකම් අමාත්‍ය මහින්ද අමරවීර ලිපියක් යොමුකර ඇත්තේ.\nඑක්සත් ජනතා නිදහස් සන්ධානයේ සභාපති හිටපු ජනාධිපති මෛත්‍රීපාල සිරිසේන වෙත එම ලිපිය ඊයේ යොමුකර තිබුණා.\nඅදාළ ලිපියේ දැක්වුණේ සභාපතිවරයා විසින් අද පස්වරු පහට විධායක සභා රැස්වීමක් පැවැත්වෙන බවට විධායක සභිකයන්ට දන්වා ඇති බවයි.\nඑහෙත් එක්සත් ජනතා නිදහස් සන්ධාන ව්‍යවස්ථාවට අනුව එවැනි රැස්වීමක් කැඳවීමට බලය ඇත්තේ ලේකම්වරයාට බව අමාත්‍ය මහින්ද අමරවීර ලිපියේ සඳහන් කර තිබුණා.\nඒ අනුව හිටපු ජනාධිපති මෛත්‍රීපාල සිරිසේන කැඳවා ඇත්තේ නීතිවිරෝධී රැස්වීමක් බැවින් එය අවලංගු නො කළ හොත් නීතිමය පියවර ගන්නා බවයි අදාළ ලිපියේ වැඩිදුරටත් දක්වා තිබුණේ.\nකෙසේ වෙතත් දේශපාලන ආරංචි මාර්ග සඳහන් කළේ, අදාළ රැස්වීම නොපැවැත්වීමට මෙතෙක් තීරණයක් ගෙන නොමැති බවයි.",
       "URL": "https://www.hirunews.lk/321611/නිදහස්-පක්ෂ-අර්බුදය-ඔඩුදුවයි-උග්‍ර-මත-ගැටුම්",
       "Category": "Local News",
       "Parent URL": "https://www.hirunews.lk/local-news.php?pageID=699"
}