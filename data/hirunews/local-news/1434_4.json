{
       "Source": "hirunews",
       "Timestamp": "Tuesday, 11 January 2022 - 8:53",
       "Headline": "පුංචි ඡන්දය වසරකින් කල් දැමේ - අමාත්‍යාංශ කිහිපයක විෂය පථය වෙනස් වේ (වීඩියෝ)",
       "News Content": "මෙරට පළාත් පාලන ආයතනවල නිල කාලය තවත් වසරකින් කල් දැමීමට රජය තීරණය කර තිබෙනවා.\nඊට අදාළ ගැසට් නිවේදනය රාජ්‍ය සේවා, පළාත් සභා හා පළාත් පාලන අමාත්‍ය ජනක බණ්ඩාර තෙන්නකෝන් විසින් ඊයේ (10) නිකුත් කරනු ලැබුවා.\nමෙරට පළාත් පාලන මැතිවරණය මීට පෙර පැවැත්වුණේ 2018 පෙබරවාරි 10 වැනිදායි.\nශ්‍රී ලංකා පොදුජන පෙරමුණ පෙරමුණ පිහිටුවීමෙන් පසු පැවති පළමු මැතිවරණය වූ එහිදී පොදුජන පෙරමුණ ආසන 231ක් ජයග්‍රහණය කළා.\nඑක්සත් ජාතික පෙරමුණට ආසන 34 බලය හිමිවූ අතර ශ්‍රී ලංකා නිදහස් පක්ෂයට දිනා ගත හැකිවූයේ ආසන 9ක් පමණයි.\nඒ අනුව වසර 5ක නිල කාලය අවසන්වීමට නියමිතව ඇත්තේ ලබන පෙබරවාරි 10 වැනිදායි.\nඒ අනුව එම පළාත් පාලන ආයතන 340 සභිකයන්ගේ ධුර කාලය 2023 වසරේ මාර්තු 19 වන දා දක්වා දීර්ඝ කරමින් ගැසට් නිවේදනය ඊයේ රාත්‍රියේ නිකුත් කෙරුණු අතර ඊට මහ නගර සභා 24ක්, නගර සභා 41ක් සහ ප්‍රාදේශීය සභා 275ක් ඇතුළත්.\nරාජ්‍ය සේවා, පළාත් සභා හා පළාත් පාලන අමාත්‍ය ජනක බණ්ඩාර තෙන්නකෝන් විසින් අදාළ දීර්ඝ කිරීම සිදුකර ඇත්තේ නගර සභා ආඥා පනත, මහ නගර සභා ආඥා පනත සහ ප්‍රාදේශීය සභා පනතේ වගන්තිවලින් පැවරී ඇති බලතල ප්‍රාකාරවයි.\nඅදාළ ගැසට් නිවේදනය නිකුත් කිරීමට පෙර රොෂාන් රණසිංහ රාජ්‍ය අමාත්‍යවරයාගේ විෂය පථයට අයත්ව තිබූ පළාත් සභා හා පළාත් පාලන ඡන්ද විමසීමට අදාළ පනත සහ ආඥා පනත ඔහුගෙන් ඉවත් කර එය රාජ්‍ය සේවා, පළාත් සභා හා පළාත් පාලන කැබිනට් අමාත්‍යවරයා යටතට පත් කරමින් ගැසට් නිවේදනයක් ද නිකුත් කිරීමටයි පියවර ගෙන තිබුණේ.\nපළාත් පාලන රාජ්‍ය අමාත්‍ය රොෂාන් රණසිංහ මේ වනවිට දිවයිනෙන් බැහැරව සිටින අතර, එංගලන්තයේ දී ඔහු කොවිඩ් ආසාදිත වීම හේතුවෙන් ප්‍රතිකාර ලබනවා.\nමැතිවරණය කල් දැමීමට නම් අදාළ විෂය භාර අමාත්‍යවරයා විසින් ගැසට් නිවේදනය නිකුත් කිරීම සම්මත නීතිය වන බැවින් පළාත් සභා හා පළාත් පාලන රාජ්‍ය අමාත්‍ය රොෂාන් රණසිංහ මහතාගේ එම විෂය පථය රාජ්‍ය සේවා, පළාත් සභා හා පළාත් පාලන අමාත්‍යාංශය යටතට පත් කර එම විෂය භාරවූ අමාත්‍ය ජනක බණ්ඩාර තෙන්නකෝන් විසින් පළාත් පාලන මැතිවරණය වසරකින් කල් දමමින් මෙම ගැසට් නිවේදනය නිකුත් කරනු ලැබුවා.\nඑමෙන්ම අමාත්‍යාංශ විෂය පථයන් වෙනස් කරමින් නිකුත් කළ ගැසට් නිවේදනයට අනුව පසුගිය දා රාජ්‍ය අමාත්‍ය ධුරයෙන් ඉවත් කෙරුණු සුසිල් ප්‍රේමජයන්ත්ගේ රාජ්‍ය අමාත්‍ය ධුරයට අයත් විෂය පථයන් කිහිපයක් අධ්‍යාපන අමාත්‍යාංශය යටතට පත් කෙරුණා.\nඒ අනුව අධ්‍යාපන ප්‍රතිසංස්කරණ, විවෘත විශ්වවිද්‍යාල හා දුරස්ථ අධ්‍යාපන ප්‍රවර්ධන රාජ්‍ය අමාත්‍යාංශය යටතේ තිබූ ජාතික අධ්‍යාපන කොමිෂන් සභාව සහ ජාතික අධ්‍යාපන කොමිෂන් සභා පනත අධ්‍යාපන අමාත්‍යාංශය යටතට ඇතුළත් කර තිබෙනවා.\nමේ අතර, අග්‍රාමාත්‍යවරයා විසින් දරනු ලබන ආර්ථික ප්‍රතිපත්ති හා සැලසුම් ක්‍රියාත්මක කිරීමේ අමාත්‍යාංශය යටතේ තිබූ මධ්‍යම සංස්කෘතික අරමුදල සහ බුද්ධ ශාසන අරමුදල අග්‍රාමාත්‍යවරයා යටතේම පවතින බුද්ධ ශාසන, ආගමික හා සංස්කෘතික\nකටයුතු අමාත්‍යාංශය යටතට ඇතුළත් කර තිබෙනවා.\nගුවන් සේවා හා අපනයන කලාප සංවර්ධන රාජ්‍ය අමාත්‍යාංශය යටතට ශ්‍රී ලංකා ආයෝජන මණ්ඩලයේ කටයුතු අධීක්ෂණය කිරීම ද ඇතුළත් කෙරුණා.\nමීට අමතරව බන්ධනාගාර කළමනාකරණ හා සිරකරුවන් පුනරුත්ථාපන කටයුතු රාජ්‍ය අමාත්‍යාංශය ඉවත් කර ඒ යටතේ තිබූ සියළු ආයතන හා සුවිශේෂී කාර්යයන් අධිකරණ අමාත්‍යාංශය යටතට ඇතුළත් කර තිබෙනවා.",
       "URL": "https://www.hirunews.lk/293628/පුංචි-ඡන්දය-වසරකින්-කල්-දැමේ-අමාත්‍යාංශ-කිහිපයක-විෂය-පථය-වෙනස්-වේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1434"
}