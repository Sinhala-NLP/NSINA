{
       "Source": "hirunews",
       "Timestamp": "Thursday, 14 July 2022 - 20:37",
       "Headline": "කඳුළු ගෑස් වැදී මියගිය බව කියූ තරුණයාගේ මරණයට හේතුව හෙළිවෙයි",
       "News Content": "ඊයේ (13) අග්‍රාමාත්‍ය කාර්යාලය අසල පැවති විරෝධතාවයේදී කඳුළු ගෑස් වැදී මියගිය බව කියූ තරුණයාගේ මරණයට හේතුව අනාවරණ වී තිබෙනවා.\nඒ අද කොළඹ ජාතික රෝහලේදී සිදු කළ පශ්චාත් මරණ පරීක්ෂණයෙන්.\nඑම මරණ පරීක්ෂණ වාර්තාවට අනුව මරණයට හේතුව ලෙස සඳහන් කර ඇත්තේ කිරීටක ධමනිවල රුධිර කැටි ගැසීමක් නිසා ඇතිවූ හෘදයාබාධයක්.\nඑමෙන්ම මෙම පුද්ගලයා විවිධ විෂ මත්ද්‍රව්‍ය (හෙරොයින්, අයිස්) හා මත්පැන් භාවිතයට ඇබ්බැහි වී සිටි පුද්ගලයෙකු බවට ද නිරීක්ෂණය වී ඇති බව පොලිසිය සඳහන් කළා.\nඅදාළ සිරුර ඥාතීන් වෙත භාරදීමට පියවර ගෙන තිබෙනවා. ඊයේ අග්‍රාමාත්‍ය කාර්යාලය ආශ්‍රිත ප්‍රදේශයේ ඇතිවූ විරෝධතාව අතරතුර ඇතිවූ හදිසි අසනීප තත්ත්වයක් හේතුවෙනුයි මෙම පුද්ගලයා නාරාහේන්පිට ප්‍රදේශයේ පෞද්ගලික රෝහලක් වෙත ඇතුලත් කර තිබුණේ.\nඔහු මහව දළදාගම ප්‍රදේශයේ පදිංචි 26 හැවිරිදි පුද්ගලයෙක්.\nමෙම පුද්ගලයා අග්‍රාමාත්‍ය කාර්යාලය අසල විරෝධතාවයේදී කඳුළූ ගෑස් ප්‍රහාරයන්ට ලක්වූ ඇති අතර පසුව ඔහු රූපවාහිනී සංස්ථා පරිශ්‍රයේ විරෝධතාවට ද එක්වී ඇතැයි සඳහන්.\nඑහිදී ඔහු හදිසියේ රෝගාතුර වී රෝහල් ගත කිරීමේදී ජීවිතක්ෂයට පත්ව ඇතැයි අනාවරණ වී තිබෙනවා.",
       "URL": "https://www.hirunews.lk/309995/කඳුළු-ගෑස්-වැදී-මියගිය-බව-කියූ-තරුණයාගේ-මරණයට-හේතුව-හෙළිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=1021"
}