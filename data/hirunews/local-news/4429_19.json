{
       "Source": "hirunews",
       "Timestamp": "Monday, 10 July 2017 - 7:41",
       "Headline": "අගලවත්තේ ජනතාවට තවදුරටත් අවධානයෙන් සිටින්නැයි දැනුම්දීමක්",
       "News Content": "පවතින අයහපත් කාලගුණයත් සමග අගලවත්ත ප්‍රදේශයේ කඳුකර ප්‍රදේශවල සිටින තවදුරටත් නායයෑම් සම්බන්ධයෙන් අවධානයෙන් පසුවන ලෙස ජාතික ආපදා කළමනාකරණ මධ්‍යස්ථානය ඉල්ලීමක් කරනවා.\nඑහි සහකාර අධ්‍යක්‍ෂ ප්‍රදීප් කොඩිප්පිලි සඳහන් කළේ ඊයේ දිනයේදී අගලවත්ත ප්‍රදේශයට මිලිමීටර 100 කට ආසන්න තද වැසි ඇතිව තිබෙන බවයි.\nමෙම තත්ත්වයත් සමග ජාතික ගොඩනැගිලි පර්යේෂණ සංවිධානය එම ප්‍රදේශයට නායයෑමේ අවදානමක් නිකුත් කළා.\nඑමෙන්ම කුකුළේගඟ ජලාශයේ වාන් දොරටුව තවදුරටත් විවෘතව පවතින බවයි ජාතික ආපදා කළමනාකරණ මධ්‍යස්ථානයේ සහකාර අධ්‍යක්‍ෂ ප්‍රදීප් කොඩිප්පිලි කියා සිටියේ.\nඑමෙන්ම බස්නාහිර, සබරගමුව, මධ්‍යම, දකුණ සහ වයඹ පළාත්වලට අද දිනයේ වැසි වාර කිහිපයක් ඇතිවිය හැකි බව කාලගුණ විද්‍යා දෙපාර්තමේන්තුව පවසනවා.\nදකුණු පළාතේ සහ බිබිල ප්‍රදේශයට විටින් විට පැයට කිලෝමීටර 50 දක්වා තරමක තද සුළං ඇතිවිය හැකි බවයි එම දෙපාර්තමේන්තුව නිකුත් කළ නිවේදනයක දැක්වෙන්නේ.\nමේ අතර බියගම - පන්නිපිටිය දක්වා වූ සම්ප්‍රේෂණ මාර්ගයේ බිඳවැටීමක් හේතුවෙන් ප්‍රදේශ කිහිපයකට ඊයේ ඇණ හිට තිබූ විදුලි සැපයුම මේ වනවිට යථා තත්ත්වයට පත්කර තිබෙනවා.",
       "URL": "https://www.hirunews.lk/165497/අගලවත්තේ-ජනතාවට-තවදුරටත්-අවධානයෙන්-සිටින්නැයි-දැනුම්දීමක්",
       "Category": "Local News",
       "Parent URL": "https://www.hirunews.lk/local-news.php?pageID=4429"
}