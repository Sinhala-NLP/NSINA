{
       "Source": "hirunews",
       "Timestamp": "Monday, 09 January 2023 - 17:46",
       "Headline": "සීනි වංචාවෙන් අහිමිවූ බදු මුදල අයකරගෙන ඒකාබද්ධ අරමුදලට බැර කරන්න - හඳුන්නෙත්ති අධිකරණයෙන් ඉල්ලයි",
       "News Content": "2020 වසරේ සීනි ආනයනය කිරීමේදී සිදු වූ බව කියන වංචාවට අදාළව රුපියල් බිලියන 15.9ක මුදලක් වගකිවයුතු පුද්ගලයන්ගෙන් අයකර ගැනීමට නියෝග කරන ලෙස ඉල්ලා ජනතා විමුක්ති පෙරමුණේ හිටපු පාර්ලිමේන්තු මන්ත්‍රී සුනිල් හඳුන්නෙත්ති ගොනු කළ මූලික අයිතිවාසිකම් පෙත්සම විභාගයට ගැනීම සඳහා ශ්‍රේෂ්ඨාධිකරණය අද, දින නියම කළා.\nඒ අනුව මෙම පෙත්සම මැයි මස 6 වැනිදා කැඳවීමටයි ශ්‍රේෂ්ඨාධිකරණය නියම කළේ.\nකෙසේ වෙතත් වගඋත්තරකරුවන් වෙනුවෙන් පෙනී සිටි නීතිඥවරයා පෙත්සම කැඳවීමට වෙනත් දිනයක් ඉල්ලා සිටිය ද ඒ සඳහා ඉඩ ලැබුනේ නැහැ.\nමෙම වංචාව නිසා රජයට අහිමි වූ රුපියල් බිලියන 15.9 ක මුදල වගඋත්තරකරුවන්ගෙන් අයකරගෙන එම මුදල ඒකාබද්ධ අරමුදලට බැර කරන ලෙස නීතිපතිවරයාට නියෝග කරන ලෙස නියෝගයක් නිකුත් කරන ලෙසයි පෙත්සම්කරු ඉල්ලා සිටියේ.\nමෙම පෙත්සම මගින් හිටපු මුදල් අමාත්‍යාංශයේ ලේකම් එස්.ආර්. ආටිගල, ශ්‍රී ලංකා ප්‍රමිති ආයතනයේ හිටපු සභාපති නුෂාඩ් පෙරේරා, පිරමිඩ් විල්මාර් (පුද්ගලික) සමාගම, පිරමිඩ් විල්මාර් (පුද්ගලික) සමාගමේ අධ්‍යක්ෂ සජාත් මව්සූන්, හිටපු ජනාධිපති ලේකම් ආචාර්ය පී.බී. ජයසුන්දර, පාරිභෝගික කටයුතු අධිකාරියේ සභාපති මේජර් ජෙනරාල් ශාන්ත දිසානායක සහ නීතිපතිවරයා වගඋත්තරකරුවන් කර තිබෙනවා.\nආණ්ඩුක්‍රම ව්‍යවස්ථාවේ 12 වැනි ව්‍යවස්ථාවෙන් සහතික කර ඇති ශ්‍රී ලංකාවේ පොදු මහජනතාවගේ සහ පෙත්සම්කරුගේ මූලික අයිතිවාසිකම් වගඋත්තරකරුවන් විසින් උල්ලංඝනය කර ඇති බවට ප්‍රකාශයක් කරන ලෙස ද හිටපු පාර්ලිමේන්තු මන්ත්‍රීවරයා මෙම පෙත්සම හරහා වැඩිදුරටත් ඉල්ලා සිටිනවා.",
       "URL": "https://www.hirunews.lk/324647/සීනි-වංචාවෙන්-අහිමිවූ-බදු-මුදල-අයකරගෙන-ඒකාබද්ධ-අරමුදලට-බැර-කරන්න-හඳුන්නෙත්ති-අධිකරණයෙන්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=613"
}