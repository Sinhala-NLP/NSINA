{
       "Source": "hirunews",
       "Timestamp": "Thursday, 19 November 2020 - 9:42",
       "Headline": "නීතිපති පාස්කු කොමිසමෙන් සාක්ෂි ඉල්ලයි",
       "News Content": "පාස්කු ඉරිදා ප්‍රහාරයට සම්බන්ධ සැකකරුවන්ට එරෙහිව චෝදනා ගොනු කිරීම පිළිබඳව සලකා බලමින් සිටින බව නීතිපතිවරයා පවසනවා.\nඒ අනුව, අදාළ සැකකරුවන් වෙතින් පාස්කු ඉරිදා ප්‍රහාරය විමර්ශනය කරන ජනාධිපති කොමිසම වාර්තා කර ඇති ප්‍රකාශ ලබා ගැනීමට කටයුතු යොදා ඇති බව නීතිපතිවරයාගේ සම්බන්ධීකරණ නිලධාරිනී රජයේ අධිනීතිඥ නිශාරා ජයරත්න සඳහන් කළා.\nඑහිදී ඇතැම් සැකකරුවන් පාස්කු ඉරිදා ප්‍රහාරය පිළිබඳ ජනාධිපති කොමිසමේදී ඉදිරිපත් කළ වාචික සාක්ෂි සහ ප්‍රකාශ ඉල්ලා එහි සභාපතිවරයා වෙත නීතිපතිවරයා විසින් ඉල්ලීමක් ද කර ඇති බවයි ඇය වැඩිදුරටත් සඳහන් කළේ.\nමේ අතර, පාස්කු ප්‍රහාරය පිළිබඳ ජනාධිපති කොමිසම අද නැවතත් රැස්වූ අතර, එහිදී සාක්ෂි විමසන්නේ හිටපු අමාත්‍ය සහ පාර්ලිමේන්තු මන්ත්‍රී රිෂාඞ් බදියුදීන්ගෙන්.\nඔහු මේ වනවිට මැතිවරණ සමයේ රජයේ මුදල් අවභාවියක් සම්බන්ධයෙන් වන නඩුවකට රක්ෂිත බන්ධනාගාර ගත කර සිටිනවා. ඒ අනුව, කොමිසම වීඩියෝ තාක්ෂණය ඔස්සේ ඔහුගෙන් සාක්ෂි ලබා ගනිමින් සිටින බවයි එහි සිටින හිරු මාණ්ඩලික වාර්තාකරු සඳහන් කළේ.",
       "URL": "https://www.hirunews.lk/255074/නීතිපති-පාස්කු-කොමිසමෙන්-සාක්ෂි-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=2324"
}