{
       "Source": "hirunews",
       "Timestamp": "Saturday, 17 July 2021 - 23:49",
       "Headline": "කෝටි 12ක හෙරොයින් ආදුරුප්පු වීථියෙන් STF අත්අඩංගුවට (වීඩියෝ)",
       "News Content": "සංවිධානාත්මක අපරාධ කල්ලි සාමාජිකයෙකු වන දැනට ඉන්දීය අත්අඩංගුවේ පසුවන කිඹුලාඇලේ ගුණාගේ සහෝදරයෙකු වන සුරේෂ් නැමැත්තාගේ රුපියල් කෝටි 12 කට අධික හෙරොයින් තොගයක් පොලිස් විශේෂ කාර්ය බලකාය අත්අඩංගුවට ගෙන තිබෙනවා.\nආදුරුප්පු වීථියේදී මෙම හෙරොයින් තොගය සැකකරුවෙකු සමඟ අත්අඩංගුවට ගෙන තිබුණේ ඊයේ රාත්‍රියේදීයි.\nපොලිස් විශේෂ කාර්ය බලකායේ විශේෂ මෙහෙයුම් අංක 01 කණ්ඩායමේ නිලධාරීන් විසින් මෙම වැටලීම සිදුකර තිබුණේ පොලිස් විශේෂ කාර්ය බලකායේ අණදෙන නිලධාරී නියෝජ්‍ය පොලිස්පති වරුණ ජයසුන්දරගේ උපදෙස් මතයි.\nසංවිධානාත්මක අපරාධකරුවෙකු සහ මත්ද්‍රව්‍ය ජාවාරම්කරුවෙකු වන කිඹුලාඇලේ ගුණා ඉන්දියාවට පළාගොස් සිටියදී තමිල්නාඩු පොලිසියේ කිව් ශාඛාව මගින් චෙන්නායි ගුවන් තොටුපලේදී අත්අඩංගුවට ගනු ලැබුවේ පසුගිය ජනවාරි 31 වැනිදායී.\nකිඹුලාඇලේ ගුණා හෙවත් ගුණසේකරන්ගෙන් ලද තොරතුරු අනුව තමිල්නාඩු මධ්‍යම අපරාධ ශාඛාව ඔහුගේ පුත්‍රයෙකු වන කෙනඩි හෙවත් බුම්මා ඇතුළු 04 දෙනෙකු චෙන්නායි නගරයේදී අත්අඩංගුවට ගනු ලැබුවා.\nකිඹුලාඇලේ ගුණා කොටුකර ගැනීමට හැකි වී ඇත්තේ ඔහුගේ සඟයෙකු වන සුනිල් ගාමිණී හෙවත් ෆොන්සේකා බෙංගලූර් නගරයේදී පසුගිය වසරේ ඔක්තෝම්බරයේ අත්අඩංගුවට ගැනීමෙන් ලද තොරතුරු අනුවයි.\nඒ අනුව නවදිල්ලි ගුවන් තොටුපලෙන් චෙන්නායි බලා ගුවන්ගත වද්දී ඔහු කොටු කර ගැනීමට කිව් ශාඛාවේ නිලධාරීන් සමත් වී තිබෙනවා.\nඉන්දීය මාධ්‍ය පවසන පරිදි එල්.ටී.ටී.ඊ. සබඳතා ඇති කිඹුලාඇලේ ගුණා 1999 වසරේ හිටපු ජනාධිපතිනි චන්ද්‍රිකා කුමාරණතුංගට එල්ල කළ ප්‍රහාරයටද සම්බන්ධ අයෙක්.",
       "URL": "https://www.hirunews.lk/277262/කෝටි-12ක-හෙරොයින්-ආදුරුප්පු-වීථියෙන්-stf-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1814"
}