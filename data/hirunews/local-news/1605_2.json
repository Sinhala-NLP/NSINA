{
       "Source": "hirunews",
       "Timestamp": "Tuesday, 26 October 2021 - 12:04",
       "Headline": "හේශා, චමින්ද සමගි ජන බලවේගය අතහැර යයි ද? තීරණය මඳකින්",
       "News Content": "සමගි ජන බලවේගය පක්ෂයේ පාර්ලිමේන්තු මන්ත්‍රීවරුන් වන චමින්ද විජේසිරි සහ හේෂා විතානගේ ඔවුන්ගේ ආසන සංවිධායක ධුරවලින් ඉවත් වීමට තීරණය කර ඇති බව වාර්තා වනවා.\nමේ සම්බන්ධයෙන් ඔවුන්ගේ අවසන් ස්ථාවරය අද කොළඹ විපක්ෂ නායක කාර්යාලයේ දී පැවැත්වෙන විශේෂ ප්‍රවෘත්ති සාකච්ඡාවකද දී දැනුම් දීමට නියමිතයි.\nඌව පළාත නියෝජනය කරන පාර්ලිමේන්තු මන්ත්‍රී චමින්ද විජේසිරි පසුගිය දා පැවති මාධ්‍ය හමුවකදී සමගි ජන බලවේගයේ නායකත්වය සහ එහි ගන්නා ඇතැම් තීන්දු තීරණ සම්බන්ධයෙන් දැඩි විවේචනාත්මක මුඛයෙන් කතා කළා.\nඑහි දී සමගි ජන බලවේගය පක්ෂ නායක, සජිත් ප්‍රේමදාසගේ ක්‍රියාකලාපය දැඩිව විවේචනය කළ ඔහු නැගූ ප්‍රමුඛ චෝදනාව වූයේ, විපක්ෂ නායකවරයා බොර දියේ මාළු බාමින් බලයට පැමිණෙන්නට උත්සාහ කරන බවයි.\nසිය ස්ථාවරයේ රැඳී සිටිමින් පක්ෂයෙන් ඉවත් වීමට වුවද තමන් සූදානම් බව එහිදී ඔහු වැඩිදුරටත් කියා සිටියා.\nකෙසේ වෙතත් මෙම සිදුවීම් මාලාවත් සමඟ සමගි ජනබලවේගය පක්ෂයේ අභ්‍යන්තර ගැටුම් උග්‍ර වූ අතර, රටේ මේ වන විට පවතින වාතාවරණය යටතේ විපක්ෂයක් ලෙස සමගි ජනබල බලවේගය කටයුතු කරන ආකාරය සම්බන්ධයෙන් පක්ෂය අභ්‍යන්තරයෙන්ම විවිධ විවේචන මතුවන්නට පටන් ගත්තා.",
       "URL": "https://www.hirunews.lk/286087/හේශා-චමින්ද-සමගි-ජන-බලවේගය-අතහැර-යයි-ද-තීරණය-මඳකින්",
       "Category": "Local News",
       "Parent URL": "https://www.hirunews.lk/local-news.php?pageID=1605"
}