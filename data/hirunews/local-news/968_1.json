{
       "Source": "hirunews",
       "Timestamp": "Wednesday, 03 August 2022 - 21:09",
       "Headline": "ජාතික ඉන්ධන බලපත්‍ර ක්‍රමවේදයේ (QR code) ප්‍රගතිය ගැන සාකච්ඡාවක්",
       "News Content": "ජාතික ඉන්ධන බලපත්‍ර ක්‍රමවේදයේ ප්‍රගතිය සම්බන්ධයෙන් අද සවස විදුලි බල හා බලශක්ති අමාත්‍ය කංචන විජේසේකර සහ ක්‍රමවේදය සංවර්ධනය කළ සහකරුවන් සමග සාකච්ඡාවක් පැවැත්වී තිබෙනවා.\nඑහිදී මෙම ක්‍රමවේදයේ පවතින අඩුපාඩු සහ සිදු කළ යුතු වැඩිදියුණු කිරීම් පිළිබඳ සාධනීය සාකච්ඡා වටයක් පැවැත්වූ බවයි බලශක්ති අමාත්‍යවරයා සුපුරුදු පරිදිම ට්විටර් පණිවුඩයක් නිකුත් කරමින් සඳහන් කරන්නේ.\nමෙම සාකච්ඡාවේදී QR කේත ක්‍රමවේදයට එක් කළ යුතු නවාංග කිහිපයක් පිළිබඳවත් සාකච්ඡා වී තිබෙනවා.\nඒ අනුව එක ජංගම දුරකතන අංකයකට වාහන එකකට වැඩි ගණනක් ලියාපදිංචි කිරීමට පහසුකම ලබාදීම, රජයේ වාහන එක් සහතිකයක් යටතේ ලියාපදිංචි කිරීමට පහසුකම් සපයා දීම පිළිබඳව මෙහිදී සාකච්ඡා කෙරුණා.\nඑමෙන්ම මෙරටට පැමිණෙන සංචාරකයින්ට ගුවන්තොටුපලේදීම ඉන්ධන බලපත්‍රයක් ඩොලර් ගෙවා ලබාගැනීමට පහසුකම් සැපයීම සම්බන්ධයෙන් ද අවදානය යොමුවී තිබෙනවා.\nඊට අමතරව ඉන්ධනහල්වල පවතින ඉන්ධන සංචිත සජීවී ලෙස අධීක්ෂණය කළ හැකි ක්‍රමවේදයක් හඳුන්වාදීම, දැනට නිකුත් කර ඇති ඉන්ධන කෝටාවට අමතරව වැඩි ඉන්ධන කෝටා පහසුවෙන් එක්කර ගත හැකි ක්‍රමවේදයක් හඳුන්වාදීමටත් මෙහිදී තීරණය වී තිබෙනවා.\nමේ වන විට ව්‍යාජ QR කේත ඉදිරිපත් කිරීම් සම්බන්ධයෙන් පැමිණිලි ලැබී ඇති අතර එවැනි නීති විරෝධී QR කේත ක්‍රම හඹා යෑමේ ක්‍රමවේදයක් ඇතුලත් කිරීම මෙහිදී සාකච්ඡා කෙරුණා.\nQR ක්‍රමවේදය යටතේ ඉන්ධන නිකුත් කිරීම දිවයින පුරා ආරම්භ කෙරුණේ පසුගිය පළමුවනදා සිටයි.\nමේ අතර අද උදෑසන 6න් අවසන් වූ පැය 24ක කාලය තුල ජාතික ඉන්ධන බලපත්‍ර ක්‍රමවේදය (QR code ) තුලින් වාහන 617,631කට ඉන්ධන ලබාදී ඇතැයි බලශක්ති අමාත්‍ය කංචන විජේසේකර පවසනවා.\nඉන්ධන පිරවුම්හල් 903ක මෙය සාර්ථකව ක්‍රියාවට නංවා ඇති බවයි ඔහු සඳහන් කළේ.\nඑමෙන්ම මේ වන විට අදාළ ක්‍රමවේදය සඳහා ලියාපදිංචි වී ඇති සමස්ත පාරිභෝගිකයන් සංඛ්‍යාව 5,290,992ක් බව අමාත්‍යවරයා ප්‍රකාශ කළා.\nගතවූ පැය 24ක කාලය තුල පමණක් වාහන 128,598ක් ජාතික ඉන්ධන බලපත්‍රය සඳහා ලියාපදිංචි වී තිබෙනවා.",
       "URL": "https://www.hirunews.lk/311812/ජාතික-ඉන්ධන-බලපත්‍ර-ක්‍රමවේදයේ-qr-code-ප්‍රගතිය-ගැන-සාකච්ඡාවක්",
       "Category": "Local News",
       "Parent URL": "https://www.hirunews.lk/local-news.php?pageID=968"
}