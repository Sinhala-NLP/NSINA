{
       "Source": "hirunews",
       "Timestamp": "Tuesday, 28 January 2020 - 16:51",
       "Headline": "කොරෝනා ආසාදිත චීන කත සුව අතට හැරෙන ලකුණු - තවත් චීන ජාතිකයෙකු අදත් IDH රෝහලට ඇතුළත් කෙරේ",
       "News Content": "ශ්‍රී ලංකාවෙන් හමුවූ කොරෝනා වෛරසය ආසාදිත වූ චීන කාන්තාව මේ වනවිට සුව අතට හැරෙමින් පවතින බව අයි.ඩී.එච්. හෙවත් ජාතික බෝවන රෝග විද්‍යායාතනය පවසනවා.\nඑහි විශේෂඥ වෛද්‍ය ආනන්ද විජේවික්‍රම කියා සිටියේ තවත් දින දෙකකින් පමණ ඇය රෝහලෙන් පිටත් කර යැවීමේ හැකියාවක් පවතින බවයි.\nවිශේෂ සංකූලතා නොමැතිවීම හේතුවෙන් ඇයගේ තත්ත්වය යහපත් අතට පත්වෙමින් පවතින බවද ඇය වැඩිදුරටත් සඳහන් කළා.\nපසුගිය 19 වනදා මෙරට සංචාරයක් සඳහා කොරෝනා වෛරසය මුල්වරට වාර්තාවූ හුබෙයි ප්‍රාන්තයේ සිට දිවයිනට පැමිණ ඇති ඇය කටුනායක, සීගිරිය, මහනුවර, නුවරඑළිය, අහුන්ගල්ල යන ප්‍රදේශවල හෝටල්වල නවාතැන් ගෙන තිබූ බව වාර්තාවනවා.\nඒ අනුව ඇය සංචාරය කළ ප්‍රදේශවල පිහිටි හෝටල් පරීක්ෂාවට ලක් කරන බව සෞඛ්‍ය සේවා අධ්‍යක්‍ෂ ජනරාල් අනිල් ජාසිංහ සඳහන් කළේ.\nචීනයේ හුබෙයි ප්‍රාන්තයේ සිට මෙරටට පැමිණි 43 හැවිරිදි චීන ජාතික මෙම කාන්තාව තවත් පිරිසක් සමඟ දිවයිනට පැමිණ තිබුණා.\nකෙසේ වෙතත්, එම කාන්තාව මෙරටින් පිටව යන අවස්ථාවේදී ඇති වූ උණ රෝගී තත්ත්වයක් හේතුවෙනුයි අංගොඩ අයි.ඞී.එච්. උණ රෝහලට ඇතුළත් කෙරුණේ.\nඑහිදී ඇයට කොරෝනා වෛරසය වැළදී ඇති බවට තහවුරු කර ගනු ලැබුවා.\nමේ වන විට ඇය ජාතික බෝවන රෝග විද්‍යායාතනයේ නිරෝධායනය කර සිටින බවයි සෞඛ්‍ය අමාත්‍යාංශයේ ප්‍රධාන වසංගත රෝග විද්‍යාඥ වෛද්‍ය සුදත් සමරවීර හිරු ප්‍රවෘත්ති අංශයට සදහන් කළේ.\nඑමෙන්ම, කොරෝනා වෛරසය ආසාදිත වූ චීන කාන්තාවගේ තවත් සාම්පල කිහිපයක් විශේෂ පරීක්ෂාවක් සඳහා විදේශ රටකට යොමු කිරීමට ද කටයුතු කර තිබෙනවා.\nකෙසේ නමුත් මේ පිළිබදව අනියත බියක් ඇති කර නොගන්නා ලෙසට ජනතාවට සෞඛ්‍ය අංශ දැනුම් දීමක් සිදුකරනවා.\nමේ අතර කොරෝනා වෛරසය වැළඳී ඇති බවට සැකකෙරෙන තවත් චීන ජාතිකයෙකු අද දහවල් අංගොඩ පිහිටි අයි.ඩී.එච්. හෙවත් ජාතික බෝවන රෝග විද්‍යායතනයට ඇතුළත් කර තිබෙනවා.\nඑහි උසස් නිලධාරියෙකු සඳහන් කළේ අද දහවල් උණ සහ කැස්ස හේතුවෙන් මොහු රෝහල වෙත ප්‍රතිකාර සඳහා පැමිණි බවයි.\nමේ අතර කොරෝනා වෛරසය ආසාදනය වී ඇති බවට සැක කරමින් බලපිටිය රෝහලට ප්‍රතිකාර ලබාගැනීමට හෝටල් සේවිකාවක්ද අංගොඩ පිහිටි අයි.ඞී.එච්. හෙවත් ජාතික බෝවන රෝග විද්‍යායතනය වෙත යොමුකර තිබෙනවා.",
       "URL": "https://www.hirunews.lk/233238/කොරෝනා-ආසාදිත-චීන-කත-සුව-අතට-හැරෙන-ලකුණු-තවත්-චීන-ජාතිකයෙකු-අදත්-idh-රෝහලට-ඇතුළත්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=2930"
}