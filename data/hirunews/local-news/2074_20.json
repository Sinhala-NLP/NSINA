{
       "Source": "hirunews",
       "Timestamp": "Saturday, 20 March 2021 - 19:33",
       "Headline": "චීන එන්නත් ලබන සතියේ දිවයිනට (වීඩියෝ)",
       "News Content": "මෙරට හදිසි භාවිතය සඳහා අනුමැතිය හිමිවූ චීනයේ නිෂ්පාදිත සිනොෆාම් එන්නතේ පළමු එන්නත් මාත්‍රා තොගය ලබන සතිය ඇතුළත දිවයිනට ලැබෙන බව චීනයේ ශ්‍රී ලංකා තානාපති ආචාර්ය පාලිත කොහොන ප්‍රකාශ කළා.\nඔහු කියා සිටියේ ජනාධිපති ගෝඨාභය රාජපක්ෂගේ ඉල්ලීමක් අනුව, චීන රජය මෙරටට එම එන්නත් ලබාදීමට කඩිනමින් පියවර ගත් බවයි.\nමීට සති 6 කට පමණ පෙර සිනොෆාම් එන්නත ඖෂධ නියාමන අධිකාරියේ ලියාපදිංචිය සඳහා ඉදිරිපත් කර තිබූ අතර, ඒ සඳහා මේ වනවිට අනුමැතිය ලබාදී ඇති බවයි ඖෂධ නිෂ්පාදන, සැපයුම් හා නියාමන රාජ්‍ය අමාත්‍ය මහාචාර්ය චන්න ජයසුමන සඳහන් කළේ.\nකෙසේ වෙතත්, අද පැවති මාධ්‍ය හමුවකදී සෞඛ්‍ය වෘත්තීයවේදීන්ගේ විද්වත් සංගමයේ සභාපති රවී කුමුදේශ් ප්‍රශ්න කර සිටියේ චීන එන්නතට අනුමැතිය ලබාදී ඇත්තේ තාක්ෂණික කමිටුවල එකඟතාවය සහිතව ද යන්න පිළිබඳ වහා හෙළිදරව් කළ යුතු බවයි.\nමේ අතර අද දිනයේත් මේ දක්වා කාලය තුල කොරෝනා ආසාදිතයන් 158 දෙනෙකු අලුතින් වාර්තා වී ඇති බව යුද හමුදාපති ජනරාල් ශවේන්ද්‍ර සිල්වා ප්‍රකාශ කළා.\nඒ අනුව මෙරට සමස්ත ආසාදිත සංඛ්‍යාව මේ වනවිට දැක්වෙන්නේ 89,655ක් ලෙසයි.\nතවත් කොරෝනා ආසාදිතයන් 239 දෙනෙකු අද සුවය ලබා රෝහල්වලින් පිටව යාමත් සමඟ සුවය ලැබූ මුළු සංඛ්‍යාව 86,466 දක්වා ඉහළ ගියා.",
       "URL": "https://www.hirunews.lk/266006/චීන-එන්නත්-ලබන-සතියේ-දිවයිනට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2074"
}