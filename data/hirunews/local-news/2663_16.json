{
       "Source": "hirunews",
       "Timestamp": "Saturday, 13 June 2020 - 7:56",
       "Headline": "උසස් පෙළ සිසුන් සඳහා සතියකට කළින් පාසල් විවෘත කිරීම ගැන අවධානය (වීඩියෝ)",
       "News Content": "උසස් පෙළ සිසුන් සඳහා පාසල් යළි විවෘත කිරීම, පෙර දැනුම්දුන් දිනයට වඩා සතියකට පෙර සිදුකිරීම කෙරෙහි අධ්‍යාපන අමාත්‍යාංශයේ අවධානය යොමුවී තිබෙනවා.\nඒ, උසස් පෙළ විභාගය සඳහා සූදානම් වීමට එම සිසුන්ට කාලය ප්‍රමාණවත් නොවන බවට විවිධ පාර්ශවයන්ගෙන් ලැබුණු ඉල්ලීම් හේතුවෙන්.\nලබන 29 වනදා සිට පියවර හතරක් යටතේ පාසල් විවෘත කිරීමට තීරණය කර ඇති අතර, ඒ අනුව 13, 11 සහ පහ ශ්‍රේණි සඳහා ජූලි 6 වනදා පාසල් ඇරඹෙන බව අධ්‍යාපන අමාත්‍යාවරයා මීට පෙර ප්‍රකාශ කළා.\nඋසස් පෙළ විභාගය ආරම්භ කිරීමට සැළසුම් කර ඇත්තේ සැප්තැම්බර් මස 7 වනදා සිටයි.\nකෙසේ වෙතත් උසස් පෙළ පන්ති නියමිත ජූලි 6 වනදාට පෙර ආරම්භ කළහොත් ඊට සමගාමීව අදාළ පන්ති විෂබීජහරණය කිරීමද නියමිත දිනට පෙර දිනයක කළ යුතු වනවා.\nමේ සම්බන්ධයෙන් අවසන් තීරණයක් ගැනීම සඳහා අධ්‍යාපන අමාත්‍යවරයා, එහි ලේකම්වරයා සහ විභාග කොමසාරිස් ජනරාල්වරයා ඇතුලු බලධාරීන් අතර ලබන සඳුදා විශේෂ සාකච්ඡාවක්ද පැවැත්වෙනු ඇති.",
       "URL": "https://www.hirunews.lk/242932/උසස්-පෙළ-සිසුන්-සඳහා-සතියකට-කළින්-පාසල්-විවෘත-කිරීම-ගැන-අවධානය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2663"
}