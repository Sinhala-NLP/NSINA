{
       "Source": "hirunews",
       "Timestamp": "Monday, 30 May 2022 - 22:33",
       "Headline": "පුංචි අයීෂා අවසන් ගමන් යයි",
       "News Content": "බණ්ඩාරගම අටුළුගම දී ඝාතනය වූ ෆාතිමා ආයීෂා දැරියගේ ඝාතනයට සැක පිට අත්අඩංගුවට ගත් සැකකරු අද අධිකරණයට ඉදිරිපත් කිරීමෙන්\nපසු දින 3ක් රඳවාගෙන ප්‍රශ්න කිරීමට පොලිසියට අවසර ලබා දුන්නා.\nතමා පසුගිය 27 වැනි දා දැරිය ඝාතනය කළ බවට යි සැකකරු පොලීසිය හමුවේ පාපොච්චාරණය කර තිබෙන්නේ.\nඑලෙස ඝාතනයට ලක්වු නව හැවිරිදි පුංචි ආයීෂා අද පස්වරුවේ අටුළුගමම හඬවමින් අවසන් ගමන් ගියා.\nබණ්ඩාරගම - අටුළුගම ෆාතිමා ආයීෂා අක්‍රම් දැරිය ඝාතනයේ සැකකරු අත්අඩංගුවට පත් වුණේ, කළුතර දිසා අපරාධ කොට්ඨාසය සහ පානදුර දිසා අපරාධ කොට්ඨාසය එක්ව සිදු කළ විමර්ශනවලට අනුව යි.\nදැරියගේ ඥාතියෙකු ද වන 29 හැවිරිදි සැකකරු අවුරුදු තුන, පහ සහ අට යන වයස්වල පසුවන දැරියන් තුන්දෙනෙකුගේ පියෙකු වනවා.\nඑසේම ඔහුගේ බිරිඳ තවත් දරුවෙකු ප්‍රසූත කිරීමට සූදානමින් පසුවන්නියක් බවයි පොලිසිය සඳහන් කළේ.\nතමන් විසින් මෙම දැරිය ඝාතනය කළ බවට ඔහු පොලිසිය හමුවේ පාපොච්චාරණයක් ද සිදු කර තිබෙනවා.\nසැකකරු පොලිසියට පවසා ඇත්තේ, කුකුළු මස් මිල දී ගෙන යලි නිවසට යමින් සිටි දැරිය දැකීමෙන් පසු තමන්ට කාමාශාවක් හටගත් බවයි.\nපසුව ඔහු, දැරිය අදාළ වගුරු බිම් ප්‍රදේශයට රැගෙන ගොස් ඇති අතර, එහිදී ඇය සැකකරුගෙන් බේරී පලා යාමට උත්සාහ කර තිබෙනවා.\nකෙසේ වෙතත් ඇය මව්පියන්ට සිද්ධිය හෙළි කරනු ඇතැයි බියෙන් එම අවස්ථාවේ ආයීෂව ජලයේ ගිල්වා ඝාතනය කළ බවටයි සැකකරු පොලිසිය හමුවේ පාපොච්චාරණය කර තිබෙන්නේ.\nසැකකරු අයිස් මත්ද්‍රව්‍ය භාවිතයට ඇබ්බැහිවූවෙකු වන අතර, මෙම ඝාතනය සිදුකරන අවස්ථාවේ ඔහු මත්ද්‍රව්‍ය භාවිත කර සිටියේදැයි මෙතෙක් හෙළි වී නැහැ.\nෆාතිමා අයීෂා අක්‍රම් දැරිය අතුරුදන්ව තිබුණේ පසුගිය 27 වැනිදා නිවස ආසන්නයේ වෙළදසැලකට කුකුළු මස් මිල දී ගැනීම සඳහා ගොස් ආපසු පැමිණෙමින් සිටින අතරතුර යි.\nඉන් අනතුරුව ප්‍රදේශවාසීන් සහ පොලිසිය එක්ව දරුවා සෙවීමට කටයුතු කළ අතර පසුගිය 28 වැනි දා ඇගේ සිරුර, නිවසට යාබද වගුරු බිමක තිබී සොයා ගැනුණා.\nදැරියගේ පශ්චාත් මරණ පරීක්ෂණය පානදුර මුලික රෝහලේ දී අධිකරණ වෛද්‍යවරුන් 3 දෙනෙකුගේ ප්‍රධානත්වයෙන් අද සිදු කෙරුණු අතර, එහි දී දැරිය ව අපයෝජනයට ලක් වී නො මැති බව අනාවරණ වුණා.",
       "URL": "https://www.hirunews.lk/305742/පුංචි-අයීෂා-අවසන්-ගමන්-යයි",
       "Category": "Local News",
       "Parent URL": "https://www.hirunews.lk/local-news.php?pageID=1131"
}