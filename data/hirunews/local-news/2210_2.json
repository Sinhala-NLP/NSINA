{
       "Source": "hirunews",
       "Timestamp": "Friday, 15 January 2021 - 19:18",
       "Headline": "නැගෙනහිර පර්යන්තය ඉන්දියාවට නොදුනහොත් බලපෑම් වැඩියි - මහාචාර්ය රොහාන් සමරජීව (වීඩියෝ)",
       "News Content": "කොළඹ වරායේ නැගෙනහිර පර්යන්තය සඳහා ආයෝජනය කිරීමට ඉන්දියාවට ඉඩ ලබා නොදුනහොත් මෙරට ආර්ථිකයට සහ වරාය කටයුතුවලට දැඩි බලපෑමක් එල්ල විය හැකි බව මහාචාර්ය රොහාන් සමරජීව පවසනවා.\nඔහු පෙන්වා දෙන්නේ වරාය ගැටලු‍ව සම්බන්ධයෙන් ආරක්ෂාකාරීම පියවර, ඉන්දියාව සමඟ හවුල්ව ආයෝජනය කිරීම බවයි.\nකෙසේ වෙතත් ඊට ප්‍රතිචාර දක්වන පිරිස් පවසන්නේ මෙය හිතළුවක් පමණක් බවයි.\nමේ අතර, නැගෙනහිර පර්යන්තය සුරැකීමේ වෘත්තීය සමිති එකමුතුවේ විශේෂ රැස්වීමක් අද කොළඹදී පැවැත්වුණා.\nමීටර් 1200ක දිගින් යුතු නැගෙනහිර පර්යන්තයේ මීටර් 440ක කොටසක් මේ වනවිට සංවර්ධනය කර තිබෙනවා.\nනැගෙනහිර පර්යන්තයේ ඉතිරි කොටස සංවර්ධනය කිරීමට අමෙරිකානු ඩොලර් මිලියන 500ත් 800ත් අතර ආයෝජනයක් අවශ්‍ය වනවා.\nඒ අනුව 2019 වසරේ මැයි මාසයේදී ශ්‍රී ලංකාව, ඉන්දියාව සහ ජපානය අතර අන්තර් අවබෝධතා ගිවිසුමකට එළැඹී තිබුණේ මෙම නැගෙනහිර පර්යන්තයේ ඉතිරි කොටස සංවර්ධනය කිරීම සඳහායි.\nඅදාළ ගිවිසුම අනුව නැගෙනහිර පර්යන්තයේ සියයට 100 ක්ම භූමියේ හිමිකාරීත්වය පැවරෙන්නේ ශ්‍රී ලංකා වරාය අධිකාරිය යටතටයි.\nගිවිසුමට අනුව එහි මෙහෙයුම් කටයුතුවලදී ශ්‍රී ලංකා වරාය අධිකාරියට 51%ක කොටසක් හිමිවන අතර  ජපානයට සහ ඉන්දියාවට හිමිවන්නේ 49%ක කොටස් ප්‍රමාණයක්.\nඅදාළ ව්‍යාපෘතිය සඳහා ආයෝජනය කිරීමට 0.1%ක පොළියක් යටතේ ණය  ලබාදීමට ද ජපානය යෝජනා කර තිබුණා.\nකොළඹ වරාය සංවර්ධන කටයුතුවල දිගු ඉතිහාසයකට සහ වැඩිම වෙළෙඳ නෞකා ප්‍රමාණයකට හිමිකම් කියන ජපානයත්, 2025 වසර වනවිට ලෝකයේ තුන්වැනි විශාලතම ආර්ථිකයට හිමිකම් කියන  බවට බලාපොරොත්තු වන ඉන්දියාවත් සමඟ ශ්‍රී ලංකාව මෙම ආයෝජනයට මුල පිරීම සම්බන්ධයෙන් මහාචාර්ය රොහාන් සමරජීව මෙලෙස අදහස් පළ කළා.\nකෙසේ වෙතත්, කොළඹ වරායේ නැගෙනහිර පර්යන්තය සම්බන්ධයෙන් මතුව ඇති ගැටලු‍ව පිළිබඳ පසුගියදා ජනාධිපති ගෝඨාභය රාජපක්ෂ සහ වරාය වෘත්තීය සමිති නියෝජිතයින් අතර සාකච්ඡාවක් ද පැවැත්වුණා.\nඑහිදී ජනාධිපතිවරයා පෙන්වා දුන්නේ කොළඹ වරායේ නැගෙනහිර පර්යන්තය විකිණීමක් හෝ බදුදීමක් සිදු නොකරන බවයි.\n51%ක අයිතිය සහ පර්යන්තයේ පාලනය ශ්‍රී ලංකා වරාය අධිකාරිය යටතේ තබා ගනිමින් ඉතිරි 49% ඉන්දියාවේ ආධානි සමාගමටත් වෙනත් පාර්ශ්වයන්ටත් කොටස්කරුවන් වශයෙන් හවුල් විය හැකි ආයෝජනයක් ලෙස පර්යන්තය සංවර්ධනය කිරීමට සැලසුම් කර ඇති බව ජනාධිපතිවරයා එහිදි පෙන්වා දුන්නා.\nරට තුළ සිදුකෙරෙන ආයෝජන මගින් රටේ ස්වෛරීභාවයට හෝ ස්වාධීනත්වයට කිසිදු හානියක් වීමට ඉඩ නොතබන බව ද ජනාධිපතිවරයා මෙහිදී අවධාරණය කර තිබුණා.\nකෙසේ වෙතත්, මහාචාර්ය ලලිතසිරි ගුණරුවන් මේ සම්බන්ධයෙන් සිදු කල විමසිමේදි කියා සිටියේ ඉන්දියාවට කොළඹ වරායේ නැගෙනහිර ජැටිය ලබානොදුනහොත් එරට අයෝජන අහිමි වන වන බවට සිදුකරන ප්‍රකාශ අසත්‍ය බවයි.",
       "URL": "https://www.hirunews.lk/259806/නැගෙනහිර-පර්යන්තය-ඉන්දියාවට-නොදුනහොත්-බලපෑම්-වැඩියි-මහාචාර්ය-රොහාන්-සමරජීව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2210"
}