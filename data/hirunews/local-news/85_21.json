{
       "Source": "hirunews",
       "Timestamp": "Sunday, 20 August 2023 - 10:21",
       "Headline": "කාන්තාවන් ලෙස සැරසී ගෙයක් කුඩු කරලා",
       "News Content": "කාන්තා ඇඳුම්වලින් සැරසී පැමිණ යාපනයේ කෝපායී කල්වියන්කාඩු ප්‍රදේශයේ නිවෙසකට ප්‍රහාරයක් එල්ල කළ සැකකරුවන්ගෙන් නව දෙනෙකු කෝපායී පොලිසිය විසින් ඊයේ (19) අත්අඩංගුවට ගෙන තිබෙනවා.\nපොලිසියට ලද පෞද්ගලික ඔත්තු හා සී.සී.ටී.වී කැමරා දර්ශනවලට අනුව සිදු කළ පරීක්ෂණවලින් පසුව ඔවුන් අත්අඩංගුවට ගැනීමට හැකි වුණ බව පොලිසිය පවසනවා.\nකල්වියන්කාඩු ප්‍රදේශයේ නිවෙසකට යතුරුපැදිවලින් මේ පිරිස කාන්තාවන් ලෙස සැරසී පැමිණ ප්‍රහාරයක් එල්ල කොට ඇත්තේ ඩෙන්මාර්කයේ පදිංචි විශ්වනාදන් නමැති පුද්ගලයෙකු විසින් ලබා දෙන ලද කොන්ත්‍රාත්තුවකට අනුව බවට පොලිසියට තොරතුරු හෙළි වී තිබෙනවා.\nයාපනයේ කල්වියන්කාඩු ප්‍රදේශයේ පිහිටි එම නිවෙසට ප්‍රහාර එල්ල කරන ලද්දේ පසුගිය 15 වෙනි දායි.\nසැකකරුවන් එහිදී නිවෙසේ යතුරුපැදිවලට හා තවත් භාණ්ඩ රැසකට ද, ළමයකුගේ පොත් බෑගයකට ද ගිනි තබා තිබුණා.\nනිවෙසට ගිනි තබා තිබුණ ද එම ගින්න අතරමගදී නිවී ගොස් තිබූ බව කෝපායී පොලිසිය පවසනවා.\nසැකකරුවන් අත්අඩංගුවට ගත් අවස්ථාවේදී ඔවුන් සන්තකයේ තිබී යතුරුපැදි 3ක්, කඩු 2ක්, අත් පොරොවක්, පිහියක් සහ ප්‍රහාර සඳහා ඇඳ සිටි කාන්තා ඇඳුම් පොලිස් භාරයට ගෙන තිබෙනවා.\nසැකකරුවන් යාපනය අධිකරණයට ඉදිරිපත් කිරීමට කෝපායි පොලීසිය විසින් පියවර ගෙන ඇති බවයි වාර්තා වන්නේ.",
       "URL": "https://www.hirunews.lk/345455/කාන්තාවන්-ලෙස-සැරසී-ගෙයක්-කුඩු-කරලා",
       "Category": "Local News",
       "Parent URL": "https://www.hirunews.lk/local-news.php?pageID=85"
}