{
       "Source": "hirunews",
       "Timestamp": "Wednesday, 03 March 2021 - 19:35",
       "Headline": "පාස්කු කොමිසමේ වාර්තාව ගැන සොයන ඇමති අනු කමිටුවට CID සහ TID ප්‍රධානීන් කැඳවයි (වීඩියෝ)",
       "News Content": "පාස්කු කොමිසමේ වාර්තාව විමර්ශනය සඳහා පත් කළ අමාත්‍ය අනුකමිටුවට අද අපරාධ පරීක්ෂණ දෙපාර්තමේන්තුවේ සහ ත්‍රස්ත විමර්ශන ඒකකයේ ප්‍රධානීන් කැඳවූ බව කමිටු සාමාජික අමාත්‍ය උදය ගම්මන්පිල ප්‍රකාශ කළා.\nමෙම කමිටුව එහි සභාපති අමාත්‍ය චමල් රාජපක්ෂගේ ප්‍රධානත්වයෙන් අද කොළඹදී රැස්වුණා.\nමේ අතර, පාස්කු ඉරිදා ප්‍රහාරයට අදාළව අත්අඩංගුවට ගත් නීතිඥ හිජාස් හිස්බුල්ලා සහ මුන්දලම මද්‍රසා පාසලේ විදුහල්පති මොහොමඩ් ශකීල් ලබන 18 වනදා දක්වා යළි රක්ෂිත බන්ධනාගාර ගත කෙරුණා.\nඒ කොටුව මහේස්ත්‍රාත් ප්‍රියන්ත ලියනගේ හමුවේ අදාළ නඩුව අද කැඳවූ අවස්ථාවේදීයි.\nඅද දිනයේදී අපරාධ පරීක්ෂණ දෙපාර්තමේන්තුව විමර්ශනවලට අදාළව සංවේදී කරුණු ඇතුළත් රහස්‍ය වාර්තාවක් මුද්‍රා සහිතව අධිකරණයට ඉදිරිපත් කළා. එසේම, නියෝජ්‍ය සොලිසිටර් ජනරාල් දිලීප් පිරීස් අධිකරණයට කියා සිටියේ අදාළ වාර්තාව විත්තියට ලබාදීම සම්බන්ධයෙන් විරුද්ධත්වය පළ කරන බවයි.\nමේ අතර පාස්කු කොමිසමේ වාර්තාවේ පිටපතක් තම නිකාය වෙත යොමු නොකිරීම සම්බන්ධයෙන් බලවත් අප්‍රසාදය සහ කණගාටුව පළ කරන බව ශ්‍රී ලංකා අමරපුර - රාමඤ්ඤ සාමග්‍රී මහා සංඝ සභාව ප්‍රකාශ කළා.\nඒ ඊට අදාළව කණගාටුව ප්‍රකාශ කිරීමේ නිවේදනයක් නිකුත් කරමින්.\nමේ වනවිට අදාළ වාර්තාවේ පිටපත් මල්වතු සහ අස්ගිරි පාර්ශව මෙන්ම කාදිනල් හිමිපාණන් වෙත ද භාරදී ඇති බව එහි සඳහන් වනවා.\nතම සංඝ සභාව වෙත එය නොලැබීම මගින් රජය සිය නිකාය නොසලකා හැර ඇති බවට හැගෙන බවයි අදාල නිවේදනයේ වැඩිදුරටත් දැක්වෙන්නේ.",
       "URL": "https://www.hirunews.lk/264246/පාස්කු-කොමිසමේ-වාර්තාව-ගැන-සොයන-ඇමති-අනු-කමිටුවට-cid-සහ-tid-ප්‍රධානීන්-කැඳවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2112"
}