{
       "Source": "hirunews",
       "Timestamp": "Tuesday, 15 August 2023 - 15:53",
       "Headline": "දකුණු පළාතට විදුලිය සැපයීම ගැන ඇමතිගෙන් ප්‍රකාශයක්",
       "News Content": "පොල්පිටිය - හම්බන්තොට සම්ප්‍රේෂණ මාර්ගය මගින් දකුණු පළාත ජාතික විදුලිබල පද්ධතියට සම්බන්ධ කෙරෙන රැහැන් මාර්ගයේ ඉතිරි කොටසේ ඉදිකිරීම් ඉරිදා වනවිට අවසන් කළ හැකි බව විදුලිබල හා බලශක්ති අමාත්‍ය කංචන විජේසේකර ප්‍රකාශ කළා.\nඒ කොළඹ අද පස්වරුවේ පැවති මාධ්‍ය හමුවකදියි.\nඑමෙන්ම අද රාත්‍රිය වනවිට නොරොච්චෝලේ බලාගාරයේ බිඳ වැටීමට ලක්වූ දෙවන ජනන යන්ත්‍රය ජාතික පද්ධතියට එක් කිරීමට අපේක්ෂා කරන බවද එහිදී අමාත්‍යවරයා සඳහන් කළා.\nජාතික පද්ධතියට සම්බන්ධ කරමින් පොල්පිටියේ සිට හම්බන්තොට දක්වා විදුලිය රැගෙන යාමට කිලෝමීටර් 150 කට ආසන්න දිගින් යුත් කිලෝවොට් 220 ක අධි බලැති විදුලි සම්ප්‍රේෂණ රැහැන් පද්ධතිය ඉදිකිරීමේ කටයුතු මීට වසර කිහිපයකට පෙර ආරම්භ කළේ ආසියානු සංවර්ධන බැංකුවේ ආධාර මතයි.\nඑහෙත්, අදාළ තේ වත්තේ හිමිකරුවන් විසින් තම පුද්ගලික ඉඩම හරහා එම රැහැන් ඇදීමට වන්දි මුදලක් ඉල්ලා සිටි අතර, එහි වටිනාකම කිහිපවිටක් වෙනස් කිරීම හේතුවෙන් මුළු දකුණු පළාතටම විදුලිය ලබාදෙන මෙම ව්‍යාපෘතිය ඇණහිටීමේ තත්වයක් උද්ගත වුණා.\nකෙසේ වෙතත්, පසුගිය දිනක මහජන උපයෝගිතා කොමිසමේ මැදිහත්වීමෙන් සියලු පාර්ශව කැඳවා පැවැත්වූ සමත මණ්ඩල සාකච්ඡාවේදී කිසිදු වන්දියකින් තොරව අදාළ විදුලි රැහැන් ඇදීමට ඉඩමේ හිමිකරුවන් එකඟතාව පළ කළ අතර, ඒ සඳහා වන ගිවිසුමකට ද අත්සන් තැබුණා.\nඅවම උස මීටර් 20 ක් වන පරිදි සහ පොළොව මට්ටමේ සිට මීටර් 16 දක්වා ගොඩනැගිලි ඉදිකිරීමට හා වගා කටයුතු කළ හැකි ආකාරයට රැහැන් එලීමටයි දෙපාර්ශවය එහිදී එකඟ වී ඇත්තේ.",
       "URL": "https://www.hirunews.lk/344916/දකුණු-පළාතට-විදුලිය-සැපයීම-ගැන-ඇමතිගෙන්-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=96"
}