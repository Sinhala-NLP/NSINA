{
       "Source": "hirunews",
       "Timestamp": "Sunday, 06 February 2022 - 7:59",
       "Headline": "ගෙවුණු පැය 24 දී පුද්ගල මරණ 06ක් (ඡායාරූප)",
       "News Content": "ගෙවුණු පැය 24ක කාලය තුළ දිවයිනේ විවිධ ප්‍රදේශවල සිදු වූ මාරක අනතුරුවලින් පුද්ගලයින් 06 දෙනෙකුට සිය ජීවිත අහිමි වුණා.\nපොලිස් මාධ්‍ය ප්‍රකාශක කාර්යාලය නිවේදනය කළේ, මෙම අනතුරුවලට ප්‍රධානතම හේතුව වන්නේ, අපරික්ෂාකාරී රිය ධාවනය සහ නොසැලකිලිමත් ලෙසින් කටයුතු කිරීම බවයි.\nඒ අනුව ඊයේ අලුයම් කාලයේ දී හලාවත පොලිස් වසමේ හලාවත - කොළඹ ප්‍රධාන මාර්ගයේ බණ්ඩාරවත්ත කිලෝමීටර් 70 කණුව අසල දී හලාවත දෙස සිට කොළඹ දෙසට ධාවනය වූ ලොරි රථයක් රියදුරුට පාලනය කර ගැනීමට නොහැකිව අනතුරක් සිදු වුණා.\nපාලනයෙන් තොර වේගය නිසා අදාළ ලොරි රථය මාර්ගයෙන් ඉවතට පැන අඹ ගසක ගැටී අනතුර සිදුව ඇති අතර ,අනතුරින් තුවාල ලැබූ ලොරි රථයේ ඉදිරිපස වම් අසුනේ ගමන් කළ අයෙකු හලාවත රෝහලට ඇතුළත් කිරීමෙන් පසු ජීවිතක්ෂයට පත් වුණා.\nමෙලෙස මියගොස් ඇත්තේ 26 හැවිරිදි ගොනාගොල්ල - අම්පාර ප්‍රදේශයේ පදිංචිකරුවෙක්.\nමන්නාරම පොලිස් වසමේ මැදවච්චිය තලෛමන්නාරම මාර්ගයේ ඕලුතුඩුවායි හන්දිය අසල දී තලෛමන්නාරම දෙස සිට මන්නාරම දෙසට ධාවනය වූ ත්‍රීරෝද රථයක ගැටී අනතුරක් සිදු වුණා .\nඅනතුරින් තුවාල ලැබූ ත්‍රීරෝද රථයේ රියදුරු, පිටුපස අසුනේ ගමන් කළ කාන්තාවක් සහ ඇගේ කුඩා දරුවා පේසාලේ රෝහලට ඇතුළත් කිරීමෙන් අනතුරුව මියගොස් තිබෙනවා.\nමෙම අනතුරින් මියගොස් ඇත්තේ සය වියැති දරුවෙක් බවයි පොලීසිය පැවසුවේ.\nමේ අතර තණමල්විල - උඩවලව මාර්ගයේ මහගල්වැව ප්‍රදේශයේ දී සූරියවැව දෙසට ධාවනය වූ ටිපර් රථයක ප්‍රතිවිරුද්ධ දෙසින් පැමිණි යතුරුපැදියක් ගැටී අනතුරක් සිදු වුණා.\nඅනතුරින් බරපතළ තුවාල ලැබූ යතුරුපැදිකරු තණමල්විල රෝහලට ඇතුළත් කිරීමෙන් අනතුරුව මියගොස් ඇති අතර මෙලෙස මියගොස් ඇත්තේ 19 හැවිරිදි සූරිය ආර ප්‍රදේශයේ පදිංචිකරුවෙක්.\nඑමෙන්ම, තට්ටු නිවාස සංකීර්ණයකින් ඇද වැටී බොරැල්ල ප්‍රදේශයේ පුද්ගලයෙකු මියගොස් තිබෙනවා.\nඊයේ (05) සවස් කාලයේදී බොරැල්ල - සහස්පුර තට්ටු නිවාස සංකීර්ණයෙන් බිමට වැටී පුද්ගලයෙකු බරපතළ තුවාල ලබා කොළඹ ජාතික රෝහලට ඇතුළත් කිරීමේ දී මියගොස් ඇති බව වාර්තා වනවා.\n31 හැවිරිදි එම ප්‍රදේශයේ ම පදිංචිකරුවෙක් මෙලෙස මියගොස් තිබෙනවා.\nමේ අතර, වෙන්නප්පුව ප්‍රදේශයේ පුද්ගලයෙකු දුම්රියේ ගැටී ජීවිතක්ෂයට පත්ව තිබෙනවා.\nඊයේ (05) උදෑසන වෙන්නප්පුව - තඹරවිල - බෝලාන ප්‍රදේශයේ දුම් රිය මාර්ගයේ දී හලාවත සිට කොළඹ බලා ධාවනය වූ දුම්රියක ගැටී පුද්ගලයෙකු මියගොස් ඇති බවට වෙන්නප්පුව පොලීසියට ලද තොරතුරක් මත විමර්ශන ආරම්භ කර තිබෙනවා.\nමරණකරුගේ අනන්‍යතාව මෙතෙක් හඳුනාගෙන තිබෙනවා.\nමේ අතර, වාලච්චේන පොලිස් වසමේ වාලච්චේන ධීවර වරායේ දී දියේ ගිලී පුද්ගලයෙකු මියගොස් ඇති බවට පොලීසියට ලද තොරතුරකට අනුව විමර්ශන ආරම්භ කෙරුණා.\nපැමිණිලිකරු ඇතුළු පිරිසක් ධීවර රැකියාව සඳහා යාමට බෝට්ටුවට දැල් දමා සූදානම් ව සිටිය දී අසල බෝට්ටුවක සිටි පුද්ගලයෙකු පැමිණ ධීවර යාත්‍රාවේ එන්ජින් එක පරීක්ෂා කිරීමට දිය යටට ගොස් ඇති අතර, එහිදී මෙම පුද්ගලයා දියේ ගිලී ඇති බවට තොරතුරු අනාවරණය වී තිබෙනවා.\nමරණකරු 55 හැවිරිදි වාලච්චේන ප්‍රදේශයේ පදිංචිකරුවෙක්.",
       "URL": "https://www.hirunews.lk/296277/ගෙවුණු-පැය-24-දී-පුද්ගල-මරණ-06ක්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1373"
}