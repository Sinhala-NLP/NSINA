{
       "Source": "hirunews",
       "Timestamp": "Wednesday, 25 August 2021 - 11:15",
       "Headline": "රත්මලාන ධර්මසිරිගේ මත්කුඩු විකිණූ අඹු-සැමි යුවළක් අත්අඩංගුවට (වීඩියෝ)",
       "News Content": "මේ වනවිට ඩුබායි රාජ්‍යයේ සැඟව සිටින මහා පරිමාණ මත්කුඩු ජාවාරම්කරුවෙකු වන, රත්මලානේ ධර්මසිරි නමැත්තාගේ මත්කුඩු අළෙවි කළ අඹු-සැමි යුවළක්, රුපියල් ලක්ෂ 6 කට අධික වටිනාකමකින් යුත් හොරොයින් මත්කුඩු තොගයක් සහ රුපියල් ලක්ෂයකට අධික මුදල් ද සමඟ ඊයේ රාත්‍රියේ අත්අඩංගුවට ගත් බව කැස්බෑව පොලිසිය පවසනවා.\nමෙම සැකකාර අඹු-සැමි යුවළ සමඟ මත්කුඩු ග්‍රෑම් තිහක් හා මත්කුඩු ජාවාරමෙන් උපයා ගත් බව කියන රුපියල් එක් ලක්ෂ 5000ක මුදලක් ද මෙලෙස පොලිස් බාරයට ගැනුණා.\nනිරෝධායන ඇඳිරි නීතිය ද කඩකරමින් පුද්ගලයකු හෙරොයින් මත්කුඩු රැගෙන මාකන්දන සුදර්ශන මාවත සැරිසරන බවට කැස්බෑව පොලිසියේ ස්ථානාධිපතිවරයාට ලද තොරතුරක් අනුව සැකකරු අත්අඩංගුවට ගෙන සිදු කරන ලද පරීක්ෂාවේ දී ඔහු සන්තකයේ තිබී මත්කුඩු ග්‍රෑම් දහයක් සොයා ගැනීමට හැකි වී තිබෙනවා.\nපිළියන්දල කොළමුන්න ප්‍රදේශයේ කුලී නිවසක බිරිඳ සමඟ සිටින බවට සැකකරුගෙන් හෙළි වූ තොරතුරු අනුව එම නිවස පරික්ෂා කිරීමේ දී නිවසේ වහලයේ සඟවා තිබූ තවත් මත්කුඩු ග්‍රෑම් 20ක් හා ජාවාරමෙන් උපයා ගත් බව කියන මුදල් ද සොයා ගැනුණා.\nමෙම මත්කුඩු මේ වනවිට මෙරටින් පලා ගොස් ඩුබායි හි සැඟව සිටින 'රත්මලාන ධර්මෙ' නැමැත්තා විව්ධ මාර්ග හරහා මෙරටට එවන  ඒවා බව සැකකරුගෙන් හා සැකකාරියගෙන් කළ ප්‍රශ්න කිරීමේ දී අනාවරණය වූ බව පොලිසිය කියයි.\nසැකකාර අඹු-සැමි යුවළ මෙම නිවෙස මීට සතියකට ඉහත දී මාසිකව රුපියල් විසි දහස බැගින් කුලී පදනම මත ලබාගෙන ඇති බවත් පොලිස් විමර්ශනවල දී අනාවරණය වී තිබෙනවා.\nමෙම යුවළට මීට පෙර ද මත්කුඩු චෝදනා සම්බන්දයෙන් මහාධිකරණයෙ නඩුවක් ද විභාග වෙමින් පවතින බවත් පොලිසිය කියයි.\nසැකකාර අඹු-සැමි යුවළ අද දින කැස්බෑව අධිකරණය වෙත ඉදිරිපත් කිරීමට නියමිතයි.",
       "URL": "https://www.hirunews.lk/280576/රත්මලාන-ධර්මසිරිගේ-මත්කුඩු-විකිණූ-අඹු-සැමි-යුවළක්-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1732"
}