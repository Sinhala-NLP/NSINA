{
       "Source": "hirunews",
       "Timestamp": "Thursday, 29 September 2022 - 16:25",
       "Headline": "දැරියකට මිලියන 30 ක් වන්දිගෙවන්නැයි රජයට නියෝග (වීඩියෝ)",
       "News Content": "2012 වසරේදී ගම්පහ දිස්ත්‍රික් රෝහලට දරු ප්‍රසූතිය සඳහා ඇතුළත් වූ මවක් ආබාධිත දරුවකු බිහි කිරීම , එම රෝහලේ වෛද්‍යවරුන්ගේ සහ කාර්ය මණ්ඩලයේ නොසැලකිල්ල මත සිදුවී ඇතැයි තීන්දු කළ කොළඹ දිසා අධිකරණය ආබාධිත දැරියට රුපියල් මිලියන 30 ක වන්දියක් ගෙවන ලෙස රජයට නියෝග තිබෙනවා.\nදැනට ආබාධිත තත්ත්වයකට පත්ව සිටින බියගම ප්‍රදේශයේ පදිංචි සඳුනි අතාශා නැමැති අදාළ දැරිය සිය මව මාර්ගයෙන් ඉදිරිපත් කළ නඩුවක තීන්දුව ලබා දෙමිනුයි කොළඹ අතිරේක දිසා විනිසුරු කල්හාරී ලියනගේ අද මෙම නියෝගය නිකුත් කළේ.\nපැමිණිලිකාර දැරියගේ මව අධිකරණය හමුවේ පවසා තිබුණේ තමා දරුවකු ප්‍රසූත කිරීම සඳහා 2012 වසරේ මැයි මස 14 වනදා ගම්පහ රෝහලට ඇතුළත් වූ බවයි.\nතමන්ට දරාගත නොහැකි වේදනාවක් ඇති වු අතර ඒ පිළිබඳව රෝහල් කාර්යමණ්ඩලය හා වෛද්‍යවරු දැනුවත් කළත් ප්‍රතිකාරයක් ලබානොදුන් බවත් පැමිණිල්ලේ සඳහන් කර තිබෙනවා.\nමෙහි ප්‍රතිඵලයක් ලෙස ප්‍රසූත කල දැරියට කතා කිරීමට, අතපය සෙලවීමට, හා ඇවිදීමට නොහැකි තත්ත්වයකින් පසුවන බවත් මව ප්‍රකාශ කර තිබෙනවා.\nඒ අනුවයි වෛද්‍යවරුන්ගේ හා රෝහල් කාර්ය මණ්ඩලයේ නොසැලකිලිමත් ක්‍රියාකලාපය හේතුවෙන් තමන්ට ආබාධිත දරුවකු බිහි වූ බවත් ඒ වෙනුවෙන් අලාභ වශයෙන් රුපියල් මිලියන 50ක වන්දියක් අය කර දෙන ලෙසත් ඉල්ලා අදාළ දැරිය වෙනුවෙන් මෙම මව නඩුව ගොනුකර ඇත්තේ.\nදීර්ඝ නඩු විභාගයකින් අනතුරුව තීන්දුව ප්‍රකාශයට පත් කළ කොළඹ අතිරේක දිසා විනිසුරුවරිය සඳහන් කළේ රෝහලකට යම් රෝගියකු ඇතුලත් වූ පසු ප්‍රතිකාර කිරීමේ යුතුකම වෛද්‍ය හා රෝහල් කාර්ය මණ්ඩලය වෙත පැවරී තිබෙන බවයි.\nගම්පහ මහ රෝහල රජයේ යටතේ පාලනය වන රෝහල් වන අතර එහි සේවයේ නියුතු වෛද්‍යවරුන්ට හා කාර්ය මණ්ඩලයට වැටුප් ගෙවනු ලබන්නේ රජය විසින් යැයි තීන්දුව මගින් පෙන්වා දී තිබෙනවා.\nඑම වැටුප් ගෙවීම සඳහා පුරවැසියන් විසින් ගෙවනු ලබන බදු උපයෝගී කර ගන්නා බවත් විනිසුරුවරිය නඩු තීන්දුවේ සඳහන් කර සිටියා.\nඒ අනුව පෙකෙනිවැල දරුවාගේ ගෙලෙහි එතීම නිසා මෙවැනි තත්වයක් උද්ගතවී ඇති බව පෙනී ගියත් එය නිරාකරණය කිරීම සඳහා වෛද්‍යවරුන් අවශ්‍ය පියවර ගෙන නොමැති බවයි විනිසුරුවරිය පැවසූවේ.\nඑම තත්වය නිසා ජීවිත කාලය පුරා දැරියට වෙනත් පුද්ගලයින් මත යැපීමට සිදුවන බවද අධිකරණ තීන්දුවේ සඳහන්.\nදැරියගේ ආයු අපේක්ෂාව අවුරුදු 50 ක් ලෙස ගණනය කරන්නේ නම් එම කාලය ජීවත්වීමට ඇයට රුපියල් මිලියන 30 ක් වැයවන බවට නඩු තීන්දුවෙන් ගණනය කර තිබෙනවා.\nමෙහි වගඋත්තරකරුවන් වන්නේ සෞඛ්‍ය අමාත්‍යංශ ලේකම්වරයා සහ නීතිපතිවරයායි.",
       "URL": "https://www.hirunews.lk/316633/දැරියකට-මිලියන-30-ක්-වන්දිගෙවන්නැයි-රජයට-නියෝග-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=836"
}