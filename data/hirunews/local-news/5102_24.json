{
       "Source": "hirunews",
       "Timestamp": "Monday, 04 April 2016 - 8:00",
       "Headline": "යාල යනව නම් - මෙයත් දැන  ගන්න",
       "News Content": "යාල ජාතික වනෝද්‍යානය තුළට ඇතුලූවන රථවාහනවලට නව කොන්දේසි පනවන බව වනජීවී අධ්‍යක්‍ෂ ජනරාල් සුමිත් පිලපිටිය පවසනවා.\nඔහු කියා සිටියේ වන සතුන්ගේ ආරක්ෂාව සහ සංචාරකයින්ගේ පහසුව වෙනුවෙන් මෙම තීරණය ගෙන ඇති බවයි.\nඉදිරි පාසල් නිවාඩු සමයේදී සැළකිය යුතු සංචාරකයන් පිරිසක් යාල වනෝද්‍යානය නැරඹීමට පැමිණෙනවා.\nඑම නිසා සෆාරි ජීප් රථ රියදුරන් සහ ඔවුන්ගේ සංගමය සමඟ සාකච්ඡා කර මෙම කොන්දේසි පැනවීම සිදුකරන බවයි වනජීවී අධ්‍යක්‍ෂ ජනරාල්වරයා සඳහන් කළේ.\nඒ අනුව සෆාරි ජීප් රථ මේ මස 10 වනදාට පෙර වනජීවී දෙපාර්තමේන්තුවේ ලියාපදිංචි කළ යුතු බවද ඔහු ප්‍රකාශ කළා.\nමෙලෙස ලියාපදිංචි කිරීමෙන් අනතුරුව නව කොන්දේසි මාලාව රියදුරන් වෙත ලබාදෙන අතර ඒවා උල්ලංඝනය කරන රියදුරන් අධීක්ෂණය කිරීමේ ක්‍රමවේදයක්ද ක්‍රියාත්මක කරන බවයි අධ්‍යක්‍ෂ ජනරාල්වරයා තවදුරටත් සඳහන් කළේ.",
       "URL": "https://www.hirunews.lk/130064/යාල-යනව-නම්-මෙයත්-දැන-ගන්න",
       "Category": "Local News",
       "Parent URL": "https://www.hirunews.lk/local-news.php?pageID=5102"
}