{
       "Source": "hirunews",
       "Timestamp": "Tuesday, 04 January 2022 - 19:40",
       "Headline": "සහන ලබා දුන්නේ පළාත් සභා මැතිවරණ ඉලක්ක කරගෙන නොවේ - ආණ්ඩුව (වීඩියෝ)",
       "News Content": "විශේෂ භාණ්ඩ හා සේවා බදු පනත් කෙටුම්පත සහ 2002 අංක 14 දරණ එකතු කළ අගය මත බදු පනතට සංශෝධන සඳහා වන පනත් කෙටුම්පත සඳහා අමාත්‍ය මණ්ඩලයේ අනුමැතිය හිමිව තිබෙනවා.\nඒ අනුව 2021 සහ 2022 අයවැය මගින් මත්පැන්, දුම්වැටි, විදුලි සංදේශ, ඔට්ටු සහ සූදු මෙන්ම වාහන මත බදු එකතු කිරීමේ කාර්යක්ෂමතාව වර්ධනය කිරීමට හැකිවන පරිදි අයකරන බදු කිහිපයක් වෙනුවට මාර්ගගත ක්‍රමයට කළමනාකරණය වන තනි විශේෂ භාණ්ඩ හා සේවා බද්දක් පැනවීමටයි යෝජනා කර ඇත්තේ.\n2022 අයවැය මගින් මූල්‍ය සේවා මත එකතු කළ අගය මත බද්ද වැඩිකිරීමට සහ වසංගත හෝ මහජන සෞඛ්‍ය තත්වයන් යටතේ රජයේ රෝහල්වලට සහ සෞඛ්‍ය අමාත්‍යාංශයට පරිත්‍යාග කරනු ලබන වෛද්‍ය උපකරණ, උපාංග හා රසායනික ද්‍රව්‍ය ආදිය එකතු කළ අගය මත බද්දෙන් නිදහස් කිරීමට ද යෝජනා කර තිබෙනවා.\nමේ අතර ජනතාව වෙත ඊයේ (04) ලබාදුන් සහන පැකේජය සඳහා රුපියල් බිලියන 229ක් පමණ වැයවනු ඇති බව මුදල් අමාත්‍ය බැසිල් රාජපක්ෂ ප්‍රකාශ කළා.\nඑම සහන පැකේජය යටතේ රාජ්‍ය සේවකයන්ට, විශ්‍රාමිකයන්ට සහ ආබාධිත සෙබළුන්ට මේ මස සිට රුපියල් 5000ක අතිරේක දීමනාවක් හිමිවනවා.\nසමෘද්ධි ලාභීන්ට රුපියල් 1000ක අතිරේක දීමනාවක් ද මේ මාසයේ සිට ලබාදීමට කටයුතු කෙරෙන බවයි මුදල් අමාත්‍යවරයා කියා සිටියේ.\nඊට අමතරව අත්‍යවශ්‍ය ආහාර සහ ඖෂධ සියළු බදුවලින් නිදහස් කිරීමට පියවර ගැනුණා.\nඑම බදු සහනය හිමි වන අත්‍යාවශ්‍ය ආහාර ද්‍රව්‍ය අතරට අර්තාපල්, ලොකුළුෑණු, පරිප්පු සහ සීනි ඇතුලු ආහාර ද්‍රව්‍ය ඇතුළත් බවයි මුදල් අමාත්‍යාංශ ලේකම් එස්.ආර්. ආටිගල සදහන් කළේ.\nඑසේම වී ගොවීන්ට කිලෝවක් සඳහා රුපියල් 25ක සහනාධාරයක් ලබාදීමටද පියවර ගැණුනු අතර වතු කම්කරු පවුලක් සඳහා මසකට තිරිඟු පිටි කිලෝවක් රුපියල් 80ක සහන මිලක් යටතේ කිලෝ 15ක උපරිම සීමාවකට යටත්ව ලබාදෙන බව ද ප්‍රකාශ කෙරුණා.\nඅද පැවති අමාත්‍ය මණ්ඩල තීරණ දැනුම්දීමේ මාධ්‍ය හමුවේදී කැබිනට් ප්‍රකාශක අමාත්‍ය ඩලස් අලහප්පෙරුම සහ සම කැබිනට් ප්‍රකාශක අමාත්‍ය උදය ගම්මන්පිල සඳහන් කළේ සහන ලබාදීම පළාත් සභා මැතිවරණය අරමුණු කරගෙන සිදු වූවක් නොවන බවයි.",
       "URL": "https://www.hirunews.lk/293032/සහන-ලබා-දුන්නේ-පළාත්-සභා-මැතිවරණ-ඉලක්ක-කරගෙන-නොවේ-ආණ්ඩුව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1449"
}