{
       "Source": "hirunews",
       "Timestamp": "Monday, 07 November 2022 - 12:22",
       "Headline": "ධනිෂ්කට සියලු ආකාරයේ ක්‍රිකට් තහනම් ! - මහේලගෙනුත් සිදුවීම ගැන ප්‍රකාශයක් (වීඩියෝ)",
       "News Content": "ස්ත්‍රී දූෂක චෝදනාවට මේ වනවිට සිඩ්නි පොලිස් අත් අඩංගුවේ සිටින ශ්‍රී ලංකා ක්‍රිකට් ක්‍රීඩක ධනිෂ්ක ගුණතිලකට ක්‍රිකට් ආයතනයෙන් තහනම් නියෝගයක් පනවා තිබෙනවා.\nඒ සියලු ආකාරයෙන් ක්‍රිකට් ක්‍රීඩා කිරීමට ඔහුට ඇති අයිතිය තහනම් කරමින්.\nඅද දහවල් ශ්‍රී ලංකා ක්‍රිකට් ආයතනය විසින් ඔහුට මෙම වාරණය පනවනු ලැබුවා.\nමේ අතර ක්‍රීඩකයින්ගේ හැසිරීම සම්බන්ධයෙන් ක්‍රීඩකයින් විසින් ම වගකීම භාරගත යුතු බව ශ්‍රී ලංකා ක්‍රිකට් කණ්ඩායමේ පුහුණු උපදේශක මහේල ජයවර්ධන පවසනවා.\nඅද (07) පෙරවරුවේ ඔස්ට්‍රෙලියාවේ සිට දිවයිනට පැමිණි අවස්ථාවේදි මාධ්‍ය වෙත අදහස් දක්වමින් ඔහු මේ බව සඳහන් කළා.\nතමන් ඊයේ රාත්‍රියේ දී දිවයිනට පැමිණීමට ඔස්ට්‍රෙලියාවෙන් පිටත් වූ අතර, පැමිණෙන විට දී මෙම කනගාටුදායක පුවත ආරංචි වූ බවයි මහේල ජයවර්ධන පැවසුවේ.\nමේ වනවිට එම සිද්ධිය නීතිමය පසුබිමක ඇති හෙයින්, ඒ පිළිබඳ දැඩි අවධානයෙන් සිටින බවත්, ක්‍රීඩකයින් මීට වඩා වගකීමෙන් යුතුව ක්‍රියා කළ යුතු බවත් හෙතෙම සඳහන් කළා.\nසෑම විටම වෙනත් රටකට ක්‍රීඩා කිරීම සඳහා මව්බිමෙන් යන්නේ, යළිත් දිවයිනට විනයගරුකව පැමිණීමට මිස මෙවන් සිදුවීමලට පාදක වන්නට නොවන බව ද මහේල ජයවර්ධන ධනිෂ්කගේ සිදුවීම සම්බන්ධයෙන් අදහස් දක්වමින් වැඩිදුරටත් ප්‍රකාශ කර සිටියා.",
       "URL": "https://www.hirunews.lk/319816/ධනිෂ්කට-සියලු-ආකාරයේ-ක්‍රිකට්-තහනම්-මහේලගෙනුත්-සිදුවීම-ගැන-ප්‍රකාශයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=752"
}