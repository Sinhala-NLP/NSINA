{
       "Source": "hirunews",
       "Timestamp": "Monday, 29 March 2021 - 19:50",
       "Headline": "පිළිකා කාරක අඩංගු පොල්තෙල් කිලෝ මිලියන 1.8ක් ප්‍රතිඅපනයනයට (වීඩියෝ)",
       "News Content": "ඇෆ්ලටොක්සීන් නැමැති පිළිකා කාරකය ඉහළ ප්‍රතිශතයකින් අඩංගු බවට 2 වන වරටත් තහවුරු වූ පිරිපහදු නොකළ පොල් තෙල් කිලෝග්‍රෑම් මිලියන 1.8ක් කඩිනමින් ප්‍රතිඅපනයනයට පියවර ගන්නා බව රේගු අධ්‍යක්ෂ ජනරාල්, විශ්‍රාමික මේජර් ජෙනරාල් විජිත රවීප්‍රිය ප්‍රකාශ කළා.\nප්‍රශ්නගත පොල් තෙල් තොගය සම්බන්ධයෙන් හිරු ප්‍රවෘත්ති කල අනාවරණය හමුවේ සමාජය තුල ඒ පිළිබඳව ඇති වූයේ දැඩි කතාබහක්. ඒ පිළිබඳව දැනුවත් කිරීම සඳහා අද කොළඹදී කැඳවූ මාධ්‍ය හමුවකට එක්වෙමින් රේගු අධ්‍යක්ෂවරයා මේ බව සඳහන් කළා.\nඑම මාධ්‍ය හමුවට පාරිභෝගික ආරක්ෂණ රාජ්‍ය අමාත්‍ය ලසන්ත අලගියවන්න, වෙළඳ අමාත්‍ය ආචාර්ය බන්දුල ගුණවර්ධන මෙන්ම ශ්‍රී ලංකා ප්‍රමිති ආයතනයේ අධ්‍යක්ෂ ජනරාල් ආචාර්ය සිද්ධිකා සේනාරත්න ද  එක්ව සිටියා.\nඑහිදී පාරිභෝගික ආරක්ෂණ රාජ්‍ය අමාත්‍ය ලසන්ත අලගියවන්න ප්‍රකාශ කළේ මින් ඉදිරියට ආහාර ද්‍රව්‍ය සම්බන්ධයෙන් අවසන් සාම්පල් පරීක්ෂණ වාර්තා ලැබෙන තෙක් එම ආහාර ද්‍රව්‍ය ආනයනික සමාගම් වල ගබඩා වෙත මුදා හැරීම සිදු නොකරන බවයි.\nසමාගම් 3ක් මගින් මෙරටට ගෙන්වූ පොල්තෙල් තොග වල ඇෆ්ලටොක්සීන් නැමැති පිළිකා කාරකය අඩංගු බැවින් ඒවා ප්‍රතිඅපනයනය කරන ලෙස සෞඛ්‍ය අමාත්‍යංශයේ ආහාර ආරක්ෂණ ඒකකය නිර්දේශ කරනු ලැබුවේ පසුගිය 4 වනදායි.\nකෙසේ වෙතත් ඒ වන විටත් අදාළ පොල්තෙල් තොග ආනයනික සමාගම් වල ගබඩා වෙත මුදා හැර තිබුණා. ඒ, තත්ත්ව පරීක්ෂණ වාර්තා ලැබෙන තෙක් වෙළඳ පොලට නිකුත් නොකිරීමේ කොන්දේසිය මතයි.\nසෞඛ්‍ය අමාත්‍යංශයේ ආහාර ආරක්ෂණ ඒකකය මගින් ප්‍රමිතියෙන් තොර බවට තහවුරු කර තිබියදී ආනයනික සමාගම් සිදුකල අභියාචනා මත ප්‍රශ්නගත පොල්තෙල් තොගයේ සාම්පල 2 වන වරටත් පරීක්ෂා කිරීමට ශ්‍රී ලංකා ප්‍රමිති ආයතනය කටයුතු කලා.\nඒ අනුවයි සමාගම්  3ක් ආනයනය කල පිරිපහදු නොකල තෙල් තොග වල ඇෆ්ලටොක්සීන් නැමැති පිළිකා කාරකය ඉහළ ප්‍රතිශතයකන් අඩංගු බව නැවත වරටත් සනාථ වුනේ.\nමෙම පොල්තෙල් වෙළඳපොලට නිකුත් වී ඇත්ද යන්න සම්බන්ධයෙන් තවදුරටත් තහවුරු කර ගැනීම සඳහා පාරිභෝගික කටයුතු පිළිබඳ අධිකාරිය දිස්ත්‍රික්ක 24ම ආවරණය වන පරිදි අහඹු සාම්පල ලබා ගැනීම පසුගියදා ආරම්භ කෙරුණා.\nකෙසේ වෙතත්, මතුව ඇති මෙම අර්බුදකාරී තත්වය හමුවේ උත්සව සමයේදී පොල්තෙල් මිල ඉහළ යනු ඇති බවට ජනතාව බිය පල කරනවා.\nමේ අතර, විෂ සහිත ආහාර ද්‍රව්‍ය මෙරටට රැගෙන එන පුද්ගලයින්ට එරෙහිව අපරාධ නීතිය යටතේ දඬුවම් පැමිණවිය යුතු බව රජයේ වෛද්‍ය නිලධාරීන්ගේ සංගමයේ සභාපති විශේෂඥ වෛද්‍ය අනුරුද්ධ පාදෙණිය අද පැවති මාධ්‍ය හමුවකදී කියා සිටියා.",
       "URL": "https://www.hirunews.lk/266926/පිළිකා-කාරක-අඩංගු-පොල්තෙල්-කිලෝ-මිලියන-1-8ක්-ප්‍රතිඅපනයනයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2054"
}