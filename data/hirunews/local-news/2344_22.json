{
       "Source": "hirunews",
       "Timestamp": "Sunday, 08 November 2020 - 13:01",
       "Headline": "දුරගමන් සේවා බස් රථ ධාවනය හෙට සිට - දුම්රිය කාර්යාල සේවා සඳහා පමණයි",
       "News Content": "දුරගමන් සේවා බස් රථද හෙට(09) සිට ධාවනය ආරම්භ කරන බව ලංකා ගමනාගමන මණ්ඩලය පවසනවා.\nඑහි සභාපති කිංස්ලි රණවක සඳහන් කළේ එලෙස ධාවනය කරනු ලබන දුර ගමන් සේවා හුදකලා කර ඇති ප්‍රදේශයන්හි නොනවත්වා ධාවනය කරන බවයි.\nඑමෙන්ම ලංගමයේ සියලු කෙටි ගමන් සේවාද හෙට සිට ආරම්භ වනවා.\nමේ අතර දුම්රිය දෙපාර්තමේන්තුව පවසන්නේ හෙට සිට කාර්යාල දුම්රිය පමණක් ධාවනයට එක් කරන බවයි.\nකෙසේ වෙතත් හුදකලා කර ඇති ප්‍රදේශවල දුම්රිය නැවැත්වීමක් සිදු නොකරන බව දුම්රිය දෙපාර්තමේන්තුව වැඩිදුරටත් ප්‍රකාශ කළා.\nමේ අතර නිරෝධායන ඇඳිරි නීතිය ඉවත් කිරීමෙන් පසු බස්නාහිර ඇතුලු ඇඳිරි නීතිය පනවා ඇති ප්‍රදේශවල මගී ප්‍රවාහන කටයුතු හෙට(9) සිට යළි ආරම්භ කරන බව ප්‍රවාහන රාජ්‍ය අමාත්‍ය දිලුම් අමුණුගම ප්‍රකාශ කළා.\nඔහු වැඩිදුරටත් පෙන්වා දුන්නේ ඇඳිරි නීතිය ඉවත් කිරීමෙන් පසු ප්‍රවාහන සේවා ක්‍රියාත්මක කිරීම සඳහා කොවිඩ් ප්‍රවාහන ප්‍රතිපත්තියක් ලබන සතියේ හඳුන්වාදීමට නියමිත බවයි.\nඑහි ඇතැම් කරුණු ක්‍රියාත්මක කරන්නේ නම් බස් ගාස්තු වැඩිවීමක් සිදුවිය හැකි බවද ප්‍රවාහන රාජ්‍ය අමාත්‍ය දිලුම් අමුණුගම සඳහන් කළා.\nකෙසේ වෙතත් ලංකා පෞද්ගලික බස් හිමින්ගේ සංගමයේ සභාපති ගැමුණු විජේරත්න කියා සිටියේ සෞඛ්‍යාරක්ෂක ක්‍රමවේද අනුගමනය කරමින් බස් රථ ධාවනය කිරීම පිළිබඳව මෙතෙක් බලධාරීන් නිශ්චිත ක්‍රමවේදයක් හඳුන්වාදී නොමැති වීම ගැටළු සහගත බවයි.\nමේ අතර නිරෝධායන ඇඳිරි නීතිය පනවා ඇති ප්‍රදේශවල හෙට ඇඳිරි නීතිය ඉවත් කළද රාජ්‍ය සේවකයින් පැමිණීම තවදුරටත් සීමා කර ඇති බව රාජ්‍ය පරිපාලන අමාත්‍යාංශ ලේකම් ජේ.ජේ. රත්නසිරි සඳහන් කළා.\nමුව ආවරණ පැළඳීමකින් තොරව දඹුල්ල ආර්ථික මධ්‍යස්ථානයට ඇතුලුවීම සම්බන්ධයෙන් චෝදනා එල්ලවූ ව්‍යාපාරිකයෙකු දින 14ක් නිරෝධායනයට ලක් කිරීමට අධිකරණය නියෝග කර තිබෙනවා.\nමොහු දඹුල්ල ආර්ථික මධ්‍යස්ථානය ඉදිරිපිට රාජකාරියේ නිරතව සිටි පොලිස් නිලධාරීන්ගේ උපදෙස් නොතකා මුව ආවරණ නොමැතිව ඊට ඇතුලුවීමට උත්සහ ගැනීමේදී ඊයේ අත්අඩංගුවට ගැනුනේ නිරෝධායන නීති උල්ලංඝනය කිරීමේ චෝදනා මතයි.\nපසුව මෙම ව්‍යාපාරිකයා දඹුල්ල මහේස්ත්‍රාත් කෝසල බණ්ඩාර ඉලංගසිංහ හමුවට ඉදිරිපත් කළ අතර, එහිදී  සැකකරුව සති දෙකක කාලයක් නිරෝධායනයට ලක් කරන ලෙස නියෝග කෙරුණා.\nමේ සම්බන්ධයෙන් දුම්රිය දෙපාර්තමේන්තුව නිකුත් කළ නිවේදනය පහතින්.",
       "URL": "https://www.hirunews.lk/254262/දුරගමන්-සේවා-බස්-රථ-ධාවනය-හෙට-සිට-දුම්රිය-කාර්යාල-සේවා-සඳහා-පමණයි",
       "Category": "Local News",
       "Parent URL": "https://www.hirunews.lk/local-news.php?pageID=2344"
}