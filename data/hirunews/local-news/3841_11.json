{
       "Source": "hirunews",
       "Timestamp": "Thursday, 19 July 2018 - 16:04",
       "Headline": "වන අලි දෙදෙනෙකු ක්‍රීඩා පිටියට පැමිණීමෙන් විභාගවලට පෙනී සිටි ළමුන් අපහසුතාවක",
       "News Content": "ගලේවෙල දේවහූව ප්‍රදේශයේ පාසලක ක්‍රීඩා පිටියට අද උදෑසන පැමිණ සිටි වන අලි දෙදෙනෙකු පළවා හැරීමට වනජීවී නිලධාරීන් කටයුතු කර තිබෙනවා.\nඅලි දෙදෙනා පැමිණීම හේතුවෙන් මේ දිනවල පැවැත්වෙන වාර විභාගයට පෙනී සිටින ළමුන් දැඩි අපහසුතාවකට පත්ව සිටි බවයි අප වාර්තාකරු සඳහන් කළේ.\nඅද උදෑසන 6.30 පමණ සිට 8.30 දක්වා වන අලින් දෙදෙනා විද්‍යාලයේ ක්‍රීඩා පිටියේ රැඳී සිටීම හේතුවෙන් ගල්කිරියාගම වනජීවී නිලධාරීන් පැමිණ ඔවුන් පළවා හැරීමට පියවර ගෙන තිබුනා.\nඑම අවස්ථාවේ දී වන අලින් දෙදෙනා මාර්ගය හරහා ගොස් නිවෙස් ආසන්නයෙන් රක්ෂිතයට පිවිස තිබු අතර වනජීවී නිලධාරීන් එම සත්වයන් දෙදෙනා පළවා හැරීමට මෙහෙයුමක් සිදුකළා.\nඑහිදී වනජීවී නිලධාරීන් රක්ෂිතය මැදින් ගමන් කරමින් සිටියදී පුද්ගලයන් දෙදෙනෙකු නීති විරෝධී මත්පැන් පෙරමින් සිටි බවයි අප වාර්තාකරු කියාසිටියේ.\nපසුව ඔවුන්ට එය ඉවත් කර වනජීවී කාර්යාලයට පැමිණෙන ලෙසට පැමිණි නිලධාරීන් ප්‍රකාශකර තිබුනා.\nප්‍රදේශවාසීන් පවසන්නේ දිනපතා වන අලි ගම්වැදීම සිදුවන බවයි.\nඑහෙත් අලුයම් කාලය වන විට ආහාර ගෙන නැවතත් වනයට ගමන් කරන අලින් දෙදෙනෙකුට ගමෙන් පිටවීමට නොහැකිව මෙලෙස රැඳී සිටින බවයි ප්‍රදේශවාසීන් සඳහන් කර ඇත්තේ.",
       "URL": "https://www.hirunews.lk/195563/වන-අලි-දෙදෙනෙකු-ක්‍රීඩා-පිටියට-පැමිණීමෙන්-විභාගවලට-පෙනී-සිටි-ළමුන්-අපහසුතාවක",
       "Category": "Local News",
       "Parent URL": "https://www.hirunews.lk/local-news.php?pageID=3841"
}