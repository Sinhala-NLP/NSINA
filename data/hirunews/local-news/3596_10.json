{
       "Source": "hirunews",
       "Timestamp": "Thursday, 20 December 2018 - 19:11",
       "Headline": "අතුරු සම්මත ගිණුමට කැබිනට් අනුමැතිය - ඉන්ධන මිල සූත්‍රය යළි එයි",
       "News Content": "කැබිනට් අනුමැතිය හිමි වු නව ආණ්ඩුවේ අතුරු සම්මත ගිණුම හෙට පාර්ලිමේන්තුවට ඉදිරිපත් කිරිමට නියමිතයි. දිවුරුම් දිමෙන් අනතුරුව අද දින අමාත්‍ය මණ්ඩලය රැස්වුයේ ජනාධිපති මෛත්‍රිපාල සිරිසේන සහ අග්‍රාමත්‍ය රනිල් වික්‍රමසිංහගේ ප්‍රධානත්වයෙන්.\nඑය මිනිත්තු 20 කට පමණක් සිමා වී තිබෙනවා.\nඅතුරු සම්මත ගිණුම පාර්ලිමේන්තුවේ සම්මත කර ගැනීමෙන් පසු ලබන වසරේ ජනවාරි මස 01 වනදා සිට රාජ්‍ය ගෙවීම් සියල්ල අඛන්ඩව සිදුකළ හැකියි.\nමේ අතර, අද දිවුරුම් දීමෙන් අනතුරුව ධුරයේ පළමුව වැඩ භාර ගත්තේ මුදල් හා ජනමාධ්‍ය අමාත්‍ය මංගල සමරවීරයි.\nඉන්ධන මිල සූත්‍රය යළි ක්‍රියාත්මක කිරීමට බලාපොරොත්තු වන බව ඔහු එහිදී සදහන් කළා.\nඑම අවස්ථාවට පසුගියදා ආණ්ඩුවට එක්වූ පාර්ලිමේන්තු මන්ත්‍රී විජිත් විජයමුනි සොයිසා ද එක්ව සිටියා.\nඑමෙන්ම, නිවාස, ඉදිකිරීම් සහ සංස්කෘතික කටයුතු අමාත්‍ය සජිත් ප්‍රේමදාස සහ වැවිලි කර්මාන්ත අමාත්‍ය නවීන් දිසානායක ද අද සිය අමාත්‍යාංශවල වැඩ භාර ගනු ලැබුවා.\nමීට අමතරව, කර්මාන්ත හා වානිජ කටයුතු, දිගුකාලීනව අවතැන් වූ පුද්ගලයින් නැවත පදිංචි කිරීම් සහ සමූපකාර සංවර්ධන අමාත්‍ය රිෂාද් බදියුර්දීන් ද අද ධුරයේ වැඩ භාර ගත්තා.",
       "URL": "https://www.hirunews.lk/206496/අතුරු-සම්මත-ගිණුමට-කැබිනට්-අනුමැතිය-ඉන්ධන-මිල-සූත්‍රය-යළි-එයි",
       "Category": "Local News",
       "Parent URL": "https://www.hirunews.lk/local-news.php?pageID=3596"
}