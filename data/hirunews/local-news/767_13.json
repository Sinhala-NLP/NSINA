{
       "Source": "hirunews",
       "Timestamp": "Monday, 31 October 2022 - 7:26",
       "Headline": "නීතිවිරෝධී ලෙස එකලස් කරන ලද ජීප් රථයක් ගැන මන්ත්‍රී මුතුහෙට්ටිගමගෙන් ප්‍රශ්න කිරීමට යයි",
       "News Content": "තීරු බදු රහිතව ආනයනය කළ බවට පොලිස් භාරයට ගැනුණු සුඛෝපබෝගී ජීප් රථය සම්බන්ධයෙන් සිදු කරන විමර්ශනයට අදාළව හිටපු අමාත්‍ය නිශාන්ත මුතුහෙට්ටිගමගෙන් ඉදිරියේ දී ප්‍රකාශයක් ලබාගැනීමට නියමිත බව පොලිසිය සඳහන් කළා.\nමත්ද්‍රව්‍ය ප්‍රවාහනය කරන බවට ලද තොරතුරක් මත ඊයේ (30) ගාල්ල - කරාපිටිය ප්‍රදේශයේ දී පානදුර - වලාන මධ්‍යම දූෂන මර්ධන ඒකකය විසින් සුඛොපබෝගී ජිප් රථයක් පරික්ෂාවට ලක් කර තිබුණා.\nඑහි දී අදාළ ජීප් රථය තුළ තිබි කිසිදු මත්ද්‍රව්‍යක් හමු වී නොමැති අතර එහි අංක තහඩුව ව්‍යාජ එකක් බවටයි හඳුනා ගැණුනේ.\nවැඩිදුර පරීක්ෂණවල දී අනාවරණය වී ඇත්තේ මෙම ජිප් රථය නීති විරෝධී ලෙස මෙරටට ගෙන්වා එකලස් කරන ලද එකක් බවටයි.\nඑහි චැසි අංකය වෙනත් වාහනයක අංකයක් බවටද නිරීක්ෂණය කර තිබෙනවා.\nනිශාන්ත මුතුහෙට්ටිගම වරාය හා නාවික කටයුතු නියෝජ්‍ය අමාත්‍යවරයා ලෙස කටයුතු කළ සමයේ මෙම ජිප් රථය තීරු බදු රහිතව මෙය ගෙන්වා ඇති බවටයි වාර්තා වන්නේ.\nසිද්ධිය සම්බන්ධයෙන් එම රථයේ රියදුරු අත්අඩංගුවට ගෙන තිබෙනවා.\nඔහු 36 හැවිරිදි ඇල්පිටිය ප්‍රදේශයේ පදිංචි ගාල්ල පොලිසියට අනියුක්තව සේවය කරන පොලිස් කොස්තාපල්වරයෙක්.",
       "URL": "https://www.hirunews.lk/319243/නීතිවිරෝධී-ලෙස-එකලස්-කරන-ලද-ජීප්-රථයක්-ගැන-මන්ත්‍රී-මුතුහෙට්ටිගමගෙන්-ප්‍රශ්න-කිරීමට-යයි",
       "Category": "Local News",
       "Parent URL": "https://www.hirunews.lk/local-news.php?pageID=767"
}