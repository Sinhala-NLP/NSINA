{
       "Source": "hirunews",
       "Timestamp": "Wednesday, 29 June 2016 - 18:24",
       "Headline": "22 හැවිරිදි තරුණියක් මහනුවරදී අතුරුදන්",
       "News Content": "මහනුවර - කලූගලතැන්න - තැරැල්ලේගම ප්‍රදේශයේ පදිංචි 22 හැවිරිදි තම දියණිය පසුගිය සඳුදා සිට අතුරුදන්වී ඇති බව ඇයගේ දෙමව්පියන් පවසනවා.\nපොලීසිය සඳහන් කළේ මෙය පැහැරගැනීමක්ද නැද්ද යන්න පිළිබඳව පරීක්ෂණ සිදුකරන බවයි.\nනිරෝෂා දිල්රුක්ෂි නැමති 22 හැවිරිදි මෙම තරුණිය පසුගිය සඳුදා නිවසින් පිටව ගොස් ඇත්තේ මහනුවර නගරයේ පැවති බාහිර උපාධි පාඨමාලාවකට අදාළ උපකාරක පන්තියකට සහභාගිවීම සඳහායි.\nඑහෙත් එදින සිට ඇය පිළිබඳ කිසිදු තොරතුරක් ලැබී නොමැති බවයි අතුරුදන්ව සිටින තරුණියගේ මව හිරු ප්‍රවෘත්ති අංශයට සඳහන් කළේ.\nඅදාළ තරුණිය නිවස ආසන්නයෙන් මහනුවර නගරයට පැමිණීම සඳහා නැගුණු බස් රථයේ රියදුරාගෙන් සහ කොන්දොස්තරවරයාගෙන් ද පොලීසිය ප්‍රකාශ සටහන් කරගෙන තිබෙනවා.\nඔවුන් දෙදෙනා පොලීසියට සඳහන් කර ඇත්තේ එදින පැවති අධික රථවාහන තදබදය හේතුවෙන් බස් රථයේ සිටි සියලූම මගීන් මහනුවර මහ රෝහල අසලින් බැස ගිය බවයි.\nතරුණිය විවාහ වීමට සිටින තරුණයාගේ ජංගම දුරකථනයට ඇමතුමක් ලබාදී තිබෙනවා.\nඑමඟින් ඇය ප්‍රකාශ කර ඇත්තේ තමන් කිසියම් කණ්ඩායමක් විසින් පැහැරගෙන ගොස් සිරකරගෙන සිටින බවයි.\nඇය ලබාදුන් දුරකථන පණිවුඩයට අනුව සිද්ධිය පිළිබඳව විමර්ශනයක් ආරම්භ කර ඇති බවයි මහනුවර පොලීසිය ප්‍රකාශ කළේ.",
       "URL": "https://www.hirunews.lk/136794/22-හැවිරිදි-තරුණියක්-මහනුවරදී-අතුරුදන්",
       "Category": "Local News",
       "Parent URL": "https://www.hirunews.lk/local-news.php?pageID=4985"
}