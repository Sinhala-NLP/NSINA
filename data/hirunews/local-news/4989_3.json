{
       "Source": "hirunews",
       "Timestamp": "Monday, 27 June 2016 - 18:55",
       "Headline": "හමුදා ආරක්ෂාව ඉවත් කරන්න එපා",
       "News Content": "තමාට ලබාදී ඇති හමුදා ආරක්ෂාව ඉවත් කිරීමේ සූදානමක් පවතින බව හිටපු ආරක්ෂක ලේකම් ගෝඨාභය රාජපක්ෂ පවසනවා.\nතමාට තවදුරටත් තර්ජන පවතින බැවින් එම හමුදා ආරක්ෂාව ඉවත් නොකරන ලෙස ආරක්ෂක ලේකම්වරයාගෙන් ඉල්ලා සිටි බවයි ඔහු වැඩිදුරටත් සදහන් කළේ.\n2006 වසරේ දෙසැම්බර් 1 වන දා කොල්ලූපිටිය - පිත්තල හන්දිය ආසන්නයේ මරාගෙන මැරෙන බෝම්බ ප්‍රහාරයක් එල්ල කර හිටපු ආරක්ෂක ලේකම් ගෝඨාභය රාජපක්ෂ ඝාතනය කිරීමට තැත් කිරීම සම්බන්ධයෙන් වන නඩුව කොළඹ විශේෂ මහාධිකරණයේදී අද කැදවනු ලැබුවා.\nසාක්ෂි ලබාදීම සඳහා හිටපු ආරක්ෂක ලේකම් ගෝඨාභය රාජපක්ෂ ද අද අධිකරණය වෙත පැමිණ සිටි අතර, ඝාතනය කිරීමට තැත් කිරීම ඇතුළු චෝදනා 13ක් යටතේ හිටපු එල්.ටී.ටී.ඊ. සාමාජිකයන් 4 දෙනෙකුට එරෙහිව මෙම නඩුව පවරා තිබෙනවා.\nනඩු විභාගයෙන් අනතුරුව මාධ්‍ය වෙත අදහස් දැක්වූ හිටපු ආරක්ෂක ලේකම් ගෝඨාභය රාජපක්ෂ, තමාට ලබාදී ඇති හමුදා ආරක්ෂාව සම්බන්ධයෙන් අදහස් පළ කරමින් කියා සිටියේ තමාට ලබාදී තිබූ හමුදා ආරක්ෂාව ඉවත් කොට පොලිස් ආරක්ෂාව ලබාදීමට රජය කටයුතු කරන බවයි.\nතමාට විවිධ පාර්ශවවලින් තර්ජන ඇති බැවින් හමුදා ආරක්ෂාවක් අවශ්‍ය බවයි හිටපු ආරක්ෂක ලේකම් ගෝඨාභය රාජපක්ෂ කියා සිටියේ. එමෙන්ම තමා ආරක්ෂක ලේකම් කරුණාසේන හෙට්ටිආරච්චිගෙන් තමාගේ හමුදා ආරක්ෂාව ඉවත් නොකරන ලෙස ඉල්ලා සිටියා.",
       "URL": "https://www.hirunews.lk/136603/හමුදා-ආරක්ෂාව-ඉවත්-කරන්න-එපා",
       "Category": "Local News",
       "Parent URL": "https://www.hirunews.lk/local-news.php?pageID=4989"
}