{
       "Source": "hirunews",
       "Timestamp": "Saturday, 26 September 2020 - 13:09",
       "Headline": "තිලීපන් සැමරුමට ඉඩ නොදෙන බව පවසා උතුර නැගෙනහිර විරෝධතා",
       "News Content": "උපවාසයක යෙදී සිටියදී මියගිය එල්.ටී.ටී.ඊ. සාමාජිකයෙකු වන තිලීපන් සැමරීමට රජය ඉඩනොදෙන බවට පවසමින් ඊට විරෝධය පා උතුරු නැගෙනහිර පළාත්වල ලබන සඳුදා හර්තාල් ව්‍යාපාරයක් ආරම්භ කරන බව තමිල් මක්කල් තේසීය කුට්ටනි පක්ෂයේ සාමාජික හිටපු පාර්ලිමේන්තු මන්ත්‍රී එම්.කේ. සිවාජිලිංගම් ප්‍රකාශ කළා.\nහිරු ප්‍රවෘත්ති අංශයට අදහස් දක්වමින් ඔහු කියා සිටියේ ඊට සමාගාමිව අද පෙරවරුවේ සිට චාවකච්චේරි - ශිවම් කෝවිල ඉදිරිපිට උපවාසයක් ද ආරම්භ කරන බවයි.\nහිටපු පාර්ලිමේන්තු මන්ත්‍රී එම්.කේ. සිවාජිලිංගම් පසුගිය 15 වනදා ද තිලීපන් සැමරීමට සුදානම් වු අවස්ථාවකදි ද යාපනය කෝපායි ප්‍රදේශයේදී පොලිසිය භාරයට ගෙන පසුව මුදා හැරියා.\nඒ, මියගිය තිලීපන් සමරා උත්සව හෝ පෙළපාලි පැවැත්වීම තහනම් කරමින් යාපනය අධිකරණය පසුගිය 14 වනදා නියෝගයක් නිකුත් කර තිබිම හේතුවෙන්.\n1963 වසරේ උපත ලද රාසයියා තිලීපන් නොහොත් තිලීපන්, ඉල්ලීම් කිහිපයක් මුල් කරගනිමින් 1987 සැප්තැම්බර් මස 15 වන දින මාරාන්තික උපවාසයක් ආරම්භ කළා. ආහාර හෝ ජලය ලබා නොගැනීම හේතුවෙන් ඔහු ජීවිතක්ෂයට පත්වූයේ ඉන් දින 11 කට පසුවයි.\nතමිල් මක්කල් තේසීය කුට්ටනි පක්ෂයේ සාමාජික හිටපු පාර්ලිමේන්තු මන්ත්‍රී එම්.කේ. සිවාජිලිංගම් ඇතුළු පිරිසක් සංවිධාන කරන මෙම හර්තාල් ව්‍යාපාරය සම්බන්ධයෙන් පොලිස් මාධ්‍ය ප්‍රකාශක, ජ්‍යෙෂ්ඨ පොලිස් අධිකාරි ජාලිය සේනාරත්නගෙන් අප විමසිමක් කළා.\nඑහිදි ඔහු සඳහන් කළේ තහනම් සංවිධානයක පුද්ගලයින් සැමරිමට යම් අයෙක් කටයුතු කරන්නේ නම් ඔවුන්ට එරෙහිව නිතිය ක්‍රියාත්මක බවයි.",
       "URL": "https://www.hirunews.lk/251149/තිලීපන්-සැමරුමට-ඉඩ-නොදෙන-බව-පවසා-උතුර-නැගෙනහිර-විරෝධතා",
       "Category": "Local News",
       "Parent URL": "https://www.hirunews.lk/local-news.php?pageID=2428"
}