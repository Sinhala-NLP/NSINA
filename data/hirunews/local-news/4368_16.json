{
       "Source": "hirunews",
       "Timestamp": "Wednesday, 16 August 2017 - 12:46",
       "Headline": "යාපනය වෙඩි වැදුණු පොලිස් නිලධාරියාගේ බිරිඳට පල්ලම පොලිසියට (ඡායාරූප)",
       "News Content": "යාපනය - නල්ලූර් කෝවිල අසලදී යාපනය මහාධිකරණ විනිසුරු මානික්කවාසගම් ඉලංගචේලියන්ට ආරක්ෂාව සපයමින් ගමන් කරමින් සිටියදී වෙඩි ප්‍රහාරයකට ලක්ව මියගිය හිටපු පොලිස් සැරයන් සරත් හේමචන්ද්‍රගේ බිරිද වන ප්‍රියංගිකා කුමුදුනී අද (16) පෙරවරුවේ පල්ලම පොලිසියේදී වැඩ භාර ගත්තා.\nවිවාහ වන විටදී කාන්තා පොලිස් කොස්තාපල්වරියක් ලෙස සේවය කරමින් සිටි ඇය සේවය අතහැර ගියා සේ සලකනු ලැබුවේ දෙවැනි දරුවා ලැබීමෙන් අනතුරුව සේවයට වාර්තා නොකිරීම හේතුවෙන්.\nපොලිස්පතිවරයාගේ නියෝගය අනුව අද ඇය සේවයට වාර්තා කළ අතර, ඇයට හිමි පොලිස් නිල ඇදුම මෙතෙක් ලැබී නොමැති නිසා ඇය උසස් පොලිස් නිලධාරියෙකුගේ අනුමැතිය මත සිවිල් ඇදුමින් සැරසී රාජකාරියේ නිරත කරවීමට පල්ලම පොලිසියේ ස්ථානාධිපතිවරයා කටයුතු කළා.\nඒ අනුව, නැවත සේවයේ පිහිටුවා ඇති ප්‍රියංගිකා කුමුදුනී පල්ලම පොලිසියේ ළමා හා කාන්තා කාර්යාංශයට අනුයුක්ත කර ඇති බවයි හිරු වාර්තාකරු සදහන් කළේ.\nයාපනය මහාධිකරණ විනිසුරු මානික්කවාසගම් ඉලංගචේලියන්ගේ ආරක්ෂාව සදහා පෙර ගමන් යමින් සිටියදී පසුගිය 22 වනදා සවස හිටපු පොලිස් සැරයන් සරත් හේමචන්ද්‍ර නල්ලූර් කෝවිල ආසන්නයේ සිදුවූ වෙඩි තැබීමකින් ජීවිතක්ෂයට පත්වුණා.\nඅනතුරුව ඔහු උප පොලිස් පරීක්ෂක නිලයට උසස් කිරීමටයි පොලිස්පතිවරයා කටයුතු කළේ.",
       "URL": "https://www.hirunews.lk/168574/යාපනය-වෙඩි-වැදුණු-පොලිස්-නිලධාරියාගේ-බිරිඳට-පල්ලම-පොලිසියට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4368"
}