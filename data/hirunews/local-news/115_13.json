{
       "Source": "hirunews",
       "Timestamp": "Tuesday, 08 August 2023 - 7:49",
       "Headline": "ඇඹිලිපිටිය ගොවි සත්‍යග්‍රහය තවදුරටත් (වීඩියෝ)",
       "News Content": "සමනල වැව ජලාශයෙන් උඩවලව ජලාශයට අද (08) අළුයම සිට කෘෂිකර්මාන්තය සඳහා අවශ්‍ය ජලය නිකුත් කිරීමට පියවර ගැණුනා.\nඒ අමාත්‍ය මණ්ඩලය විසින් කෘෂිකර්මාන්තය සඳහා අවශ්‍ය ජලය නිකුත් කිරීමට ලබාදුන් අනුමැතියෙන් පසුවයි.\nකෙසේ වෙතත් උඩවලව ජලාශයට ජලය නිකුත් කරන ලෙස ඉල්ලා ඇඹිලිපිටිය මහනගර සභාව ඉදිරිපිට ගොවීන් ඇරඹි සත්‍යග්‍රහය තවදුරටත් ක්‍රියාත්මකයි.\nසත්‍ර්‍යග්‍රහයේ නිරත ගොවීන් සඳහන් කළේ දින 3ක් පමණක් ජලය නිකුත් කිරීම ප්‍රමාණවත් නොවන බවයි.\nඑබැවින් තම වගාවට ජලය ලැබෙනතෙක් සත්‍යග්‍රහයේ නිරතවන බවයි ගොවීන් ප්‍රකාශ කළේ.\nසමස්ත ලංකා ගොවිජන එකමුතුවේ සභාපති අනුරාධ තෙන්නකෝන් සඳහන් කළේ ලබා දී ඇති ජලය ප්‍රමාණවත් පරිදි කළමනාකරණය කිරීමට ගොවීන් කටයුතු කළ යුතු බවයි.\nමේ අතර කෘෂිකර්ම අමාත්‍ය මහින්ද අමරවීර ප්‍රකාශ කළේ අඩුපාඩුවක් සිදු වූ බවත් එවැනි අඩුපාඩු යලි ඇති නොවීමට වගබලාගතයුතු බවයි.\nඊයේ පැවති අමාත්‍ය මණ්ඩල හමුවෙන් අනතුරුව මාධ්‍ය වෙත අදහස් දක්වමින් ඔහු මේ බව ප්‍රකාශ කළා.\nඑමෙන්ම වියලි කාලගුණය හේතුවෙන් වන සතුන්ගේ ආරක්ෂාව සැලකිල්ලට ගෙන වනෝද්‍යාන තාවකාලිකව වසා දැමීමට එහි කරුවන් නිර්දේශ කර තිබෙනවා.\nජලය සහ ආහාර හිඟවීමෙන් සතුන් පීඩනයට ලක්ව සිටින අවස්ථාවක සංචාරකයන් පැමිණීමෙන් එම පීඩනය තවත් වැඩිවන බවයි ඔවුන් බලධාරීන්ට නිර්දේශ කර ඇත්තේ.",
       "URL": "https://www.hirunews.lk/344038/ඇඹිලිපිටිය-ගොවි-සත්‍යග්‍රහය-තවදුරටත්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=115"
}