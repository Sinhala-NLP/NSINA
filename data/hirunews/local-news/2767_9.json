{
       "Source": "hirunews",
       "Timestamp": "Tuesday, 28 April 2020 - 19:21",
       "Headline": "සුමන්දිරන්ගේ ඇඳිරි නීති කථාවට පොලීසිය කරුණු දක්වයි (වීඩියෝ)",
       "News Content": "හිටපු පාර්ලිමේන්තු මන්ත්‍රී රන්ජන් රාමනායකට ඇප ලබා දුන් පසුගිය 20 වනදා ඇඳිරි නීතිය පැනවීම නීති විරෝධී බවට, අධිකරණය විසින් නියෝගයක් නිකුත් කර නැතැයි නුගේගොඩ මහේස්ත්‍රාත් මොහොමඩ් මිහායිල් අද (28) දැනුම් දුන්නා.\nඒ එදින මන්ත්‍රීවරයා වෙනුවෙන් පෙනී සිටි ජනාධිපති නීතිඥ හිටපු පාර්ලිමේන්තු මන්ත්‍රී ජනාධිපති නීතීඥ එම්.ඒ.සුමන්දිරන් පොලිස් ඇඳිරි නීතිය පැනවීම නීත්‍යානුකූල නොවන බවට මාධ්‍යයේ ඉදිරියේ සිදුකළ ප්‍රකාශයට, අදාළව කරුණු දැක්වීමට පොලීසිය අධිකරණය හමුවේ ගොනුකළ මෝසමක් අද (28) කැදවූ අවස්ථාවේදීයි.\nපොලීසිය ගොනුකරනු ලැබූ මෝසමට අදාළව කරුණු දැක්වීමට නියෝජ්‍ය පොලිස්පති නීතිඥ අජිත් රෝහණ, ජ්‍යෙෂ්ඨ පොලිස් අධිකාරි නීතිඥ රුවන් ගුණසේකර සහ නුගේගොඩ විශේෂ විමර්ශන ඒකකයේ ස්ථානාධිපති නෙවිල් ද සිල්වා සහ හිටපු පාර්ලිමේන්තු මන්ත්‍රී ජනාධිපති නීතිඥ එම්.ඒ සුමන්දිරන් අධිකරණය හමුවේ පෙනී සිටියා.\nඑහිදී නුගේගොඩ ප්‍රධාන මහේස්ත්‍රාත් මොහොමඩ් මිහායිල් කියා සිටියේ රන්ජන් රාමනායක හිටපු මන්ත්‍රීවරයාට ඇප ලබාදී ඇත්තේ ඇප පනතේ ප්‍රතිපාදන සලකා බැලීමෙන් මිස ඇඳිරි නීති තත්ත්වය නීතිවිරෝධී බවට වන පදනමකින් නොවන බවයි.\nඑසේනම්, වැඩිදුර කරුණු දැක්වීමක් අනවශ්‍ය බව එහිදී නියෝජ්‍ය පොලිස්පති නීතිඥ අජිත් රෝහණ කියා සිටියා.\nකෙසේ වෙතත්, මෙම නඩුව යළි සැප්තැම්බර් 29 වනදාට විභාග කිරීමටයි නුගේගොඩ මහේස්ත්‍රාත් මොහොමඩ් මිහායිල් නියෝග කළේ.",
       "URL": "https://www.hirunews.lk/239637/සුමන්දිරන්ගේ-ඇඳිරි-නීති-කථාවට-පොලීසිය-කරුණු-දක්වයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2767"
}