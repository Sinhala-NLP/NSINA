{
       "Source": "hirunews",
       "Timestamp": "Saturday, 18 February 2017 - 13:26",
       "Headline": "කොළඹට අඩාල වූ ජල සැපයුම යථා තත්ත්වයට",
       "News Content": "කොළඹ - මට්ටක්කුලිය ඇතුළු තවත් ප්‍රදේශ කිහිපයක ජල සැපයුමට බාධා එල්ල වී ඇති බව වාර්තා වනවා.\nඒ, ඊයේ රාත්‍රියේ මට්ටක්කුලිය - ෆර්ගියුසන් පාරේ ජල නළයක් පිපිරී යාම හේතුවෙන්.\nකෙසේ වෙතත්, මේ වන විට නළය අලූත්වැඩියා කටයුතු අවසන් බවයි ජාතික ජල සම්පාදන හා ජලාපවහන මණ්ඩලයේ බස්නාහිර, මධ්‍යම නියෝජ්‍ය සාමාන්‍යාධිකාරී සුනිත් පෙරේරා කියා සිටියේ.\nමේ අතර, වෘත්තීය සමිති ක්‍රියාමාර්ගයේ නිරත ඉංජිනේරු ඩිප්ලෝමාධාරීන්ගේ සංගමය පවසන්නේ ඔවුන්ගේ වෘත්තීය ක්‍රියාමාර්ගය හේතුවෙන් ජල සැපයුමට බාධාවක් වූ බවයි.\nපසුගිය 9 වන දා සිට ඉල්ලීම් කිහිපයක් මුල් කර ගනිමින් ඔවුන් වර්ජනයේ නිරත වන අතර, උපාලි රත්නායක කියා සිටියේ පාලකයින් විසින් ගැටළුවලට විසදුම් ලබාදෙනවා වෙනුවට වෘත්තීය සමිති ක්‍රියාමාර්ගය අඩාල කිරීමට කටයුතු කරමින් සිටින බවයි.\nමෙම වෘත්තීය ක්‍රියාමාර්ගය හේතුවෙන් අඹතලේ ජල පවිත්‍රාගාරයේ කටයුතු අඩපණ වී ඇති බවට ද වාර්තා වූ අතර, අප ඒ සම්බන්ධයෙන් අඹතලේ ජල පවිත්‍රාගාරයේ කලමනාකරු පියල් රාජපක්ෂගෙන් කළ විමසීමකදී ඔහු කියා සිටියේ එය කිසිදු බාධාවකින් තොරව සිදුකරගෙන යන බවයි.\nමේ අතර, ප්‍රදේශ රැසක ජල සැපයුම අඩාල වී ඇති බවට වෘත්තීය සමිති විසින් මාධ්‍ය නිවේදනයක් නිකුත් කර තිබුණා.\nඅප මේ පිළිබදව ජල සම්පාදන මණ්ඩලයේ සභාපති කේ.ඒ. අන්සාර්ගෙන් විමසීමක් කළා.\nඑහිදී ඔහු කියා සිටියේ ජල සැපයුම අඛණ්ඩව සිදුකරන බවයි.",
       "URL": "https://www.hirunews.lk/154816/කොළඹට-අඩාල-වූ-ජල-සැපයුම-යථා-තත්ත්වයට",
       "Category": "Local News",
       "Parent URL": "https://www.hirunews.lk/local-news.php?pageID=4655"
}