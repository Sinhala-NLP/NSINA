{
       "Source": "hirunews",
       "Timestamp": "Saturday, 30 July 2022 - 16:07",
       "Headline": "පොදු රද මඩුලු ක්‍රීඩා උළෙලේ ශ්‍රී ලංකා පළමු පදක්කම ඉසුරු කුමාර දිනා ගනී (වීඩියෝ)",
       "News Content": "එංගලන්තයේ බර්මින්හැම්හි පැවැත්වෙන පොදු රාජ්‍ය මණ්ඩලීය ක්‍රීඩා උළෙලේ ශ්‍රී ලංකාව හිමිකර ගත් පළමු පදක්කම ලබා ගැනීමට කිලෝග්‍රෑම් 55 බර පන්තියෙන් බර ඉසිලීමේ තරගය නියෝජනය කළ ඉසුරු කුමාර සමත් වුණා.\nස්නෑච් ක්‍රමයේ පළමු ඔසවා ගැනීම ඩිලංකගේ අසාර්ථක වුණත්, අනතුරුව ඔහු කිලෝ ග්‍රෑම් 105ක බරක් ඔසවමින් සිය පදක්කම් බලාපොරොත්තුව රඳවා ගත්තා.\nඅනතුරුව ක්ලීන් ඇන්ඩ් ජර්ක් ක්‍රමයේ පළමු ඔසවා ගැනීමේදී කිලෝ ග්‍රෑම් 120 සාර්ථක කර ගත් ඩිලංක ඉසුරු කුමාර ලෝකඩ පදක්කම තමන් සතු කර ගත්තා.\nකෙසේ වෙතත් ඔහුගේ දෙවැනි සහ තුන්වැනි ඔසවා ගැනීම් සාර්ථක කර ගනිමින්ල රන් හෝ රිදී පදක්කමක් දිනා ගන්නට ප්‍රභල උත්සහයක් ගත්තත් එම ඔසවා ගැනීම් සාර්ථක වුණේ නැහැ.\nඒ අනුව ඩිලංක සමස්ත බර කිලෝ 225ක් ඔසවා ගනිමින් මෙම ඉසව්වේ ලෝකඩ පදක්කම දිනා ගත්තේ ශ්‍රී ලංකා කණ්ඩායමේ මෙවර පොදු රාජ්‍ය මණ්ඩලයීය ක්‍රීඩා උළෙලේ පදක්කම් දඩයමේ ආරම්භක වෙඩි මුරය තබමින්.\nඅවසන් මොහොතේදී සංකීත් සර්ගාර්ගේ ආබාධයෙන් ඉන්දියාවට රිදී පදක්කමින් සෑහීමට පත්වන්නට සිදු වෙද්දී, රන් පදක්කම මැලේසියානු ක්‍රීඩක මොහොමඩ් අනික් විසින් දිනා ගත්තා.\nසර්ගාර්ට වඩා එක් කිලෝ ග්‍රෑමයක් මොහොමඩ් අනික් ඔසවා තිබුණු අතර එය සනිටුහන් වී තිබුණේ කිලෝග්‍රෑම් 249ක් ලෙසින්.\nඑහි දී ඔහු ක්ලීන් ඇන්ඩ් ජර්ක් ක්‍රමයට කිලෝ 142ක බරක් උසවනු ලැබුවේ නව පොදුරාජ්‍ය මණ්ඩලයීය වාර්තාවක් ද පිහිටුවමින්.\nමෙම ලෝකඩ පදක්කමත් සමගින් ශ්‍රී ලංකාවට පදක්කම් සටහනේ 12 වැනි ස්ථානය හිමි වුණා.\nමේ ඉසුරු කුමාරට පදක්කම ප්‍රදානය කළ අවස්ථාවයි.",
       "URL": "https://www.hirunews.lk/311414/පොදු-රද-මඩුලු-ක්‍රීඩා-උළෙලේ-ශ්‍රී-ලංකා-පළමු-පදක්කම-ඉසුරු-කුමාර-දිනා-ගනී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=979"
}