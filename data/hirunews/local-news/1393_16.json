{
       "Source": "hirunews",
       "Timestamp": "Thursday, 27 January 2022 - 17:25",
       "Headline": "සද්දන්තයෙකු නිහඬ කළ වෙඩිල්ල - ඝාතකයා අත්අඩංගුවට",
       "News Content": "තිරප්පනේ - ඔරුක්මාන්කුලම ප්‍රදේශයේ දී වෙඩි තබා වනඅලියෙකු ඝාතනය කර තිබෙනවා.\nමෙම දැවැන්තයා ඝාතනය කළ පුද්ගලයා මේ වනවිට තිරප්පනේ පොලීසිය විසින් අත් අඩංගුවට ගෙන ඇති බවයි අප ප්‍රාදේශීය වාර්තාකරු පැවසුවේ.\nඅදාළ සැකකරු විසින් අද (27) උදෑසන මෙලෙස ඝාතනය කර ඇත්තේ, උසින් අඩි 07ක් පමණ වන වයස අවුරුදු 18 - 20 ත් අතර පසුවන වනඅලියෙකු බවයි වනජීවී කාර්යාලය පැවසුවේ.\nතිරප්පනේ වනජීවී කාර්යාලය මගින් සිදුවීම සම්බන්ධයෙන් පොලීසියට පැමිණිලි කර ඇති අතර, ඉන් අනතුරුවයි පොලීසිය සිදු කළ විමර්ශනවල දී වනඅලියා ඝාතනය කළ සැකකරු සොයා ගැනුණේ.\nපොලීස් අත් අඩංගුවට ගැනුණු සැකකරු 57 හැවිරිදි වියෙහි පසුවන ඔරුක්මාන්කුලම ප්‍රදේශයේ ම පදිංචිකරුවෙක්.\nමියගිය වනඅලියාගේ පශ්චාත් මරණ පරීක්ෂණය අද සිදු කෙරුණු අතර, හිසට වෙඩි වැදීමෙන් මෙම සත්ත්වයා මියගොස් ඇති බවටයි හෙළි වී ඇත්තේ.\nසිද්ධිය සම්බන්ධයෙන් තිරප්පනේ පොලීසිය මගින් වැඩිදුර විමර්ශන සිදු කරනවා.",
       "URL": "https://www.hirunews.lk/295368/සද්දන්තයෙකු-නිහඬ-කළ-වෙඩිල්ල-ඝාතකයා-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1393"
}