{
       "Source": "hirunews",
       "Timestamp": "Saturday, 26 March 2016 - 18:52",
       "Headline": "ලාංකිකයන් 3ක් ඩුබායි මෝටර් රථ සොරකමක",
       "News Content": "ඩුබායි හි මෝටර් රථ අලෙවිසැලක සේවය කළ ශ්‍රී ලාංකිකයන් 3 දෙනෙකු එහි හිමිකරුට නොදන්වා මෝටර් රථ 11 ක් අලෙවි කර පලායාමේ සිද්ධියක් පිළිබදව එරට අපරාධ අධිකරණයේදී විභාගයට ගෙන තිබෙනවා.\nඅරාබිකරයේ පුවත්පත් ඊයේ (25) වාර්තා කළ පරිදි මොවුන් ඩිනාර් මිලියන දෙකයි දශම 8 ක් වටිනා වාහන මෙලෙස අලෙවි කර ඇත්තේ හිමිකරු විදේශ ගතව සිටියදීයි.\nඅලෙවි කළ වාහන පැවරීම සදහා හිමිකරුගේ අත්සන හෝ පැවරුම් බලපත්‍රයක් අවශ්‍ය වුව ද ඔවුන් ඒවා ව්‍යාජ අත්සන් යොදා අලෙවි කර ඇති බව සදහන්.\nපසුගිය වසරේ මැයි 22 වනදා මෝටර් රථ අලෙවිසැලේ හිමිකරු නැවත ඩුබායි වෙත පැමිණි විට සිය වාහන අංගනය හිස්ව ඇති ආකාරයත් සේවකයන් පලාගොස් ඇති බවත්, වටහාගෙන තිබෙනවා.\nඉන් අනතුරුවයි ඔහු අධිකරණයේ පැමිණිල්ලක් ගොනු කර ඇත්තේ.\nවාහන අලෙවිසැලේ හිමිකරු විදෙස් ගත වීමට පෙර මෙම ශ්‍රී ලාංකිකයන් තුන්දෙනා විවිධ හේතූන් ඉදිරිපත් කර ඔවුන්ගේ ගමන් බලපත්‍ර ද ලබාගෙන තිබෙනවා.\nඅලෙවිසැලේ සී.සී.ටී.වී කැමරා නිරීක්ෂණයෙන් මෙම වාහන ඉවත් කර ගත් ආකාරය දැක ගත හැකි වී ඇති අතර, හිමිකරු පැමිණීමට දිනකට පෙර එම වාහන සේදු බව අලෙවිසැලේ සිටි තවත් සේවකයෙකු පවසා තිබෙනවා.\nශ්‍රී ලාංකිකයන් මෙම වාහන අලෙවි කර ඇත්තේ ඒවායේ වටිනාකමට වඩා බෙහෙවින් අඩු මිලකට බව ද අරාබි පුවත්පත් වාර්තා කළා.\nමෙම නඩුව ලබන අප්‍රේල් 18 වනදා යළි විභාගයට ගැනීමට නියමිතයි.",
       "URL": "https://www.hirunews.lk/129432/ලාංකිකයන්-3ක්-ඩුබායි-මෝටර්-රථ-සොරකමක",
       "Category": "Local News",
       "Parent URL": "https://www.hirunews.lk/local-news.php?pageID=5114"
}