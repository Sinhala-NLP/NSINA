{
       "Source": "hirunews",
       "Timestamp": "Tuesday, 05 December 2017 - 18:50",
       "Headline": "දිනේෂ්ගේ වෙන්ව යන යෝජනාව සම්මතයි",
       "News Content": "ඉදිරි පළාත්පාලන මැතිවරණයේදී නිදහස් සන්ධානය නියෝජනය කරන දේශපාලන පක්ෂවලට වෙන් වෙන්ව තරග කිරීමට අවස්ථාව දෙන ලෙස ඉල්ලා ඉදිරිපත් වූ යෝජනාවක් අද පැවති එක්සත් ජනතා නිදහස් සන්ධාන විධායක සභා රැස්වීමේදී සම්මත වී තිබෙනවා.\nජනාධිපති මෛත්‍රිපාල සිරිසේනගේ ප්‍රධානත්වයෙන් ජනාධිපති ලේකම් කාර්යාලයේ පැවති මෙම සාකච්ඡාවට අදාළ යෝජනාව ඉදිරිපත් කළේ ඒකාබද්ධ විපක්ෂයේ නායක මෙන්ම මහජන එක්සත් පෙරමුණේ නායක, පාර්ලිමේන්තු මන්ත්‍රී දිනේෂ් ගුණවර්ධන විසින්.\nමෙම සාකච්ඡාවට පෙර ශ්‍රී ලංකා නිදහස් පක්ෂයේ මධ්‍යම කාරක සභා රැස්වීමක්ද ජනාධිපති මෛත්‍රිපාල සිරිසේනගේ ප්‍රධානත්වයෙන් පැවැත්වුණා.\nඑම රැස්වීමේදී නිදහස් සන්ධානය නියෝජනය කරන නිදහස් පක්ෂ මන්ත්‍රීවරු ඉදිරි පළාත්පාලන මැතිවරණයේදී සහය ලබාදිය යුත්තේ නිදහස් පක්ෂය ඉදිරිපත් කරන අපේක්ෂකයින් පමණක් බවට වූ යෝජනාවක් සම්මත වී තිබෙනවා.\nමධ්‍යම කාරක සභා රැස්වීමෙන් අනතුරුව එහිදී ගත් තීරණ සම්බන්ධයෙන් අදහස් දැක්වූ නිදහස් සන්ධානයේ මහ ලේකම් අමාත්‍ය මහින්ද අමරවීර කියා සිටියේ\n‘‘ශ්‍රී ලංකා නිදහස් පක්ෂයේ මධ්‍යම කාරක සභාවේදී තීන්දු කළා ශ්‍රී ලංකා නිදහස් පක්ෂය නියෝජනය කරන සන්ධානයෙන් ඉදිරිපත් වෙලා ඉන්න සියලුම මන්ත්‍රීවරු, එක්සත් ජනතා නිදහස් සන්ධානය ශ්‍රී ලංකා නිදහස් පක්ෂය නියෝජනය කරමින් කටයුතු කරන ඒ කණ්ඩායමට හැර වෙනත් කාටවත් මැතිවරණ ව්‍යාපාර කටයුතුවල සිදුනොවිය යුතුයි කියලා. ඒ වගේම සියලුම දෙනා අපෙන් ඉල්ලන කණ්ඩායමට සහයෝගය ලබාදෙන්න ඕනේ කියන තීන්දුව අද ගත්තා ’’ යනුවෙන්.\nඅනතුරුව පැවති නිදහස් සන්ධානයේ විධායක සභා රැස්වීමට එක්සත් ජනතා නිදහස් සන්ධානයේ නිල සාමාජික පක්ෂ වන මහජන එක්සත් පෙරමුණ සමග ශ්‍රී ලංකා මහජන පක්ෂය සහ දේශවිමුක්ති ජනතා පක්ෂයේ නියෝජිතයින්ද එක්ව සිටියා. එහිදී ගත් තීරණ සම්බන්ධයෙන් හිරු ප්‍රවෘත්ති අංශයට අදහස් දැක්වූ මහජන එක්සත් පෙරමුණේ නායක පාර්ලිමේන්තු මන්ත්‍රී දිනේෂ් ගුණවර්ධන\n‘‘එක්සත් ජනතා නිදහස් සන්ධානයේ ආරම්භක විධායක සභිකයින් වන මහජන එක්සත් පෙරමුණ, ශ්‍රී ලංකා මහජන පක්ෂය සහ දේශ විමුක්ති ජනතා පක්ෂය විධායක සභා රැස්වීමට අද දිනයේ ද සහභාගී වුණා. එහිදී අපි ඒකාබද්ධ යෝජනාවක් ඉදිරිපත් කළා. එනම් එක්සත් ජනතා නිදහස් සන්ධානයේ දේශපාලන පක්ෂවලට වෙන් වෙන් වශයෙන්ද  තරග කිරීමට පළාත් පාලන මැතිවරණයේ ඉඩ දිය  යුතුයි කියලා. දෙවැන්න ප්‍රචණ්ඩත්වයෙන් තොර නිදහස් හා සාධාරණ මැතිවරනයක් පැවැත්වීමට කැප වි කටයුතු කළ යුතුයි කියලා.  මේ යෝජනාව එක්සත් ජනතා නිදහස් සන්ධානයේ විධායක සභාව ඒකඡන්දයෙන් අනුමත කළා. ඒ වගේම ඒකාබද්ධ විපක්ෂයේ සහෝදර නායකයන්ගේ එකඟතාවයක් අනුව තමයි  අප මේ විධායක සභා රැස්වීමට අද දින සහභාගී වුණේ.\nප්‍රශ්නය - වෙන් වෙන් වශයෙන් කිව්වාම ඔබතුමන්ලා මේ සැරේ  නිදහස් සන්ධානයෙන් තරග කිරීමක් එක කොට්ඨාසයකට හෝ එහෙම කිසිදේකට  සම්බන්ධ වීමක් වෙන්නේ නැහැ?\nපිළිතුර -   නෑ. අපි යෝජනා කරලා තියෙන දේ අනුව අපි ඉදිරියට ඒකාබද්ධ විපක්ෂයේ කටයුතු කරනවා. ඒ වගේම ඒකාබද්ධ විපක්ෂයේ සාකච්ඡාවන් පවත්වාගෙන යනවා ශ්‍රී ලංකා නිදහස් පක්ෂය සමගග ඒක රහසක් නෙමෙයි. ඉතිං අපි ඒවා ඒ කමිටුවල ප්‍රතිඵල ද අපි බලනවා. දැනට අපි ඒකාබද්ධ විපක්ෂය හැටියට තමයි කටයුතු කරන්නේ ’’ යනුවෙන් ප්‍රකාශ කළා.",
       "URL": "https://www.hirunews.lk/177659/දිනේෂ්ගේ-වෙන්ව-යන-යෝජනාව-සම්මතයි",
       "Category": "Local News",
       "Parent URL": "https://www.hirunews.lk/local-news.php?pageID=4186"
}