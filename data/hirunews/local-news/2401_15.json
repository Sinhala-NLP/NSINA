{
       "Source": "hirunews",
       "Timestamp": "Friday, 09 October 2020 - 7:49",
       "Headline": "පාර්ලිමේන්තු රැස්වීම් අඛණ්ඩව",
       "News Content": "පවතින තත්ත්වයත් සමඟ පාර්ලිමේන්තු රැස්වීම් අඛණ්ඩව ඉදිරියට පැවැත්වීමට පාර්ලිමේන්තු කටයුතු පිළිබඳ කාරක සභාව තීරණය කර තිබෙනවා. එම කාරක සභාව මෙම තීරණය ගනු ලැබුවේ කතානායක මහින්ද යාපා අබේවර්ධනගේ ප්‍රධානත්වයෙන් ඊයේ රැස්වූ අවස්ථාවේදීයි.\nඒ අනුව ඔක්තෝම්බර් 20 වැනිදා සිට සුපුරුදු පරිදි පාර්ලිමේන්තු රැස්වීම් ආරම්භ කිරීමටත්, එදින පෙරවරු දහයේ සිට ශ්‍රී ලංකා අපනයන සංවර්ධන පනත යටතේ වන නියෝග 03 ක් විවාදයට ගැනීමටත් කාරක සභාව තීරණය කර තිබෙනවා.\nමීට අමතරව අද දිනට නියමිතව තිබූ ශෝක ප්‍රකාශ යෝජනා එළැඹෙන 23 වැනිදා විවාදයට ගැනෙනවා. යම් ලෙසකින් 20 වැනි සංශෝධනයට අදාළව ශ්‍රේෂ්ඨාධිකරණයේ තීන්දුව එළැඹෙන 20 වැනිදා කතානායකවරයා විසින් පාර්ලිමේන්තුවට නිවේදනය කළහොත් නැවත වරක් පාර්ලිමේන්තු කටයුතු පිළිබඳ කාරක සභාව කැඳවා එම සංශෝධනය විවාදයට ගැනීම සඳහා දැනට සැලසුම් කර ඇති න්‍යාය පත්‍රය වෙනස් කිරීමටද කාරක සභාව තීරණය කරනු ලැබුවා.\nමේ අතර, ඊයේ පාර්ලිමේන්තුවේදී අපරාධ පරීක්ෂණ දෙපාර්තමේන්තුව භාරයේ සිටි හිටපු අමාත්‍ය රිෂාඞ් බදියුදීන්ගේ සොහොයුරු රියාජ් බදියුදීන් නිදහස් කිරීම පිළිබඳව උණුසුම් සංවාදයක් ඇති වුණා.\nඒ, ඔහු නිදහස් කිරීම සාධාරණ බවට පාර්ලිමේන්තු මන්ත්‍රී ඉරාන් වික්‍රමරත්න සිදුකළ ප්‍රකාශයත් සමඟයි. එහිදී ඇති වූ සංවාදයට පාර්ලිමේන්තු මන්ත්‍රී ෆීල්ඞ් මාර්ෂල් සරත් ෆොන්සේකා මෙන්ම අමාත්‍ය මහින්දානන්ද අළුත්ගමගේද මැදිහත් වුණා.",
       "URL": "https://www.hirunews.lk/252125/පාර්ලිමේන්තු-රැස්වීම්-අඛණ්ඩව",
       "Category": "Local News",
       "Parent URL": "https://www.hirunews.lk/local-news.php?pageID=2401"
}