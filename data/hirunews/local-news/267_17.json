{
       "Source": "hirunews",
       "Timestamp": "Thursday, 15 June 2023 - 10:10",
       "Headline": "සමුළුවකට එංගලන්තයට ගිය පොලිසියේ 4ක් පනී (වීඩියෝ)",
       "News Content": "සමුළුවකට එංගලන්තයට ගිය පොලිසියේ 4ක් පනී\nජාත්‍යන්තර පොලිස් සංගමයේ සමුළුවකට සහභාගි වීම සඳහා එක්සත් රාජධානියට ගිය ශ්‍රී ලංකා පොලිසියේ නිලධාරීන් සිවු දෙනෙකුට සේවය අතහැර යෑමේ නියෝග නිකුත් කර තිබෙනවා.\nමෙම සමුළුවට සහභාගි වීම සඳහා පොලිස් නිලධාරීන් හය දෙනෙකුගෙන් සම්න්විත කණ්ඩායමක් පසුගිය මාසයේදී මෙරටින් පිටත්ව ගොස් තිබෙන බවයි පොලිසිය පවසන්නේ.\nඑහෙත් පසුහිය 04 වන දා ඔවුන් නැවත රාජකාරියට වාර්තා කළ යුතුව තිබුණ ද, මෙතෙක් මෙරටට පැමිණ ඇත්තේ ඉන් දෙදෙනෙකු පමණක් බවයි වාර්තා වන්නේ.\nමේ වන තෙක් මෙරටට නොපැමිණ ඇත්තේ පොලිස් ක්‍රීඩා කොට්ඨාසයට අනුයුක්තව සේවයේ නිරතව සිටින පොලිස් සැරයන්වරු දෙදෙනෙකු සහ කොස්තාපල්වරු දෙදෙනෙක්.\nපොලිසිය සඳහන් කරන්නේ මෙම නිලධාරීන් මෙම සමුළුවට සහභාගි වීමට ගොස් ඇත්තේ මෙරට පිහිටි ජාත්‍යන්තර පොලිස් සංගමය නියෝජනය කරමින් බව‍යි.\nමේ වන තෙක් මෙරටට පැමිණ නැති නිලධාරීන්ගෙන් කිහිපදෙනෙකු පොලිස් මූලස්ථානයෙන් වසර 05ක නිවාඩු ඉල්ලීම් කර ඇති අතර එම ඉල්ලීම් පොලිස් මූලස්ථානය විසින් අනුමත කර නොමැති බවයි වාර්තා වන්නේ.\nඑමෙන්ම ඔවුන් මෙම සමුළුවට සහභාගි වීමට ගොස් ඇත්තේ තමන්ගේ පෞද්ගලික මුදලින් බවත් අනාවරණය වෙනවා.",
       "URL": "https://www.hirunews.lk/337987/සමුළුවකට-එංගලන්තයට-ගිය-පොලිසියේ-4ක්-පනී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=267"
}