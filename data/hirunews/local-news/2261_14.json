{
       "Source": "hirunews",
       "Timestamp": "Monday, 21 December 2020 - 19:36",
       "Headline": "ආදාහන කමිටුවේ තීරණය එනතුරු ගාල්ලේ කොරෝනා දේහයක් ශීතාගාරයට (වීඩියෝ)",
       "News Content": "ගාල්ල - දෙද්දූගොඩ ප්‍රදේශයේ පදිංචිව සිටියදී කොරෝනා ආසාදනය වීමෙන් මියගිය පුද්ගලයාගේ සිරුර ආදාහනය නොකර ශීතාගාරයක තබන ලෙස ගාල්ල අතිරේක මහේස්ත්‍රාත් පවිත්‍රා සංජීවනි පතිරණ අද (21) නියෝග කළා.\nඇය මෙම නියෝගය ලබා දුන්නේ එම මරණය අධිකරණ වෛද්‍යවරුන්ගේ නිර්දේශය මත කොරෝනා මරණයක් බවට තීරණය කිරීමෙන් පසුව ආදාහනය කිරීම සඳහා යොමු කරන බවට කරාපිටිය ශික්ෂණ රෝහලේ වැඩබලන හදිසි මරණ පරීක්ෂකවරයා තීන්දු කිරීමෙන් පසු, ඊට එරෙහිව ඥාතීන් ගොනුකළ පැමිණිල්ල විභාගයට ගැනීමෙන් අනතුරුවයි.\n84 හැවිරිදි මොහු කොරෝනා ආසාදිතව කරන්දෙණිය රෝහලේ ප්‍රතිකාර ලබා පසුගිය 17 වනදා නිවසට පැමිණ සිටියදී පෙරේදා මියගොස් තිබෙනවා.\nසිරුර කරාපිටිය රෝහලට ගෙනගොස් ඇති අතර එහිදී පී සී ආර් පරීක්ෂණ සිදු කිරීමෙන් පසු සිරුර ආදාහනය කරන ලෙසට අධිකරණ වෛද්‍ය නිලධාරිවරයා නියෝග කර ඇති බවයි පොලිසිය අධිකරණය හමුවේ කියා සිටියේ.\nමියගිය අයගේ පුතෙකු සිරුර බාරගෙන නොමැති අතර ඔහුගේ තවත් පුතෙකු පැමිණ සෞඛ්‍ය සේවා අධ්‍යක්ෂ ජනරාල්වරයා නිකුත් කර ඇති නියෝගය අනුව සිරුර කරාපිටිය රෝහලේ මෘත ශරීරාගාරයේ ශීතකරණයක තැන්පත් කරන ලෙස ඉල්ලා සිටි බවද පොලිසිය සඳහන් කළා.\nඑහෙත් එය අවදානම් තත්වයක් විය හැකි අතර කරාපිටිය ශික්ෂණ රෝහලේ එම පහසුකම් නොමැති බැවින් එම මළ සිරුර සම්බන්ධයෙන් සුදුසු නියෝගයක් නිකුත් කරන ලෙසයි පොලිසිය ඉල්ලා සිටියේ.\nමෙහිදී මියගිය පුද්ගලයාගේ ඥාතීන් වෙනුවෙන් පෙනී සිටි නීතිඥයන් කියා සිටියේ මෙම මරණය සම්බන්ධයෙන් පීසීආර් පරීක්ෂණ සිදු කිරීමට පෙර එය කොරෝනා මරණයක් ලෙස තීරණය කර ඇති බවයි.\nමෙය අර්බුදකාරි තතත්වයක් බැවින් කොවිඞ් ආසාදනය වීමෙන් මියයන මුස්ලිම් ජාතිකයන්ගේ මරණ සම්බන්ධයෙන් ගතයුතු ක්‍රියාමාර්ග පිළිබඳව තිරණය කිරීම සඳහා රජය විසින් පත් කර ඇති කමිටුවේ තීරණය ලැබෙනතෙක් මෙම සිරුර කරාපිටිය රෝහලේ අධි ශිතකරණයේ තැන්පත් කරන ලෙස නිතිඥවරු අධිකරණයෙන් ඉල්ලා සිටියා.\nදෙපාර්ශවය ඉදිරිපත් කළ කරුණු සලකා බැලූ අතිරේක මහේස්ත්‍රාත්වරිය නියෝග කළේ රජය පත් කළ කමිටුවේ තීරණය ලැබෙනතුරු මෙම මළ සිරුර කරාපිටිය රෝහලේ අධි ශිතකරණයක තැන්පත් කරන ලෙසටයි.\nකෙසේ වෙතත් සෞඛ්‍ය ප්‍රවර්ධන කාර්යාංශයේ අද පැවති මාධ්‍ය හමුවකට එක්වෙමින් ඉස්ලාම් විද්වතෙකු වන මව්ලවි අන්වර් හකම්දීන් කියා සිටියේ කොරෝනා ආසාදනය වීමෙන් මියයන පුද්ගලයන්ගේ ආදාහන සම්බන්ධයෙන් විශේෂඥ වෛද්‍යවරුන් ඇතුළු විද්වතුන් ලබාදෙන නිගමනයන්ට තමන් එකඟත්වය පළ කරන බවයි.\nමේ අතර කොරෝනා වෛරසය ආසාදිතව මිය යන්නන් ආදාහනය කිරීමට රජය ගෙන ඇති තීරණය ප්‍රතික්ෂේප කරන බව විපක්ෂ නායක සජිත් ප්‍රේමදාස ප්‍රකාශ කළා.\nඔහු මේ බව කියා සිටියේ බදුල්ල - ගුරුතලාව ප්‍රදේශයේදී ඊයේ ඉස්ලාම් බැතිමතුන් පිරිසක් හමුවූ අවස්ථාවේදීයි.\nකොරෝනා මරණ ආදාහනය කිරීමට රජය ගෙන ඇති තීරණය ලෝක සම්මතයන්ට පටහැනි බව හිටපු කථානායක කරූ ජයසූරිය සිය ට්විටර් ගිණුමේ සටහනක් තබමින් ප්‍රකාශ කළා.\nඒ සම්බන්ධයෙන් විද්‍යාත්මක තීරණ ගත යුතු අතර අදාළ තීරණය සම්බන්ධයෙන් මෙරට මුස්ලිම් ජනයාට කඩිනම් විසදුමක් අවශ්‍ය බවයි ඔහු කියා සිටියේ.",
       "URL": "https://www.hirunews.lk/257590/ආදාහන-කමිටුවේ-තීරණය-එනතුරු-ගාල්ලේ-කොරෝනා-දේහයක්-ශීතාගාරයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2261"
}