{
       "Source": "hirunews",
       "Timestamp": "Wednesday, 29 March 2023 - 18:16",
       "Headline": "ධනවත් රටවලින් ආධාර ලබාගැනීමට සජිත්ගේ සූදානමක්",
       "News Content": "සුහුරු අධ්‍යාපන ක්‍රම හදුන්වා දී, සුහුරු සිසුවෙක් නිර්මාණය කර, ඉන් සුහුරු තාරුණ්‍යයක් ඇති කිරීමට තමන් අපේක්ෂා කරන බව විපක්ෂ නායක සජිත් ප්‍රේමදාස පවසනවා.\nඔහු මේ බව ප්‍රකාශ කලේ අද (29) වීරවිල තාසිම් මුස්ලිම් කණිෂ්ට විද්‍යාලයේ පැවති වැඩසටහනක් අතරතුර දීයි.\nඑහිදී අදහස් දැක්වූ විපක්ෂ නායකවරයා ගුරු හිගයට විසඳුම් ලබාදීමේ වගකීම තිබෙන්නේ රජයට සහ අධ්‍යාපන ඇමතිවරයාට බවත්, විද්‍යා, තාක්ෂණ, ඉංජිනේරු, ගණිතය, වෛද්‍ය විද්‍යාව, කළමනාකරණය, පාරිසරික විද්‍යාව වැනි ක්ෂේත්‍රවලට රටේ අධ්‍යාපනයේ මුල්තැන ලබා දිය යුතු වැඩපිලිවෙලක් නිර්මාණය කිරීම ප්‍රධාන කාරණයක් බවත් සඳහන් කරනවා.\nතවදුරටත් අදහස් දැක්වූ ඔහු සඳහන් කළේ ලංකාවේ පවතින රජයේ සමස්ථ පාසල් සංඛ්‍යාව වන 10150ක ප්‍රමාණය විදේශීය රටවල දියුණු පාසල් සමග සම්බන්ධ කර ඒ තුළින් ලංකාවේ පාසල් පද්ධතියට එම රටවල්වල මුදල් සහ ආධාර ලබා ගැනීමට තමන් බලාපොරොත්තු වන බවයි.",
       "URL": "https://www.hirunews.lk/331243/ධනවත්-රටවලින්-ආධාර-ලබාගැනීමට-සජිත්ගේ-සූදානමක්",
       "Category": "Local News",
       "Parent URL": "https://www.hirunews.lk/local-news.php?pageID=446"
}