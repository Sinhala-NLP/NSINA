{
       "Source": "hirunews",
       "Timestamp": "Friday, 27 May 2022 - 8:19",
       "Headline": "ජන මත විචාරණයක් ඉල්ලන නීතිපති",
       "News Content": "සමගි ජන බලවේගයේ මහලේකම් රංජිත් මද්දුම බණ්ඩාර සහ අමාත්‍ය විජයදාස රාජපක්ෂ විසින් ඉකුත්දා පාර්ලිමේන්තුවට ආණ්ඩුක්‍රම ව්‍යවස්ථාවට අදාළ සංශෝධන දෙකක් ඉදිරිපත් කර තිබුණා.\nඑසේ ඉදිරිපත් කළ ආණ්ඩුක්‍රම ව්‍යවස්ථාවේ 21 සහ 22 යන සංශෝධනවල අන්තර්ගත ඇතැම් ප්‍රතිපාදන ආණ්ඩුක්‍රම ව්‍යවස්ථාවට පටහැනි බැවින් ඒවා සම්මත කරන්නේ නම් පාර්ලිමේන්තුවේ තුනෙන් දෙකක බහුතර ඡන්දයකින් සහ ජනමත විචාරණයකින් අනුමත විය යුතු බවට තීන්දුවක් ලබාදෙන ලෙස ඉල්ලමිනු යි ශ්‍රේෂ්ඨාධිකරණය හමුවේ මෙම පෙත්සම් ගොනුකර ඇත්තේ.\nඑම පෙත්සම් ඊයේ (26) විභාගයට ගත් අවස්ථාවේදී නීතිපතිවරයා වෙනුවෙන් පෙනී සිටි සොලිසිටර් ජනරාල් ඉන්දිකා දේමුනි ද සිල්වා දැනුම් දී තිබෙන්නේ සමගි ජන බලවේගය පාර්ලිමේන්තුවට ඉදිරිපත් කර ඇති 21 වන ආණ්ඩුක්‍රම ව්‍යවස්ථා සංශෝධන කෙටුම්පත සම්මත කරගන්නේ නම් එයට ජනමත විචාරණයක දී ජනතාවගේ අනුමැතිය ලබාගත යුතු බව යි.\nඑහි දී පෙත්සමක් ඉදිරිපත් කර තිබූ කර්නල් අනිල් අමරසේකර වෙනුවෙන් පෙනී සිටි ජනාධිපති නීතිඥ මනෝහර ද සිල්වා, යෝජිත සංශෝධන කෙටුම්පත තුළින් ජනාධිපතිවරයා සතු විධායක බලය අග්‍රාමාත්‍යවරයා වෙත පැවරීම අනතුරුදායක තත්ත්වයක් බව පෙන්වා දී තිබෙනවා.\nයම් හෙයකින් මහජනයා විසින් තෝරා පත්කර නොගත් ජාතික ලැයිස්තුවෙන් පාර්ලිමේන්තුවට තේරී පත්වූ මන්ත්‍රීවරයෙකු අග්‍රාමාත්‍ය ධූරය සඳහා පත්කරනු ලැබූවොත් ඔහු හරහා ජනතා පරමාධිපත්‍යය නියෝජනය කිරීමක් සිදු නො වන බව පෙන්වා දුන් ජනාධිපති නීතිඥවරයා, එවැනි පුද්ගලයෙකු වෙත ජනාධිපතිවරයා සතු විධායක බලතල පවරාදීම ආණ්ඩුක්‍රම ව්‍යවස්ථාවේ 03 සහ 04 යන වගන්තිවලට පටහැනි යැ යි චෝදනා කළා.\nපෙත්සම් පිළිබඳ වැඩිදුර විභාග කිරීම අද (27) දින තෙක් කල්දැමුණා.",
       "URL": "https://www.hirunews.lk/305410/ජන-මත-විචාරණයක්-ඉල්ලන-නීතිපති",
       "Category": "Local News",
       "Parent URL": "https://www.hirunews.lk/local-news.php?pageID=1140"
}