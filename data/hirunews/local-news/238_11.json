{
       "Source": "hirunews",
       "Timestamp": "Sunday, 25 June 2023 - 15:14",
       "Headline": "වැලිකඩ බන්ධනාගාරයේ රැඳවියෙකු වෙස්වලාගෙන පළා යාමට උත්සාහ කිරීමේදී අත්අඩංගුවට",
       "News Content": "වැලිකඩ බන්ධනාගාරයේ මරණීය දණ්ඩනය සදහා රදවා සිටි සිරකරුවෙකු අද(25) පෙ.ව.09.30ට පමණ ආගමික වැඩසටහනක් සදහා ඔහු රඳවා සිටි සිරමැදිරියෙන් පිටතට ගත් අවස්ථාවේ එම ස්ථානයෙන් සුක්ෂම ලෙස මිදී ඔහු විසින්ම සගවාගෙන සිටින ලද බන්ධනාගාර නිළධාරියෙකුගේ නිළ ඇදුමට සමාන නිළ ඇදුමකින් සැරසී බන්ධනාගාර නිළධාරීන්ට ව්‍යාජ තොරතුරු ඉදිරිපත් කරමින් වැලිකඩ බන්ධනාගාර ප්‍රධාන දොරටුවෙන් පැන ගොස් තිබෙනවා.\nමේ සම්බන්ධයෙන් සැක සිතූ බන්ධනාගාර නිළධාරීන් විසින් මෙම සිරකරු ලුහුබැද ගොස් මරදාන දුම්රිය ස්ථානයේදී දුම්රියක නැගී සිටි මොහු බන්ධනාගාර නිලධාරියාට සමාන නිළ ඇදුමින්ම නැවත අත්අඩංගුවට ගෙන වැලිකඩ බන්ධනාගාරය වෙත රැගෙනවිත් ඇතැයි බන්ධනාගර මාධ්‍ය ප්‍රකාශකවරයා පවසනවා.\nමොහු ගම්පහ මහාධිකරණය මගින් 2015.03.06 වන දින මිනීමැරුම් චෝදනාව යටතේ මරණීය දණ්ඩනයට නියමව සිටි සිරකරුවෙක් වන අතර, වයස අවුරුදු 42ක් පමණ වන මොහු වැවේකෙටුව, 02 නිවස, ඉහලකොටුවැල්ල, පන්නල ලිපිනයේ පදිංචි අයෙක්.\nමෙම සිරකරු වැලිකඩ බන්ධනාගාරයේ සිට අධිආරක්ෂිත බූස්ස බන්ධනාගාරය වෙත මාරු කිරීමට අවශ්‍ය කටයුතු මේ වන විට සිදු කරමින් පවතින බවත් මාධ්‍ය ප්‍රකාශකවරයා නිවේදනයක් නිකුත් කරමින් සඳහන් කරනවා.\nමෙම සිද්ධිය සම්බන්ධයෙන් කොළඹ රිමාන්ඩ් බන්ධනාගාරයේ බන්ධනාගාර අධිකාරීවරයා යටතේ විමර්ෂණයක් සිදු කරන අතර, බන්ධනාගාර හදිසි ප්‍රතිචාර උපක්‍රමික බලකාය මගින්ද මේ සම්බන්ධයෙන් මූලික විමර්ෂණයක් ආරම්භ කර ඇති බවත් එම නිවේදන‍යේ වැඩිදුරටත් සදහන්.",
       "URL": "https://www.hirunews.lk/339019/වැලිකඩ-බන්ධනාගාරයේ-රැඳවියෙකු-වෙස්වලාගෙන-පළා-යාමට-උත්සාහ-කිරීමේදී-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=238"
}