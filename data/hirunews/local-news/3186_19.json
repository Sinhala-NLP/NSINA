{
       "Source": "hirunews",
       "Timestamp": "Thursday, 22 August 2019 - 7:14",
       "Headline": "වැලිකඩ බන්ධනාගාර පුහුණු පාසලේ ජේලර් ඝාතනයට තවත් අයෙකු අල්ලයි",
       "News Content": "කොළඹ - වැලිකඩ බන්ධනාගාර පුහුණු පාසලේ ප්‍රධාන ජේලර් තිලිණ රුවන් තිහාර ජයරත්න ඝාතනයට ආධාර අනුබලදුන් තවත් පුද්ගලයෙකු හික්කඩුව ප්‍රදේශයේදී අත්අඩංගුවට ගෙන තිබෙනවා.\nඊයේ දහවල් මෙලෙස අත්අඩංගුවට ගෙන ඇත්තේ 25 හැවිරිදි හික්කඩුව - පන්නිල ප්‍රදේශයේ පදිංචිකරුවෙක්.\nමෙම පුද්ගලයා වැලිකඩ බන්ධනාගාරයේ පුහුණු පාසලේ ප්‍රධාන ජේලර්වරයා ඝාතනයට තුවක්කුකරුවන් පැමිණි යතුරුපැදියේ හිමිකරු වනවා.\nමෙම ඝාතනයට ආධාර අනුබලදීමේ චෝදනාව මත මීට පෙර දෙදෙනෙකු අත්අඩංගුවට ගත් අතර, ඔවුන් සැප්තැම්බර් මස 2 වනදා දක්වා රක්ෂිත බන්ධනාගාර ගත කිරීමටයි බලපිටිය මහේස්ත්‍රාත්වරයා නියෝග කළේ.\nඅම්බලන්ගොඩ - කුලීගොඩ මංසන්ධියේදී ටී 56 ගිනි අවියකින් වෙඩි තබා වැලිකඩ බන්ධනාගාර පුහුණු පාසලේ ප්‍රධාන ජේලර්වරයා ඝාතනය කර තිබුණේ අගෝස්තු මස 3 වන දායි.",
       "URL": "https://www.hirunews.lk/222695/වැලිකඩ-බන්ධනාගාර-පුහුණු-පාසලේ-ජේලර්-ඝාතනයට-තවත්-අයෙකු-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=3186"
}