{
       "Source": "hirunews",
       "Timestamp": "Wednesday, 28 September 2016 - 18:19",
       "Headline": "යෝෂිතගේ ඉඩමේ මැනුම් කටයුතු අවසන්",
       "News Content": "ගල්කිස්ස මහේස්ත්‍රාත් අධිකරණය ලබාදුන් නියෝගයකට අනුව යෝෂිත රාජපක්ෂට අයත් බව කියන දෙහිවල - මිහිඳු මාවතේ පිහිටි රුපියල් මිලියන 50 ක් වටිනා ඉඩමේ මැනුම් කටයුතු අද අවසන්  කෙරුණා.\nඒ මිනින්දෝරු දෙපාර්තමේන්තුවේ සහ පොලිස් මූල්‍ය අපරාධ කොට්ඨාශයේ නිලධාරින්ගේ අධීක්ෂණය යටතේයි.\nඅනතුරුව මිනින්දෝරු දෙපාර්තමේන්තුවේ නිලධාරීන් අදාළ මැනුම් කටයුතු පිළිබඳ වාර්තාවක් ගල්කිස්ස මහේස්ත්‍රාත්වරයා හමුවට ද ඉදිරිපත් කර තිබෙනවා.\nමැනුම් කටයුතු සිදුවන අවස්ථාවේදී එම ස්ථානයට පාර්ලිමේන්තු මන්ත්‍රී නාමල් රාජපක්ෂ ද පැමිණ සිටි බවයි අප වාර්තාකරු සඳහන් කළේ.\nයෝෂිත රාජපක්ෂට අයත් බව කියන මෙම ඉඩමෙහි මැනුම් කටයුතු පසුගිය 20 වනදා සිදුකිරීමට ගල්කිස්ස අතිරේක මහේස්ත්‍රාත් සුලෝචනා වීරසිංහ නියෝග කළා.\nඒ යෝෂිත රාජපක්ෂ ඉඩමක් තම නමට ලියා ගැනීමේදී මූල්‍ය විශුද්ධකරණයක් සිදුව ඇති බවට පවසමින් ඔහුට සහ ඔහුගේ මිත්තණිය වන ඩේසි ෆොරස්ට් ට එරෙහිව පොලිසිය ගොනුකර තිබූ පැමිණිල්ල පසුගිය 15 වනදා කැදවූ අවස්ථාවේදීයි.\nඑමෙන්ම හිටපු ජනාධිපති මහින්ද රාජපක්ෂගේ ප්‍රධාන ආරක්ෂක නිලධාරියා ලෙස කටයුතු කරන මේජර් නෙවිල් වන්නිආරච්චි ද ඇප මත මුදා හැරීමට කොළඹ ප්‍රධාන මහේස්ත්‍රාත් ගිහාන් පිලපිටිය අද නියෝග කළා.\nඑහිදී එක් නඩුවකට රුපියල් 10,000 බැගින් වු මුදල් ඇප සහ රුපියල් ලක්ෂ 10 බැගින් වූ ශරීර ඇප දෙකක් මත සැකකරු නිදහස් කිරීමටයි විනිසුරුවරයා නියෝග කළේ.\n2010 වසරේ සිට 2014 දක්වා කාලය තුළ සිය වත්කම්, බැරකම් හෙළි නොකිරීමේ චෝදනාවට ඔහුට එරෙහිව අල්ලස් කොමිසම කොළඹ මහේස්ත්‍රාත් අධිකරණය හමුවේ නඩු 05ක් ගොනු කර තිබුණා.",
       "URL": "https://www.hirunews.lk/144023/යෝෂිතගේ-ඉඩමේ-මැනුම්-කටයුතු-අවසන්",
       "Category": "Local News",
       "Parent URL": "https://www.hirunews.lk/local-news.php?pageID=4859"
}