{
       "Source": "hirunews",
       "Timestamp": "Tuesday, 04 February 2020 - 13:18",
       "Headline": "කොරෝනා ආසාදිත චීන කාන්තාව තවදුරටත් අයි.ඩී.එච්. රෝහලේ",
       "News Content": "මෙරටින් වාර්තා වූ පළමු කොරෝනා වෛරසය ආසාදිත වූ චීන ජාතික කාන්තාව සම්බන්ධයෙන් සිදුකළ තවත් පරීක්ෂණ කිහිපයක වාර්තා මෙතෙක් ලැබී නොමැති බව අංගොඩ - අයි.ඩී.එච්. හෙවත් ජාතික බෝවන රෝග විද්‍යායතනය පවසනවා.\nඒ හේතුවෙන් ඇය තවදුරටත් රෝහලෙන් මුදා හැරීම ප්‍රමාද වනු ඇති බවයි රෝහල් ප්‍රකාශකයෙකු සඳහන් කළේ.\nඇයගෙන් ලබාගත් ජෛව සාම්පල ඊයේ බොරැල්ල වෛද්‍ය පර්යේෂණ ආයතනය වෙත යොමු කර තිබුණා.\nඑමෙන්ම, මෙම කාන්තාවගේ ජෛව සාම්පල වැඩිදුර පරීක්ෂණ සඳහා හෙට විදේශ රටක පර්යේෂණ ආයතනයක් වෙත යොමු කරන බවයි බොරැල්ල වෛද්‍ය පර්යේෂණ ආයතනයේ ප්‍රකාශකයෙකු සඳහන් කළේ.\nඑමෙන්ම කොරෝනා වෛරසය වැළදී ඇති බවට සැක කළ පුද්ගලයින් 4 දෙනෙකු තවදුරටත් අයි.ඩී.එච්. රෝහලේ ප්‍රතිකාර ලබනවා.\nකෙසේ වෙතත්, චීන ජාතික කාන්තාව හැර වෙනත් කිසිදු පුද්ගලයෙකුට ශ්‍රී ලංකාව තුළ දී කොරෝනා වෛරසය ආසාදනය වී නොමැති බවටයි වසංගත රෝග විද්‍යා ඒකකය සඳහන් කළේ.\nඑමෙන්ම, චීනයේ වූහාන් නගරයේ සිට පැමිණි ශ්‍රී ලංකික සිසුන් 33 දෙනා තවදුරටත් දියතලාව හමුදා කදවුරේ රෝග නිරෝධයන මධ්‍යස්ථානයේ රදවා තබා තිබෙනවා.\nඔවුන් සම්බන්ධයෙන් ද දෛනිකව පරීක්ෂණ සිදු කරන බවයි සෞඛ්‍ය අමාත්‍යාංශය සඳහන් කළේ.\nමේ අතර පසුගිය ජනවාරි මාසයේදී පමණක් ශ්‍රී ලංකාවට චීන ජාතිකයින් 22, 363 දෙනෙකු පැමිණ ඇති බව සංචාරක සංවර්ධන අධිකාරිය ප්‍රකාශ කළා.",
       "URL": "https://www.hirunews.lk/233684/කොරෝනා-ආසාදිත-චීන-කාන්තාව-තවදුරටත්-අයි-ඩී-එච්-රෝහලේ",
       "Category": "Local News",
       "Parent URL": "https://www.hirunews.lk/local-news.php?pageID=2919"
}