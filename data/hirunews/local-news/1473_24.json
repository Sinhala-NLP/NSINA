{
       "Source": "hirunews",
       "Timestamp": "Thursday, 23 December 2021 - 20:11",
       "Headline": "ඉන්දියාවට ගතු කියන දෙමළ මුස්ලිම් නායකයෝ කොළඹ දී එකතු වෙති",
       "News Content": "ජනතාව හමුවේ බොහෝ ප්‍රශ්න ඉතිරි කරමින් තවත් අර්බුදකාරී දේශපාලන සතියක්  ගෙවී ගියා.\nබැසිල් ඇමරිකාවට ගිය වෙලාව\nරටේ දහසකුත් එකක් ප්‍රශ්න ජනතා හිස මත කඩා වැටී ඇති වෙලාවක මුදල් ඇමැති බැසිල් රටෙන් පිටත්ව යෑම පිළිබඳව විපක්ෂයේ දේශපාලඥයන්  සහ තවත් බොහෝ දෙනා දැඩිව විවේචනය කරන්නට වුණා.\nසමාජ මාධ්‍ය ජාලාවලද මේ පිළිබඳව බොහෝ පුවත් පල වුණා.\nඑමිරේට්ස් ගුවන් සේවයට අයත් ඊ.කේ 49 දරණ ගුවන් යානයෙන් බැසිල් රාජපක්ෂ සහ ඔහුගේ බිරිඳ ඉකුත් බදාදා අළුයම 2.55 ට පමණ මෙලෙස දිවයිනෙන් පිටත්ව ගියා.\nපළමුව ඩුබායි බලා ගිය ඔවුන්ගේ ගමනාන්තය වන්නේ ඇමරිකාවයි.\nඔහු සති දෙකකට ආසන්න කාලයක් ඇමරිකාවේ සිටින බවයි වාර්ථා වෙන්නේ.\nඅරලියගහ මන්දිරයේ ආණ්ඩු පක්ෂයේ මන්ත්‍රී හමුවක් අගමැතිගේ ප්‍රධානත්වයෙන් පැවැත් වුණා.\nසුපුරුදු පරිදි අමාත්‍යය ප්‍රසන්න රණතුංග කල්වේලා ඇතුවම රැස්වීමට පැමිනියා. ''බලන්නකෝ මල්ලී කැබිනට දවසට මට නින්ද යන්නේ නෑනේ ..රටේ ප්‍රශ්න ගැන හිතලම ''ප්‍රසන්න එහෙම කිවුවේ සනත් නිශාන්ත සමගයි.\nඑතනට ආපු බල ශක්ති අමාත්‍යය උදය ගම්මන්පිල තමාටත් එදා ට නින්ද නොයන බව කිව්වා.\nඅමාත්‍යය රමේශ් පතිරණද එම කථාව අහගෙන හිටියා, මිසක් ඔහුට එහෙම ප්‍රශ්නයක් ඇති බවක් නම් කිවේ නෑ.\nසීනි බදු වංචාවට මොකක් වෙයිද\nජනාධිපති ගෝඨාභය රාජපක්ෂ විසින් පාර්ලිමේන්තුවේ වාර අවසානය සිදු කිරීම ද දේශපාලන පිටියේ දැඩි කතාබහට ලක්වූ කාරණයක් වුණා.\nපක්ෂ විපක්ෂ බොහෝ මන්ත්‍රීවරු අය වැය විවාද වලදී අය වැය යෝජනා පසෙකින් තබා වෙනත් වල් පල් දොඩවමින් කාලය ගතකළා.\nඒ අතරතුර ආණ්ඩුව ඉතා පහසුවෙන් අයවැය සම්මත කරගනු ලැබුවා.\nඅය වැය විවාද අතරතුර ඇතැම් මන්ත්‍රීවරු රට වෙනුවෙන් ගුටි බැට හුවමාරු කරගන්නටත් ගියා.\nආණ්ඩු පක්ෂයේ එක් මන්ත්‍රීවරයෙක් කාන්තාවන් ට දැඩි අපහාස කරමින් පාර්ලිමෙන්තුවේ දී කළ කතාව පිලිබඳව මුළු රටම අදටත් කතා කරනවා. විපක්ෂය පාර්ලිමේන්තුව වර්ජනය කළා.\nනමුත් විපක්ෂයේ ඇතැම් මන්ත්‍රීවරු පාර්ලිමේන්තු කැන්ටිම නම් වර්ජනය කළේ නෑ.\nහිටපු ජනාධිපති මෛත්‍රිපාල සිරිසේන සහ අමාත්‍ය මහිදානන්ද අලුත්ගමගේ අතර ගොවි ජනතාවගේ පොහොර ගැටලු සම්බන්ධයෙන් ඉතාම සුහද කතා ඇති වුණා.\nඒ අතර සියල්ලන්ගේම හෙළුව පෙන්වමින් අනුර කුමාර දිසානායක ආණ්ඩුව සඟවාගෙන සිටි යුගදනවී ගිවිසුම  සභාගත කළා.\nජනාධිපතිවරයා ඊට පසු දා ම පාර්ලිමේන්තුවේ වාර අවසානය ගැසට්ටුවක් මගින් රටට දැනුම් දුන්නා.\nපාර්ලිමේන්තුවේ වාර අවසානයත් සමඟ පාර්ලිමේන්තුවේ කාරක සභා සියල්ලේම කටයුතු ද අවසන් වෙනවා.\nජනාධිපතිවරයා විසින් එලෙස පාර්ලිමේන්තුව වාර අවසාන කිරීම සම්බන්ධයෙන් ආණ්ඩුවේ ඇතැම් මන්ත්‍රීවරුද විවිද අදහස් ඉදිරි පත්කළා.\nආණ්ඩු පක්ෂයේ මන්ත්‍රී වරයෙකු මෙන්ම හිටපු අමාත්‍යවරයෙකු ද වන අනුර ප්‍රියදර්ශන යාපා සඳහන් කර තිබුණේ, මේ මොහොතේ පාර්ලිමේන්තුවේ වාර අවසානය සිදු කිරීම ප්‍රජාතන්ත්‍රවාදී වැඩ පිළිවෙලක් නොවන බවයි.\nසිනි බදු වංචාව පිළිබඳව පරික්ෂා කරන පාර්ලිමේන්තු තේරීම් කාරක සභාවේ සභාපතිවරයා වන්නේ ද ඔහුයි.\nසීනි බදු වංචාව යට ගැසීමේ උවමනාව, යුගදනවි බලාගාරය පිළිබඳව වන ගිවිසුම අනුර කුමාර දිසානායක එලියට ගැනීම,ආදී කරනා සම්බන්ධයෙන් ආණ්ඩුවට කට උත්තර නැතිවෙන නිසා ජනාධිපතිවරයා මෙලෙස පාර්ලිමේන්තුවේ වාර අවසානය සිදුකල බවයි විපක්ෂය පවසන්නේ.\nමෛත්‍රීපාල සිරිසේනගේ ආණ්ඩු ප්‍රහාරය\nශ්‍රී ලංකා නිදහස් පක්ෂය ආණ්ඩුව තුළ සිටිමින් ආණ්ඩුව ට පහර ගැසීම දිගින් දිගට සිදුකරනවා.\nපොහොට්ටුවේ බොහෝ මන්ත්‍රීවරු මේ පිළිබඳව දැඩි කනස්සල්ලක සිටිනවා.\nමේ නිසාම මේ දෙපාර්ශවයේ සමහරු තැනක් නොතැනක් නැතිව එකී නෙකාට චෝදනා කරගන්නවා.\nප්‍රසන්න රණතුංග, තිස්ස කුට්ටිආරචි, සනත් නිශාන්ත, මහින්දානන්ද අලුත්දගමගේ, මෛත්‍රිපාල සිරිසේන, දයාසිරි ජයසේකර, දුමින්ද දිසානායක, මහින්ද අමරවීර, යන අය මෙලෙස වැඩි වශයෙන් වාදයට පැටලී සිටිනවා.\nතමා ජනාධිපතිව සිටියදී බලාත්මක කල ජනතාවාදී වැඩසටහන් මේ ආණ්ඩුව විසින් ආපස්සට හරවන බවට දැඩි චෝදනාවක් මෛත්‍රිපාල සිරිසේන විසින් එල්ලකරනු ලැබුවා.\nඔහු මෙමගින් ආණ්ඩුවට එල්ලකළ ඉලක්කගත චෝදනාව වූයේ තොරතුරු දැනගැනීමේ පනත වත්මන් රජය යටතේ අකර්මන්‍ය වී ඇති බවයි.\nපී බී ගේ ඉල්ලා අස්වීම මොකද වුණේ\nජනාධිපති ලේකම් ආචාර්‍ය පී බී ජයසුන්දරට එරෙහිව ආණ්ඩු පක්ෂයේම ඇතැම් මන්ත්‍රීවරු එළිපිට දැඩි විවේචන එල්ල කරන්නට පටන් ගෙන තිබෙනවා. ජනාධිපතිවරයාට චෝදනා එල්ල කරන්න බැරි නිසා ලේකම්ට බනිනවා දැයි මෙහිදී සැකයක් උපදිනවා.\nකිසිදු ලේකම්වරයෙකුට ඇමතිවරයෙකුගේ අනුමැතියක් නොමැතිව ස්වාධීනව වැඩ කිරීමට තරම් නිදහසක් අපේ රටේ රාජ්‍ය සේවයේ දැක ගැනීමට නැහැ.\nඒ නිසා ආචාර්‍ය පී.බී .ජයසුන්දර ට ජනාධිපතිගේ උපදෙස් වලින් තොරව ක්‍රියා කිරීමට හැකි නම් එය මහා පුදුමයක් වෙනවා.\n2010-2015 මහින්ද රාජපක්ෂ රජය සමයේ දී ත් ආචාර්‍ය පී බී ඉලක්කර ප්‍රහාර එල්ල කළ විමල් විරවංශ මෙවරත් එම කටයුත්තට ඉස්සර වී සිටිනවා.\nනමුත් එදා ආචාර්‍ය පි බි, රාජකාරිය කලේ මුදල් අමාත්‍යංශයේ ලේකම් ලෙසයි.\n''මේ පුංචි බන්ඩා කරපු දෙයක් නැහැ'' විමල් වීරවංශය ඇහැලියගොඩ පැවැති රැස්වීමකදී ප්‍රසිද්ධියේම ආචාර්‍ය පී බී ජයසුන්දර ව විවේචනයට ලක් කළා.\nතමාට එල්ලවන මේ දැඩි වීවේචන ඉවසා ගත නොහැකි වූ ආචාර්‍ය පී බී ජයසුන්දර සිය තනතුරෙන් ඉල්ලා අස්වීමට තීරණයක් ගෙන තිබුණා.\nආචාර්‍ය පී බී ජයසුන්දර ඉල්ලා අස් වූ පසු එම තනතුරට පත්කළ යුත්තේ කවුරුන්ද යන්න පිලිබඳව ද ආණ්ඩුවේ පාර්ශවලින්ම නම් ගම් කියවුණා. හිටපු ජනාධිපති ලේකම් ලලිත් වීරතුංග, අග්‍රාමාත්‍ය ලේකම් ගාමිණී සෙනරත්, වාරිමාර්ග අමාත්‍යංශයේ ලේකම් අනුර දිසානායක මේ සඳහා සුදුසු බවයි ඔවුන්ගේ යෝජනා වුණේ.\nආචාර්‍ය පි බි සිය ඉල්ලා අස්වීමේ ලිපිය ජනාධිපතිවරයා අතට පත්කළේ ජනාධිපතිවරයා සිය සිංගප්පුරු සංචාරය නිමවා පැමිණි පසුවයි.\nකෙසේ වෙතත් ජනාධිපතිවරයා එම ඉල්ලා අස්වීම භාරගෙන නොමැති බව යි වාර්ථාවුණේ .\nදෙමළ සහ මුස්ලිම් පක්ෂ වලින් ඉන්දියාවට ඒකාබද්ධ ලියවිල්ලක්\nදෙමළ සහ මුස්ලිම් පක්ෂවල විශේෂ සාකච්ඡාවක් පසුගිදා කොළඹදී පැවැත්වුණා.\nපළාත් සභා ඡන්දය හැකි ඉක්මනින් පවත්වා ගැනීම, දෙමළ සහ මුස්ලිම් ජනතාව මුහුණදෙන විවිධ පොදු ගැටළු ඇතුළු, 13 වැනි ආණ්ඩුක්‍රම ව්‍යවස්ථා සංශෝධනය බලාත්මක කර ගැනීම පිළබදව තීන්දුවක් ගැනීම, යන කාරණා මුල් කර ගනිමින් මෙම සාකච්චාව පවත්වා තිබෙනවා.\nඒ අනුව ඔවුන් විශේෂ යෝජනාවක් සම්මත කරගෙන තිබෙනවා.\n13 වන ආණ්ඩුක්‍රම ව්‍යවස්ථා සංශෝධනය පූර්ණ ලෙස ක්‍රියාත්මක කර ගැනීමට ඉන්දියාවේ සහයයෝගය ද ඉල්ලා ඒකාබද්ධ ලියවිල්ලක් ඉදිරිපත් කිරීමටයි ඔවුන් තීරණය කර තිබෙන්නේ.\nදෙමළ ජාතික සංධානයේ නායක ආර් සම්බන්ධන්, ශ්‍රී ලංකා ප්‍රගතිශ්‍රීලී පෙරමුණේ නායක මනෝ ගනේෂන්, දෙමළ ජාතික මහජන සංසදයේ නායක සී වී විග්නේශ්වරන්, ශ්‍රී ලංකා මුස්ලිම් කොන්ග්‍රසයේ නායක රවුෆ් හකීම් යන අය මෙහි මුලසුන්ගෙන තිබෙනවා.\nකරු කරලියට\nඅපවත් වී වදාළ මාදුළුවාවේ සෝභිත නාහිමියන් ගේ නායකත්වයෙන් ඇරඹී සාධාරණ සමාජයක් උදෙසා වන ජාතික ව්‍යාපාරයට  වර්ථමානයේ  නායකත්වය දෙන්නේ හිටපු කතා නායක කරූ ජයසූරියයි.\nඊට අමතරව ඔහු තවත් සිවිල් සංවිධාන කිහිපයක වැඩ කටයුතුවලට පසුගිය දිනවල සම්බන්ධ වුණා.\nප්‍රජාතන්ත්‍රවාදී සමාජයක සංහිඳියාව උදෙසා නව ආණ්ඩුක්‍රම ව්‍යවස්ථාවක් සකස්කර ගැනීම සම්බන්ධයෙන් පැවැති උත්සවයකට කරු ජයසූරිය සහභාගි වුණා.\nඑහිදී ඔහු කළ කථාව බොහෝ දෙනාගේ අවධානය දිනාගත්තා.\nකොළඹදී පැවති මෙම උත්සවයට භික්ෂූන් වහන්සේලා, කතෝලික ක්‍රිස්තියානි පූජක උතුමන්ලා  හා මුස්ලිම් මවුලවි තුමන්ලා ආතුළු සිවිල් සංවිධාන ක්‍රියාකාරීන් පිරිසක් සහභාගී වී සිටියා.\nපසුගිය දිනක කරුගේ නිවෙසට අමුත්තෙකු ද පැමිණියා.\nශ්‍රී ලංකාවේ ජපාන නව තානාපතිවරයා මෙසේ කරුව බලන්නට කරූගේ නිවසට පැමිණියා.\nදෙදෙනා බොහෝ වෙලාවක් සාකච්ඡාවක නිරතවී තිබෙනවා.\nජපාන ශ්‍රී ලංකා මිතුදම් සහ මෙරට වත්මන් දේශපාලන තත්වය පිළිබඳව ඔවුන් මෙහිදී සාකච්ඡකර තිබෙනවා.\nපරිප්පු නැත්තං කවුපි හරි කන්න පුළුවන්\nසති කිහිපයකට පමණ පසු ජනාධිපති වරයාගේ ප්‍රධානත්වයෙන් කැබිනට් රැස්වීමක් ඉකුත් සතියේ පැවැත්වුණා.\nපස්වරු 5.00 ට පටන් ගත් කැබිනට් රැස්වීම රාත්‍රී 9:30 පසුවනතුරුත් පැවැත්වුණා.\nඩොලර් අර්බුදය ඇතුළුව ජනතාව මුහුණ දෙන බොහෝ ගැටළු සම්බන්ධයෙන් මෙහිදී මැති ඇමැතිවරු කරුණු පවසා තිබෙනවා.\n''අපිට ඩොලර් හොයාගන්න බැරි උනොත් ජනතාවට පරිප්පුවත් කන්න බැරි වෙනවා'' බන්දුල ගුණවර්ධන කිව්වා.\n''පරිප්පු නැත්තං කවුපි හරි කන්න පුළුවන් හැබැයි ඩොලර් නැති උනොත් තෙලුත් නැති වෙනවා තෙල් නැති වුනොත් ඔය හැම දෙයක්ම නැති වෙන්න පුළුවන්'' එහෙම කිව්වේ බලශක්ති අමාත්‍ය ගම්මන්පිලයි.\n''ලබන මාසේට තෙල් ගේන්න සංස්ථාවට ඩොලර් නෑ.\nඩොලර් මිලියන 420 ක් අපිට ඕනෙ'' රුපියල් මිලියන 420 ක් නම් හොයා ගන්න පුළුවන්. නමුත් කොහොමද ඩොලර් හොයන්නේ'' ගම්මන්පිල නැවතත් කිව්වා.\nමේ කතාව අසාගෙන සිටි වාසුදේව කිව්වේ ''දැන් අපිට කරන්නට තිබෙන්නේ කූපන් ක්‍රමයකට තෙල් දෙන එකයි''.\nනමුත් එම යෝජනාවට පක්ෂව කිසිවෙකුත් කතාකලේ නෑ.\nමහින්ද අමරවීර, නිමල් සිරිපාල ද සිල්වා, ඇතුළු කිහිපදෙනෙක්ම පැවසුවේ,''දැන් අපිට කරන්න තියෙන්නේ IMF එකෙන් ණයක් ලබා ගැනීමයි''.  බොහෝ වේලාවක් මේ කතාබහ අසාගෙන සිටි මුදල් ඇමති බැසිල් රාජපක්ෂ මෙහිදී කතා කළා.\n''ඩොලර් නැතිකම අපිට ප්‍රශනයක් තමයි, එහෙමයි කියලා අපිට විවිධ කොන්දේසි වලට යටත් වෙලා IMF ණය ගන්නත් බෑ.\nනමුත් අපි ඒ පිළිබඳව අවධානයක් යොමු කරනවා.\nඉක්මන් විසඳුමක් හැටියට අපිට මිත්‍ර චීනය, ජපානය, රුසියාව, ඉන්දියාව වැනි රටවල් වලින් මේ සඳහා සහයෝගයක් ලබාගමු'' .\nකතානායකගේ භෝජන සංග්‍රහය වර්ජනය කළ මන්ත්‍රීවරු\nඅය වැය විවාදය අවසන් වූ පසුව කතානායකවරයා විසින් සියළු මන්ත්‍රීවරුන් වෙනුවෙන් ලබා දෙන සම්ප්‍රදායික භෝජන සංග්‍රහය මෙවර ද පැවැත්වුණා.\nආණ්ඩු පක්ෂයේ මන්ත්‍රීවරු සියළු දෙනාම පාහේ ඊට සහභාගී වුවත් සමගි ජන බලවේගයේ මන්ත්‍රීවරු ඊට නොයන්න තීරණය කළා.\n''විපක්ෂයේ මන්ත්‍රී වරුන්ගේ ආරක්ෂාව තහවුරු කරන්න බැරි කථානායකගේ භෝජන මොකටද'' විපක්ෂයේ මන්ත්‍රීවරයෙකු විපක්ෂ නායක සජිත් ට යෝජනා කළා.\nඒ අනුව සජිත් යෝජනා කළේ කථානායකගේ භෝජන සංග්‍රහයට නොයා ඉමු යන්නයි.\nනමුත් සජිත් ඒ වෙනුවට සිය මන්ත්‍රී වරුන් වෙත රාත්‍රී භෝජන සංග්‍රහයක් ලබාදුන්නා.\nසමගි ජන බලවේගයේ සියලු දෙනා පාහේ ඊට සහභාගි වුණා.\nමීට අමතරව තවත් හිතවතුන් කිහිප කිහිප දෙනෙකු ද ඊට එක්ව සිටියා.\nනායක සජිත් ප්‍රේමදාස මෙසයෙන් මේසය ට ගොස් මන්ත්‍රීවරුන් සමඟ කතාබස් කරන්නටත් වුණා.\n''අද පාර්ලිමෙන්තුවේ ඉන්නේ රිවස් කථානායක වරයෙක්.\nආණ්ඩු පක්ෂයේ ප්‍රධාන සංවිධායක වරයා මොකක් හරි කිවුවාම කථානායක වරයා ඔහුගේ කථාව රිවස් කරගන්නවා.\nරිවස් ආණ්ඩුවේ රිවස් කථානායක''ගයන්ත කරුණාතිලකගේ එම කථාව සියළු දෙනා අනුමතකලා.\n''මහලේකම්තුමා කොහොමද අර වැඩේ ''සජිත් ඇහුවේ රංජිත් මද්දුම බණ්ඩාරගෙන්.''හොදයි ,හොදයි .තව හමුවෙන්න අයත් ඉන්නවා''. රංජිත් උත්තර දුන්නා.\nබොහොම හොඳයි හැබැයි ඔකේ රිසාල්ට් එක  අවසන් වෙනකම් අපිට වත් කියන්න එපා.\nසජිත් කිව්වේ රාජිත දෙස බලමිනුයි.\nආණ්ඩුවේ කළකිරුණු මන්ත්‍රීවරුන්ට කථාකරන එක මහලේකම්තුමාම කරන්න.\nරාජිත ඇමතිතුමා ආණ්ඩුවට සම්බන්ධ සිවිල් සංවිධානත් එක්ක කතා කරන්න.\nරට අවුලවන්නෙත් මෙහෙම තමයි - අගමැති\nපොල්හේන්ගොඩ ඉදි කරණ ලද මහල් නිවාස ව්‍යාප්තියක් අග්‍රමාත්‍ය මහින්ද රාජපක්ෂගේ ප්‍රධානත්වයෙන් පසුගියදා විවෘත කෙරුණා.\nකොළොම්තොට සරසවි උයන ලෙස නම් කර ඇති මෙම නිවාස සංකීරණය විවෘත කිරීමට සම්භාවනීය අමුත්තන් රැසක් එක් වුණා.\nප්‍රකට ජන සංගීතඥයකු වන ලයනල් රන්වල සුරීන්ගේ අපූරු ගීත රංගන කිහිපයකින් උත්සවය වර්ණවත් වුණා.\nඉන් එක ගීත නිර්මාණයක් පිළිබඳව මෙහිදී බොහෝ දෙනාගේ අවධානය යොමු වී තිබුණා.\nඅග්‍රමාත්‍ය මහින්ද රාජපක්ෂ මහතා ද ඉතා ඕනෑකමින් එම ගීත නිර්මාණය රස විදිමින් සිටියා.\n''ගම අවුලඤ්ඤං ,ගිනිගෙඩි දෙන්නයි''එම අපූරු ගීතය රන්වල බලකායේ තරුණ, තරුණියන් ඉතා අලංකාරවත්ව ඉදිරි පත් කලා.\nගීතය අවසන් වනතුරුම ඉතා ඕනෑකමින් ඒ දෙස බලා සිටි අගමැතිවරයා, රට අවුලවන්නෙත් මෙහෙම තමයි කියලා ළඟ හිටපු අමාත්‍ය දිනේෂ්ට කියලා සිනාවුනා.\nපොලිටිකල් ගොස්සිප් සොයා බැලුවේ පානුක රාජපක්ෂ",
       "URL": "https://www.hirunews.lk/291960/ඉන්දියාවට-ගතු-කියන-දෙමළ-මුස්ලිම්-නායකයෝ-කොළඹ-දී-එකතු-වෙති",
       "Category": "Local News",
       "Parent URL": "https://www.hirunews.lk/local-news.php?pageID=1473"
}