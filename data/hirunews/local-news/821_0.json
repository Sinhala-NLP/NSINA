{
       "Source": "hirunews",
       "Timestamp": "Thursday, 06 October 2022 - 19:55",
       "Headline": "මිනුවන්ගොඩ ත්‍රිපුද්ගල ඝාතනයේ සැකකරුවන් තුන්දෙනෙකු අත්අඩංගුවට - තවත් පිරිසක් සොයා පොලිස් මෙහෙයුම් (වීඩියෝ)",
       "News Content": "මිනුවන්ගොඩ - ගමන්ගෙදර ප්‍රදේශයේදී එකම පවුලේ පියා සහ පුතුන් දෙදෙනා වෙඩි තබා ඝාතනය කිරීමේ සිද්ධියට අදාළව සැකකරුවන් තුන්දෙනෙකු මේ වන විට අත්අඩංගුවට ගෙන තිබෙනවා.\nපොලිසිය සඳහන් කළේ සැකකරුවන් ගලේවල ප්‍රදේශයේදී අද දහවල් අත්අඩංගුවට ගත් බවයි.\nඔවුන් බස් රථයකින් අනුරාධපුරය බලා ගමන් කරමින් සිටියදී පොලිසිය සහ විශේෂ කාර්ය බලකාය සිදුකළ මෙහෙයුමකදී අත්අඩංගුවට ගෙන තිබුණා. එමෙන්ම වෙඩි තැබීම සඳහා සැකකරුවන් පැමිණි මෝටර් රථයද ගම්පහ -බඩල්ගම ප්‍රදේශයේ මාර්ගයක දමාගොස් තිබියදී පොලිසිය අද උදෑසන සොයාගනු ලැබුවා.\nඋදෑසන 07 ට පමණ සැකකරුවන් පස් දෙනෙකු පමණ කුඩා මෝටර් රථයකින් සහ යතුරු පැදියකින් පැමිණ ඇති අතර ඉන් එක් පුද්ගලයෙකු පොලිස් නිළ ඇදුමට සමාන ඇදුමකින් සැරසී සිට ඇති බවටයි පොලිසිය සිදුකරන ලද විමර්ශනවලින් අනාවරණය කරගෙන ඇත්තේ.\nඑහිදී පොලිස් නිල ඇඳුමට සමාන ඇදුමකින් සැරසී සිටි පුද්ගලයා තමන් පොලිසියෙන් බවට පවසා ඔවුන් සිටි නිවසට ඇතුලු වී තිබෙනවා.\nඑම අවස්ථාවේදී මෙම වෙඩි තැබීම සිදුව ඇති අතර එහිදී ජීවිතක්ෂයට පත් වූයේ 51 හැවිරිදි පියා සහ 21 සහ 24 යන වයස්වල පසුවූ පුතුන් දෙදෙනායි.\nවෙඩි තැබීම සිදුවන අවස්ථාවේදී මියගිය පුද්ගලයාගේ බිරිඳ සහ දියණිය නිවසේ සිට ඇති අතර ඔවුන්ට කිසිදු හානියක් සිදුව නැහැ.\n2017 වසරේ අගෝස්තු මස 26 වනදා මිනුවන්ගොඩ - කොටගෙදර ප්‍රදේශයේ සරුංගලයක් සම්බන්ධයෙන් දෙපාර්ශවයක් අතර ඇතිවූ ආරවුලක දීර්ඝ කාලීන සිදුවීම් පෙළක් ලෙස මෙම ඝාතනයද සිදුව තිබෙනවා.\nමීට පෙරද අවස්ථා කිහිපයකදී සරුංගලය සම්බන්ධයෙන් ඇතිවූ ආරවුලට දෙපාර්ශවයේම පුද්ගලයින් 04 දෙනෙකු ජීවිතක්ෂයට පත්ව ඇති බවයි පොලිස් ආරංචි මාර්ග සඳහන් කළේ.\nඅද උදෑසන වෙඩි වැදීමෙන් මිය ගිය පියා සහ දරුවන් දෙදෙනාද මෙම ආරවුලට බන්ධනාගාරගතව සිට ඇප මත සිටින පුද්ගලයින් වනවා.",
       "URL": "https://www.hirunews.lk/317204/මිනුවන්ගොඩ-ත්‍රිපුද්ගල-ඝාතනයේ-සැකකරුවන්-තුන්දෙනෙකු-අත්අඩංගුවට-තවත්-පිරිසක්-සොයා-පොලිස්-මෙහෙයුම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=821"
}