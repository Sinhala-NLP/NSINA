{
       "Source": "hirunews",
       "Timestamp": "Thursday, 05 August 2021 - 16:11",
       "Headline": "කෝප් කමිටුවේදී හසුවූ පාපන්දුවේ පිල්ලි ගැහිලි",
       "News Content": "ශ්‍රී ලංකා පාපන්දු සම්මේලනයේ අවිධිමත් මූල්‍ය කළමනාකරණය පිළිබඳ තොරතුරු රැසක් පසුගියදා පැවති කෝප් කමිටු රැස්වීමේ දී හෙළිදරව් වුණා.\nශ්‍රී ලංකා පාපන්දු සම්මේලනය දෙවැනි වරටත් කෝප් කමිටුව හමුවේ පෙනී සිටියේය පෙරේදා දිනයේදීයි.\nමෙහිදී 2021 වසරේ පාපන්දු නිළවරණය පැවැත්වීම වෙනුවෙන් නිලවරණ කමිටු සභාපතිවරයාට සහ අනෙක් සාමාජිකයින් දෙදෙනාට රුපියල් 19,050,000,00 ගෙවීම සම්බන්ධයෙන් කෝප් කමිටුවේ දැඩි අවධානය යොමුවුනා.\nශ්‍රී ලංකා පාපන්දු සම්මේලනය අප්‍රේල් 22දා කෝප් කාරක සභාව හමුවේ පෙනී සිටි අවස්ථාවේදී මෙම මුදල් ප්‍රදානය පිළිබඳ කිසිදු සදහනක් නොකිරීම සම්බන්ධයෙන් කෝප් කමිටු සභාපති පාර්ලිමේන්තු මන්ත්‍රී මහාචාර්ය චරිත හේරත් පාපන්දු සම්මේලන සභාපතිවරයාගෙන්  දැඩිව ප්‍රශ්න කලා.\nකෝප් කමිටු සභාපතිවරයා මෙහිදී විමසා සිටියේ නිලවරණ කමිටු සභාපති ට රුපියල් 750,000,00ක් සහ අනෙක් සාමාජිකයින් දෙදෙනාට රුපියල් 600,000,00 බැගින් ලබා දුන්නේ කුමන පදනමක් මතද යන්නයි.\nමෙම මුදල් ප්‍රධානයන් පිළිබඳව අභ්‍යන්තර විමර්ශනයක් සිදුකර සති දෙකක් ඇතුළත කෝප් සභාවට වාර්තාවක් ඉදිරිපත් කරන ලෙසත් ක්‍රීඩා අමාත්‍යංශ ලේකම් අනුරාධ විජේකෝන් ට දැනුම් දුන්නා.\nමීට අමතරව පාපන්දු සම්මේලනයේ හිටපු සභාපති මනිලාල් ප්‍රනාන්දු විසින් වැය කළ නමුත් විගනන වාර්තා නොමැති රුපියල් මිලියන ගණනාවක් පිලිබඳවත් මෙහිදී ප්‍රශ්න කලා.\nමේ යටතේ කලුතර පාපන්දු ක්‍රීඩාංගන ඉදි කිරීම සඳහා ඉතාලි පාපන්දු ක්‍රීඩකයින්ගේ සංගමය මගින් පරිත්‍යාග කළ යුරෝ 40,400(රු 6,287,670,00)ක්, ආසියානු පාපන්දු සම්මේලනය මගින් තරග පැවැත්වීම සඳහා ලබා දුන් අමෙරිකානු ඩොලර් 60,000(රු.6,415,290,00)ක් සුනාමියෙන් විපතට පත් අයට නිවාස විස්සක් ඉදිකිරීම සඳහා පෞද්ගලික සමාගමක් ලබාදුන් රුපියල් මිලියන 10ක මුදලක් සහ  ආසියානු පාපන්දු සම්මේලනය විසින් පරිත්‍යාග කරන ලද අමෙරිකානු ඩොලර් 200,000 (21,384,300,00)ක මුදලක් හිටපු සභාපති මනිලාල් ප්‍රනාන්දු විසින් අවභාවිත කරනු ලැබීම පිළිබඳ කාරක සභාවේ විශේෂ අවධානය යොමු වුණා.\nමෙලෙස අවභාවිත කරන ලද සම්පූර්ණ මුදල රුපියල් 44,087,260,00ට අධිකයි.\nරජයේ විගණන දෙපාර්තමේන්තුව විසින්  සිදුකරන ලද විගණනයන් ගෙන් හෙළි වී ඇති මෙම තොරතුරු පිළිබඳ වහාම පරීක්ෂණයක් පවත්වා කඩිනම් වාර්තාවක් කාරක සභාවට ඉදිරිපත් කරන ලෙසත් ක්‍රීඩා අමාත්‍යාංශ ලේකම් අනුරාධ විජයකෝන්ට මහාචාර්ය චරිත හේරත් දැනුම් දුන්නා.\nඑමෙන්ම පාපන්දු සම්මේලනයේ හිටපු මුදල් කළමනාකාරවරයා විසින් වරින් වර පාපන්දු විනිසුරුවන් ලෙස ව්‍යාජ නම් අතුලත් කර රුපියල් කෝටි හතරකට අධික මුදලක් වංචා කිරීම පිළිබඳවත් එම මුදල් මෙතෙක් අයකරගැනීමට පාපන්දු සම්මේලන බලධාරින්  කටයුතු කර නොතිබීම පිලිබදවත් මෙහිදී දැඩි ලෙස ප්‍රශ්න කෙරුණා.\nමෙලෙස වංචා කෙරුණු රුපියල් 46,860,672,00කට අධික මුදල සම්බන්ධයෙන් කෝප් කමිටුවට  වාර්තාවක් ඉදිරිපත් කරන ලෙසත් ක්‍රීඩා අමාත්‍යාංශ ලේකම්වරයාට දැනුම් දුන්නා.\nමීට අමතරව පාපන්දු සම්මේලනය මගින්  ක්‍රීඩා තරගාවලි,සම්මන්ත්‍රණ ආදිය පැවැත්වීම සඳහා තරඟ සංවිධායකයින්ට ලබාදී තිබු පියවා නොතිබුණු අත්තිකාරම් මුදල් වල එකතුව 2018 වර්ෂයේ රුපියල් 2,252,067,00ක් ලෙසත් 2019 වර්ෂයේ රුපියල් 1,465,997,00ක් බවත් මෙහිදී අනාවරණය වුණා.\nමේ මුදල් වහාම අයකර ගැනීමට කටයුතු කරන ලෙස කෝප් කමිටු සභාපතිවරයා පාපන්දු සම්මේලන සභාපතිවරයාට දැනුම් දුන්නා.\nඑමෙන්ම පාපන්දු සම්මේලන නිලධාරීන්ගේ දූර කාලය වසර එකේ සිට වසර 4 දක්වා  වැඩි කිරීමට ඇති ඉඩකඩ සොයා බලන ලෙසත් කෝප් කමිටු සභාපතිවරයා මෙහිදී  දන්වා සිටියා.\nපාපන්දු සම්මේලන විධායක සභාවට ඡන්දයෙන් සාමාජිකයින් දහදෙනකු පත් කෙරෙන විට සභාපතිවරයාට තවත් සාමාජිකයින් 18 දෙනකු පත් කිරීමට ඇති ඉඩකඩ පිළිබඳව මෙහිදී බරපතළ ලෙස ප්‍රශ්න කෙරුණ.\nකෝප් කමිටු සභාපති මහාචාර්ය චරිත හේරත් පෙන්වා දුන්නේ මේ හරහා ක්‍රීඩා සමාජවල ඡන්ද අයිතියට බරපතළ ලෙස හානි පැමිණෙන බවයි.\nමෙම තත්ත්වය නිවැරදි කිරීමට වහාම පියවර ගත යුතු බව පෙන්වා දුන් කෝප් කමිටු සභාපතිවරයා ඒ හරහා පාපන්දු සම්මේලන සාමාජිකයින්ගේ අයිතීන් තහවුරු කිරීමට කටයුතු කරන ලෙසත් දන්වා සිටියා.",
       "URL": "https://www.hirunews.lk/278945/කෝප්-කමිටුවේදී-හසුවූ-පාපන්දුවේ-පිල්ලි-ගැහිලි",
       "Category": "Local News",
       "Parent URL": "https://www.hirunews.lk/local-news.php?pageID=1773"
}