{
       "Source": "hirunews",
       "Timestamp": "Thursday, 19 January 2023 - 20:04",
       "Headline": "තුරඟ තරඟ පිටියේ ඝාතනය ගැන සරසවි සිසුවා පාපොච්චාරණය කරයි (වීඩියෝ)",
       "News Content": "කොළඹ තුරඟ තරඟ පිටියේ දී සරසවි සිසුවිය ඝාතනය කළ තරුණයා ඊට අදාළව පොලිසියට පාපොච්චාරණයක් සිදු කර තිබෙනවා.\nඊයේ (18) මීට අදාළ නඩුව කොළඹ ප්‍රධාන මහේස්ත්‍රාත් අධිකරණය හමුවේ කැඳවු අවස්ථාවේ නියෝග කෙරුණේ සැකකරු ලබන 30 වැනිදා දක්වා රක්ෂිත බන්ධනාගාර ගත කිරීමටයි.\nඑමෙන්ම මෙම සිසුවා මානසික වෛද්‍යවරයෙකු හමුවට ඉදිරිපත් කරන ලෙසට ද අධිකරණය නියෝග කළා.\nඝාතනයට ලක්වූ තරුණිය සමඟ අදාළ තරුණයා 2020 වසරේ ප්‍රේම සම්බන්ධතාවයක් ඇතිකරගෙන තිබෙනවා.\nඑහෙත් වරින් වර ඔවුන් දෙදෙනා අතර, බහින් බස් විම් හට ගෙන ඇත්තේ සැකකරු කිසියම් මානසික රෝගයකට වෛද්‍ය ප්‍රතිකාර ගන්නා බවට මියගිය තරුණියට සැලවීම හේතුවෙන්.\nඑම හේතුව මත ඇය තමන් සමඟ ගැටුම් ඇති කර ගත් බවයි තරුණයා පොලිසියට ප්‍රකාශ කර ඇත්තේ.\nඑමෙන්ම, ඇය තමන් සමඟ අමනාප වු බවත් ආදර සබඳතාවය නතර කිරිමට යෝජනා කළ බවත් තරුණයා පොලිසියට පාපොච්චාරණය කර තිබෙනවා.\nඑහිදී තමන් ඊට විරෝධය පළ කළ බවත් , වෙනත් තරුණයෙකුට ඇයව හිමි විම වළක්වන බවට ද අවස්ථා කිහිපයක දී තරුණයා ප්‍රකාශ කර ඇති බවයි අනාවරණය වී ඇත්තේ.\nකෙසේ වෙතත්, ඝාතනය ලක්වූ තරුණිය ඔහුට ප්‍රකාශ කර ඇත්තේ පසුගිය අඟහරුවාදා හමුවිමට අවශ්‍ය බවත් එදින මෙම පෙම් සබඳතාවය, අවසන් කිරිමට කටයුතු කරන බවයි.\nතරුණයා ඇයව ඝාතනය කිරිමට සැලසුම් කර ඇත්තේ ඇගේ මෙම ප්‍රකාශයත් සමඟ බවයි අනාවරණය වී ඇත්තේ.\nඒ සඳහා ඝාතනයට යොදා ගත් තියුණු ආයුධය වැල්ලම්පිටිය ප්‍රදේශයෙන් සැකකරු මිල දී ගෙන බෑගයේ දමා විශ්ව විද්‍යාලයේ පළමු දේශනයට සහභාගිවී තිබෙනවා.\nඅනතුරුව තරුණිය ප්‍රකාශ කළ පරිදි දෙදෙනා තුරඟ තරඟ පිටියේ දී හමුවී ඇති අතර සිය පෙම්වතිය පුදුමයට පත්කිරීමට අවශ්‍ය බව පවසා ඇගේ දෑස් ලේන්සුවකින් බැඳ මෙම ඝාතනය සිදුකර ඇති බවයි හෙළිවී ඇත්තේ.",
       "URL": "https://www.hirunews.lk/325434/තුරඟ-තරඟ-පිටියේ-ඝාතනය-ගැන-සරසවි-සිසුවා-පාපොච්චාරණය-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=591"
}