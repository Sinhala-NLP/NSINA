{
       "Source": "hirunews",
       "Timestamp": "Friday, 13 January 2023 - 20:00",
       "Headline": "පොලිස්පති මැතිවරණ කොමිසම හමුවේ මැතිවරණ රාජකාරියේ බැරිබැරියාව කියයි",
       "News Content": "මහ මැතිවරණයේ පොලිස් රාජකාරි වෙනුවෙන් ගෙවිය යුතු රුපියල් බිලියනයක මුදල තවමත් ලැබී නොමැති බැවින් පළාත් පාලන මැතිවරණයේ රාජකාරී වෙනුවෙන් පොලිස් නිලධාරීන් යෙදවීමේ අපහසුතාවයක් පවතින බව පොලිස්පති චන්දන වික්‍රමරත්න මැතිවරණ කොමිසමේ සභාපති හා කොමසාරිස් ජනරාල් හමුවේ පවසා ඇතැයි වාර්තා වනවා.\nපොලිස්පතිවරයා මේ බව පවසා ඇත්තේ මැතිවරණ කොමිසමේ සභාපතිවරයා කළ කැදවීමකට අනුව එහි ගොස් සාකච්ඡා කළ අවස්ථාවේදීයි.\nපළාත් පාලන මැතිවරණයේ ආරක්ෂක කටයුතු සම්බන්ධයෙන් සාකච්ඡා කිරීම වෙනුවෙන් මෙම කැදවීම කර තිබුනා.\nමැතිවරණ කොමිසම හමුවේ පොලිස්පතිවරයා කරුණු දෙකක් පැහැදිලි කර ඇති අතර මෙය ගමේ ඡන්දයක් බැවින් විවිධ කණ්ඩායම් අතර ගැටුම් ඇතිවුවහොත් ඒ වෙනුවෙන් අමතර පොලිස් කණ්ඩායම් යෙදවීමට සිදුවනු ඇති බවත් පොලිස්පතිවරයා පෙන්වා දී තිබෙනවා.\nඑම නිසා මැතිවරණ රාජකාරි යෙදවීම වෙනුවෙන් මෙන්ම අපේක්ෂකයන් වෙනුවෙන් ආරක්ෂාව සැපයීම වෙනුවෙන් ප්‍රමාණවත් නිලධාරීන් සංඛ්‍යාවක් නොමැති බවද පොලිස්පතිවරයා මැතිවරණ කොමිසම හමුවේ ප්‍රකාශ කළා.\nපොලිස් නිලධාරීන් 68,000 ක් සිටිය යුතු තැන මේ වන විට සිටින්නේ නිලධාරීන් 60,000 ක් පමණක් බව ද ඔහු මෙහිදී මැතිවරණ කොමිසමට දැනුම් දී තිබෙනවා.\nඔහු පෙන්වා දී ඇත්තේ දැනටමත් සමාජ මාධ්‍ය ඔස්සේ ඡන්දය ඉල්ලාගෙන නිවෙස් වෙත පැමිණෙන අය ගැන බලාගන්නම් වැනි ප්‍රකාශ හුවමාරුවන බැවින් යම් හෙයකින් අපේක්ෂකයෙකුට පහර දුනහොත් එවැනි පිරිස් වෙත ආරක්ෂාව සැපයීමට සිදුවන බැවින් ගැටළුවක් මතුව ඇතැයි යනුවෙන්.\nඉකුත් මැතිවරණයේදි ද රුපියල් බිලියනක මුදලක් ඡන්ද රාජකාරි වෙනුවෙන් වැය වුවත් එම මුදල තවමත් පොලිසියට ලැබී නැතැයි කී පොලිස්පතිවරයා මෙවර බිලියන 3 ක් මැතිවරණය වෙනුවෙන් අවශ්‍යව ඇතැයි ද මෙම සාකච්චාවේ දී පෙන්වා දී තිබෙනවා.\nඑසේම නීති විරෝධි පෝස්ටර්, දැන්වීම්, කටවුට් හා බැනර් ඉවත් කිරීමේ රාජකාරී ද පොලිසියට පැවරෙන බැවින් ඒ සඳහා පොලිසියට කුලි කම්කරුවන් යොදා මෙය සිදු කරන අතර එම කම්කරුවන්ට කරන ගෙවීම් මුලින් පොලිසිය සිදු කරන අතර පසුව මැතිවරණ කොමිසම විසින් එම මුදල් පොලිසියට ලබා දෙනවා.\nඑසේම මැතිවරණ රාජකාරිවල නිතරවීම අමතර රාජකාරියක් වන බැවින් ඊට විශේෂ ගෙවීමක් ද කරන අතර එම මුදල් ද මැතිවරණ කාර්යාලය හරහා නැවත පොලිසිය වෙත ලබා දෙනවා.\nඉකුත් මහ මැතිවරණයේ රාජකාරි වෙනුවෙන් එලෙස පොලිසිය හිමිවිය යුතු මුදල් තවමත් පොලිසියට හිමිව නැති බැවින් මේ වන විට පොලිස් දෙපාර්තමේන්තුව ද මූල්‍ය ගැටළුවක සිටින බවයි මෙහිදි පොලිස්පතිවරයා මැතිවරණ කොමිසම හමුවේ පවසා ඇත්තේ.\nඑම නිසා මැතිවරණ රාජකාරි ආරම්භ කිරීමට ප්‍රථම ඉකුත් මැතිවරණයේ රාජකාරී වෙනුවෙන් පොලිසිය වෙත හිමිවිය යුතු මුදල ප්‍රතිපූර්ණය කරන ලෙස ද පොලිස්පතිවරයා මැතිවරණ කොමිසමෙන් ඉල්ලීමක් කළා.\nගියවර මැතිවරණයේ ණය ද මෙතෙක් පියවා නොමැති නිසා මෙවර ණයට මැතිවරණ රාජකාරි වෙනුවෙන් පිරිස් කැදවිය නොහැකි බැවින් දෙන්නම් කාසිවලට මෙවර කටයුතු කළ නොහැකි වනු ඇතැයි ද ඔහු පෙන්වා දී තිබෙනවා.\nඑසේම නිලධාරින් නොමැතිව රාකාරි කිරීමට ගොස් යම් ගැටළුවක් මතුවුවහොත් එය පොලිසියේ කීර්තිනාමයට ගැටළුවක් බැවින් මේ අවශ්‍යතා සපුරණ තෙක් ආරක්ෂාව සම්බන්ධයෙන් කටයුතු කළ නොහැකි යැයි ද ඔහු මැතිවරණ කොමිසමේ නිලධාරින් වෙත දැනුම් දී අතැයි පොලිස් ආරංචි මාර්ග සඳහන් කරනවා.",
       "URL": "https://www.hirunews.lk/324966/පොලිස්පති-මැතිවරණ-කොමිසම-හමුවේ-මැතිවරණ-රාජකාරියේ-බැරිබැරියාව-කියයි",
       "Category": "Local News",
       "Parent URL": "https://www.hirunews.lk/local-news.php?pageID=604"
}