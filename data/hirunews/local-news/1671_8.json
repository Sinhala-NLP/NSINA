{
       "Source": "hirunews",
       "Timestamp": "Friday, 24 September 2021 - 15:36",
       "Headline": "දුම්රිය ලොක්කන් පරණයි - යකඩ අත යට විකිණීමට ගත් උත්සාහය වරදී",
       "News Content": "රජයට රුපියල් කෝටි හයකට අධික අලාභයක් සිදු කරමින් විකිණීමට සූදානම් වන බවට චෝදනා එල්ල වූ දුම්රිය දෙපාර්තමේන්තුව භාවිතයෙන් ඉවත් කල යකඩ මෙට්‍රික් ටොන් තුන් දහසක් (3000) සඳහා වන ටෙන්ඩරය නැවත කැඳවීමට තීරණය කර තිබෙනවා.\nප්‍රවාහන අමාත්‍යංශ ලේකම් මොන්ටි රණතුංග සඳහන් කළේ මෙම ගනුදෙනුව රජයට වාසිදායක වන ආකාරයට සිදු කළ යුතු බැවින් අදාල ටෙන්ඩරය නැවත ප්‍රසිද්ධ දැන්වීම් පළ කර කැඳවන ලෙසට දැනුම් දුන් බවයි.\nඅදාල යකඩ තොගය ටෙබ්ඩරයේදී අඩු ලංසුවක් තැබූ මෙරට ප්‍රධාන පෙළේ යකඩ සමාගමකට විකිණීම සඳහා දුම්රිය දෙපාර්තමේන්තුවේ බලධාරීන් පිරිසක් අත යට ගනුදෙනුවකට සූදානම් වන බවට දුම්රිය වෘත්තිය සමිති සංවිධානයේ කැඳවුම්කරු ඉන්දික දොඩංගොඩ ඇතුළු දුම්රිය වෘත්තීය සමිති චෝදනා කළා.\nමෙලෙස එල්ල වූ චෝදනා හේතුවෙන් එවකට ප්‍රවාහන අමාත්‍යවරයා ව සිටි ගාමිණී ලොකුගේ අදාල ටෙන්ඩරය අත්හිටුවීමට නියෝග කලා.\nකෙසේ වෙතත් කැබිනට් සංශෝධනයෙන් අනතුරුව සිදු වූ ඇමති මාරු වීම් හේතුවෙන් එම තීරණය යට ගැසී නැවතත් අදාල වංචනික ගනු ගනුදෙනුව සිදු කිරීමටයි දුම්රිය දෙපාර්තමේන්තු බලධාරීන් පියවර ගත්තේ.\nකෙසේ වෙතත් මෙම වංචනික ක්‍රියාවට දිගින් දිගටම දුම්රිය වෘත්තීය සමිති එරෙහි වීම හේතුවෙන් මේ වන විට අදාළ ගනුදෙනුව නැවතී තිබෙනවා.\nමේ වනවිට අබලි යකඩ කිලෝවක වෙළෙඳපොළ සාමාන්‍ය වටිනාකම දැක්වෙන්නේ කිලෝවක් රුපියල් සියයකට ආසන්නවයි.\nමීට මාස හයකට පමණ පෙර මෙම ටෙන්ඩරය කැඳවූ අවස්ථාවේදී එක් සමාගමක් විසින් අදාල අබලි යකඩ මෙට්‍රික් ටොන් 3000ක් සඳහා කිලෝවකට රුපියල් 65 ක් වනසේ ලංසු තබා තිබුණා.\nඑම සමාගමට අදාළ අබලි යකඩ තොගය අලෙවි කළේ නම් දුම්රිය දෙපාර්තමේන්තුවට එම අවස්ථාවේ ලබාගත හැකිව තිබූ ආදායම රුපියල් කෝටි 19ක්.\nනමුත් දුම්රිය දෙපාර්තමේන්තු බලධාරීන් කිහිප පළක ගේ ආශිර්වාදය ලත් අදාල ප්‍රධාන පෙළේ යකඩ සමාගම මෙම අබලි යකඩ තොගයට ලංසු තබා තිබුණේ කිලෝවකට රුපියල් 45.00ක් වන ලෙසටයි.\nඒ අනුව අදාළ ගනුදෙනුව සිදුවුයේ නම් ශ්‍රී ලංකා දුම්රිය දෙපාර්තමේන්තුවට සිදුවන අලාභය රුපියල් කෝටි 6 කට අධික බවයි දුම්රිය වෘත්තීය සමිති පෙන්වා දෙන්නේ.",
       "URL": "https://www.hirunews.lk/283125/දුම්රිය-ලොක්කන්-පරණයි-යකඩ-අත-යට-විකිණීමට-ගත්-උත්සාහය-වරදී",
       "Category": "Local News",
       "Parent URL": "https://www.hirunews.lk/local-news.php?pageID=1671"
}