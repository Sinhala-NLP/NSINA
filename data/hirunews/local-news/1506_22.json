{
       "Source": "hirunews",
       "Timestamp": "Thursday, 09 December 2021 - 13:04",
       "Headline": "රනිල් ගොනු කළ පෙත්සම සලකා බැලීමට දින නියම කෙරේ",
       "News Content": "දේශපාලන පළිගැනීම් පිළිබඳව සොයා බැලූ පරීක්ෂණ කොමිසම විසින් තමන්ට එරෙහි ව සිදු කර තිබෙන නිර්දේශය බලරහිත කරන ලෙස ඉල්ලා හිටපු අග්‍රාමාත්‍ය පාර්ලිමේන්තු මන්ත්‍රී රනිල් වික්‍රමසිංහ ගොනුකර තිබෙන රිට් පෙත්සම සලකා බැලීම ලබන වසරේ ජනවාරි මස 28 වනදා කැඳවන ලෙස අභියාචනාධිකරණය නියම කළා.\nනිශ්ශංක බන්දුල කරුණාරත්න, දේවිකා අබේරත්න සහ ඩී.එම්. සමරකෝන් යන ත්‍රිපුද්ගල අභියාචනාධිකරණ විනිසුරු මඩුල්ල ඉදිරියේයි අද මෙම පෙත්සම කැඳවනු ලැබුවේ.\nපෙත්සම්කාර හිටපු අග්‍රාමාත්‍ය රනිල් වික්‍රමසිංහ කියා සිටියේ, ඉකුත් යහපාලන රජය සමයේ ස්ථාපිත කළ දූෂණ මර්දන ලේකම් කාර්යාලය හා සම්බන්ධ කටයුතු කිහිපයකට තමන් වගකිව යුතු බවට දේශපාලන පලිගැනීම් පිළිබඳ සොයා ලැබූ ජනාධිපති කොමිසම තමන්ට එරෙහිව නිර්දේශ කිහිපයක් නිකුත් කර ඇති බවයි.\nතමා අග්‍රාමාත්‍යවරයා ලෙස කටයුතු කළ අවදියේ දූෂණ මර්දන ලේකම් කාර්යාලය ක්‍රියාත්මක වුයේ තමන් යටතේ නොවන බවත් එහි කටයුතුවලට තමන් මැදිහත් නොවූ බවත් පෙත්සම්කාර රනිල් වික්‍රමසිංහ කියා සිටියා.\nදූෂණ මර්දන ලේකම් කාර්යාලය අමාත්‍ය මණ්ඩලයේ අනුමැතියක් මත ස්ථාපිත කෙරුණු අතර එය රජයේ පිළිගත් මූල්‍ය රෙගුලාසි වලට අනුකූලව පාලනය කෙරුණු බවද ඔහු සඳහන් කළා.\nඑබැවින් අදාළ නිර්දේශය බලරහිත කිරීමේ රිට් ආඥාවක් නිකුත් කරන ලෙස ඉල්ලා සිටින හිටපු අග්‍රාමාත්‍ය රනිල් වික්‍රහසිංහ මෙම පෙත්සම් විභාගය අවසන් වනතුරු අදාළ නිර්දේශ ක්‍රියාත්මක කිරීම වැළැක්වීමේ අතුරු නියෝගයක් නිකත් කරන ලෙසද ඉල්ලා සිටියා.",
       "URL": "https://www.hirunews.lk/290489/රනිල්-ගොනු-කළ-පෙත්සම-සලකා-බැලීමට-දින-නියම-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=1506"
}