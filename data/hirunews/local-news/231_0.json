{
       "Source": "hirunews",
       "Timestamp": "Wednesday, 28 June 2023 - 8:22",
       "Headline": "රියැදුරන්ට පොලිසියෙන් විශේෂ  දැනුම් දීමක්",
       "News Content": "රාත්‍රි කාලයේ දී මාර්ග බාධක රාජකාරිවල නිරත ආරක්ෂක අංශ නිලධාරීන් රථ වාහන නතර කළහොත් ඊට සහය දක්වන ලෙස පොලිසිය මහජනතාවගෙන් ඉල්ලීමක් කරනවා.\nපොලිස් මාධ්‍ය ප්‍රකාශක ජ්‍යේෂ්ඨ පොලිස් අධිකාරි නිහාල් තල්දූව මෙම ඉල්ලීම කරනු ලැබුවේ වැලිගම - දෙණිපිටිය ප්‍රදේශයේ මාර්ග බාධකයක දී නොනවත්වා ධාවනය වූ කුඩා ප්‍රමාණයේ ලොරි රථයක් නතර කිරීම සඳහා පොලිස් විශේෂ කාර්ය බලකාය අහසට වෙඩි තැබීමේ සිද්ධියක් මුල් කරගෙනයි.\nවැලිගම - දෙණිපිටිය ප්‍රදේශයේ පොලිස් විශේෂ කාර්යය බලකායේ නිලධාරීන් විසින් ක්ෂණික මාර්ග බාධකයක් යොදවා තිබූ අතර ඒ හරහා යාමට පැමිණි කුඩා ප්‍රමාණයේ ලොරි රථයකට නවත්වන ලෙස අණ කර තිබුණා.\nඑහෙත් මෙම ලොරි රථය අධික වේගයෙන් නොනවත්වා ධාවනය කිරීම හේතුවෙන් රාජකාරියේ නිරත නිලධාරීන් අහසට වෙඩි දෙකක් තැබූ බවයි පොලිස් මාධ්‍ය ප්‍රකාශකවරයා කියා සිටියේ.",
       "URL": "https://www.hirunews.lk/339317/රියැදුරන්ට-පොලිසියෙන්-විශේෂ-දැනුම්-දීමක්",
       "Category": "Local News",
       "Parent URL": "https://www.hirunews.lk/local-news.php?pageID=231"
}