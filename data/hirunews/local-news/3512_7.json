{
       "Source": "hirunews",
       "Timestamp": "Friday, 08 February 2019 - 16:31",
       "Headline": "රජයේ ආයතනවල දූෂණ සහ වංචා සෙවීමට පත් කළ ජනපති කොමිෂම පැමිණිලි භාරගැනීම අරඹයි",
       "News Content": "2015 වසරේ ජනවාරි මස 14 වන දින සිට 2018 දෙසැම්බර් මස 31 වැනි දින දක්වා කාලය තුළ රජයේ ආයතනවල සිදුව ඇතැයි සැලකෙන දූෂණ, වංචා පිළිබඳ සොයා බැලීමට ජනාධිපති මෛත්‍රීපාල සිරිසේන විසින් පත් කළ ජනාධිපති පරීක්ෂණ කොමිෂම පැමිණිලි භාරගැනීමේ කටයුතු ආරම්භ කර තිබෙනවා.\n2015 ජනවාරි මස 14 වැනි දින සිට 2018 දෙසැම්බර් මස 31 වැනි දින දක්වා කාලය තුළ රජයේ ආයතනවල සිදු වී ඇතැයි සැලකෙන දූෂණ ක්‍රියා, වංචා, සාපරාධී ලෙස විශ්වාසය කඩ කිරීම, දේපළ සාපරාධී පරිහරණය, රැවටීම සහ බලය හෝ අධිකාරය, රාජ්‍ය සම්පත් හා වරප්‍රසාද අනිසි ලෙස භාවිතා කිරීම හෝ අවභාවිතයට එරෙහි බරපතළ චෝදනා පිළිබඳව මහජන පැමිණිලිි, තොරතුරු සහ සෙසු කරුණු කැඳවීම සහ ඒවා කඩිනම් අපක්ෂපාතී, පුළුල් විමර්ශනයකට ලක් කිරීම මෙම කොමිෂන් සභාවේ කාර්යභාරයයි.\nඑවැනි වැරදි සම්බන්ධයෙන් නිතී ප්‍රකාරව වගකිව යුතුව සිටි හෝ වගකිව යුතු වන පුද්ගලයන් හඳුනා ගැනීම හා සාක්ෂි එක් රැස් කිරීම ද මෙම කොමිෂන් සභාව හරහා සිදු වනවා.\nඉහත එක් කරුණක් හෝ කරුණු කිහිපයකට අදාළ  ඕනෑම ලිඛිත පැමිණිලි හෝ තොරතුරු  සිංහල හෝ දෙමළ හෝ ඉංගී‍්‍රසි භාෂාවෙන් ,ලේකම්, රාජ්‍ය ආයතනවල සිදුවී ඇතැයි කියන වංචා දූෂණ සොයා බැලීමේ ජනාධිපති කොමිෂන් සභාව, කාමර අංක 210, බ්ලොක් 02, දෙවෙනි මහල, බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලාව, බෞද්ධාලෝක මාවත, කොළඹ 07, ලිපිනයට යොමු කිරීමට හැකියාව පවතිනවා.\nසියලූ පැමිණිලි 2019 මාර්තු 07 වන දින හෝ එදිනට පෙර ඉදිරිපත් කළයුතු අතර එවැනි පැමිණිලි හෝ තොරතුරු සපයන අයගේ නම සහ ලිපිනය, ජාතික හැඳුනුම්පත් අංකය හෝ ගුවන් ගමන් බලපත්‍ර අංකය සියලූම ඉදිරිපත් කිරීම්වල සඳහන් විය යුතු බවයි ජනාධිපති මාධ්‍ය අංශය සඳහන් කළේ.\nපැමිණිලි යොමුකරන පුද්ගලයන්ට සිය අනන්‍යතාවය හෙළි කිරීමට අකමැති වන්නේ නම් එසේ කිරීමට ද ඉල්ලා සිටීමේ හැකියාව පවතිනවා.\nකොමිෂන් සභාවට වාචික ඉදිරිපත් කිරීම් සිදු කිරීමට කැමති ආයතන හෝ පුද්ගලයන්ට 011-2665382 අංකයට දුරකථන ඇමතුමක් ලබාදී  2019 මාර්තු මස 07 වන දින හෝ ඊට ප්‍රථම දිනයක් නියම කර ගත හැකියි.\nවිශ්‍රාමික ශ්‍රේෂ්ඨාධිකරණ විනිසුරු උපාලි අබේරත්නගේ සභාපතිත්වයෙන් යුත් මෙම විශේෂ කොමිෂම ජනාධිපතිවරයා විසින් පත් කරනු ලැබුවේ පසුගිය ජනවාරි 17 වනදායි.\nකොමිෂමේ  පළමු අතුරු වාර්තාව මාස 03 ක් ඇතුළතත්, නිගමනයන් හා නිර්දේශයන් ඇතුළත් අවසන් වාර්තාව මාස 06 ක් ඇතුළතත් ජනාධිපති මෛත්‍රීපාල සිරිසේන වෙත  ඉදිරිපත් කිරීමට නියමිතයි.",
       "URL": "https://www.hirunews.lk/209993/රජයේ-ආයතනවල-දූෂණ-සහ-වංචා-සෙවීමට-පත්-කළ-ජනපති-කොමිෂම-පැමිණිලි-භාරගැනීම-අරඹයි",
       "Category": "Local News",
       "Parent URL": "https://www.hirunews.lk/local-news.php?pageID=3512"
}