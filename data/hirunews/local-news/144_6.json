{
       "Source": "hirunews",
       "Timestamp": "Friday, 28 July 2023 - 16:43",
       "Headline": "පිලිපීනයේ බෝට්ටුවක් පෙරලීමෙන් 26ක් මරුට",
       "News Content": "පිලිපීනයේ (Binahon) නගරයේ සිට තලිම් දූපත දක්වා ගමන් ගත් මගී යාත්‍රාවක් පෙරලී මාරක අනතුරක් සිදුව තිබෙනවා.\nමෙම සිදුවීම වන අවස්ථාවේ දී අදාළ බෝට්ටුවේ මගීන් 70 දෙනෙකු පමණ ගමන් කර ඇති බවයි විදෙස් මාධ්‍ය වාර්තා කරන්නේ.\nඇති වූ තද සුළං තත්ත්වය සමඟ සමබරතාවය ගිලිහී ගිය නිසා බෝට්ටුව අනෙක් පැත්තට පෙරළී තිබෙනවා.\nඑහිදී බෝට්ටුවේ ගමන් ගත් සියළු මගීන් වැවට පෙරළී ඇති බවයි වාර්තා වන්නේ.\nඅනතුර පිළිබඳව දැනුම් දීමත් සමඟ ගලවා ගැනීමේ කණ්ඩායම් එම ස්ථානයට ගොස් මුදා ගැනීමේ මෙහෙයුම්වල නිරත වී තිබෙනවා.\nවිදෙස් මාධ්‍ය වාර්තා කරන්නේ මෙම අනතුරෙන් පුද්ගලයින් 26 දෙනෙකු ජීවිතක්ෂයට පත්ව ඇති බවයි.\nකෙසේ වෙතත් පුද්ගලයින් 42 දෙනෙකුට ගමන් කළ හැකි බෝට්ටුවේ පුද්ගලයින් 70 දෙනෙකු ගමන් කර ඇති අතර එහි ගමන් ගත් කිසිවෙක් ජීවිතාරක්ෂක කබා පැළඳ නොසිටි බවයි එරට පොලීසිය සිදුකළ මූලික විමර්ශනයේදී අනාවරණ වී ඇත්තේ.",
       "URL": "https://www.hirunews.lk/342849/පිලිපීනයේ-බෝට්ටුවක්-පෙරලීමෙන්-26ක්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=144"
}