{
       "Source": "hirunews",
       "Timestamp": "Wednesday, 22 August 2018 - 12:04",
       "Headline": "මන්නාරම සමූහ මිනිවළේ කැනීම් කටයුතු නැවත අරඹයි (ඡායාරූප)",
       "News Content": "මන්නාරම, පැරණි සතොස ගොඩනැඟිල්ල පැවති ස්ථානයෙන් හමුවු සමූහ මිනිවළ කැනීම් කටයුතු ඊයේ (21) නැවත ආරම්භ කළ බව පරීක්ෂණ මෙහෙයවන විශේෂඥ අධිකරණ වෛද්‍ය නිළධාරී එස්.රාජපක්ෂ පවසනවා.\nඔහු වැඩිදුරටත් පැවසූවේ සමූහ මිනිවළ කැනීම් කටයුතු තාවකාලිකව පසුගිය 10 වැනිදා නවතා දැමූ අතර, 56 වන දිනට ඊයේ (21) නැවත කැනීම් කටයුතු ආරම්භ කළ බවයි.\nඅදාළ සමූහ මිනිවළ කැනීම තුළින් වර්තමානය දක්වා මිනිස් සිරුරු 66 කට අදාළ අස්ථි කොටස් හමුවි ඇති බවත් සොයාගත් අස්ථි කොටස්වලින් මිනිස් සිරුරු 40 කට අදාළ කොටස් කැනීම් මගින් ඉවත් කර ගැනීමට හැකිවි  ඇති අධිකරණ වෛද්‍යවරයා වැඩිදුරටත් සදහන් කළා.\nකැනීම් මගින් ඉවත් කළ සිරුරු කොටස් මුද්‍රා තබා මන්නාරම මහේස්ත්‍රාත් අධිකරණ සංකීර්ණයේ තැන්පත්  කර තිබෙනවා.\nමීට පෙරද මන්නාරම තිරුකේදීශ්වරන් කෝවිල වෙත පිවිසෙන මාර්ගයේ ජල නළ පද්ධතියක් එළීම සිදුකළ පිරිසකටද මෙවැනි ස්ථානයක් හමුවු අතර, එහිදිද මිනිස් සිරුරු 85 කට ආසන්න ප්‍රමාණයක අස්ථි කොටස් හමුවි තිබෙනවා.\nකෙසේ වෙතත් මන්නාරම සතොස ගොඩනැගිල්ල පැවති ස්ථානයෙන් හමුවු මිනිස් අස්ථි සම්බන්ධයෙන් නිශ්චිත කාල නීර්ණයක් මෙතෙක් සිදුකොට නොමැති බවයි වාර්තා වන්නේ.\n(ඡායාරූප - මාධව කුලසුරිය - රොමේෂ් මදුශංක - දිනසේන රතුගම )",
       "URL": "https://www.hirunews.lk/198135/මන්නාරම-සමූහ-මිනිවළේ-කැනීම්-කටයුතු-නැවත-අරඹයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=3786"
}