{
       "Source": "hirunews",
       "Timestamp": "Monday, 14 March 2022 - 13:23",
       "Headline": "ශිෂ්‍යත්ව සමතුන් පිළිබඳ ප්‍රතිශතාත්මක වාර්තාවක් ඉදිරියේ දී (වීඩියෝ)",
       "News Content": "2021 පහ ශ්‍රේණිය ශිෂ්‍යත්ව විභාගය සමත් වූ සිසු සිසුවියන් පිළිබඳ ප්‍රතිශතාත්මක වාර්තාවක් ඉදිරියේ දී නිකුත් කිරීමට අපේක්ෂා කරන බව විභාග දෙපාර්තමේන්තුව සඳහන් කළා.\nපාසල්වලට සිසුන් තෝරාගැනීමට හා ශිෂ්‍යාධාර ප්‍රදානය කිරීමට පහ ශ්‍රේණිය සිසුන් සඳහා පැවැත්වුණු විභාගයේ ප්‍රතිඵල කඩඉම් ලකුණු නිකුත් කෙරුණු අතර, විභාග දෙපාර්තමේන්තුව නිවේදනය කළේ ප්‍රතිඵල සකස් කිරීමේ දී දිස්ත්‍රික් මට්ටම හෝ දිවයින් මට්ටම නිකුත් නො කරන බවයි.\nකිසියම් සිසුවෙකුගේ ලකුණු පිළිබඳ නැවත පරීක්ෂාවක් සිදු කිරීමට අවශ්‍ය නම් ලබන 31 වන දා දක්වා අභියාචනා ඉදිරිපත් කිරීමට හැකියාව පවතිනවා.\nශිෂ්‍යත්ව විභාගයට අදාළ සිංහල මාධ්‍යය සඳහා වැඩිම කඩඉම් ලකුණ 152 වන අතර, කොළඹ, ගම්පහ, කළුතර, මහනුවර, මාතලේ, ගාල්ල, මාතර, කෑගල්ල සහ කුරුණෑගල යන දිස්ත්‍රික්ක සඳහා මෙම කඩඉම් ලකුණ ප්‍රකාශයට පත් කර තිබෙනවා.\nඑසේම ශිෂ්‍යත්වයේ අවම කඩඉම් ලකුණ ලෙස 140 නම් කර තිබෙනවා.\nදෙමළ මාධ්‍ය කඩඉම් ලකුණ 149ක්.\nමේ අතර පසුගිය දා පැවති පහ ශ්‍රේණිය ශිෂ්‍යත්ව විභාගය සඳහා පෙනී සිටි යාපනය - කොක්කුවිල් හින්දු ප්‍රාථමික විද්‍යාලයේ තමිල් සෙල්වම් කජලක්ෂන් සිසුවා ලකුණු 198ක් ලබාගෙන ඇති බවයි වාර්තා වුණේ.\nඑමෙන්ම මුලතිව් දිස්ත්‍රික්කයේ පනික්කන්කුලම් විද්‍යාලයේ සිසුවියක් එම විද්‍යාලයේ වසර 47කට පසුව ලකුණු 162ක් ලබාගෙන මෙවර ශිෂ්‍යත්ව විභාගය සමත් වී ඇති බවයි අප වාර්තාකරු පැවසුවේ.\nමේ අතර දිවයිනේ සියලු පාසල්වල සිසුන් අද සිට යළි සාමාන්‍ය පරිදි පාසල් වෙත කැඳවනු ලැබුවා.\nඅප වාර්තාකරුවන් පැවසුවේ, ඒ අනුව කොළඹ දිස්ත්‍රික්කයේ පාසල්වල දරුවන්ගේ පැමිණීම ඉහළ මට්ටමක පැවති බවයි.",
       "URL": "https://www.hirunews.lk/299450/ශිෂ්‍යත්ව-සමතුන්-පිළිබඳ-ප්‍රතිශතාත්මක-වාර්තාවක්-ඉදිරියේ-දී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1294"
}