{
       "Source": "hirunews",
       "Timestamp": "Wednesday, 23 December 2020 - 18:07",
       "Headline": "තුන්වන පාසල් වාරය අදින් අවසන් - නව වසරේ පාසල් ආරම්භය ජනවාරි 11 වනදා",
       "News Content": "කොළඹ, ගම්පහ, කළුතර දිස්ත්‍රික්කයන්හි පාසල් සහ හුදකලා කර ඇති පොලිස් බල ප්‍රදේශවල පිහිටි පාසල් හැර සෙසු සියලු පාසල්වල 2021 වසරේ නව පාසල් වාරය ජනවාරි මස 11 වන දින ආරම්භ කරන බව අධ්‍යාපන අමාත්‍යංශය දැනුම් දෙනවා.\nඅධ්‍යාපන අමාත්‍යංශය වැඩිදුරටත් සඳහන් කරන්නේ නව පාසල් වාරය ආරම්භ කෙරෙන සියලු පාසල්වල ප්‍රාථමික ශ්‍රේණි ද ඇතුළුව සියලු ශ්‍රේණිවල සිසුන්ට පාසල් ක්‍රියාත්මක වන බවයි.\n2020 වර්ෂයේ තුන්වන පාසල් වාරය අද (23) දිනයෙන් අවසන් වන අතර, මෙම වර්ෂය අවසන් වනවිට සියලුම සිසුන් ඊළඟ පන්තියට උසස් කළ යුතු බවත් එම අමාත්‍යංශය දැනුම් දෙනවා.\nඒ අනුව, 2021 වර්ෂයේ නව පාසල් වාරයේ දී සිසුන් උසස් කරන ලද පන්තියේ ඉගෙනුම ලැබිය යුතු බවත්, ඊට අදාළ පෙළ පොත් මෙම වර්ෂය අවසානයේ දී සියලු සිසුන් වෙත ලබාදිය යුතු බවත් අධ්‍යාපන අමාත්‍යාංශය සියලු පළාත් ප්‍රධාන ලේකම්වරුන්, පළාත් අධ්‍යාපන ලේකම්වරුන්, පළාත් අධ්‍යාපන අධ්‍යක්ෂවරුන්, කලාප අධ්‍යාපන අධ්‍යක්ෂවරුන්, පරිවේණාධිපතිවරුන් සහ විදුහල්පතිවරුන් වෙත දැනුම් දී තිබෙනවා.\nකිසියම් පාසලක 2020 වර්ෂයට අදාළ විෂය නිර්දේශ ආවරණය වී නොමැති නම්, 2021 වර්ෂයේ නව පන්තියේ පළමු වාරයේ මුල් මාස දෙක අතරතුර පාසල් මට්ටමින් සුදුසු වැඩපිළිවෙළක් යොදාගනිමින් එම විෂය කොටස් ආවරණය කිරීමට පියවර ගන්නා ලෙසයි පළාත් බලධාරීන් සහ විදුහල් ප්‍රධානීන්ට උපදෙස් ලබා දී ඇත්තේ.\nමේ සම්බන්ධ ව සවිස්තරාත්මක තොරතුරු ඇතුළත් චක්‍රලේඛය සහ පාසල් ක්‍රියාකාරකම් ඇතුළත් දින දර්ශනය අධ්‍යාපන අමාත්‍යාංශය විසින් ඉදිරියේ දී නිකුත් කරන බවයි එම අමාත්‍යංශය වැඩිදුරටත් දැනුම් දෙන්නේ.",
       "URL": "https://www.hirunews.lk/257773/තුන්වන-පාසල්-වාරය-අදින්-අවසන්-නව-වසරේ-පාසල්-ආරම්භය-ජනවාරි-11-වනදා",
       "Category": "Local News",
       "Parent URL": "https://www.hirunews.lk/local-news.php?pageID=2257"
}