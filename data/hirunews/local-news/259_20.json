{
       "Source": "hirunews",
       "Timestamp": "Saturday, 17 June 2023 - 20:29",
       "Headline": "අවුරුදු 18 ඉක්මවූ ජනගහනයෙන් සියයට 25ක් භයානක තත්වයක",
       "News Content": "මෙරට වයස අවුරුදු 18 ඉක්මවූ ජනගහනයෙන් සියයට 25ක් අධි රුධිර පීඩනයෙන් පෙළෙන බව නවතම සමීක්ෂණයකින් අනාවරණ වී තිබෙනවා.\nනිහඬ මාරයෙකු ලෙස ක්‍රියාකරන මෙම රෝගී තත්ත්වය සම්බන්ධයෙන් ජනතාව ඇත්තේ ඉතා අඩු අවධානයක්.\nඅධි රුධිර පීඩනය වළක්වා ගැනීම හා ඊට කළ යුතු ප්‍රතිකාර සම්බන්ධයෙන් හිරු ප්‍රවෘත්ති කරන සිහි කැඳවීමක් මේ.\nකාර්යබහුල ජීවන රටාවත් සමග බොහෝ දෙනෙකුට තම ශරීර සෞඛ්‍යය පිළිබඳව සිතන්නටවත් ඉඩක් නොමැති තරම්.\nආහාර වේල් මග හැරීම, ව්‍යායාම නොමැතිකම, නින්ද අඩුවීම හා මානසික ආතතිය වැනි තත්ත්වයන් සාමාන්‍ය තත්ත්වයන් ලෙස දකින්නට බොහෝ දෙනා පුරුදු වෙලා.\nනමුත් මෙහි ඇති භයානක පැතිකඩ වන්නේ තවත් රෝග රැසකට ඉඩ සලසන අධි රුධිර පීඩනය හට ගැනීමයි.\nඅද වනවිට වයස අවුරුදු 18 ඉක්මවූ ජනගහනයෙන් සියයට 25ක් හා වයස අවුරුදු 60 ඉක්මවූ ජනගහනයෙන් සියයට 50ක් පමණ අධි රුධිර පීඩනයෙන් පෙළෙන බව මෑතකදී කළ සමීක්ෂණයකින් අනාවරණ වී තිබෙනවා.\nඅධි රුධිර පීඩනය පහසුවෙන් හඳුනාගත හැකිද?\nහෘදයාබධ, වකුගඩු අකර්මන්‍ය වීම හා අංශභාගය වැනි රෝගී තත්ත්වයන්ට මුල පුරන අධි රුධිර පීඩනය ජනතාව අතර ඉහළ යාමට බලපා ඇති සාධක රැසක් පවතිනවා.\nඅධි රුධිර පීඩනය ඇතිවීම වළක්වා ගැනීම හා ඊට පවතින ප්‍රතිකාර නිවැරදිව සිදුකරගැනීම වැදගත්.\nමේ අතර හෘද රෝගීන්ගේ වැඩිවීමක්ද දක්නට ලැබෙන බව වෛද්‍යවරු පෙන්වා දෙනවා.",
       "URL": "https://www.hirunews.lk/338252/අවුරුදු-18-ඉක්මවූ-ජනගහනයෙන්-සියයට-25ක්-භයානක-තත්වයක",
       "Category": "Local News",
       "Parent URL": "https://www.hirunews.lk/local-news.php?pageID=259"
}