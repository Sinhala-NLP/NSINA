{
       "Source": "hirunews",
       "Timestamp": "Tuesday, 16 August 2022 - 17:34",
       "Headline": "අගමැති ගෙනා අරුම පුදුම කැබිනට් පත්‍රිකාවක් ගැන විපක්ෂ නායකගෙන් හෙළිදරව්වක්",
       "News Content": "අනුප්‍රාප්තික ජනාධිපතිවරයා පත් කිරීමේ දී මන්ත්‍රීවරුන්ව නම්වා ගැනීමට විවිධ වාසි සහ සහන ලබා දුන් බවත් ඒවා දූෂණ සහ අක්‍රමිකතා ලෙස හැදින්විය හැකි බවත්, එම සහන ස්වරූපයෙන් වන අක්‍රමිකතා ඉදිරියටත් පවත්වා ගෙන යාමට කැබිනට් පත්‍රිකාවක් පවා ඉදිරිපත් කර ඇති බවත් විපක්ෂ නායක සජිත් ප්‍රේමදාස පවසනවා.\nඅද(16) කොළඹ විපක්ෂ නායක කාර්යාලයේ දී පැවැති ජාතික මහජන සභාවේ කාන්තා සංවිධාන ක්‍රියාකාරීන්ගේ හමුවට එක් වෙමින් විපක්ෂ නායකවරයා මේ බව ප්‍රකාශ කළා.\nඅපේ රට ආර්ථික, සමාජීය හා දේශපාලන ව්‍යසනයකට ලක්ව ඇති මොහොතක වත්මන් අගමැතිවරයා විසින් අරුම පුදුම කැබිනට් පත්‍රිකාවක් ඉදිරිපත් කර ඇති බවත්, ඒ තුළින් අනුප්‍රාප්තික ජනාධිපතිවරයා පත් කිරීමේ දී මන්ත්‍රීවරුන්ට ලබා දුන් පහසුකම් ප්‍රමාණයක් තවදුරටත් ඉදිරි මාස කිහිපයක් ක්‍රියාත්මක කරන ලෙස යෝජනා කර තිබෙන බවත් විපක්ෂ නායකවරයා චෝදනා කරනවා.\nඅනුප්‍රාප්තික ජනාධිපති පත් කිරීම සඳහා බාධාවකින් තොරව මන්ත්‍රීවරුන්ට සහභාගී වීමට පහසුකම් දුන් බවත්, එම පහසුකම් තවදුරටත් ඉදිරියට ක්‍රියාත්මක කිරීමට අවසර දෙන බවත්, තව ද මන්ත්‍රීවරුන් 5 දෙනකු වෙනුවෙන් තෙල් පහසුකම්, රියදුරු පහසුකම්, ප්‍රවාහන පහසුකම් පවා ලබා දී තිබෙන බවත් විපක්ෂ නායකවරයා හෙළිදරව් කළා.\nරටේ ළමා හා කාන්තා මන්ද පෝෂණ තත්ත්වය සීඝ්‍රයෙන් ඉහළ ගොස් ඇති අවස්ථාවක ඔවුන්ට පෝෂණ සලාකය ලබා දෙනවා වෙනුවට ආණ්ඩුව මෙවැනි දේශපාලන ගේම් ගසන බව ද විපක්ෂ නායකවරයා පවසනවා.\nඔහු වැඩිදුරටත් ප්‍රකාශ කළේ, රට ගොඩ නගනවා යනුවෙන් සිදු කරන ව්‍යාජ වැඩවලට තමන් සහාය නො දෙන බවත්, ආණ්ඩුව විසින් මන්ත්‍රී වෙන්දේසියක් ද සිදු කරන බවත් එවැනි දේ අවශ්‍ය නොවන බවත් මේ දේශපාලන සූදුවට තමන් සුදානම් නොමැති බවයි.",
       "URL": "https://www.hirunews.lk/312932/අගමැති-ගෙනා-අරුම-පුදුම-කැබිනට්-පත්‍රිකාවක්-ගැන-විපක්ෂ-නායකගෙන්-හෙළිදරව්වක්",
       "Category": "Local News",
       "Parent URL": "https://www.hirunews.lk/local-news.php?pageID=936"
}