{
       "Source": "hirunews",
       "Timestamp": "Thursday, 13 October 2022 - 12:57",
       "Headline": "දින 10 ක් අතුරුදන්ව සිටි ඉංජිනේරු පීඨ සිසුවා පේරාදෙණිය සරසවියට",
       "News Content": "දින 10 ක පමණ කාලයක සිට අතුරුදන්ව සිටි පේරාදෙණිය විශ්ව විද්‍යාලයේ ඉංජිනේරු පීඨයේ තුන්වන වසරේ ඉගෙනුම ලැබූ සිසුවා ඊයේ දහවල් නැවත එම සරසවියට පැමිණ තිබෙනවා.\nපුලස්ථි ප්‍රමුදිත් පෙරේරා නමැති අතුරුදන්ව සිටි මෙම සිසුවා මේ වන විට විශ්ව විද්‍යාලය තුළ සාමාන්‍ය පරිදි සිය අධ්‍යයනය කටයුතු සිදුකරන බවයි හිරු ප්‍රවෘත්ති අංශය කළ විමසීමකදී එම සරසවියේ නියෝජ්‍ය උපකුලපති, මාධ්‍ය ප්‍රකාශක මහාචාර්ය ටෙරන්ස් මධුජිත් සඳහන් කළේ.\nකඩවත -ගනේමුල්ල ප්‍රදේශයේ පදිංචි මොහු පසුගිය 2 වනදා නේවාසිකාගාරයේ ලිපියක් ලියා තබා පිටව ගොස් තිබුණා. පුද්ගලික හේතුවක් මත මෙලෙස විශ්ව විද්‍යාලයෙන් පිටත්ව සිටි බවට ඔහු සඳහන් කළ බවද මහාචාර්ය ටෙරන්ස් මධුජිත් ප්‍රකාශ කළා.\nඅදාළ සිසුවාගේ අතුරුදන්වීම සම්බන්ධයෙන් සිසුවාගේ දෙමාපියන් විසින් පසුගිය 03 වනදා පේරාදෙණිය පොලිසියට පැමිණිල්ලක්ද ඉදිරිපත් කර තිබුණා.\nමෙම සිසුවා සරසවියට පැමිණීමට පෙර සිය දෙමාපියන්ට දුරකථන ඇමතුමක් ලබා දී තමන් හොඳින් සිටින බවත් , දැනට සිටින ස්ථානය පැවසිය නොහැකි බවත් ප්‍රකාශ කර තිබූ බවද මාධ්‍ය වාර්තා පළකර තිබුණා.",
       "URL": "https://www.hirunews.lk/317743/දින-10-ක්-අතුරුදන්ව-සිටි-ඉංජිනේරු-පීඨ-සිසුවා-පේරාදෙණිය-සරසවියට",
       "Category": "Local News",
       "Parent URL": "https://www.hirunews.lk/local-news.php?pageID=806"
}