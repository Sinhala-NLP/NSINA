{
       "Source": "hirunews",
       "Timestamp": "Saturday, 23 October 2021 - 13:29",
       "Headline": "12 ට අඩු ළමයින් එන්නත්කරණය ගැනත් බලාපොරොත්තුවක් (වීඩියෝ)",
       "News Content": "වයස අවුරුදු 12ට අඩු ළමයින් එන්නත්කරණයට අවශ්‍ය දත්ත ලබා ගැනීමේ කටයුතු මේ වනවිට ආරම්භ කර ඇති බව ශ්‍රී ලංකා ළමා රෝග විශේෂඥ වෛද්‍යවරුන්ගේ සංගමය පවසනවා.\nකොරෝනා මර්දන එන්නත්කරණ වැඩපිළිවළ යටතේ අවුරුදු 16ත් 19ත් අතර පාසල් සිසුන් එන්නත්කරණය කිරීමේ කටයුතු මේ වනවිට බස්නාහිර පළාතේ සියලුම සෞඛ්‍ය වෛද්‍ය නිලධාරී කාර්යාල තුළ සිදු කෙරෙනවා.\nඑම වැඩසටහන අද නිල වශයෙන් ආරම්භ කෙරුණේ, බත්තරමුල්ල සෞඛ්‍ය වෛද්‍ය නිලධාරී කාර්යාලයෙන්.\nඒ අනුව අද සිට සෑම සෙනසුරාදා දිනකම එම කටයුතු සිදු කෙරෙනු ඇති.\nසිසුන් එන්නත්කරණ වැඩපිළිවෙළ යටතේ මේ වනවිට පාසල් සිසුන් 139,000කට පමණ කොරෝනා ප්‍රතිශක්තිකරණ එන්නත ලබා දී තිබෙනවා.\nශ්‍රී ලංකා ළමා රෝග විශේෂඥ වෛද්‍යවරුන්ගේ සංගමය සඳහන් කළේ, එන්නත්කරණය හේතුවෙන් කිසිදු සිසුවෙකු සංකූලතාවයට ලක් වීමක් මෙතෙක් වාර්තා වී නොමැති බවයි.",
       "URL": "https://www.hirunews.lk/285831/12-ට-අඩු-ළමයින්-එන්නත්කරණය-ගැනත්-බලාපොරොත්තුවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1610"
}