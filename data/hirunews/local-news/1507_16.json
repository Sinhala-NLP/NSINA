{
       "Source": "hirunews",
       "Timestamp": "Thursday, 09 December 2021 - 7:45",
       "Headline": "ආරක්ෂණ රාජ්‍ය අමාත්‍යාංශය ඇතුළු ආයතන 03ක් මානව හිමිකම් කොමිසමට",
       "News Content": "ගෑස් ප්‍රශ්නය සම්බන්ධයෙන් රාජ්‍ය ආයතනවල නොසැලකිල්ල පිළිබඳ ව විමර්ශනයක් කරන ලෙස ශ්‍රී ලංකා තරුණ ජනමාධ්‍යවේදීන්ගේ සංගමය ඇතුළු සමාජ ක්‍රියාකාරීන් කිහිප දෙනෙකු කළ පැමිණිලිවලට අනුව ශ්‍රී ලංකා ප්‍රමිති ආයතනය, පාරිභෝගික කටයුතු අධිකාරිය සහ පාරිභෝගික ආරක්ෂණ රාජ්‍ය අමාත්‍යාංශය ශ්‍රී ලංකා මානව හිමිකම් කොමිෂන් සභාවට අද කැඳවා තිබෙනවා.\nඒ අනුව ශ්‍රී ලංකා ප්‍රමිති ආයතනයේ අධ්‍යක්ෂ ජනරාල්වරයාට, පාරිභෝගික කටයුතු පිළිබඳ අධිකාරියේ අධ්‍යක්ෂ ජනරාල්වරයාට සහ පාරිභෝගික ආරක්ෂණ රාජ්‍ය අමාත්‍යංශයේ ලේකම්වරයාට පෙරවරු 11ට කොමිසම හමුවේ පෙනී සිටින ලෙසයි දැනුම් දී ඇත්තේ.\nසෙසු වෙළඳ භාණ්ඩ මෙන්ම ගෑස් සිලින්ඩරවල ද ඇසුරුම් කළ දිනය සහ අන්තර්ගතය සටහන් කරන ලෙස ඉල්ලා ගොනුකළ පැමිණිලි දෙකක් මෙහි දී කැඳවීමට නියමිතයි.\nමේ අතර ගෑස් අනතුරු පිලිබඳ පුවත් දිවයිනේ විවිධ ප්‍රදේශවලින් තවදුරටත් වාර්තා වනවා.\nමෙවන් පසුබිමක පසුගිය 4 වැනි දාට පෙර බෙදා හරින ලද මුද්‍රා ඉවත් නො කළ සියලු‍ ගෑස් සිලින්ඩර් යළි ලබා ගන්නා ලෙස පාරිභෝගික කටයුතු පිළිබඳ අධිකාරිය ගෑස් සමාගම්වලට කළ නියෝගයත් සමග පාරිභෝගිකයන් ගෑස් සිලින්ඩර රැගෙන අලෙවි මාධ්‍යස්ථාන වෙත පැමිණ තිබුණා.\nඒ හේතුවෙන් තමන් දැඩි අපහසුතාවට පත්ව සිටින බවයි ගෑස් අලෙවිකරුවන් සඳහන් කළේ.",
       "URL": "https://www.hirunews.lk/290462/ආරක්ෂණ-රාජ්‍ය-අමාත්‍යාංශය-ඇතුළු-ආයතන-03ක්-මානව-හිමිකම්-කොමිසමට",
       "Category": "Local News",
       "Parent URL": "https://www.hirunews.lk/local-news.php?pageID=1507"
}