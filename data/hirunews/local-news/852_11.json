{
       "Source": "hirunews",
       "Timestamp": "Thursday, 22 September 2022 - 11:11",
       "Headline": "ක්ලාන්ත වී වැටෙන දරුවන් ගැන කෙහෙළියගෙන් ප්‍රකාශයක් - හඬ පටියක් නිසා කථානායකගෙනුත් අවවාද (වීඩියෝ)",
       "News Content": "පසු ගිය දින කිහිපයේ ම දිවයිනේ විවිධ ප්‍රදේශවල ඇති පාසල් උදෑසන රැස්වීම්වල දී ශිෂ්‍යයන් ක්ලාන්ත වී ඇද වැටුණු සිදුවීම් පිළිබඳ වාර්තා වුණා.\nවිලච්චිය, තන්තිරිමලේ, මිනුවන්ගොඩ යන ප්‍රදේශවල පාසල්වලිනු යි මෙම සිදුවීම් වාර්තා වුණේ.\nමේ පිළිබඳ අද (22) පාර්ලිමේන්තු සැසිවාරයේ දී ද කතාබහට ලක් වුණු අතර, පක්ෂ විපක්ෂ මන්ත්‍රීවරුන් ඒ පිළිබඳ අධ්‍යාපන අමාත්‍යවරයාගෙන් කරුණු විමසා සිටියා.\nකෙසේ වෙතත් අදාළ පැනයට පිළිතුරු නඟමින් සෞඛ්‍ය අමාත්‍ය කෙහෙළිය රඹුක්වැල්ල පැවසුවේ, මිනුවන්ගොඩ පාසලක සිදු වූ එවැනි සිදුවීමක් පිළිබඳ කිසිදු තොරතුරක් ලැබී නැති බව යි.\nතමන් එම විදුහලේ විදුහල්පතිතුමියට කතා කළ බවත් කිසිදු අවස්ථාවක එවැනි දරුවකු ක්ලාන්ත වූ සිද්ධියක් වාර්තා වී නැති බවත් සෞඛ්‍ය අමාත්‍ය කෙහෙළිය රඹුක්වැල්ල එහි දී අවධාරණය කළා.\nඒ බව සනාථ කිරීම සඳහා අදාළ පාසලේ විදුහල්පතිතුමියගේ හඬපටියක් ද අමාත්‍යවරයා පාර්ලිමේන්තුවට මුදා හැරි අතර, කථානායක මහින්ද යාපා අබේවර්ධන එය වළකාලමින් පැවසුවේ, පාර්ලිමේන්තු මන්ත්‍රීවරුන්ට හැර වෙනත් කිසිවකුට පාර්ලිමේන්තුව ආමන්ත්‍රණය කළ නො හැකි බව යි.",
       "URL": "https://www.hirunews.lk/316006/ක්ලාන්ත-වී-වැටෙන-දරුවන්-ගැන-කෙහෙළියගෙන්-ප්‍රකාශයක්-හඬ-පටියක්-නිසා-කථානායකගෙනුත්-අවවාද-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=852"
}