{
       "Source": "hirunews",
       "Timestamp": "Wednesday, 08 July 2020 - 12:25",
       "Headline": "සියලූම බන්ධනාගාරවලට අමුත්තන් පැමිණීම තාවකාලිකව අත්හිටුවයි (වීඩියෝ)",
       "News Content": "වැලිකඩ බන්ධනාගාරයට අමතරව දිවයිනේ සියලූම බන්ධනාගාරවලට අමුත්තන් පැමිණීම තාවකාලිකව අත්හිටුවා තිබෙනවා.\nකොරෝනා ආසාදිතයෙකු වැලිකඩ බන්ධනාගාරයෙන් හඳුනාගැනීමත් සමඟ ආරක්ෂාකාරී පියවරක් ලෙස මෙලෙස අමුත්තන් පැමිණීම අත්හිටවූ බවයි බන්ධනාගාර දෙපාර්තමේන්තුව සඳහන් කළේ.\nඑමෙන්ම වැලිකඩ බන්ධනාගාරයේ තවත් රැදවියන් ඇතුළු 105 දෙනෙකුට පී.සී.ආර් පරීක්ෂණ සිදු කර තිබෙනවා. එහි ප්‍රතිඵල අද පස්වරුවේ ලැබීමට නියමිතයි.\nඑමෙන්ම රැදවියන් 186 දෙනෙකු වැලිකඩ බන්ධනාගාරයේ සිට පූනානි නිරෝධායන මධ්‍යස්ථානය වෙත නිරෝධායනය සඳහා යොමුකර තිබෙනවා.\nඊට අමතරව බන්ධනාගර නිලධාරීන් 07 දෙනෙකු ද වෙනත් නිරෝධායන මධ්‍යස්ථානයට යොමු කිරීමටයි පියවර ගෙන ඇත්තේ.\nමේ අතර බන්ධනාගාරයෙන් හමුවූ රැදවියා සිටි කන්දකාඩු මත්ද්‍රව්‍ය පුනරුත්ථාපන මධ්‍යස්ථානයේ සිටින පිරිසටද ඊයේ රාත්‍රියේ සිට පීසීආර් පරීක්ෂණ සිදුකර තිබෙනවා.\nඑමෙන්ම පසුගිය දින කිහිපය තුළ වැලිකඩ බන්ධනාගාරයෙන් නිදහස් වී නිවෙස් වෙත ගිය රැඳවියන් සම්බන්ධයෙන්ද මේ වනවිට බුද්ධි අංශ තොරතුරු ලබාගනිමින් සිටිනවා. ඒ ඔවුන්ටද කොරෝනා වෛරසය ආසාදනය වී ඇත්ද යන්න සොයාබැලීම සඳහායි.\nමීට පෙර වැලිකඩ බන්ධනාගාරයේ සිටි 210 දෙනෙකු පීසිආර් පරීක්ෂණවලට ලක් කළ අතර ඔවුන්ට කොරෝනා වෛරසය ආසාදනය වී නොමැති බවට පසුව තහවුරු වුණා.\nආරක්ෂාරි පියවරක් ලෙස ඊයේ සිට වැලිකඩ බන්ධනාගාරයේ රැඳවියන් බැලීම සදහා අමුත්තන් පැමිණීමද තාවකාලිකව අත්හිටවනු ලැබුවා.\nයුධ හමුදාපති ලූතිනන් ජෙනරාල් ශවේන්ද්‍ර සිල්වා සඳහන් කළේ වැලිකඩ බන්ධනාගාරයේ රැදවියෙකුට කොරෝනා ආසාදනය වී තිබුණද පිටත සමාජය ඒ පිළිබඳ කිසිදු බියක් ඇති කර නොගත යුතු බවයි.\nඊයේ දිනයේදී ආසාදිතයන් හතරදෙනෙකු වාර්තාවීමත් සමඟ මෙරටින් වාර්තාවන සමස්ත කොරෝනා ආසාදිතයින් සංඛ්‍යාව 2081 දක්වා ඉහළ ගියා.\nඒ අනුව තවදුරටත් ආසාදිතයන් 115 දෙනෙකු වෛද්‍ය අධීක්ෂණය යටතේ පසුවන අතර සුවය ලැබූ සංඛ්‍යාව 1,955ක්.\nමේ අතර නාවික හමුදාවේ කොරෝනා ආසාදනය වූ තවත් 04 දෙනෙකු සුවය ලබා පිටව යාමත් සමඟ නාවික හමුදාවේ සුවය ලැබූ සංඛ්‍යාව ද 892 දක්වා ඉහල ගියා.\nඒ අනුව තවත් 13 දෙනෙකු පමණක් රෝහල් ගතව ප්‍රතිකාර ලබනවා.\nඅද දිනයේත් කටාර් රාජ්‍යයේ දෝහා නුවර සිට ශ්‍රී ලාංකිකයින් 23 දෙනෙකු කටුනායක ගුවන් තොටුපළ වෙත පැමිණියා.\nඑමෙන්ම ශ්‍රී ලංකාවේ විවිධ රැකියාවල නිරතව සිටි ඉන්දියන් ජාතිකයින් 153 දෙනෙකු ද අද උදෑසන නවදිල්ලි නුවර බලා පිටත්ව ගිය බවයි ගුවන්තොටුපළ හිරු වාර්තාකරු සඳහන් කළේ.\nමේ අතර මේ වනවිට කොරෝනා වෛරසය හේතුවෙන් ලොව පුරා සිදුව ඇති පුද්ගල මරණ සංඛ්‍යාව පන් ලක්ෂ 46,737ක්.\nඑමෙන්ම වාර්තාවන සමස්ත ආසාදිතයන් සංඛ්‍යාව එක්කෝටි 19 ලක්ෂයකට අධිකයි.\nකෙසේ වෙතත් කොරෝනා වසංගත තත්ත්වයත් සමඟ මැදපෙරදිග රැකියාවල නිරතව සිටින මෙරට ශ්‍රමිකයන්ගේ ජීවිත සුරක්ෂිත කරන ලෙස ඉල්ලමින් නිදහස උදෙසා කාන්තා ව්‍යාපාරය අද නාරාහේන්පිට දී විරෝධතාවයක නිරත වුණා.",
       "URL": "https://www.hirunews.lk/244977/සියලූම-බන්ධනාගාරවලට-අමුත්තන්-පැමිණීම-තාවකාලිකව-අත්හිටුවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2602"
}