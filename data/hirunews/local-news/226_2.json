{
       "Source": "hirunews",
       "Timestamp": "Thursday, 29 June 2023 - 21:45",
       "Headline": "බන්ධනාගාර නිලධාරියා දණගස්වා පහර දුන් මැරයින් අත්අඩංගුවට",
       "News Content": "මිනුවන්ගොඩ ප්‍රදේශයේ නිවසක දී බන්ධනාගාර නිලධාරියෙකුට දණගස්වා ගිනි අවිවලින් පහර දීමේ සිදුවීමට අදාළව සැකකරුවන් පිරිසක් ගිනි අවි රැසක් ද සමඟ අපරාධ පරීක්ෂණ දෙපාර්තමේන්තුවේ සංවිධානාත්මක මනුෂ්‍ය ඝාතන විමර්ශන ඒකකය විසින් අද(29) අත්අඩංගුවට ගෙන තිබෙනවා.\nදැනට සිදුකරන විමර්ශන වලට අනුව බන්ධනාගාර නිලධාරීයාට පහර දීම සංවිධානාත්මක අපරාධකරුවන් මෙන්ම මත්ද්‍රව්‍ය ජාවාරම්කරුවන් රැසක දායකත්වයෙන් සිදු වී ඇති බව අනාවරණය වී තිබෙනවා.\nඉකුත් මැයි 12 වන දා අලුයම් කාලයේදී ගිනිඅවියක් ද අතැතිව මිනුවන්ගොඩ ප්‍රදේශයේ පිහිටි මෙම බන්ධනාගාර නිලධාරියාගේ නිවසට කඩා වැදුණු තිදෙනෙකු, “මාරසිංහ මහත්තයා දොර පොඩ්ඩක් අරින්න” යැයි කියමින් ‍දොරට තට්ටු කර තිබෙනවා. ‍\nදොර විවර කර ඇති අතර ඒ සැණින් ඔවුන් නිවස තුළට ඇතුළු වී, “රටේ කුඩු නවත්වන්න බැරි එකේ බන්ධනාගාරයේ කුඩු නවත්වන්න උඹ මොන මිනිහෙක් ද යකෝ? අපේ දේවල්වලට ඇඟිලි ගහලා වීරයෙක් වෙන්න හදන්න එපා,” යැයි පවසා පහර දීම කර ඇතැයි පොලිසිය පවසනවා.\nඔවුන් තිදෙනා ම මුහුණු ආවරණ පැළඳ කළු පැහැති ජැකට් දමාගෙන සිට තිබෙන අතර මැරයන් නිවස තුළට කඩා වැදීමත් සමග කාමරයක නිදා සිටි මොහු ඉන් පිටතට පැමිණ ඇති අතර මැරයන් ඔහුට පිස්තෝලය එල්ල කළ දණගස්වා පහර දී තිබෙනවා.\nඑලෙස ඇතුළු වූ පිරිස මොහුට මෙන් ම මවටත් අතින් පයින් මෙන් ම පිස්තෝල මිටෙන් ද පහර දීමත් සමග ඔහුගේ දෑත් සිප් පටියකින් ගැට ගැසීමට ද කටයුතු කර තිබෙනා බවයි පොලිසිය පවසන්නේ.\nසිද්ධිය සම්බන්ධයෙන් කොට්ඨාස භාර ජ්‍යෙෂ්ඨ පොලිස් අධිකාරිවරයාගේ උපදෙසින් ඒ මොහොතේ ම විමර්ශන ආරම්භ කළ අතර එහිදී අනාවරණය වූයේ සිද්ධියට සම්බන්ධ සැකකරුවන් තිදෙනා යතුරුපැදියකින් මාරසිංහගේ නිවසට පැමිණ ඇති බවයි.",
       "URL": "https://www.hirunews.lk/339518/බන්ධනාගාර-නිලධාරියා-දණගස්වා-පහර-දුන්-මැරයින්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=226"
}