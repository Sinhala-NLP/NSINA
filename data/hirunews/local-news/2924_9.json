{
       "Source": "hirunews",
       "Timestamp": "Saturday, 01 February 2020 - 7:39",
       "Headline": "දියණියකට වද හිංසා කළ පියෙකු සහ ඔහුගේ දෙවන බිරිඳ අත්අඩංගුවට",
       "News Content": "9 හැවිරිදි තම දියණියට පහරදී, අත්පා ගැට ගසා බරපතල තුවාල සිදුකිරීමේ සිද්ධියකට අත්අඩංගුවට ගෙන අධිකරණයට ඉදිරිපත් කළ ඇගේ පියා සහ ඔහුගේ දෙවන විවාහයේ බිරිඳ මේ මස 13 වනදා දක්වා රක්ෂිත බන්ධනාගාර කර තිබෙනවා.\nඒ ගාල්ල අතිරේක මහේස්ත්‍රාත් පවිත්‍රා සංජීවනී පතිරණ හමුවට ඊයේ ඉදිරිපත් කළ අවස්ථාවේදීයි.\nමෙසේ රක්ෂිත බන්ධනාගාර කර ඇත්තේ ඉමදූව - ගෝනන්වල පදිංචි 34 හැවිරිදි ඇයගේ පියා සහ 24 හැවිරිදි ඔහුගේ දෙවන බිරිඳයි.\nදැරියට පහරදී ලිංගාශ්‍රිත ප්‍රදේශයට උණුවතුර ද වත්කර ඝාතනය කිරීමට තැත් කිරීම යන චෝදනා යටතේයි මොවුන් අධිකරණයට ඉදිරිපත් කර තිබුණේ.\nපොලීසිය අධිකරණයට වැඩිදුරටත් දැනුම් දී ඇත්තේ සැකකරුගේ පළමු බිරිඳ පවුල් ආරවුලක් නිසා තම දියණිය ද රැගෙන ඌරුබොක්ක ප්‍රදේශයේ පිහිටි සිය මහගෙදරට ගොස් ජිවත්වී ඇති බවයි.\nසැකකරු විසින් අදාළ නිවසට ගොස් දියණිය බලහත්කාරයෙන් රැගෙනවිත් ඇති අතර, දියණියගේ මව විසින් සිය දරුවා දෙන ලෙසට කිහිප වතාවක්ම දුරකථන ඇමතුම් ලබාදී ඇතිබව ද පොලීසිය අධිකරණයට දැනුම් දුන්නා.\nඒ අනුව දියණිය ගෙන යාමට එන ලෙස මවට කරන ලද දැනුම්දීමට අනුව, මව පෙරේදා සවස ඉමදූව - කෝදාගොඩ ප්‍රදේශයට පැමිණ ඇති අතර එහිදී සැකකරු දියණිය ත්‍රිරෝද රථයකින් එම ස්ථානයට රැගෙනවිත් තිබුණා.\nදැරියගේ තත්ත්වය දුටු මව ඒ අවස්ථාවේ සිහිසුන් වී ඇති අතර පසුව පොලීසියට දන්වා පසුව දියණිය ප්‍රතිකාර සඳහා කරාපිටිය රෝහලට ඇතුළත් කර තිබෙනවා.\nපසුව, දැරියගෙන් ලබා ගත් කට උත්තර අනුව මෙලෙස පියා සහ ඔහුගේ දෙවන බිරිඳ පොලීසිය අත්අඩංගුවට ගෙන අධිකරණයට ඉදිරිපත් කර තිබුණා.",
       "URL": "https://www.hirunews.lk/233473/දියණියකට-වද-හිංසා-කළ-පියෙකු-සහ-ඔහුගේ-දෙවන-බිරිඳ-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=2924"
}