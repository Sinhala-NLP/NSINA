{
       "Source": "hirunews",
       "Timestamp": "Tuesday, 07 February 2023 - 11:12",
       "Headline": "බාල වයස්කාර දැරියකට අතවර කළ කපුවකු සොයා පොලිස් විමර්ශන",
       "News Content": "දොළොස් හැවිරිදි බාල වයස්කාර දැරියක් ගාල්ල ඕපාත ප්‍රදේශයේ නිවසක කාමරයක දින 8ක් තිස්සේ රඳවාගෙන යාතිකා කරමින් ඇය දූෂණය කළේ යැ යි කියන කපුවකු අත්අඩංගුවට ගැනීමට ඕපාත පොලිසිය පරීක්ෂණ ආරම්භ කර තිබෙනවා.\nඑම දැරිය කරාපිටිය ශික්ෂණ රෝහලේ අධිකරණ වෛද්‍ය නිලධාරීවරයාට ඉදිරිපත් කර ඇති අතර, ඇය පරීක්ෂා කළ වෛද්‍යවරයා ඇය දූෂණයකට ලක් ව ඇති බවට සඳහන් කරමින් වෛද්‍ය වාර්තාව ඉදිරිපත් කර ඇතැ යි පොලිසිය සඳහන් කරනවා.\nසැමියාට ඇතැ යි කියන අපලයක් දුරු කර ගැනීමට යැ යි කියා ඔහුගේ බිරිය මෙම කපුවා ඇගේ නිවෙසට ගෙන්වාගෙන ඔහු ලවා ශාන්ති කර්මයක් කරවාගෙන ඇති අතර, දොළොස් හැවිරිදි දියණියට දේව වරමක් ලබාදිය හැකි බව ද පවසා ඇතැ යි වාර්තා වනවා.\nසිය දියණියට දේව වරමක් ලබා ගැනීමට ඇයගේ මවුපියන් කපුවාට කැමැත්ත ලබා දී තිබෙනවා.\nපුද පූජා පවත්වා දින අටකට පසු ව ඇයට දේව වරම ලැබෙන බව කපුවා පැවසීමෙන් පසු ව කපුවා එම දැරිය සමඟ නිවසේ කාමරයක එම කාලය ගත කර ඇතැ යි පොලිසිය සඳහන් කරනවා.\nදින 8ක කාලයක් පිරුණු දින රාත්‍රියේ දැරිය පමණක් තබා සියලු දෙනාට ම තමා දැනුම් දෙන තෙක් නිවෙසින් පිට ව යන ලෙස කපුවා පරල වී දැනුම් දී ඇතැයි ද එම නිලධාරියා කීය.\nපසු ව දේව වරමින් ලබාදුන් නියෝගයක් නිසා එම නියෝගයට අවනත වෙමින් දැරිය කපුවාට බාර දී මවුපියන් ඇතුළු නිවසේ අය පිටතට ගොස් ඇතැ යි වාර්තා වනවා.\nඉන් පසු ප්‍රදේශයේ විදුලිය කප්පාදු කළ අවස්ථාවේ කපුවා දැරිය දූෂණය කර ඒ ගැන කිසිවකුට හෝ නො කියන ලෙස දැනුම් දී ඇති බවත් කාට හෝ පැවසුව හොත් පවුල පිටින් ම මරා දමන බවට පිහියක් පෙන්වා තර්ජනය කර ඇති බවත් පොලිසිය පවසනවා.\nදැරිය මේ බව ඇගේ නැන්දනියට දැනුම් දීමෙන් පසු ව ඇය ඒ සම්බන්ධයෙන් පොලිසියට පැමිණිලි කර ඇති බව සඳහන්.",
       "URL": "https://www.hirunews.lk/326870/බාල-වයස්කාර-දැරියකට-අතවර-කළ-කපුවකු-සොයා-පොලිස්-විමර්ශන",
       "Category": "Local News",
       "Parent URL": "https://www.hirunews.lk/local-news.php?pageID=552"
}