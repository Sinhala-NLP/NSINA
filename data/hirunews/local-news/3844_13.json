{
       "Source": "hirunews",
       "Timestamp": "Tuesday, 17 July 2018 - 19:21",
       "Headline": "ගිනි පෙට්ටි කර්මාන්තකරුවන්ගේ විරෝධතාව අවසන්",
       "News Content": "ගිනි පෙට්ටි නිෂ්පාදනයට අවශ්‍ය අමුද්‍රව්‍ය සති දෙකක් ඇතුළත කර්මාන්තකරුවන්ට ලබාදෙන බවට ආරක්ෂක අමාත්‍යාංශයේ ලේකම්වරයා දැනුම්දීමත් සමඟ මහනුවර නගරයේ අද පැවැත්වූ විරෝධතාව අවසන් කිරීමට ගිනිපෙට්ටි නිෂ්පාදකයන් සහ සේවකයන් තීරණය කළා.\nඅදාළ අමුද්‍රව්‍ය නොමැති බව පවසමින්  ඔවුන් මහනුවර නගරයේ ඔරලෝසු කණුව ඉදිරිපිට අද පෙරවරුවේ විරෝධතාවයේ නිරතවුණේ මාර්ගයද අවහිර කරමින්.\nඅනතුරුව විරෝධතාකරුවන් කිහිප දෙනෙකුට සිය ගැටළු සහිත සංදේශයක් මහනුවර දිස්ත්‍රික් ලේකම්වරයා වෙත භාරදීමට අවස්ථාව හිමිවුණා.\nපසුව ඔවුන් හමුවු මධ්‍යම පලාත් නියෝජ්‍ය පොලිස්පති ඞී.ආර්.එල්.රණවීර විරෝධතාකරුවන්ට කියා සිටියේ සති දෙකක කාලයක් තුල විසදුම් ලබා දෙන බවට ආරක්ෂක ලේකම්වරයා තමන්ට දුරකථනයෙන් දැනුම් දුන් බවයි.\nමේ අතර බවුසර් මගින් ජලය ලබාදෙන බවට පොරොන්දුවීමත් සමඟ තිස්සමහාරාම බෝගහපැලැස්ස ප්‍රදේශයේ පානීය ජල ගැටළුවට විසඳුම් ඉල්ලා අද පැවති විරෝධතාව අවසන් කෙරුණා.\nවිරෝධතාව හේතුවෙන් තිස්සමහාරාම - කතරගම මාර්ගයේ රථවාහන ගමනාගමනයටද බාධා එල්ලවුණා.",
       "URL": "https://www.hirunews.lk/195433/ගිනි-පෙට්ටි-කර්මාන්තකරුවන්ගේ-විරෝධතාව-අවසන්",
       "Category": "Local News",
       "Parent URL": "https://www.hirunews.lk/local-news.php?pageID=3844"
}