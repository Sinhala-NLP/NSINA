{
       "Source": "hirunews",
       "Timestamp": "Sunday, 28 March 2021 - 7:28",
       "Headline": "උත්සව සමයේ සංචරණය සීමා කරන්න - වෛද්‍ය සංගමය ඉල්ලයි",
       "News Content": "එළඹෙන උත්සව සමයේ කොරෝනා ව්‍යාප්තිය පාලනය කිරීම සඳහා සංචරණ සීමා පැනවීම කෙරෙහි රජය අවධානය යොමු කළ යුතු බව රජයේ වෛද්‍ය නිලධාරින්ගේ සංගමය පවසනවා.\nඑහි මාධ්‍ය ප්‍රකාශක වෛද්‍ය සමන්ත ආනන්ද ප්‍රකාශ කළේ උත්සව සමයේ ජනතා ඒකරාශී වීම් හේතුවෙන් රට තුල කොරෝනා ව්‍යාප්තිය යළි ඉහළ යා හැකි බවයි.\nමේ අතර කොරෝනා අවදානම හේතුවෙන් අත්හිටුවා ඇති සංගීත ප්‍රසංග යළි සෞඛ්‍ය මාර්ගෝපදේශවලට යටත්ව කඩිනමින්  ආරම්භ කරන බව විෂය භාර රාජ්‍ය අමාත්‍ය විදුර වික්‍රමනායක ප්‍රකාශ කළා.\nරාජ්‍ය අමාත්‍යවරයා හිරු ප්‍රවෘත්ති අංශයට ප්‍රකාශ කළේ ඊට අනුමැතිය ලබා ගැනීම සදහා වන සාකච්ඡාවක් සෞඛ්‍ය සේවා අධ්‍යක්ෂ ජනරාල්වරයා සමග  පැවැත්වූ බවයි.\nඑසේම ඊයේ දිනයේදී තවත් කොරෝනා ආසාදිතයන් 278 ක් අලුතින් හඳුනාගැනීමත් සමග මෙරටින් වාර්තා වන මුලු ආසාදිතයන් සංඛ්‍යාව 91,839 දක්වා ඉහළ ගියා.\nඑමෙන්ම ඊයේ වාර්තාවූ තවත් කොරෝනා මරණයක් සමඟින් මෙරට කොරෝනා මරණ සංඛ්‍යාවද 559 දක්වා ඉහළ ගොස් තිබෙනවා.",
       "URL": "https://www.hirunews.lk/266759/උත්සව-සමයේ-සංචරණය-සීමා-කරන්න-වෛද්‍ය-සංගමය-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=2058"
}