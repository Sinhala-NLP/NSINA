{
       "Source": "hirunews",
       "Timestamp": "Thursday, 14 April 2022 - 12:49",
       "Headline": "සිරිතට විරිතට මුල්තැන දෙමින් අලුත් අවුරුදු සැමරෙයි",
       "News Content": "උදාවූ සිංහල හා දෙමළ අලුත් අවුරුද්ද ලක්වාසී ජනතාව සිරිත්විරිත්වලට සහ සංස්කෘතික සැමරුම්වලට මුල්තැන දෙමින් සමරමින් සිටිනවා.\nමෙවර අලුත් අවුරුදු උදාව යෙදී තිබුණේ පූර්ව භාග 8.41ටයි.\nඅලුත් අවුරුද්දේ ආහාර පිසීමේ නැකත පූර්වභාග 9.05ට යෙදී තිබූ අතර, වැඩ ඇල්ලීම, ගණුදෙනු කිරීම සහ ආහාර අනුභව කිරීමේ නැකත අද පූර්ව භාග 10.17ට යෙදී තිබුණා.\nඅද පූර්ව භාග 2.17ට ආරම්භ වූ පුණ්‍ය කාලය හෙවත් නොනගතය අපරභාග 3.05 දක්වා ක්‍රියාත්මකයි.\nඋදා වූ සිංහල - දෙමළ අලුත් අවුරුද්ද වෙනුවෙන් මහනුවර ශ්‍රී දළදා මාලිගාවේ කිරි ඉතිරවීමේ මංගල්‍යය අද පෙරවරුවේ සිදු කෙරුණේ දියවඩන නිලමේ ප්‍රදීප් නිලංග දෑලගේ ප්‍රධානත්වයෙන්.\nඋතුරු නැගෙනහිර මෙන්ම, වතුකරයේ ජනතාව ද ආගමික කටයුතුවලට මුල්තැන දෙමින් අලුත් අවුරුදු සමරමින් සිටිනවා.\nඅවුරුදු උදාවත් සමග අටමස්ථානය වැද පුදා ගැනීම සදහා ජනතාව පැමිණෙමින් සිටින බවයි හිරු ප්‍රාදේශීය වාර්තාකරු උපාලි ආනන්ද කියා සිටියේ.\nඅලුත් අවුරුද්දට පෙර කිරි ඉතිරවීමෙන් පසු ඓතිහාසික රුහුණු කතරගම මහ දේවාලය වසා දැමුණා.\nකෙසේ වෙතත්, අද දහවල් යළි බැතිමතුන් සඳහා දේවාලය විවෘත කිරීමට නියමිත බවයි අප වාර්තාකරු පැවසුවේ.",
       "URL": "https://www.hirunews.lk/301937/සිරිතට-විරිතට-මුල්තැන-දෙමින්-අලුත්-අවුරුදු-සැමරෙයි",
       "Category": "Local News",
       "Parent URL": "https://www.hirunews.lk/local-news.php?pageID=1231"
}