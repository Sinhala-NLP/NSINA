{
       "Source": "hirunews",
       "Timestamp": "Tuesday, 30 January 2018 - 19:51",
       "Headline": "තබ්බෝවේ වැලි කැනීම",
       "News Content": "පුත්තලම - තබ්බෝව වැවේ සිදුකළ මහා පරිමාණ නීති විරෝධී වැලි කැනීම පිළිබඳ හිරු සී.අයි.ඒ. කළ අනාවරණයෙන් පසු රාජ්‍ය ආයතන නිලධාරීන් පිරිසක් ඊයේ තබ්බෝව වැව නිරීක්ෂණයට පැමිණියා.\nඑහිදී වැවේ රොන් මඩ ඉවත් කිරීමට අවසර ලබාගත් ගොවි සංවිධාන නියෝජිතයන් මෙහි නීති විරෝධී ක්‍රියාවක් සිදුව නැති බවට ඒත්තු ගැන්වීම සදහා දැඩි පරිශ්‍රමයක නිරත වුණා.\nපුත්තලම දිස්ත්‍රික්කයේ ඇති විශාලතම වාරි ව්‍යාපෘතිය වන තබ්බෝව වැවේ රොන් මඩ ඉවත් කිරීම සදහා පැරකුම් ගොවි සංවිධානය නම් සංවිධානයකට වාරිමාර්ග දෙපාර්තමේන්තු පසුගිය වසරේදී අවසර ලබාදී තිබුණා.\nඑම අවසරයට මුවා වූ ව්‍යාපාරිකයෙකු කිසිදු ප්‍රමිතියකින් තොරව වැවේ මහා පරිමාණයෙන් වැලි ඉවත් කිරීමට කටයුතු කරමින් සිටියා.\nභූ විද්‍යා සමීක්ෂණ නිලධාරීන් හා වාරිමාර්ග දෙපාර්තමේන්තු නිලධාරින් තබ්බෝව වැව නිරීක්ෂණයට ඊයේ පැමිණියේ හිරු සි.අයි.ඒ. ඔස්සේ මෙම මහා පරිමාණ විනාශය හෙළි කිරීමත් සමගයි.\nඑහෙත්, ඒ වනවිටත් වැලි කැනීම් සිදුකළ මහා පරිමාණ වළවල් බිම් සැකසුම් යන්ත්‍ර හා පස් තැලීමේ යන්ත්‍ර උපයෝගී කර ගනිමින් වසා දැමීමට අදාළ ව්‍යාපාරිකයා කටයුතු කර තිබුණා.\nපැරකුම් ගොවි සංවිධානයේ සභාපතිවරයාගෙන් මෙවැනි යන්ත්‍ර වැවේ රොන් මඩ ඉවත් කිරීම සදහා භාවිත කිරීමට අවසර ඇත්දැයි ප්‍රශ්න කිරීමේදී ඔහු පරස්පර විරෝධී පිළිතුරු ලබාදුන්නේ මෙලෙසයි.",
       "URL": "https://www.hirunews.lk/182463/තබ්බෝවේ-වැලි-කැනීම",
       "Category": "Local News",
       "Parent URL": "https://www.hirunews.lk/local-news.php?pageID=4100"
}