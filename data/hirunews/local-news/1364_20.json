{
       "Source": "hirunews",
       "Timestamp": "Thursday, 10 February 2022 - 13:23",
       "Headline": "අබලි යකඩ මිල ඉහළට (වීඩියෝ)",
       "News Content": "යකඩ මිල සීග්‍රයෙන් ඉහළ යාම නිසා ඉදිකිරීම්වල නිරත පිරිස් දැඩි අර්බුදයකට ලක්ව සිටිනවා.\nමේ වන විට යකඩ මෙටි්‍රක් ටොන් එකක මිල රුපියල් 240,000 දක්වා ඉහළ ගොස් ඇති බවයි යකඩ ආනයනකරුවන් සහ යකඩ ආශ්‍රිත නිෂ්පාදනකරුවන් ප්‍රකාශ කළේ.\nලෝක වෙළදපොළේ යකඩ මිල ඉහළ යාම, ඩොලර් අර්බුදය ප්‍රධාන වශයෙන් මිල ඉහළ යාමට හේතු වී තිබෙනවා.\nමෙරට වානේ කර්මාන්තයේ නිරත සමාගමක් වන එස්.ආර්. ස්ටිල් පෞද්ගලික සමාගමේ කළමනාකාර අධ්‍යක්ෂ එස්.එෆ්. රොබින්සන් කියා සිටියේ, මෙලෙස මිල ඉහළ යාමත් සමග මෙරට එක්රැස් වන අබලි යකඩ මිලට ගැනීමේ දී ලබාදෙන මුදල ද සමාගමක් විසින් ඉහළ නංවා ඇති බවයි.\nකෙසේ වෙතත්, මෙරට ප්‍රධාන පෙළේ යකඩ නිෂ්පාදන සමාගමක් වන මෙල්වා සමාගමේ කළමනාකාර අධ්‍යක්ෂ ආනන්ද පුල්ලේ සදහන් කළේ, වෙළදුන් විසින් අනවශ්‍ය පරිදි මිල ඉහළ නැංවීම ද යකඩ මිල ඉහළ යාමට හේතු වී ඇති බවයි.\nඑම නිසා ඉදිකිරීම් කර්මාන්තයට නිෂ්පාදනය කරන යකඩ අමුද්‍රව්‍යවල සැබෑ මිල ගණන් ඉදිරියේදී විද්‍යුත් සහ මුද්‍රිත මාධ්‍ය හරහා ප්‍රසිද්ධ කිරීමට තම සමාගම තීරණය කර ඇති බව ඔහු කියා සිටියා.\nමේ අතර, ඩොලර් නොමැතිකම හේතුවෙන් වරාය තුළ සිරව ඇති කර්මාන්ත සඳහා අවශ්‍ය අමුද්‍රව්‍ය සහිත කන්ටේනර් මුදා ගැනීමට අවශ්‍ය පියවර ගෙන ඇති බව කර්මාන්ත අමාත්‍යාංශ ලේකම් විශ්‍රාම ජෙනරාල් දයා රත්නායක ප්‍රකාශ කළා.\nඔහු කියා සිටියේ, ඒ සම්බන්ධයෙන් මුදල් අමාත්‍යාංශය සහ මහබැංකුව සමග නිරන්තරයෙන් සාකච්ඡා සිදුකරන බවයි.\nඩොලර් නොමැතිකම හේතුවෙන් කර්මාන්වලට අවශ්‍ය අමුද්‍රව්‍ය ගෙන්වා ගැනීමට ණයවර ලිපියක්වත් විවෘත කර ගැනීමට නොහැකි වී ඇති බවයි ප්‍රධාන පෙළේ කර්මාන්තකරුවන් සඳහන් කළේ.\nඔවුන් කියා සිටියේ, කඩිනමින්ම අදාළ අමුද්‍රව්‍ය නිදහස් නොකළහොත් කර්මාන්ත ක්ෂේත්‍රයට දැඩි බලපෑම් එල්ල විය හැකි බවයි.",
       "URL": "https://www.hirunews.lk/296651/අබලි-යකඩ-මිල-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1364"
}