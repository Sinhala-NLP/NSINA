{
       "Source": "hirunews",
       "Timestamp": "Wednesday, 02 March 2022 - 19:09",
       "Headline": "රට පුරා තවමත් ඉන්ධන පෝලිම්  (වීඩියෝ)",
       "News Content": "මෙරටට පැමිණි මෙටි්‍රක් ටොන් 37,300 ක ඩීසල් සහ ඔටෝ ඩීසල් රැගත් නෞකාවට අද දිනයේ මුදල් ගෙවා නිදහස් කර ගෙන තිබෙනවා.\nඒ අනුව, එහි අඩංගු ඉන්ධන ගොඩබෑමේ කටයුතු අද රාත්‍රීයේ සිටම ආරම්භ කරන බවයි බලශක්ති අමාත්‍ය උදය ගම්මන්පිල සඳහන් කළේ.\nමෙම ඉන්ධන තොගයෙන් මෙටි්‍රක් ටොන් 8000 ක් විදුලි උත්පාදනය සඳහා ලබාදෙන බවයි අමාත්‍යවරයා වැඩිදුරටත් කියා සිටියේ.\nඑමෙන්ම, අනිද්දා දිනයේ තවත් ඉන්ධන මෙටි්‍රක් ටොන් 37,300 ක් රැගත් නෞකාවක් මෙරටට ළගාවීමට නියමිතයි.\nගුවන් යානා ඉන්ධන සහ ඩීසල් එම නෞකාවේ අඩංගු වන අතර, ඒ සඳහා ණයවර ලිපි විවෘත කර මුදල් ගෙවීමට ද මහබැංකුව අද බලශක්ති අමාත්‍යාංශයට එකඟතාව පළ කර තිබෙනවා.\nඉන්ධන අර්බුදය පිළිබඳව ජනාධිපති ගෝඨාභය රාජපක්ෂගේ ප්‍රධානත්වයෙන් අද ජනාධිපති කාර්යාලයේදී සාකච්ඡාවක් ද පවත්වා ඇති අතර එහිදී මෙම තීරණවලට එළඹ ඇතැයි සඳහන්.\nමෙම සාකච්ඡාවට බලශක්ති අමාත්‍ය උදය ගම්මන්පිල, විදුලිබල අමාත්‍ය ගාමිණී ලොකුගේ, මහාමාර්ග අමාත්‍ය ජොන්ස්ටන් ප්‍රනාන්දු ඇතුළු පිරිසක් එක්ව සිටියා.\nමේ අතර, ඉන්ධන හිඟවීම හේතුවෙන් දුම්රිය අවලංගු වීම් හෝ සීමා කිරීම් සිදුවන බවට හා සිදුවිය හැකි බවට ඇතැම් වාර්තා පළ වුව ද එහි කිසිදු සත්‍යතාවයක් නොමැති බව දුම්රිය දෙපාර්තමේන්තුව පවසනවා.\nනිවේදනයක් නිකුත් කරමින් එම දෙපාර්තමේන්තුව සඳහන් කළේ කිසිදු අඩුවකින් තොරව ඉන්ධන තොග කොලොන්නාව නිමාවෙන් ලැබෙන අතර ඉන්ධන අඩුවීම නිසා කිසිදු දුම්රියක් අවලංගු වී නොමැති බවත්යි.\nකෙසේ වෙතත් අද දිනයේදීත් ඉන්ධන පිරවුම්හල් අසල දිගු පෝලිම් දක්නට ලැබුණු අතර, ඒ හේතුවෙන් ඇතැම් මාර්ගවල රථ වාහන තදබදයක් ද හට ගත්තා.",
       "URL": "https://www.hirunews.lk/298504/රට-පුරා-තවමත්-ඉන්ධන-පෝලිම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1322"
}