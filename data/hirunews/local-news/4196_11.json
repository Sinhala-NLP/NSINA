{
       "Source": "hirunews",
       "Timestamp": "Wednesday, 29 November 2017 - 8:10",
       "Headline": "ගෝඨාභය ගොනු කළ පෙත්සමේ නියෝගය අද",
       "News Content": "ඩී.ඒ. රාජපක්ෂ අනුස්මරණ කෞතුකාගාරයක් ඉදිකිරීමේදී රුපියල් කෝටි 3කට අධික මුදලක් අවභාවිතා කරන ලදැයි කියන සිද්ධියක් සම්බන්ධයෙන් සිදුකෙරෙන පරීක්ෂණවලට අදාළව හිටපු ආරක්ෂක ලේකම් ගෝඨාභය රාජපක්ෂ ගොනු කළ පෙත්සම පිළිබඳ නියෝගය අභියාචනාධිකරණයේදී අද ප්‍රකාශයට පත් කිරීමට නියමිතයි.\nපොලිස් මූල්‍ය අපරාධ විමර්ශන කොට්ඨාශය විසින් පොදු දේපළ පනත යටතේ සිදුකෙරෙන මෙම පරීක්ෂණය ඉදිරියට පවත්වාගෙන යාම වළක්වාලන අතුරු නියෝගයක් ඉල්ලායි හිටපු ආරක්ෂක ලේකම්වරයා ඊයේ මෙම පෙත්සම ගොනු කරනු ලැබුවේ.\nතමන් රිමාන්ඩ් බන්ධනාගාරගත කිරීම සඳහා දේශපාලන අධිකාරිය යටි අරමුණින් මෙම පරීක්ෂණ සිදුකරන බව සඳහන් කරමින් ගෝඨාභය රාජපක්ෂ ඉදිරිපත් කර ඇති මෙම පෙත්සම ඊයේ සලකා බැලුණේ අභියාචනාධිකරණ සභාපති විනිසුරු එල්.ටී.බී. දෙහිදෙණිය, සහ ශිරාන් ගුණරත්න හමුවේයි.\nමෙම පෙත්සමේ වගඋත්තරකරුවන් ලෙස පොලිස්පති පූජිත් ජයසුන්දර සහ අපරාධ පරීක්ෂණ දෙපාර්තමේන්තුවේ අධ්‍යක්ෂවරයා ඇතුළු 05 දෙනෙකු නම් කර තිබෙනවා.\nඩී.ඒ. රාජපක්ෂ පදනම සහ ශ්‍රී ලංකා ඉඩම් ගොඩ කිරීමේ සහ සංවර්ධනය කිරීමේ සංස්ථාව අතර ඇති කර ගත් ගිවිසුමක් මත මැදමුලන - වීරකැටිය ප්‍රදේශයේදී ඩී.ඒ. රාජපක්ෂ ස්මාරකයක් පසුගිය රජය සමයේ ඉදිකළ බවත්, එම ගිවිසුම ලිඛිත ගිවිසුමක් නොවන බවත්, පෙත්සමේ දැක්වෙනවා.\nඩී.ඒ. රාජපක්ෂ ස්මාරකය ඉදිකිරීම සදහා රුපියල් මිලියන 33ක් වැය කර ඇති බව රජයේ තක්සේරුකරු ඇස්තමේන්තුගත කර ඇති බවයි එහි දැක්වෙන්නේ.\nපෙත්සම්කාර පාර්ශවය වෙනුවෙන් ඊයේ අධිකරණයේදී අදහස් දැක්වූ නීතීඥවරයා කියා සිටියේ රජයේ මුදල් අවභාවිත කළ බව පවසමින් හිටපු ආරක්ෂක ලේකම්වරයා අත්අඩංගුවට ගැනීමට පොලිස් මූල්‍ය අපරාධ කොට්ඨාශය සූදානම් වන බවයි.\nඒ අනුව සිවිල් ගණුදෙනුවක් පොදු දේපළ  පනත යටතේ සඳහන් කර පෙත්සම්කරු අත්අඩංගුවට ගෙන රිමාන්ඩ් භාරයට පත් කිරීමට චේතනාන්විතව කටයුතු කෙරෙන බවටයි ඔහු එහිදී සඳහන් කර සිටියේ.",
       "URL": "https://www.hirunews.lk/177171/ගෝඨාභය-ගොනු-කළ-පෙත්සමේ-නියෝගය-අද",
       "Category": "Local News",
       "Parent URL": "https://www.hirunews.lk/local-news.php?pageID=4196"
}