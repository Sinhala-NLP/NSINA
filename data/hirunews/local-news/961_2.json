{
       "Source": "hirunews",
       "Timestamp": "Saturday, 06 August 2022 - 11:29",
       "Headline": "ගම්පහ - කෙහෙල්බද්දර වෙඩි තැබීමකින් තරුණයෙක් මරුට",
       "News Content": "ගම්පහ - කෙහෙල්බද්දර ප්‍රදේශයේ සිදුවූ වෙඩි තැබීමකින් වයස අවුරුදු 22 ක තරුණයෙකු ජීවිතක්ෂයට පත්ව තිබෙනවා. ප්‍රදේශය භාර උසස් නිලධාරියෙකු සඳහන් කළේ කොණ්ඩා සකසන ස්ථානයකදී මෙම වෙඩි තැබීම සිදුකර ඇති බවයි.\nපසුගිය දින 67 තුළ වෙඩි තැබීම් 23 ක් වාර්තාවන අතර, ඉන් පුද්ගලයින් 24 දෙනෙකු මියගොස් තිබෙනවා.\nමේ අතර දික්ඕවිට ධීවර වරායේ උතුරු පර්යන්තය අසළ මුහුදු තීරයේ පාවෙමින් තිබූ පිරිමි මළ සිරුරක් පොලිසිය සොයාගෙන තිබෙනවා.\nවත්තල පොලිසියට ලද තොරතුරක් මත මෙම මළ සිරුර සොයාගෙන ඇති අතර, එය කවුරුන්ගේද යන්න පිළිබඳ මෙතෙක් අනාවරණ වී නැහැ.\nමළ සිරුර සොයාගන්නා අවස්ථාවේදී එහි හිස සහ පාද පොහොර උර දෙකක බහා, අත්පා ලණුවකින් ගැට ගසා තිබූ බවයි පොලිසිය සඳහන් කළේ. මෘත ශරීරය හඳුනාගැනීම සඳහා මේ වනවිට රාගම ශික්ෂණ රෝහලේ තැන්පත් කර තිබෙනවා.\nමේ අතර ගතවූ කාලය තුළ ගාලු මුවදොර වෙරළ තීරයේ තිබී නාඳුනන පුද්ගල මළ සිරුරු 3 ක් පොලිසිය සොයාගනු ලැබුවා.\nසංවිධානාත්මක අපරාධකරුවෙකු හා මත්ද්‍රව්‍ය ජාවාරම්කරුවන් වන දැනට මියගොස් සිටින අරුණ උදයන්ත හෙවත් සමයං ගේ සහ ඌරු ජුවාගේ සමීපතම ගෝලයෙකු පිස්තෝලයක් සමග විශේෂ කාර්ය බලකායේ නිලධාරීන් විසින් අත්අඩංගුවට ගෙන තිබෙනවා.\nනවගමුව - රණාල ප්‍රදේශයේ ඊයේ සිදුකළ වැටලීමකදී මෙම පුද්ගලයා අත්අඩංගුවට ගත් බවයි පොලිස් විශේෂ කාර්ය බලකායේ උසස් නිලධාරියෙකු සඳහන් කළේ.\n32 හැවිරිදි සැකකරු ඌරුජුවා මියයාමෙන් පසු ඔහුගේ මුදල් භාවිත කරමින් මත්ද්‍රව්‍ය ජාවාරම් සහ සංවිධානාත්මක අපරාධ ක්‍රියා මෙහෙයවීම මෙන්ම මුදල් පොලියට ලබාදීමේ කටයුතුවලද නිරතවී සිට ඇති බවටයි අනාවරණ වී ඇත්තේ.",
       "URL": "https://www.hirunews.lk/312052/ගම්පහ-කෙහෙල්බද්දර-වෙඩි-තැබීමකින්-තරුණයෙක්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=961"
}