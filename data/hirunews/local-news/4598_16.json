{
       "Source": "hirunews",
       "Timestamp": "Friday, 24 March 2017 - 7:57",
       "Headline": "ත්‍රිරෝද රථයක් පැහැරගෙන යමින් සිටි තරුණියක ඇතුළු 3 දෙනෙකු තඹුත්තේගමදී අත්අඩංගුවට",
       "News Content": "අනුරාධපුරය තඹුත්තේගම නගරයේදී පුද්ගලයෙකුට පහරදී ඔහු සතු ත්‍රිරෝද රථය පැහැර ගෙන යමින් සිටි තරුණියක ඇතුළු සැකකරුවන් 3 දෙනෙකු තලාව පොලිසිය අද අලූයම අත්අඩංගුවට ගෙන තිබෙනවා.\nත්‍රිරෝද රථයක් පැහැර ගෙන යාම පිළිබඳව පොලිස් මූලස්ථානයට ලද හදිසි තොරතුරකට අනුවයි මාර්ග බාධක යොදා මෙලෙස ඔවුන් අත්අඩංගුවට ගෙන ඇත්තේ.\nසැකකරුවන් කැළණිය, ගාල්ල සහ මාතර යන ප්‍රදේශවල පදිංචිකරුවන් වනවා.\nඔවුන් වයස අවුරුදු 19 සහ 20 යන වයස්වල පසුවන බවයි පොලිසිය වැඩිදුරටත් සදහන් කළේ.\nනිවස්වලින් නික්මී මෙම පෙම්යුවළ අනුරාධපුර - ගල්නෑව ප්‍රදේශයේ දින කිහිපයක් ගත කර ඇති අතර, ඉන් පසුව ගමනක් යාම සදහා මෙම ත්‍රිරෝද රථය යොදා ගෙන තිබෙනවා.\nඑහෙත් ගමන අතරතුර තවත් තරුණයෙකුගේ සහායෙන් ත්‍රිරෝද රථයේ රියදුරාට පහරදී එය රැගෙන පලාගොස් ඇති බවටයි අනාවරණ වී ඇත්තේ.\nඅත්අඩංගුවට ගෙන ඇති මෙම තරුණයන් දෙදෙනා සහ තරුණිය තඹුත්තේගම මහේස්ත්‍රාත් අධිකරණය වෙත අද ඉදිරිපත් කිරීමට නියමිතයි.",
       "URL": "https://www.hirunews.lk/157588/ත්‍රිරෝද-රථයක්-පැහැරගෙන-යමින්-සිටි-තරුණියක-ඇතුළු-3-දෙනෙකු-තඹුත්තේගමදී-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4598"
}