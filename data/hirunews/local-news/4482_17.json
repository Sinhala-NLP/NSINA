{
       "Source": "hirunews",
       "Timestamp": "Tuesday, 06 June 2017 - 7:41",
       "Headline": "මතභේදයට තුඩු දුන් ලක් සතොසෙහි සහල් පරීක්ෂාවට - පොලිතින් ආවරණය ගැනත් වෙළඳුන්ගෙන් චෝදනා",
       "News Content": "දැඩි ආන්දෝලනයක් ඇති කළ ලංකා සතොස හරහා විකිණීමට තිබූ සහල් වර්ගයක් මේ වන විට අලෙවි කිරීම නතර කර තිබෙනවා.\nඑමෙන්ම අදාළ සහල් සම්බන්ධයෙන් කාර්මික තාක්ෂණ ආයතනය ද පරීක්ෂණයක් ආරම්භ කර ඇති බව සඳහන්.\nලංකා සතොස වෙළදසැල්වල මේ දිනවල විකිණීමට ඇති සහල් වර්ගයක් සම්බන්ධයෙන් ජනතාව අතර දැඩි සැකයක් මතුව ඇති බව හිරු ප්‍රවෘත්ති ඔස්සේ අප මීට පෙර අනාවරණ කළා.\nපකිස්තානයේ සිට මෙරටට ගෙන්වා ඇති මෙම බාස්මති සහල් වර්ගය ලංකා සතොස වෙළදසැල්වල විකිණීමට තිබුණේ කිලෝග්‍රෑමයක් රුපියල් 148ක මුදලකටයි.\nකෙසේ වෙතත්, අදාල සහල් වර්ගය පිසීමෙන් පසු අසාමාන්‍ය ලෙස ඇලෙන සුළු ස්වභාවයකින් යුක්ත බවට පාරිභෝගිකයන් චෝදනා කළා.\nකෙසේ වෙතත්, අදාළ සහල් වර්ගය සම්බන්ධයෙන් කාර්මික තාක්ෂණ ආයතනය සාමාන්‍ය ක්‍රමවේදයෙන් බැහැරව විශේෂ පරික්ෂණයක් සිදුකරන බවයි එහි අතිරේක අධ්‍යක්ෂ ජනරාල් ආනන්ද පන්නිල සදහන් කළේ.\nමේ අතර ඊයේ දිනයේදී ද ලංකා සතොසෙහි සභාපති ටී.එම්.ඩී.කේ. තෙන්නකෝන් කොළඹ දී මාධ්‍ය හමුවක් කැදවමින් කියා සිටියේ සහල් වර්ගයෙහි ගැටළුවක් ඇති බවට ඔප්පු වුවහොත් ඒ පිළිබදව අදාළ සහල් ආනයන කළ සමාගමෙන් වන්දි අය කර ගන්නා බවයි.\nඑමෙන්ම අත්‍යවශ්‍ය ආහාර ද්‍රව්‍ය ආනයනකරුවන් හා වෙළඳුන්ගේ සංගමයේ මාධ්‍ය ප්‍රකාශක, හේමක ප්‍රනාන්දු හිරු ප්‍රවෘත්ති අංශයට සදහන් කළේ මෙම සහල් තොග සම්බන්ධයෙන් විශේෂ පරීක්ෂණයක් සිදුකරන ලෙසටයි.\nඑමෙන්ම අදාළ සහල් තොග පොලීතින් ආවරණයකින් යුක්ත වීම පිළිබදව ද අදාළ බලධාරීන්ගෙන් ප්‍රශ්න කර සිටියා.\nමේ අතර, විපතට පත් ජනතාවට සහානාධාර ලෙස ගාල්ල - නෙලුව - බටුවන්ගල ප්‍රදේශයේ ජනතාව අතර බෙදා දුන් කැකුළු සහල් වර්ගයක් සම්බන්ධයෙන් ද ගැටළුකාරී තත්ත්වයක් මතුව තිබෙනවා.",
       "URL": "https://www.hirunews.lk/162919/මතභේදයට-තුඩු-දුන්-ලක්-සතොසෙහි-සහල්-පරීක්ෂාවට-පොලිතින්-ආවරණය-ගැනත්-වෙළඳුන්ගෙන්-චෝදනා",
       "Category": "Local News",
       "Parent URL": "https://www.hirunews.lk/local-news.php?pageID=4482"
}