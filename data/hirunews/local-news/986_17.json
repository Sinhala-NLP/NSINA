{
       "Source": "hirunews",
       "Timestamp": "Thursday, 28 July 2022 - 12:51",
       "Headline": "ජනාධිපති ජ්‍යේෂ්ඨ උපදේශකවරු පත් කෙරෙයි - අසුනක් මහාචාර්යවරියකටත්",
       "News Content": "මහාචාර්ය සුනන්ද මද්දුමබණ්ඩාර සහ මහාචාර්ය ශෙනුකා සෙනෙවිරත්න ජනාධිපති ජ්‍යෙෂ්ඨ උපදේශකවරු ලෙස පත් කර තිබෙනවා.\nජනාධිපතිවරයාගේ උපදෙස් පරිදි ජනාධිපති ලේකම් සමන් ඒකනායක විසින් මෙම පත්කිරීම් සිදු කර ඇති බවයි ජනාධිපති මාධ්‍ය අංශය නිවේදනය කළේ.\nමහාචාර්ය සුනන්ද මද්දුමබණ්ඩාර ජනාධිපති ජ්‍යෙෂ්ඨ උපදේශක (මාධ්‍ය) ලෙසත්, මහාචාර්ය ශෙනුකා සෙනෙවිරත්න ජනාධිපති ජ්‍යෙෂ්ඨ උපදේශක (ජාත්‍යන්තර මාධ්‍ය) ධුරයේත් පසුගියදා සිය රාජකාරී ආරම්භ කර තිබෙනවා.\nකැලණිය විශ්ව විද්‍යාලයේ හිටපු උපකුලපතිවරයකු වන මහාචාර්ය සුනන්ද මද්දුමබණ්ඩාර එම විශ්වවිද්‍යාලයේ ආර්ථික විද්‍යා අධ්‍යයනාංශයේ අංශාධිපති සහ සමාජ විද්‍යා පීඨයේ පීඨාධිපතිවරයා ලෙස ද කටයුතු කර තිබෙනවා.\nජනමාධ්‍ය රාජ්‍ය අමාත්‍යාංශයේ ලේකම්වරයා ලෙස කටයුතු කර ඇති ඔහු රජයේ ප්‍රවෘත්ති අධ්‍යක්ෂ ජනරාල් සහ ආර්ථික සංවර්ධන අමාත්‍යාංශයේ සංවර්ධන හා සන්නිවේදන අධ්‍යක්ෂ ජනරාල්වරයා වශයෙන් ද කටයුතු කළ අයෙක්.\nජාත්‍යන්තර මාධ්‍ය ජනාධිපති ජ්‍යෙෂ්ඨ උපදේශක ධුරයට පත්කර ඇති ශෙනුකා සෙනෙවිරත්න මෙරට රාජ්‍ය තාන්ත්‍රික කටයුතුවල අත්දැකීම් රැසක් ඇති ජ්‍යෙෂ්ඨ නිලධාරිනියක වන අතර විදේශ සබඳතා අමාත්‍යාංශයේ ලේකම් ධුරය ද හෙබවූවා.\nශෙනුකා සෙනෙවිරත්න එක්සත් රාජධානියේ ශ්‍රී ලංකා මහකොමසාරිස්, තායිලන්තයේ ශ්‍රී ලංකා තානාපතිවරිය ලෙස හා එක්සත් ජාතින්ගේ සංවිධානයේ නිත්‍ය නියෝජිතවරිය ලෙස ජිනීවා සහ නිව්යෝර්ක්හි කටයුතු කළ ඇති අයෙක්.",
       "URL": "https://www.hirunews.lk/311170/ජනාධිපති-ජ්‍යේෂ්ඨ-උපදේශකවරු-පත්-කෙරෙයි-අසුනක්-මහාචාර්යවරියකටත්",
       "Category": "Local News",
       "Parent URL": "https://www.hirunews.lk/local-news.php?pageID=986"
}