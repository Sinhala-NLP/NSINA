{
       "Source": "hirunews",
       "Timestamp": "Thursday, 10 March 2022 - 21:55",
       "Headline": "ශ්‍රී ලංකාවේ සංවර්ධනයට අඛණ්ඩව සහාය දෙනවා - ආසියානු සංවර්ධන බැංකුවෙන් සහතිකයක්",
       "News Content": "ආසියානු සංවර්ධන බැංකුවේ සහාය ඇතිව මෙරට ක්‍රියාත්මක ව්‍යාපෘති ඉහළ ප්‍රගතියක් අත්කරගෙන ඇති බව පෙන්වාදෙන එහි සභාපති සත්සුගු අසකාවා (Masatsugu Asakawa) ශ්‍රී ලංකාවේ සංවර්ධන කටයුතු සඳහා අඛණ්ඩව සහාය වන බව ජනාධිපති ගෝඨාභය රාජපක්ෂ සමග ප්‍රකාශ කළා.\n‍අද (10) පස්වරුවේ ජනාධිපති කාර්යාලයේ දී පැවති හමුවේදීයි, සත්සුගු අසකාවා මේ බව සඳහන් කළේ.\nකුඩා හා මධ්‍ය පරිමාණ ව්‍යාපාර මෙන්ම පෞද්ගලික අංශයේ ව්‍යවසායක ප්‍රවර්ධනයට සහාය වීම කෙරෙහි විශේෂ අවධානය යොමුව ඇති බව ද සභාපතිවරයා එහිදී පැවසුවා.\nආසියානු සංවර්ධන බැංකුව පසුගිය වසරේ දී ලබා දී ඇති සහන ණය මුදල ඩොලර් මිලියන 750ක්.\nමේ වසරේ ක්‍රියාත්මක ව්‍යාපෘති වෙනුවෙන් ඩොලර් බිලියන 02ක ණය ආධාර වෙන් කෙරෙන බව සත්සුගු අසකාවා මහතා කියා සිටියා.\nකොවිඩ් වසංගතය හමුවේ පසුබෑමට ලක් වූ ශ්‍රී ලංකාවේ සංචාරක ක්ෂේත්‍රය නගාසිටුවීමටත් මානව ප්‍රාග්ධන සංවර්ධනයටත් සහාය වන බවයි සභාපතිවරයා වැඩිදුරටත් පැවසුවේ.\nකොවිඩ් වසංගතයේ බලපෑම අවම කිරීම සඳහා මෙරටට ඇමරිකානු ඩොලර් මිලියන 600කට ආසන්න ණය සහ මුදල් ආධාර ලබාදීම පිළිබඳව ආසියානු සංවර්ධන බැංකුවට ජනාධිපතිවරයා සිය ප්‍රශංසාව පළ කළා.\nහරිත කෘෂිකර්මාන්තය, පුනර්ජනනීය බලශක්ති උත්පාදනය සහ කර්මාන්ත කලාප සඳහා සෘජු විදේශ ආයෝජන සඳහා ආසියානු සංවර්ධන බැංකුවේ සහාය අපේක්ෂා කරන බව ද ජනාධිපතිවරයා මෙහිදී සඳහන් කළා.",
       "URL": "https://www.hirunews.lk/299190/ශ්‍රී-ලංකාවේ-සංවර්ධනයට-අඛණ්ඩව-සහාය-දෙනවා-ආසියානු-සංවර්ධන-බැංකුවෙන්-සහතිකයක්",
       "Category": "Local News",
       "Parent URL": "https://www.hirunews.lk/local-news.php?pageID=1301"
}