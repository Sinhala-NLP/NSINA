{
       "Source": "hirunews",
       "Timestamp": "Tuesday, 26 April 2022 - 19:38",
       "Headline": "සජබ පා ගමන කඩුගන්නාවට (වීඩියෝ)",
       "News Content": "නිදහසේ අරගලය යන්න තේමා කරගනිමින් ක්‍රියාත්මක සමගි ජනබලවේගය මහනුවරින් අද ආරම්භ කළ පාගමනේ පළමු දිනය වන අද එය කඩුගන්නාව දක්වා පැමිණියා.\nඑය, අද දිනයේ මාවනැල්ල නගරයට පැමිණීමට නියමිතව තිබුණත්, අයහපත් කාලගුණය හේතුවෙන් කඩුගන්නාව ප්‍රදේශයෙන් නතරවූ බවයි වාර්තාවන්නේ.\nමෙම පෙළපාලිය මැයි පළමුවනදා කොළඹින් අවසන් කිරීමටයි සැළසුම් කර ඇත්තේ.\nපාගමන ආරම්භ කිරීමට පෙර විපක්ෂ නායක සජිත් ප්‍රේමදාස ඇතුළු සමගි ජනබලවේගයේ මන්ත්‍රීවරුන් සහ නියෝජිතයින් මහනුවර ශ්‍රී දළඳා මාලිගාව වැඳ ආශිර්වාද ලබා ගත්තා.\nඉන් අනතුරුව විපක්ෂ නායකවරයා ඇතුළු පිරිස මහනුවර ශ්‍රී නාථ දේවාල පරිශ්‍රයේ සූදානම් කර තිබූ ආශිර්වාද පිංකමට ද සහභාගි වූ බවයි අප වාර්තාකරු ප්‍රකාශ කළේ.\nඑම අවස්ථාව සඳහා මල්වතු පාර්ශවයේ අනුනායක අතිපූජ්‍ය නියංගොඩ විජිතසිරි හිමියන්, අස්ගිරි පාර්ශවයේ අනුනායක අතිපූජ්‍ය වෙඬරුවේ ශ්‍රී උපාලි හිමියන් ඇතුළු මහා සංඝරත්නය ද එක්ව සිටියා.\nඅනතුරුව විපක්ෂ නායකවරයා අස්ගිරි මහානායක අතිපූජ්‍ය වරකාගොඩ ශ්‍රී ඤාණරතන හිමියන් බැහැදැක ආශිර්වාද ලබා ගත්තා.\nඉන් අනතුරුව පාගමන ආරම්භ වුණා.\nමේ අතර, ආණ්ඩුවට එරෙහිව ගෙන විශ්වාසභංගයට මේ වනවිට සමගි ජනබලවේගයේ සියලු මන්ත්‍රීවරුන් අත්සන් තබා ඇති අතර, එය ලබන සතිය වනවිට කථානායකවරයා වෙත භාරදීමට නියමිත බවයි වාර්තාවන්නේ.",
       "URL": "https://www.hirunews.lk/302887/සජබ-පා-ගමන-කඩුගන්නාවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1208"
}