{
       "Source": "hirunews",
       "Timestamp": "Sunday, 23 July 2017 - 12:39",
       "Headline": "උපයෝගීතා කොමිසම අනුමත කළ විදුලි ජනන සැලැස්මට ඉංජිනේරුවන්ගේ විරෝධය",
       "News Content": "මහජන උපයෝගීතා කොමිසම මගින් අනුමත කළ මෙරට දිගුකාලීන විදුලි ජනන සැලැස්මට ලංකා විදුලිබල මණ්ඩල ඉංජිනේරු සංගමයේ විරෝධය පළ වනවා.\nඑහි සභාපති  සෞම්‍ය කුමාරවඩුගේ ප්‍රකාශ කළේ උපයෝගීතා කොමිසම අනුමත කර ඇත්තේ විදුලිබල මණ්ඩලය ඉදිරිපත් කළ සැලැස්මක් නොවන බවයි.\n2018 වසරේ සිට 2037 දක්වා මෙරට විදුලි ජනනය සඳහා ලංකා විදුලිබල මණ්ඩලය ඉදිරිපත් කළ යෝජනාවලි අතුරින් ගල් අඟුරු භාවිතයෙන් තොර සැලසුම සඳහා මහජන උපයෝගීතා කොමිසමේ අනුමැතිය හිමි වුණා.\nඑහි අධ්‍යක්ෂ ජනරාල් දමිත කුමාරසිංහ හිරු ප්‍රවෘත්ති අංශයට ප්‍රකාශ කළේ ජනතා අදහස් සහ පරිසර හිතකාමී බව සැලකිල්ලට ගෙන එම පියවරට එළඹුණු බවයි.\nකෙසේ නමුත්, ලංකා විදුලිබල මණ්ඩල ඉංජිනේරු සංගමයේ සභාපති සෞම්‍ය කුමාරවඩු කියා සිටියේ විදුලිබල මණ්ඩලය ඉදිරිපත් කළේ වඩාත්ම ලාභදායී සහ කාර්යක්ෂම සැලැස්ම බවයි.\nඉදිරි වසර 20 තුළ ස්වභාවික වායු මගින් මෙගාවොට් 4800ක විදුලිය නිපදවීමට අපේක්ෂා කරන අතර, සූර්ය බලශක්තිය ද මෙගවොට් 1389 දක්වා ඉහළ නැංවීමට සැලසුම් කර තිබෙනවා.\nමහා පරිමාණ ජල විදුලිබලය මෙගාවොට් 242ක් ද මහජන උපයෝගීතා කොමිසම අනුමත කළ සැලැස්මට ඇතුළත්.\nකෙසේ නමුත්, අනුමත කළ සැලැස්ම යළි ඇගයීම සම්බන්ධයෙන් මහජන උපයෝගීතා කොමිසම සමඟ සාකච්ඡා කිරීමට බලාපොරොත්තු වන බව විදුලිබල අමාත්‍යාංශයේ මාධ්‍ය ප්‍රකාශක සුලක්ෂණ ජයවර්ධන සඳහන් කළා.",
       "URL": "https://www.hirunews.lk/166558/උපයෝගීතා-කොමිසම-අනුමත-කළ-විදුලි-ජනන-සැලැස්මට-ඉංජිනේරුවන්ගේ-විරෝධය",
       "Category": "Local News",
       "Parent URL": "https://www.hirunews.lk/local-news.php?pageID=4408"
}