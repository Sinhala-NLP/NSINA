{
       "Source": "hirunews",
       "Timestamp": "Thursday, 02 December 2021 - 21:19",
       "Headline": "මාධ්‍ය සමග සුහදව වැඩ කිරීම කලාවක් බව අගමැති පවසයි (වීඩියෝ)",
       "News Content": "මාධ්‍ය සමග සුහදව වැඩ කිරීම කලාවක් බව අග්‍රාමාත්‍ය මහින්ද රාජපක්ෂ පවසනවා.\nඅගමැතිවරයා මේ අදහස් පළ කර සිටියේ, කොළඹ අරලියගහ මන්දිරයේදී පැවැති ඇසිදිසි මාධ්‍ය රක්ෂණ ප්‍රදානය කිරීමේ උත්සවය දීයී.\nඑහි දී වැඩිදුරටත් අදහස් දැක්වූ අමාත්‍යවරයා කියා සිටියේ තමන් කිසිදිනක මාධ්‍යයට කිසිවක් සැඟවූයේ නොමැති බවයි.\nමාධ්‍යයට යමක් සැඟවීමට උත්සාහ දරන විට ඒ වෙත සෑම විටම වැඩි අවධානයක් යොමු වන බවත් ඔහු කියා සිටියා.\nමෙහිදී අග්‍රාමාත්‍යවරයා වැඩිදුරටත් කියා සිටියේ වෘත්තීය වශයෙන් නීතිඥවරු හැරුණු විට තමන් වඩාත් සමීපව සිටියේ මාධ්‍යවේදීන් සමග බවයි.\nඑක්තරා අවස්ථාවක චන්ද්‍රිකා ජනාධිපතිනිය තමන් කැබිනට් මණ්ඩල රැස්වීමට පැමිණෙද්දී සිදු කළ කතාවක් සිහිපත් කළ අග්‍රාමාත්‍යවරයා කියා සිටියේ හිටපු ජනාධිපතිනිය තමන්ට රිපෝටර් කියා ආමන්ත්‍රණය කළ බවයි.\nඑවිට තමන් කියා සිටියේ තමන් රිපෝටර් නොව එඩිටර් බවයි.\nතමා මාධ්‍යයට කියූ දේවල් රජයට අපහසුතාවක් ඇති නොවන පරිදි සංස්කරණය කර කිවූ බවත් ඔහු කියා සිටියා.\nතමන්ගේ ජීවිතේ දුෂ්කරම කාලවල මාධ්‍යවේදීන් තමන් සමග සිටි බවත් සිහිපත් කළ අග්‍රාමාත්‍යවරයා කියා සිටියේ බලයට පත් වූ පසු මාධ්‍ය තමන් සමඟ නැති බව පවසමින් චෝදනා කිරීම සිදු නොකළ යුතු බවයි.\nමාධ්‍යයට ආණ්ඩු පෙරළා දැමීමත් , තැනීමත් කළ හැකි බව අවධාරණය කළ ජනාධිපතිවරයා වැඩිදුරටත් කියා සිටියේ මාධ්‍යයට ආණ්ඩුව රැකිය නොහැකිය බවයි.\nආණ්ඩුව රැකගැනීම ආණ්ඩු කරන අයගේ වගකීමක් බව අග්‍රාමාත්‍ය මහින්ද රාජපක්ෂ මෙහිදී අවධාරණය කළා.\nයම් හෙයකින් මාධ්‍ය ආණ්ඩු රැකීමට කටයුතු කළහොත් මාධ්‍යයට මීටත් වඩා ලොකු රක්ෂණයක් ලබා දීමට සිදුවන බවත් ඔහු කියා සිටියා.\nඑය මාධ්‍යවේදීන් තේරුම් ගත් ගත්තද ආණ්ඩු කරවන අය තේරුම් නොගන්නා බවයි ඔහු සඳහන් කළේ.\nමෙහිදී තවදුරටත් අදහස් දැක්වූ අග්‍රාමාත්‍ය මහින්ද රාජපක්ෂ කියා සිටියේ මාධ්‍ය හරහා සංවර්ධන පුවත් ප්‍රචාරය නොකිරීම සම්බන්ධයෙන් ඔවුන්ට දොස් පැවරිය නොහැකි බවයි.\nසංවර්ධන පුවත් නැරඹීම්ට පොදුවේ තමන්ද අකමැත්තක් දක්වන බවයි අග්‍රාමාත්‍යවරයා මෙහිදී කියා සිටියේ.",
       "URL": "https://www.hirunews.lk/289863/මාධ්‍ය-සමග-සුහදව-වැඩ-කිරීම-කලාවක්-බව-අගමැති-පවසයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1521"
}