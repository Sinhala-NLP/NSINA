{
       "Source": "hirunews",
       "Timestamp": "Monday, 01 May 2023 - 16:04",
       "Headline": "ප්‍රධාන දේශපාලන පක්ෂ රැසක මැයි පෙළපාලි ඇරඹේ",
       "News Content": "මැයි දිනයට සමගාමීව ප්‍රධාන දේශපාලන පක්ෂ පවත්වන මැයි පෙළපාලි සහ රැළි මේ වන විට ආරම්භ වී තිබෙනවා.\nජනතා විමුක්ති පෙරමුණේ මැයි පෙළපාලිය බී.ආර්.සී පිටියේ සිට විහාරමහා දේවි උද්‍යානය දක්වා මේ වන විට ගමන් ආරම්භ කර ඇති බවයි එහි සිටින හිරු මාණ්ඩලික වාර්තාකරු සඳහන් කළේ.\nඅනතුරුව ඔවුන්ගේ මැයි රැළිය විහාරමහාදේවි උද්‍යානය අසළ දී පැවැත්වෙනවා.\nඑමෙන්ම උත්තර ලංකා සභාගයේ මැයි රැළිය ද මේ වන විට හයිඩ් පිටියේ දී ආරම්භ වී තිබෙනවා.\nශ්‍රී ලංකා නිදහස් පක්ෂය මෙවර මැයි රැළිය පවත්වනු ලබන්නේ මහනුවර මධ්‍යම වෙළඳපල අසළයි.\nඑම මැයි රැළියද මේ වන විට ආරම්භ වී ඇති අතර ඊට පක්ෂයේ සභාපති හිටපු ජනාධිපති මෛත්‍රීපාල සිරිසේන ද එක්ව සිටිනවා.\nනිදහස ජනතා සභාවේ මැයි පෙළපාලිය ද මීට සුළු මොහොතකට පෙර ආරම්භ වූයේ මහනුවර නගර සභාව අසළින්.\nඑමෙන්ම ශ්‍රී ලංකා පොදුජන පෙරමුණේ මැයි රැළිය ද මේ වන විට කැම්බල් පිටියේදී ආරම්භ වී ඇති අතර ඊට අග්‍රමාත්‍ය දිනේෂ් ගුණවර්ධන ද එක්ව සිටින බවයි අප වාර්තාකරු සඳහන් කළේ.",
       "URL": "https://www.hirunews.lk/333955/ප්‍රධාන-දේශපාලන-පක්ෂ-රැසක-මැයි-පෙළපාලි-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=377"
}