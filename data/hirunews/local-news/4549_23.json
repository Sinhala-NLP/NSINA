{
       "Source": "hirunews",
       "Timestamp": "Monday, 24 April 2017 - 13:30",
       "Headline": "ජපන් නියෝජිතයන් අගමැති හමුව අද පස්වරුවේ",
       "News Content": "නායයෑමට ලක්වූ මීතොටමුල්ල කසළ කන්ද  පරීක්ෂා කිරීම සඳහා දිවයිනට පැමිණ ජපන් තාක්ෂනික විශේෂඥ කණ්ඩායම අරලියගහ මන්දිරයේදී අද පස්වරුවේ අග්‍රාමාත්‍ය රනිල් වික්‍රමසිංහ හමුවීමට නියමිතයි.\nමීතොටමුල්ල කසළ කන්ද නායගිය ප්‍රදේශයේ සිදුකළ පරීක්ෂණය සම්බන්ධයෙන් ඔවුන්ගේ නිගමනයන් මෙහිදී අග්‍රාමාත්‍යවරයා සමග සාකච්ඡා කරනු ඇති බවයි වාර්තාවන්නේ.\nජපාන අග්‍රාමාත්‍ය ෂින් සෝ අබේගේ උපදෙස් මත නායයෑමට ලක්වූ මීතොටමුල්ල කසළ කන්ද සම්බන්ධයෙන් පරීක්ෂණ සිදුකිරීම සඳහා ජපාන තාක්ෂනික කණ්ඩායමක් ශ්‍රී ලංකාවට පැමිණියේ  පසුගිය 20 වනදායි.\nඔවුන්ගේ ක්‍ෂේත්‍ර පර්යේෂණ පෙරේදා දිනයේදී අවසන් කෙරුණු අතර, ඊට අදාළ වාර්තාව මේ වනවිට සකස් කෙරෙමිනුයි පවතින්නේ.\nබොහෝදුරට අද පස්වරුවේ එම වාර්තාව අදාළ ජපාන නියෝජිතයින් අග්‍රාමාත්‍යවරයා වෙත භාරදෙනු ඇති.\nකසළ කන්ද නායගිය ප්‍රදේශයේ ජලය බැසයාම විධිමත් අයුරින් සිදු නොවීමේ අවදානමක් මතුව ඇති බව ගොඩනැගිලි පර්යේෂන සංවිධානය පවසනවා.\nඑහි ජ්‍යෙෂ්ඨ භූ විද්‍යාඥ පද්මකුමාර ජයසිංහ හිරු ප්‍රවෘත්ති අංශයට සඳහන් කළේ ඊට අදාළ පියවරයන් මේ වනවිට යුද හමුදාව මගින් සිදුකරන බවයි.\nකසළ කන්ද නායගිය ප්‍රදේශයේ මෙහෙයුම් කටයුතු යුද හමුදාව පමණක් තවදුරටත් සිදුකරන බව හමුදා මාධ්‍ය ප්‍රකාශක බ්‍රිගේඩියර් රොෂාන් සෙනෙවිරත්න ප්‍රකාශ කළා.",
       "URL": "https://www.hirunews.lk/159859/ජපන්-නියෝජිතයන්-අගමැති-හමුව-අද-පස්වරුවේ",
       "Category": "Local News",
       "Parent URL": "https://www.hirunews.lk/local-news.php?pageID=4549"
}