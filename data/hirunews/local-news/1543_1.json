{
       "Source": "hirunews",
       "Timestamp": "Tuesday, 23 November 2021 - 15:44",
       "Headline": "කාලගුණයෙන් අනතුරු ඇඟවීමක්",
       "News Content": "නැගෙනහිර, උතුර-මැද සහ ඌව පළාත් වල සහ මුලතිව්, වවුනියා සහ මාතලේ දිස්ත්‍රික්ක සඳහා කාලගුණ විද්‍යා දෙපාර්තමේන්තුව විසින් අනතුරු ඇඟවීම් නිවේදනයක් නිකුත්කර තිබෙනවා.\nදිවයිනට ගිනිකොණ දෙසින් නිරිත දිග බෙංගාල බොක්ක ප්‍රදේශයේ පවතින පහළ වායුගෝලීය කැළඹිලි ස්වභාවය ඉදිරි පැය 24 තුළ අඩු පීඩන කලාපයක් දක්වා වර්ධනය විය හැකි බව එම නිවේදනයෙන් සඳහන් වනවා.\nඑය බටහිරට බරව වයඹ දෙසට ගමන් කරනු ඇති බවට අපේක්ෂා කරන බව එම දෙපාර්තමේන්තුව පවසනවා.\nමෙම අඩු පීඩන කලාපයේ බලපෑම හේතුවෙන් නැගෙනහිර, උතුර-මැද සහ ඌව පළාත්වල ඇතැම් ස්ථානවලට මි.මී. 100ට වැඩි තද වැසි ඇතිවිය හැකි බව දන්වා සිටිනවා.\nදිවයිනේ සෙසු ප්‍රදේශවල ඇතැම් ස්ථානවලට මි.මී 75ට වැඩි තරමක් තද වැසි ද ඇති විය හැකි බව දන්වා තිබෙනවා.",
       "URL": "https://www.hirunews.lk/288925/කාලගුණයෙන්-අනතුරු-ඇඟවීමක්",
       "Category": "Local News",
       "Parent URL": "https://www.hirunews.lk/local-news.php?pageID=1543"
}