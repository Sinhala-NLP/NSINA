{
       "Source": "hirunews",
       "Timestamp": "Friday, 19 May 2017 - 6:58",
       "Headline": "අදත් වැසි",
       "News Content": "දිවයිනේ නිරිතදිග ප්‍රදේශවල පවතින වැසි සහිත කාලගුණ තත්වය තවදුරටත් අපේක්ෂා කරන බව කාලගුණ විද්‍යා දෙපාර්තමේන්තුව පවසනවා.\nබස්නාහිර / සබරගමුව / දකුණ / මධ්‍යම මෙන්ම වයඹ පළාත්වල විටින් විට වැසි හෝ ගිගුරුම් සහිත වැසි ඇතිවන බවයි දෙපාර්තමේන්තුව නිවේදනය කළේ.\nඇතැම් ස්ථානවලට මිලිමීටර් 100 ට වඩා තද වැසි ද ඇති වනවා.\nනැගෙනහිර සහ ඌව පළාත්වල සවස 2 න් පසු තැනින් තැන  වැසි හෝ ගිගුරුම් සහිත වැසි ද ඇතිවිය හැකියි.\nමේ අතර විශේෂයෙන් මධ්‍යම කඳුකරයේ බටහිර බෑවුම් ප්‍රදේශවල විටින් විට පැයට කිලෝමීටර් 50 ක පමණ වේගයකින් සුළං ඇති වීය හැකි බව කාලගුණ විද්‍යා දෙපාර්තමේන්තුව ප්‍රකාශ කළා.\nඑමෙන්ම දිවයින වටා වන මුහුදු ප්‍රදේශවල පැයට කිලෝමීටර් 60 ත් 70 ත් පමණ දක්වා වේගයකින් සුළං ඇතිවීමේ අවධානමක් ද පවතිනවා.\nඑබැවින් එම මුහුදු ප්‍රදේශ විටින් විට ඉතා රලු විය හැකි බවයි දෙපාර්තමේන්තුව නිවේදනය කළේ.\nමේ පිළිබඳ විමසිලිමත් වන ලෙසට ඔවුන් ධීවර සහ නාවික ප්‍රජාවගෙන් ඉල්ලා සිටිනවා.\nඊයේ පස්වරුවේ සිට ඇද හැලූණු වර්ෂාපතනයත් සමග කොළඹ සහ අවට ප්‍රදේශ රැසකට මාර්ගවලට ගස් කඩා වැටීම නිසා ගමනාගමන කටයුතු වලට බාධා එල්ල වුණා.\nඑසේම, තද සුළං තත්ත්වය හේතුවෙන් බත්තරමුල්ල - සුභූතිපුර ප්‍රදේශයේ නිවාස 20 ක පමණ හානි සිදුවූ බවයි ආපදා කළමනාකරණ මධ්‍යස්ථානය සදහන් කළේ.\nවර්ෂාව සමග කිරිබත්ගොඩ පොදු වෙළද සංකීර්ණයේ ඉදිරිපිට ඉදිකර තිබූ වෙසක් තොරණ ද කඩා වැටුණු අතර, අසළ තිබූ වාහන 4කට එහිදී අලාභ හානි සිදුවුණා.",
       "URL": "https://www.hirunews.lk/161634/අදත්-වැසි",
       "Category": "Local News",
       "Parent URL": "https://www.hirunews.lk/local-news.php?pageID=4510"
}