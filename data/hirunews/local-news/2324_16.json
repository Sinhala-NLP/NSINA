{
       "Source": "hirunews",
       "Timestamp": "Thursday, 19 November 2020 - 10:47",
       "Headline": "බන්ධනාගාර ආසාදිතයින් 550 දක්වා ඉහළට - විදේශගත ශ්‍රමිකයින් ගෙන්වා ගැනීමටත් ගැටලුවක් (වීඩියෝ)",
       "News Content": "නිවෙස්වල සිටින වැඩිමහල් සහ නිධන්ගත රෝගවලින් පෙලෙන පුද්ගලයින් කිසියම් අපහසුතාවයකින් පෙලෙන්නේ නම් රෝහලක් වෙත රැගෙන යන ලෙස යුද හමුදාපති ලුතිනන් ජෙනරාල් ශවේන්ද්‍ර සිල්වා ඉල්ලීමක් කළා.\nකොරෝනා ආසාදිතව නිවෙස්වල මියයන පුද්ගලයින් සම්බන්ධයෙන් අදහස් දක්වමින් ඔහු කියා සිටියේ ඒ සම්බන්ධයෙන් ජනාධිපතිවරයාගේද අවධානය යොමුව ඇති බවයි.\nඊයේ දිනයේ මෙරටින් හඳුනාගත් කොරෝනා ආසාදිතයින් සංඛ්‍යාව 327 ක් වන අතර, ඉන් දෙදෙනෙකු විදේශ රටවල සිට පැමිණි විදේශීය මුහුදු ආරක්ෂකයින් දෙදෙනෙකු බවයි කොවිඞ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානය නිවේදනය කළේ. අනෙකුත් ආසාදිතයින් 325 දෙනා පෑලියගොඩ මත්ස්‍ය වෙළඳපොල ආශ්‍රිත කොරෝනා පොකුරෙන් වාර්තා වනවා.\nඊයේ වාර්තා වූ ආසාදිතයින් අතරින් වැඩිම සංඛ්‍යාවක් කොළඹ දිස්ත්‍රික්කයෙන් වාර්තා වූ අතර, එම සංඛ්‍යාව 157 ක්. ගම්පහ දිස්ත්‍රික්කයෙන් ආසාදිතයින් 111 දෙනෙකු සහ රත්නපුර දිස්ත්‍රික්කයෙන් ආසාදිතයින් 06 දෙනෙකු වාර්තා වී තිබුණා. ඒ අනුව මේ වනවිට මිනුවන්ගොඩ බ්‍රැන්ඩික්ස් සහ පෑලියගොඩ මත්ස්‍ය වෙළඳපොල ආශ්‍රිත කොරෝනා පොකුරෙන් වාර්තා වන සමස්ත ආසාදිතයින් සංඛ්‍යාව 14,893 ක්. එම පොකුරේ ආසාදිතයින් 9,162 දෙනෙකු මේ වනවිට සම්පූර්ණයෙන්ම සුවය ලබා තිබෙනවා.\nමේ වනවිට මෙරටින් වාර්තා වන කොරෝනා ආසාදිතයින්ගේ සංඛ්‍යාව 18,402 ක්. ඔවුන් අතරින් සම්පූර්ණයෙන්ම සුවය ලැබූ ආසාදිතයින්ගේ සංඛ්‍යාව 12,587 ක් වන අතර, තවදුරටත් ආසාදිතයින් 5,746 ක් රෝහල්ගතව ප්‍රතිකාර ලබනවා.\nරජයේ වෛද්‍ය නිලධාරීන්ගේ සංගමයේ සංස්කාර වෛද්‍ය හරිත අලුත්ගේ කියා සිටියේ කොළඹ දිස්ත්‍රික්කයේ පවතින කොරෝනා අවදානම වෙනත් ප්‍රදේශවලට ව්‍යාප්තවීම වැළැක්වීමට බලධාරීන් නිවැරදි තීන්දු තීරණ ගත යුතු බවයි.\nහිරු ටී.වී. පත්තරේ විස්තරේ වැඩසටහනට එක්වෙමින් වෛද්‍ය රසායනාගාර වෘත්තියවේදීන්ගේ විද්වත් ආයතනයේ සභාපති රවී කුමුදේශ් කියා සිටියේ රැපිඞ් ඇන්ටිජන් පරීක්ෂණ සිදුකිරීම සඳහා පෞද්ගලික අංශයට හැකියාවක් නොමැති බවයි.\nමේ අතර, පේරාදෙනිය පොලිසියේ නිලධාරීන් පස් දෙනෙකුට කොරෝනා වෛරසය ආසාදනය වී තිබෙනවා. ඒ හේතුවෙන් පොලිසියේ නිලධාරීන් සියලුම දෙනා පී.සී.ආර්. පරීක්ෂණවලට යොමුකර ඇති අතර, ඔවුන් සියලු දෙනා නිරෝධායනයට යොමුකර ඇති බවයි වාර්තා වන්නේ.\nදිවයිනේ බන්ධනාගාර ආශ්‍රිත කොරෝනා ආසාදිතයින් සංඛ්‍යාව මේ වනවිට 550 දක්වා ඉහළ ගොස් තිබෙනවා. ඊයේ දිනයේදීද නව ආසාදිතයන් 19 දෙනෙකු හදුනා ගනු ලැබූ බවයි බන්ධනාගාර දෙපාර්තමේන්තුවේ පාලන කොමසාරිස් චන්දන ඒකනායක සඳහන් කළේ.\nමේ අතර, කොරෝනා ආසාදිතව මියයන පුද්ගලයින්ගේ සිරුරු වියලි කාලගුණයක් පවතින තලෙයි මන්නාරම වැනි ප්‍රදේශවල භූමදානය කිරීමේ යෝජනාවට විරෝධය පළ කරන බව දෙමළ ජාතික සන්ධානය පවසනවා. පාර්ලිමේන්තු මන්ත්‍රී සෙල්වම් අඩෙක්කලනාදන් හිරු ප්‍රවෘත්ති අංශයට කියා සිටියේ එම කටයුතු සෞඛ්‍ය උපදෙස් අනුව පමණක් සිදුකළ යුතු බවයි.",
       "URL": "https://www.hirunews.lk/255079/බන්ධනාගාර-ආසාදිතයින්-550-දක්වා-ඉහළට-විදේශගත-ශ්‍රමිකයින්-ගෙන්වා-ගැනීමටත්-ගැටලුවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2324"
}