{
       "Source": "hirunews",
       "Timestamp": "Wednesday, 26 September 2018 - 11:15",
       "Headline": "ලුතිනන් කමාන්ඩර් චන්දන ප්‍රසාද් යළි රිමාන්ඩ්",
       "News Content": "තරුණයින් 11 දෙනෙකු පැහැර ගැනීමේ සිද්ධියට අත්අඩංගුවට ගත් ලූතිනන් කමාන්ඩර් චන්දන ප්‍රසාද් හෙට්ටිආරච්චි ලබන මස 10 වනදා දක්වා යළි රක්ෂිත බන්ධනාගාර ගත කෙරුණා.\nඒ, සැකකරු අද කොටුව වැඩබලන නිල නොලත් මහේස්ත්‍රාත් දීමනී බැද්දේවල හමුවට ඉදිරිපත් කිරීමෙන් පසුවයි.\n2008 - 2009 කාලසීමාවේදී තරුණයන් 11 දෙනෙකු කොළඹ දී පැහැර ගෙන ගොස් අතුරුදන් කිරීමේ සිද්ධියට මොහුව අත්අඩංගුවට ගනු ලැබුවේ පසුගිය මස 13 වන දායි.\nනඩුව කැදවූ අවස්ථාවේදී අපරාධ පරීක්ෂණ දෙපාර්තමේන්තුව අධිකරණයට දැනුම් දුන්නේ ලූතිනන් කමාන්ඩර් ප්‍රසාද් හෙට්ටිආරච්චිට රටින් පලායාම සඳහා ආධාර අනුබල දුන් බවට චෝදනා එල්ල වූ ආරක්ෂක මාණ්ඩලික ප්‍රධානී අද්මිරාල් රවීන්ද්‍ර විජේගුණරත්න ඉදිරියේදී තම දෙපාර්තමේන්තුව හමුවට කැදවන බවයි.\nපසුගිය 10 වනදා මොහුව ප්‍රකාශයක් ලබා ගැනීම සඳහා අපරාධ පරීක්ෂණ දෙපාර්තමේන්තුවට කැදවා තිබූ නමුත් ඔහු ඊට වෙනත් දිනයක් ඉල්ලා තිබුණේ මෙක්සිකෝවේ රාජකාරි කටයුත්තක් සඳහා පිටත්ව ගොස් තිබීම හේතුවෙන්.\nඑමෙන්ම මෙම නඩුවේ සාක්ෂිකරුවෙකු වන ලූතිනන් කමාන්ඩර් මහගමගේ ලක්සිරි නමැත්තාට ජීවිත තර්ජන පවතින බවට ද අපරාධ පරීක්ෂණ දෙපාර්තමේන්තුව අධිකරණයට දන්වා තිබුණා.\nඔහු මේ සම්බන්ධයෙන් මානව හිමිකම් කොමිසමට පැමිණිල්ලක් සිදු කර ඇති අතර එහි පිටපතක් තම දෙපාර්තමේන්තුවට එවා තිබූ බවද අපරාධ පරීක්ෂණ දෙපාර්තමේන්තුව වෙනුවෙන් පෙනී සිටි නිලධාරීන් අධිකරණය දැනුම් දී සිටියා.\nතරුණයන් පැහැර ගැනීමේ සිද්ධිය සම්බන්ධයෙන් නාවික හමුදාවේ හිටපු ලේකම් විශ්‍රාමික රියර් අද්මිරාල් ෂෙවාන් ප්‍රනාන්දු අපරාධ පරීක්ෂණ දෙපාර්තමේන්තව හමුවේ ලබා දී ඇති ප්‍රකාශය සම්බන්ධයෙන් ද අද අධිකරණය දැනුම්වත් කර තිබෙනවා.\nඑහිදී අපරාධ පරීක්ෂණ දෙපාර්තමේන්තුවේ නිලධාරීන් අධිකරණය හමුවේ කියා සිටියේ පසුගිය 18 වනදා මොහු මෙම ප්‍රකාශය ලබාදුන් බවයි.\nතමන් රාජකාරි කළ සමයේ මෙම සිද්ධිය සම්බන්ධයෙන් කිසිවක් ප්‍රකාශ කළ නොකළ බවත් අතුරුදන් තරුණයන්ගෙන් 05 දෙනෙකු ත්‍රිකුණාමලය නාවික හමුදා භූගත කදවුරේ රදවාගෙන සිටි බවටත් කරනු ලැබූ සොයා බැලීම් වලට අනුව අනාවරණය වූ බවද ඔහු ලබා දුන් ප්‍රකාශයේ සඳහන්.\nඅතුරුදන් වූ තරුණයෙකුගේ දෙමාපියෙකු එවකට සමාජ සේවා අමාත්‍යවරයාව කටයුතු කළ ෆීලික්ස් පෙරේරාට මේ සම්බන්ධයෙන් සොයා බලන ලෙස කරනු ලැබූ ඉල්ලීමකට අනුව හිටපු අමාත්‍යවරයා තමාට ඒ සම්බන්ධයෙන් සොයා බලන ලෙස දැනුම්වත් කර තිබූ බවයි විශ්‍රාමික රියර් අද්මිරාල් ෂෙවාන් ප්‍රනාන්දු අපරාධ පරීක්ෂ දෙපාර්තමේන්තුව හමුවේ ප්‍රකාශ කර ඇත්තේ.",
       "URL": "https://www.hirunews.lk/200760/ලුතිනන්-කමාන්ඩර්-චන්දන-ප්‍රසාද්-යළි-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=3730"
}