{
       "Source": "hirunews",
       "Timestamp": "Tuesday, 30 November 2021 - 16:29",
       "Headline": "කිලිනොච්චිය පොලීසිය තවමත් නොදත්, පලෛ ප්‍රදේශයේ චණ්ඩි ප්‍රහාරය (වීඩියෝ)",
       "News Content": "කිලිනොච්චිය , පලෙයි ප්‍රදේශයේ රාත්‍රී ආපණ ශාලාවකට ඇතුළු වු පිරිසක් ආපණ ශාලාවේ රැඳී සිටිමින් ආහාරගත් පිරිසට හා ආපණ ශාලාවේ මුදල් අයකැමි වෙත පහරදෙන වීඩියෝවක් මේ දිනවල සමාජ ජාලා තුළ සංසරණය වෙමින් පවතිනවා.\nපසුගිය 24 වැනිදා පොලු රැගෙන කඩා වැදුණු පිරිසක් ආපණ ශාලාවේ රැඳී සිටි පිරිස වෙත එලෙස පහර දී ඇති අතර, මුදල් අයකැමිවරයා හට පහර දෙන අයුරු ආපණ ශාලාවේ සී.සී.ටී.වී දර්ශනවල පටිගත වී ඇති බවයි වාර්තා වන්නේ.\nමුව ආවරණ නොපැළඳ සිටි බවට පවසමින් එලෙස පහරදුන් බවත්, ආපණ ශාලාවේ රැඳී සිටි බහුතරයක් මුව ආවරණ පැළඳ සේවය කරමින් සිටි අවස්ථාවේ පහරදීම සිදු කළ බව ආපණ ශාලාවේ සිටි පිරිස් ප්‍රකාශ කළා.\nපලෙයි ගම්වාසීන් පැවසූවේ, ආරක්ෂක අංශයකට අයත් පිරිසක් අදාළ පහරදීම සිදු කළ බවට ආරංචියක් පවතින බවයි.\nසිද්ධිය සම්බන්ධයෙන් කිලිනොච්චිය දිසාව භාර උසස් පොලිස් නිලධාරියෙකුගෙන් කළ විමසීමේදී පැවසූවේ, පලෙයි ප්‍රදේශයේ සිදුවීම සම්බන්ධව සමාජ ජාලාවල හුවමාරු වන වීඩියෝව සම්බන්ධයෙන් තමන් දැනුවත් නොමැති බවත්, සිද්ධිය පිළිබඳ මෙතෙක් පැමිණිල්ලක් ද සිය පොලිස් ස්ථානය වෙත ලැබී නොමැති බවයි.",
       "URL": "https://www.hirunews.lk/289635/කිලිනොච්චිය-පොලීසිය-තවමත්-නොදත්-පලෛ-ප්‍රදේශයේ-චණ්ඩි-ප්‍රහාරය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1527"
}