{
       "Source": "hirunews",
       "Timestamp": "Thursday, 13 July 2017 - 15:41",
       "Headline": "කොරියානු කතක් බේරාගත් ලාංකික තරුණයා 24 දා දිවයිනට",
       "News Content": "පසුගිය පෙබරවාරි මස දකුණු කොරියාවේ නිවසක ඇතිවූ ගින්නකින් 90 හැවිරිදි මහළු කාන්තාවක් බේරාගත් නිමල්සිරි බණ්ඩාර ලබන 24 වනදා දිවයිනට පැමිණීමට නියමිත බව විදේශ සේවා නියුක්ති කාර්යාංශය පවසනවා.\nපසුගිය පෙබරවාරි 10 වන දින කොරියාවේ උතුරු ජියෝන්ග් සන්ග් ප්‍රදේශයේ නිවසක ඇතිවූ ගින්නෙන් මෙම කාන්තාව බේරා ගැනීමට යාමේදී නිමල්සිරි ද පිලිස්සුම් තුවාල ලැබුවා.\nතම ජීවිතය පිලිබඳ පවා නොතකමින් නිමල්සිරි සිදුකළ මෙම වීර ක්‍රියාව දකුණු කොරියානු රජයේද දැඩි ප්‍රශංසාවට ලක්ව තිබෙනවා.\n2013 වර්ෂයේදී කොරියානු රාජ්‍යයේ රැකියාව සඳහා පැමිණි නිමල්සිරි මෙම අනතුර සිදුවන අවස්ථාව වන විට සිය වීසා කාලය ඉක්මවා නීති විරෝධී අයුරින් රැදී සිට ඇති අතර ඔහුගේ මෙම වීර ක්‍රියාව අගය කිරීමක් ලෙස දකුණු කොරියාවේ සෞඛ්‍ය හා සුභසාධන අමාත්‍යංශය විසින් ඒ වෙනුවෙන් අයකර ගත යුතු දඩ මුදලෙන්ද ඔහුව නිදහස් කර තිබෙනවා.\nඑමෙන්ම තවත් මාස 6ක කාලසීමාවක් දක්වා ඔහුගේ වීසා කාලය ද  දිගු කරනු ලැබුවා.\nඔහුට ඇමරිකානු ඩොලර් 26000 ක මුදල් ත්‍යාගයන්ද පිරිනමා ඇති බවයි කාර්යාංශය සඳහන් කළේ.\nඔහුගේ විසා කාලය ඉක්මවීම හේතුවෙන් ඔහු නැවත දිවයිනට පැමිණීමට නියමිතව ඇත්තේ ලබන 24 වනදායි.\nදිවයිනට පැමිණෙන නිමල්සිරි ගෞරවයෙන් පිළිගැනීම සඳහා මේ වන විට සියළු කටයුතු සූදානම් කර ඇති බවයි විදේශ රැකියා අමාත්‍ය තලතා අතුකෝරල  මහත්මිය ප්‍රකාශ කලේ.\nපසුගියදා කොරියානු මානව සම්පත් සංවර්ධන දෙපාර්තමේන්තුවේ සභාපති ජනාධිපති මෛත්‍රිපාල සිරිසේන හමුවූ අවස්ථාවේදී ද මේ කරුණ සිහිපත් කරමින් ලාංකික ශ්‍රමිකයින් පිළිබඳව ප්‍රශංසා කළ බව තලතා අතුකෝරල මහත්මිය සඳහන් කළා.",
       "URL": "https://www.hirunews.lk/165804/කොරියානු-කතක්-බේරාගත්-ලාංකික-තරුණයා-24-දා-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=4423"
}