{
       "Source": "hirunews",
       "Timestamp": "Saturday, 23 May 2020 - 12:49",
       "Headline": "කොරෝනා වෛරසයට එරෙහි චීන එන්නතක, පළමු අත්හදා බැලීම සාර්ථක වෙයි",
       "News Content": "කොවිඩ් 19 හෙවත් කොරෝනා වෛරසය මර්දනයට මිනිසුන් යොදාගෙන අත්හදා බැලූ එන්නතක් පළමුවරට ක්‍රම ක්‍රමයෙන් සාර්ථක ප්‍රතිඵල ගෙන දෙමින් පවතින බව චීනයේ සුප්‍රසිද්ධ ලැන්සෙට් සඟරාව වාර්තා කර තිබෙනවා.\nඑහි දැක්වෙන්නේ පුද්ගලයින් 108 දෙනෙකු යොදාගෙන දින 14ක් පුරා සිදුකළ අදාළ පර්යේෂණයේ පළමු අදියරේ අත්හදා බැලීම්වලදී එය සාර්ථක ලක්ෂණ පෙන්නුම් කර ඇති බවයි.\nපළමු අදියරේ පර්යේෂණ කටයුතු අවසන් වී දින 28ක් ගත වන තුරුම ඉන් අහිතකර ප්‍රතිඵල වාර්තා වී නොමැති බව අදාළ වාර්තාවේ දැක්වෙනවා.\nඑහි බලපෑමෙන් ප්‍රතිදේහ නිෂ්පාදනය වී තිබූ අතර, කොරෝනා වෛරසයට එරෙහිව ස්ථිර එන්නතක් හඳුන්වා දීමට යන ගමනේදී මෙය වැදගත් සන්ධිස්ථානයක් ලෙසටයි පර්යේෂකයින් හඳුන්වන්නේ.\nඒ සම්බන්ධයෙන් හිරු ප්‍රවෘත්ති අංශයට වැඩිදුරටත් පැහැදිලි කළ ඕස්ට්‍රේලියාවේ මෙල්බර්න් හි වෙස්ටන් රෝහලේ ස්නායු රෝග ඒකකයේ අංශ ප්‍රධානියා ලෙස සේවය කරන ශ්‍රී ලාංකික වෛද්‍ය මහාචාර්ය තිස්ස විජේරත්න කියා සිටියේ මෙය සාධනීය පියවරක් බවයි.\nමේ අතර, ශ්‍රී ලංකාව තුළ කොරෝනා ව්‍යාප්තිය මේ වන විට පාලනය කර ඇතත්, වෛරසය රට තුළ යළි හිස එසවීමේ අවදානම පහව ගොස් නොමැති බව ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමයේ ලේකම් මහේන්ද්‍ර බාලසූරිය කියා සිටියා.\nමෙරට කොරෝනා ආසාදිතයින් තවදුරටත් 1068 දෙනෙකු ලෙස වාර්තා වන අතර, සුවය ලබා පිටව ගිය සංඛ්‍යාව 620ක්.\nඑසේම, තවත් 439 දෙනෙකු වෛද්‍ය අධීක්ෂණය යටතේ රෝහල්ගතව ප්‍රතිකාර ලබන බවයි වසංගත රෝග විද්‍යා අංශය පෙන්වා දෙන්නේ.",
       "URL": "https://www.hirunews.lk/241321/කොරෝනා-වෛරසයට-එරෙහි-චීන-එන්නතක-පළමු-අත්හදා-බැලීම-සාර්ථක-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=2713"
}