{
       "Source": "hirunews",
       "Timestamp": "Saturday, 28 October 2017 - 18:29",
       "Headline": "ව්‍යාජ ලිපි ලේඛණ යොදා ගනිමින් විදෙස්ගත වු 4 ක් රක්ෂිත බන්ධනාගාරයට",
       "News Content": "අන් සතු ගුවන් ගමන් බලපත්‍රයක් සහ ව්‍යාජ ලිපි ලේඛණ යොදා ගනිමින් ඉතාලිය සහ ජර්මනිය බලාගොස් සිටියදී අත්අඩංගුවට ගෙන මෙරටට පිටුවහල් කෙරුනු 4 දෙනෙකු ලබන 30 වනදා දක්වා රක්ෂිත බන්ධනාගාර ගතකර තිබෙනවා.\nමිනුවන්ගොඩ වැඩබලන මහේස්ත්‍රාත්වරයායි අද මෙම නියෝගය ලබාදුන්නේ.\nඅද පෙරවරුවේ දිවයිනට පැමිණි මෙම පුද්ගලයන් ගුවන්තොටුපල අපරාධ පරීක්ෂණ දෙපාර්තමේන්තුව විසින් අත්අඩංගුවට ගෙන අධිකරණයට ඉදිරිපත් කර තිබුනා.\nඅප වාර්තාකරු සඳහන් කළේ මෙම සැකකරුවන් පේදුරුතුඩුව / ත්‍රිකුණාමලය සහ යාපනය ප්‍රදේශවල පදිංචිකරුවන් පිරිසක් බවයි.\nවැඩබලන මහේස්ත්‍රාත්වරයා අපරාධ පරීක්ෂණ දෙපාර්තමේන්තුවට ප්‍රකාශකර ඇත්තේ මෙම සිදුවීම් පිළිබඳ විධිමත් විමර්ණයක් සිදුකළ යුතු වන බවයි.\nමෙවැනි සිද්ධීන් මගින් රටට අපකීර්තියක් අත්වන බව ද වැඩබලන මහේස්ත්‍රාත්වරයා පෙන්වාදුන් බවයි අප වාර්තාකරු කියාසිටියේ.\nමෙහිදී අපරාධ පරීක්ෂණ දෙපාර්තමේන්තුව අධිකරණයට දැනුම්දී ඇත්තේ ව්‍යාජ ලිපි ලේඛණ යොදා ගනිමින් මෙම පුද්ගලයන් විදෙස්ගත වන අවස්ථාවේ ගුවන්තොටුපල තුල රාජකාරියේ යෙදී සිටි ආගමන විගමන නිලධාරීන් සම්බන්ධයෙන් ද පරීක්ෂණ සිදු කරන බවයි.",
       "URL": "https://www.hirunews.lk/174678/ව්‍යාජ-ලිපි-ලේඛණ-යොදා-ගනිමින්-විදෙස්ගත-වු-4-ක්-රක්ෂිත-බන්ධනාගාරයට",
       "Category": "Local News",
       "Parent URL": "https://www.hirunews.lk/local-news.php?pageID=4248"
}