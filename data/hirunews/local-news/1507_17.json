{
       "Source": "hirunews",
       "Timestamp": "Thursday, 09 December 2021 - 7:40",
       "Headline": "රොසැල්ලේදී මව, පියා සහ පුතුගේ මරණය, සියදිවි නසා ගැනීමක් බවට හෙළි වේ",
       "News Content": "වටවල සහ රොසැල්ල දුම්රිය ස්ථාන අතර 103 වැනි සැතපුම් කණුව අසළ දී ඊයේ එකම පවුලේ මව, පියා සහ පුතු දුම්රියේ ගැටී ජීවිතක්ෂයට පත්වීමේ සිද්ධිය සියදිවි හානි කර ගැනීමක් බවට අනාවරණය වී තිබෙනවා.\nපොලිසිය සඳහන් කළේ, රන් ආභරණ සම්බන්ධ සිද්ධියක් සම්බන්ධයෙන් මියගිය පිරිසට එරෙහි ව ඊයේ පොලිසියේ පැමිණිල්ලක් විභාග කිරීමට ද නියමිතව පැවති බවයි.\nසිය රන් ආභරණ උකසට ලබා ගෙන ඒවා යළි ලබා නොදීමේ සිද්ධියක් සම්බන්ධයෙන් ප්‍රදේශවාසීන් විසින් එම පැමිණිල්ල ගොනු කර තිබෙනවා.\nඑවන් පසුබිමක මස්කෙළිය සාමිමලේ ප්‍රදේශයේ පදිංචි ඔවුන් තුන් දෙනා ඊයේ උදෑසන රොසැල්ල දුම්රිය ස්ථානයට පැමිණ එහි සේවකයින්ගෙන් උඩරට මැණිකේ දුම්රිය පැමිණෙන වේලාව ද විමසා පසුව එම ස්ථානයෙන් නික්ම ගොස් තිබෙනවා.\nඉන් අනතුරුවයි 103 සැතපුම් කණුව අසල දී බදුල්ලේ සිට කොළඹ බලා ධාවනය වෙමින් තිබූ උඩරට මැණිකේ ශීඝ්‍රගාමී දුම්රියේ මොවුන් ගැටී ඇත්තේ.\nඑහිදී ප්‍රථමයෙන් 75 වැනි වියේ පසුවන පියත් පසුව 65 හැවිරිදි මවත් ඉන් අනතුරුව 41 වැනි වියේ පසුවන පුත්‍රයාත් දුම්රියට පැන සියදිවි හානි කරගෙන ඇතැයි සිදු කළ පරීක්ෂණවල දී අනාවරණය වී තිබෙනවා.",
       "URL": "https://www.hirunews.lk/290461/රොසැල්ලේදී-මව-පියා-සහ-පුතුගේ-මරණය-සියදිවි-නසා-ගැනීමක්-බවට-හෙළි-වේ",
       "Category": "Local News",
       "Parent URL": "https://www.hirunews.lk/local-news.php?pageID=1507"
}