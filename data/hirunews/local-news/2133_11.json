{
       "Source": "hirunews",
       "Timestamp": "Sunday, 21 February 2021 - 13:49",
       "Headline": "කොරෝනා සංඛ්‍යාලේඛන ගැන යළි පැහැදිලි කිරීමක් ඉල්ලයි (වීඩියෝ)",
       "News Content": "කොරෝනා රෝගීන් සහ මරණ සම්බන්ධයෙන් වන සංඛ්‍යාලේඛණවල නිරවද්‍යතාවය පිළිබඳව සෞඛ්‍ය අමාත්‍යාංශය පැහැදිලි කිරීමක් කළ යුතු බව රජයේ වෛද්‍ය නිලධාරීන්ගේ සංගමය පවසනවා.\nකොළඹදී අද මාධ්‍ය වෙත අදහස් දක්වමින් එහි සංස්කාරක වෛද්‍ය හරිත අලුත්ගේ කියා සිටියේ මේ හේතුවෙන් බිම් මට්ටමේ සෞඛ්‍ය වෘත්තිකයින්ට සිය රාජකාරී කිරීමේදී ගැටළුවලට මුහුණදීමට සිදුව ඇති බවයි.\nකොරෝනා ආසාදිතයින් 543 දෙනෙකු ගතවූ දිනයේදී හඳුනාගත් අතර ඉන් 15 දෙනෙකු විදේශගතව සිට මෙරටට පැමිණි පුද්ගලයින්.\nඒ සමඟ මෙරට සමස්ත ආසාදිතයින් 79,480ක් දක්වා ඉහළ ගියා.\nඉන් වැඩිම ආසාදිතයින් කොළඹ දිස්ත්‍රික්කයෙන් වාර්තා වූ අතර එම සංඛ්‍යාව 180ක්.\nකොළඹ මහ නගරසභා සීමාවෙන් ආසාදිතයින් 133 දෙනෙකු හඳුනාගෙන තිබුණා.\nගම්පහ දිස්ත්‍රික්කයෙන් ආසාදිතයින් 116 දෙනෙකු හඳුනාගත් අතර ඉන් 30 දෙනෙකු වාර්තා වී තිබුණේ මීරිගම ප්‍රදේශයන්.\nඊයේ දිනයේදී දිස්ත්‍රික්ක 22 කින් ආසාදිතයින් හඳුනාගැණුනු අතර පුත්තලම හා රත්නපුර දිස්ත්‍රික්කවලින් 39 බැගින්, මහනුවර දිස්ත්‍රික්කයෙන් 35ක්, කළුතර දිස්ත්‍රික්කයෙන් 29 ක් සහ කුරුණෑගල දිස්ත්‍රික්කයෙන් 27ක් ලෙස ආසාදිතයින් වාර්තා වුණා.\nමේ අතර, බන්ධනාගාර ආශ්‍රිතව වාර්තා වූ කොරෝනා ආසාදිතයින් 4747 දෙනා අතරින් මේ වනවිට රෝහල්ගතව ප්‍රතිකාර ලබන්නේ 121 දෙනෙකු පමණයි.\nකොරෝනා මර්දන එන්නත්කරණ වැඩසටහන යටතේ මේ වනවිට පුද්ගලයින් 302,857 දෙනෙකුට එන්නත් ලබා දී ඇති අතර ඊයේ දිනය තුළ එන්නත් ලබාදුන් පුද්ගලයින් සංඛ්‍යාව 39,078ක්\nමේ අතර, තමන් කොරෝනා මර්දන එන්නත ලබා නොගන්නා බව සමගි ජන බලවේග පාර්ලිමේන්තු මන්ත්‍රි රෝහිණී කවිරත්න ප්‍රකාශ කළා.\nමේ අතර, කලාකරුවන් පිරිසක් කොළඹදී ප්‍රවාත්ති සාකච්ඡාවක් පවත්වමින් කොරෝනා හමුවේ තමන් ඇතුළු කළා ක්ෂේත්‍රය මුහුණ දී ඇති අභියෝග පිළිබඳව අදහස් පල කළා.\nමේ අතර, විවාහ මංගල උත්සව සඳහා සහභාගී විය හැකි පිරිස 150ක් වන බවත් එය 50 දෙනෙකු සඳහා සීමා කිරීමක් සිදුකර නොමැති බවත් යුද හමුදාපති ජෙනරාල් ශවේන්ද්‍ර සිල්වා සඳහන් කළා.",
       "URL": "https://www.hirunews.lk/263235/කොරෝනා-සංඛ්‍යාලේඛන-ගැන-යළි-පැහැදිලි-කිරීමක්-ඉල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2133"
}