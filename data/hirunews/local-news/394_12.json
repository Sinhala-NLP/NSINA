{
       "Source": "hirunews",
       "Timestamp": "Monday, 24 April 2023 - 13:58",
       "Headline": "හිටපු නීතීපතිව කැඳවීම වළක්වාලමින් අතුරු තහනම් නියෝගයක් (වීඩියෝ)",
       "News Content": "හිටපු නීතිපති දප්පුල ද ලිවේරා ත්‍රස්ත විමර්ශන කොට්ඨාසය වෙත කැඳවීම වළක්වාලමින් අභියාචනාධිකරණය විසින් අතුරු තහනම් නියෝගයක් නිකුත් කර තිබෙනවා.\nඅද (24) දින දහවල් හිටපු නීතිපතිවරයා තමාව ත්‍රස්ත විමර්ශන කොට්ඨාසය වෙත කැඳවීම සම්බන්ධයෙන් පෙත්සමක් අභියාචනාධිකරණය වෙත ගොනු කළා.\nඑම පෙත්සම සලකා බැලීමෙන් අනතුරුවයි අභියාචනාධිකරණය විසින් හිටපු නීතිපතිව ප්‍රකාශ සටහන් කර ගැනීම සඳහා TID වෙත කැඳවීම වළක්වාලමින් මෙම නියෝගය නිකුත් කරනු ලැබුවේ.\nහිටපු නීතිපතිවරයා විශ්‍රාම යන දිනයේදී මීට සිව් වසරකට ඉහත දිවයිනේ ප්‍රදේශ කිහිපයක සිදු වූ මරාගෙන මැරෙන පාස්කු ඉරුදින ත්‍රස්ත ප්‍රහාරය සම්බන්ධයෙන් එම සිදුවීම පසුපස කුමන්ත්‍රණයක් ඇති බවට ප්‍රකාශ කිරීමත් සමඟ මෙම අර්බුදකාරී තත්ත්වය මතු වුණා.\nඒ හේතුවෙන් අවස්ථා දෙකකදී හිටපු නීතිපතිවරයාට ප්‍රකාශයක් ලබාදීම සඳහා TID වෙත කැඳවීම් තිබුණද ඔහුගේ පැමිණීම සිදු වූයේ නැහැ.\nඒ හේතුවෙන් පසුගිය දා කැඳවන අවසන් දිනය ලෙස දප්පුල ද ලිවේරාට හිමි වූ දිනය වූයේ අද (24) දිනයයි.\nනමුත් අද දිනයේදී ද හිටපු නීතිපතිවරයාගේ පැමිණීම සිදුනොවුණහොත් පොලීසිය නිවේදනය කළේ, ඔහුට එරෙහිව නීතිය ක්‍රියාත්මක කිරීමට සිදුවන බවයි.\nඑවන් අවස්ථාවකදීයී හිටපු නීතිපති විසින් මෙම පෙත්සම අධිකරණය වෙත ඉදිරිපත් කරනු ලැබුවේ.",
       "URL": "https://www.hirunews.lk/333320/හිටපු-නීතීපතිව-කැඳවීම-වළක්වාලමින්-අතුරු-තහනම්-නියෝගයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=394"
}