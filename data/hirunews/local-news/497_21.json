{
       "Source": "hirunews",
       "Timestamp": "Saturday, 04 March 2023 - 20:22",
       "Headline": "මන්නා ඇපයට තබාගෙන නීතිවිරෝධී මත්පැන් විකිණු කාන්තාවක් අත්අඩංගුවට",
       "News Content": "මුදල් වෙනුවට මන්නා පිහි උකසට තබා ගනිමින් නීතිවිරෝධී මත්පැන් අලෙවි කළ කාන්තාවක් වැලිපැන්න - බොන්දුපිටිය - මුදලිගම ප්‍රදේශයේදී අත්අඩංගුවට ගෙන තිබෙනවා.\n61 හැවිරිදි අදාළ කාන්තාව නීතිවිරෝධී මත්පැන් අලෙවි කරන බවට ලද තොරතුරක් මත වැටලීමක් සඳහා ගිය වැලිපැන්න පොලීසියේ නිලධාරින් ඇයගේ නිවස පරීක්ෂා කිරීමේදී අඩි දෙකක පමණ දිගින් යුත් මන්නා පිහි 10 ක් අල්මාරියක සඟවා තිබියදී සොයා ගත් බවයි පොලීසිය සඳහන් කළේ.\nපොලීසිය ඒ සම්බන්ධයෙන් සැකකාර කාන්තාවගෙන් ප්‍රශ්න කිරීමේදී ඇය සඳහන් කර ඇත්තේ මත්පැන් සඳහා ඇබ්බැහි වූ පුද්ගලයන් මුදල් නොමැති වීම හේතුවෙන් තමන් වෙත පැමිණ අදාළ මන්නා පිහි උකසට තබා නීතිවිරෝධී මත්පැන් ලබා ගන්නා බවයි.\nසැකකාර කාන්තාව සතුව තිබී නීතිවිරෝධී මත්පැන් ලීටර් 22,500 ක් ද සොයා ගෙන ඇති අතර පොලිස් ඇප මත ඇය මුදා හැරීමටයි කටයුතු කර ඇත්තේ.",
       "URL": "https://www.hirunews.lk/329000/මන්නා-ඇපයට-තබාගෙන-නීතිවිරෝධී-මත්පැන්-විකිණු-කාන්තාවක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=497"
}