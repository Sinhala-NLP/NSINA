{
       "Source": "hirunews",
       "Timestamp": "Sunday, 31 October 2021 - 6:04",
       "Headline": "අන්තර් පළාත් සංචරණ සීමා ඉවතට - බස් ධාවනය අද ඇරඹෙයි - දුම්රිය හෙට සිට (වීඩියෝ)",
       "News Content": "පළාත් අතර දැනට ක්‍රියාත්මක සංචරණ සීමා අද අලුයම හතරට අවසන් කෙරුණා.\nඅන්තර් පළාත් සංචරණ සීමා අද අළුයම 4න් පසුව ඉවත් කිරීමට තීරණය කෙරුණේ ඒ සිකුරාදා (29) පෙරවරුවේ කොවිඩ් මර්දන කමිටුව සමග වීඩියෝ තාක්ෂණය ඔස්සේ පැවති සාකච්ඡාවේදීයි.\nනව සාමාන්‍යකරණය යටතේ ජන ජීවිතය අඩාල නොවී පවත්වාගෙන යාම අරමුණු කර ගනිමින් එම තීරණයට එළැඹී බව ජනාධිපති ගෝඨාභය රාජපක්ෂ සඳහන් කළා.\nපවතින තත්ත්වය පාලනය කරමින් රට සාමාන්‍යකරණයට ගෙන ඒමේ ක්‍රියාවලියේ දී පළාත් සහ දිස්ත්‍රික් සෞඛ්‍ය අධ්‍යක්ෂවරුන් වැඩි වගකීමක් ගත යුතු බව පෙන්වා දෙමින් ජනාධිපතිවරයා ඉල්ලා සිටියේ සියලු අංශ සම්බන්ධීකරණය කරමින් කොවිඩ් මර්දන වැඩපිළිවෙළ තවදුරටත් සාර්ථක කර ගැනීමට කැපවන ලෙසටයි.\nකෙසේවෙතත් පළාත් අතර ක්‍රියාත්මක පොදු ප්‍රවාහන සේවා ආසනගත මගීන් සඳහා පමණක් ක්‍රියාත්මක විය යුතු බවයි නව සෞඛ්‍ය මාර්ගෝපදේශවල දැක්වෙන්නේ.\nමේ අතර පළාත් අතර සංචරණ සීමා ඉවත් කිරීමත් සමඟ අද සිට අන්තර්පළාත් පොදු ප්‍රවාහන සේවා යළි ආරම්භ කෙරෙන බව ප්‍රවාහන අමාත්‍යංශය සඳහන් කළා.\nඒ යටතේ අන්තර් පළාත් දුර ගමන් සේවා බස් රථ 1,600 ක් පමණ ධාවනයට එක් කෙරෙන බව ශ්‍රී ලංකා ගමනාගමන මණ්ඩලය පවසනවා.\nඑහි නියෝජ්‍ය සාමාන්‍යාධිකාරි පණ්ඩුක ස්වර්ණහංස හිරු ප්‍රවෘත්තී අංශයට සඳහන් කළේ අධිවේගී මාර්ගයේ ගමන් ගන්නා සුඛෝපභෝගී බස් රථද මගී අවශ්‍යතා අනුව අද සිට ධාවනය කෙරෙන බවයි.\nඑමෙන්ම අද සිට අන්තර් පළාත් පෞද්ගලික බස් රථ සියයට 50 ක ප්‍රමාණයක් ධාවනයට එක් කෙරෙන බව ලංකා පෞද්ගලික බස් හිමියන්ගේ සංගමය ප්‍රකාශ කළා.\nඑහි සභාපති ගැමුණු විජේරත්න කියා සිටියේ අන්තර් පළාත් පෞද්ගලික බස් රථ ධාවනය පෙර පැවති සාමාන්‍ය තත්වයට පත් වීමට වසරක පමණ කාලයක් ගත වනු ඇති බවයි.\nමෙලෙස බස් රථ ධාවනයට අවසර දී ඇත්තේ ආසනගත මගීන් සඳහා පමණක් බවයි ප්‍රවාහන රාජ්‍ය අමාත්‍ය දිලුම් අමුණුගම සඳහන් කලේ.\nඑය උල්ලංඝණය කරන බස් රථ වල මාර්ග බල පත්‍ර අත්හිටුවීමට කටයුතු කරන බව රාජ්‍ය අමාත්‍යවරයා වැඩිදුරටත් ප්‍රකාශ කළා.\nමේ අතර අද දිනයේදීත් මෙතෙක් පැවති කාල සටහන් අනුවම දුම්රිය ධාවනය කෙරෙන අතර සාමාන්‍ය කාල සටහන් අනුව දුම්රිය ධාවන කටයුතු සිදු වන්නේ හෙට දිනයේ සිටයි.\nකෙසේ වෙතත් දුම්රිය සාමාන්‍යාධිකාරි ධම්මික දසනායක හිරු ප්‍රවෘත්ති අංශයට සඳහන් කළේ හෙට සිට ධාවනය කෙරෙන්නේද කාර්යාල දුම්රිය පමණක් බවයි.\nපොදු ප්‍රවාහන සේවා භාවිතයේදී මුව ආවරණ පැළදීම, දෑත් විෂබීජහරණය සහ පුද්ගල දුරස්ථභාවය පවත්වා ගැනීම යන සෞඛ්‍ය පිළිවෙත් අනුගමනය කිරීම අනිවාර්ය වනවා.\nනව සෞඛ්‍ය මාර්ගෝපදේශ යටතේ මහජන ඒකරාශීවීම් තවදුරටත් තහනම් කර තිබෙනවා.\nමේ අතර දිවයිනේ සියලුම පාසල්වල 10,11,12 සහ 13 ශ්‍රේණිවල අධ්‍යයන කටයුතු ලබන මස 8 වැනිදා ආරම්භ කිරීමට අධ්‍යාපන අමාත්‍යාංශ්‍ය තීරණය කර තිබෙනවා.\nඒ අනුව දිවයිනේ සියළුම කතෝලික පාසල් සහ ඇංග්ලිකානු පාසල්වල ද 10,11,12, සහ 13 වැනි ශ්‍රේණී එදිනම විවෘත කිරීමට නියමිතයි.\nමේ අතර සාමාන්‍ය පෙළ සහ උසස් පෙළ උපකාරක පන්තිද 50%ක උපරිම ධාරිතාවකින් යුතුව ලබන මස 16 වැනිදා සිට ආරම්භ කිරීමටද අවසර හිමිවී තිබෙනවා.\nඒ සෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන නිකුත් කළ නව සෞඛ්‍ය මාර්ගෝපදේශවලට අනුවයි.\nකොවිඩ් වසංගතය හමුවේ වසර දෙකක පමණ කාලයක් දිවයිනේ පාසල් වසා දමා තිබූ අතර වසංගත තත්ත්වය පාලනය කිරීමත් සමග සියලු පාසල්වල ප්‍රාථමික අංශ පසුගිය 25 වැනිදා ආරම්භ කෙරුණා.",
       "URL": "https://www.hirunews.lk/286556/අන්තර්-පළාත්-සංචරණ-සීමා-ඉවතට-බස්-ධාවනය-අද-ඇරඹෙයි-දුම්රිය-හෙට-සිට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1594"
}