{
       "Source": "hirunews",
       "Timestamp": "Tuesday, 02 November 2021 - 19:20",
       "Headline": "නැනෝ නයිට්‍රජන් දියර පොහොර දෙවන කොටස තවත් ප්‍රමාද වෙයි (වීඩියෝ)",
       "News Content": "මෙරටට ආනයනය කරන නැනෝ නයිට්‍රජන් දියර පොහොර තොගයේ දෙවන කොටස අද දිවයිනට ලැබීමට නියමිතව තිබුණද, එම ගුවන් යානා නොපැමිණෙන බව ගුවන් තොටුපල කාර්ය භාර නිලධාරීවරයා  ප්‍රකාශ කළා.\nමේ අතර පොහොර ගැටළුවට විසදුම් ඉල්ලා බකමූණ නගරයේ පැවැත්වූ ගොවි උපවාසය දින 10 කට පසු අද අවසන් කෙරුණා.\nපසුව ගොවීන්  උපවාසය සිදුකළ අට්ටාලය එම ස්ථානයෙන් ඉවත් කළා.\nඑසේම අදත් දිවයිනේ ප්‍රදේශ රැසකම විරෝධතා සංවිධාන කර තිබුණේ පොහොර ගැටළුවට විසඳුම් ලබාදෙන ලෙස ඉල්ලමින්. පොහොර නොමැතිකමින් තම වගා හානි වී ඇති බවද ගොවීන් ප්‍රකාශ කර සිටියා.\nඑසේම පොහොර ලබාදීමකින් තොරව සොරබොර වැවේ ජලය වගා කටයුතු සඳහා මුදාහැර  ඇති බවටද ගොවීන් පිරිසක් චෝදනා කළා.\nමේ අතර ෆ්ලීට් මොන් වෙබ් අඩවියේ දැක්වුණේ අහිතකර බැක්ටීරියා අන්තර්ගත බවට තහවුරු වූ කාබනික පොහොර තොගය මෙරටට රැගෙන එන බව කියන හිපෝ ස්පිරිට් නමැති ‍නෞකාව ශ්‍රී ලංකා මුහුදු සීමාවට පැමිණ ඇති බවයි.\nඑය මීට දින 8කට පෙර හම්බන්තොට වරායේ සිට නාවුක සැතපුම් 44.82 ක දුරින් නැංගුරම්ලා තිබූ බව අදාළ වෙබ් අඩවියේ දැක්වුණා.\nකෙසේ වෙතත් අදාල නෞකාව අද දිනයේ දැක්වෙන්නේ හම්බන්තොට වරායට නාවුක සැතපුම් 81.2ක් දුරින්.\nනෞකාවට එරෙහිව පනවා ඇති වාරණ නියෝගය ලබන 5 වැනිදා අධිකරණයේදී සළකා බැලීම සිදු කෙරෙන තෙක් එය හම්බන්තොට වරාය ආසන්නයේ නැංගුරම්ලා ඇති අතර ඉන් අනතරුව හම්බන්තොට වරායට ළඟාවීමට සූදානමින් පවතින බවටද වාර්තා පළවනවා.\nඑසේම හිගුරක්ගොඩ - යුදගනාව ප්‍රදේශයේ අක්කර 03කින් පමණ ගෙවත්තක සාර්ථක ලෙස කාබනික පොහොර යොදා වගා කටයුතු සිදුකරන බවටද තොරතුරු වාර්තාවුණා.\nඔවුන් පේර, අඹ, වැල් දොඩම් දෙළුම්, කෙසෙල් හා දොඩම්  ඇතුලු‍ පලතුරු බෝග මෙන්ම කෝමාරිකා වගාවක්ද සිදුකරනු ලබන්නේ කාබනික පොහොර යොදාගනිමින්.",
       "URL": "https://www.hirunews.lk/286823/නැනෝ-නයිට්‍රජන්-දියර-පොහොර-දෙවන-කොටස-තවත්-ප්‍රමාද-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1588"
}