{
       "Source": "hirunews",
       "Timestamp": "Thursday, 06 January 2022 - 15:04",
       "Headline": "විශ්‍රාම යාමේ වයස අවුරුදු 65 දක්වා දීර්ඝ කිරීමේ චක්‍රලේඛය නිකුත් කෙරේ",
       "News Content": "රාජ්‍ය නිලධාරින් අනිවාර්ය විශ්‍රාම යාමේ වයස අවුරුදු 65 දක්වා දීර්ඝ කිරීමේ චක්‍රලේඛය මේ වනවිට නිකුත් කර තිබෙනවා.\nරාජ්‍ය සේවා, පළාත් සභා හා පළාත් පාලන අමාත්‍යාංශයේ ලේකම් ජේ.ජේ.රත්නසිරිගේ අත්සනින් යුතුව නිකුත් කර ඇති එම චක්‍රලේඛයට අනුව, විශ්‍රාම යාමේ වයස දීර්ඝ කිරීම මේ මස පළවනදා සිට ක්‍රියාත්මකයි.\nඒ අනුව, එදින හෝ හෝ ඊට පසුදිනක විශ්‍රාම ගැනීමේ අපේක්ෂාවෙන් නිලධාරියෙකු විශ්‍රාම පූර්ව නිවාඩු ලබාගෙන ඇත්නම්, එලෙස ලබාගෙන ඇති විශ්‍රාම පූර්ව කාලයට අදාළ දින ගණන එම නිලධාරියා ඉදිරියේදී විශ්‍රාම ගන්නා අවස්ථාවේ ලබා ගන්නා විශ්‍රාම පූර්ව නිවාඩුවලින් අඩු කළ යුතු වනවා.\nඑමෙන්ම, මේ මස පළවනදා සිට ඉදිරි කාලයක විශ්‍රාම ලබා ගැනීමට අයදුම් කළ, දැනටමත් විශ්‍රාම ගැනීම සඳහා අනුමත කළ නිලධාරින්ට ද සිය කැමැත්ත මත තවදුරටත් ඉදිරි කාලසීමාව සඳහා සේවය කළ හැකි බවයි මෙම චක්‍රලේඛයේ දැක්වෙන්නේ.\nඑවැනි අවස්ථාවක එම නිලධාරින් තමා විසින් විශ්‍රාම ගන්වන ලෙස කළ ඉල්ලීම අවලංගු කරන ලෙස ලිඛිත ඉල්ලීමක් දෙපාර්තමේන්තු ප්‍රධානියා වෙත ඉදිරිපත් කළ යුතු වනවා.",
       "URL": "https://www.hirunews.lk/293196/විශ්‍රාම-යාමේ-වයස-අවුරුදු-65-දක්වා-දීර්ඝ-කිරීමේ-චක්‍රලේඛය-නිකුත්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=1444"
}