{
       "Source": "hirunews",
       "Timestamp": "Tuesday, 30 June 2020 - 13:06",
       "Headline": "හෝමාගම ගිනි අවි තොගයේ අවි අංක මැකෙයි - CID යෙන් විශේෂ විමර්ශනයක් (වීඩියෝ)",
       "News Content": "හෝමාගම - පිටිපන ප්‍රදේශයේ සිව් මහල් වෙළඳසැලක සඟවා තිබියදී සොයා ගත් පාතාල කල්ලි සාමාජිකයින්ට අයත් ගිනි අවිවල අවි අංක මකා දමා ඇති බව හෙළි වී තිබෙනවා.\nමෙහි පරීක්ෂණ මේ වන විට අපරාධ පරීක්ෂණ දෙපාර්තමේන්තුවට භාර දී ඇති අතර, අදාළ අවිවල අවි අංකය පරීක්ෂා කිරීම සිදුවන බවයි පොලීසිය සඳහන් කළේ. කෙසේ වෙතත්, ඇතැම් ගිනි අවිවල අවි අංකය පාතාල සාමාජිකයින් විසින් හිතාමතා මකා දමා ඇති බැවින් එම අංක සෙවීම සඳහා ද විමර්ශනයක් ආරම්භ කර ඇති බව සඳහන්.\nමෙරට පාතාල කල්ලියක් සතුව තිබියදී සොයා ගත් වැඩිම ගිනි අවි තොගයෙන් තවත් ගිනි අවි 7ක් අතුරුදන් වී ඇති බවට දැනට පොලිස් පරීක්ෂණවලින් අනාවරණ වී ඇති කරුණක්.\nහෝමාගම - පිටිපන ප්‍රදේශයේ පිහිටි සිව්මහල් වෙළඳසැලක සඟවා තිබියදී ටී - 56 වර්ගයේ ගිනි අවි 11ක් සහ ටී - 81 වර්ගයේ ගිනි අවියක් ඊයේ සොයා ගත්තා.\nඑම ගිනි අවි දැනට බූස්ස බන්ධනාගාරයේ රඳවා සිටින ප්‍රධාන පෙලේ පාතාල නායකයෙකු වන තාරක පෙරේරා විජේසේකර හෙවත් කොස්ගොඩ තාරකගේ බවට විශ්වාස කෙරෙනවා.\nගිනි අවි පිළිබඳව තොරතුරු ලබාදී තිබුණේ පසුගියදා මීගොඩ - ඉන්ගම්මාරුව ප්‍රදේශයේදී පොලිස් විශේෂ කාර්ය බලකාය අත්අඩංගුවට ගත් පොට්ට කපිල හෙවත් මඩපාතගේ කපිල කුමාර නමැත්තා විසින්.\nසිද්ධිය සම්බන්ධයෙන් ගිනි අවි සඟවා තැබූ ව්‍යාපාරික ස්ථානයේ හිමිකරු අත්අඩංගුවට ගත් අතර, වැඩිදුර ප්‍රශ්න කිරීම සඳහා ඔහු අපරාධ පරීක්ෂණ දෙපාර්තමේන්තුව වෙත භාර දී තිබෙනවා.",
       "URL": "https://www.hirunews.lk/244301/හෝමාගම-ගිනි-අවි-තොගයේ-අවි-අංක-මැකෙයි-cid-යෙන්-විශේෂ-විමර්ශනයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2622"
}