{
       "Source": "hirunews",
       "Timestamp": "Saturday, 10 April 2021 - 22:59",
       "Headline": "කෘත්‍රිම බුද්ධියේ අහිතර බලපෑම (වීඩියෝ)",
       "News Content": "දෛනික ජීවිතයේ පහසුව උදෙසා අප නව තාක්ෂණය බොහෝසෙයින් සමීප කරගෙන තිබෙනවා.\nකෘත්‍රිම බුද්ධිය භාවිතයෙන් කතා නොකළ හෝ සිදු නොකළ දෙයක් අනවසරයෙන් මවා පෙන්වීමේ හැකියාවක් පවතින අතර, මෙරට තුළ පාසල් සිසු දරුවන්ද මෙම අඳුරු පැතිකඩෙහි ගොදුරු බවට පත්වීමේ දැඩි ප්‍රවණතාවක් මතුව තිබෙනවා.\nකෘත්‍රිම බුද්ධිය යනු අද වනවිට තාක්ෂණයේ හිනිපෙත්තටම ගමන් කළ එක් අංගයක්.\nමේවන විට නව තාක්ෂණය උපයෝගී කරගනිමින් වැඩිහිටි වෙබ් අඩවි සහ වීඩියෝපට නිර්මාණය කිරීමේ ප්‍රවණතාවක් ද මතුව තිබෙනවා.\nවිවිධ මූලාශ්‍ර මගින් ලබාගන්නා සේයාරූ, ලිංගික දර්ශන ඇතුළත් චිත්‍රපටවලට මෙන්ම විවිධ ක්‍රියාකාරකම් නිරූපණය වන සිද්ධීන් සඳහා යොදා ගැනීමේ මෙම නව ප්‍රවණතාව හඳුන්වන්නේ DEEP FAKE ලෙසයි.\nයමෙකුගේ අවසරයක් නොලබාම කතා නොකළ හෝ සිදු නොකළ දෙයක් කෘත්‍රිම බුද්ධිය භාවිතයෙන් මවා පෙන්වීමට හැකියාව මෙමගින් ලැබෙනවා.\nඅමෙරිකානු ජනාධිපති ජෝ බයිඩ්න්, ලෝක ප්‍රකට හොලිවුඩ් නළු ටොම් කෲස්, හිටපු අමෙරිකානු ජනාධිපති බැරැක් ඔබාමා, බ්‍රිතාන්‍ය අග්‍රාමාත්‍ය බොරිස් ජොන්සන් ඇතුළු ලෝකප්‍රකට චරිත රැසකගේ සේයාරූ මෙන්ම හඬපටද මේවන විට ව්‍යාජව සකසා සැබෑ ලෙස නිර්මාණය කිරීමටයි පරිගණක අපරාධකරුවන් කටයුතු කර තිබෙන්නේ.\nමෙහි අහිතකර බලපෑම වන්නේ ෆේස්බුක්, ටික්ටොක්, ඉන්ස්ටර්ග්‍රෑම් වැනි ජනප්‍රිය සමාජ මාධ්‍යයන් පරිශීලනය කරන වැඩිහිටි ප්‍රජාව මෙන්ම පාසල් වයසේ පසුවන දරුවන්ද සමාජ විරෝධී ක්‍රියාවල කොටස්කරුවන් බවට ඔවුන් නොදැනුවත්වම පත් වීමයි.",
       "URL": "https://www.hirunews.lk/268110/කෘත්‍රිම-බුද්ධියේ-අහිතර-බලපෑම-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2028"
}