{
       "Source": "hirunews",
       "Timestamp": "Wednesday, 21 April 2021 - 13:55",
       "Headline": "කළුතර දිස්ත්‍රික්කයේත් රාජ්‍ය බැංකු තාවකාලිකව වැසේ (වීඩියෝ)",
       "News Content": "කළුතර දිස්ත්‍රික්කයේ රාජ්‍ය බැංකුවක කොරෝනා ආසාදිතයෙකු හඳුනා ගැනීමත් සමග එම බැංකුව තාවකාලිකව වසා දැමීමට සෞඛ්‍ය අංශය පියවර ගෙන තිබෙනවා.\nඑසේම කළුතර  දිස්ත්‍රික්කයෙන් ඊයේ ආසාදිතයින් 41 දෙනෙකු අලුතින් වාර්තා වී ඇති අතර, මහනුවර දිස්ත්‍රික්කයෙන් ආසාදිතයින් 22 නෙකු සොයා ගැනුණා.\nඉන් 19ක්ම මහනුවර සෞඛ්‍ය වෛද්‍ය නිලධාරී කොට්ඨාශයේ පදිංචිකරුවන්.\nඅලුත් අවුරුදු කාලසීමාවෙන් පසු කොරෝනා ආසාදිතයින්ගේ ඉහළ යාමක් දක්නට  ලැබෙන බව වසංගත රෝග  විද්‍යා අංශය පවසනවා.\nඑහි ප්‍රධානී විශේෂඥ වෛද්‍ය සුදත් සමරවීර කියා සිටියේ අලුත් අවුරුදු කාලසීමාවේදී ජනතාව නිසි සෞඛ්‍ය උපදෙස් නොපිළිපැදීම මීට හේතුව වී ඇති බවයි.\nඊයේ දිනයේදී හඳුනා ගත් නව ආසාදිතයින් 367 දෙනා අතරින් වැඩිම පිරිස වන 94 දෙනෙකු කොළඹ දිස්ත්‍රික්කයෙන් වාර්තා වනවා.\nඉන් 13 දෙනෙකු පන්නිපිටිය ප්‍රදේශයෙන් සොයාගෙන ඇති අතර, 11 දෙනෙකු හමුවුණේ මොරටුව ප්‍රදේශයෙන්.\nගම්පහ දිස්ත්‍රික්කයෙන් ආසාදිතයින් 54ක් සහ කුරුණෑගල දිස්ත්‍රික්කයෙන් ආසාදිතයින් 43 දෙනෙකු ඊයේ අලුතෙන් සොයා ගැනුණා.\nකුරුණෑගල දිස්ත්‍රික්කයෙන් හමුවූ රෝගීන් අතුරින් 25 දෙනෙකුම කුලියාපිටිය සෞඛ්‍ය වෛද්‍ය නිලධාරී කොට්ඨාශයෙන් වීම විශේෂත්වයක්.",
       "URL": "https://www.hirunews.lk/269075/කළුතර-දිස්ත්‍රික්කයේත්-රාජ්‍ය-බැංකු-තාවකාලිකව-වැසේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2006"
}