{
       "Source": "hirunews",
       "Timestamp": "Friday, 21 October 2022 - 20:05",
       "Headline": "රන්මාල වංචාවකට තිළිණි ප්‍රියමාලිගෙන් ප්‍රකාශ ගැනීමට කොටුව පොලිසිය සැරසෙයි",
       "News Content": "බරපතළ මූල්‍ය වංචා චෝදනා සම්බන්ධයෙන් රක්ෂිත බන්ධනාගාරගත කරන සිටින තිළිණි ප්‍රියමාලිගෙන් ප්‍රකාශයක් ලබා ගැනීමට කොටුව පොලිසිය කළ ඉල්ලීමකට අද අවසර හිමි වුණා.\nරුපියල් ලක්ෂ 15 ක් පමණ වටිනා රන් මාලයක් වංචා කිරීමේ සිද්ධියක් සම්බන්ධයෙන් කොටුව පොලිසියට ලැබුණු පැමිණිල්ලකට අනුවයි මෙම විමර්ශන ක්‍රියාත්මක කිරීමට අධිකරණයෙන් අවසර ඉල්ලා තිබුණේ. ඒ අනුව කොටුව මහේස්ත්‍රාත් තිළිණ ගමගේ ඊට අවසර ලබා දී තිබෙනවා.\nතිළිණි ප්‍රියමාලි සහ ඇගේ පෙම්වතා බව පැවසෙන ඉසුරු බණ්ඩාර මේ වන විටත් ලබන නොවැම්බර් 02 වනදා දක්වා රක්ෂිත බන්ධනාගාරගතවයි පසුවන්නේ. මේ අතර අද දිනයේදීත් මෙම සිද්ධියට සම්බන්ධ කිහිපදෙනෙකුගෙන් ප්‍රකාශ සටහන් කරගෙන තිබුණා.",
       "URL": "https://www.hirunews.lk/318492/රන්මාල-වංචාවකට-තිළිණි-ප්‍රියමාලිගෙන්-ප්‍රකාශ-ගැනීමට-කොටුව-පොලිසිය-සැරසෙයි",
       "Category": "Local News",
       "Parent URL": "https://www.hirunews.lk/local-news.php?pageID=787"
}