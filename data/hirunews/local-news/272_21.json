{
       "Source": "hirunews",
       "Timestamp": "Tuesday, 13 June 2023 - 13:50",
       "Headline": "මේ මස පළමු දින 08 තුළ සංචාරකයින් 20,000ක් දිවයිනට",
       "News Content": "මේ මාසයේ පළමු දින 08 තුළ සංචාරකයින් 22 දහස් 200ක් දිවයිනට පැමිණ තිබෙනවා.\nඒ, අනුව මේ වසරේ මෙතෙක් ශ්‍රී ලංකාවට පැමිණ ඇති සංචාරකයින් සංඛ්‍යාව 546,686ක්.\nගතවූ දින 08ක කාලය තුළ වැඩිම සංචාරකයින් පිරිසක් ඉන්දියාවෙන් මෙරටට පැමිණ ඇති අතර එම සංඛ්‍යාව 6348ක්.\nඉන් අනතුරුව පිළිවෙලින් රුසියාව, එංගලන්තය, ඕස්ටේ්‍රලියාව සහ ජර්මනිය වැනි රටවලින් සංචාරකයින් මෙරටට පැමිණ තිබෙනවා.\nඊට අමතරව සංචාරකයින් පැමිණි සෙසු රටවල් වන්නේ චීනය, කැනඩාව, ඇමරිකාව, මාලදිවයින සහ ප්‍රංශයයි.\nමේ වසරේ ගතවූ කාලය තුළ වැඩිම සංචාරකයින් පිරිසක් එනම් 124,227 දෙනෙකු මෙරටට පැමිණ ඇත්තේ රුසියාවෙන්.\nඊට අමතරව ඉන්දියාවෙන් 95,711ක්, එංගලන්තයෙන් 44,500ක්, ජර්මනියෙන් 41,215ක් සහ ප්‍රංශයෙන් 25,291ක් සංචාරකයින් මෙරට පැමිණියා.\nසාමාන්‍යයෙන් මැයි මාසය යනු මෙරට සංචාරකයින් අඩුවෙන් පැමිණෙන මාසයක් වුවත් පසුගිය මාසයේ දී සංචාරක පැමිණීමේ වර්ධනයක් පෙන්නුම් කරන බවයි සංචාරක ප්‍රවර්ධන කාර්යාංශය සඳහන් කළේ.\nඑමෙන්ම දකුණු ආසියානු සංචාරකයින් වැඩි වශයෙන් මෙරටට ගෙන්වා ගැනීමේ අරමුණින් එම කලාපයේ රටවල සංචාරකයින්ට නිදහස් වීසා නිකුත් කිරීම කෙරෙහි අවධානය යොමුවී ඇති බව සංචාරක අමාත්‍ය හරීන් ප්‍රනාන්දු ප්‍රකාශ කළා.\nඑය සංචාරක කර්මාන්තයේ ප්‍රවර්ධනයට රුකුලක් වනු ඇති බවයි ඔහු කියා සිටියේ.\nමේ අතර ආසියාවේ හොඳම වෙරළ තීර අතර සිව්වැනි ස්ථානය ශ්‍රී ලංකාවේ මිරිස්ස වෙරළ තීරයට හිමිවි තිබෙනවා. ආසියාවේ හොඳම වෙරළ තිරය සම්බන්ධයෙන් සංචාරක ක්ෂේත්‍රයේ වෙබ් අඩවියක් වන “ටි්‍රප්ඇඩ්වයිසර්” මගින් පසුගිය මාස 12ක කාලය තුළ සිය පාඨකයන් සමඟ කරන ලද සමීක්ෂණයක දී අනෙකුත් රටවල වෙරළ තීරයන් පරාජය කරමින් මිරිස්ස වෙරළ තීරය සිව්වැනි තැන හිමි කරගෙන තිබුණා.\nමෙම සමීක්ෂණය සඳහා ඉන්දියාව, ජපානය, තායිලන්තය, වියට්නායමය, දකුණු කොරියාව මෙන්ම ශ්‍රී ලංකාවේ වෙරළ කලාප යොදාගෙන තිබෙනවා.\nමේ වසරේ ජයග්‍රාහි වෙරළ තීරයන් තෝරා ගැනීම සඳහා රන්වන් වැලි තීර, රළු වෙරළ තීර, පැහැදිලි නිල් ජලය යන නිර්නායකයන් යොදා ගෙන තිබුණා.\nඒ අනුව ඉන්දියාවේ හැව්ලොක් දූපතෙහි රාධනගර් වෙරළ ආසියාවේ අංක එකේ වෙරළ තිරය ලෙස තේරී ඇති අතර දෙවැනි ස්ථානය ඉන්දුනීසියාවේ නූසා පෙනිඩා හි කෙලින්කිං වෙරළත් තුන්වැන්න ලෙස ඉන්දියාවේ බෙනෝලිම් හි වෙරළ හිමි කරගෙන ඇති බවයි එම වෙබ් අඩවිය වාර්තා කළේ.",
       "URL": "https://www.hirunews.lk/337806/මේ-මස-පළමු-දින-08-තුළ-සංචාරකයින්-20000ක්-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=272"
}