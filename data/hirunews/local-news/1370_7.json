{
       "Source": "hirunews",
       "Timestamp": "Monday, 07 February 2022 - 17:32",
       "Headline": "අධිවේගී මාර්ගවල සිදුවන අනතුරු වැලැක්වීමට පොලිසියට උපදෙස්",
       "News Content": "මාස 6ක් ඇතුලත අධිවේගී මාර්ගවල සිදුවන රිය අනතුරු වලක්වා ගැනීමට අවශ්‍ය පියවර ගන්නා ලෙසට පොලිසියට උපදෙස් ලබාදී තිබෙනවා.\nඒ මහාමාර්ග අමාත්‍ය ජොන්ස්ටන් ප්‍රනාන්දු විසින්.\n2020 වසරට වඩා 2021 වසර තුල අධිවේගී මාර්ගවල සිදු වූ රිය අනතුරු සංඛ්‍යාව සීඝ්‍රයෙන් ඉහල ගොස් ඇති බවයි අමාත්‍යවරයා පෙන්වා දෙන්නේ.\nශ්‍රී ලංකාවේ අධිවේගී මාර්ග පද්ධතිය තුල මේ වන විට බහුල වශයෙන් රිය අනතුරු සිදු වන අතර 2020 වර්ෂයට සාපේක්ෂව  2021 වර්ෂය තුල සිදු වූ රිය අනතුරු සංඛ්‍යාවේ සීඝ්‍ර වර්ධනයක් පෙන්නුම් කරන බව ඔහු ප්‍රකාශ කළා.\nමාස 6ක් ඇතුලත අධිවේගී මාර්ගවල සිදුවන රිය අනතුරු වලක්වා ගැනීමට අවශ්‍ය පියවර ගන්නා ලෙසට ජ්‍යෙෂ්ඨ පොලිස් අධිකාරී චින්තක ගුණරත්න මහතාට මෙහිදී  අමාත්‍යවරයා විසින් උපදෙස් ලබා දී තිබෙනවා.\n2021 වසර තුල ශ්‍රී ලංකාවේ අධිවේගී මාර්ගවල පින්නදූව, අපරැක්ක, කුරුඳුගහහැතැක්ම, අගුණකොලපැලැස්ස ,අතුරුගිරිය සහ ගැලනිගම යන ස්ථානයන් හිදී මාරක රිය අනතුරු 07ක් සිදු වී ඇතැයි සඳහන්.\nඉන් 09 දෙනෙක් ජීවිතක්ෂයට පත් වී ඇති අතර 2021 වර්ෂයේ දී අධිවේගී මාර්ගවල සිදු වූ සමස්ථ රිය අනතුරු සංඛ්‍යාව 461ක්.\n2020 වසර තුල අධිවේගී මාර්ගවල මාරක රිය අනතුරු ද සහිතව සිදු වූ සමස්ථ රිය අනතුරු සංඛ්‍යාව 308ක් වනවා.\nඑම වසරේ මාරක රිය අනතුරු 05ක් ගැලනිගම සහ කුරුඳුගහහැතැක්මේදී සිදු වූ අතර ඉන් 05 දෙනෙකු ජීවිතක්ෂට පත් වුණා.\nඅධිවේගී මාර්ගවල සිදු වූ රිය අනතුරු වලින් බහුතරයක් සිදු වී ඇත්තේ රියදුරුට නින්ද යාම හේතුවෙන් වන බැවින් රියදුරන්ට අධිවේගී මාර්ගවල ගිමන් හැරීම සඳහා ගිමන් හරින ස්ථාන ඉදිකිරීම කෙරෙහි අමාත්‍ය ජොන්ස්ටන් ප්‍රනාන්දුගේ අවධානය යොමු වී තිබෙනවා.\nබීමත්ව රිය පැදවීම, අපරික්ෂාකාරී සහ අන්තරාදායක ලෙස රිය පැද වීම,  වේග සීමා උල්ලංඝණය කිරීම, ආසන පටි නොපැලඳ ධාවන කිරීම, ජංගම දුරකථනයෙන් කථා කරමින් රිය ධාවන කිරීම, ආදායම් බලපත්‍ර නොමැතිව ධාවන කිරීම වැනි ක්‍රියා සිදු කළ රියදුරන් අධිවේගී මාර්ගවල පිටවීමේ දොරටු අසල අත්අඩංගුවට ගෙන ඔවුන්ට විරුද්ධව  2021 වසරේදී නඩු 79,904ක් පවරා තිබෙනවා.\n2020 වසරේදී අදාළ වැරදි සම්බන්ධයෙන් ගොනුකර ඇති ඇති නඩු ප්‍රමාණය 66,252ක්.",
       "URL": "https://www.hirunews.lk/296412/අධිවේගී-මාර්ගවල-සිදුවන-අනතුරු-වැලැක්වීමට-පොලිසියට-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=1370"
}