{
       "Source": "hirunews",
       "Timestamp": "Wednesday, 04 August 2021 - 6:29",
       "Headline": "ලොව පුරා කොරෝනා ආසාදිතයන් කෝටි විස්ස ඉක්මවයි",
       "News Content": "ලොව පුරා කොරෝනා ආසාදිතයින් සංඛ්‍යාව කෝටි 20 ඉක්මවා තිබෙනවා.\nඑය දැක්වුණේ විසි කෝටි දෙලක්ෂ 17,364ක් ලෙසයි. මේ අතර, මෙරට දෛනික කොරෝනා ආසාදිතයින් සංඛ්‍යාව ඊයේ 6 වන දිනටත් 2000සේ සීමාව ඉක්මවා ගියා.\nඑය දැක්වුණේ 2425ක් ලෙසයි.\nඊයේ මෙරටින් හදුනා ගත් නව ආසාදිතයින් 2425 දෙනාත් සමග මෙරට සමස්ත ආසාදිතයින් සංඛ්‍යාව දැක්වුණේ තුන්ලක්ෂ 16,219ක් ලෙසයි.\nනව ආසාදිතයින්ගෙන් 2423 දෙනෙකු අලුත් අවුරුදු කොවිඩ් පොකුරේ ආශ්‍රිතයින් වන අතර විදේශයන් හි සිට පැමිණි දෙදෙනෙකු ද ආසාදිතයින් ලෙස හඳුනා ගැනුණා.\nඒ අනුව තවදුරටත් රෝගීන් 28,878 දෙනෙකු රෝහල්ගතව ප්‍රතිකාර  ලබන අතර සුවය ලැබූ මුළු සංඛ්‍යාව දෙලක්ෂ 82,770ක්.\nතවත් කොරෝනා මරණ 74 ක් වාර්තාවීමත් සමඟ මෙරට සමස්ත මරණ සංඛ්‍යාව 4,645 දක්වා ඉහළ ගියා.\nමේ අතර අතුරුගිරිය  - පෝරේ ශ්‍රී මහා විහාරය ඇතුලු විහාරගණයේ අධිපති කෝට්ටේ ශ්‍රී කල්‍යාණි ධර්ම මහා සංඝ සභාවේ කාරක සභික කොළඹ නව කෝරළයේ හා නව තොටමුණේ ප්‍රධාන සංඝනායක පූජ්‍ය රුක්මළේ ධම්මකිත්ති නායක හිමියන් කොරෝනා ආසාදනය වීමෙන් අපවත්වී තිබෙනවා.\nඋන්වහන්සේ  අපවත්වනවිට 63 වියේ පසුවුණා.\nඑමෙන්ම කෘෂිකර්ම අමාත්‍ය මහින්දානන්ද අලුත්ගමගේට ද කොරෝනා වෛරසය ආසාදනය වී තිබෙනවා. ඒ, ඊයේ පස්වරුවේ ඔහුට ඇතිවූ දැඩි හිසරදය හේතුවෙන් සිදුකරන ලද කොරෝනා පරීක්ෂාවකදියි.\nතමන් ආසාදිතයෙකු ලෙස හඳුනාගෙන ඇති බවට ඔහු සිය නිල ෆේස්බුක් ගිණුමට සටහනක් ද එක් කර තිබෙනවා. පසුගිය සතියේ සිට ඊයේ දිනය දක්වා ඔහු ඇසුරු කළ රාජ්‍ය නිලධාරින් ඇතුලු සියලුදෙනා ස්වයං නිරෝධායනයට ලක්වන ලෙසයි අමාත්‍යවරයා එම සටහනෙන් ඉල්ලා ඇත්තේ.\nඑමෙන්ම බලශක්ති අමාත්‍යංශයේ නිලධාරීන් කිහිප දෙනෙකු කොරෝනා ආසාදිතයන් බවට හඳුනාගැනීමෙන් පසු අමාත්‍ය උදය ගම්මන්පිළ ද ඊයේ සිට ස්වයං නිරෝධායනයට යොමුවුණා.\nමේ දක්වා එක් එන්නත් මාත්‍රාවක් හෝ ලබාගෙන නොමැති පුද්ගලයන් එන්නත්කරණයට ලක් කිරීමේ වැඩපිළිවෙලක් නුදුරේදීම ආරම්භ කරන බව නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් ප්‍රකාශ කළා.\nසමාජය තුළ කොරෝනා වෛරසය කොතරම් දුරට ව්‍යාප්තව පැවතුණද නිවැරදි සෞඛ්‍ය මාර්ගෝපදේශ සහ පුරුදු පිළිපැදීමෙන් වෛරසයෙන් ආරක්ෂාවිය හැකි බවයි ඔහු කියා සිටියේ.\nමේ අතර, ලොව පුරා කොරෝනා ආසාදිතයින් කෝටි 20 ඉක්මවා ගොස් තිබෙනවා.\nඑය දැක්වුණේ විසි කෝටි දෙලක්ෂ 17,364ක් ලෙසයි. ලොව සමස්ත මරණ සංඛ්‍යාව හතලිස් දෙලක්ෂ 58,213ක් ලෙස සටහන් වුණා.",
       "URL": "https://www.hirunews.lk/278794/ලොව-පුරා-කොරෝනා-ආසාදිතයන්-කෝටි-විස්ස-ඉක්මවයි",
       "Category": "Local News",
       "Parent URL": "https://www.hirunews.lk/local-news.php?pageID=1776"
}