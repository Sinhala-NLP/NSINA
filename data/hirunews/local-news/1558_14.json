{
       "Source": "hirunews",
       "Timestamp": "Tuesday, 16 November 2021 - 10:31",
       "Headline": "'සිනමාව' කර්මාන්තයක් ලෙස ලියාපදිංචියට සහ පිළිගැනීමට අනුමැතිය",
       "News Content": "ශ්‍රී ලංකාවේ සිනමා කර්මාන්තය තුළ කැපී පෙනෙන චිත්‍රපට රාශියක් නිෂ්පාදනය වී ඇති අතර, ජාත්‍යන්තර කීර්තියට පත් දක්ෂ සිනමාකරුවන් බොහෝ දෙනෙකු ශ්‍රී ලංකාව තුළින් ලෝක සිනමාවට දායක කර තිබෙනවා.\nඑහෙත් දේශීය සිනමා කර්මාන්තය, කර්මාන්තයක් ලෙස නීත්‍යනුකූලව ප්‍රකාශයට පත් කර නොමැති වීම තුළ එහි ප්‍රමාණය හා වර්ධනය කුඩා දේශීය වෙළෙඳපොළට සීමා වී ඇති බවයි වාර්තා වන්නේ.\nඑමෙන්ම කොවිඩ් 19 ගෝලීය වසංගත තත්ත්වය හමුවේ දේශීය සිනමා කර්මාන්තය මහත් අර්බුද රැසකට ලක් වී ඇති අතර, එම තත්තවය වෙනස් කර සිනමාව නගා සිටුවීමටයි රජය විසින් තීරණය කර ඇත්තේ.\nඒ අනුව, චිත්‍රපට කර්මාන්තය දියුණු කිරීම සහ ප්‍රවර්ධනය කිරීම තුළින් ජීවනෝපාය මාර්ගයන් රාශියක් උත්පාදනය වීම, සමාජ හා සංස්කෘතික මෙන්ම ආර්ථික නවීකරණයක් ඇති වීම , සංචාරක ව්‍යාපාරය හා අධ්‍යාපනය යන අංශ සඳහා දායක වීම ආදී ප්‍රතිලාභ ලබා ගැනීම උදෙසා කැබිනට් මණ්ඩලයේ අවධානය යොමුව තිබෙනවා.\nඒ අනුව දියුණු සිනමා කර්මාන්තයක් හෙබි රාජ්‍යයන් මෙන්ම ශ්‍රී ලංකාව තුළ ද එකී ප්‍රතිලාභ අත්පත් කර ගැනීම උදෙසා සිනමාව කර්මාන්තයක් ලෙසට ප්‍රවර්ධනය කිරීමට බුද්ධශාසන, ආගමික හා සංස්කෘතික කටයුතු අමාත්‍ය අග්‍රාමාත්‍ය මහින්ද රාජපක්ෂ සහ කර්මාන්ත අමාත්‍ය විමල් වීරවංශ විසින් ඒකාබද්ධව ඉදිරිපත් කළ යෝජනාව අමාත්‍ය මණ්ඩලය විසින් අනුමත කරනු ලැබුවා.\nඒ අනුව ඊයේ (15) දිනයේදීයි, අමාත්‍ය මණ්ඩල හමුවේදී සිනමාව කර්මාන්තයක් ලෙස පිළිගැනීමට සහ එය ලියාපදිංචි කිරීමට සිදු කළ යෝජනාව අනුමත වූයේ.",
       "URL": "https://www.hirunews.lk/288163/සිනමාව-කර්මාන්තයක්-ලෙස-ලියාපදිංචියට-සහ-පිළිගැනීමට-අනුමැතිය",
       "Category": "Local News",
       "Parent URL": "https://www.hirunews.lk/local-news.php?pageID=1558"
}