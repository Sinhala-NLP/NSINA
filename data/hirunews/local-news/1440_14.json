{
       "Source": "hirunews",
       "Timestamp": "Saturday, 08 January 2022 - 13:37",
       "Headline": "බණ්ඩාරනායක ගුණ සැමරේ",
       "News Content": "ශ්‍රී ලංකා නිදහස් පක්ෂයේ නිර්මාතෘ, දිවංගත එස්.ඩබ්ලිව්.ආර්.ඩී බණ්ඩාරනායක ශ්‍රීමතාණන්ගේ 123 වන ගුණානුස්මරණ සැමරුම, ගාලුමුවදොර ඉදිරිපිට පිහිටි බණ්ඩාරනායක පිළිරුව අසල දී අද පැවැත්වුණා.\nඒ හිටපු ජනාධිපතිනි චන්ද්‍රිකා බණ්ඩාරනායක කුමාරතුංගගේ ප්‍රධානත්වයෙන්.\nඑහිදී බණ්ඩාරනායක පිළිරුවට පුෂ්පෝපහාර දැක්වීම සිදු කෙරුණා.\nඑම අවස්ථාවට පාර්ලිමේන්තු මන්ත්‍රීවරුන් වන කුමාර වෙල්ගම, විදුර වික්‍රමනායක, චන්දිම වීරක්කොඩි, අර්ජුණ රණතුංග සහ හිටපු පාර්ලිමේන්තු මන්ත්‍රී ජීවන් කුමාරතුංග ඇතුලු ශ්‍රී ලංකා නිදහස් පක්ෂ දේශපාලඥයින් කිහිපදෙනෙක් එක්ව සිටියා.\nපසුගියදා රාජ්‍ය අමාත්‍යධූරයෙන් ඉවත් කළ, ශ්‍රී ලංකා පොදු ජන පෙරමුණ නියෝජනය කරන පාර්ලිමේන්තු මන්ත්‍රී සුසිල් ප්‍රේමජයන්ත ද එම අවස්ථාවට එක්වීම විශේෂත්වයක්.\nමෙම ගුණානුස්මරණ සැමරුම් අවස්ථාව බණ්ඩාරනායක සමාධි පදනම මගින් සංවිධානය කර තිබූ අතර ඊට ශ්‍රී ලංකා නිදහස් පක්ෂයේ සභාපති හිටපු ජනාධිපති මෛත්‍රීපාල සිරිසේන ඇතුලු පක්ෂයේ ප්‍රධානීන් සහභාගී වී සිටියේ නැහැ.\nකෙසේ වෙතත් බණ්ඩාරනායක පිළිරුව අසළ ඉන් අනතුරුව ශ්‍රී ලංකා නිදහස් පක්ෂයේ සභාපති හිටපු ජනාධිපති මෛත්‍රිපාල සිරිසේනගේ ප්‍රධානත්වයෙන් තවත් ගුණ සැමරුම් උත්සවයක් පැවැත්වුණා.",
       "URL": "https://www.hirunews.lk/293368/බණ්ඩාරනායක-ගුණ-සැමරේ",
       "Category": "Local News",
       "Parent URL": "https://www.hirunews.lk/local-news.php?pageID=1440"
}