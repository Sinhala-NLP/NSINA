{
       "Source": "hirunews",
       "Timestamp": "Tuesday, 28 June 2022 - 19:33",
       "Headline": "පෞද්ගලික බස් මාස 07 ක් තුළ 06 වන ගාස්තු වැඩිවීමත් ඉල්ලයි (වීඩියෝ)",
       "News Content": "ලබන මස 1 වනදා සිට ක්‍රියාත්මක වන පරිදි සියයට 30 කින් බස් ගාස්තු ඉහළ නැංවීමට ඇතැම් බස් සංගම් කර ඇති යෝජනාව අසාධාරණ බව මගී සංගම් පවසනවා.\nවාර්ෂික බස් ගාස්තු සංශෝධනය ලබන 1 වනදා සිදුකිරීමට නියමිත අතර, ඒ සම්බන්ධයෙන් සාකච්ඡාවක් ප්‍රවාහන අමාත්‍ය ආචාර්ය බන්දුල ගුණවර්ධනගේ ප්‍රධානත්වයෙන් මහාමාර්ග අමාත්‍යාංශයේ දී අද පැවැත්වුණේ බස් සංගම් නියෝජිතයින්ගේද සහභාගීත්වයෙන්.\nසාකච්ඡාවෙන් අනතුරුව සමස්ත ලංකා පෞද්ගලික බස් සමාගම් සම්මේලනයේ ප්‍රධාන ලේකම් අංජන ප්‍රියන්ජිත් කියා සිටියේ බස් ගාස්තුව සියයට 30 කින් සහ අවම ගාස්තුව රුපියල් 40 දක්වා ඉහළ නැංවීමට එකඟතාවකට පැමිණි බවයි.\nකෙසේ වෙතත් ජාතික ගමනාගමන කොමිෂන් සභාව සහ ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න එවැනි එකඟතාවකට නොපැමිණි බව කියා සිටියා.\nපසුගිය වසරේ නොවැම්බර් මාසයේ සිට මාස හතක කාලයක් ඇතුළත අවස්ථා හයකදී බස් ගාස්තු ඉහළ දමා තිබෙනවා.\nකොරෝනා ව්‍යාප්තියත් සමඟ පසුගිය වසරේ නොවැම්බර් මාසයේදීද සියයට විස්සකින් බස් ගාස්තු ඉහළ දැමීමට ප්‍රවාහන අමාත්‍යාංශය බස් සංගම්වලට අවසර ලබාදුන්නා.\nඒ, ආසන සංඛ්‍යාවට පමණක් මගීන් රැගෙන යා යුතු බවට කොන්දේසියක්ද පනවමින්.\nඅනතුරුව මේ වසරේ ජනවාරි මාසයේදී බස් ගාස්තුව සියයට 17.44 කින්, මාර්තු මාසයේදී සියයට 15 කින්, අප්‍රේල් මාසයේ සියයට 35 කින් බස් ගාස්තුව ඉහළ දැමුණා.\nඅවසන් වරට සියයට 19.49 කින් ගාස්තු සංශෝධනයක් සිදුකරනු ලැබුවේ පසුගිය මැයි මාසයේදියි. ඒ අනුව නොවැම්බර් මාසයේ සිට මේ දක්වා සියයට 90 කට වැඩි ප්‍රමාණයකින්බස් ගාස්තුව ඉහළ දමා තිබෙනවා.\nඑමෙන්ම, අවම බස් ගාස්තුවද මේ වනවිට රුපියල් 32 ක් දක්වා ඉහළ දමා තිබෙනවා.\nඑවන් පසුබිමකයි බස් ගාස්තු ජාතික ප්‍රතිපත්තියට අනුව ලබන 1 වනදා සිට බස් ගාස්තුව සියයට 30 කින් සහ අවම ගාස්තුව රුපියල් 40 දක්වා ඉහළ නැංවිය යුතු බවට ඇතැම් බස් සංගම් අද යෝජනා කරනු ලැබුවේ.\nප්‍රවාහන අමාත්‍යවරයා සමග මහාමාර්ග අමාත්‍යාංශයේ පැවති සාකච්ඡාවේදී බස් ගාස්තු ඉහළ යාම සම්බන්ධයෙන් මතභේදාත්මක තත්ත්වයක් හට ගනු ලැබුවා.\nඑහිදී ප්‍රවාහන අමාත්‍ය බන්දුල ගුණවර්ධන සහ ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න ද එම ස්ථානයෙන් නැගිට පිටව ගිය බවයි හිරු වාර්තාකරු සඳහන් කළේ.\nකෙසේ වෙතත් අදාළ ඉල්ලීම් සම්බන්ධයෙන් වන නිර්දේශ හෙට ප්‍රවාහන අමාත්‍යාංශයට යොමු කරන බවයි එහිදී ජාතික ගමනාගමන කොමිසන් සභාවේ අධ්‍යක්ෂ ජනරාල් ආචාර්ය නිලාන් මිරැන්ඩා කියා සිටියේ.\nකෙසේ වෙතත් සියයට 30 කින් බස් ගාස්තු ඉහළ දැමුවහොත් එමඟින් මගීන්ට අසාධාරණයක් සිදුවන බවයි සමස්ත ලංකා බස් මගීන්ගේ සංගමයේ කැඳවුම්කරු විමුක්ති දුෂාන්ත හිරු ප්‍රවෘත්ති අංශයට සඳහන් කළේ.",
       "URL": "https://www.hirunews.lk/308436/පෞද්ගලික-බස්-මාස-07-ක්-තුළ-06-වන-ගාස්තු-වැඩිවීමත්-ඉල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1062"
}