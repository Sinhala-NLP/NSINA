{
       "Source": "hirunews",
       "Timestamp": "Monday, 21 August 2017 - 13:00",
       "Headline": "ඇමති විජේදාස ගැන එජාප තීන්දුව පස්වරුවේ",
       "News Content": "අධිකරණ අමාත්‍ය විජේදාස රාජපක්ෂ සම්බන්ධයෙන් එක්සත් ජාතික පක්ෂ කෘත්‍යාධිකාරී මණ්ඩලය විසින් පත් කළ අමාත්‍ය කමිටුවේ නිර්දේශ පක්ෂ නායක, අග්‍රාමාත්‍ය රනිල් වික්‍රමසිංහ වෙත භාරදීමට නියමිතයි.\nනියෝජ්‍ය අමාත්‍ය අජිත් පී. පෙරේරා අප කළ විමසීමකදී සඳහන් කළේ අදාල නිර්දේශ මැති ඇමතිවරුන්ට අද දිනයේදී ලිඛිතව හෝ වාචිකව භාරදීමට ඉඩ ඇති බවයි.\nමේ අතර අග්‍රාමාත්‍යවරයාගේ ප්‍රධානත්වයෙන් එක්සත් ජාතික පක්ෂ කණ්ඩායම් රැස්වීමක් ද අද පස්වරුවේ අරලියගහ මන්දිරයේදී පැවැත්වෙනවා.\nවිජේදාස රාජපක්ෂ අමාත්‍යවරයා පිළිබඳ සාකච්ඡා කිරීම පාර්ලිමේන්තු කණ්ඩායම් රැස්වීමේ න්‍යාය පත්‍රයට ඇතුළත් කර නොමැති වුවද ඒ පිළිබඳව ස්ථිර ලෙසම අවධානය යොමුවනු ඇති බවයි වාර්තාවන්නේ.\nපසුගිය 17 වනදා සිරිකොත පක්ෂ මූලස්ථානයේදී පැවති එක්සත් ජාතික පක්ෂ කෘත්‍යාධිකාරී මණ්ඩල රැස්වීමේදී විජේදාස රාජපක්ෂ අමාත්‍යවරයා කැබිනට් මණ්ඩලයේ සාමූහික වගකීම් කඩ කිරීම සම්බන්ධයෙන් දීර්ඝ ලෙස කරුණු සාකච්ඡා කෙරුණු අතර, එහිදී ඔහු විශ්වාසය කඩකර ඇති බවට යෝජනාවක්ද සම්මත කර ගැනුනා.\nපසුව මේ පිළිබඳව සොයා බැලීමට පක්ෂ සභාපති අමාත්‍ය මලික් සමරවික්‍රම, මුදල් හා ජනමාධ්‍ය අමාත්‍ය මංගල සමරවීර, රාජ්‍ය අමාත්‍ය රවීන්ද්‍ර සමරවීරගේ ප්‍රධානත්වයෙන් කමිටුවක්  පත් කෙරුණා.\nමෙම කමිටුව විසින් සාකච්ඡා වට කිහිපයක් පවත්වා ඇති අතර, එහි නිර්දේශයි පක්ෂ නායක අග්‍රාමාත්‍ය රනිල් වික්‍රමසිංහ වෙත භාරදීමට නියමිතව ඇත්තේ.",
       "URL": "https://www.hirunews.lk/168972/ඇමති-විජේදාස-ගැන-එජාප-තීන්දුව-පස්වරුවේ",
       "Category": "Local News",
       "Parent URL": "https://www.hirunews.lk/local-news.php?pageID=4361"
}