{
       "Source": "hirunews",
       "Timestamp": "Monday, 11 September 2017 - 10:02",
       "Headline": "බස් රථවලට ගල් ගසන සංවිධානාත්මක කල්ලියක් අල්ලයි",
       "News Content": "රාත්‍රී දුරගමන් සේවාවේ යෙදෙන කොළඹ - කතරගම ශ්‍රී ලංගම බස් රථ වලට සංවිධානාත්මකව ගල් ගැසිමේ කටයුතු වල නිරතවූ පුද්ගලයින් දෙදෙනෙක් හම්බන්තොට දී අත්අඩංගුවට ගත් බව හම්බන්තොට මුලස්ථාන පොලීසිය පවසනවා.\nලුණුගම්වෙහෙර සිට කොළඹ බලා ධාවනය වූ ලංගම බස් රථයකට හම්බන්තොට මහ ලේවාය ආසන්නයේදී යතුරුපැදියකින් පැමිණි පුද්ගලයින් දෙදෙනෙක් පසුගිය 09 වනදා  රාත්‍රී 2ට පමණ යතුරුපැදිය මාර්ගයේ හරස්කර බස් රථයට ගල් ගසා බස් රථයේ කොන්දොස්තරවරයාටද පහර දි ඇති බවයි පොලිසිය සඳහන් කළේ.\nසිද්ධිය සිදුවන අවස්ථාවේ දී හම්බන්තොට පොලිසියේ නිළධාරින් දෙදෙනෙක් කතරගම ප්‍රදේශයේ රාජකාරියකට සහාගීවී පොලිස් ස්ථානයට පැමිණෙන අවස්ථාවේ දී මෙම සිද්ධිය දැක එම ස්ථානයට පැමිණිමෙන් අනතුරුව යතුරුපැදියෙන් පැමිණි පුද්ගලයින් දෙදෙනා අත්අඩංගුවට ගෙන තිබෙනවා.\nඅත්අඩංගුවට ගත් පුද්ගලයින් දෙදෙනා බදගිරියේ පදිංචි සහෝදරයින් දෙදෙනෙක් බව පොලිසිය පවසනවා.\nඑක් පුද්ගලයෙක් කොළඹ - කතරගම පුද්ගලික බස් රථයක කොන්දොස්තරවරයෙක් ලෙස සේවය කරන අයෙක් බව සඳහන්.\nකතරගම සිට කොළඹ බලා ධාවනය වන බස් රථයට මෙම ප්‍රහාරය එල්ල කිරීමට පැමිණ ඇති අතර වැරදිමකින් ලුණුගම්වෙහෙර බස් රථයට ප්‍රහාරය එල්ල කලබව පවසා ඇතැයි ද පොලිසිය කියා සිටිනවා.\nපහර දීමෙන් තුවාල ලැබූ ලංගම බස් රථයේ කොන්දොස්තරවරයා හම්බන්තොට මහ රෝහලට ඇතුලත් කෙරුණා.\nමීට සති කිහිපකට පෙර පාසිකුඩා දක්වා ගමන් ගන්නා ලංගම බස් රථයට හම්බන්තොට දී ගල් ප්‍රහාරයක් එල්ල වී ඇති අතර අම්බලන්ගොඩ - අම්පාර බස් රථයටද හම්බන්තොට ගුවන් පාළම උඩ සිට විශාල ගලක් පෙරලා ඇති බවටද හම්බන්තොට පොලිසියට පැමිණිල්ලක් ලැබී ඇති බවද පොලිසිය පවසනවා.\nරාත්‍රී කාලයේ දුරගමන් බස් රථවලට සිදුකරන මෙම ප්‍රහාරයන්හි  සුලමුල සොයාගැනීමට මෙම බස්රථයට පහර දුන් පුද්ගලයින් අත්අඩංගුවට ගැනීමෙන් හැකි වූ බවයි පොලිසිය පවසන්නේ.\nකොළඹ - කතරගම දුරගමන් සේවාවේ යෙදෙන ප්‍රසිද්ධ බස් රථ හිමියයෙකුගේ බස් රථයක කොන්දොස්තරවරයෙක් මෙම සිද්ධියට අත්අඩංගුවට පත්වීමෙන් මෙම සිද්ධිය සම්බන්දව පුළුල් පරීක්ෂණ කටයුතු ආරම්භ කර ඇති බව පොලිසිය පැවසුවා.\nරාත්‍රී දුර ගමන් සේවාවේ යෙදෙන ලංගම බස් රථවල වේලාවන් වෙනස් කර ගැනිමට ලංගම බස් රථ රියදුරන් මෙලෙස බිය වැද්දීම සිදුකරන්නට ඇතැයි දැනට කර ඇති පරීක්ෂන වලින් හෙළිවී තිබෙනවා.\nහම්බන්තොට මුලස්ථාන පොලිසියේ  උප පොලිස් පරීක්ෂක සුනිල් ද සිල්වා සහ පොලිස් කොස්තාපල් 56859 කුලරත්න යන නිළධාරින් සැකකරුවන් දෙදෙනා අත්අඩංගුවට ගත් අතර හම්බන්තොට මූලස්ථාන පොලිස් පරීක්ෂක ජී.ඒ.එස්.පී  අබේසිංහගේ උපදෙස් මත අපරාධ අංශයේ  උප පොලිස් පරීක්ෂක ඥාණසිරි සිද්ධිය සම්බන්දව පරීක්ෂණ පවත්වනවා.",
       "URL": "https://www.hirunews.lk/170625/බස්-රථවලට-ගල්-ගසන-සංවිධානාත්මක-කල්ලියක්-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=4328"
}