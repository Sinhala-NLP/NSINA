{
       "Source": "hirunews",
       "Timestamp": "Thursday, 20 July 2017 - 9:25",
       "Headline": "හම්බන්තොට රෝහල්වල වෛද්‍යවරුන් වර්ජනයක",
       "News Content": "දිස්ත්‍රික් සෞඛ්‍ය සේවා අධ්‍යක්‍ෂවරයාගේ ක්‍රියාකලාපයට විරෝධය පළ කරමින් හම්බන්තොට රජයේ රෝහල්වල සහ සෞඛ්‍ය ආයතනවල සේවයේ නියුතු රජයේ වෛද්‍ය නිලධාරීන්ගේ සංගමයට අයත් වෛද්‍යවරුන් මේ වනවිට වර්ජනයක් ආරම්භ කර තිබෙනවා.\nඑම සංගමයේ හම්බන්තොට දිස්ත්‍රික් ශාඛාවේ ලේකම් වෛද්‍ය අනුර ජයසේකර කියා සිටියේ සෞඛ්‍ය සේවා අධ්‍යක්‍ෂවරයා අත්තනෝමතික ලෙස වෛද්‍යවරුන්ට ස්ථාන මාරුවීම් ලබාදී ඇති බවයි.\nකෙසේ වෙතත් දීර්ඝ කාලයක් රෝහල්වල රැඳී සිටි සහ මූල්‍ය අක්‍රමිකතාවලට සම්බන්ධ වෛද්‍යවරුන් තමන් වෙනත් රෝහල්වලට මාරුකර යැවූ බව හිරු ප්‍රවෘත්ති අංශය කළ විමසීමකදී හම්බන්තොට දිස්ත්‍රික් සෞඛ්‍ය සේවා අධ්‍යක්‍ෂ වෛද්‍ය චමල් සංජීව සඳහන් කළා.\nමේ අතර හම්බන්තොට දිස්ත්‍රික් සෞඛය සේවා අධ්‍යක්ෂ චමල් සංජිව වැඩිදුරටත් කියා සිටියේ රාජ්‍ය සේවා කොමිසන් සභාවේ නියමිත ක්‍රියා පටිපාටිය අනුව වෛද්‍ය ස්ථාන මාරු ලබා දී ඇතිබවයි.\nපෞද්ගලික ප්‍රයෝජන ලබමින් අයථා ලෙස රෝහල්වල රැඳී සිටි GMOA නිලතල දරන වෛද්‍යවරුන් රැසකට සිය සේවා ස්ථාන අහිමිවීමත්, දිස්ත්‍රික්කයේ ඇතැම් වෛද්‍යවරුන්ට එරෙහිව ඇති චෝදනා සඳහා විමර්ශන ආරම්භ වීමත් නිසා තමා කෙරෙහි උරණ වී ඔවුන් මව් සංගමය නොමග යවා මෙම වර්ජනය කරන බවද වෛද්‍ය චමල් සංජිව පැවසුවා.\nඅගුනුකොලපලැස්ස වැඩ බලන ආයතන භාර වෛද්‍ය නිලධාරී ලෙස කටයුතු කළ වෛද්‍ය චානක විජේතුංග ප්‍රථමික ශ්‍රේණියේ වෛද්‍යවරයෙකු බවත් ඔහු වෙනුවට එම රෝහලට පළමු ශ්‍රේණියේ වෛදවරයෙකු සෞඛ්‍ය අමාත්‍යංශය පත් කර එවූ බවත් ඔහු කියා සිටිනවා.\nඑහෙත් සති 2කට අසන්න කාලයක් නව නිලධාරියාට විධිමත් ලෙස රාජකාරි නොපවරා වැඩ බැලූ වෛද්‍යවරයා නිවාඩු දැමීම නිසා මිට පෙර ගැටළුවක් ද මතු වුනා.\nඑහිදී මාධ්‍ය හමුවක් පවත්වා හම්බන්තොට දිස්ත්‍රික් සෞඛය සේවා අධ්‍යක්ෂ චමල් සංජිව හා නව පත්වීම ලැබූ වෛද්‍යවරයා අදහස් පළ කළා.",
       "URL": "https://www.hirunews.lk/166313/හම්බන්තොට-රෝහල්වල-වෛද්‍යවරුන්-වර්ජනයක",
       "Category": "Local News",
       "Parent URL": "https://www.hirunews.lk/local-news.php?pageID=4413"
}