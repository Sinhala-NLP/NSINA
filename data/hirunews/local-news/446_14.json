{
       "Source": "hirunews",
       "Timestamp": "Thursday, 30 March 2023 - 6:58",
       "Headline": "මිදි ගම වෙඩි තැබීමෙන් තුවාල ලද හෝටල් හිමිකරු මිය යයි",
       "News Content": "ඊයේ (29) පස්වරුවේ අහංගම මිදිගම ප්‍රදේශයේ හෝටලයක් ඉදිරිපිට සිදු වූ වෙඩි තැබීමෙන් එහි හිමිකරු මියගොස් තිබෙනවා.\nතුවාල ලබා මාතර මහ රෝහලේ දැඩිසත්කාර ඒකකට ඇතුලත් කළ හෝටල් හිමිකරු අද (30) පාන්දර 3.00ට පමණ මිය ගිය බවයි වාර්තාකරු පැවසුවේ.\nමෙලෙස මිය ගියේ මිදිගම ප්‍රදේශයේ හෝටලයක් පවත්වාගෙන ගිය 31 හැවිරිදි සිඳු සඳරුවන් දොඩම්ගොඩගේ නැමැති අයෙක්.\nඅදාල වෙඩි තැබීම ඊයේ පස්වරු 6.15ට පමණ සිදු වූ අතර වැගන් ආර් වර්ගයේ මෝටර් රථයකින් පැමිණි නාඳුනන තුවක්කුකරුවන් පිරිසක් විසින් ටී 56 වර්ගයේ ගිනි අවියකින් මෙම වෙඩි තැබීම සිදු කොට තිබෙනවා.\n2021 වසරේ දී ද මෙම හෝටල් හිමිකරු ඉලක්ක කර වෙඩි තැබීමක් සිදු කර ඇති අතර ඉන් ඔහුගේ සහෝදරයා මිය ගියා.\nමේ අතර අදාල වෙඩි තැබීම සිදු කොට ඇත්තේ අත්අඩංගුවේ සිටින පාතාල කල්ලි සාමාජිකයෙකු වන නදුන් චින්තක වික්‍රමරත්න නොහොත් හරක්කටාගේ ගෝලයන් පිරිසක් බවයි සැක කරන්නේ.\nඑමෙන්ම සිය ජිවිත ආරක්ෂාව තහවුරු කරන ලෙස අපරාධ පරීක්ෂණ දෙපාර්තමේන්තුව වෙත නියෝගයක් නිකුත් කරන ලෙස ඉල්ලා දැනට රැඳවුම් භාරයේ සිටින නදුන් චින්තක හෙවත් හරක් කටා මීට පෙර සිය නිතිඥවරු මාර්ගයෙන් ශ්‍රේෂ්ඨාධිකරණයේ හමුවේ මුලික අයිතිවාසිකම් පෙත්සමක් ද ගොනු කර තිබුණා.\nමේ අතර ගම්පහ මාකෙවිට ප්‍රදේශයේ නිවසක් තුලදී පුද්ගලයෙකු විසින් කාන්තාවක් තියුණු ආයුධයකින් පහරදී ඝාතනය කර තිබෙනවා.\nමෙලෙස මියගියේ අවුරුදු 57ක් වයසැති කාන්තාවක් වන අතර කලක සිට පැවති ඉඩම් ආරවුලක් දුරදිග යාමෙන් මෙම පහරදීම සිදුකර ඇති බවයි පොලිස් මාධ්‍ය කොට්ඨාශය සඳහන් කළේ.\nසිද්ධියට සම්බන්ධ 45 හැවිරිදි සැකකරු පොලිසිය අත්අඩංගුවට ගෙන තිබෙනවා.",
       "URL": "https://www.hirunews.lk/331263/මිදි-ගම-වෙඩි-තැබීමෙන්-තුවාල-ලද-හෝටල්-හිමිකරු-මිය-යයි",
       "Category": "Local News",
       "Parent URL": "https://www.hirunews.lk/local-news.php?pageID=446"
}