{
       "Source": "hirunews",
       "Timestamp": "Tuesday, 24 October 2017 - 15:49",
       "Headline": "දකුණු පළාත් සභාව ඉදිරිපිට උද්ඝෝෂණයක් (ඡායාරූප)",
       "News Content": "දකුණු පළාතේ රැකියා විරහිත උපාධිධාරිහු අද (24)  දකුණු පළාත් සභාව ඉදිරිපිට උද්ඝෝෂණයක නිරත වුනා.\nඑම අවස්ථාව වන විට දකුණු පළාත්  සභාවේ මාසික රැස්විම දකුණු පළාත් සභාවේ සභාපති සෝමවංශ කෝදාගොදගේ ප්‍රධානත්වයෙන් දකුණු පළාත් සභාවේදී පැවැත්වෙමින් තිබූ බවයි වාර්තා වන්නේ.\nරැකියා විරහිත උපාධිධාරිහු 60 කට ආසන්න පිරිසක් පළාත් සභාව ඉදිරිපිට ප්‍රධාන දොරටුව අබියස දොරටුව අවහිර කරමින් සටන් පාඨ කියමින් පෝස්ටර්, බැනර් ප්‍රදර්ශනය කරමින් මෙසේ උද්ඝෝෂණයක නිරත වූ බවයි අප වාර්තාකරු සඳහන් කළේ.\nඔවුන්ගේ ඉල්ලීම වුයේ දකුණු පළාතේ රැකියා විරහිත උපාධිධාරීන් බදවා ගැනීමේ දී වයස අවුරුදු 35 සීමාව නොසලකා හරින ලෙසයි.\n\"අමාරුවෙන් ඉගෙන ගත්තේ කඩේ යන්න නෙවෙයි, ගුරු විභාගේ සමත් වුනා, ඩී.ඕ. එක සමත් වුනා, ඒත් අපි තාම පාරේ. \"යන විරෝධතා කියමින් ඔවුන් මෙසේ උද්ඝෝෂණයේ නිරත වූ  අතර  පැයකට වැඩි කාලයක් මෙසේ උදඝෝෂණයේ නිරත වීමෙන් පසු පළාත් ඇමතිවරයා හමුවීමට පිරිසකට අවස්ථාව ලැබූ අතර ඒ අනුව උද්ඝෝෂණය අවසන් වුණා.\nඡායාරූප - හිනිදුම, රවීන්ද්‍ර චන්ද්‍රලාල්",
       "URL": "https://www.hirunews.lk/174312/දකුණු-පළාත්-සභාව-ඉදිරිපිට-උද්ඝෝෂණයක්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4255"
}