{
       "Source": "hirunews",
       "Timestamp": "Saturday, 29 January 2022 - 19:06",
       "Headline": "ඕස්ට්‍රේලියාවේ ශ්‍රී ලාංකිකයෙකු දරුවන් දෙදෙනා ඝාතනය කර සිය දිවි හානි කර ගනී (වීඩියෝ)",
       "News Content": "ඕස්ට්‍රේලියාවේ පර්ත් නුවර වාසය කරන 40 හැවිරිදි ශ්‍රී ලාංකියෙකු සිය දරුවන් දෙදෙනා ඝාතනය කර දිවි නසාගෙන ඇති බව එරට මාධ්‍ය වාර්තා කළා.\nබටහිර ඕස්ට්‍රේලියානු පොලීසිය සඳහන් කරන පරිදි මියගිය පිරිමි දරුවාගේ වයස අවුරුදු 6 ක් වන අතර ගැහැණු දරුවාගේ වයස අවුරුදු 4 ක්.\nපසුව ඔවුන්ගේ පියා සිය ගරාජයේදී දිවි නසාගෙන ඇති බවයි වාර්තා වන්නේ.\nසිද්ධිය පිළිබඳ වාර්තා වී ඇත්තේ සිය දරුවන් කැටුව යාමට පැමිණි මවට ඔවුන් එම ස්ථානයේ නොමැති බව දැන පොලීසියට දැන්වීමෙන් අනතුරුවයි.\nදරුවන් දෙදෙනා ඝාතනය කර දිවි නසා ගැනීමට පෙර මොහු විසින් ඔවුන් සමඟ ලබා ගත් ඡායාරූපයක් ද සිය ෆේස්බුක් ගිණුමේ පළ කර තිබෙනවා.\nඑමෙන්ම පසුගිය දෙසැම්බරයේදී ඔහු සිය ෆේස්බුක් ගිණුමට එක් කළ වීඩියෝ පටයකින් සඳහන් කර තිබුණේ තමා මානසික ආතතියෙන් පෙලෙන අතර ඒ සඳහා මනෝ වෛද්‍යවරුන්ගේ ප්‍රතිකාර ලබා ගත් බවයි.\nමානසික ආතතිය දිවි නසා ගැනීමට මුල් වන බව ද එහි සඳහන්ව ඇති කරුණක්.",
       "URL": "https://www.hirunews.lk/295601/ඕස්ට්‍රේලියාවේ-ශ්‍රී-ලාංකිකයෙකු-දරුවන්-දෙදෙනා-ඝාතනය-කර-සිය-දිවි-හානි-කර-ගනී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1388"
}