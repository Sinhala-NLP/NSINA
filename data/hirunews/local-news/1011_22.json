{
       "Source": "hirunews",
       "Timestamp": "Monday, 18 July 2022 - 12:53",
       "Headline": "අරගලයේ නියෝජිතයන් හා සජිත් අතර හමුවක් (වීඩියෝ)",
       "News Content": "ගාලුමුවදොර විරෝධතා ව්‍යාපාරයේ නියෝජිතයින් අද(18) කොළඹ විපක්ෂ නායක කාර්යාලයේ දී විපක්ෂ නායක සජිත් ප්‍රේමදාස හමු වුණා.\nඑම හමුවෙන් අනතුරුව මාධ්‍ය ඉදිරියේ අදහස් දැක් වූ අරගල‍යේ නියෝජිතයන් කියා සිටියේ ගාලු මුවදොර විරෝධතා ව්‍යාපාරයේ ප්‍රධාන ඉල්ලීම ගෝඨාභය රාජපක්ෂ මෙන් ම රනිල් වික්‍රමසිංහත් සහ ඔවුන්ගේ රජයත් ඉල්ලා අස් වීම බවත්, ඒ සම්බන්ධයෙන් ගත හැකි ක්‍රියාමාර්ග පිළිබඳව සාකච්ඡා කිරීමට ඔවුන් අද(18) විපක්ෂ නායකවරයා හමුවුණා.\nඅදාල සාකච්ඡාවේ දී, ගාලුමුවදොර විරෝධතා ව්‍යාපාරයේ නියෝජිතයින් විසින් ඉදිරිපත් කර ඇති ක්‍රියාකාරී සැලැස්මට, ඉදිරියේ දී තේරී පත්වන ඕනෑ ම රජයක් අවනත විය යුතු බවත් සජිත් ප්‍රේමදාසට දැනුම් දුන් බව ඔවුන් එහි දී වැඩි දුරටත් කියා සිටියා.\nඅදාළ සාකච්ඡාව පිළිබඳව අදහස් දක්වමින් විපක්ෂ නායකවරයා කියා සිටියේ ගාලුමුවදොර විරෝධතා ව්‍යාපාරයේ නියෝජිතයින් නව ජනාධිපතිවරයෙකු තෝරා ගැනීම සම්බන්ධයෙන් ඔවුන්ගේ ස්ථාවරත්වය තමන්ට ප්‍රකාශ කළ බවයි.\nතමන් හෝ තම පක්ෂය හෝ සන්ධානය මීට පෙර කිසිම අවස්ථාවක ගාලුමුවදොර විරෝධතා ව්‍යාපාරයේ නියෝජිතයන් පහත හෙළා නැති බව පැවසූ විපක්ෂ නායකවරයා කියා සිටියේ ඉදිරියේ දී ද එසේ නොකරන බවටයි.\nමේ අතර පසුගිය 13 වනදා රාත්‍රි කාලයේදී පාර්ලිමේන්තු සංකීර්ණයට ඇතුළු වීමට විරෝධතාකරුවන් පිරිසක් උත්සාහ කළ අතර, එම අවස්ථාවේදී යුද හමුදා සාමාජිකයින් දෙදෙනෙකුට සිහිසුන් වනතුරු පහරදී ඔවුන් සතුව තිබූ ටී - 56 ගිනි අවි දෙකක් පැහැර ගෙන ගොස් තිබුණා.\nඑහිදී පතොරම් ගැබ් දෙකක් අස්ථානගත වී ඇති බවයි වාර්තා වුණේ.\nමේ අතර මේ මස 9 වනදා දිවයින පුරා සිදු වූ කළහකාරී ක්‍රියා සම්බන්ධයෙන් මේ වනවිට සැකකරුවන් 3,215 දෙනෙකු අත්අඩංගුවට ගෙන ඇති බව පොලිස් මාධ්‍ය කොට්ඨාසය සඳහන් කළා.",
       "URL": "https://www.hirunews.lk/310283/අරගලයේ-නියෝජිතයන්-හා-සජිත්-අතර-හමුවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1011"
}