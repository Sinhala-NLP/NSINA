{
       "Source": "hirunews",
       "Timestamp": "Wednesday, 23 December 2020 - 19:58",
       "Headline": "දෛනික කොරෝනා රෝගීන් වාර්තා වීමේ මුල් තැන කළුතරට (වීඩියෝ)",
       "News Content": "කොළඹ දිස්ත්‍රික්කය අභිබවා දෛනිකව කොරෝනා රෝගීන් වාර්තාවීම අතින් කළුතර දිස්ත්‍රික්කය මේ වනවිට මුල්තැනට පත්ව තිබෙනවා.\nඊයේ (22) කළුතරින් වාර්තාවී තිබූ ආසාදිතයන් සංඛ්‍යාව 193 ක්.\nඑය කළුතර දිස්ත්‍රික්කයෙන් මේ දක්වා දිනක් තුළ වාර්තා වූ වැඩිම ආසාදිත සංඛ්‍යාව ද වනවා.\nමේ දක්වා කළුතර දිස්ත්‍රික්කයෙන් කොරෝනා රෝගීන් 2,818 ක් හමුවී ඇති අතර, ඉන් 1,139 දෙනෙකුම සොයා ගැනුණේ අටළුගම අයත් බණ්ඩාරගම සෞඛ්‍ය වෛද්‍ය නිලධාරී කොට්ඨාසයෙන්.\nමීට පෙර වැඩිම ආසාදිතයන් සංඛ්‍යාවක් වාර්තාවූ කොළඹ දිස්ත්‍රික්කයෙන් මේ වනවිට ආසාදිතයින් හමුවීම සැළකිය යුතු ලෙස අඩුවී තිබෙනවා.\nඊයේ (22) සහ පෙරේදා (21) දිනවලදී කොළඹ දිස්ත්‍රික්කයෙන් ආසාදිතයන් වාර්තාවී තිබුණේ 101 බැගින්.\nමෙලෙස රෝගීන් අඩුවීම සම්බන්ධයෙන් වසංගත රෝග විද්‍යා අංශය නිසි පැහැදිලි කිරිමක් කළ යුතු බව රජයේ වෛද්‍ය නිලධාරීන්ගේ සංමයේ සංස්කාරක වෛද්‍ය හරිත අලුත්ගේ ප්‍රකාශ කළා.\nකෙසේ වෙතත් කොළඹ මහ නගර සභාවේ වසංගත රෝග විද්‍යාඥ වෛද්‍ය දිනූකා ගුරුගේ කියා සිටියේ කොළඹ මහ නගර සභා බල ප්‍රදේශයෙන් වාර්තාවන ආසාදිතයන්ගේ සුළු අඩුවීමක් පෙන්නුම් කරන බවයි.\nරෝගීන් සංඛ්‍යාවේ අඩුවීමක් පෙන්නුම් කළද එම බල ප්‍රදේශය තුළ සිදුකරන දෛනික පී.සී.ආර්. පරීක්ෂණ සංඛ්‍යාව කිසිදු ලෙසකින් අඩු කර නොමැති බව ඇය කියා සිටියා.\nමේ අතර දැනට හුදකලා කර ඇති කොළඹ - වනාත - අල්ගාකුඹුර ප්‍රදේශයේ ජනතාව අද (23) විරෝධතාවක නිරතවුණේ මාස දෙකක පමණ කාලයක් හුදකලා කර ඇති තම ප්‍රදේශ එම තත්වයෙන් නිදහස් කරන ලෙස ඉල්ලමින්.\nඑමෙන්ම, ලක්සඳ සෙවණ නිවාස සංකීර්ණයේ ජනතාවද අද වීථි බැස සෞඛ්‍ය මාර්ගෝපදේශ නොතකා විරෝධතාවල නිරත වුණා.\nමේ අතර කොළඹ හුදකලා කර ඇති ප්‍රදේශවල ජනතාවට අවශ්‍ය වියලි ආහාර ද්‍රව්‍ය පොලීසිය හරහා බෙදාදීමේ වැඩසටහනක් අග්‍රාමාත්‍ය බිරිඳ ශිරන්ති රාජපක්ෂගේ ප්‍රධානත්වයෙන් අද පැවැත්වුණා.\nඑම අවස්ථාවට බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් එක්ව සිටියා.",
       "URL": "https://www.hirunews.lk/257785/දෛනික-කොරෝනා-රෝගීන්-වාර්තා-වීමේ-මුල්-තැන-කළුතරට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2257"
}