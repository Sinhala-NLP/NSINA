{
       "Source": "hirunews",
       "Timestamp": "Monday, 16 October 2017 - 19:39",
       "Headline": "ගල්කිස්සේ කලහකාරී සිද්ධියට රක්ෂිත බන්ධනාගාර ගතව සිටි 5 කට ඇප",
       "News Content": "මියන්මාර සරණාගතයන් පිරිසක් රඳවා සිටි ගල්කිස්ස ප්‍රදේශයේ නිවසක් අසල කලහකාරීව හැසිරීමේ චෝදනා මත අත්අඩංගුවට ගෙන සිටි 5 දෙනෙකු ඇප මත නිදහස් කර තිබෙනවා.\nපොලිසිය සඳහන් කළේ සිද්ධියට අදාළ 7 දෙනෙකු අද ගල්කිස්ස මහේස්ත්‍රාත් අධිකරණයට ඉදිරිපත් කිරීමෙන් පසු ලක්ෂ 5 බැගින් වු ශරීර ඇප 3 ක් මත සැකකරුවන් 5 දෙනෙකු නිදහස් කළ බවයි.\nපුද්ගලයන් දෙදෙනෙකු ලබන 30 වනදා දක්වා යළි රක්ෂිත බන්ධනාගාර ගතකර තිබෙනවා.\nපසුගිය මස 26 වනදා මියන්මාර සරණාගතයන් සම්බන්ධ සිදුවීමේදී කලහකාරීව හැසිරීමේ චෝදනා මත අත්අඩංගුවට ගැනුනු අක්මීමන දයාරතන හිමියන් පසුගිය 10 වනදා ඇප මත නිදහස් කළා.\nමෙම සියලු සැකකරුවන්ට ඇප ලබාදීමේදී අධිකරණය ප්‍රකාශකර ඇත්තේ යළිත් මෙවැනි වරදකට සම්බන්ධ වුවහොත් ඇප අවලංගු වන බවයි.\nමේ අනුව ඇප ලබාගත් සැකකරුවන්ගේ ක්‍රියාකලාපයන් පිළිබඳ පොලිසිය අඛණ්ඩව සුපරීක්ෂාකාරීව සිටින අතර යම් හෙයකින් මෙවැනි නීති විරෝධී විරෝධතාවකට ඔවුන් සම්බන්ධ වුවහොත් ඒ පිළිබඳ අධිකරණයට කරුණු වාර්තාකර ඇප නියෝග අවලංගු කරවීමට අධිකරණයෙන් ඉල්ලා සිටීමට බලාපොරොත්තු වන බව පොලිසිය නිවේදනය කළා.",
       "URL": "https://www.hirunews.lk/173664/ගල්කිස්සේ-කලහකාරී-සිද්ධියට-රක්ෂිත-බන්ධනාගාර-ගතව-සිටි-5-කට-ඇප",
       "Category": "Local News",
       "Parent URL": "https://www.hirunews.lk/local-news.php?pageID=4268"
}