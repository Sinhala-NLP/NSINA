{
       "Source": "hirunews",
       "Timestamp": "Thursday, 17 February 2022 - 19:18",
       "Headline": "නීලකගේ දරුවා මිතුරෙකු විසින් පොලිසියට භාර දෙයි (වීඩියෝ)",
       "News Content": "පොලිසිය සමග වෙඩි හුවමාරුවකදී මියගිය හොරණ නීලක විසින් පැහැරගෙන ගොස් තිබූ ඔහුගේ දරුවා මිතුරෙකු විසින් හොරණ පොලිසියට භාරදී තිබෙනවා.\nසැකකරු මෙම වෙඩි හුවමාරුවට පෙර දරුවා මිතුරාට භාරදී තිබී ඇති බවටයි අනාවරණ වී ඇත්තේ.\nT56 ගිනි අවියකින් අහසට වෙඩි තබා සිය දරුවා පැහැරගෙන ගිය, මිනී මැරුම් ඇතුළු අපරාධ රැසකට සම්බන්ධ ඊශ්වරගේ දොන් නීලක සඳරුවන් හෙවත් හොරණ නීලක නැමැත්තා හොරණ - අඟුරුවාතොට ප්‍රදේශයේදී  පොලීසිය සමග ඇති වූ වෙඩි හුවමාරුවකින් ජීවිතක්ෂයට පත් වුණා.\nඔහු සැගවී සිටින බවට ලද තොරතුරක් මත පොලිස් විශේෂ කාර්ය බලකාය සහ පොලිසිය ඔහු සැගව සිටි නිවසක් අද දහවල් වැටලූ අවස්ථාවේ මෙම වෙඩි හුවමාරුව සිදුව ඇති බවයි පොලීසිය සදහන් කළේ.\nහොරණ - කඳන ප්‍රදේශයේ කාන්තාවක් භාරයේ සිටි 7 හැවිරිදි දරුවෙකු අහසට වෙඩි තබා මෙලෙස පැහැරගෙන ගොස් තිබුණා.\nමිනී මැරුම් ඇතුළු අපරාධ රැසකට සම්බන්ධ හොරණ නීලක නැමැත්තා මෙලෙස පැහැරගෙන ඇත්තේ, සිය නැන්දම්මා භාරයේ සිටි ඔහුගේ දරුවා බවයි පරීක්ෂණ පවත්වන උසස් නිලධාරියෙකු හිරු ප්‍රවෘත්ති අංශයට සදහන් කළේ.\nසැකකරු මීට දින කිහිපයකට පෙර සිය බිරිඳගේ අත් පා වෙන් වන ලෙස තියුණු ආයුධවලින් කපා දමා තිබූ අතර, ඔහුගේ බිරිඳ මේ වන විට දැඩි සත්කාර ඒකකයේ ප්‍රතිකාර ලබන බවයි පොලීසිය සඳහන් කළේ.\nඑම සිද්ධියට සැකකරු අත්අඩංගුවට ගැනීම සඳහා පොලීසිය විමර්ශන සිදු කරමින් පවතින අතරතුර ඊයේ රාත්‍රියේ මෙම පුද්ගලයා පැමිණ මෙලෙස අහසට වෙඩි තබා සිය දරුවා පැහැරගෙන ගොස් ඇති බවයි අප වාර්තාකරු ප්‍රකාශ කළා.\nසැකකරු හොරණ බැල්ලපිටිය ප්‍රදේශයේ නිවසක් තුල පැහැර ගනු ලැබූ දරුවා රඳවාගෙන සිටින බවට පරීක්ෂණ පවත්වනු ලබන පොලිස් නිලධාරීන්ට ලැබුණු තොරතුරකට අනුව අද දහවල් එම නිවස වටලා තිබෙනවා.\nඑහිදී එම පුද්ගලයා පොලිසියට වෙඩි තැබීමක් සිදුකර ඇති අතර අනතුරුව පොලිස් නිලධාරීන් මේ සම්බන්ධයෙන් හොරණ පොලිස් විශේෂ කාර්ය බලකා නිලධාරීන් දැනුවත් කර ඇතැයි සඳහන්.\nපසුව විශේෂ කාර්ය බලකායේ ක්ෂණික ප්‍රහාරයක යතුරුපැදි කණ්ඩායම් නිලධාරීන් එම ස්ථානයට පැමිණ ඇති අතර ඔවුන්ට ද සැකකරු නිවස තුල සිට වෙඩි තබා තිබෙනවා.\nඅනතුරුව අදාළ නිවසට ඇතුලු වූ නිලධාරීන් ක්ෂණිකව ප්‍රති ප්‍රහාර එල්ලකර ඇති අතර එහිදී සැකකරු මියගොස් තිබෙනවා.\nඑම පුද්ගලයා වෙඩි තැබීමට යොදාගත් ටී 56 ගිනි අවිය ද විශේෂ කාර්ය බලකා නිලධාරීන් විසින් අත්අඩංගුවට ගනු ලැබුවා.\nනීලක නම් මෙම සැකකරු අපරාධ රැසකට සහ මනුෂ්‍ය ඝාතනයකට ද අවශ්‍ය කර සිටි අයෙක් බවයි පොලිසිය සඳහන් කළේ.",
       "URL": "https://www.hirunews.lk/297294/නීලකගේ-දරුවා-මිතුරෙකු-විසින්-පොලිසියට-භාර-දෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1350"
}