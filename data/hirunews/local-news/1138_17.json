{
       "Source": "hirunews",
       "Timestamp": "Friday, 27 May 2022 - 21:33",
       "Headline": "පාපැදියට නැගි මහාචාර්යවරිය (වීඩියෝ)",
       "News Content": "පාපැදි භාවිතය සෞඛ්‍ය සම්පන්න ජීවිතයක් පවත්වාගෙන යාමට මහඟු පිටිවහලක් සපයන බව අප සැම දන්නා කරුණක්.\nපාපැදියෙන් ගමන් කිරිම එතරම් සුලබ නැති අපේ රටේත් මේ වනවිට පාපැදි භාවිතය පිළිබඳව උනන්දුවක් දක්නට ලැබෙනවා.\nනමුත් ඊට හේතු වී ඇත්තේ යහපත් සෞඛ්‍ය තත්ත්වයට වඩා රටේ උද්ගතව ඇති අයහපත් ආර්ථීක තත්ත්වයයි.\nයුරෝපය ඇතුළු බොහෝ සංවර්ධිත රටවල ජනතාව සිය රැකියා ස්ථානයට යාම සඳහා මෙන්ම කෙටි ගමන් බිමන් වෙනුවෙන් පාපැදිය භාවිතා කිරිම සාමාන්‍ය තත්ත්වයක්.\nඑහෙත් ශ්‍රී ලංකාවේ අපට එය නුහුරු අත්දැකීමක්.\nශ්‍රී ජයවර්ධනපුර විශ්ව විද්‍යාලයේ ස්වභාවික සම්පත් පිළිබඳ අධ්‍යයන අංශයේ මහාචාර්ය මෙත්තිකා විතානගේ මහත්මිය මේ දිනවල ඇගේ රැකියා ස්ථානය කරා ගමන් කරන්නේ පාපැදියෙන්.\nඒල තම සෞඛ්‍ය තත්ත්වය යහපත් කර ගැනීමට මෙන්ම වර්තමානයේ රට මුහුණදෙන ඉන්ධන අර්බුදයටද විකල්පයක් ලෙසටයි.\nදැඩි ඉන්ධන හිඟය, දිගු පෝලිම්වල රැඳී සිටීම සහ පාලනයකින් තොරව ඉහළ යන ඉන්ධන මිලෙන් හෙම්බත්ව සිටින බොහෝ පිරිසක් මේ වනවිට පාපැදි වෙත නැවත නැඹුරු වීමේ ප්‍රවණතාවයක් මතුව තිබෙනවා.\nඒ අතරටල විශේෂඥ වෛද්‍යවරුන්ල මහාචාර්යවරුන් මෙන්ම පුද්ගලික ආයතනවල ඉහළ පෙලේ නිලධාරීන්ද අයත්.\nකෙසේවෙතත්, අවාසනාවන්ත තත්ත්වය වන්නේ මේ වනවිට පාපැදි මිලද දෙතුන් ගුණයකින් ඉහළ ගොස් තිබීමයි.\nනිවෙස්වල පවතින පැරණි පාපැදි අලුත්වැඩියා කර නැවත භාවිතා කිරීමට ඇතැමුන් පෙළඹී ඇතත්, වෙළඳපොලේ ඇති පාපැදි අමතර කොටස්වල හිඟය ඒ සඳහාද බාධා මතු කර තිබෙනවා.\nපවතින ප්‍රායෝගික ගැටලු අවම කරගනිමින් මේ මොහොතේ සිටවත් පාපැදිය නැවත ප්‍රචලිත කිරීම සඳහා රජයේ අවධානය යොමුවිය යුතු බවයි පාපැදි සංගම් ඉල්ලා සිටින්නේ.",
       "URL": "https://www.hirunews.lk/305478/පාපැදියට-නැගි-මහාචාර්යවරිය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1138"
}