{
       "Source": "hirunews",
       "Timestamp": "Wednesday, 03 May 2017 - 17:55",
       "Headline": "ව්‍යාජ රන් අලෙවි කරන්න ගිය 8 ක් පොලිස් දැලේ (ඡායාරූප)",
       "News Content": "රත්‍රන් බව පවසමින් ව්‍යාජව සකස් කළ වරාගන් ලබාදී ලක්ෂ 62 ක මුදලක් වංචා කිරීමට ගිය කාන්තාවක් ඇතුලු 8 දෙනෙකු පොලිස් අත්අඩංගුවට ගෙන තිබෙනවා.\nඊයේ වැලිකන්ද පොලිසියේ බුද්ධි අංශයට ලැබුනු තොරතුරකට අනුව උපාය දුතයන් යොදවා වැටලීම සිදුකළ බවයි පොලිසිය සඳහන් කළේ.\nඅරලගංවිල මගුල්දමන ප්‍රදේශයේ නිවසක ව්‍යාජ ආකාරයෙන් සකස් කළ මෙම ද්‍රව්‍ය මිළදී ගැනීමට යන ආකාරයෙන් ගොස් සැකකරුවන් අත්අඩංගුවට ගෙන තිබෙනවා.\nඔවුන් මාදුරුඔය / ඔරොම්බාව / මාතලේ / පදවිය / කුලියාපිටිය / අංගොඩ / ජයන්තිපුර සහ පිඹුරත්තෑව ප්‍රදේශවල පදිංචිකරුවන්.\nරන් පැහැති ලෝහ කැබලි කිලෝ 2 ක පමණ ප්‍රමාණයක් ද පොලිස් භාරයට ගෙන තිබෙනවා.\nව්‍යාජ වරාගන් අලෙවි කිරීමට පැමිණි මෝටර් රථයක් ද පොලිස් භාරයට ගෙන ඇති අතර සිද්ධියේ තවත් ප්‍රධාන සැකකරුවෙකු මෝටර් රථයක් ද සමග පළාගොස් තිබෙනවා.\nඔහු දංගොල්ල හොරොම්බාව ප්‍රදේශයේ පදිංචි අයෙක් බවටයි හෙළිවී ඇත්තේ.\nඔහු අත්අඩංගුවට ගැනීමට ද පොලිසිය පරීක්ෂණ ආරම්භ කර තිබෙනවා.\nඅත්අඩංගුවට ගත් රන් පැහැති ලෝහ කැබලි පුරාවිද්‍යා ස්ථානයකින් කැණීම් කර ලබාගත් ඒවා ද යන්න තහවුරු කර ගැනීම සඳහා පුරාවිද්‍යා ඒකකයෙන් සහ මැණික් හා ස්වර්ණාභරණ අධිකාරියේ ද සහය ලබාගන්නා බවයි පොලිසිය සඳහන් කළේ.\nසැකකරුවන් අද මනම්පිටිය මහේස්ත්‍රාත් අධිකරණයට ඉදිරිපත් කිරීමට නියමිතයි.\nඡායාරූප - මනම්පිටිය නිමල් ජයරත්න",
       "URL": "https://www.hirunews.lk/160528/ව්‍යාජ-රන්-අලෙවි-කරන්න-ගිය-8-ක්-පොලිස්-දැලේ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4535"
}