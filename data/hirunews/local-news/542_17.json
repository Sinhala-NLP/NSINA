{
       "Source": "hirunews",
       "Timestamp": "Sunday, 12 February 2023 - 6:53",
       "Headline": "භූ කම්පනයෙන් මියගිය සංඛ්‍යාව 28,000 පනියි - රටවල් දෙකක් මෙහෙයුම්වලින් ඉවත්වෙයි (වීඩියෝ)",
       "News Content": "තුර්කියට සහ සිරියාවට පසුගියදා බලපෑ ප්‍රබල භූ කම්පනයෙන් මේ වනවිට (12) ජීවිතක්ෂයට පත්ව ඇති පුද්ගලයින් සංඛ්‍යාව 28,000 ඉක්මවා තිබෙනවා.\nරික්ටර් මාපක 7.8ක ප්‍රබල භූ කම්පාවක් තුර්කියට සහ සිරියාවට ඇති වූයේ වසර 100කට පමණ පසුව බවයි තුර්කි ජනාධිපති රිසෙප් තායිප් එඩුවාන් විදෙස් මාධ්‍ය වෙත සඳහන් කළේ.\nනමුත් මේ වනවිට විදෙස් මාධ්‍ය වාර්තා පෙන්වා දෙන්නේ සුන්බුන් ඉවත් කිරීමට එක් වූ ආරක්ෂක අංශ හා ගලවා ගැනීමේ මෙහෙයුම් කණ්ඩායම් සිය මෙහෙයුම් අත්හිටවා ඇති බවයි.\nඊට හේතුව ලෙස පෙන්වාදෙන්නේ ජර්මනිය සහ ඔස්ට්‍රියාව සිය මෙහෙයුම්වලින් ඉවත්ව ඇත්තේ ආරක්ෂාව පිළිබඳ ගැටළු මතු කරමිනුයි.\nSyria Civil Defence (White Helmets) සංවිධානය සඳහන් කළේ උතුරු සහ වයඹදිග සිරියාවේ කැරලිකරුවන්ගේ පාලන ප්‍රදේශවල මේ වනවිට ගලවා ගැනීමේ ස්වේච්ඡා මෙහෙයුම් සියල්ල අවසන් බවයි.\nපැය 108ක් පුරා සෝදිසි කිරීමෙන් අනතුරුව සුන්බුන් යට සිර වී සිටින කිසිවකු තවමත් ජීවතුන් අතර නොමැති බව විශ්වාස කරන බවයි එම කණ්ඩායම ප්‍රකාශ කළේ.\n2011 වර්ෂයේ සිට සිරියාව කැරලිකරුවන්ගේ යුද්ධයෙන් විනාශයට පත්ව ඇති අතර, ,මෙම භූ කම්පනයෙන් අනතුරුව එම ප්‍රදේශවල ජීවත් වන මිලියන 04ක ජනතාවක් මානුෂීය ආධාර මත විශ්වාසය තබා ඇති බවයි විදෙස් මාධ්‍ය වාර්තා පෙන්වාදෙන්නේ.\nකෙසේවෙතත් තවදුරටත් විපතට පත් වූ ජන කණ්ඩායම් ප්‍රමාණය ඉහළ යා හැකි බවත් සිරියාවේ මිලියන 5.3ක ජනතාවකට මානුෂීය ආධාර, නවාතැන් පහසුකම් ආදිය අවශ්‍ය විය හැකි බවත් එක්සත් ජාතීන්ගේ සංවිධානය සඳහන් කරනවා.\nරටේ දේශපාලන සැකැස්ම සංකීර්ණ කරමින්, භූ කම්පනයට නතු වූ බොහෝ සිරියා ප්‍රදේශ පාලනය කරන්නේ තුර්කියේ සහ එක්සත් ජනපදයේ පිටුබලය ලබන විපක්ෂ හමුදා, කුර්දි කැරලිකරුවන් සහ සුන්නි ඉස්ලාමීය සටන්කරුවන් විසින් වීම හේතුවෙන් මානුෂීය ආධාර සැපයීමට ළඟාවීමේ ගැටළුවක් හටගෙන ඇති බවත් විදෙස් මාධ්‍ය පෙන්වාදෙනවා.\nතුර්කිය සහ සිරියාව අතර ඇති එකම කොරිඩෝව වන බාබ් අල්-හවා හරස් මාර්ගය හරහා එක්සත් ජාතීන්ගේ මානුෂීය ආධාර පළමු රථ පෙළට යාමට ද භූමිකම්පාවෙන් දින තුනක් ගෙවුණු බවයි වාර්තා වන්නේ.\nමේ අතර සිරියානු ජනාධිපති බෂාර් අල්-අසාද් සහ ඔහුගේ බිරිඳ අස්මා ඊයේ (11) ලැටකියා නගරයේ රෝහලක තුවාල ලැබූවන්ගේ සුවදුක් බැලීමට ගොස් තිබෙනවා.\nසිරියානු ජනාධිපතිවරයා විසින් තමන්ට බටහිර රාජ්‍යයන්වලින් මානුෂීය ආධාර මෙවන් විපතක දී හෝ නොලැබීම ගැන විවේචන එල්ල කර තිබෙනවා.\nජාත්‍යන්තර රතු කුරුස සම්මේලනයේ ආපදා, දේශගුණ සහ අර්බුද පිළිබඳ අධ්‍යක්ෂ කැරොලයින් හෝල්ට් පවසන පරිදි, ගලවා ගැනීමේ කටයුතු තුර්කියේ සම්පූර්ණ වශයෙන් අවසන් කිරීමට වසර දෙක තුනක් ගත විය හැකි බවත් සිරියාවේ සිදු වූ හානි සමග එය වසර 5-10ක් අතර අගයක් ගත හැකි බවත් ප්‍රකාශ කෙරුණා.\nසිරියානු-ඇමරිකානු නළු Jay Abdo CNN මාධ්‍ය වෙත සිදු වූ භූමිකම්පා විනාශය ගැන කලකිරීමෙන් යුතුව සඳහන් කර ඇත්තේ මිනිස්සුන්ට උදව් කිරීමටත්, රටවල් අතර දේශසීමා බලනොපාන බවයි.\nඔහුගේ ප්‍රකාශය මෙවැන්නක්..,\n“Earthquakes, they have no borders. So why do borders and politics deprive Syrian civilians in the northwest of the country from their human rights to be rescued?”...\nයනුවෙන්.\nමේ හේතුවෙන් ඔහු ජාත්‍යන්තර ප්‍රජාවෙන් ඉල්ලා සිටින්නේ පීඩාවට පත් වූ සිවිල් ජනයාට උපකාර කිරීමට කඩිනමින් මැදිහත් වන ලෙසයි.\nලෝක සෞඛ්‍ය සංවිධානයේ අධ්‍යක්ෂ ජනරාල්වරයා ද ඊයේ සිරියාවේ භූමිකම්පාවෙන් පීඩාවට පත් ඇලෙප්පෝ නගරයට අමෙරිකානු ඩොලර් 290,000කට වඩා වටිනා සෞඛ්‍ය උපකරණ රැගෙන ගුවනින් පැමිණ තිබෙනවා.\nකෙසේවෙතත් ජර්මානුවන් සහ ඔස්ට්‍රියානුවන් සිය ගලවා ගැනීමේ මෙහෙයුම් නවතා දැමීමත් සමග කොල්ලකෑමේ වරද සම්බන්ධයෙන් පුද්ගල‍යින් 50කට ආසන්න පිරිසක් තුර්කිය විසින් අත් අඩංගුවට ගෙන තිබෙනවා.\nනීතිය කඩ කරන ඕනෑම කෙනෙකුට දඬුවම් කිරීමට හදිසි බලතල භාවිතා කරන බව තුර්කියේ ජනාධිපති තායිප් එඩුවාන් නිවේදනය කළේ.",
       "URL": "https://www.hirunews.lk/327196/භූ-කම්පනයෙන්-මියගිය-සංඛ්‍යාව-28000-පනියි-රටවල්-දෙකක්-මෙහෙයුම්වලින්-ඉවත්වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=542"
}