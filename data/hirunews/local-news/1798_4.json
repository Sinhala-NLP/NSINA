{
       "Source": "hirunews",
       "Timestamp": "Sunday, 25 July 2021 - 6:05",
       "Headline": "නිරෝධායන නීති කැඩූ 149ක් අත්අඩංගුවට - හෙට සිට බස්නාහිර පළාතේ විශේෂ මෙහෙයුමක්",
       "News Content": "නිරෝධායන නීති උල්ලංඝණය කිරීමේ චෝදනා මත ඊයේ දිනයේදී පුද්ගලයන් 149 දෙනෙකු අත්අඩංගුවට ගෙන ඇතැයි පොලිසිය පවසනවා.\nමේ දක්වා අත්අඩංගුවට ගෙන ඇති සමස්ත සැකකරුවන් සංඛ්‍යාව පනස් දෙදහස ඉක්මවන බවයි පොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ කියාසිටියේ.\nනිරෝධායන නීති කඩන සැකකරුවන් අත්අඩංගුවට ගැනීමේ මෙහෙයුම් තවදුරටත් ක්‍රියාත්මකයි.\nනිරෝධායන නීති ක්‍රියාත්මක කිරීම ආරම්භ කළ දිනයේ සිට මේ දක්වා සැකකරුවන් හතලිස් හය දහසකට පමණ පිරිසකට නඩු පවරා ඇති අතර තවත් හයදහසකට පමණ නඩු පැවරීමට නියමිතව ඇති බවයි පොලිස් මාධ්‍ය ප්‍රකාශකවරයා සඳහන් කළේ.\nනිරෝධායන නීති තවදුරටත් ක්‍රියාත්මක වන අතර පළාත් සංචරණ නියෝග ද තවදුරටත් ඒ ආකාරයෙන්ම ක්‍රියාත්මක බව ඔහු කියාසිටියා.\nමේ අතර ඊයේ දිනයේ බස්නාහිර පළාතෙන් ඇතුලුවන සහ පිටවන ස්ථාන 13කදී පවත්වන ලද මාර්ග බාධකවලදී පුද්ගලයන් 7644ක් පරීක්ෂාවට ලක්කර තිබෙනවා.\nඒ ඔවුන් පැමිණි වාහන 4120ක් ද සමගින්.\nඑහිදී පැමිණි වාහන 99ක් ද සමග 150 දෙනෙකුට අවවාද කර යළි හරවා යවා තිබෙනවා.\nපළාත් සංචරණ සීමා උල්ලංඝණය කරමින් පළාත් මායිම් හරහා ගමන් කිරීමට උත්සාහ කිරීම හේතුවෙනුයි පොලිසිය මෙම පියවර ගෙන ඇත්තේ.\nමේ අතර හෙට දිනයේ සිට මුව ආවරණ නොපළඳින පුද්ගලයන් මෙන්ම මුව ආවරණ නිසියාකාරව නොපළඳින පුද්ගලයන් සොයා විශේෂ මෙහෙයුමක් ආරම්භ කරන බව පොලිසිය පවසනවා.\nවිශේෂයෙන් කොළඹ නගරය සහ බස්නාහිර පළාත ආශ්‍රිතවයි මෙම මෙහෙයුම ක්‍රියාත්මක වන්නේ.",
       "URL": "https://www.hirunews.lk/277927/නිරෝධායන-නීති-කැඩූ-149ක්-අත්අඩංගුවට-හෙට-සිට-බස්නාහිර-පළාතේ-විශේෂ-මෙහෙයුමක්",
       "Category": "Local News",
       "Parent URL": "https://www.hirunews.lk/local-news.php?pageID=1798"
}