{
       "Source": "hirunews",
       "Timestamp": "Thursday, 13 January 2022 - 17:45",
       "Headline": "9 වැනි පාර්ලිමේන්තුවේ දෙවැනි සභාවාරය විවෘත කිරීමට අදාළ පෙරහුරුව පාර්ලිමේන්තු පරිශ්‍රයේදී (ඡායාරූප)",
       "News Content": "9 වැනි පාර්ලිමේන්තුවේ දෙවැනි සභාවාරය උත්සවාකාරයෙන් විවෘත කිරීමට අදාළ පෙරහුරුව පාර්ලිමේන්තු පරිශ්‍රයේදී අද පැවැත්වුණා.\nඊට පොලිස් සංස්කෘතික කොට්ඨාශයේ නිලධාරීන් සහ ශ්‍රී ජයවර්ධනපුර ජනාධිපති බාලිකා  විද්‍යාලයේ සිසුවියන් එක්ව සිටි බවයි ශ්‍රී ලංකා පාර්ලිමේන්තුවේ මාධ්‍ය ඒකකය නිවේදනය කළේ.\nආණ්ඩුක්‍රම ව්‍යවස්ථාවේ 33(2) ව්‍යවස්ථාව ප්‍රකාරව ලැබී ඇති බලතල අනුව ජනාධිපති ගෝඨාභය රාජපක්ෂ ලබන 18 වැනි අඟහරුවාදා පෙරවරු 10ට පාර්ලිමේන්තුවේදී ආණ්ඩුවේ ප්‍රතිපත්ති ප්‍රකාශය ඉදිරිපත් කිරීමට නියමිතයි.\nඊට පෙර නවවැනි පාර්ලිමේන්තුවේ දෙවැනි සභාවාරය උත්සවාකාරයෙන් විවෘත කිරීම ද ජනාධිපතිවරයාගේ ප්‍රධානත්වයෙන් සිදුවන බවයි පාර්ලිමේන්තුවේ මහලේකම් ධම්මික දසනායක මහතා සඳහන් කළේ.\nජනාධිපතිවරයා පාර්ලිමේන්තුවට පැමිණීමේ උත්සවය ඉතා චාම්ව පැවැත්වීමට ඔහුගේ උපදෙස් මත, කටයුතු සැලසුම් කර  ඇති අතර, ඒ අනුව ආචාර වෙඩි මුර සහ රථ පෙළපාලි පැවැත්වෙන්නේ නැහැ.\nඒ වෙනුවට ඔහු පිළිගැනීම සඳහා පාර්ලිමේන්තුව ඉදිරිපිටදී පොලිස් සංස්කෘතික කොට්ඨාශයේ දායකත්වයෙන් සංස්කෘතික අංග කිහිපයකින් සමන්විත ආචාර දැක්වීමක් සිදු කෙරෙනවා.\nදහඅට වැනිදා පෙරවරු 09.15ට ආරාධිත අමුත්තන්ගේ පැමිණීම සිදුවන අතර, එහිදී  පළමුවෙන් පාර්ලිමේන්තු මන්ත්‍රිවරුන්ගේ පැමිණීමට සිදුවීමට නියමිතයි.\nකථානායක මහින්ද යාපා අබේවර්ධනගේ පැමිණීමෙන් පසු,  අග්‍රාමාත්‍ය මහින්ද රාජපක්ෂගේ පැමිණීම  සිදු වන අතර, ජනාධිපති ගෝඨාභය රාජපක්ෂගේ සම්ප්‍රාප්තිය සිදු වනු ඇති.\nඑහිදී කථානායකවරයා සහ පාර්ලිමේන්තු මහ ලේකම් ධම්මික දසනායක, පාර්ලිමේන්තු ගොඩනැගිල්ලේ ප්‍රධාන පියගැට පෙළ අසලදී ජනාධිපති ගෝඨාභය රාජපක්ෂ පිළිගැනීමට නියමිතයි.\nඉන් පසුව වේත්‍රධාරි, නියෝජ්‍ය වේත්‍රධාරි සහ සහකාර වේත්‍රධාරි පෙරටු කරගත් කථානායකවරයා සහ පාර්ලිමේන්තුවේ මහ ලේකම් විසින් ජනාධිපතිවරයා පාර්ලිමේන්තු මන්දිරය වෙත කැදවා ගෙන යනු ඇති.\nඑම අවස්ථාවේදී පාර්ලිමේන්තුවේ ප්‍රධාන ද්වාරය අසල දී ශ්‍රී ජයවර්ධනපුර, ජනාධිපති බාලිකා විද්‍යාලයේ සිසුවියන් විසින් ජයමංගල ගාථා ගායනා කර, ඔහුට ආශිර්වාද  කිරීමට සැලසුම් කර තිබෙනවා.\nජනාධිපති ගෝඨාභය රාජපක්ෂ විසින් ආණ්ඩුවේ ප්‍රතිපත්ති ප්‍රකාශය ඉදිරිපත් කරනු ලැබීමෙන්  අනතුරුව, සභාව කල් තැබීම සිදු වනවා.\nඉන් පසු පාර්ලිමේන්තු මන්ත්‍රීවරයන් සහ ආරාධිත අමුත්තන් වෙනුවෙන් තේ පැන් සංග්‍රහයක් ද සංවිධානය කර තිබෙනවා.\nනවවැනි පාර්ලිමේන්තුවේ දෙවැනි සභා වාරය උත්සවාකාරයෙන් විවෘත කිරීමේ අවස්ථාවට විදේශ රාජ්‍ය තාන්ත්‍රිකයන්, හිටපු ජනාධිපතිවරුන්, අග්‍රාමාත්‍යවරුන්, අගවිනිසුරුතුමන්, උපරිමාධිකරණ විනිසුරුවරුන් හා නීතිපතිතුමන් ඇතුළු ආරාධිත අමුත්තන් පිරිසකට ඇරයුම් කර ඇති බවයි පාර්ලිමේන්තුවේ මහලේකම් ධම්මික දසනායක සඳහන් කළේ.\nඑමෙන්ම සියලු සෞඛ්‍යාරක්ෂිත ක්‍රම්වේද අනුගමනය කරමින් නවවන පාර්ලිමේන්තුවේ දෙවැනි සභාවාරය උත්සවාකාරයෙන් විවෘත කිරීමේ කටයුතු සිදුකෙරෙන බවද ඔහු අවධාරණය කළා.",
       "URL": "https://www.hirunews.lk/293929/9-වැනි-පාර්ලිමේන්තුවේ-දෙවැනි-සභාවාරය-විවෘත-කිරීමට-අදාළ-පෙරහුරුව-පාර්ලිමේන්තු-පරිශ්‍රයේදී-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1426"
}