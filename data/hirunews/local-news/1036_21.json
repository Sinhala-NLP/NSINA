{
       "Source": "hirunews",
       "Timestamp": "Friday, 08 July 2022 - 17:13",
       "Headline": "ඉන්ධන අර්බුධයෙන් ධීවර ජනතාව මුහුණ දී ඇති ගැටළුවලට කඩිනම් සහන සලසන්න - අගමැති",
       "News Content": "පවතින ඉන්ධන අර්බුධය හමුවේ ධීවර ජනතාව මුහුණ දී ඇති ගැටළුවලට කඩිනම් සහන සැලසීමට අවශ්‍ය කටයුතු සිදුකරන ලෙස අග්‍රාමාත්‍ය රනිල් වික්‍රමසිංහ විසින් ධීවර අමාත්‍ය ඩග්ලස් දේවානන්දා සහ ඛනිජ තෙල් අමාත්‍ය කංචන විජේසේකර යන අමාත්‍යවරුන් වෙත උපදෙස් ලබා දී තිබෙනවා.\nපසුගිය බදාදා (06) පැවති පාර්ලිමේන්තු සැසිවාරයේදී පාර්ලිමේන්තු මන්ත්‍රීවරුන් වන දිලිප් වෙදආරච්චි සහ මයන්ත දිසානායක විසින් ඉන්ධන අර්බුධය හේතුවෙන් ධීවර ජනතාව මුහුණ දෙන ප්‍රශ්න මතු කරනු ලැබුවා.\nඑහිදී අග්‍රාමාත්‍ය රනිල් වික්‍රමසිංහ විසින් සියළු පාර්ශවවල සහභාගීත්වයෙන් සාකච්ඡාවක් පැවැත්වීමට දිනයක් එදිනම ලබා දුන්නා.\nඒ අනුවයි අද (8) පෙරවරුවේ අග්‍රාමාත්‍ය කාර්යාලයේදී සියළු පාර්ශවවල සහභාගීත්වයෙන් එම සාකච්ඡාව පැවැත් වුණේ.\nඉන්ධන අර්බුදයත් සමග ධීවර ප්‍රජාව මුහුණ දෙන ගැටළු පිළිබඳ ඛනිජ තෙල් අමාත්‍ය කාංචන විජේසේකර මෙහිදී පැහැදිළි කිරීමක් සිදු කර තිබෙනවා.\nඒ අනුව ධීවර අමාත්‍ය ඩග්ලස් දේවානන්ද සහ ඛනිජ තෙල් අමාත්‍ය කාංචන විජේසේකරගේ ප්‍රධානත්වයෙන් කමිටුවක් පත් කිරීමටත්, ධීවර ප්‍රජාව මුහුණ දෙන ගැටළුවලට සහන ලබා දීම වෙනුවෙන් අවශ්‍ය කඩිනම් ක්‍රියාමාර්ග ගන්නා ලෙසටත් අග්‍රමාත්‍ය රනිල් වික්‍රමසිංහ උපදෙස් දී තිබෙනවා.\nපාර්ලිමේන්තු මන්ත්‍රීවරුන් වන දිලීප් වෙදආරච්චි,නිමල් ලංසා, නිරෝෂන් පෙරේරා, පියල් නිශාන්ත, සනත් නිශාන්ත, මයන්ත දිසානායක යන මන්ත්‍රීවරුන් කමිටුවේ සෙසු සාමාජිකයින් ලෙසට පත්වුණා.\nකමිටු සාමාජිකත්වය සඳහා මහා භාණ්ඩාගාරය නියෝජනය කරමින් නියෝජිතයෙකු ඉදිරියේදී නම් කරන බව සඳහන් කළ අග්‍රාමාත්‍ය රනිල් වික්‍රමසිංහ අදාළ අමාත්‍යංශවල ලේකම්වරුන් සහ නිලධාරීන් ද මෙම කමිටුවේ සාමාජිකයින් ලෙස පත්කර ගන්නා ලෙසටයි උපදෙස් ලබා දුන්නේ.",
       "URL": "https://www.hirunews.lk/309460/ඉන්ධන-අර්බුධයෙන්-ධීවර-ජනතාව-මුහුණ-දී-ඇති-ගැටළුවලට-කඩිනම්-සහන-සලසන්න-අගමැති",
       "Category": "Local News",
       "Parent URL": "https://www.hirunews.lk/local-news.php?pageID=1036"
}