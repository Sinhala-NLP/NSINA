{
       "Source": "hirunews",
       "Timestamp": "Thursday, 21 September 2017 - 16:30",
       "Headline": "එකම පවුලේ පියාට, මවට ,දියණියට සහ පුතාට අත් පොරවකින් කොටා ඝාතනය කළ ලක්මාල් ට අද අත් වූ ඉරණම",
       "News Content": "එකම පවුලේ සිව්දෙනකු අත් පොරවකින් කපා කොටා ඝාතනය කරනු ලැබීමේ සිද්ධියකට වරදකරු වූ  එම පවුලේ ඥාති පුත්‍රයකු වන එප්පාවල ඇඳගල මිහිඳුපුර පදිංචි විතානගමගේ දිනූක ලක්මාල් නැමැති 28 හැවිරිදි තරුණයාට අද (21) දඬුවම් නියම වුනා.\nඅධි චෝදනා එල්ල වී තිබුනේ එකම පවුලේ පියාට, මවට ,දියණියට සහ පුතාට අත් පොරවකින් කොටා ඝාතනය කළ බවටයි.\nඋතුරු මැද පළාත් බද මහාධිකරණ විනිසුරු මංජුල තිලකරත්න දඬුවම් නියම කරමින් පැවසුවේ මනුෂ්‍ය ඝාතන හතරක් සිදු කර ඇති බවට  ඔප්පු කළ හැකි ඇසින් දුටු සාක්ෂි කිසිවක් නොමැති  වුවත්  විත්තිකරු මෙම  අපරාධය සිදු කළ බවට පරිවේෂණීය සාක්ෂි මගින් සාධාරණ සැකයෙන් ඔබ්බට ඔප්පු වී  ඇති බවයි.\nඅපරාධය සිදුව තිබෙන්නේ 2010 වසරේ ජූලි මස 11 වන දින හෝ ඊට ආසන්න දිනයකයි.\nමනුෂ්‍ය ඝාතන හතරක් සිදු කළ බවට  විත්තිකරුට එරෙහිව නීතිපතිවරයා විසින් නගා ඇති අධි චෝදනා සියල්ලට විත්තිකරු වරදකරු බවට  නිගමනය  කරන බවත් මරණ දඬුවම් හතරක් වෙන් වෙන්ව නියම කරන බවත් විනිසුරුවරයා සඳහන් කළා.",
       "URL": "https://www.hirunews.lk/171478/එකම-පවුලේ-පියාට-මවට-දියණියට-සහ-පුතාට-අත්-පොරවකින්-කොටා-ඝාතනය-කළ-ලක්මාල්-ට-අද-වූ-ඉරණම",
       "Category": "Local News",
       "Parent URL": "https://www.hirunews.lk/local-news.php?pageID=4311"
}