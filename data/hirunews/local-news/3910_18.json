{
       "Source": "hirunews",
       "Timestamp": "Tuesday, 05 June 2018 - 12:34",
       "Headline": "ජනපති හදිසියේම නිදහස් පක්ෂ මූලස්ථානය වෙත",
       "News Content": "ජනාධිපති මෛත්‍රීපාල සිරිසේන අද උදෑසන හදිසියේ කොළඹ ඩාර්ලි පාරේ පිහිටි නිදහස් පක්ෂ මූලස්ථානය වෙත පැමිණියා.\nපසුගියදා සිදු කළ තනතුරු වෙනසින් පසු ජනාධිපතිවරයා නිදහස් පක්ෂ මූලස්ථානයට පැමිණි පළමු අවස්ථාව මෙයයි.\nමෙහිදී ජනාධිපතිවරයා නිදහස් පක්ෂයේ නව මහ ලේකම් මහාචාර්ය රෝහණ ලක්ෂ්මන් පියදාස, ජාතික සංවිධායක අමාත්‍ය දුමින්ද දිසානායක ඇතුළු නව නිලධාරි මණ්ඩලය හමුවී සාකච්ඡාවක නිරත වූ බවයි නිදහස් පක්ෂ මූලස්ථානයේ ප්‍රකාශකයෙකු සඳහන් කළේ.\nමෙම අවස්ථාවට නිදහස් සන්ධානයේ මහ ලේකම් අමාත්‍ය මහින්ද අමරවීර, නිදහස් පක්ෂ උප ලේකම්වරුන් වන නියෝජ්‍ය අමාත්‍ය ලසන්ත අලගියවන්න, බස්නාහිර පලාත් ප්‍රධාන අමාත්‍ය ඉසුර දේවප්‍රිය මෙන්ම නිදහස් පක්ෂ 16 කණ්ඩායම නියෝජනය කරන පාර්ලිමේන්තු මන්ත්‍රීවරුන් වන දයාසිරි ජයසේකර සහ සුමේධා ජී. ජයසේන එක්ව සිටියා.\nමේ අතර, නිදහස් පක්ෂයේ මධ්‍යම කාරක සභාවද ජනාධිපති මෛත්‍රීපාල සිරිසේනගේ ප්‍රධානත්වයෙන් අනිද්දා රාත්‍රියේ ජනාධිපති නිල නිවසේදී රැස්වීමට නියමිතව තිබෙනවා.\nනව නිලධාරි මඩුල්ල පත්කර ගැනීමෙන් පසු ඉදිරියේදී සිදු කිරීමට නියමිත පක්ෂ ප්‍රතිසංවිධාන කටයුතු පිළිබඳව සාකච්ඡා කිරීම මෙහිදී සිදු වනු ඇති.",
       "URL": "https://www.hirunews.lk/192358/ජනපති-හදිසියේම-නිදහස්-පක්ෂ-මූලස්ථානය-වෙත",
       "Category": "Local News",
       "Parent URL": "https://www.hirunews.lk/local-news.php?pageID=3910"
}