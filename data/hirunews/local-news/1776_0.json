{
       "Source": "hirunews",
       "Timestamp": "Wednesday, 04 August 2021 - 10:40",
       "Headline": "හිටපු නාවික හමුදාපති කරන්නාගොඩට එරෙහි, චෝදනා නීතිපති ඉවත් කර ගනී",
       "News Content": "තරුණයින් 11 දෙනෙකු පැහැරගෙන ගොස් අතුරුදන් කිරීමේ සිද්ධිය සම්බන්ධයෙන් හිටපු නාවික හමුදාපති, අද්මිරාල් ඔෆ් ද ෆ්ලීට් වසන්ත කරන්නාගොඩට එරෙහි චෝදනා ඉදිරියට පවත්වාගෙන නොයන බව නීතිපතිවරයා අද කොළඹ විශේෂ ත්‍රිපුද්ගල මහාධිකරණයට දැනුම් දී තිබෙනවා.\nමෙම නඩුවේ 14 වන විත්තිකරු වන්නේ වසන්ත කරන්නාගොඩයි.\nනඩුව අද කැඳවනු ලැබුවේ චම්පා ජානකී රාජරත්න, අමල් රණරාජා සහ නවරත්න මාරසිංහ යන ත්‍රි පුද්ගල විශේෂ මහාධිකරණ විනිසුරු මඩුල්ල හමුවේයි.\nඑහිදී නීතිපතිවරයා වෙනුවෙන් පෙනී සිටි ජේ්‍යෂ්ඨ නීතිඥ ජනක බණ්ඩාර අධිකරණය හමුවේ කරුණු දක්වමින් කියා සිටියේ හිටපු නාවික හමුදාපතිවරයා මෙම නඩුවේ විත්තිකරුවෙකු වශයෙන් නම් කිරීමට එරෙහිව අභියාචනාධිකණය හමුවේ රිට් පෙත්සමක් ගොනු කර ඇති අතර ඒ අනුව ඔහුට එරෙහිව ඉදිරිපත් කර තිබෙන චෝදනා විභාග කිරීම වළක්වාලමින් අභියාචනාධිකරණය විසින් තහනම් නියෝගයක් නිකුත් කර ඇති බවයි.\nඑම තහනම් නියෝගය නඩු විභාගය අවසන් වනතෙක් බලපැවැත්වෙන බව කී ජේ්‍යෂ්ඨ රජයේ නීතිඥවරයා එම රිට් පෙත්සම අභියාචනාධිකරණය හමුවේ ලබන 30 වනදා කැඳවීමට නියමිතව තිබෙන බවත් ප්‍රකාශ කළා.\nඒ අනුව අදාල විත්තිකරුවන්ට එරෙහි චෝදනා පවත්වාගෙන යාමට අපේක්ෂා නොකරන බවයි  ඔහු ප්‍රකාශ කළේ.\nමෙහිදී ත්‍රිපුද්ගල විනිසුරු මඩුල්ල රජයේ නීතිඥවරයාට දන්වා සිටියේ මෙම නඩුවේ විත්තිකරුවන් 14 දෙනෙකු සිටින හෙයින් එම විත්තිකරුවන් සියලු දෙනා අධිකරණය හමුවේ පෙනී සිටින අවස්ථාවක නීතිපතිවරයාගේ මෙම ස්ථාවරය දැනුම් දීම සුදුසු බවයි.\n2008 සහ 2009 වසරවල කොළඹ හා තදාසන්න ප්‍රදේශවල වාසය කළ තරුණයින් 11 දෙනෙකු පැහැරගෙන ගොස් අයුතු ලෙස සිරකර තබා අතුරුදන් කළේ යැයි චෝදනා කරමින් හිටපු නාවික හමුදාපතිවරයා, හිටපු නාවික හමුදා මාධ්‍ය ප්‍රකාශ රියර් අද්මිරාල් ඩී.කේ. පි. දසනායක ඇතුලු නාවික හමුදා සාමාජිකයින් 14 දෙනෙකුට එරෙහිව ඉකුත් යහපාලන රජය සමයේ නීතිපතිවරයා මෙම නඩුව ගොනු කර තිබෙනවා.\nමෙම නඩුව සැප්තැම්බර් මස 22 වනදා යලි කැඳවීමට නියමිතයි.",
       "URL": "https://www.hirunews.lk/278821/හිටපු-නාවික-හමුදාපති-කරන්නාගොඩට-එරෙහි-චෝදනා-නීතිපති-ඉවත්-කර-ගනී",
       "Category": "Local News",
       "Parent URL": "https://www.hirunews.lk/local-news.php?pageID=1776"
}