{
       "Source": "hirunews",
       "Timestamp": "Wednesday, 25 May 2022 - 8:24",
       "Headline": "මැයි 9 සිදුවීම් ගැන විශේෂ ජනපති කොමිසමක් ඉල්ලයි - 1,708 ක් අත්අඩංගුවේ (වීඩියෝ)",
       "News Content": "මැයි 9 වනදා ඇතිවූ කළහකාරී සිද්ධිය සම්බන්ධයෙන් විශේෂ ජනාධිපති කොමිසමක් පත් කරන ලෙස ස්වාධීන පාර්ලිමේන්තු මන්ත්‍රී සංසදය ජනාධිපති ගෝඨාභය රාජපක්ෂ වෙත ලිපියක් යොමු කරමින් ඉල්ලා සිටිනවා.\nඔවුන් යොමුකළ ලිපියේ දැක්වුණේ භීතිය සහ පීඩනය රට තුළ ඇති කළ කළු පැල්ලම මෙන්ම ජාත්‍යන්තර වශයෙන් රටට ගෙන ආ අපකීර්තියද ඉතා බලවත් බවයි.\nරට පුරා එදින දියත් කෙරුණු වනචාරී ප්‍රචන්ඩත්වය පරීක්ෂාවට ලක්විය යුතු බවද එම ලිපියේ සඳහන්.\nප්‍රචන්ඩත්වයේ අගමුල, ඒවාට නියෝග දුන් පුද්ගලයින්, සැළසුම් කරුවන් මෙන්ම ක්‍රියාත්මක කෙරූ අයද රට ඉදිරියේ හෙළිදරව් කළ යුතු බවයි ජනාධිපතිවරයා වෙත ඔවුන් යොමුකළ ලිපියේ දැක්වෙන්නේ.\nඑමෙන්ම අපරාධ සිදුකරනු ලැබූ පුද්ගලයන්ට සුදුසු පරිදි දඬුවම් ලැබිය යුතු බවත් නැවත මෙවැනි තත්වයක් ඇතිවීම වළක්වාගැනීමට කටයුතු කරන ලෙසත් ස්වාධීන පාර්ලිමේන්තු මන්ත්‍රී සංසදය ඉල්ලීමක් කරනවා.\nඅදාළ ලිපියට පාර්ලිමේන්තු මන්ත්‍රීවරුන් වන විමල් වීරවංශ, උදය ගම්මන්පිල, පූජ්‍ය අතුරලියේ රතන හිමි, ගෙවිඳු කුමාරතුංග, ඒ.එල්.එම්. අතාවුල්ලා, වාසුදේව නානායක්කාර සහ මහාචාර්ය තිස්ස විතාරණ අත්සන් තබා තිබුණා.\nමේ අතර මැයි 9 වනදා ඇතිවූ කළහකාරී සිද්ධිය සම්බන්ධයෙන් මේ වනවිට 1,708 දෙනෙකු අත්අඩංගුවට ගෙන ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව ප්‍රකාශ කළා.\nඑමෙන්ම, ගාලුමුවදොර විරෝධතාව 47 වන දිනටත් අදත් ක්‍රියාත්මක අතර අරලියගහ මන්දිරය ඉදිරිපිට සිදුකරගෙන යන විරෝධතාව ද අඛණ්ඩව ක්‍රියාත්මකයි.",
       "URL": "https://www.hirunews.lk/305228/මැයි-9-සිදුවීම්-ගැන-විශේෂ-ජනපති-කොමිසමක්-ඉල්ලයි-1708-ක්-අත්අඩංගුවේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1145"
}