{
       "Source": "hirunews",
       "Timestamp": "Thursday, 05 October 2017 - 10:00",
       "Headline": "GMOA නිල වශයෙන් යෝජනා නොදුන් බව සෞඛ්‍ය ලේකම් කියයි",
       "News Content": "පශ්චාත් සීමාවාසික වෛද්‍ය පත්වීම් 1200 ක් ලබාදීම සම්බන්ධයෙන් සිය යෝජනා ඉදිරිපත් කරන ලෙසට වෛද්‍ය නිලධරීන්ගේ සංගමයට ලබාදුන් දින 2 ක කාලය තුල නිල වශයෙන් කිසිදු යෝජනාවක් නොලැබුනු බව සෞඛ්‍ය අමාත්‍යාංශ ලේකම් ජනක සුගතදාස මහතා පවසනවා.\nරජයේ වෛද්‍ය නිලධාරීන්ගේ සංගමය සහ සෞඛ්‍ය ලේකම්වරයා අතර ඔක්තෝම්බර් මස 02 දින සාකච්ඡාවක් පවත්වනු ලැබුවා.\nසාකච්ඡාව අවසානයේ තීරණය කෙරුණේ අදාල කරුණ සම්බන්ධයෙන් දින දෙකක් තුල සිය යෝජනා ඉදිරිපත් කිරීමට රජයේ වෛද්‍ය නිලධාරීන්ගේ සංගමයට අවස්ථාව ලබාදීමටයි.\nඒ අනුව ඒ සදහා ලබාදුන් කාලය ඊයේ (04) පස්වරුවේ අවසන් වුණා.\nමෙම පශ්චාත් සීමාවාසික වෛද්‍ය පත්වීම් ලේඛණයට රාජ්‍ය සේවා කොමිශන් සභාවේ ද අනුමැතිය හිම් වූ අතර එය පසුගියදා සෞඛ්‍ය අමාත්‍යාංශ වෙබ් අඩවියේ පළ කර තිබෙනවා.\nනමුත් ඔක්තෝම්බර් මස 02 දින පැවැති සාකච්ඡාවෙන් පසු එම ලේඛණය ක්‍රීයාත්මක කිරීම තාවකාලිකව අත්හිටවූව ද හෙට (06) සිට මෙම ලේඛණය ක්‍රියාත්මක කරන බවයි සෞඛ්‍ය අමාත්‍යාංශ ලේකම්වරයා අවධාරණය කළේ.",
       "URL": "https://www.hirunews.lk/172643/gmoa-නිල-වශයෙන්-යෝජනා-නොදුන්-බව-සෞඛ්‍ය-ලේකම්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4287"
}