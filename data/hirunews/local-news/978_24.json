{
       "Source": "hirunews",
       "Timestamp": "Sunday, 31 July 2022 - 7:44",
       "Headline": "ඉන්ධන නිකුත් කිරීම හෙට සිට කිව් ආර් ක්‍රමයට පමණයි - කිව්. ආර් ක්‍රමයට තෙල් දුන් වැඩිම ප්‍රමාණය ඊයේ (වීඩියෝ)",
       "News Content": "ජාතික ඉන්ධන අවසර පත්‍ර ක්‍රමවේදය හෙවත් කිව් ආර්. ක්‍රමවේදය හෙට (01) සිට මුළු දිවයිනම ආවරණය වන පරිදි ක්‍රියාත්මක වනවා.\nකෙසේ වෙතත්, තමන්ගේ රථය සඳහා වෙන්වන ඉන්ධන කෝටාව ලබාගැනීම සඳහා සතියක පමණ කාලයක් පවතින හෙයින් හෙට දිනයේම පිරවුම්හල් වෙත පැමිණ එය ලබාගැනිමට උත්සාහ නොකරන ලෙසයි බලශක්ති අමාත්‍යාංශය ඉල්ලීමක් කළේ.\nමේ අතර, ජාතික ඉන්ධන අවසර පත්‍ර ක්‍රමවේදය හෙවත් කිව් ආර් ක්‍රමවේදය සඳහා අද (31) සිට වාහන ආදායම් බලපත්‍ර අංකයට අනුව ද ලියාපදිංචි විය හැකියි.\nඒ අනුව වාහනයේ චැසි අංකයෙන් කිව් ආර් ක්‍රමවේදයට ලියාපදිංචි වීමට නොහැකි වූ වාහන හිමියන්ට මෙලෙස ආදායම් බලපත්‍රයෙන් ලියාපදිංචියට අවස්ථාව හිමිවනවා.\nමේ වනවිට කිව් ආර් ක්‍රමවේදය සඳහා ලියාපදිංචි වී ඇති වාහන සංඛ්‍යාව 4,691,149 ක්. එයින් රථ වාහන 4,159,367 ක් පෙට්‍රල් වාහන වන අතර, 532,571 ක් ඩීසල් වාහන වනවා.\nමේ අතර, සියලුම ත්‍රිරෝද රථ අදාළ පොලිස් ස්ථානයේ ලියාපදිංචි විය යුතු අතර ඔවුන්ට ආසන්නම ඉන්ධන පිරවුම්හල නම් කර ලබාදිය යුතුයි.\nඒ අනුව ඉදිරියේදී එම පිරවුම්හල්වලින් ඉන්ධන ලබාදීමට කටයුතු කරනු ලබනවා.\nඅද දිනයේදී ඉන්ධන නිකුත් කෙරෙන්නේ වාහන අංක තහඩුවේ අවසාන අංක 3, 4 සහ 5 සඳහායි.\nඑමෙන්ම ඊයේ (30) දිනයේ දී පිරවුම්හල් 746ක් කිව්. ආර්. ක්‍රමවේදයට ඉන්ධන ලබාදීම සිදු කර ඇති බව බලශක්ති අමාත්‍ය කංචන විජේසේකර පවසනවා.\nඑය දිනක් තුළ වාර්තා වූ ඉහළම අගය ද බවයි අමාත්‍යවරයා කියා සිටින්නේ.\nඊයේ රාත්‍රී 8.30 වනවිට ඉන්ධන පිරවුම්හල් 1060ක් පද්ධතියට ඇතුළත් කර තිබෙනවා.",
       "URL": "https://www.hirunews.lk/311444/ඉන්ධන-නිකුත්-කිරීම-හෙට-සිට-කිව්-ආර්-ක්‍රමයට-පමණයි-කිව්-ආර්-ක්‍රමයට-තෙල්-දුන්-වැඩිම-ප්‍රමාණය-ඊයේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=978"
}