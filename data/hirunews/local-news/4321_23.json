{
       "Source": "hirunews",
       "Timestamp": "Thursday, 14 September 2017 - 20:16",
       "Headline": "සාක්ෂි දිය නොහැකි බව අර්ජුන් ඇලෝසියස් බැදුම්කර කොමිසම හමුවේ කියයි - තීන්දුවට එකඟ විය නොහැකියි - නීතිපති දෙපාර්තමේන්තුවෙන් ප්‍රකාශයක්",
       "News Content": "මහ බැංකු බැඳුම්කර නිකුතුව සම්බන්ධයෙන් විමර්ශනය කරන ජනාධිපති කොමිසම ඉදිරියේ සාක්ෂි ලබා නොදෙන බව අර්ජුන් ඇලෝසියස් අද (14) එම කොමිසමට දැනුම් දුන්නා.\nකොමිසම ඊයේ ලබාදුන් තීන්දුවට අනුව අර්ජුන් ඇලෝසියස්ම මෙම ප්‍රකාශය සිදුකළ අතර, වැඩබලන සොලිසිටර් ජනරාල් දප්පුල ද ලිවේරා ප්‍රකාශ කළේ එම තීන්දුවට එකඟ නොවන බවයි.\nකොමිසම හමුවේ සාක්ෂි ලබාදීමට කැමති දැයි අද ප්‍රකාශ කරන ලෙස පර්පචුවෙල් ටෙ‍්‍රෂරීස් සමාගමේ හිමිකරු අර්ජුන් ඇලෝසියස්ට ඊයේ කොමිසම දැනුම් දුන්නා.\nකොමිසම ඊයේ (13) දිනයේදී තීන්දුවක් ලබාදෙමින් ප්‍රකාශ කළේ චූදිතයෙකුට සාක්ෂි ලබා නොදී සිටීමට නීතියෙන් ඉඩ සලසා දී ඇති නිසා අර්ජුන් ඇලෝසියස්ට සාක්ෂි ලබාදීමට කොමිසම බල නොකරන බවයි.\nකෙසේ වෙතත්, එම තීන්දුවට එකඟ නොවන බව ප්‍රකාශ කළ වැඩබලන සොලිසිටර් ජනරාල්, ජනාධිපති නීතිඥ දප්පුල ද ලිවේරා සඳහන් කළේ මේ සම්බන්ධයෙන් ඉදිරි පියවර ගැනීම සඳහා අද (14) දිනයේදී නීතිපතිවරයා සමඟ සාකච්ඡා කරන බවයි.\nරජයේ නීතිඥයින් අනතුරුව පර්පචුවෙල් ටෙ‍්‍රෂරීස් සමාගමේ ප්‍රධාන විධායක නිලධාරී කසුන් පලිසේනගෙන් ප්‍රශ්න කළේ ඔහු හා අර්ජුන් ඇලෝසියස් අතර ඇතිවූ දුරකතන සංවාද උපුටා දක්වමින්.\nඅදාළ දුරකතන සංවාද මගින් පර්පචුවෙල් ටෙ‍්‍රෂරීස් සමාගමට අභ්‍යන්තර රහසිගත තොරතුරු ලැබී ඇති බවට රජයේ නීතිඥවරයා තහවුරු කරන අවස්ථාවේදී ඊට එම සමාගමේ නීතිඥයා බාධා කළා.\nඑහිදී වැඩබලන සොලිසිටර් ජනරාල් දප්පුල ද ලිවේරා එම නීතිඥයාට කට වසා ගන්නා ලෙස දැඩි ස්වරයෙන් ප්‍රකාශ කළ අවස්ථාවේදී එය ශ්‍රේෂ්ඨාධිකරණ විනිසුරු ප්‍රසන්න ජයවර්ධනගේ දැඩි දෝෂාරෝපණයට ලක්වුණා.\nපර්පචුවෙල් ටෙ‍්‍රෂරීස් සමාගමේ නීතිඥවරයාටද විනිසුරුවරයා මෙහිදී අවවාද කළේ ඉතා වැදගත් කරුණු ඉදිරිපත් වන අවස්ථාවේදී සාක්ෂි මෙහෙයවීමට බාධා නොකළ යුතු බව පවසමින්.\nමෙම දුරකතන සංවාදවලදී අර්ජුන් ඇලෝසියස් පවසන්නේ බලවත් ස්ථානවල සිටින අපගේ මිතුරන් ලංසු ලබන ලෙසට ප්‍රකාශ කළ බවයි.\nඑම මිතුරන් කවුදැයි කොමිසම පුන පුනා කසුන් පලිසේනගෙන් ප්‍රශ්න කරන විට තමන් එය නොදන්නා බව පවසමින් ඔහු ප්‍රශ්නය මග හැරියා.\nඑවිට වෙනත් ආකාරයකින් යළි ප්‍රශ්න කළ විට ඔහු පැවසුවේ මෙම බලවත් ස්ථාන මහ බැංකුවේ රාජ්‍ය ණය දෙපාර්තමේන්තුව, ටෙන්ඩර් මණ්ඩලය හා අධිපති විය හැකි බවයි.\nඊට අමතරව සේවක අර්ථ සාධක අරමුදලේ සමන් කුමාර සහ ජාතික ඉතිරි කිරීමේ බැංකුවේ නවීන් අනුරාධ යන අය අර්ජුන් ඇලෝසියස්ගේ මිත්‍රයින් බව කසුන් පලිසේන විසින් පිළිගනු ලැබුවා.\nරජයේ නීතිඥවරයා සඳහන් කළේ බලවත් ස්ථානවල සිටින මිතුරන් කවුදැයි ප්‍රකාශ කිරීමට සිදුවන නිසා අර්ජුන් ඇලෝසියස්, කසුන් පලිසේන මත වරදේ වගකීම පටවා පැන ගිය බවයි.\nඅර්ජුන් ඇලෝසියස්ට බැඳුම්කර නිකුතුව සම්බන්ධයෙන් අභ්‍යන්තර රහසිගත තොරතුරු නිශ්චිතවම ලැබුණු නිසා 2016 වසරේ මාස 02 කදී පමණක් ඔහුගේ සමාගම රුපියල් බිලියන 04 ක ලාභයක් ලබා ඇති බව රජයේ නීතිඥවරයා වැඩිදුරටත් පැවසුවා.",
       "URL": "https://www.hirunews.lk/170944/සාක්ෂි-දිය-නොහැකි-බව-අර්ජුන්-ඇලෝසියස්-බැදුම්කර-කොමිසම-හමුවේ-කියයි-තීන්දුවට-එකඟ-විය-නොහැකියි-නීතිපති-දෙපාර්තමේන්තුවෙන්-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=4321"
}