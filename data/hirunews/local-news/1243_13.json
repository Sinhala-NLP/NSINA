{
       "Source": "hirunews",
       "Timestamp": "Friday, 08 April 2022 - 8:49",
       "Headline": "අප්‍රේල් 13 සහ 14 විදුලි කප්පාදුවක් නෑ",
       "News Content": "අප්‍රේල් මාසය සඳහා ඩීසල් මෙටි්‍රක් ටොන් දෙලක්ෂ 65,000ක් ආනයනය කිරීමට සැළසුම් කර ඇති බව ඛනිජ තෙල් සංස්ථාව ප්‍රකාශ කළා.\nඑහි සභාපති සුමිත් විජේසිංහ කියා සිටියේ, ප්‍රමාණවත් ඉන්ධන තොග ඛනිජ තෙල් සංස්ථාව සතුව තිබෙන බැවින් අනවශ්‍ය ලෙස ඉන්ධන එක් රැස් කිරීමෙන් වළකින ලෙසයි.\nජනාධිපති මාධ්‍ය කේන්ද්‍රයේ අද පෙරවරුවේ පැවති මාධ්‍ය හමුවකට එක්වෙමින් ඔහු සඳහන් කළේ ඉන්දීය ආධාර යටතේ ඇමරිකානු ඩොලර් මිලියන 500ක ඩීසල් තොග ලැබීමට නියමිත අතර, ඉන් ඇමරිකානු ඩොලර් මිලියන 290ක ඉන්ධන මේ වනවිට මෙරටට ලැබී ඇති බවයි.\nමේ අතර මෙවර සිංහල හා දෙමළ අලුත් අවුරුද්ද යෙදී ඇති 13 සහ 14 දින දෙකෙහි විදුලි කප්පාදුවක් සිදු නොකරන බව මහජන උපයෝගීතා කොමිසම පවසනවා.\nඑහි සභාපති ජනක රත්නායක හිරු ප්‍රවෘත්ති අංශය කළ විමසීමක දී කියා සිටියේ විදුලි බලාගාර සඳහා අවශ්‍ය ඉන්ධන මේ වනවිට ලැබෙමින් පවතින බවයි.\nඑමෙන්ම ජල විදුලි බලාගාර ආශ්‍රිත ප්‍රදේශවලට යම්තාක් දුරට වර්ෂාපතනයක් ඊයේ දිනයේ දී ලැබීම මීට එක් හේතුවක්.\nමේ නිසා මෙම සතියට සාපේක්ෂව ඉදිරි සතිය තුළ දී දිවයින පුරා සිදුකරන විදුලි කප්පාදුවෙහි කාලය තවදුරටත් අවම කරන බවයි මහජන උපයෝගීතා කොමිසමේ සභාපති ජනක රත්නායක වැඩිදුරටත් කියා සිටියේ.\nමේ අතර , පානදුර රත්නපුර මාර්ගය වැකඩ ඉන්ධන පිරවුම්හල අසලින් අවහිර වී තිබෙනවා.\nඒ ඉන්ධන ලබා ගැනිමට පැමිණි පිරිස් දිගු පෝලිම් වල රැදි සිටිම හේතුවෙන්.\nමේ අතර ඩීසල් නොමැතිවිම හේතුවෙන් ලොරි රථ නොපැමිණිම නිසා දඹුල්ල ආර්ථික මධ්‍යස්ථානයේ එළවළු තොග ගොඩ ගැසි ඇති බව එහි සිටින හිරු වාර්තාකරු සඳහන් කළා.",
       "URL": "https://www.hirunews.lk/301466/අප්‍රේල්-13-සහ-14-විදුලි-කප්පාදුවක්-නෑ",
       "Category": "Local News",
       "Parent URL": "https://www.hirunews.lk/local-news.php?pageID=1243"
}