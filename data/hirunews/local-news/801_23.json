{
       "Source": "hirunews",
       "Timestamp": "Saturday, 15 October 2022 - 9:28",
       "Headline": "රුපියල් කෝටි 1500 ක තවත් මහා පරිමාණ මූල්‍ය ජාවාරමක තොරතුරු හෙළි වෙයි (වීඩියෝ)",
       "News Content": "ස්පෝට්ස් චේන්\nනමින් පරිගණක මෘදුකාංගයක් මගින් රුපියල් කෝටි 1,500කට අධික මුදලක් වංචා කිරීමේ සිද්ධියක් සම්බන්ධයෙන් චීන ජාතික යුවලක් අත්අඩංගුවට තිබෙනවා.\nමෙම යුවල කටුනායක ගුවන් තොටුපොළෙන් මැලේසියාවට පලා යෑමට තැත් කිරීමේදීයි අපරාධ පරීක්ෂණ දෙපාර්තමේන්තුව විසින් පසුගිය බදාදා (12 වැනිදා) රාත්‍රියේ අත්අඩංගුවට ගෙන ඇත්තේ .\nහියුමන් මැක්ස් හා කාගි සාංගි නමැති මෙම චීන ජාතික යුවළ කොළඹ අතිරේක මහේස්ත්‍රාත් හර්ෂණ කැකුණවල හමුවට පසුගිය බ්‍රහස්පතින්දා (13 වැනිදා) ඉදිරිපත් කළ අවස්ථාවේ මේ මස 21 වැනිදා දක්වා රක්ෂිත බන්ධනාගාරගත කරන ලෙස නියෝග කෙරුණා.\nමේ සැකකරුවන්ගේ බැංකු ගිණුම් පරීක්ෂා කිරීමේදී රුපියල් බිලියන 1.4ක් සංසරණය වී ඇති බවත්, මේ මුදල් කෙසේ ගිණුම්වලට ලැබුණේ ද යන්න සම්බන්ධයෙන් තවම විමර්ශන පැවැත්වෙන බවත් රජයේ නීතිඥ හම්සා අබේරත්න අධිකරණය හමුවේ සඳහන් කළා.\nමෙහිදී අධිකරණයට වැඩිදුර වාර්තාවක් ඉදිරිපත් කරමින් අපරාධ පරීක්ෂණ දෙපාර්තමේන්තුව වෙනුවෙන් පෙනී සිටි රජයේ නීතිඥ හම්සා අබේරත්න පැවසුවේ මේ සිද්ධියේ විමර්ශන තවමත් ප්‍රාථමික අවධියේ පසු වන බවයි.\nමීට පෙර අත්අඩංගුවට ගනු ලැබූ සිද්ධියේ ප්‍රධාන සැකකරු වන ශ්‍යාමාල් බණ්ඩාර යන අයගෙන් කරන ලද ප්‍රශ්න කිරීම්වල දී ඔහුගේ දුරකතනයේ තිබූ වට්සප් පණිවිඩයකින් මේ චීන ජාතිකයන් දෙදෙනා සම්බන්ධ කරුණු අනාවරණය වූ බව රජයේ නීතිඥවරයා අධිකරණය හමුවේ කියා සිටියා.\nඑම වට්ස්ඇප් පණිවිඩයෙන් දැනුම් දී ඇත්තේ වහාම ඔවුන් රැඳී සිටින ස්ථානයෙන් පිටවන ලෙසයි.\nසිද්ධිය සම්බන්ධයෙන් අපරාධ පරීක්ෂණ දෙපාර්තමේන්තුව වෙත දැනට පැමිණිලි 70ක් ලැබි ඇති බව අධිකරණයේ දී අනාවරණය වුණා.\nමෙම සිද්ධියේ සමස්ත මූල්‍ය වංචාව රුපියල් බිලියන 15ක් පමණ වනු ඇති බවයි පැවසෙන්නේ.\nමෙම මූල්‍ය වංචා සිද්ධියට අදාළව තවත් සැකකරුවන් අත්අඩංගුවට ගැනීමට නියමිතව ඇති බවයි අපරාධ පරීක්ෂණ දෙපාර්තමේන්තුව අධිකරණය හමුවේ පැවසුවේ.\nවයස අවුරුදු 35 හා 25 යන වයස්වල පසුවන සැකකාර චීන ජාතික යුවල කොළඹ 5 ප්‍රදේශයේ තාවකාලිකව පදිංචිව සිට තිබෙනවා.\nSports Chain ජංගම යෙදවුම Google Play හෝ App Store හි නොමැති අතර වෙබ් සබැඳියක් භාවිතයෙන් බාගත කළ යුතු එකක්.\nඑම යෙදුම භාවිතා කිරීමට, ආයෝජකයින්ට සංකල්පය හඳුන්වා දුන් හවුල්කරුගේ හුවමාරු යතුර ඇතුළත් කිරීමට සිදු වන අතර එය ඇත්ත වශයෙන්ම පිරමීඩ යෝජනා ක්‍රමයක් ලෙස සැලකිය හැකියි.\nමෙම සමාගම ආයෝජකයින් සඳහා ප්‍රවර්ධන වැඩසටහන් කිහිපයක් සහ රැස්වීම් කිහිපයක් පවත්වා ඇති බවට ද තොරතරු අනාවරණය වී තිබෙනවා.\nමේ අතර පරිඝණක මෘදුකාංගයක් හරහා ඉන්දීය රුපියල් කෝටි 903ක මුදලක් වංචා කිරීමේ සිද්ධියකට චීන හා තායිවාන ජාතිකයන් 10 දෙනෙකු ඉන්දියාවේ හයිද්‍රාබාද් පොලිසිය අත්අඩංගුවට ගෙන තිබුණේ පසුගිය බදාදයි.\nමෙහිදී සැක සහිත ජංගම දුරකතන යෙදවුමක් හරහා නීතිවිරෝධී ලෙස එක්රැස් කරන ලද මුදල් ඇමෙරිකානු ඩොලර්වලට හරවා හවාලා ක්‍රමය ඔස්සේ රටින් පිට කිරීමට චීන මහ මොළකරුවන් ඉන්දීය මහබැංකුවේ බලයලත් විදේශ විනිමය හුවමාරුකරුවන් යොදාගෙන ඇති බව පොලිසිය පවසනවා.\nචූදිතයන් ඇමතුම් මධ්‍යස්ථාන පවා පවත්වාගෙන ගොස් ඇති අතර බැංකු ගිණුම් ජාලය විවෘත කර ඇත්තේ ඉන්දියානුවන්ගේ නමින්.\nහයිද්‍රාබාද් පොලිස් කොමසාරිස් සී වී ආනන්ද් වාර්තාකරුවන්ට පැවසුවේ මේ වන විට පොලිසිය රුපියල් කෝටි 903 ක වංචාවක් හඳුනාගෙන ඇති නමුත් මේ වන විට විවිධ බැංකු ගිණුම් අවහිර කිරීමෙන් රුපියල් කෝටි 1.91 ක් පමණක් සොයා ගෙන ඇති බවයි.\nමූල්‍ය වංචාව සිදුකල\n“Xindai Technologies\nහි බැංකු ගිණුම් 38 න් වැඩි මුදලක්\nRanjan Money Corp සහ KDS Forex Pvt Limited\nයන බලයලත් විදේශ විනිමය හුවමාරු කරන්නන් වෙත ලබා දී ඇති අතර මාස හතක් තුල ඉන්දීය රුපියල් කෝටි 903ක ගනුදෙනු එම ආයතන දෙක හරහා සිදු කර ඇති බව අනාවරණය වී තිබෙනවා.\nපොලිසිය පවසන්නේ සිදුව ඇති මූල්‍ය වංචාව තවත් විශාල විය හැකි බවයි.\nමෙහිදී සැකකරුවන් වෙනුවෙන් බැංකු ගිණුම් විවෘත කර දෙනු ලබන ඉන්දියානුවන්ට ඉන්දීය රුපියල් ලක්ෂයකට වඩා ගෙවා ඇති බව ද අනාවරණය කරගෙන තිබෙනවා.\nමේ අතර බලයලත් විනිමය හුවමාරු කරන්නන් හරහා ඉන්දීය රුපියල්, ඇමෙරිකානු ඩොලර් සඳහා හුවමාරු කර ගෙන ඇත්තේ විදෙස් සංචාර සඳහා බව පවසමින්.\nඉන්දීය රුපියල් එක්ලක්ෂ හැට දහසක් පරිඝණක මෘදුකාංගයක් වන Loxam වෙත ආයෝජනය කළ හයිද්‍රාබාද් වැසියෙකුගෙන් ලද පැමිණිල්ලක් මත සිදු කළ විමර්ශනයකදී මෙම මූල්‍ය වංචාව පිළිබඳ තොරතුරු අනාවරණය වී තිබෙනවා.\nමේ අතර බංග්ලාදේශයෙන්ද චීන ජාතිකයන් සම්බන්ධ වූ මෙවැනිම මූල්‍ය වංචාවක තොරතුරු පසුගිය සතියේ අනාවරණය වුණා.\nඑම සිද්ධියේදී ද ජංගම යෙදුමක් හරහා අසභ්‍ය දේ ප්‍රවර්ධනය කරමින් නීතිවිරෝධීව උපයා ගෙන ඇති බවට දැනට අනාවරණය කර ගෙන ඇති මුදල ටකා බිලියන 1.08ක්.\nඑම මුදල් වංචාවට සම්බන්ධ චීන ජාතිකයෙක් ඇතුලු පුද්ගලයින් පස් දෙනෙක් බංග්ලාදේශ අපරාධ පරීක්ෂණ දෙපාර්තමේන්තුව විසින් අත්අඩංගුවට ගනු ලැබ තිබුණා.\nඅධිකරණය හමුවේ කරුණු දැක්වූ විමර්ශන නිලධාරියා පැවසුවේ Bigo Bangla නම් එම මෘදුකාංගය ඔස්සේ සිදුවන මූල්‍ය වංචාව සම්බන්ධයෙන් තමන් වසරක පමණ කාලයක් තිස්සේ විමර්ශන සිදු කළ බවයි.\nඅදාල මෘදුකාංගය සජීව විකාශන වේදිකාවක් (Live streaming platform) ලෙස ක්‍රියාකරන්නක්.\nඅත්අඩංගුවට ගනු ලැබු චීන ජාතිකයා එම සමාගමේ කලමනාකාර අධ්‍යක්ෂවරයා ලෙස පෙනී සිටි පුද්ගලයා වන අතර සෙසු සිව්දෙනා එහි සේවය කළ බංග්ලාදේශ ජාතිකයන් වනවා.\nශ්‍රී ලංකාවෙන්, ඉන්දියාවෙන් සහ බංග්ලාදේශයෙන් වාර්තා වන එකිනෙකට සමාන මෙම සිද්ධීන් එකිනෙක හා සම්බන්ධ ද යන්න විමර්ශකයන්ගේ අවධානය යොමු වියයුතුම කාරණයක් බව අපගේ විශ්වාසයයි.\nඅන්තර්ජාලය හරහා සිදු කළ මුදල් වංචාවකට අදාළ ව 2012 වසරේදී ද චීන ජාතිකයන් 114 දෙනෙකු කොළඹ හා අවට ප්‍රදේශ කිහිපයක දී පොලිසිය අත්අඩංගුවට ගත්තා.\nචීන ජාතිකයන් විශාල පිරිසක් මෙරට ක්‍රියාත්මක චීන ණය ආධාර යටතේ ක්‍රියාත්මක සංවර්ධන ව්‍යාපෘතිවල මේ වන විටත් සේවයේ නිරතව සිටිනවා.",
       "URL": "https://www.hirunews.lk/317921/රුපියල්-කෝටි-1500-ක-තවත්-මහා-පරිමාණ-මූල්‍ය-ජාවාරමක-තොරතුරු-හෙළි-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=801"
}