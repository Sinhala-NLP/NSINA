{
       "Source": "hirunews",
       "Timestamp": "Thursday, 24 August 2023 - 14:15",
       "Headline": "ක්‍රිකට් ආයතන‍යෙන් වැටුප් ලබන පිරිසක් ගැන මන්ත්‍රී හේෂාගෙන් හෙළිදරව්වක්",
       "News Content": "ක්‍රිකට් වෙනුවෙන් කිසිවක් නොකර වැටුප් ලබන පිරිසක් ගැන මන්ත්‍රී හේෂා අද (24) පාර්ලිමේන්තුවේදී විශේෂ හෙළිදරව්වක් කර තිබෙනවා.\nමන්ත්‍රීවරයා සඳහන් කර සිටින්නේ වර්තමානය වන විට ග්‍රාමීය මට්ටමින් ක්‍රිකට් නිසි ආකාරව ක්‍රියාත්මක නොවන බවයි.\nපළාත් මට්ටමින් ක්‍රිකට් පරිපාලනය භාරව සිටින නිලධාරීන් තම වගකීම නිසි අයුරින් ඉටු නොකරන බවයි එහිදී මන්ත්‍රීවරයා වැඩිදුරටත් සඳහන් කළේ.\nමන්ත්‍රී හේෂා පාර්ලිමේන්තුවේදී දැක් වූ අදහස් පහතින්,\n''උතුරු මැද පළාතේ පරිපාලනය භාරව ඉන්නේ වර්තමාන ක්‍රිකට් ආයතනයේ ලේකම්වරයා මොහාන් සිල්වා ඒ පළාතේ පවත්වන ක්‍රිකට් සංගම් රැස්වීම්වලටවත් යනවද කියන්න මං දන්නේ නෑ. ලේකම්වරයා ඉන්නේ සුජීව ගොඩලියද්ද. එයා ගැන ඉස්සරහට කතා කරනවා. මධ්‍යම පළාතේ ඉන්නේ හිටපු මහ ඇමතිතුමා සරත් ඒකනායක මැතිතුමා.''\nතවද මන්ත්‍රීවරයා දිස්ත්‍රික් මට්ටමින් ද වැටුප් ලබන ක්‍රිකට් පරිපාලන නිලධාරීන් පිළිබඳ සඳහන් කර සිටියා.\nඑහිදී ඔහු පැවසුවේ ගම්පහ දිස්ත්‍රික්කය නියෝජනය කරන ග්‍රොඩ්බි දාබරේ වර්තමාන ක්‍රිකට් ආයතනයේ නැෂනල් තියුරේටර් ලෙස සිටිය ද ඔහුට ඒ සම්බන්ධයෙන් පවතින සුදුසුකම් පිළිබඳ ගැටළුවක් පවතින බවයි.\nපාක්ස්ථාන් සංචාරයේ දී ලබා දී තිබූ පිච් එකෙන් එය තවදුරටත් පැහැදිලි වන බවද මන්ත්‍රී සඳහන් කර සිටියා.\nකෙසේ වෙතත් මේ දෙදෙනාම ක්‍රිකට් ආයතනයෙන් වැටුප් ලබන බවයි මන්ත්‍රීවරයා පැවසුවේ.\nතවදුරටත් අදහස් දැක් වූ මන්ත්‍රීවරයා,\n''හම්බන්තොට දිස්ත්‍රික්කයේ ආර්.ඩී.එම්.බී වනිගසේකර ඒ. ජී කැළුම් ප්‍රභාත් මේ දෙන්නම් වැටුප් ලබනවා. නුවර දිස්ත්‍රික්කයේ ලේකම් ජානක පතිරණ වැටුප් ලබනවා. මාතලේ දිස්ත්‍රික්කයේ සභාපති උපාලි සිරිසේන ලේකම් සුජීව ගොඩලියද්ද වැටුප් ලබනවා. මොණරාගල දිස්ත්‍රික්කයේ මං දන්නේ නෑ ක්‍රිකට් කොහෙද ගහන්නේ කියලාවත් ඒත් කසුන් මදුරංග සභාපති වැටුප් ලබනවා ඩබ්ලිව්. එම්. එන් බංඩාර ලේකම් වැටුප් ගන්නවා. පුත්තලම දිස්ත්‍රික්කයේ චින්තක මායදුන්නේ සභාපති ඉන්නේ. එයා වැටුප් ගන්නව ද කියන්න දන්නේ නෑ හැබැයි ක්‍රිකට් ආයතනයෙන් කියනවා ගෙවනවා කියලා. නුවර එලියේ සී.බී රත්නායක ජගත් ජයසුන්දර වැටුප් ලබනවා. වවුනියාව දිස්ත්‍රිකකයේ සභාපති වයි. රතීපන් වැටුප් ගන්නවා. රත්නපුර කාංචන ජයරත්න, එරංග ප්‍රසාද් වැටුප් ලබනවා.''\nඒ අනුව මන්ත්‍රී හේෂා පවසා සිටින්නේ ලංකාවේ දිස්ත්‍රික් සියල්ලගේම ක්‍රිකට් පරිපාලකයෝ දේශපලඥයෝ බවත් ක්‍රිකට් ආයතනය ස්වාධීන ආයතනයක් කියන්න කලින් මේකෙන් දේශපලඥයෝ එළියට ‍යා යුතු බවත් ය.",
       "URL": "https://www.hirunews.lk/345935/ක්‍රිකට්-ආයතන‍යෙන්-වැටුප්-ලබන-පිරිසක්-ගැන-මන්ත්‍රී-හේෂාගෙන්-හෙළිදරව්වක්",
       "Category": "Local News",
       "Parent URL": "https://www.hirunews.lk/local-news.php?pageID=76"
}