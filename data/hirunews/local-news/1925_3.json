{
       "Source": "hirunews",
       "Timestamp": "Thursday, 27 May 2021 - 15:08",
       "Headline": "කොරෝනා වැළඳී වැල්ලම්පිටිය හන්දියෙ දමා ගොස් සිටි මහලු යුවළට පූර්ණ සුවය (වීඩියෝ)",
       "News Content": "කොවිඩ් 19 හේතුවෙන් අසල්වැසි ඉන්දියාවේ රෝගීන් මහමඟ මිය යද්දී කොවිඩ් ආසාධිතව අපේ රටේ මහ මඟ දමා ගොස් සිටි වයෝවෘද්ධ යුවළක් රෝහල් ගත කර සුව කළ පුවතක් අයි ඩී එච් රෝහලේ වාර්තා වනවා.\nමීට සතියකට පමණ පෙර දී මෙම මහලු යුවල වැල්ලම්පිටිය ප්‍රදේශයේ මහමග දමාගොස් තිබුණා.\nප්‍රදේශවාසින් කියා සිටියේ මෙම යුවලගේ පුතා විසින් මෙලෙස මෙම මහලු යුවල මඟ දමා ගිය බවයි.\nඇවිද ගැනීමට පවා නොහැකිව ඉතා අසාධ්‍ය තත්ත්වයෙන් සිටි එම යුවළට ඒ අසල සිටි පිරිස් වරින් වර උදවු උපකාර කර තිබෙනවා.\nනමුත් දිනෙන් දින ඔවුන්ගේ රෝගී තත්ත්වය උත්සන්න වුයේ මෙම වයසට ලැබියම යුතු නිසි සැලකිල්ල සහ අවධානය නොමැති කමින්.\nකෙසේ වෙතත් මේ යුවලට කොරෝනා ආසාදිත වී ඇති බව ගොතටුව මහජන සෞඛ්‍ය පරීක්ෂකවරුන් විසින් පසුව හඳුනා ගැනෙනවා.\nඒ අනුවයි ඔවුන් මැදිහත්ව මහමග වැටී සිටි මෙම යුවළ අයි ඩී එච් රෝහල වෙත භාර දීමට කටයුතු කරන්නේ.\nඅයි. ඩී. එච්. රෝහලේ දී ලැබෙන ප්‍රතිකාර සහ කරුණාව හමුවේ ඔවුන් දෙදෙනා පූර්ණ සුවය ලබනවා.\nකෙසේ වෙතත් සුවය ලැබූ ඔවුන් දෙදෙනා බාර ගැනීමට කිසිවකුත් ඉදිරිපත් වී නැහැ.\nමේ හේතුවෙන් ඒම මහලු කාන්තාව කොලොන්නාව ප්‍රාදේශීය ලේකම් කාර්යාලයේ සමාජ සත්කාර නිලධාරි හරහා කළුතර ප්‍රදේශයේ වැඩිහිටි නිවාසයකට භාර දීමට කටයුතු කළා.\nසුවය ලැබූ වයසක පියාට යම් මානසික ආබාධයක් ඇති බව හෙළිවීම නිසා ඔහු අංගොඩ රෝහල වෙත භාරදී තිබෙනවා.\nඔහුගේ මානසික ආබාධය සුව වීමෙන් අනතුරුව එම මහලු පියාත් කලුතර වැඩිහිටි නිවාසයටම භාර දීමටයි සෞඛ්‍ය නිලධාරීන් තීරණය කර ඇත්තේ.",
       "URL": "https://www.hirunews.lk/272601/කොරෝනා-වැළඳී-වැල්ලම්පිටිය-හන්දියෙ-දමා-ගොස්-සිටි-මහලු-යුවළට-පූර්ණ-සුවය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1925"
}