{
       "Source": "hirunews",
       "Timestamp": "Sunday, 28 November 2021 - 19:47",
       "Headline": "ඔමික්‍රෝන් නිසා තහනම් වූ රටවලින් සංචාරකයන් පැමිණ නැහැ - සංචාරක අමාත්‍යාංශය කියයි (වීඩියෝ)",
       "News Content": "ගතවූ දින 14 තුළ දකුණු අප්‍රිකාව, නැමීබියාව, බොට්ස්වානා, සිම්බාබ්වේ, ලෙසතෝ සහ ස්වාසිලන්තය යන රටවලින් කිසිදු සංචාරකයෙකු දිවයිනට පැමිණ නොමැති බව සංචාරක අමාත්‍යාංශය ප්‍රකාශ කළා.\nසංචාරක සංවර්ධන අධිකාරියේ සංඛ්‍යාලේඛන මගින් අදාළ රටවල සිට සංචාරකයින් පැමිණ නොමැති බව තහවුරු වන බවයි සංචාරක අමාත්‍යාංශය නිවේදනය කළේ.\nසංචාරකයන් හැර, වෙනත් පුද්ගලයින් එම කාලය තුළ දිවයිනට පැමිණ ඇත්දැයි සොයා බලා සෞඛ්‍ය අංශ ඉදිරි ක්‍රියාමාර්ග ගැනීමට නියමිත බව ද එහි සඳහන්.\nඔමික්‍රොන් නව කොරෝනා ප්‍රභේදයේ අවදානම හේතුවෙන් අදාළ රටවල පසුගිය දින 14 තුළ සංචාරය කළ මගීන්ට දිවයිනට පැමිණීම අද රාත්‍රියේ සිට තහනම් කෙරෙන බව සංචාරක අමාත්‍යාංශය මීට පෙර දැනුම් දුන්නා.\nමේ අතර, ගුවන් තොටුපළේ ආගමන විගමන නිලධාරීන් හා රේගු නිලධාරීන් හරහා නව ප්‍රභේදය මෙරටට ඇතුළුවීමේ අවධානමක් පවතින බව ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමයේ සභාපති උපුල් රෝහණ ප්‍රකාශ කළා.\nඅද දිනයේ මේ දක්වා කාලය තුළ කොරෝනා ආසාදිතයින් 532 නෙකු අලුතින් හඳුනාගෙන තිබෙනවා.\nඒ අනුව මෙරට මුළු ආසාදිත සංඛ්‍යාව 562,310 ක් ලෙසයි දැක්වෙන්නේ.\nඊයේ සිදු වූ බවට සේවා අධ්‍යක්ෂ ජනරාල්වරයා විසින් අද තහවුරු කළ නව මරණ 27 ක් සමඟ මෙරට මුළු මරණ සංඛ්‍යාව 14,305 ක් දක්වා ඉහළ ගියා.\nමේ අතර දකුණු අප්‍රිකාවෙන් මුල්වරට සොයාගැනුනු ඔමික්‍රොන් ප්‍රභේදය ආසාදනය වූ දෙදෙනෙකු ඕස්ට්‍රේලියාවේ  සිඩ්නි නුවරින් වාර්තා වී ඇති අතර, ඔවුන් දකුණු අප්‍රිකාවේ සිට දෝහා හරහා ඕස්ට්‍රේලියාවේට පැමිණි අය බව සඳහන්.\nඔවුන් දෙදෙනාම පූර්ණ එන්නනත්කරණයට ලක්වූවන් වනවා.\nසංචාරක තහනම ඇතුලු දැඩි සීමාවන් සහ සෞඛ්‍ය ආරක්ෂණ පිළිවෙත් ඉවත් කොට චීනය නැවතත් මුළුමනින්ම විවෘත කළහොත් දෛනිකව කොරෝනා ආසාදිතයන් හයලක්ෂ 30,000ක් වාර්තාවිය හැකි බවට බීජිං සරසවිය සිදුකළ අධ්‍යයනයකින් හෙළිවී තිබෙනවා.\nවඩාත් කාර්යක්ෂම එන්නත්කරණයක් හෝ විශේෂිත ප්‍රතිකාර ක්‍රමවේදයකින් තොරව චීනයේ සංචාරක තහංචි ඉවත් කිරීම සිදුනොකළ යුතු බවයි එම අධ්‍යයනය සිදුකළ ගණිතඥයන් පෙන්වාදී ඇත්තේ.",
       "URL": "https://www.hirunews.lk/289471/ඔමික්‍රෝන්-නිසා-තහනම්-වූ-රටවලින්-සංචාරකයන්-පැමිණ-නැහැ-සංචාරක-අමාත්‍යාංශය-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1531"
}