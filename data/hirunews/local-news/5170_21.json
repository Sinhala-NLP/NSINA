{
       "Source": "hirunews",
       "Timestamp": "Saturday, 13 February 2016 - 12:34",
       "Headline": "විදෙස් විනිසුරුවන් යොදා ගන්න ශ්‍රී ලංකාවට බල කරන්නේ නැහැ",
       "News Content": "මෙරට යුද්ධයේදී සිදුවූ බව කියන මානව හිමිකම් උල්ලංඝනය කිරීම් සම්බන්ධයෙන් සිදුකෙරෙන දේශීය පරීක්ෂණය සදහා විදේශීය විනිසුරුවන් යොදා ගැනීමට බල නොකරන බව එක්සත් ජාතීන්ගේ මානව හිමිකම් කොමසාරිස් සෙයිද් රාද් අල් හුසේන් කුමරු පවසනවා.\nරොයිටර් පුවත් සේවය සමග සම්මුඛ සාකච්ඡාවක ට සහභාගි වෙමින් ඔහු වැඩිදුරටත් සදහන් කළේ එම පරීක්ෂණය විදේශීය විනිසුරුවන්ගේ සහභාගිත්වයෙන් හෝ ඉන් තොරව හෝ අපක්ෂපාතී ලෙස පැවැත්විය යුතු බවයි.\nමෙරට යුද්ධයේදී යුද අපරාධ සිදුවීද යන්න ස්වාධීනව සහ අපක්ෂපාතීව සිදුකළ යුතු බව ජගත් මානව හිමිකම් කොමසාරිස්වරයා අවධාරණය කළා.\nජිනීවා මානව හිමිකම් මණ්ඩලයේදී සම්මත කර ගැණුනු ශ්‍රී ලංකාව පිළිබද යෝජනාව ක්‍රියාවට නැංවීම සම්බන්ධයෙන් තම ශ්‍රී ලංකා සංචාරයේදී ඇගයීමක් කළ බව ද ඔහු සඳහන් කර තිබෙනවා.\nඑහිදී මෙතෙක් රජය ගෙන ඇති පියවර ජගත් මානව හිමිකම් කොමසාරිස්වරයාගේ පැසසුමට ලක්වුණා.\nමේ අතර, සත්‍යය, යුක්තිය සහ ගැටුම් වැළැක්වීම පිළිබඳ එක්සත් ජාතීන්ගේ විශේෂ නියෝජිත පැබ්ලෝ ඩි ග්‍රීෆ් ද සිය ශ්‍රී ලංකා සංචාරයෙන් අනතුරුව ජිනීවාහි දී අදහස් දැක්වීමක් සිදුකර තිබෙනවා.\nඑහිදී ඔහු කියා සිටියේ ජිනීවා යෝජනාවේ අඩංගු කරුණු ක්‍රියාවට නැංවීම සඳහා ශ්‍රී ලංකාව අනවශ්‍ය වේගයකින් කටයුතු නොකළ යුතු බවයි ශ්‍රී ලංකාව එම යෝජනා ක්‍රියාත්මක කිරීම සඳහා පරිපූර්ණ වැඩපිළිවෙලක් සකස් කර තිබෙනවා.\nඑහිදී ශ්‍රී ලංකාව මුහුණදෙන අභියෝග පිළිබදව ජගත් සංවිධානය අවබෝධයෙන් සිටින බවයි විශේෂ නියෝජිත පැබ්ලෝ ඩි ග්‍රීෆ් අවධාරණය කළේ.\nකෙටිකාලයක් තුළ මෙවැනි යෝජනාවලියක් ක්‍රියාවට නැංවීම ලොව කොතනක හෝ සිදුව නොමැති බවත්, ඔහු සඳහන් කළා.",
       "URL": "https://www.hirunews.lk/126152/විදෙස්-විනිසුරුවන්-යොදා-ගන්න-ශ්‍රී-ලංකාවට-බල-කරන්නේ-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=5170"
}