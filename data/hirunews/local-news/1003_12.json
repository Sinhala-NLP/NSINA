{
       "Source": "hirunews",
       "Timestamp": "Thursday, 21 July 2022 - 19:05",
       "Headline": "වැඩි කළ ගාස්තුවට වැඩ කරන්න දුම්රිය ස්ථානාධිපතිවරුන් කල් ඉල්ලයි (වීඩියෝ)",
       "News Content": "ප්‍රවාහන අමාත්‍යංශය තීරණය කළ පරිදි අනිද්දා සිට දුම්රිය ගාස්තු සංශෝධනය කිරිම සිදුකළ නොහැකි බව දුම්රිය ස්ථානාධිපතිවරුන්ගේ සංගමය ප්‍රකාශ කළා.\nලබන පළවනදා සිට එය ක්‍රියාත්මක කිරීමට සූදානම් බවයි එම සංගමයේ සභාපති සුමේධ සෝමරත්න කියා සිටියේ.\nඅනිද්දා සිට දුම්රිය ගාස්තු සංශෝධනය කිරිමට තීරණය කරමින් ප්‍රවාහන අමාත්‍යංශය අද ගැසට් නිවේදනයක් නිකුත් කරනු ලැබුවා.\nප්‍රවාහන අමාත්‍ය බන්දුල ගුණවර්ධනගේ අත්සනින් නිකුත් කල එම ගැසට් නිවේදනයේ දැක්වෙන්නේ රුපියල් 10 ක්ව පැවති අවම දුම්රිය ගාස්තුව රුපියල් 20 ක් දක්වා ඉහළ දමා ඇති බවයි. ඒ අනුව සියලුම මගී ප්‍රවාහන සහ භාණ්ඩ ප්‍රවාහන ගාස්තු සංශෝධනය වීමට නියමිතයි.\nඑහි දෙවන පන්තිය සඳහා අවම ගාස්තුව රුපියල් 50 ක් වන අතර පළමු පන්තියේ අවම ගාස්තුව රුපියල් 100 ක් ලෙස සංශෝධනය කර තිබෙනවා. වේදිකා ප්‍රවේශ පත්‍ර නව ගාස්තුව වන්නේ රුපියල් 20ක්.\nපළමු කිලෝමිටර් 10 තුළ එක් කිලෝ මීටරයකට තුන් වන පන්තිය සඳහා රුපියල් 2 යි ශත 60 කින් සහ දෙවන පන්තිය සඳහා රුපියල් 5 යි ශත 20 කින් මෙන්ම, පළමු පන්තිය සඳහා රුපියල් 10 ශත 40 කින් දුම්රිය ගාස්තු ඉහළ දමා තිබෙනවා.\nඩීසල් ලීටරයක මිල රුපියල් 400 ක්ව පැවති අවස්ථාවේ බස් ගාස්තුවෙන් අඩක් වන ලෙස\nදුම්රිය ගාස්තු ද සංශෝධනය කළ බවයි දුම්රිය සාමාන්‍යාධිකාරි ධම්මික ජයසුන්දර සඳහන් කළේ.\nඑමෙන්ම, අදාළ දුම්රිය සංශෝධිත ගාස්තු හෙට සිට සෑම දුම්රිය ස්ථානයකම ප්‍රදර්ශනය කිරිමට ද නියමිතයි.\nමෙම සංශෝධිත දුම්රිය ගාස්තු හෙට මධ්‍යම රාත්‍රියේ සිට ක්‍රියාත්මක කළ නොහැකි බවයි දුම්රිය ස්ථානාධිපතිවරුන්ගේ සංගමයේ සභාපති සුමේධ සෝමරත්න සඳහන් කළේ.\nඅප මේ සම්බන්ධයෙන් දුම්රිය දෙපාර්තමේන්තුවෙන් කළ විමසීමකදී එහි බලධාරියෙකු සඳහන් කලේ දුම්රිය ගාස්තු සංශෝධනය වන බව සඳහන් කරමින් ගැසට් නිවේදනයක් නිකුත් කර ඇති බැවින් එය හෙට මධ්‍යම රාත්‍රියේ සිට අනිවාර්යෙන්ම ක්‍රියාත්මක බවයි.\nඑලෙස සංශෝධන දුම්රිය ගාස්තු අය කිරීම සිදු නොකළහොත් දිනකට දුම්රිය දෙපාර්තමේන්තුවට මිලියන 10 ක පාඩුවක් සිදුවන බව ද සඳහන්.\nමේ අතර, විදේශ තැපැල් ගාස්තු සංශෝධනය කරමින් ගැසට් පත්‍රයක් නිකුත්ව තිබෙනවා. ජනමාධ්‍ය අමාත්‍ය බන්දුල ගුණවර්ධන විසින් අදාළ ගැසට් පත්‍රය පසුගිය 19 වනදා නිකුත් කර ඇති අතර එහි දැක්වෙන්නේ ලබන මස පළවනදා සිට ගාස්තු ඉහළ දැමීම සිදුවන බවයි.",
       "URL": "https://www.hirunews.lk/310587/වැඩි-කළ-ගාස්තුවට-වැඩ-කරන්න-දුම්රිය-ස්ථානාධිපතිවරුන්-කල්-ඉල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1003"
}