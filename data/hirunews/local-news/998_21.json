{
       "Source": "hirunews",
       "Timestamp": "Saturday, 23 July 2022 - 17:43",
       "Headline": "මැතිව්ස්ගේ 100 වන ජාත්‍යන්තර ටෙස්ට් තරගය හෙට",
       "News Content": "සංචාරක පකිස්ථාන කණ්ඩායම සහ ශ්‍රී ලංකාව අතර දෙවන සහ අවසාන ටෙස්ට් ක්‍රිකට් තරගය හෙට ගාල්ල ජාත්‍යන්තර ක්‍රීඩාංගණයේදී පැවැත්වෙනවා.\nමෙම තරගය ඇන්ජෙලෝ මැතිව්ස්ගේ සිය වන ටෙස්ට් තරගය ලෙසටයි ඉතිහාසයට එක්වන්නේ.\nහිටපු නායකයෙකු ද වන ඇන්ජෙලෝ මැතිව්ස් මෙවැනි සුවිශේෂී අවස්ථාවකට එක්වන ශ්‍රී ලංකා ජාතික කණ්ඩායමක් නියෝජනය කළ 6 වන ක්‍රීඩකයායි.\nඇන්ජලෝ මැතිව්ස් ගේ මෙම විශේෂ අවස්ථාව වෙනුවෙන් හෙට තරගය ආරම්භ වීමට පෙර, ශ්‍රී ලංකා ක්‍රිකට් ආයතනය විසින් ඔහුට උපහාර දැක්වීමේ කෙටි උත්සවයක් ද සැලසුම් කර තිබෙනවා.\nශ්‍රී ලංකා ක්‍රිකට් ආයතනයේ උප සභාපති ජයන්ත ධර්මදාස සහ ශ්‍රී ලංකා හිටපු ක්‍රිකට් ක්‍රීඩක චමින්ද වාස් මෙම අවස්ථාවට සහභාගී වන අතර කණ්ඩායමේ අනෙක් ක්‍රීඩකයන්, මැතිව්ස් ගේ පවුලේ සාමාජිකයන් මෙන්ම ක්‍රීඩා ලෝලීන් පිරිසක් ද ඊට එක්වීමට නියමිතයි.\nශ්‍රී ලංකාව සමග ගාල්ල ජාත්‍යන්තර ක්‍රීඩාංගණයේ පැවති පළමු ටෙස්ට් ක්‍රිකට් තරගයෙන් සංචාරක පකිස්ථාන කණ්ඩායමට කඩුළු 4ක ජයක් හිමිවුණා.\nමේ අතර, කොරෝනා ආසාදිතව සිටි පැතුම් නිශ්ශංක හෙට තරගයට ක්‍රීඩා කිරීමට නියමිත අතර, ආබාධයකට ලක්ව මහීෂ් තීක්ෂණ වෙනුවට ලක්ෂිත මානසිංහ දඟ පන්දු යවන්නෙකු ලෙස කණ්ඩායමට එක්වනු ඇති.",
       "URL": "https://www.hirunews.lk/310766/මැතිව්ස්ගේ-100-වන-ජාත්‍යන්තර-ටෙස්ට්-තරගය-හෙට",
       "Category": "Local News",
       "Parent URL": "https://www.hirunews.lk/local-news.php?pageID=998"
}