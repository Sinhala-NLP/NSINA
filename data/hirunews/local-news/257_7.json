{
       "Source": "hirunews",
       "Timestamp": "Sunday, 18 June 2023 - 20:08",
       "Headline": "අම්පිටිය බලා ධාවනය වූ බසයක් තුළදී රන් මාලයක් ගලවාගත් තරුණියන් සිවුදෙනෙකු රිමාන්ඩ්",
       "News Content": "මහනුවර සිට අම්පිටිය බලා ධාවනය වූ බසයක් තුළදී උපායශීලීව කාන්තාවකගේ රන් මාලයක් ගලවාගත් නව යොවුන් වියේ තරුණියන් සිවුදෙනෙකු මහනුවර මූලස්ථාන පොලීසියේ අපරාධ අංශය මගින් අද(18) සැකපිට අත්අඩංගුවට ගෙන තිබෙනවා.\nඑම තරුණියන් සිව්දෙනා මහනුවර සිට අම්පිටිය බලා ධාවනය වන බස් රථයකට නැග රතු බෝක්කුව හන්දිය ප්‍රදේශයට පැමිණෙන විට එහි ගමන් ගත් කාන්තාවක තම ගෙල බැඳි රන් මාලය නොමැති බව දැන ගැනීමෙන් පසු බස් රථයේ සිටි මගීන් ඒ බව දැනුම්දීමත් සමග බස් රථයේ සිටි කිසිවකුටත් පිටවීමට ඉඩ නොතබා පොලීසියට දැනුම් දීමට පියවර ගෙන තිබෙනවා.\nඒ අනුව ක්‍රියාත්මක වූ මහනුවර මූලස්ථාන පොලීසියේ අපරාධ අංශයේ නිලධාරීන් බස් රථයේ සිටි සැකකටයුතු පුද්ගලයන් පරික්ෂා කිරීමේදී එහි සිටි තරුණියකගෙ තිසර පටය තුළ සඟවාගෙන සිටි රන්මාලය හමුව ඇති බවයි පොලිසිය පවසන්නේ.\nසිද්ධිය සම්බන්ධයෙන් බස් රථයේ සිටි අවුරුදු 18-22 වයසේ තරුණියන් සිවුදෙනෙකු සැකපිට අත්අඩංගුවට ගෙන සිදු කළ විමර්ශනවලදී අනාවරණය වී ඇත්තේ තරුණියන් තිදෙනෙකු කුඩ සහ අත් බෑග්වලින් ආවරණය කරගෙන සිටියදී එක් අයෙක් රන් මාලයේ ගාංචුවෙන් එය ගලවා ගත් බවයි.\nඅත්අඩංගුවට ගත් සැකකාර තරුණියන් පුත්තලම, ත්‍රිකුණාමලය සහ ග්‍රෑන්ඩ්පාස් ප්‍රදේශවල පදිංචිකරුවන් වන අතර මහනුවර මහේස්ත්‍රාත් අධිකරණය විසින් ලබන මස 14 වැනිදා දක්වා රක්ෂිත බන්ධනාගාර ගත කිරීමට නියෝග කර තිබෙනවා.",
       "URL": "https://www.hirunews.lk/338344/අම්පිටිය-බලා-ධාවනය-වූ-බසයක්-තුළදී-රන්-මාලයක්-ගලවාගත්-තරුණියන්-සිවුදෙනෙකු-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=257"
}