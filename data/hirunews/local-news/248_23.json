{
       "Source": "hirunews",
       "Timestamp": "Wednesday, 21 June 2023 - 16:44",
       "Headline": "ඩුබායි රසල්ගේ තොරතුරු එළියට",
       "News Content": "දිවයින පුරාවට මත් ද්‍රව්‍ය බෙදා හැරීමේ නිරත වන ප්‍රබලම ජාවාරම්කරුවකු පිළිබඳව තොරතුරු අනාවරණය කරගැනීමට බස්නාහිර-දකුණ අපරාධ කොට්ඨාසයට හැකිව තිබෙනවා.\nඑසේ අනාවරණය කරගැනීමට හැකිව ඇත්තේ මුල්ලේරියාව ප්‍රදේශයේදී පසුගියදා අත්අඩංගුවට ගත් පිස්තෝල අවිය සහිත සැකකරුවන්ගේ ප්‍රශ්න කිරීම්වල දී ය.එම පිස්තෝල අවිය ලබා දුන් බව කියන ගල්කිස්ස ප්‍රදේශයේ පදිංචි පුද්ගලයෙකු අත්අඩංගුවට ගෙන තිබෙනවා.එම පුද්ගලයා දැනට ඩුබායි රාජ්‍යයේ සිටින රසල් නැමැත්තාගේ මත්ද්‍රව්‍ය ජාලයේ සියලුම  ගනුදෙනු කටයුතු මෙහෙය වූ පුද්ගලයා බවට අනාවරණය වී ඇත .\nඩුබායි රාජ්‍යයේ සිටින මෙම රසල් නමැති  ජාවාරම්කරු වසර කිහිපයක සිට ගල්කිස්ස රත්මලාන ප්‍රදේශ කේන්ද්‍ර කොට ගනිමින් මත්ද්‍රව්‍ය ජාවාරම් මෙහෙයවා ඇති බව විමර්ශනවලදී හෙළිවී තිබෙනවා.ඩුබායි රාජ්‍යයේ  සිටින රසල්  නැමැත්තා මෙම පිස්තෝල  අවිය ලංකාවේ සිටින ඔහුගේ ගෝලයාට ලබාදී ඇත්තේ බන්ධනාගාරයේ සිට නිදහස්ව පැමිණි අයකු ඝාතනය කිරීමට බව හෙළි වී ඇත .\nමුල්ලේරියාවේදී අත්අඩංගුවට ගත් සැකකරුවන් සතුව තිබූ වාහන බලපත්‍රයක් පිළිබඳ විමර්ශනය සිදු කර ඒ අනුව  මත්ද්‍රව්‍ය ජාවාරම් කරුගේ ගෝලයා අත් අඩංගුවට ගැනීමට හැකි වූ බව බස්නාහිර-දකුණ අපරාධ කොට්ඨාසය පවසයි.මොරටුව ආර්ථික මධ්‍යස්ථානයේ වසර කිහිපයකට පෙර සිදුවූ වෙඩි තැබීම ද රසල් නමැත්තා විසින් සිදුකර ඇති බවට ද කරුණු අනාවරණය වී තිබෙනවා.\nඅත්අඩංගුවට ගත් සැකකරුවන් අධිකරණයට ඉදිරිපත් කරමෙම මත්ද්‍රව්‍ය ජාලයේ සම්බන්ධව විශේෂ විමර්ශනයක් සිදුකරන බව පොලීසිය පවසයි.",
       "URL": "https://www.hirunews.lk/338630/ඩුබායි-රසල්ගේ-තොරතුරු-එළියට",
       "Category": "Local News",
       "Parent URL": "https://www.hirunews.lk/local-news.php?pageID=248"
}