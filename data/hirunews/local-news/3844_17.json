{
       "Source": "hirunews",
       "Timestamp": "Tuesday, 17 July 2018 - 18:45",
       "Headline": "විජයකලා ගැන විග්නේෂ්වරන්ගෙන් ප්‍රශ්න කරයි",
       "News Content": "එල්.ටී.ටී.ඊ. සංවිධානය යළි ගොඩනැගිය යුතු බවට හිටපු ළමා කටයුතු රාජ්‍ය ඇමතිනි විජයකලා මහේෂ්වරන් සිදුකළ ප්‍රකාශය සම්බන්ධයෙන් උතුර පළාත් ප්‍රධාන අමාත්‍ය සී.වී. විග්නේෂ්වරන්ගෙන් සංවිධානාත්මක අපරාධ නිවාරණ කොට්ඨාශය ප්‍රකාශයක් ලබාගෙන තිබෙනවා.\nඅද පෙරවරු 10.30 ට පමණ යාපනයේ පිහිටි උතුර පළාත් ප්‍රධාන අමාත්‍යවරයාගේ නිල නිවසට පැමිණි එම කොට්ඨාශයේ නිලධාරීන් පැයක පමණ කාලයක් ඒ සම්බන්ධයෙන් ප්‍රධාන අමාත්‍යවරයාගෙන් ප්‍රකාශයක් සටහන් කරගෙන තිබුණා.\nස්වදේශ කටයුතු අමාත්‍යාංශය මගින් ක්‍රියාත්මක කරන නිල මෙහෙවර වැඩසටහනේ පසුගිය 2 වනදා යාපනයේ පැවති උත්සවයේදී හිටපු රාජ්‍ය ඇමතිනි විජයකලා මහේෂ්වරන්  මෙම ප්‍රකාශය සිදුකළා.\nඑම අවස්ථාවේ උතුර පළාත් ප්‍රධාන අමාත්‍ය සී.වී. විග්නේෂ්වරන්, විදේශ කටයුතු අමාත්‍ය තිලක් මාරපන, ස්වදේශ කටයුතු අමාත්‍ය වජිර අබේවර්ධන එහි රැඳී සිටියා.\nඒ අනුව දැනටමත් සංවිධානාත්මක අපරාධ නිවාරණ කොට්ඨාශය ස්වදේශ කටයුතු අමාත්‍ය වජිර අබේවර්ධනගෙන් සහ විදේශ කටයුතු අමාත්‍ය තිලක් මාරපනගෙන් ඒ සම්බන්ධයෙන් කරුණු විමසා තිබෙනවා.\nඅද ප්‍රකාශය ලබාදීමෙන් අනතුරුව උතුර පළාත් ප්‍රධාන අමාත්‍ය සී.වී. විග්නේෂ්වරන් මාධ්‍ය වෙත නිවේදනයක් නිකුත් කර තිබූ අතර, ඔහු සඳහන් කර තිබුණේ සංවිධානාත්මක අපරාධ නිවාරණ කොට්ඨාශයේ නිලධාරීන් තමන් සමඟ සුහදව සාකච්ඡා කළ බවයි.\nකෙසේ වෙතත් හිටපු ඇමතිනි විජයකලා මහේෂ්වරන් උතුර පළාතේ පවතින අනාරක්ෂිත භාවය පිළිබඳව පැහැදිළි කර ඇති බවයි ප්‍රධාන අමාත්‍යවරයා සඳහන් කර ඇත්තේ.\nඑම ප්‍රකාශයට කිසියම් පියවරක් ගන්නේ නම් එය රටේ ජනතාවට අදහස් ප්‍රකාශ කිරිමට ඇති නිදහසට බාධාවක් වන බවද ඔහු නිකුත් කළ නිවේදනයෙන් වැඩිදුරටත් දැක්වෙනවා.\nමේ අතර අතර වැලිගම ප්‍රාදේශීය සභාවේ ශ්‍රී ලංකා පොදුජන පෙරමුණේ මන්ත්‍රීවරුන්, විජයකලා මහේෂ්වරන් මන්ත්‍රිවරියගේ මෙම ප්‍රකාශයට එරෙහිව අද විරෝධතාවක නිරතවී තිබුණා.\nඑමෙන්ම ඇඹිලිපිටිය නගරයේදීද අද විජයකලා මන්ත්‍රීවරියගේ ප්‍රකාශයට විරෝධය පළ කරමින් උද්ඝෝෂණයක් පැවැත්වුණා.",
       "URL": "https://www.hirunews.lk/195425/විජයකලා-ගැන-විග්නේෂ්වරන්ගෙන්-ප්‍රශ්න-කරයි",
       "Category": "Local News",
       "Parent URL": "https://www.hirunews.lk/local-news.php?pageID=3844"
}