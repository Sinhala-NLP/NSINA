{
       "Source": "hirunews",
       "Timestamp": "Friday, 04 November 2022 - 9:53",
       "Headline": "වසර 06කට පසු අමරදේවයන්ගේ භෂ්මාවශේෂ මල් ශාලාවෙන් සුසානඝරයට ගෙන ගිය නන්දා මාලනිය",
       "News Content": "මීට වසර 06කට පෙර දැයෙන් සමුගත් හෙළයේ මහා ගාන්ධර්ව පණ්ඩිත් අමරදේවයන්ගේ භෂ්මාවශේෂ බත්තරමුල්ලේ පිහිටි 'අපේ ගම' පරිශ්‍රයේ ඉදිවෙමින් පවතින අමරදේව සංගීත හා පර්යේෂණ කේන්ද්‍රයෙහි ස්ථාපිත කළ සුසානඝරයෙහි තැන්පත් කිරීමට විශාරද නන්දා මාලිනිය කටයුතු කර තිබෙනවා.\nඒ ඊයේ (03) දිනයට යෙදී තිබූ අමරදේවයන්ගේ 06 වැනි ගුණානුස්මරණය නිමිත්තෙන් අමරදේව පදනම මෙම භෂ්මාවශේෂ තැන්පත් කිරීම සංවිධානය කර තිබුණා.\n2016 වසරේ නොවැම්බර් මස 03 වැනි  දින දැයෙන් සමුගත් අමරදේවයන්ගේ භෂ්මාවශේෂ වසර 06ක් ම තැන්පත් කර තිබුණේ පෞද්ගලික මල් ශාලාවකයි.\nරජයේ වගකිවයුත්තන් සහ කලාවට හිතැති ප්‍රධානීන් මර නින්දේ සැතපෙද්දී, අමරදේවයන්ගේ සිසුවියක් වන නන්දා මාලිනිය විසින් ම සිය පෞද්ගලික මූල්‍ය පරිත්‍යාගයෙන් ඇයගේ ගුරුතුමා වෙනුවෙන් මෙම ක්‍රියාව සිදු කිරීම සුවිශේෂී සිද්ධියක් ලෙස සැලකිය හැකියි.\nආරංචි මාර්ග පවසන පරිදි මේ වනවිට අමරදේවයන් වෙනුවෙන් ඉදිවෙන සංගීත හා පර්‍යේෂණ කේන්ද්‍රයේ වැඩකටයුතු ද රජය විසින් නවතා දමා ඇති බවයි වාර්තා වන්නෙ.\nමෙම අසපුවේ ඉදිකිරීම් ඇරඹෙන්නේ පසුගිය යහපාලන රජය සමයේදියි.",
       "URL": "https://www.hirunews.lk/319580/වසර-06කට-පසු-අමරදේවයන්ගේ-භෂ්මාවශේෂ-මල්-ශාලාවෙන්-සුසානඝරයට-ගෙන-ගිය-නන්දා-මාලනිය",
       "Category": "Local News",
       "Parent URL": "https://www.hirunews.lk/local-news.php?pageID=758"
}