{
       "Source": "hirunews",
       "Timestamp": "Tuesday, 10 May 2016 - 19:28",
       "Headline": "පැනමා හෙළිදරව්වෙන් වැරදිකරුවන් වුවහොත්, සමාවක් නැතැයි රජය කියයි",
       "News Content": "මොසැක් ෆොන්සීකා නීති සමාගම ඔස්සේ විදේශගත ගිණුම් පවත්වාගෙන ගිය පැනමා පත්‍රිකාවලින් අනාවරණය වූ ශ්‍රී ලාංකිකයන් සම්බන්ධයෙන් තරාතිරම නොබලා ක්‍රියාමාර්ග ගන්නා බව මුදල් රාජ්‍ය අමාත්‍ය ලක්ෂ්මන් යාපා අබේවර්ධන ප්‍රකාශ කළා.\nඒ කොළඹ අද පැවති මාධ්‍ය හමුවකට එක්වෙමින්.\nගවේෂණාත්මක ජනමාධ්‍යවේදීන්ගේ ජාත්‍යන්තර සංසදය මගින් බදු පැහැර හැරීම් ඇතුළු හේතූන් මත විදේශයන්හි පවත්වාගෙන යන විවිධ රටවල පුද්ගලයින්ගේ සහ ආයතනවල ගිණුම් දෙලක්ෂයක පමණ තොරතුරු ඊයේ අන්තර්ජාලයට එක්කළා.\nඒ අනුව පැනමාවේ මොසැක් ෆොන්සීකා නීති සමාගම ඔස්සේ විදේශගත ගිණුම් පවත්වාගෙන ගිය ශ්‍රී ලාංකික සමාගම් 03 ක්, අතරමැදියන් 07 දෙනෙකු සහ පුද්ගල නාම 65 ක් මේ වනවිට අනාවරණය වී තිබෙනවා.\nපැනමා ලියවිලිවල නවතම හෙළිදරව්ව මගින් ශ්‍රී ලංකාවට සම්බන්ධ පුද්ගලයන් 19 දෙනෙකු සහ ගිණුම් 22 ක මෙරට ලිපින සහ ඔවුන් ව්‍යාපාර කටයුතු සිදුකළ මූල්‍ය හා සේවා ආයතන පිළිබඳ විස්තර දැක්වුණා.\nමීට පෙර ශ්‍රී ලාංකිකයන් හතලිස් දෙදෙනෙකුගේ ගිණුම් 43 ක තොරතුරු එමගින් හෙළිදරව් කර තිබුණා.\nමේ අතර, අද පැවති මාධ්‍ය හමු රැසකදී මෙම අනාවරණය සම්බන්ධයෙන් අදහස් පළ වුණා.\nසිරිකොත එක්සත් ජාතික පක්ෂ මූලස්ථානයේ අද පැවැති මාධ්‍ය හමුවට එක්වු අමාත්‍ය අකිල විරාජ් කාරියවසම් කියා සිටියේ රජය විසින් ඊට අදාළ පියවර නිසියාකාරව ගනු ඇති බවයි.\nජනතා විමුක්ති පෙරමුණ කොළඹ අද කැඳවා තිබූ මාධ්‍ය හමුවට එක්වු එහි නායක, පාර්ලිමේන්තු මන්ත්‍රී අනුර කුමාර දිසානායක පැනමා පත්‍රිකාවලින් හෙළිදරව් වී ඇති මෙරට පුද්ගලයන් සම්බන්ධයෙන්  අදහස් පළ කළා.\nශ්‍රී ලංකා නිදහස් පක්ෂ මූලස්ථානයේ අද පැවති මාධ්‍ය හමුවේදී පැනමා හෙළිදරව්ව සම්බන්ධයෙන් මාධ්‍යවේදීන් ඊට එක්ව සිටි රාජ්‍ය අමාත්‍ය ඩිලාන් පෙරේරාගෙන් විමසා සිටියා.\nඔහු කියා සිටියේ ඊට අදාළව නිසි පියවර ගත යුතු බවයි.\nජාතික නිදහස් පෙරමුණ කොළඹ අද කැඳවා තිබූ මාධ්‍ය හමුවේදී එහි මාධ්‍ය ප්‍රකාශක මොහොමඩ් මුසම්මිල් කියා සිටියේ පැනමා පත්‍රිකාවලින් හෙළිදරව් වී ඇති ශ්‍රී ලාංකිකයන් සම්බන්ධයෙන් වහාම පරීක්ෂණ සිදුකර නීතිය ක්‍රියාත්මක කිරීම රජයේ වගකීම බවයි.",
       "URL": "https://www.hirunews.lk/132903/පැනමා-හෙළිදරව්වෙන්-වැරදිකරුවන්-වුවහොත්-සමාවක්-නැතැයි-රජය-කියයි",
       "Category": "Local News",
       "Parent URL": "https://www.hirunews.lk/local-news.php?pageID=5051"
}