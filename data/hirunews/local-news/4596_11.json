{
       "Source": "hirunews",
       "Timestamp": "Saturday, 25 March 2017 - 13:13",
       "Headline": "ශ්‍රී ලංකාව පිළිබඳ යෝජනාව ගැන ඉන්දියාව නිළ ස්ථාවරය හෙළි කරයි",
       "News Content": "එක්සත් ජාතීන්ගේ මානව හිමිකම් මණ්ඩලයේදී සම්මත වූ ශ්‍රී ලංකාව පිළිබඳ යෝජනාව සම්බන්ධයෙන් ඉන්දියාව සිය නිළ ස්ථාවරය ප්‍රකාශයට පත් කර තිබෙනවා.\nඉන්දීය රාජ්‍ය සභාවේදී ඒ පිළිබද අදහස් දැක්වූ එරට විදේශ කටයුතු ඇමතිනී සුෂ්මා ස්වරාජ් ප්‍රකාශ කර ඇත්තේ මානව හිමිකම් මණ්ඩලයට ලබාදුන් ප්‍රතිඥා ඉටු කිරීම සඳහා ශ්‍රී ලංකාවට තවත් වසර දෙකක කාලයක් ලැබී ඇති බවයි.\nඇමරිකාව ඇතුළු රටවල් රැසක් අදාළ යෝජනාව ඉදිරිපත් කරනු ලැබුයේ 2015 වසරේදී සම්මත කර ගැනුණු යෝජනාවේ පසුවිපරමක් ලෙසින්.\nකෙසේ නමුත්, ඉන්දීය විදේශ කටයුතු අමාත්‍ය සුෂ්මා ස්වරාජ් කියා සිටියේ ශ්‍රී ලංකාවේ දෙමළ ජන ප්‍රජාවේ අයිතීන් පිළිබදව තම රට විශේෂ සැලකිල්ලක් දක්වන බවයි.\nඑහිදී අනුගමනය කළ හැකි ක්‍රියාමාර්ග 2ක් පවතිනවා. එක් පියවරක් වන්නේ ඒ සඳහා බලහත්කාරයෙන් කටයුතු කිරීමයි.\nමිතුරු රටක් සමඟ අවබෝධාත්මක ලෙස සහයෝගයෙන් කටයුතු කිරීම එහි අනෙක් විකල්පයයි.\nඒ අනුව ජගත් මානව හිමිකම් මණ්ඩලයේදී ශ්‍රී ලංකාව සමඟ අවබෝධාත්මක ලෙස කටයුතු කිරීමට ඉන්දියාව තීරණය කර ඇති බව විදේශ කටයුතු ඇමතිනී සුෂ්මා ස්වරාජ් අවධාරණය කළා.",
       "URL": "https://www.hirunews.lk/157696/ශ්‍රී-ලංකාව-පිළිබඳ-යෝජනාව-ගැන-ඉන්දියාව-නිළ-ස්ථාවරය-හෙළි-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4596"
}