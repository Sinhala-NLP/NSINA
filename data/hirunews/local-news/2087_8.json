{
       "Source": "hirunews",
       "Timestamp": "Monday, 15 March 2021 - 13:41",
       "Headline": "අම්පාරේ රක්ෂිතයක වැටලීමකට ඇමති විමලවීර මැදිහත් වේ",
       "News Content": "අම්පාර - මහඔය කටුකැලියාව රක්ෂිතයේ වන සංරක්ෂණ නිලධාරීන් කළ වැටලීමකට වනජීවි රාජ්‍ය අමාත්‍ය විමලවීර දිසානායක මැදිහත් වු බවට චෝදනා එල්ල වනවා.\nපසුගිය සිකුරාදා අනවසර දැව ජාවරම්කරුවන් පිරිසක් අත්අඩංගුවට ගැනීම සදහා වන සංරක්ෂණ නිලධාරීන් කටුකැලියාව රක්ෂිතයේ වැටලීමක් සිදුකළා.\nඑම වැටලීමේදී අත්අඩංගුවට ගත් සැකකරුවෙකු නිදහස් කර ගැනීමට රාජ්‍ය අමාත්‍ය විමලවීර දිසානායක එම ස්ථානයට පැමිණ උත්සහ කළ බවටයි චෝදනා එල්ල වන්නේ.\nකෙසේ වෙතත්, වන සංරක්ෂණ නිලධාරීන් කිසිවෙකුත් අදාල සිද්ධිය සම්බන්ධයෙන් පොලිසියට පැමිණිලි කර නැහැ.\nඑහෙත් රාජ්‍ය අමාත්‍යවරයා තමන්ට වන සංරක්ෂණ නිලධාරින් තර්ජනය කළ බවට පැමිණිල්ලක් ඉදිරිපත් කර තිබෙනවා.\nසිද්ධිය සම්බන්ධයෙන් හිරු ප්‍රවෘත්ති අංශය මහඔය පොලිසියෙන් විමසීමක් කළා.\nඑහි නිළධාරියෙකු සඳහන් කළේ අමාත්‍යවරයා ඉදිරිපත් කළ පැමිණිල්ල සම්බන්ධයෙන් විමර්ශණ ආරම්භ කර ඇති අතර දෙදෙනෙකුගෙන් ප්‍රකාශ සටහන් කර ගෙන ඇති බවයි.\nඉදිරි දිනයකදී රාජ්‍ය අමාත්‍යවරයා මෙන්ම වන සංරක්ෂණ නිලධාරීන්ද පොලිසියට කැඳවා පැමිණිල්ල විභාග කරන බව ඔහු කියා සිටියා.\nකෙසේ වෙතත්, මේ සිද්ධිය සම්බන්ධයෙන් විමසීමට අප වනජීවි රාජ්‍ය අමාත්‍ය විමලවීර දිසානායක සම්බන්ධ කිරීමට උත්සහ කලද එය ව්‍යර්ථ වුයේ ඔහු දුරකථනයට ප්‍රතිචාර නොදැක්වීම හේතුවෙන්.",
       "URL": "https://www.hirunews.lk/265395/අම්පාරේ-රක්ෂිතයක-වැටලීමකට-ඇමති-විමලවීර-මැදිහත්-වේ",
       "Category": "Local News",
       "Parent URL": "https://www.hirunews.lk/local-news.php?pageID=2087"
}