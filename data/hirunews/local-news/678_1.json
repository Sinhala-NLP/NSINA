{
       "Source": "hirunews",
       "Timestamp": "Friday, 09 December 2022 - 16:51",
       "Headline": "ශ්‍රී ලංකාවේ කුකුළු ගොවීන් අපනයන අවස්ථා සොයයි",
       "News Content": "ශ්‍රී ලංකාවේ කුකුළු ගොවීන් සිය නිෂ්පාදන අපනයනය කිරීම සඳහා අවස්ථා සොයමින් පසුවන බව සමස්ත ලංකා කුකුළු ගොවිපළ සංගමයේ සභාපති අජිත් ගුණසේකර පවසනවා.\nමසකට පෙර කුකුළු මස් කිලෝග්‍රෑමයක් රුපියල් 1500 - 1750 ත් අතර මුදලකට අලෙවි වූ අතර මේ වන විට වෙනළෙඳ පොළේ වෙළඳපොලේ කුකුළු මස් කිලෝවක් අලෙවි වන්නේ රුපියල් 950 ත් 1200 ත් අතර මිලකට බවයි ඔහු පවසන්නේ.\nකුකුළු මස් සඳහා ඉහළ මිල ගණනක් පැවති සමය තුළ දී කුකුළු ගොවිපළ හිමිකරුවන් සිය නිෂ්පාදන ඉහළ දැමීමට කටයුතු කළ අතර, මේ වන විට එම නිෂ්පාදන වෙළඳපොලට පැමිණ වෙළඳපලේ ඉහළ සැපයුමක් පවතින බවත් මේ හේතුවෙන් කුකුළු මස් මිල ශීඝ්‍රයෙන් පහත වැටෙමින් පවතින බවත් ඔහු කියා සිටියා.\nමේ වන විට කුඩා කඩවල නැවුම් ලෙස මරා දැමූ කුකුලන්ගේ මස් කිලෝග්‍රෑමයක් රුපියල් 1,000කට පමණ අලෙවි වන අතර එකතු කළ අගය මත බද්ද සහ සමාජ ආරක්ෂණ බද්ද නිසා සුපිරි වෙළඳසැල්වල ශීත කළ කුකුල් මස් කිලෝවක් රුපියල් 1200කට ආසන්න මුදලකට අලෙවි වන බව ඔහු පෙන්වා දුන්නා.\nමුල්‍ය අර්බුදයේ උච්චතම අවස්ථාවේ දී ආහාර මිල ඉහළ යාමත් සමඟ පාරිභෝගික කටයුතු අධිකාරිය බිත්තර සඳහා පාලන මිලක් නියම කිරීමත් සමග බිත්තර නිෂ්පාදකයින් නව නිෂ්පාදන කිරීම වෙනුවට කුකුලන් මරා දැමීමට පෙළඹීම හේතුවෙන් මෙරට බිත්තර සැපයුම තවමත් ඉල්ලුමට සාපේක්ෂව පහළ මට්ටමක පවතින බවයි අජිත් ගුණසේකර පවසන්නේ.\nරුපියල කඩාවැටීම සහ අධික උද්ධමන තර්ජනය හේතුවෙන් ශ්‍රී ලංකා මහ බැංකුව මාර්තු මාසයේ දී පොලී අනුපාත ඉහළ නැංවූ අතර අධික මුදල් මුද්‍රණය හේතුවෙන් ඇමරිකානු ඩොලරයට සාපේක්ෂව රුපියල 360 දක්වා කඩා වැටීමට පෙර කුකුල් මස් කිලෝග්‍රෑමයක් පැවතියේ රුපියල් 450 ත් 500 ත් අතර අගයකයි.\nවිදේශ විනිමය හිඟය ලිහිල් වීමත් සමඟ මේ වන විට කුකුළු ආහාර සැපයුම වැඩිදියුණු වී ඇති නමුත් දේශීය වෙළඳපොලේ සිදුවී ඇති සංකෝචනය හේතුවෙන් සිය නිෂ්පාදන අලෙවියෙන් ප්‍රමාණවත් ආදායමක් උපයා ගැනීමට නොහැකි වීම නිසා මෙරට කුකුළු ගොවිපළ හිමියන් දැන් නැවතත් සිය නිෂ්පාදන අපනයනය කිරීම සඳහා ක්‍රමෝපායන් සොයමින් පසුවන බවයි සංගම් සභාපතිවරයා පැවසුවේ.\nකොරෝනා වෛරස තත්ත්වය මැද ශ්‍රී ලංකාව මැදපෙරදිගට කුකුළු මස් නිෂ්පාදන අපනයනය සිදුකල අතර එම කාලසීමාව තුළ දී පැතිර ගිය වයිරස් කුකුළු උණක් නිසා එම ආනයනයන් සඳහා සීමා පැනවුණා.\nකෙසේ වෙතත් දැන් නැවතත් එම වෙළෙඳපොළ විවෘත කර ගැනීම සඳහා නිෂ්පාදකයින් සාකච්ඡා පවත්වන බවයි ඔහු සඳහන් කළේ.\nමේ අතර පශු සම්පත් අමාත්‍ය ඩී.වී. හේරත් පාර්ලිමේන්තුවේ දී ප්‍රකාශ කළේ, ශ්‍රී ලංකාවේ තිබූ කුකුල් ගොවිපළ 249,063ක් අතරින් ගොවිපළ 16,500ක් අර්බුදය හේතුවෙන් වැසී ගොස් ඇති බවයි.\nකෙසේ වෙතත් අමාත්‍යවරයා කියා සිටියේ ශ්‍රී ලංකාව ඉලක්ක කළ යුත්තේ උතුරු කොරියානු විලාසිතාවේ ‘ස්වයංපෝෂිත’ මාර්ගයකට මිස තරඟකාරී අපනයන කෙරෙහි නොවන බවයි.\n\"අපිට අඛණ්ඩව ආහාර සහ ජලය සැපයෙන්නේ නම් ශ්‍රී ලංකාවට ප්‍රමාණවත් මස් නිෂ්පාදනයක් ළඟා කර ගත හැකි බව විශේෂඥයින් පවසා තිබෙනවා\" යනුවෙන් ඔහු පාර්ලිමේන්තුවට කියා සිටියා.",
       "URL": "https://www.hirunews.lk/322301/ශ්‍රී-ලංකාවේ-කුකුළු-ගොවීන්-අපනයන-අවස්ථා-සොයයි",
       "Category": "Local News",
       "Parent URL": "https://www.hirunews.lk/local-news.php?pageID=678"
}