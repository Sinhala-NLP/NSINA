{
       "Source": "hirunews",
       "Timestamp": "Thursday, 04 April 2019 - 12:57",
       "Headline": "ජනපති පාර්ලිමේන්තුවට - සයිටීස් සමුළුවේ සූදානම ගැන ජවිපෙ ගැටළුවක්",
       "News Content": "රාජ්‍ය ගිණුම් කාරක සභාවේ දෙවන වාර්තාව එහි සභාපති පාර්ලිමේන්තු මන්ත්‍රී ලසන්ත අලගියවන්න අද පාර්ලිමේන්තුවට ඉදිරිපත් කළා.\nපසුගිය වසරේ පෙබරවාරි 23 වනදා සිට ඔක්තෝම්බර් 12 වනදා දක්වා කාලය තුළ රාජ්‍ය ආයතන 20 ක් සම්බන්ධයෙන් සිදුකළ විමර්ශන එහි ඇතුළත් බවයි එම වාර්තාව ඉදිරිපත් කරමින් ඔහු කියා සිටියේ.\nඑසේම පොදු නිර්නායක 21 ක් සහ නිර්දේශ 105 ක් ද එහි ඇතුළත් වනවා.\nඑමෙන්ම අයවැය කාරක සභා විවාදයේදී පරාජයට පත් වූ අමාත්‍යාංශ දෙකක වැය ශීර්ෂ වෙනුවට පාර්ලිමේන්තුවට ඉදිරිපත් කළ පරිපූරක ඇස්තමේන්තුව හෙට විවාදයට ගැනීමට නියමිතයි.\nඅනතුරුව ඊට අදාළ ඡන්ද විමසීම සිදු කෙරෙනු ඇති.\nඊයේ මෙම පරිපූරක ඇස්තමේන්තුව සභානායක අමාත්‍ය ලක්ෂ්මන් කිරිඇල්ල පාර්ලිමේන්තුවට ඉදිරිපත් කළ අතර, එහි වටිනාකම රුපියල් බිලියන 287කට අධිකයි.\nමේ අතර ඇඹිලිපිටිය ප්‍රාදේශීය සභාවේ කසළ බැහැර කිරීමේ ගැටළුවක් පිළිබඳව පාර්ලිමේන්තු මන්ත්‍රී හේෂා විතානගේ අද වාචික පිළිතුරු අපේක්ෂාවෙන් රාජ්‍ය අමාත්‍ය අජිත් මාන්නප්පෙරුම වෙත ප්‍රශ්ණයක් යොමු කළා.\nඑසේම විපක්ෂ නායක මහින්ද රාජපක්ෂ ස්ථාවර නියෝග යටතේ ආණ්ඩුවෙන් විමසා සිටියේ ක්‍ෂුද්‍ර මූල්‍ය ණය කපා හරින බව ප්‍රකාශ කළද මෙතෙක් එවන් කටයුත්තක් සිදුවී නොමැති බවයි.\nමේ අතර ලබන මස අගදී ශ්‍රී ලංකාවේදී පැවැත්වීමට නියමිත වද වීමේ තර්ජනයට ලක්ව ඇති වන සතුන් සහ ශාකවල අන්තර්ජාතික වෙලදාම පිළිබඳ සම්මුතිය හෙවත්  සයිටීස් පරිසර සමුළුව සඳහා රජයේ සූදානම පිළිබඳව පාර්ලිමේන්තු මන්ත්‍රී බිමල් රත්නායක අද පාර්ලිමේන්තුවේදී ප්‍රශ්ණ කර සිටියා.\nඒ, 2019 අයවැය කාරක සභා විවාදයේ 18 වන දින විවාදයට එක්වෙමින්.\nආරක්ෂක සහ මහවැලි සංවර්ධන හා පරිසර යන අමාත්‍යාංශයන්හි වැය ශීර්ෂයන් පිළිබඳ විවාදය මේ වනවිට පාර්ලිමේන්තුවේදී පැවැත්වෙන අතර ඊට විෂයභාර අමාත්‍යවරයා ලෙස ජනාධිපති මෛත්‍රීපාල සිරිසේනද එක්ව සිටිනවා.",
       "URL": "https://www.hirunews.lk/213806/ජනපති-පාර්ලිමේන්තුවට-සයිටීස්-සමුළුවේ-සූදානම-ගැන-ජවිපෙ-ගැටළුවක්",
       "Category": "Local News",
       "Parent URL": "https://www.hirunews.lk/local-news.php?pageID=3420"
}