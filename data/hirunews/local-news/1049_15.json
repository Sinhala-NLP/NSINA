{
       "Source": "hirunews",
       "Timestamp": "Sunday, 03 July 2022 - 15:48",
       "Headline": "මැලේසියානු ඉන්ධන සමාගමකින් ඉන්ධන - අමාත්‍ය කංචන විජේසේකර (වීඩියෝ)",
       "News Content": "මැලේසියානු ඉන්ධන සමාගමකින් ඉන්ධන මිල දී ගැනීම සඳහා සිදුකළ සාකච්ඡා සාර්ථක බව විදුලිබල හා බලශක්ති අමාත්‍ය කංචන විජේසේකර පවසනවා.\nඅද (03) පැවති විශේෂ මාධ්‍ය හමුවට එක්වෙමින් අමාත්‍යවරයා මේ බව සඳහන් කළා.\nඒ අනුව පෙට්‍රල් මෙට්‍රික් ටොන් 50,000ක්, භූමිතෙල් මෙට්‍රික් ටොන් 10,000ක් එළැඹෙන ජූලි මස 10 හෝ 11 යන දින දෙක තුළ මෙරටට ළඟා වීමට නියමිතව ඇතැයි ද අමාත්‍යවරයා සඳහන් කළා.\nජුලි මස 08 – 09 සහ ජුලි 11 ත් 14 දිනවලදී ඩීසල් මෙට්‍රික් ටොන් 40,000 බැගින් වූ ඉන්ධන නෞකා දෙකක් මෙරටට ලගා වීමට නියමිත බවද ඔහු සඳහන් කළා.\nමේ අතර ලබන 22 හා 23 යන දිනවලදී අයි ඕ සී සමාගම හරහා මිලදී ගනු ලැබූ පෙට්‍රල් නෞකාවක් මෙරටට ලගා වීමට නියමිත බවයි අමාත්‍යවරයා සඳහන් කළේ.\nඑම නෞකාව වෙනුවෙන් මේ වන විට අමෙරිකානු ඩොලර් මිලියන 19.5 ක මුදලක් පියවා ඇති බවත් ලබන ජුලි මස 08 වෙනිදාට තවත් ඩොලර් මිලියන 19.5 ක මුදලක් පියවීමට සිදුව ඇති බව අමාත්‍යවරයා සඳහන් කර සිටියා.\nඑමෙන්ම ජුලි මස 10-11 සහ අගෝස්තු මස 09 ත් 12 ත් අතර දිනවලදී මෙරටට බොර තෙල් මෙට්‍රික් ටොන් 135,000 බැගින් වූ නෞකා දෙකක් ලගා වීමට නියමිත බව අමාත්‍යවරයා කියා සිටියා.\nමෙම බොර තෙල් නෞකා දෙක ඉන්දියානු සමාගමක් හරහායි මෙරටට ලැබෙන්නේ.",
       "URL": "https://www.hirunews.lk/308923/මැලේසියානු-ඉන්ධන-සමාගමකින්-ඉන්ධන-අමාත්‍ය-කංචන-විජේසේකර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1049"
}