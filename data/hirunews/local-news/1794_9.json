{
       "Source": "hirunews",
       "Timestamp": "Monday, 26 July 2021 - 18:56",
       "Headline": "ළමා ආසාදිතයන්ගේ වැඩි විමක්",
       "News Content": "දැනට සති දෙකක පමණ කාලයක සිට යම් ප්‍රමාණයකට කෝවිඩ් රෝගීන් වාර්තා වීම වැඩි වී ඇති බව රිජ්වේ ආර්යා ළමා රෝහලේ අධ්‍යක්ෂ විශේෂඥ වෛද්‍ය ජී විජේසූරිය පවසනවා.\nඔහු පවසන්නේ පසුගිය සති කිහිපයට සාපේක්ෂව රිජ්වේ ආර්යා ළමා රෝහලේ ද මේ තත්ත්වය දක්නට ලැබෙන බවයි.\nඒ අනුව මේ වන විට ළමා රෝහලෙන් දිනකට ආසාදිතයන් 5ක් පමණ වාර්තා වන බව දක්නට ලැබෙන බවත් මීට සති දෙකකට පමණ පෙර එම තත්ත්වය දිනකට එක් රෝගියෙකුට පමණ සීමා වී තිබූ බවත් ඔහු පවසනවා.\nරටේ සංචරණ සීමා ක්‍රියාත්මක වූ සමයේ වැඩිහිටියන් මෙන්ම දරුවන් ද ආසාදනය වීමේ යම් කිසි අඩුවක් දක්නට ලැබුණු බවත් සංචරණ සීමා ලිහිල් කිරීමෙන් අනතුරුව එම සීමා පිළිබඳ කිසිදු තැකීමක් නොමැතිව පොදු ජනතාව කටයුතු කිරීම බරපතල තත්ත්වයක් බවත් විශේෂඥ වෛද්‍යවරයා පෙන්වා දෙනවා.\nඒ අනුව ඔහු අවධාරණය කරන්නේ මෙම ව්‍යසනයෙන් රටක් ලෙස නිදහස් වීමට නම් පොදු ජනතාව වඩාත් වැඩි වගකීමකින් කටයුතු කළ යුතු බවයි.\nමෙලෙස සංචරණ සීමා පිළිබඳ උනන්දුවකින් කටයුතු නොකරන්නේ නම් නැවතත් සංචරණ සීමා පැනවීමේ අවදානමකට රට මුහුණ දෙන බවත් විශේෂඥ වෛද්‍ය ජී විජේසූරිය  පවසනවා.\nපෙනහලු ආබාධ,ස්වසන ආබාධ,උපතින්ම ඇති වූ හෘද රෝග ආබාධ,වකුගඩු ආබාධ සහිත දරුවන් මෙම රෝගයේදී විශේෂයෙන් සැලකිලිමත් විය යුතු වන්නේ ඔවුන්ගේ ප්‍රතිශක්තිකරණ හැකියාව අඩුවීම හේතුවෙන් මෙම රෝගය ඔවුන්ට මාරාන්තික වීමට ඇති ඉඩ ඉඩකඩ වැඩි වීම නිසා බව විශේෂඥ වෛද්‍යවරයා පෙන්වා දෙනවා.\nපසුගිය කාලයේ රිජ්වේ ආර්යා ළමා රෝහලේ දී මියගිය දරුවන් දස දෙනාම මේ ආකාරයේ යම් යම් අතුරු රෝගාබාධ තිබූ දරුවන් බව ඔහු පවසනවා.\nඑමෙන්ම කොවිඩ් රෝගය වැළඳුණු දරුවන්ට බහු ඉන්ද්‍රීය ආසාදනය වීමේ රෝගය වැලළඳීමේ අවදානම ඇති බවත්,දරුවාට කොවිඩ් රෝග ලක්ෂණ සමග සති දෙකක් ඇතුළත සම රත්පැහැ ගැන්වීම බඩේ කැක්කුම හිස රුදාව වැනි රෝග ලක්ෂණ පෙන්නුම් කළ හොත් වහාම වෛද්‍ය උපදෙස් ලබාග ගත යුතු බවයි කොළඹ රිජ්වේ ආර්යා ළමා රෝහලේ අධ්‍යක්ෂවරයා පෙන්වා දෙන්නේ.",
       "URL": "https://www.hirunews.lk/278079/ළමා-ආසාදිතයන්ගේ-වැඩි-විමක්",
       "Category": "Local News",
       "Parent URL": "https://www.hirunews.lk/local-news.php?pageID=1794"
}