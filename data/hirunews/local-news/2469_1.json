{
       "Source": "hirunews",
       "Timestamp": "Tuesday, 08 September 2020 - 14:35",
       "Headline": "මුස්ලිම් ජනතාවට වෙනම පරිපාලන දිස්ත්‍රික්කයක් අවශ්‍ය බව  හකීම්, පාස්කු කොමිසමේදී කියයි (වීඩියෝ)",
       "News Content": "මෙරට ජීවත් වන දෙමළ බස කථාකරන මුස්ලිම් ජනතාවට වෙනම පරිපාලන දිස්ත්‍රික්කයක් අවශ්‍ය බව ශ්‍රී ලංකා මුස්ලිම් කෙංග්‍රසයේ නායක පාර්ලිමේන්තු මන්ත්‍රී රවුෆ් හකීම් ප්‍රකාශ කළා.\nඒ, පාස්කු ප්‍රහාරය පිළිබද විමර්ශණය කරන ජනාධිපති කොමිසම හමුවේ ඊයේ සාක්ෂි ලබා දෙමින්.\nදිගු කාලයක සිට සිදුකරන එම ඉල්ලීම 2015 ජනාධිපතිවරණය අවසානයේ එවකට අග්‍රාමාත්‍ය රනිල් වික්‍රමසිංහට ඉදිරිපත් කල බවද ඔහු එහිදි වැඩිදුරටත් ප්‍රකාශ කර ඇත්තේ.\nපාස්කු ඉරුදින ප්‍රහාරයෙන් පසු සෛයින්දමර්දුහි නිවසක සිදුවු පිපිරීම් මාලාවෙන් මියගිය සහරාන් හෂීම් සමග හිටපු අමාත්‍ය රවුෆ් හකීම් සහ ශ්‍රී ලංකා මුස්ලිම් කොංග්‍රසයේ නියෝජිතයින් සිටි මාධ්‍ය මගින් විකාශය කළ ඡයාරූප සහ වීඩියෝ දර්ශණ පෙළ සම්බන්ධයෙන් ජනාධිපති කොමිසම ඊයේ විමර්ශණයට ලක් කර තිබෙනවා.\nඑහිදි කොමිසම හමුවේ සාක්ෂි දුන් මුස්ලිම් කොංග්‍රසයේ හිටපු නැගෙනහිර පලාත් සභා මන්ති්‍රී සිබ්ලි ෆාරුක් කියා සිටියේ අදාල ඡායාරූප 2015 මහමැතිවරණයෙන් පසු එම්.එල්.ඒ.එම්. හිස්බුල්ලා ජාතික ලැයිස්තු මන්ත්‍රීවරයෙකු ලෙස නම්කිරීමත් සමග ඇතිවු ගැටුමෙන් තුවාල ලැබු සිය පාක්ෂික ගර්භනි කාන්තාවන් බැලීමට මඩකලපුව මහා රෝහලට ගිය අවස්ථාවේ අහම්බෙන් සිදුවු හමුවීමක ඡයාරූප බවයි.\nකෙසේ වෙතත්, මොහොමඞ් සියාඩ් නම් කාන්තක්කුඩියේ නාගරික මන්ති්‍රීවරයෙකු ඊයේ පස්වරුවේ ජනාධිපති කොමිසම හමුවේ සාක්ෂී ලබාදෙමින් කියා සිටියේ හිටපු අමාත්‍ය රවුෆ් හකීම් සහ සිබ්ල් ෆාරුක් මඩකලපුව රෝහල වෙත ගියේ තුවාල ලබා සිටි ගර්භනි කාන්තාවක් බැලීමට නොව සෘජුවම සහරාන් හෂීම් ගේ සොහොයුරු රිල්වාන් හෂීම් බැලීමට බවයි.\nඒ අනුව මෙම සිදුවීම සම්බන්ධයෙන් ප්‍රශ්ණ කිරීම සදහා ශ්‍රී ලංකා මුස්ලිම් කොංග්‍රසයේ නායක පාර්ලිමේන්තු මන්ත්‍රී රවුෆ් හකීම් ඊයේ ජනාධිපති කොමිසමට කැඳවා තිබු අතර ඔහු පස්වරු 6.14 පමණ කොමිසම හමුවේ පෙනිසිටියා.\nඑහිදි ප්‍රශ්ණ ගත සිදුවීම සම්බන්ධයෙන් රවුෆ් හකීම් කොමිසමට සදහන් කලේ 2015 අගෝස්තු මස 21 වැනිදා එම්.එල්.ඒ.එම්. හිස්බුල්ලාට ජාතික ලැයිස්තු මන්ත්‍රීධූරයක් පිරිනැමිමෙන් පසු උද්යෝගය පත් ඔහුගේ ආධාරකරුවන් කළහකාරි ලෙස හැසිරීම මත සිදුවු ගැටුමෙන් තුවාල සිය පක්ෂයේ ගර්භනි කාන්තාවක් බැලීම සදහා මඩකලපුව රෝහලට ගිය බවයි.\nඑහිදි අහම්බෙන් තුවාල ලබා සිටි රිල්වාන් හෂීම් දැක ඔහුගේ සුවදුක් විමසීමට කටයුතු කල බවත් එම දර්ශණ පමණක් මාධ්‍ය ඔස්සේ විකාශය වි ඇති බවයි.\nඅහඹු ලෙස රිල්වාන් හෂීම් සුවදුක් විමසුවද ඔහු සහරාන් හෂීම් ගේ සොහොයුරු බව  ප්‍රහාරයට පෙර දැන නොසිටි බවද රවුෆ් හකීම් කොමිසමට  සදහන් කර තිබෙනවා.\nඑහිදි කොමිසම ප්‍රශ්ණ කලේ 2015 වර්ෂයේ මහමැතිවරණයට පෙර ශ්‍රී ලංකා මුස්ලිම් කොංග්‍රසය සහරාන් හෂීම් සමග යම් ගිවිසුමගත විමක් සිදුවුවාද යන්නයි.\nමහමැතිවරණයට ඉදිිරිපත් වු දේශපාලන පක්ෂ විසින් පිලිපැදිය යුතු යැයි සහරාන් හෂීම් විසින් කොන්දේසි මාලාවක් ඉදිරිපත් කර තිබු අතර ශ්‍රී ලංකා මුස්ලිම් කොංග්‍රසයේ ප්‍රාදේශීය නියෝජිතයින් මෙන්ම තවත් පක්ෂ කිහිපයක් එම කොන්දේසි වලට එකගත්වය පල කල බවයි හිටපු අමාත්‍ය රවුෆ් හකීම් සදහන් කර සිටියේ.\nඑම කොන්දේසි වලට එකග විම පිළිබදව තමන් පමණක් නොව ශ්‍රී ලංකා මුස්ලිම් කොංග්‍රසයේ නායක රවුෆ් හකීම් ද සහරාන් හෂීම් සමග ගිවිසුම් ගත වු බවයි පාස්කු ප්‍රහාරය පිළිබද පාර්ලිමේන්තු තේරිම් කාරක සභාවේදි එම්.එල්.ඒ.එම් හිස්බුල්ලා ප්‍රකාශ කල බව එහිදි ජනාධිපති කොමිසම විමසා සිටියා.\nපාස්කු ප්‍රහාරය පිළිබද පාර්ලිමේන්තු තේරිම් කාරක සභාවේ සමාජිකයෙකු ලෙස සිටි තමන් හිස්බුල්ලාගේ එම ප්‍රකාශය පිළිබද වැඩි අවධානයක් යොමු නොකලේ නිදහසට කරුණු ඒ මොහොතේ කීමට අවශ්‍ය නොමැති නිසා බවද හිටපු අමාත්‍ය රවුෆ් හකීම් ප්‍රකාශ කර තිබෙනවා.\nජාතික ආරක්ෂක කවුන්සිලයේ සමාජිකයන් ලෙස බුද්ධි අංශ විසින් සිදුකළ දැනුවත් කිරීම් පිළිබද හිටපු ජනාධිපතිවරයා සහ අග්‍රාමාත්‍යවරයා දැන සිටින්නට ඇති නමුත් ඒ පිළිබද නිශ්චිත තොරතුරු අමාත්‍ය මණ්ඩලය දැනුවත් නොකල බවයි රවුෆ් හකීම් වැඩදුරටත් කොමිසම සිදුකල ප්‍රශ්ණ කිරිම්වලදි සදහන් කලේ.\nඑහිදි කොමිසම ප්‍රශ්ණ කලේ ප්‍රහාරය වලක්වා ගැනීමට කටයුතු නොකිරීම සම්බන්ධයෙන් වගකිවයුත්තන් කවුරුන්ද යන්නයි.\nඊට පිලිතුරු දෙමින් රවුෆ් හකීම් කියා සිටියේ  ප්‍රහාරය රට තුළ අස්ථාවරත්වයක් නිර්මාණය කිරීම සදහා සහරාන් ඇතුළු පිරිස ඉත්තන් කරගනිමින් වෙනත් අදිසි බලවේගයක් මෙහෙය වුවක් බවයි.\nඑම අදිසි බලවේගය කුමක්ද යන්න පිලිබද පාස්කු කොමිසම විමසීමේ දි ඔහු ප්‍රකාශ කලේ මාධ්‍ය නොමැති අවස්ථාවක ඒ පිළිබද ප්‍රකාශ කල හැකි බවයි.\n2015 ජනාධිපතිවරණයෙන් පසු අග්‍රාමාත්‍ය රනිල් වික්‍රමසිංහ ගෙන් සිදුකල විශේෂ ඉල්ලීමක් පිළිබද කොමිසම හිටපු අමාත්‍ය රවුෆ් හකීම් ගෙන් විමසු අවස්ථවේදි ඔහු කියා සිටියේ අම්පාර දිස්ත්‍රික්කයේ වෙරළට ආසන්න ප්‍රදේශවලින් දෙමළ භාෂාව කථාකරන මුස්ලිම් ජනතාවට වෙනම පරිපාලන දිස්ත්‍රික්කයක් ලබා දෙන ලෙස ඉල්ලා සිටි බවයි.\nතවදුරටත් එම මතයේ සිටින බවද හිටපු අමාත්‍ය රවුෆ් හකීම් කොමිසමට හමුවේ සාක්ෂී ලබාදෙමින් කියා සිටියා.",
       "URL": "https://www.hirunews.lk/249718/මුස්ලිම්-ජනතාවට-වෙනම-පරිපාලන-දිස්ත්‍රික්කයක්-අවශ්‍ය-බව-හකීම්-පාස්කු-කොමිසමේදී-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2469"
}