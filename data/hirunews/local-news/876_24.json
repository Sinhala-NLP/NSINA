{
       "Source": "hirunews",
       "Timestamp": "Saturday, 10 September 2022 - 22:48",
       "Headline": "වේ ගඟ වනසන නීති විරෝධී මැණික් ගැරීම (වීඩියෝ)",
       "News Content": "රත්නපුර වේ ගඟේ ඉවුරු වනසමින් ගංගාව ද මුළුමනින්ම හරස් කරමින් සංවිධානාත්මක මැර පිරිසක් මැණික් ඉල්ලම් ගොඩදැමීමේ ජාවාරමක නිරත වන බවට හිරු සී.අයි.ඒ. තොරතුරු අනාවරණය කර ගත්තා.\nමෙරට නීතිය ද මායිම් නොකර එම සංවිධානාත්මක පිරිස් වේ ගඟේ මැණික් කොල්ලය සිදුකරන ආකාරය පිළිබඳවයි අද සී.අයි.ඒ. අනාවරණය.\nවේ ගඟ රත්නපුර - නිවිතිගල ප්‍රදේශය සරුසාර කරමින් ගලා බසිනා සුන්දර ස්වභාවික සම්පතක්. කළු හා වේ ගංඟා එකට එක්වන රත්නපුර දෙමුවාවත ප්‍රදේශයේ ගංගාවල ජලයේ පැහැය දක්නට ලැබෙන්නේ මඩ පැහැයෙන්.\nවේ ගංඟාවේ ජලය මෙහිදී දක්නට ලැබෙන්නේ අධික මඩ පැහැයකින්.\nඊට හේතුව වේ ගංඟාවේ ඉවුරු වනසමින් මැණික් ජාවාරම්කරුවන් මැණික් ඉල්ලම් සෙවීමයි. නිවිතිගල කංකානම්වත්ත, අධිකාරීහේන යන ප්‍රදේශ කේන්ද්‍ර කර ගෙන මෙම ජාවාරම පැය 24 පුරා ක්‍රියාත්මක වන්නේ වේ ගඟ මුළුමනින්ම වැලි කොට්ට, ලී කොට, උණ බට ආදිය දමා හරස් කරමින්.\nජාවාරම්කරුවන් දැවැන්ත යාන්ත්‍රික මෙවලම් ද උපයෝගී කරගනිමින් ගඟේ පතුල සුරා ගොඩදමන්නේ මැණික් ඉල්ලම් සෙවීමටයි.\nජෙනරේටර් යොදා ගනිමින් මෙම ස්ථානයට විදුලි පහසුකම්ද සපයාගෙන ඇති අතර ගංගාව මධ්‍යයේ සිටම පතුල සුරා ගොඩදමන ඉල්ලම් සෝදා දමනවා.\nමේ වනවිටත් මෙම ස්ථානයෙන් කෝටි 25 කට අධික මැණික්, ජාවාරම්කරුවන් විසින් රැගෙන ගොස් ඇති බවයි ගම්වාසීන් හිරු සී.අයි.ඒ. වෙත තොරතුරු හෙළි කලේ.\nහිරු සී.අයි.ඒ. කළ ගවේෂණයේදී හෙළිවුයේ යන එන මග දෙපස මෙන්ම ඟං ඉවුරු අසල ද මෙලෙස ඔත්තුකරුවන් යොදවමින් මෙම ජාවාරම ජයටම සිදුකරන බවයි.\nප්‍රදේශයේ ප්‍රබල දේශපාලඥයෙකුගේ ආශිර්වාදය මැද ජාවාරම්කරුවන් මෙම මැණික් කොල්ලය සිදුකරන අතර නීතිය ක්‍රියාත්මක කරන බලධාරීන්ද ඊට කිසිදු අතපෙවීමක් නොකරන බවයි ගම්වාසීන් චෝදනා කරන්නේ.\nරටේ නීතිය ද හෑල්ලුවට ලක්කර ප්‍රදේශවාසීන් ද බියවද්දමින් ජාවාරම්කරුවන්ට වේ ගඟ වනසමින් මෙම මැණික් කොල්ලය සිදුකිරීමට මෙරට නීතිය ක්‍රියාත්මක කරන බලධාරීන් තව කොතෙක් කලක් ඉඩදී බලා සිටිනවාද ?\nහිරු සී.අයි.ඒ. ඉදිරියේදීත් මේ පිළිබඳව අවධානයෙන්.",
       "URL": "https://www.hirunews.lk/315095/වේ-ගඟ-වනසන-නීති-විරෝධී-මැණික්-ගැරීම-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=876"
}