{
       "Source": "hirunews",
       "Timestamp": "Thursday, 31 August 2023 - 20:01",
       "Headline": "බලාගාර ප්‍රදේශවලට ප්‍රමාණවත් වැස්සක් තවමත් නැහැ",
       "News Content": "අද (31) රාත්‍රි කාලයේ සහ හෙට දිනයේ බස්නාහිර, සබරගමුව, දකුණු පළාත්වලට සහ මහනුවර හා නුවරඑළිය දිස්ත්‍රික්කවලට මිලිමීටර් 100 ඉක්මවූ තද වැසි ඇති විය හැකි බව කාලගුණ විද්‍යා දෙපාර්තමේන්තුව සඳහන් කළා.\nකෙසේ වෙතත් ප්‍රදේශ රැසකින් වැසි වාර්තා වුණත් විදුලිබලාගාර ආශ්‍රිත ජල පෝෂක ප්‍රදේශවලට ප්‍රමාණවත් වර්ෂාපතනයක් මේ දක්වා ලැබී නොමැති බව ලංකා විදුලිබල මණ්ඩලය සඳහන් කළා.\nඑමෙන්ම ලංකා විදුලිබල මණ්ඩලයට අයත් ජල විදුලි බලාගාරවලින් ඊයේ දිනයේ ජාතික පද්ධතියට ජල විදුලිය ලබාගෙන තිබුණේ සියයට 14.6 ක ප්‍රතිශතයකින්.\nමේ අතර, නල ජලය අරපිරිමැස්මෙන් භාවිත කරන ලෙසයි ජල සම්පාදන මණ්ඩලය තවදුරටත් ජනතාවට දැනුම් දෙන්නේ.\nඑමෙන්ම දිස්ත්‍රික්ක 19 කට බලපා ඇති වියළි කාලගුණයෙන් පවුල් 89,085 කට අයත් පුද්ගලයින් තුන්ලක්ෂ 6934 දෙනෙකු තවදුරටත් පීඩාවට පත්ව සිටිනවා.\nඑමෙන්ම දිවයිනට බලපෑ නියං තත්ත්වය හේතුවෙන් දැනට සිදුකර ඇති තක්සේරුව අනුව වගා හානි අක්කර ප්‍රමාණය 59 දහස් 73 ක් දක්වා ඉහළ ගොස් ඇති අතර බලපෑමට ලක්ව ඇති ගොවීන් සංඛ්‍යාව 54 දහස් 152 ක්.\nමේ අතර මහ කන්නය ආරම්භ වීමට ප්‍රථම වගා හානි සදහා වන්දි ලබා දීම සිදු කරන බව කෘෂිකර්ම අමාත්‍ය මහින්ද අමරවීර ප්‍රකාශ කළා.",
       "URL": "https://www.hirunews.lk/346753/බලාගාර-ප්‍රදේශවලට-ප්‍රමාණවත්-වැස්සක්-තවමත්-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=59"
}