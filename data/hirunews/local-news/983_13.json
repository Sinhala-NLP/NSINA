{
       "Source": "hirunews",
       "Timestamp": "Friday, 29 July 2022 - 12:58",
       "Headline": "හම්බන්තොටට එන චීන නැව ගැන ඉන්දියාව අවධානයෙන්",
       "News Content": "චීනය ශ්‍රී ලංකාවට ලබා දී ඇති ණය සම්බන්ධයෙන් යූ.එස්. ඒඩ් හෙවත් අන්තර්ජාතික සංවර්ධනය සඳහා වූ එක්සත් ජනපද නියෝජිතායනයේ පරිපාලක සමන්තා පවර් සිදුකළ ප්‍රකාශයට චීනය ප්‍රතිචාර දක්වා තිබෙනවා.\nශ්‍රී ලංකාවේ වත්මන් ආර්ථික අර්බුදයට චීනය විසින් ලබාදී ඇති ඉහළ පොලී අනුපාතයක් සහිත විනිවිදභාවයකින් තොර ණය හේතු වී ඇති බවයි ඇය ප්‍රකාශ කර තිබුණේ.\nඊට ප්‍රතිචාර දක්වමින් චීන විදේශ අමාත්‍යාංශය පවසන්නේ ශ්‍රී ලංකාවේ ආර්ථිකය නඟා සිටුවීම සඳහා ණය ලබාදී ඇති බවයි.\nඑසේම, ශ්‍රී ලංකාව සහ චීනය එක්ව වැඩ කටයුතු සිදුකළ බවත්, කිසිදු ආකාරයේ ප්‍රතිලාභයක් බලාපොරොත්තුවෙන් ණය ලබානොදුන් බවත් චීන විදේශ අමාත්‍යාංශ ප්‍රකාශකයා ප්‍රකාශ කළා.\nලබාදුන් ණය හේතුවෙන් ශ්‍රී ලංකාවේ ජනතාවට සහ ආර්ථිකයට ප්‍රතිලාභ අත්කර දුන් බව ද ඔහු වැඩිදුරටත් සඳහන් කළා.\nමේ අතර ලබන මස 11 වනදා හම්බන්තොට වරායට පැමිණීමට නියමිත චීනයට අයත් පර්යේෂණ නෞකාව සම්බන්ධයෙන් ඉන්දියාවේ අවධානය යොමුව තිබෙනවා.\nබීජිං නුවර සිට දිවයිනට පැමිණෙන මෙම නෞකාව හේතුවෙන් ආරක්ෂාවට තර්ජනයක් එල්ලවන්නේ නම් ඊට අදාළව සුදුසු ක්‍රියාමාර්ග ගැනීමට කටයුතු කරන බවයි ඉන්දීය විදේශ අමාත්‍යාංශ ප්‍රකාශක අරින්දම් බක්ෂි ප්‍රකාශ කළේ.",
       "URL": "https://www.hirunews.lk/311285/හම්බන්තොටට-එන-චීන-නැව-ගැන-ඉන්දියාව-අවධානයෙන්",
       "Category": "Local News",
       "Parent URL": "https://www.hirunews.lk/local-news.php?pageID=983"
}