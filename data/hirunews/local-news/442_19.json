{
       "Source": "hirunews",
       "Timestamp": "Friday, 31 March 2023 - 22:03",
       "Headline": "ශ්‍රමිකයින්ගේ ප්‍රේෂණත් ඩොලර් මිලියන 400 ඉක්මවයි (වීඩියෝ)",
       "News Content": "කොළඹ පාරිභෝගික මිල දර්ශකය මත පදනම් වූ උද්ධමනය මාර්තු මාසයේදී සියයට 50.3 ක් දක්වා අඩුවී තිබෙනවා.\nඑය පෙබරවාරි මාසයේ දැක්වුණේ සියයට 50. 6 ක් ලෙසයි.\nඑමෙන්ම සියයට 54.4 ක්ව පැවති ආහාර උද්ධමනය මෙම මාසයේදී සියයට 47 .6 ක් දක්වා අඩු වී තිබෙනවා.\nපසුගිය කාලසීමාව තුළ ශ්‍රී ලංකා මහ බැංකුව විවිධ මට්ටමේ පදනම් අංක අගයන් තුළින් පොලී අනුපාත ඉහළ නැංවීම සිදුකළ අතර එහි ප්‍රතිඵලයක් ලෙස උද්ධමනය පහළයෑම සිදුව ඇති බවයි ආර්ථික විශ්ලේෂකයන් පවසන්නේ.\nඔවුන් වැඩිදුරටත් පෙන්වා දෙන්නේ , ආයෝජකයන්ගේ විශ්වාසය ඉහළ නැංවීම හරහා ණය ප්‍රතිව්‍යුහගතකරණය කිරීමේ අභියෝගය ජය ගැනීමට ද මෙම ක්‍රියාමාර්ගය ඉවහල්ව ඇති බවයි.\nඋද්ධමනය ක්‍රමයෙන් අඩුවුව ද , ආනයන පාලනය, විදේශ විනිමය සංචිත කළමනාකරණය, සහ මූල්‍ය හිඟය කළමනාකරණය සදහා ශ්‍රී ලංකාව තවදුරටත් ඉදිරි වසර තුන තුළ පොලී අනුපාතය යම් ඉහළ අගයක පවත්වාගෙන යායුතු බව ආර්ථික විශ්ලේෂකයන් වැඩිදුරටත් පෙන්වා දී තිබෙනවා.\nමේ අතර ලබන සතියේ පැවැත්වෙන මූල්‍ය ප්‍රතිපත්ති තීරණය කිරීමේ ආර්ථික කමිටු සාකච්ඡාවේදී ශ්‍රී ලංකා මහබැංකුව පොලී අනුපාත නොවෙනස්ව පවත්වාගෙනයාමට තීරණය කරනු ඇති බවයි වාර්තාවන්නේ.\nඑසේම විදේශ ශ්‍රමිකයින්ගෙන් මෙරටට ලැබුණු ආදායම පෙබරවාරි මාසයේදීත් ඇමරිකානු ඩොලර් මිලියන 400 සීමාව ඉක්මවා ගොස් තිබෙනවා.\nමහ බැංකුව නිවේදනය කළේ ඇමරිකානු ඩොලර් මිලියන 407 ක ප්‍රේෂණ පසුගිය මාසයේදී ලැබී ඇති බවයි.\n2022 වසරේ පෙබරවාරි මාසයේ විදෙස්ගත ශ්‍රමිකයින්ගෙන් මෙරටට ලැබී තිබුණේ ඇමරිකානු ඩොලර් මිලියන 205 ක මුදලක් පමණයි.",
       "URL": "https://www.hirunews.lk/331401/ශ්‍රමිකයින්ගේ-ප්‍රේෂණත්-ඩොලර්-මිලියන-400-ඉක්මවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=442"
}