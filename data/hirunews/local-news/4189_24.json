{
       "Source": "hirunews",
       "Timestamp": "Saturday, 02 December 2017 - 19:01",
       "Headline": "හිරු ප්‍රාදේශීය මාධ්‍යවේදියාට ප්‍රහාරයක්",
       "News Content": "නායයාම් අවදානමක් නිසා බණ්ඩාරවෙල - කොස්ලන්ද ප්‍රදේශයේ අවතැන් වූ පිරිසක් සම්බන්ධයෙන් වාර්තා කිරීමට ගිය හිරු වැල්ලවාය ප්‍රාදේශීය වාර්තාකරු යූ.එස්.පී.බණ්ඩාරට වතු අධිකාරිවරයෙක් සහ තවත් කිහිප දෙනෙකු පහර දී තිබෙනවා.\nපහරකෑමෙන් තුවාල ලැබූ ඔහු ප්‍රතිකාර සඳහා ඇතුළත් කෙරුණේ මොණරාගල රෝහලටයි.\nපැවති අයහපත් කාලගුණයත් සමඟ නායයෑම් හේතුවෙන් අවතැන් වූ පවුල් 53 ක පුද්ගලයින් කොස්ලන්ද තේ කර්මාන්තශාලාවට අයත් ගොඩනැගිල්ලක රඳවා තිබෙනවා.\nඑහි තත්ත්වය වාර්තා කිරිම සඳහා ප්‍රදේශයේ හිරු වාර්තාකරු යූ.එස්.පී.බණ්ඩාර ඇතුළු කණ්ඩායමක් ප්‍රදේශයේ ග්‍රාම නිලධාරීවරියගේ අවසරය ද ඇතිව ඇය සමඟ අදාළ ස්ථානයට ගිය අවස්ථාවේදීයි මෙලෙස ඔහුට පහර දී ඇත්තේ.\nඅනතුරුව සහෝදර මාධ්‍යවේදීන් සිද්ධිය පිළිබඳව කොස්ලන්ද පොලිසියට පැමිණිලි කර ඇති අතර, පසුව හිරු මාධ්‍යවේදීයා කොස්ලන්ද දිසා රෝහලට ඇතුළත් කෙරුණා.\nපසුව ඔහු වැඩිදුර ප්‍රතිකාර සඳහා අද (02) පස්වරුවේ මොණරාගල මූලික රෝහලට මාරු කර යවා තිබෙනවා.\nසිද්ධියට සැකපිට වතු අධිකාරීවරයා ඇතුළු පුද්ගලයින් තුන් දෙනෙකු කොස්ලන්ද පොලිසිය මගින් අත්අඩංගුවට ගෙන ඇති අතර, ඔවුන් අද පස්වරුවේ බණ්ඩාරවෙල වැඩබලන මහේස්ත්‍රාත්වරයා වෙත ඉදිරිපත් කිරීමෙන් අනතුරුව රුපියල් ලක්ෂය බැගින් වූ ශරීර ඇප 03 ක් මත මුදාහැරීමටයි නියෝග කර ඇත්තේ.",
       "URL": "https://www.hirunews.lk/177459/හිරු-ප්‍රාදේශීය-මාධ්‍යවේදියාට-ප්‍රහාරයක්",
       "Category": "Local News",
       "Parent URL": "https://www.hirunews.lk/local-news.php?pageID=4189"
}