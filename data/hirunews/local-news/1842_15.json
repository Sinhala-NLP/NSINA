{
       "Source": "hirunews",
       "Timestamp": "Sunday, 04 July 2021 - 12:36",
       "Headline": "නව සෞඛ්‍ය මාර්ගෝපදේශ හෙට - මංගල උත්සව වලට සහනයක් ලැබෙන ලකුණු (වීඩියෝ)",
       "News Content": "අනිද්දා සිට ක්‍රියාත්මක කිරීමට නියමිත නව සෞඛ්‍ය මාර්ගෝපදේශ හෙට දිනයේ ප්‍රකාශයට පත් කිරීමට නියමිතයි. දැනට ක්‍රියාත්මක සෞඛ්‍ය මාර්ගෝපදේශ හෙට දිනයෙන් අවසන් වීමටයි නියමිතව ඇත්තේ.\nහෙට ප්‍රකාශයට පත් කෙරෙන නව සෞඛ්‍ය මාර්ගෝපදේශ තුලින් ද ජනතාව එක්රැස් වීම් තවදුරටත් සීමා කර ඇති බව සෞඛ්‍ය අමාත්‍යාංශයේ ආරංචි මාර්ග අනාවරණ කළා.\nකෙසේ වෙතත්, මංගල උත්සව සඳහා යම් සහනයක් ලබාදෙමින් සීමිත පිරිසකගේ සහභාගිත්වයෙන් එහි චාරිත්‍ර ඉටු කිරීමේ අවස්ථාව නව මාර්ගෝපදේශ තුලින් උදාකර දී ඇති බවටයි වාර්තා වන්නේ.\nමේ අතර, මෙරටින් ඊයේ හඳුනා ගැණුනු කොරෝනා ආසාදිතයින් 1262 දෙදෙනා අතරින් වැඩිම සංඛ්‍යාවක් ගම්පහ දිස්ත්‍රික්කයෙන් හඳුනාගෙන තිබෙනවා.\nඒ අනුව, ගම්පහ දිස්ත්‍රික්කයෙන් ආසාදිතයින් 247 දෙනෙකු හඳුනාගෙන ඇති අතර, කටුනායක ප්‍රදේශයෙන් ආසාදිතයින් 68 දෙනෙකු වාර්තා වී ඇති බවයි කොවිඩ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානය නිවේදනය කළේ.\nඑසේම, කළුතර දිස්ත්‍රික්කයෙන් ආසාදිතයින් 224 දෙනෙකු හඳුනාගෙන ඇති අතර, ඊයේ කොළඹ දිස්ත්‍රික්කයෙන් ආසාදිතයින් 98 දෙනෙකු පමණක් හඳුනාගෙන තිබෙනවා. ත්‍රිකුණාමලය දිස්ත්‍රික්කයෙන් හඳුනාගත් ආසාදිතයින් සංඛ්‍යාව 105 ක්.\nඑසේම, කළුතර දිස්ත්‍රික්කයේ කළුතර උතුර පොලිස් බල ප්‍රදේශයේ මහ වස්කඩුව දකුණ ග්‍රම නිලධාරී වසම සහ නුවරඑලිය දිස්ත්‍රික්කයේ කොත්මලේ පොලිස් බල ප්‍රදේශයේ බෙරමන දකුණ ග්‍රාම නිලධාරී වසම අද හුදෙකලාභාවයෙන් නිදහස් කෙරුණා.\nමඩකලපුව දිස්ත්‍රික්කයේ කලවංචිකුඩි පොලිස් බල ප්‍රදේශයේ පෙරියකල්ලාර් දෙක, පෙරියකල්ලාර් තුන සහ පෙරියකල්ලාර් තුන දකුණ ග්‍රාම නිලධාරී වසම්වලද හුදෙකලාභාවය ඉවත් කර තිබෙනවා.\nමීට අමතරව, මහනුවර දිස්ත්‍රික්කයේ කටුගස්තොට පොලිස් බල ප්‍රදේශයේ යටිවාවල ග්‍රාම නිලධාරී වසමේ සාගරදෙනියවත්ත අද පෙරවරු හයේ සිට හුදෙකලා කළ බව යුද හමුදාපති ජනරාල් ශවේන්ද්‍ර සිල්වා ප්‍රකාශ කළා.\nමේ අතර, අද අලුයම දිවයිනට රැගෙන ආ සයිනොෆාම් එන්නත් මාත්‍රා ලක්ෂ 10ත් සමග මෙරටට ගෙන්වා ඇති සමස්ත සයිනොෆාම් එන්නත් මාත්‍රා ප්‍රමාණය ලක්ෂ 51 දක්වා ඉහළ ගොස් තිබෙනවා.\nමෙරට කොරෝනා ප්‍රතිශක්තිකරණ වැඩසටහනට අදාළව ඊයේ දිනයේදී පුද්ගලයින් 63,704 දෙනෙකුට එන්නත් ලබාදී ඇති බව වසංගත රෝග විද්‍යා අංශය ප්‍රකාශ කළා.\nමේ අතර, ශ්‍රී ලංකාව, බංග්ලාදේශය සහ පාකිස්ථානයේ සිට මගීන් රැගෙන යාම අත්හිටුවීමට ගත් තීරණය ජුලි 15 දක්වා දීර්ඝ කරන බව එමිරේට්ස් ගුවන් සේවය නිවේදනය කර තිබෙනවා.",
       "URL": "https://www.hirunews.lk/276039/නව-සෞඛ්‍ය-මාර්ගෝපදේශ-හෙට-මංගල-උත්සව-වලට-සහනයක්-ලැබෙන-ලකුණු-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1842"
}