{
       "Source": "hirunews",
       "Timestamp": "Thursday, 26 November 2020 - 10:36",
       "Headline": "ජපානයෙන් 15 හැවිරිදි දැරිය කැටුව ආ ශ්‍රී ලාංකික තරුණයා අධිකරණයට - දැරිය පස්මස් ගැබිණියක් (වීඩියෝ)",
       "News Content": "ජපන් ජාතික ව්‍යාපාරිකයෙකුගේ බාල වයස්කාර දියණියක් ශ්‍රී ලංකාවට කැදවාගෙනවිත් විවාහ කරගත් ශ්‍රී ලාංකික තරුණයෙකු සහ එම දැරිය මාරවිල මූදුකටුව ප්‍රදේශයේදී පොලිසිය අත්අඩංගුවට ගෙන තිබෙනවා.\nමොවුන් අද මීගමුව මහේස්ත්‍රාත් අධිකරණයට ඉදිරිපත් කිරිමට නියමිතයි. ඇය මේවනවිට පස්මස් ගැබිණියක් බවයි වාර්තා වන්නේ.\nතම දියණිය ජපානයේ සිට ශ්‍රී ලාංකික තරණයෙකු විසින් පැහැරගෙන පැමිණි බවට ඇයගේ මව පසුගිය මාර්තු මාසයේදී ශ්‍රී ලංකා පොලිසියට පැමිණිල්ලක් ඉදිරිපත් කර තිබුණා. මේ සම්බන්ධයෙන් කොළඹ පිහිටි ජපාන තානාපති කාර්යාලය විසින් ශ්‍රී ලංකා බලධාරීන් ද දැනුවත් කර තිබූ බව සඳහන්.\nමොවුන් මීට මාස පහකට පෙර දිවයිනට පැමිණ ඇත්තේ මෙම ජපාන ජාතික දියණියගේ මව මෙම ප්‍රේම සබඳතාවට විරුද්ධත්වය පළ කිරීම හේතුවෙන් බවට ප්‍රශ්ණ කිරිම්වලදී අනාවරණය වී ඇතැයි කොච්චිකඬේ පොලිසිය සඳහන් කළා. ශ්‍රී ලාංකික තරුණයා අධ්‍යාපනය සඳහා ජපානයට ගොස් සිටින අතරතුර සිය පෙම්වතියගේ නිවසේ තාවකාලිකව සේවය කරමින් සිටියදී මෙම සබඳතාව ගොඩනගාගෙන ඇති බවයි පරීක්ෂණවලදී හෙලිව ඇත්තේ.  මව මෙම සම්බන්ධයට විරුද්ධත්වය ප්‍රකාශ කිරීම හේතුවෙන් පෙම්වතියගේ ද කැමැත්ත මත තරුණයා ඇය ශ්‍රී ලංකාවට කැදවාගෙනවිත් තිබෙනවා.\nපසුව මේ සම්බන්ධයෙන් මෙම දැරියගේ මව ජපාන තානාපති කාර්යාලය දැනුම්වත් කර තිබූ අතර මොවුන් දෙදෙනා ශ්‍රී ලංකාවට පැමිණෙන අවස්ථාවේදී කටුනායක ගුවන්තොටුපළට තානාපති කාර්යාලයේ නියෝජිතයන්ද පැමිණි සිටි බවයි වාර්තා වුණේ. පසුව මොවුන් දෙදෙනා තරුණයාගේ නිවස ආසන්නයේ තානායමක රඳවා ඇති අතර ජපාන ජාතික මව ශ්‍රී ලංකාවට පැමිණ දිනට පෙර මොවුන් එම ස්ථානයෙන් පැනගොස් ඇති බවයි පොලිසිය සඳහන් කළේ. ප්‍රශ්ණ කිරීම්වලදී අනාවරණය වී ඇත්තේ මොවුන් නුවරඑළිය, දියතලාව සහ ත්‍රිකුණාමලය ප්‍රදේශවල හෝටල් කිහිපයක නවාතැන් ගෙන සිටි බවයි. පසුව කොච්චිකඬේ පොලිසියට ලද තොරතුරක් අනුව ඊයේ මූදුකටුව ප්‍රදේශයේදී මොවුන් දෙදෙනා අත්අඩංගුවට ගෙන තිබෙනවා.",
       "URL": "https://www.hirunews.lk/255630/ජපානයෙන්-15-හැවිරිදි-දැරිය-කැටුව-ආ-ශ්‍රී-ලාංකික-තරුණයා-අධිකරණයට-දැරිය-පස්මස්-ගැබිණියක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2311"
}