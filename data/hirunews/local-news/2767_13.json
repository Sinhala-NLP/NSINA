{
       "Source": "hirunews",
       "Timestamp": "Tuesday, 28 April 2020 - 18:51",
       "Headline": "\"රට වෙනුවෙන් හිරු\" සහන යාත්‍රා ක්‍රියාන්විතය අදත් (වීඩියෝ)",
       "News Content": "කොරෝනා වෛරසය ව්‍යාප්තවීමත් සමඟ දැඩි දුෂ්කරතා මැද, සරණක් අවැසිව සිටින අපේම ජනතාව වෙනුවෙන් දියත් කෙරුණු \"රට වෙනුවෙන් හිරු\" සහන යාත්‍රා ක්‍රියාන්විතය මේ වනවිට ගම්, නගර සිසාරා සාර්ථකව ක්‍රියාත්මක වනවා.\nවිවිධ ක්ෂේත්‍ර ආවරණය කරමින් ඇරඹි හිරු සහන යාත්‍රා ක්‍රියාන්විතය සමඟ බ්‍රයිටෝල් ආයතනයද ඊයේ (27) අත්වැල් බැඳගත්තා.\nඒ කොළඹ කොටුව ලෝක වෙළඳ මධ්‍යස්ථානයේ පිහිටි හිරු මාධ්‍ය ජාලයේ ප්‍රධාන කාර්යාලයේදීයි.\nහිරු සහන යාත්‍රා ක්‍රියාන්විතය අදත් කොළඹ සහ ගම්පහ දිස්ත්‍රික්ක ආවරණය කරමින් ක්‍රියාත්මක වුණා.\nඑමෙන්ම හිරු සහන යාත්‍රා ක්‍රියාන්විතයට සමගාමීව හිරු මාධ්‍ය ජාලය සහ රතු කුරුස සමාජය එක්ව පොදු ස්ථාන විෂබීජහරණය කිරීමේ වැඩසටහන් යටතේ කොළඹ - අලුත්කඩේ ප්‍රධාන අධිකරණ සංකීර්ණය අද (28) විෂබීජහරණයට ලක් කෙරුණා.\nඑමෙන්ම ශ්‍රේෂ්ඨාධිකරණ පරිශ්‍රය සහ මාළිගාවත්තේ පිහිටි ධීවර හා ජලජ සම්පත් අමාත්‍යාංශ පරිශ්‍රයද මෙලෙස විෂබීජහරණයට ලක් කෙරුණු බව සඳහන්.\nකොරෝනා වෛරසය ආසාදනය වීමේ වැඩි අවදානමක් ඇති වැඩිහිටියන් ඉන් ආරක්ෂා කර ගැනීමේ අරමුණින් හිරු මාධ්‍ය ජාලය ආරම්භ කළ වැඩිහිටි නිවාස විෂබීජහරණය කිරීමේ වැඩසටහනද අදත් දියත් කෙරුණා.\nඑහිදී වස්කඩුව - ජයසිරි ද සිල්වා අනුස්මරණ ජ්‍යෙෂ්ඨ පුරවැසි නිවාසය සහ මතුගම මයුර වැඩිහිටි නිවාසය මෙන්ම පානදුර - පිංවත්ත ආලෝක වැඩිහිටි නිවාසය විෂබීජහරණයට ලක් කළා.\n077 303 5930\nඅංකය ඇමතීමෙන් අවශ්‍යතාවය ඇති වැඩිහිටි නිවාස වෙත මෙම සේවාව ලබාගත හැකියි.",
       "URL": "https://www.hirunews.lk/239630/රට-වෙනුවෙන්-හිරු-සහන-යාත්‍රා-ක්‍රියාන්විතය-අදත්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2767"
}