{
       "Source": "hirunews",
       "Timestamp": "Tuesday, 08 December 2020 - 13:18",
       "Headline": "මහර බන්ධනාගාර නඩුව අද කැඳවන්නැයි ඉල්ලා මෝසමක්",
       "News Content": "මහර බන්ධනාගාරයේ ඇතිවූ ගැටුමෙන් මියගිය රැඳවියන්ගේ මෘතදේහ ආදහනය කරන්නේද නැද්ද යන්න සම්බන්ධයෙන් තීන්දුවක් ලබාදීම සඳහා ලබන 11 වනදා කැඳවීමට නියමිතව තිබූ නඩුව අද කැඳවන ලෙස නීතිපති දෙපාර්තමේන්තුව ඉල්ලීමක් කර තිබෙනවා.\nඒ, වත්තල මහේස්ත්‍රාත් අධිකරණය වෙත මෝසමක් ඉදිරිපත් කරමින්. ඒ අනුව එම නඩුව අද පස්වරුවේ සළකා බැලීමට නියමිතයි.\nපසුගියදා සිරකරු අයිතිවාසිකම් සුරැකීමේ සංවිධානය අධිකරණයට කරුණු දක්වමින් ඉල්ලා සිටියේ මහර බන්ධනාගාරයේ සිදුවූ මරණ සියල්ල ස්වභාවික හේතු මත සිදු නොවූ සැකසහිත මරණ වන බැවින් පවත්නා කොරෝනා මර්දන රෙගුලාසි අනුව මෘත දේහ ආදහනය කළහොත් එම මරණ සම්බන්ධයෙන් සිදු කෙරෙන විමර්ශනවලට බාධාවක් විය හැකි බවයි.\nඒ අනුව ඊට අදාළ තීන්දුව ලබන 11 වනදා ලබාදීමටයි වත්තල මහේස්ත්‍රාත් අධිකරණය තීරණය කරනු ලැබුවේ.\nකෙසේ වෙතත් ඒ දක්වා වූ කාලය දීර්ඝ බවට පවසමිනුයි නීතිපති දෙපාර්තමේන්තුව මෙම මෝසම ඉදිරිපත් කර ඇත්තේ.\nමෙම ගැටුමෙන් රැඳවියන් 11 දෙනෙකු ජීවිතක්ෂයට පත්වූ අතර, ඉන් හත්දෙනෙකුගේ සිරුරු මේ වනවිට හඳුනාගෙන තිබෙනවා.\nඉතිරි සිරුරු මේ වනතෙක් හඳුනාගෙන නොමැති අතර, ඇඟිලි සළකුණු සහ ඩී. එන්.ඒ. පරීක්ෂණ මගින් එම සිරුරුවල අනන්‍යතාව හඳුනාගැනීමට කටයුතු කරන බවයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ සඳහන් කළේ.\nකෙසේ වෙතත් ගැටුමෙන් මියගිය රැඳවියන් 11 දෙනාගේ සිරුරු අධිකරණ නියෝගයක් ලැබෙන තෙක් රාගම රෝහලේ මෘත ශරීරාගාරයේ තැන්පත් කර තිබෙනවා. අදාළ ගැටුම සම්බන්ධයෙන් මේ වනවිට 145 දෙනෙකුගෙන් ප්‍රකාශ සටහන් කරගෙන ඇති බවයි පොලිස් මාධ්‍ය ප්‍රකාශකවරයා කියා සිටියේ.",
       "URL": "https://www.hirunews.lk/256565/මහර-බන්ධනාගාර-නඩුව-අද-කැඳවන්නැයි-ඉල්ලා-මෝසමක්",
       "Category": "Local News",
       "Parent URL": "https://www.hirunews.lk/local-news.php?pageID=2288"
}