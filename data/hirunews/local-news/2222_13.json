{
       "Source": "hirunews",
       "Timestamp": "Saturday, 09 January 2021 - 19:26",
       "Headline": "යාපනය සරසවියේ ගැටළුව තමිල්නාඩුවටත් - ස්මාරකය ඉවත් කිරීම කාලෝචිත බව ප්‍රතිපාදන කොමිසම කියයි (වීඩියෝ)",
       "News Content": "යාපනය විශ්වවිද්‍යාල පරිශ්‍රය තුළ ස්ථාපිත කර තිබූ සැමරුම් ස්මාරයක් ඉවත් කරනු ලැබුවේ එහි පරිපාලනය බවත්, ඊට ආරක්ෂක අංශවල කිසිදු මැදිහත්වීමක් නොමැති බවත් මහජන ආරක්ෂක අමාත්‍ය විශ්‍රාමික රියර් අද්මිරාල් සරත් වීරසේකර පවසනවා.\nඔහු මේ බව සඳහන් කළේ  මීගමුව රෝහලේ අද පැවති වැඩසටහනකින් අනතුරුව මාධ්‍යවේදීන් ඒ පිළිබඳව විමසා සිටි අවස්ථාවේදියි.\nමේ අතර විශ්වවිද්‍යාල ප්‍රතිපාදන කොමිෂන් සභාවේ සභාපති ජ්‍යෙෂ්ඨ මහාචාර්ය සම්පත් අමරතුංග සඳහන් කළේ අදාළ ස්මාරකය උතුර හා දකුණ අතර සමගියට බාධාවක් විය හැකි බැවින් එය ඉවත් කිරීම කාලෝචිත ක්‍රියාවක් බවයි.\nමෙම ස්මාරකය ඉවත් කිරීමටත් සමඟ යාපනය සරසවියේ සිසුන් ඇතුලු පිරිසක් ඊයේ රාත්‍රියේ විශ්වවිද්‍යාල පරිශ්‍රයට පැමිණ නොසන්සුන්කාරි ලෙස හැසිරුණා.\nමෙම සිද්ධිය පාලනය කර විශ්වවිද්‍යාලයේ ආරක්ෂාව තහවුරු කිරීම සඳහා පොලිස් විශේෂ කාර්ය බලකාය ද කැඳවා තිබුණා.\nපොලීසිය සඳහන් කළේ සිසුන්ට අමතරව දෙමළ ද්ශපාලන නියෝජිතයින් සහ ප්‍රදේශවාසීන්ද විශ්වවිද්‍යාල පරිශ්‍රයට පැමිණ සිටි බවයි.\nයුද්ධය අවසන් වී දස වසරක් ගතවීම නිමිත්තෙන් මෙම සැමරුම් ස්මාරකය සකස් කර තිබූ බවයි සරසවි සිසුන් ප්‍රකාශ කළේ.\nමෙම සිද්ධියට විශ්වවිද්‍යාල සිසුන් දෙදෙනෙකු පොලීසිය අත්අඩංගුවට ගෙන අද යාපනය මහේස්ත්‍රාත් අධිකරණයට ඉදිරිපත් කිරීමෙන් අනතුරුව රුපියල් 50,000 බැගින් වූ ශරීර ඇපයක් මත මුදාහැරීමට නියෝග කර තිබෙනවා.\nතවදුරටත් යාපනය විශ්වවිද්‍යාල පරිශ්‍රයට පොලිස් ආරක්ෂාව ලබාදී ඇති අතර, ප්‍රදේශයේ හිරු වාර්තාකරු සඳහන් කළේ සිසුන් කිහිපදෙනෙකු පමණක් එම පරිශ්‍රය ඉදිරිපිට උපවාසයක් ආරම්භ කර ඇති බවයි.\nමේ අතර මෙම සිද්ධිය සම්බන්ධයෙන් හින්දු පුවත්පතද වාර්තා කර තිබූ අතර තමිල්නාඩු ප්‍රධාන අමාත්‍ය ඊ. පලනිසාමි ද ඊට විරෝධය පළ කළා.",
       "URL": "https://www.hirunews.lk/259261/යාපනය-සරසවියේ-ගැටළුව-තමිල්නාඩුවටත්-ස්මාරකය-ඉවත්-කිරීම-කාලෝචිත-බව-ප්‍රතිපාදන-කොමිසම-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2222"
}