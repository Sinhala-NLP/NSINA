{
       "Source": "hirunews",
       "Timestamp": "Friday, 12 March 2021 - 11:02",
       "Headline": "සීනි බදු වංචාව ගැන හඳුන්නෙත්තිගෙන් ශ්‍රේෂ්ඨාධිකරණයට මූලික අයිතිවාසිකම් පෙත්සමක් (වීඩියෝ)",
       "News Content": "සීනි ආනයනය කිරීමෙන් රජයට රුපියල් බිලියන 15 යි දශම 9ක පාඩුවක් සිදුව ඇති බව පවසමින් ජනතා විමුක්ති පෙරමුණේ හිටපු පාර්ලිමේන්තු මන්ත්‍රී සුනිල් හඳුන්නෙත්ති විසින් ශ්‍රේෂ්ඨාධිකරණයට මූලික අයිතිවාසිකම් කඩවීමේ පෙත්සමක් අද (12) ඉදිරිපත් කළා.\nඑහි වගඋත්තරකරුවන් ලෙස අග්‍රාමාත්‍ය සහ මුදල් අමාත්‍ය මහින්ද රාජපක්ෂ, එම අමාත්‍යාංශයේ ලේකම් එස්.ආර්. ආටිගල, ජනාධිපති ලේකම් පී.බී.ජයසුන්දර, පාරිභෝගික සේවා අධිකාරියේ සභාපතිවරයා සහ සීනි ආනයනය කරන ලද පෞද්ගලික සමාගමක අධ්‍යක්ෂවරයෙකු ඇතුලු 09 දෙනෙකු නම් කර තිබෙනවා.\nරජයට සිදු වූ රුපියල් බිලියන 15.9ක අලාභයක් යළි භාණ්ඩාගාරයට ගෙවන ලෙස වගඋත්තරකරුවන්ට නියෝගයක් නිකුත් කරන ලෙසත් ඔවුන්ට එරෙහිව අපරාධ නීතිය යටතේ නඩු පවරන ලෙස නීතිපතිවරයාට නියෝග කරන ලෙසත් හිටපු පාර්ලිමේන්තු මන්ත්‍රි සුනිල් හඳුන්නෙත්ති පෙත්සමෙන් ඉල්ලා තිබෙනවා.\nමුදල් අමාත්‍යාංශය ද මේ සම්බන්ධයෙන් පාර්ලිමේන්තුවට කරුණු වාර්තා කර ඇති අතර, රජයට හිතවාදී ව්‍යාපාරිකයින් පිරිසකට සහන සලසාදීම බදු අඩු කිරිමට හේතුව බව එහි සඳහන්.\nඑසේම මූලික මිනිස් අයිතිවාසිකම් උල්ලංඝනය කිරීම වෙනුවෙන් රුපියල් කෝටි 50ක වන්දියක් පෙත්සම්කරුට ගෙවන ලෙස වගඋත්තරකරුවන් වෙත නියෝගයක් නිකුත් කරන්නැයි ද එම පෙත්සමේ වැඩිදුරටත් සඳහන්.\nමේ අතර, සීනි සඳහා වන බදු අඩු කිරීම හේතුවෙන් සිදුව ඇති පාඩුව සම්බන්ධයෙන් හිරු ටී.වී බලය වැඩසටහනේදී ද සාකච්ඡාවට ලක්වුණා.",
       "URL": "https://www.hirunews.lk/265103/සීනි-බදු-වංචාව-ගැන-හඳුන්නෙත්තිගෙන්-ශ්‍රේෂ්ඨාධිකරණයට-මූලික-අයිතිවාසිකම්-පෙත්සමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2093"
}