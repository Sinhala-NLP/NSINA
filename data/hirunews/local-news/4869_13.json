{
       "Source": "hirunews",
       "Timestamp": "Wednesday, 21 September 2016 - 18:14",
       "Headline": "මත් උවදුර දුරලන්න යෝජනා ඉදිරිපත් කරමින් ජනපති අද ජගත් මහ සමුළුව අමතයි",
       "News Content": "ජනාධිපති මෛත්‍රිපාල සිරිසේන එක්සත් ජාතීන්ගේ 71 වන මහ මණ්ඩල සැසිවාරය අද අමතනවා.\nඑසේම නීතිවිරෝධී මත්ද්‍රව්‍ය මැඩලීම සඳහා ජාත්‍යන්තර වශයෙන් ක්‍රියාත්මක විය යුතු ආකාරය ඇතුළත් විශේෂ වැඩපිළිවෙලක් පිළිබඳ යෝජනාවක් ද එක්සත් ජාතීන්ගේ සංවිධානයට ජනාධීපති මෛත්‍රිපාල සිරිසේන විසින් ඉදිරිපත් කිරීමට නියමිතයි.\nමේ අතර එක්සත් ජාතීන්ගේ 71 වන මහ මණ්ඩල සැසිවාරයට සහභාගිවූ රාජ්‍ය නායකයන් වෙනුවෙන් එක්සත් ජාතීන්ගේ මහ ලේකම් බෑන්කී මූන් ඊයේ විශේෂ දිවා භෝජන සංග්‍රහයක්ද පවත්වනු ලැබුවා.\nඑම අවස්ථාවට ජනාධිපති මෛත්‍රිපාල සිරිසේන ඇතුලූ රාජ්‍ය නායකයින් එක්ව සිටි අතර, මෙහිදී ඇමරිකානු ජනාධිපති බැරැක් ඔබාමා ජනාධිපතිවරයා වෙත සඳහන්කර ඇත්තේ මෙරට සිදුවෙමින් පවතින පරිවර්තනය ලෝකයටම ආදර්ශයක් වන බවයි.\nශ්‍රී ලංකාවේ ඉදිරි ගමන් මග වෙනුවෙන් ලබාදිය හැකි සෑම සහයෝගයක්ම ලබාදීමට කටයුතු කරන බවද එහිදී ඇමරිකානු ජනාධිපතිවරයා සඳහන් කර තිබෙනවා.\nඑමෙන්ම ජනාධිපතිවරයා එක්සත් ජාතීන්ගේ සංවිධානයේ මහ ලේකම් බෑන්කී මූන් සහ එම සංවිධානයේ මහ කොමසාරිස් සෙයිද් රාද් අල් හුසේන් කුමරුද මුණගැසී තිබෙනවා.",
       "URL": "https://www.hirunews.lk/143501/මත්-උවදුර-දුරලන්න-යෝජනා-ඉදිරිපත්-කරමින්-ජනපති-අද-ජගත්-මහ-සමුළුව-අමතයි",
       "Category": "Local News",
       "Parent URL": "https://www.hirunews.lk/local-news.php?pageID=4869"
}