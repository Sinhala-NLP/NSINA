{
       "Source": "hirunews",
       "Timestamp": "Tuesday, 28 November 2017 - 7:45",
       "Headline": "හිටපු ඇමති ජගත් පුෂ්පකුමාරට බුත්තලදී තර්ජන",
       "News Content": "හිටපු අමාත්‍ය ජගත් පුෂ්පකුමාරට කිසියම් පුද්ගලයෙකු බැන, තර්ජනය කොට පහරදීමට උත්සාහ කිරීමේ සිද්ධියක් බුත්තල - බුරුතගහ ප්‍රදේශයෙන් වාර්තා වනවා.\nසිද්ධියට සම්බන්ධ සැකකරු සොයා පරීක්ෂණ ආරම්භ කර ඇති බවයි තණමල්විල පොලීසිය සදහන් කළේ.\nබුරුතගහ හන්දිය ප්‍රදේශයේ අවමංගල්‍ය උත්සවයකට හිටපු අමාත්‍යවරයා සහභාගි වූ අවස්ථාවේදී ඔහු මෙම සිද්ධියට මුහුණ පා ඇත්තේ ඊයේ රාත්‍රියේයි.\nපසුව හිටපු අමාත්‍යවරයා විසින් තමාට කිසියම් පුද්ගලයෙකු බැන, තර්ජනය කළ බවට තණමල්විල පොලීසියට පැමිණිල්ලක් ද ඉදිරිපත් කර තිබෙනවා.\nඒ සම්බන්ධයෙන් හිරු ප්‍රවෘත්ති අංශය තණමල්විල පොලීසියෙන් ද විමසීමක් කළ අතර, එහි ප්‍රකාශකයෙකු ද මෙවැනි පැමිණිල්ලක් ලැබී ඇති බවට තහවුරු කළා.\nඑමෙන්ම පොලිස් හදිසි ඇමතුම් අංකයට ලැබුණු තොරතුරක් මත බුත්තල පොලීසිය ද මෙම ස්ථානයට ගොස් තිබූ අතර ඒ වන විටත්, හිටපු අමාත්‍යවරයාට තර්ජනය කළ සැකකරු ප්‍රදේශයෙන් පළා ගොස් තිබුණා.\nකෙසේ වෙතත්, මේ පිළිබදව විමසීම සඳහා හිටපු අමාත්‍ය ජගත් පුෂ්පකුමාර සම්බන්ධ කර ගැනීමට අප උත්සාහ කළ ද එය ව්‍යර්ථ වූයේ ඔහු දුරකථනයට ප්‍රතිචාර නොදැක්වීම හේතුවෙන්.",
       "URL": "https://www.hirunews.lk/177086/හිටපු-ඇමති-ජගත්-පුෂ්පකුමාරට-බුත්තලදී-තර්ජන",
       "Category": "Local News",
       "Parent URL": "https://www.hirunews.lk/local-news.php?pageID=4198"
}