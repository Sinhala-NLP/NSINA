{
       "Source": "hirunews",
       "Timestamp": "Friday, 16 February 2018 - 8:41",
       "Headline": "හුංගමදී පිය පුතු දෙපල යතුරුපැදි අනතුරකින් මරුට",
       "News Content": "මාතර - කතරගම ප්‍රධාන මාර්ගයේ හුංගම - කහමෝදර ප්‍රදේශයේදී සිදුවු යතුරුපැදි අනතුරකින් පියෙකු සහ පුතෙකු ජීවිතක්ෂයට පත්වී තිබෙනවා.\nමෙලෙස මියගොස් ඇත්තේ රන්න - වාඩියගොඩ ප්‍රදේශයේ පදිංචි 29 හැවිරිදි පියෙකු සහ අවුරුදු 06 ක් පමණ වයසැති කුඩා දරුවෙක්.\nඅනතුර සිදුවන අවස්ථාවේදී තවත් දරුවෙකු යතුරුපැදියේ පිටුපස ගමන් කර ඇති අතර, ඔහු තුවාල ලබා රෝහල් ගතකර තිබෙනවා.\nඔවුන් ගමන්ගත් යතුරුපැදිය මාර්ගය අසල විදුලි කණුවක ගැටීමෙන් ඊයේ මෙම අනතුර සිදුව ඇති බවයි පොලිසිය සඳහන් කළේ.\nමේ අතර, ඇඹිලිපිටිය - බෝගල්ආර - කච්චිගල වැවේ ගිලී 12 හැවිරිදි පාසල් ශිෂ්‍යාවක් මියගොස් තිබෙනවා.\nමියගිය පාසල් ශිෂ්‍යාව ඇයගේ සහෝදරිය සහ සහෝදරියගේ ස්වාමි පුරුෂයා සමඟ දියනෑමට ගොස් ඇත්තේ ඊයේ පස්වරුවේයී.\nදැරිය සමඟ දියනෑමට ගිය ඇයගේ සොහොයුරියද දියේ ගිලී ඇති අතර, ප්‍රදේශවාසීන් පිරිසක් එක්ව ඇය බේරාගෙන ඇඹිලිපිටිය දිස්ත්‍රික් මහ රෝහලට ඇතුළත් කර ඇති බව සඳහන්.\nමෙලෙස මියගොස් ඇත්තේ ඇඹිලිපිටිය - පදලංගල - ජයන්ති මහා විද්‍යාලයේ ඉගෙනුම ලබන ශිෂ්‍යාවක්.",
       "URL": "https://www.hirunews.lk/183763/හුංගමදී-පිය-පුතු-දෙපල-යතුරුපැදි-අනතුරකින්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=4078"
}