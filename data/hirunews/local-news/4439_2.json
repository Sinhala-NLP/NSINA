{
       "Source": "hirunews",
       "Timestamp": "Tuesday, 04 July 2017 - 13:15",
       "Headline": "විදේශ රැකියා නියෝජිත ආයතන 67ක් අසාදු ලේඛනගත කෙරේ",
       "News Content": "වසරේ ගතවූ කාලය තුල විදේශ රැකියා නියෝජිත ආයතන 67ක් අසාදු ලේඛන ගත කිරීමට විදේශ සේවා නියුක්ති කාර්යාංශය පියවර ගෙන තිබෙනවා.\nඑම කාර්යාංශයේ සමථ අංශයෙන් ඉදිරිපත් වන පැමිණිලි විසදීම සඳහා ප්‍රමාණවත් සහයක් නොදැක්වීම, කාර්යාංශයේ ලියාපදිංචි නොකර අයථා ක්‍රම මඟින් පුද්ගලයින් විදේශ ගත කිරීම, ව්‍යාජ ලේඛන ඉදිරිපත් කිරීම, විදේශ ගත කිරීමට නියමිත පුද්ගලයින්ට මූල්‍ය වංචා කිරීම ආදී වැරදි හේතුවෙන් මෙම පියවර ගෙන ඇති බව සඳහන්.\n2016 වසරේ අසාදු ලේඛන ගත කරන ලද විදේශ රැකියා නියෝජිත ආයතන ප්‍රමාණය 61ක්.\nමේ වනවිට එම කාර්යාංශයේ ලියාපදිංචි රැකියා නියෝජිත ආයතන ගණන 702ක් වන අතර ඉන් 355ක් කොළඹ දිස්ත්‍රික්කයේ පවතින බවයි ශ්‍රී ලංකා විදේශ සේවා නියුක්ති කාර්යාංශය සඳහන් කළේ.\nකුරුණෑගල දිස්ත්‍රික්කයේ ආයතන 130ක්, මහනුවර දිස්ත්‍රික්කයේ ආයතන 44ක් සහ අනුරාධපුර දිස්ත්‍රික්කයේ ලියාපදිංචි ආයතන 25ක් වනවා.\nවිදේශ රැකියා අමාත්‍ය තලතා අතුකෝරල හිරු ප්‍රවෘත්ති අංශය කළ විමසීමකදී කියා සිටියේ කූට ලේඛන උපයෝගි කර ගනිමින් ශ්‍රමිකයන් විදේශ ගත කිරීමට උත්සහ ගන්නා ආයතනවලට දැඩි දඬුවම් ලබාදීමට ක්‍රියා කරන බවයි.\nඑමෙන්ම රැකියා නියෝජිත ආයතන විදෙස් ගතවන ශ්‍රමිකයන් සම්බන්ධයෙන් තම වගකීම් පැහැර හරින්නේ නම් ඒ පිළිබඳව දැඩි ක්‍රියාමාර්ග ගන්නා බව අමාත්‍යවරිය තවදුරටත් කියා සිටියා.\nමේ අතර, ගිවිසුම් කාලය ඉක්මවූ පසුව ද සෞදි අරාබියේ රැදී සිටි පුද්ගලයින්ට එරටින් පිටවීම සඳහා ලබාදුන් මාස 03ක පොදුසමා කාලය මේ මස 23 වනදා දක්වා දීර්ඝ කර තිබෙනවා.\nමේ වසරේ මාර්තු මස 21 වනදා ආරම්භ වූ මෙම පොදුසමා කාලය  ජූනි 25 අවසන් වීමට නියමිතව තිබූ අතර එම කාලය  තුල ලාංකිකයින් 4500කට ආසන්න ප්‍රමාණයක් යලි දිවයිනට පැමිණ ඇති බවයි විදේශ සේවා නියුක්ති කාර්යාංශය සඳහන් කළේ.",
       "URL": "https://www.hirunews.lk/165059/විදේශ-රැකියා-නියෝජිත-ආයතන-67ක්-අසාදු-ලේඛනගත-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=4439"
}