{
       "Source": "hirunews",
       "Timestamp": "Monday, 17 July 2023 - 11:24",
       "Headline": "වන සංරක්ෂණය යටතේ තිබු මුලතිව් ඉඩම් අක්කර 29000 ක් ජනතාවට පැවරීමට උපදෙස්",
       "News Content": "වනසංරක්ෂණ දෙපාර්තමේන්තුව විසින් මායිම් යොදා වෙන් කරගෙන තිබූ මුලතිව් දිස්ත්‍රික්කයේ ඉඩම් අක්කර 29000 ක් ඔවුන්ගේ බාරයෙන් නිදහස් කොට ජනතාව වෙත පවරණ ලෙස ජනාධිපති ලේකම් කාර්යාලය සියලු පාර්ශ්වයන් වෙත දැණුම්දීමක් කොට තිබෙනවා.\nමුලතිව් දිසාපති කාර්යාලයේ පැවති සාකච්ඡාවකදී ග්‍රාම නිලධාරීවරු හා පළාතේ මහජන සංවිධානවල නියෝජිතයෝ ප්‍රකාශකොට සිටියේ වනසංරක්ෂණ දෙපාර්තමේන්තුව ,මහවැලිය හා පුරාවිද්‍යා දෙපාර්තමේන්තුව විසින් මුලතිව් ජනතාවට අයත් ඉඩම් අක්කර ලක්ෂයක් පමණ බලහත්කාරයෙන් සීමා මායිම් යොදා ගෙන ඔවුන් විසින් අත්පත් කරගෙන සිටින බවයි.\nමේ පිළිබදව වාර්තාවක් ජනාධිපති ලේකම් කාර්යාලයට යොමු කිරීමෙන් පසුව දෙමළ දේශපාලන පක්ෂ නියෝජිතයෝ ජනාධිපතිවරයා හමුවී කළ සාකච්ඡාවකින් පසුව එම ඉඩම් නිදහස් කරන ලෙස නියෝග ලැබී තිබෙන බව සඳහන්.\nමුලතිව් දිස්ත්‍රික්කයේ කරදියන්පත්තු, පුදුකුඩිඉරිප්පු, ඔටුසුට්ටාන්, තුනුකායි, මාන්තෙයි නැගෙනහිර, වැලිඔය යන පළාත් වල ඉඩම් මේ අන්දමට නිදහස් කිරීමට නියමිතවේ.\nජනාධිපතිවරයා ගේ නියෝගයක් මත ජනාධිපති ලේකම්වරයාගේ ප්‍රධානත්වයෙන් යුතුව ස්ථාපිත කොට ඇති ඉඩම් සම්බන්ධයෙන් වූ ජාතික ප්‍රතිපත්තියක් සැකසීමේ කමිටුවට මුලතිව් ජනතාව පෙත්සමක් ඉදිරිපත් කරමින් ප්‍රකාශ කොට ඇත්තේ මෙසේ නිදහස් කෙරෙන ඉඩම් අක්කර 29000 ට අමතරව තවත් ඉඩම් අක්කර 17000 ක භූමි ප්‍රමාණයක් ගොවීන්ට වගා කිරීම වන සංරක්ෂණ නිලධාරීන් විසින් තහනම් කොට ඇති බවයි.",
       "URL": "https://www.hirunews.lk/341489/වන-සංරක්ෂණය-යටතේ-තිබු-මුලතිව්-ඉඩම්-අක්කර-29000-ක්-ජනතාවට-පැවරීමට-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=177"
}