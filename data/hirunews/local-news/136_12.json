{
       "Source": "hirunews",
       "Timestamp": "Monday, 31 July 2023 - 14:03",
       "Headline": "උතුරේ දෙමළ දේශපාලන පක්ෂ හා ඉන්දීය මහ කොමසාරිස්වරයා අතර විශේෂ සාකච්ඡාවක් කොළඹදී",
       "News Content": "උතුරේ දෙමළ දේශපාලන පක්ෂ හා ඉන්දීය මහ කොමසාරිස්වරයා අතර විශේෂ සාකච්ඡාවක් අගෝස්තු මස 1 දා කොළඹදි පැවැත්වීමට කටයුතු යොදා තිබෙනවා.\nමෙම සාකච්ඡාවේ ප්‍රධාන අරමුණ වී ඇත්තේ උතුරු නැගෙනහිර ප්‍රශ්නයට විසඳුමක් වශයෙන් ජනාධිපතිවරයා විසින් ලබා දෙන බවට පොරොන්දු වී ඇති 13 වෙනි ආණ්ඩුක්‍රම ව්‍යවස්ථා සංශෝධනයේ කරුණු සම්බන්ධයෙන් ඉන්දීය අග්‍රාමාත්‍යවරයා විසින් ශ්‍රී ලංකා ජනාධිපතිවරයාට පළ කළ අදහස් හා යෝජනා සම්බන්ධයෙන් තොරතුරු විමසා බැලීමයි.\nඉන්දීය අග්‍රාමාත්‍ය නරේන්ද්‍ර සිං මෝදි හා ශ්‍රී ලංකා ජනාධිපති රනිල් වික්‍රමසිංහ අතර නවදිල්ලියේදී පැවති සාකච්ඡාවේදී 13 වෙනි ආණ්ඩුක්‍රම ව්‍යවස්ථා සංශෝධනය හා උතුරු නගෙනහිර පළාත් වලට බලය විමධ්‍ය ගත කොට ඇති ආකාරය සම්බන්ධයෙන් ඉතා දීර්ඝ වශයෙන් කරුනු සාකච්ඡා වුනා.\nමේ සාකච්ඡා සඳහා ඉන්දීය මහ කොමසාරිස් ගෝපාල් බග්ලේ ද සහභාගී වී සිටි නිසා ඔහුගේ ප්‍රධානත්වයෙන් උතුරේ දෙමළ දේශපාලන පක්ෂ සමග ඉන්දියාවේ පැවති සාකච්ඡා සම්බන්ධයෙන් කරුනු දැණුවත් කිරීම පිණිස මේ සාකච්ඡාව කැදවා තිබෙන බව සඳහන්.",
       "URL": "https://www.hirunews.lk/343159/උතුරේ-දෙමළ-දේශපාලන-පක්ෂ-හා-ඉන්දීය-මහ-කොමසාරිස්වරයා-අතර-විශේෂ-සාකච්ඡාවක්-කොළඹදී",
       "Category": "Local News",
       "Parent URL": "https://www.hirunews.lk/local-news.php?pageID=136"
}