{
       "Source": "hirunews",
       "Timestamp": "Tuesday, 01 May 2018 - 12:42",
       "Headline": "සංශෝධන වලින් රට ගොඩගත නොහැකි බව හිටපු ජනපති කියයි",
       "News Content": "කුමන සංශෝධනයක් සිදුකළත්, වර්තමාන රජයට රට ගොඩනැගීමේ හැකියාවක් නොමැති බව හිටපු ජනාධිපති මහින්ද රාජපක්ෂ පවසනවා.\nහිටපු කම්කරු නායකයෙකු වූ ටී.බී ඉලංගරත්නයන්ගේ කොළඹ - නවම් මාවතේ පිහිටි පිළිරුවට පුෂ්පෝහාර දැක්වීමේ උත්සවයට අද පෙරවරුවේ එක්වෙමින් හිටපු ජනාධිපතිවරයා මේ බව සඳහන් කළා.\nමෙම අවස්ථාවට හිටපු අමාත්‍ය, පාර්ලිමේන්තු මන්ත්‍රී සුසිල් ප්‍රේමජයන්ත එක්ව සිටියා.\nකෙසේ නමුත්, මෙහිදී මාධ්‍යවේදීන් නැගූ ප්‍රශ්නවලට පිළිතුරු ලබාදෙමින් හිටපු ජනාධිපතිවරයා සඳහන් කළේ ඒකාබද්ධ විපක්ෂයේ මැයි දින රැළියට ආණ්ඩුවෙන් ඉවත් වූ ශ්‍රී ලංකා නිදහස් පක්ෂයේ 16 දෙනාට ආරාධනා කර නොමැති බවයි.\nමේ අතර කැබිනට් සංශෝධනය මගින් ආණ්ඩුවේ අර්බුදය තවදුරටත් පෙන්නුම් කෙරෙන බව ද හිටපු ජනාධිපති මහින්ද රාජපක්ෂ ප්‍රකාශ කළා.\nනාරාහේන්පිට - අභයාරාමයේ අද පැවති උත්සවයකදී ඔහු මේ බව කියා සිටියේ මාධ්‍යවේදීන් නැගූ ප්‍රශ්නවලට පිළිතුරු ලබාදෙමින්.",
       "URL": "https://www.hirunews.lk/189692/සංශෝධන-වලින්-රට-ගොඩගත-නොහැකි-බව-හිටපු-ජනපති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=3966"
}