{
       "Source": "hirunews",
       "Timestamp": "Wednesday, 29 June 2022 - 18:53",
       "Headline": "බෝධි පූජාවට යන්න ඉන්ධන ඉල්ලා පැමිණි ගැබිණි මවකට පිරවුම්හල් කළමනාකරුගේ යතුරුපැදියෙන් ඉන්ධන",
       "News Content": "බෝධි පූජාවක් පැවැත්වීම වෙනුවෙන් විහාරස්ථානයකට යාම සඳහා වේයන්ගොඩ සමුපකාර ඉන්ධන පිරවුම්හලට පැමිණි ගැබිණි කාන්තාවකට එම පිරවුම්හලේ කළමනාකරු විසින් තම යතුරුපැදියෙන් ඉන්ධන ලබාදීමේ සිදුවීමක් වාර්තා වනවා.\nදරුවා පිළිසිඳගෙන මාස 7ක් ගත වීම වෙනුවෙන් බෝධි පූජාවක් පැවැත්වීම සඳහා විහාරස්ථානයකට යාමට අවශ්‍ය බව පවසමිනුයි ඉන්ධන ඉල්ලා මෙම කාන්තාව සැමියා සමග පිරවුම්හලට පැමිණ තිබුණේ.\nඉන්ධන පිරවුම්හලේ ඉන්ධන සංචිතයෙහි ඉතා අඩු ප්‍රමාණයක ඉන්ධන තිබූ බැවින් අත්‍යවශ්‍ය සේවා සඳහා ද එම ඉන්ධන ලබා දීමට නොහැකි පසුබිමක ඉන්ධන ලබා ගැනීම සඳහා වෛද්‍යවරුන්, පොලිස් නිලධාරීන් සහ අත්තනගල්ල විවිධ සේවා සමුපකාර සමිතියේ සේවක සේවිකාවන් ද අද (29) පස්වරුවේ ඉන්ධන ලබා ගැනීමට මෙම පිරවුම්හලට පැමිණ සිටි බව සඳහන්.\nමේ අතර ඉන්ධන ලබා ගැනීමට ගර්භනී කාන්තාවක් ද එම අවස්ථාවේ පැමිණි අතර එහිදී පෝලිමේ සිටි පිරිස තමන්ට ඉන්ධන නොලැබුනත් එම ගර්භණී මාතාවට ඉන්ධන ලබාදෙන ලෙසට කළමනාකරුගෙන් ඉල්ලීමක් කර තිබුණා.\nපසුව කළමනාකරු ඔහුගේ පෞද්ගලික යතුරුපැදියෙන් ඉන්ධන ලීටරයක් කාන්තාවට ලබාදීමට කටයුතු කළ බවයි අප වාර්තාකරු සඳහන් කළේ.",
       "URL": "https://www.hirunews.lk/308554/බෝධි-පූජාවට-යන්න-ඉන්ධන-ඉල්ලා-පැමිණි-ගැබිණි-මවකට-පිරවුම්හල්-කළමනාකරුගේ-යතුරුපැදියෙන්-ඉන්ධන",
       "Category": "Local News",
       "Parent URL": "https://www.hirunews.lk/local-news.php?pageID=1059"
}