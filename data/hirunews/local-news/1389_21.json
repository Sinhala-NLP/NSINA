{
       "Source": "hirunews",
       "Timestamp": "Saturday, 29 January 2022 - 13:06",
       "Headline": "සහල් මිල සොයන්න වෙළඳ ඇමති පිටකොටුවට (වීඩියෝ)",
       "News Content": "වෙළඳ අමාත්‍ය ආචාර්ය බන්දුල ගුණවර්ධන සහල් මිල පරීක්ෂා කිරීම සඳහා පිටකොටුව සහල් තොග වෙළඳසැල්වල අද (29) උදෑසන නිරීක්ෂණ චාරිකාවක නිරත වුණා.\nඑහිදී සහල් තොග විකුණුම්කරුවන් සමඟ කතාබහක නිරතවූ අමාත්‍යවරයා නිරීක්ෂණය කර ඇත්තේ, පිටකොටුව තොග සහල් වෙළඳපොලේ මිල ගණන් සතොස සහල් මිලටද වඩා අඩු මට්ටමක පවතින බවයි.\nඒ අනුව, එම මිලට සහල් අලෙවි කරන ලෙස සතොස වෙත දැනුම්දීමටද අමාත්‍යවරයා කටයුතු කළා.\nඑම නිරීක්ෂණ චාරිකාවෙන් අනතුරුව මාධ්‍ය වෙත අදහස් දක්වමින් වෙළඳ අමාත්‍ය ආචාර්ය බන්දුල ගුණවර්ධන වැඩිදුරටත් කියා සිටියේ, නාඩු කිලෝවක් රුපියල් 108 කටත්, සම්බා සහල් කිලෝවක් රුපියල් 128 කටත් සතොස හරහා අද සිට ලබාදීමට කටයුතු කරන බවයි.\nඅත්‍යාවශ්‍ය ආහාර ද්‍රව්‍ය ආනයනකරුවන්ගේ සංගමයේ මාධ්‍ය ප්‍රකාශක නිහාල් සෙනෙවිරත්න ද එම අවස්ථාවට එක්ව සිටියා.\nඑහිදී ඔහු පැවසුවේ, අවශ්‍ය තරම් සහල් වෙළඳපොලේ පවතින බවයි.",
       "URL": "https://www.hirunews.lk/295555/සහල්-මිල-සොයන්න-වෙළඳ-ඇමති-පිටකොටුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1389"
}