{
       "Source": "hirunews",
       "Timestamp": "Sunday, 13 June 2021 - 10:02",
       "Headline": "තවත් කොරෝනා එන්නත් ඕනෑ - ජගත් මහ ලේකම් G7 කණ්ඩායමට කියයි",
       "News Content": "ලොව ධනවත් රටවල ජී-හතේ කණ්ඩායම දුප්පත් රටවලට ලබාදීම සඳහා කොරෝනා එන්නත් බිලියනයක් ලබාදීම ප්‍රමාණවත් නොවන බව ජගත් සංවිධාන මහ ලේකම් අන්තෝනියෝ ගුටේරස් පවසනවා.\nඔහු කියා සිටියේ ගෝලීය එන්නත්කරණය සැලැස්මක් අනුව සිදුකිරීම අවශ්‍යතාවක් බවයි.\nඑය තර්කානුකූලව, කඩිනමින් සහ ප්‍රමුඛත්වයක් සහිතව සිදුකළ යුතුයි.\nඑය යුද ආර්ථිකයක ක්‍රියාමාර්ගයක් ලෙසයි ජගත් මහ ලේකම්වරයා හැඳින්වූයේ. ජී-හත කණ්ඩායමේ බටහිර රටවල්, දුප්පත් රටවලට ලබාදීම සඳහා ප්‍රකාශිත එන්නත් ප්‍රමාණය මන්දගාමී ප්‍රතිචාරයක් ලෙස හැඳින්විය හැකියි.\nජී-හත කණ්ඩායමේ බටහිර රටවල්, දුප්පත් රටවලට ලබාදීම සඳහා ප්‍රකාශිත එන්නත් ප්‍රමාණය මන්දගාමී ප්‍රතිචාරයක් ලෙස හැඳින්විය හැකියි.\nදුප්පත් රටවල ජනතාවට කඩිනමින් කොරෝනා එන්නත් ලබා නොදුනහොත් වෛරසය තවදුරටත් අනුවර්තනය වී නව එන්නත්වලටද ප්‍රතිරෝධයක් දැක්විය හැකි බවයි ජගත් මහ ලේකම්වරයා සඳහන් කළේ.\nදුප්පත් රටවලට කොරෝනා එන්නත් බෙදාහැරීම සඳහා එක්සත් ජාතීන්ගේ සංවිධානය මගින් ක්‍රියාත්මක කරනු ලබන කොවැක්ස් වැඩසටහන යටතේ මේ වනවිට එන්නත් මාත්‍රා මිලියන 83 ක් ලොව රටවල් 131 ක් වෙත ලබාදී තිබෙනවා.\nකෙසේ නමුත්, ලෝක සෞඛ්‍ය සංවිධානය පෙන්වා දෙන්නේ ලෝක ජනගහනයෙන් 70% කට ප්‍රතිශක්තීකරණය ලබාදීම සඳහා අවම වශයෙන් එන්නත් මාත්‍රා බිලියන 11ක් අවශ්‍ය බවයි.",
       "URL": "https://www.hirunews.lk/274160/තවත්-කොරෝනා-එන්නත්-ඕනෑ-ජගත්-මහ-ලේකම්-g7-කණ්ඩායමට-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1888"
}