{
       "Source": "hirunews",
       "Timestamp": "Sunday, 16 May 2021 - 10:23",
       "Headline": "සොභාදහම විසින් නිර්වස්ත්‍ර කළ බොරුව නැමති වස්ත්‍රය (ඡායාරූප සහ වීඩියෝ)",
       "News Content": "අවිධිමත් සංවර්ධන ව්‍යාපෘති හේතුවෙන් අපතේ යන මෙරට බදු ගෙවන ජනතාවගේ මුදල් පිලිබදව තොරතුරු වාර්තා වී ඇත්තේ වරක් දෙවරක් නොවේ.\nනමුත් ඒ බොහෝමයක් අවස්ථා බීරි අලින්ට ගැයූ වීනා ගැයුම් මෙන්  නෑසුකන්ව සිටීමට මෙරට බලධාරීන් මෙන්ම දේශපාලන බලවතුන් ද කටයුතු කරන්නෙ ඒවා කාලයේ වැලි තලාවෙන් වැසී යන නිසයි.\nනමුත් සොබාදහම විසින් නිර්වස්ත්‍ර කල එවැනි බාල සංවර්ධන ව්‍යාපෘති කිහිපයක් පිළිබඳ තොරතුරු වාර්තා වුනේ පසුගිය දිනවල දිවයිනට ඇදහැලුණු ධාරානිපාත වර්ෂාවත් සමගයි.\nඅගලවත්ත බෙරගම අළුතෙන්ම  කාපට් කළ මාර්ගය මෙලෙස එක වැස්සට සේදී ගොස් තිබුනේ මෙලෙසින්.\nප්‍රදේශවාසීන් චෝදනා කරන්නේ මෙම මාර්ගය සංවර්ධනය කර තවමත් මසක්වත් ගතවී නැති බවයි .\nමේ ආකාරයට නම් මාසයක් තුල මෙරට මහා මාර්ග කිලෝමීටර් ලක්ෂයක් නොව ලක්ෂ දහයක වුව ද කාර්පට් එලීම සිදු කල හැකි බවයි ඔවුන් පෙන්වා දෙන්නේ.\nමෙලෙසින්ම තවමත් ඉදිවෙමින් පවතින පිටිගල - මාපලගම මාර්ගයේ කාර්පට් කොටස් ඈතිවූ දැඩි වර්ෂාවත් සමග ගැලවී ජලයේ පාවී ගියා.\nඒ එම මාර්ගයේ ඉදිකිරීම් ප්‍රමිතීන් පිළිබඳව ජනතාවට ප්‍රශ්නයක් මතු කරමින්.\nමෙම සෑම සංවර්ධන ව්‍යාපෘතියක් හරහාම කොමිස් කුට්ටි වලින් සාක්කු පුරවා  ගන්නා  ප්‍රාදේශීය දේශපාලකයින් සහ සහචරයින් සෑම විටකම රවටන්නේ මෙරට මහජනතාව බව රහසක් නොවේ.\nමෙවැනි ප්‍රෝඩාකාරී සංවර්ධන ව්‍යාපෘති නිසා අපතේ යන මහජන ධනයට වග කියන්නේ කවුද ?\nව්‍යසන අවස්තාවක කඩිමුඩියේ කූඩාරම් ගසා ඉදිකෙරුණු හදිසි කොවිඩ් ප්‍රතිකාර මධ්‍යස්ථාන පවා පීත්ත පටි කපා විවුර්ත කරන දේශපාලන අඳබාලයින් සිටින රටක මෙවැනි අපරාධ පිලිබදව සාධාරණයක් බලාපොරොත්තු තැබිය හැකි ද ?",
       "URL": "https://www.hirunews.lk/271499/සොභාදහම-විසින්-නිර්වස්ත්‍ර-කළ-බොරුව-නැමති-වස්ත්‍රය-ඡායාරූප-සහ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1950"
}