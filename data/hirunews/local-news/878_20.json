{
       "Source": "hirunews",
       "Timestamp": "Saturday, 10 September 2022 - 9:37",
       "Headline": "සමන්තා පවර් දිවයිනට පැමිණෙයි (වීඩියෝ)",
       "News Content": "ජාත්‍යන්තර සංවර්ධනය සඳහා වන යූ.එස්. ඒඩ් හෙවත් අන්තර්ජාතික සංවර්ධනය සඳහා වූ එක්සත් ජනපද නියෝජිතායනයේ පරිපාලක සමන්තා පවර් අද (10) පෙරවරුවේ දිවයිනට පැමිණියා.\nකටාර් ගුවන් සේවයට අයත් කිව් ආර් 664 දරණ යානයෙන් පෙරවරු 9ට ඇය දිවයිනට පැමිණ තිබෙනවා.\nගුවන් තොටුපලේ විශේෂ අමුත්තන්ගේ මැදිරියේදී ඇය ඇතුලු දූත පිරිස පිළිගනු ලැබුවේ ඇමරිකානු තානාපති කාර්යාලයේ සහ විදේශ කටයුතු අමාත්‍යාංශයේ නිලධාරීන් කිහිපදෙනෙකු විසින්.\nඇයගේ මෙම තුන්දින නිල සංචාරයේ අරමුණ වී ඇත්තේ ශ්‍රී ලංකාව මුහුණදෙන අර්බුදකාරී තත්වය පිළිබඳව සාකච්ඡා කර එය යථා තත්වයට පත් කිරීම සඳහා අවශ්‍ය සහය ලබාදීමයි.\nඑමෙන්ම මෙරට වත්මන් දේශපාලන තත්වය සම්බන්ධයෙන්ද ඇයගේ මෙම සංචාරයේ දී අවධානය යොමුවනු ඇති.\nඇය මෙරට රැඳී සිටින කාලය තුළදී ජනාධිපති රනිල් වික්‍රමසිංහ ඇතුලු රජයේ ඉහළ පෙළේ නියෝජිතයින් හමුවී සාකච්ඡා පැවැත්වීමට ද නියමිතයි.\nතුන්දින නිල සංචාරය අවසන් කරමින් අන්තර්ජාතික සංවර්ධනය සඳහා වූ එක්සත් ජනපද නියෝජිතායනයේ පරිපාලක සමන්තා පවර් ඇතුලු දූත පිරිස අනිද්දා දිවයිනෙන් පිටත්ව යාමට නියමිතයි.",
       "URL": "https://www.hirunews.lk/315028/සමන්තා-පවර්-දිවයිනට-පැමිණෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=878"
}