{
       "Source": "hirunews",
       "Timestamp": "Sunday, 11 March 2018 - 6:45",
       "Headline": "වැසි තත්ත්වය තව දුරටත්",
       "News Content": "දිවයිනේ පවතින වැසි තත්වය තවදුරටත් බලාපොරොත්තුවන බව කාලගුණ විද්‍යා දෙපාර්තමේන්තුව පවසනවා.\nදිවයින ආසන්නයේ පවතින තරංගාකාර කැළඹිලි ස්වභාවය ඊට හේතුවයි.\nදකුණ, ඌව සහ නැගෙනහිර පළාත්වලත් මාතලේ සහ පොළොන්නරුව දිස්ත්‍රික්වලත් ඇතැම් ප්‍රදේශවල මිලිමීටර් 100 ට වඩා තද වැසි ඇතිවිය හැකියි.\nසබරගමුව පළාතේ සහ කලුතර දිස්ත්‍රික්කයේ ඇතැම් ප්‍රදේශවල මිලිමීටර් 75 ක පමණ තරමක් තද වැසි ද බලාපොරොත්තුවිය හැකි බවයි කාලගුණ විද්‍යා දෙපාර්තමේන්තුව කියාසිටියේ.\nදකුණු පළාතේ සහ මන්නාරම දිස්ත්‍රික්කයේ විටින් විට හමන පැයට කිලෝමීටර් 50 ත් 60 ත් දක්වා තද සුළං ද බලාපොරොත්තු වනවා.\nසෙසු ප්‍රදේශවල පැයට කිලෝමීටර් 40 ත් 50 ත් දක්වා තරමක් තද සුළං ද ඇතිවන බවයි කාලගුණ විද්‍යා දෙපාර්තමේන්තුව කියාසිටියේ.\nමේ අතර දිවයිනට නිරිත දකුණ සහ ගිනිිකොණ දෙසින් වන මුහුදු ප්‍රදේශවල පවතින ක්‍රියාකාරී වලාකුලු පද්ධතිය හේතුවෙන් කලුතර සිට ගාල්ල හම්බන්තොට සහ පොතුවිල් හරහා මඩකලපුව දක්වා වෙරළට ඔබ්බෙන් වන මුහුදු ප්‍රදේශවල තද වැසි ඇතිවිය හැකියි.\nඑම මුහුදු ප්‍රදේශවල සුළං වේගය ක්ෂණිකව පැයට කිලෝමීටර් 70 ත් 80 ත් දක්වා පමණ ඉහළ යාමට හැකියාව පවතිනවා.\nඑබැවින් එම මුහුදු ප්‍රදේශ ක්ෂණිකව රලු වීමට වැඩි හැකියාවක් පවතින බවයි දෙපාර්තමේන්තුව සඳහන් කළේ.\nඑමෙන්ම යාපනය සිට පුත්තලම හරහා මීගමුව දක්වා වෙරළට ඔබ්බෙන් වන මුහුදු ප්‍රදේශවල සහ ගාල්ල සිට හම්බන්තොට හරහා පොතුවිල් දක්වා වෙරළට ඔබ්බෙන් වන මුහුදු ප්‍රදේශවල සුළගේ වේගය පැයට කිලෝමීටර් 50 ක් 60 ක් පමණ දක්වා ඉහළ යාහැකියි.\nමේ පිළිබඳ විමසිලිමත් වන ලෙසට ධීවර සහ නාවික ප්‍රජාවගෙන් කාලගුණ විද්‍යා දෙපාර්තමේන්තුව ඉල්ලා සිටිනවා.",
       "URL": "https://www.hirunews.lk/185592/වැසි-තත්ත්වය-තව-දුරටත්",
       "Category": "Local News",
       "Parent URL": "https://www.hirunews.lk/local-news.php?pageID=4044"
}