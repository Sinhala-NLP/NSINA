{
       "Source": "hirunews",
       "Timestamp": "Wednesday, 09 September 2020 - 12:51",
       "Headline": "මාතර මහාධිකරණය අසළ දී මත්කුඩු සමඟ 3ක් අත්අඩංගුවට (වීඩියෝ)",
       "News Content": "මාතර මහාධිකරණය අසළ දී රුපියල් ලක්ෂ 6කට වැඩි මත්ද්‍රව්‍ය සමඟ තුන් දෙනෙකු මාතර කොට්ඨාශ දූෂණ මර්දන ඒකකයේ නිලධාරීන් විසින් අත්අඩංගුවට ගෙන තිබෙනවා.\nමාතර ප්‍රදේශය භාර උසස් පොලිස් නිලධාරියෙකු සදහන් කළේ මාතර මහාධිකරණයේ නඩුවකට ඉදිරිපත් කිරීම සඳහා රැගෙන එන රක්ෂිත බන්ධනාගාරගතව සිටින සැකකරුවෙකුට ලබාදීම සඳහා මෙම මත්ද්‍රව්‍ය ගෙන ආ බවට සැක කරන බවයි.\nඒ අනුව සැකකරුවන් සතුව තිබී හෙරොයින් මත්ද්‍රව්‍ය ග්‍රෑම් 57යි මිලිග්‍රෑම් 380ක් සොයාගෙන තිබෙනවා.\nමෑත කාලයේදී මාතර ප්‍රදේශයෙන් සොයා ගත් වැඩිම මත්ද්‍රව්‍ය තොගය මෙය බවයි පොලීසිය සඳහන් කළේ.\nමේ අතර, කළුතර - උතුර සිරිලන්ද බන්ධනාගාරයේ නිරෝධායනයට ලක්වෙමින් සිටියදී පළා ගිය කාන්තාව හොරණ ප්‍රදේශයේදී පොලීසිය අත්අඩංගුවට ගෙන තිබෙනවා.\nඇය හෙරොයින් සම්බන්ධ චෝදනාවකට බන්ධනාගාරගතව සිටි අතර, නිරෝධායනයට ලක්වෙමින් සිටියදී බන්ධනාගාරයෙන් පළා ගොස් තිබුණේ ඊයේ පස්වරුවේයි.\nමිරිහාන - කන්දවත්ත ප්‍රදේශයේ ද 42 හැවිරිදි පුද්ගලයෙකු හෙරොයින් ග්‍රෑම් 10යි මිලිග්‍රෑම් 260ක් සමඟ මිරිහාන කොට්ඨාශ අපරාධ විමර්ශන අංශයේ මත්ද්‍රව්‍ය වැටලීම් ඒකකයේ නිලධාරීන් විසින් අත්අඩංගුවට ගෙන තිබෙනවා.\nඔහු චූටි බබා ලෙස හඳුන්වන බවයි පොලීසිය සඳහන් කළේ.\nමේ අතර, කැකිරාව අවට ප්‍රදේශවල තරුණයන්ට හෙරොයින් අලෙවි කළ සිව් දෙනෙකු අනුරාධපුර කොට්ඨාශ මත්ද්‍රව්‍ය නිවාරණ ඒකකයේ නිලධාරීන් විසින් ඊයේ පස්වරුවේ අත්අඩංගුවට ගනු ලැබුවා.\nසැකකරුවන් සතුව තිබී සොයා ගත් හෙරොයින් ප්‍රමාණය ග්‍රෑම් 3 යි මිලිග්‍රෑම් 400 ක්.\nපාසල් හා පෞද්ගලික උපකාරක පන්ති සිසුන් ඉලක්ක කර ගනිමින් ගලෙන්බිඳුනුවැව - සියඹලාවැව ප්‍රදේශයේ නිවසක් තුළ සිදුකළ මත්කුඩු ජාවාරමක තොරතුරු හෙළි කර ගැනීමට පොලීසිය ඊයේ සමත් වුණා.\nදීර්ඝ කාලයක් අදාළ ජාවාරමේ යෙදී සිටි පුද්ගලයෙකු ද මෙහිදී පොලිස් භාරයට ගැනුණු අතර ඔහු 30 හැවිරිදි වියේ පසුවන අනුරාධපුර - උස්ගොල්ලෑව - උපුල්දෙණිය ප්‍රදේශයේ පදිංචිකරුවෙක්.\nමේ අතර, ගංජා ග්‍රෑම් 100ක් ළඟ තබාගෙන සිටි යුද හමුදා සෙබලෙකු වැලිපැන්න - ලද්දූව ප්‍රදේශයේදී අත්අඩංගුවට ගෙන තිබෙනවා.\nඑමෙන්ම, හමුදාවෙන් පළා ගිය සෙබලෙකු පොලිස් විශේෂ කාර්ය බලකාය මගින් ඊයේ අත්අඩංගුවට ගත්තේ වැලිපැන්න - ලෙව්වන්දූව ප්‍රදේශයේදියි.\nඑමෙන්ම, කන්දකැටිය පොලීසිය විසින් ගංජා මිශ්‍ර බාබුල් මිලිග්‍රෑම් 2000ක් සමඟ මීගහකිවුල - ගුරුමඩ ප්‍රදේශයේ තරුණයින් දෙදෙනෙකු අත්අඩංගුවට ගෙන තිබෙනවා.",
       "URL": "https://www.hirunews.lk/249787/මාතර-මහාධිකරණය-අසළ-දී-මත්කුඩු-සමඟ-3ක්-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2467"
}