{
       "Source": "hirunews",
       "Timestamp": "Sunday, 17 July 2022 - 13:49",
       "Headline": "මේ වසරේ දී ආර්ථිකය 6%කට වඩා වැඩියෙන් හැකිලෙන බව මහබැංකු අධිපති වෝල් ස්ට්‍රීට් ජර්නලයට කියයි (වීඩියෝ)",
       "News Content": "2022 වසරේ දී මෙරට ආර්ථිකය 6%කට වඩා හැකිලීමට ඉඩ තිබෙන බව ශ්‍රී ලංකා මහබැංකුවේ අධිපති ආචාර්ය නන්දලාල් වීරසිංහ වෝල් ස්ට්‍රීට් ජර්නලය සමග කළ සම්මුඛ සාකච්ඡාවක දී කියා තිබෙනවා.\nඑසේ ම මෙරට මේ මොහොතේ පවතින දේශපාලන අස්ථාවරත්වය සහ සමාජ නොසන්සුන්තාව, ජාත්‍යන්තර මූල්‍ය අරමුදල (IMF) සමඟ පවත්වනු ලබන මූල්‍ය සහන පිළිබඳ සාකච්ඡාවලට බලපාන බව ද මහබැංකු අධිපතිවරයා මෙම සම්මුඛ සාකච්ඡාවේ දී කියා තිබෙනවා.\n“මේ වසරේ හැකිලීම බෙහෙවින් වැඩි වනු ඇති අතර සමහර විට එය සියයට 6 ක හැකිලීමට වඩා වැඩි වනු ඇත,” යනුවෙන් වෝල් ස්ට්‍රීට් ජර්නලයට පැවසූ මහබැංකු අධිපතිවරයා කියා සිටියේ \"කොවිඩ් වසංගතයෙන් පීඩාව හේතුවෙන් 2020 දී ශ්‍රී ලංකාවේ ආර්ථිකය සියයට 3.5 කින් හැකිලුණු\" බවයි.\nඑබැවින් දැඩි ලෙස පීඩනයට ලක්ව තිබෙන ශ්‍රී ලංකාවේ ආර්ථිකය සහ ශ්‍රී ලංකාවේ ජන ජීවිතය යළි ගොඩ නැගීම සඳහා රට තුළ දේශපාලන ස්ථාවරත්වය ඇති කිරීම අත්‍යවශය කරුණක් බවයි ඔහු පවසා ඇත්තේ.\nඒ බව ඔහු ජර්නලය වෙත කියා ඇත්තේ, \"ප්‍රධාන ව්‍යුහාත්මක ප්‍රතිසංස්කරණ පිළිබඳ ජාත්‍යන්තර මූල්‍ය අරමුදල සමඟ සාකච්ඡා කිරීමට මෙන්ම ඉන්ධන, ඖෂධ සහ පොහොර වැනි ප්‍රධාන ආනයන සඳහා ගෙවීමට උපකාර කිරීම සඳහා වෙනත් රටවලින් සහ බහුපාර්ශ්වික ආයතනවලින් කෙටිකාලීන පාලම් මූල්‍යකරණය ලබා ගැනීමට ස්ථාවර දේශපාලන පරිපාලනයක් අවශ්‍ය\" යනුවෙන්.\nකෙසේ නමුත් ඊයේ(16) පැවැති G20 මුදල් අමාත්‍යවරුන්ගේ සහ මහ බැංකු අධිපතිවරුන්ගේ රැස්වීමක දී ජාත්‍යන්තර මූල්‍ය අරමුදලේ කළමනාකාර අධ්‍යක්ෂිකා ක්‍රිස්ටලිනා ජෝර්ජිවා කියා සිටියේ, ශ්‍රී ලංකාවේ වර්තමාන ආර්ථික තත්ත්වය ඉහළ ණය මට්ටම් සහ සීමිත ප්‍රතිපත්ති අවකාශයක් ඇති රටවලට අනතුරු ඇඟවීමේ සලකුණක් ලෙසයි.\nනමුත් පසුගිය දා බ්ලූම්බර්ග් වෙබ් අඩවිය ජාත්‍යන්තර මූල්‍ය අරමුදලේ කළමනාකාර අධ්‍යක්ෂිකාව උපුටා දක්වමින් කියා සිටියේ ශ්‍රී ලංකාවේ නව රජයක් ස්ථාපිත වූ වහා ම රජය සමග ණය ප්‍රතිව්‍යුහගත කිරීමේ සාකච්ඡා ඉතා ඉක්මනින් ඉදිරියට ගෙන යන බවයි.",
       "URL": "https://www.hirunews.lk/310209/මේ-වසරේ-දී-ආර්ථිකය-6කට-වඩා-වැඩියෙන්-හැකිලෙන-බව-මහබැංකු-අධිපති-වෝල්-ස්ට්‍රීට්-ජර්නලයට-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1014"
}