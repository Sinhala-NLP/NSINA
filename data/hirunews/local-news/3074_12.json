{
       "Source": "hirunews",
       "Timestamp": "Tuesday, 29 October 2019 - 13:05",
       "Headline": "දකුණට මහවැසි - ආපදා ගැන නාවික හමුදාවත් සීරුවෙන්",
       "News Content": "මාතර සහ හම්බන්තොට දිස්ත්‍රික්කවලට ඇති වූ ධාරාණිපාත වර්ෂාවත් සමඟ එම ප්‍රදේශවල මාර්ග රැසක් මේ වන විට ජලයෙන් යට වී තිබෙනවා.\nදකුණු වෙරළ තීරයට ඔබ්බෙන් පැවති කැළඹිලි ස්වභාවය මේ වන විට අඩු පීඩන කලාපයක් දක්වා වර්ධනය වී අරාබි මුහුදු තීරය දක්වා ගමන් කිරීමත් සමඟ අද මෙන්ම හෙට දිනයේදීත් වැසි අපේක්ෂා කරන බවයි කාලගුණ විද්‍යා දෙපාර්තමේන්තුව ප්‍රකාශ කළේ.\nමාතර, පානදුගම - සියඹලාගොඩ මාර්ගය හා හක්මන - දෙයියන්දර මාර්ගය පළාවල ප්‍රදේශයෙන් මේ වන විට ජලයෙන් යට වී තිබෙනවා.\nඑසේම හක්මන - මුලටියන මාර්ගයට පස් කන්දක් කඩා වැටීම හේතුවෙන් එහි ගමනාගමනට බාධා මතුව ඇති අතර තංගල්ල - තිස්ස මාර්ගයට රන්න හා බටඅත ප්‍රදේශවලින් යට වී තිබෙනවා.\nමීට අමතරව තංගල්ල - වීරකැටිය මාර්ගය ද තංගලූවේල්ල ප්‍රදේශයෙන් ජලයෙන් යට වී ඇති බවයි වාර්තා වන්නේ.\nඅද පෙරවරු 8.30න් අවසන් වූ පැය 24 තුළ වැඩිම වර්ෂාපතනය හම්බන්තොට - වෙහෙරගල ප්‍රදේශයෙන් වාර්තා වී ඇති අතර, එහි අගය මිලිමීටර් 220ක්. එසේම මාතර - මාකඳුර ප්‍රදේශයට ද මිලිමීටර් 210ක වර්ෂාපතනයක් ලැබී තිබෙනවා.\nමේ අතර, ඉදිරියේදී ඇති විය හැකි අවදානම් සහ ස්වභාවික විපත් සඳහා පෙර සූදානමක් ලෙස හඳුනා ගත් ස්ථාන වෙත සහන කණ්ඩායම් ස්ථාපිත කිරීමට නාවික හමුදාව පියවර ගෙන තිබෙනවා.\nඒ අනුව දකුණු පළාතේ තවලම සහ නෙලූව යන ප්‍රදේශයන් හි අදාළ සහන සැලසීමේ කණ්ඩායම් අනුයුක්ත කර ඇති බවයි නාවික හමුදාව සඳහන් කළේ.",
       "URL": "https://www.hirunews.lk/227204/දකුණට-මහවැසි-ආපදා-ගැන-නාවික-හමුදාවත්-සීරුවෙන්",
       "Category": "Local News",
       "Parent URL": "https://www.hirunews.lk/local-news.php?pageID=3074"
}