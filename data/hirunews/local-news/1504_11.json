{
       "Source": "hirunews",
       "Timestamp": "Friday, 10 December 2021 - 12:53",
       "Headline": "සිලින්ඩරයේ දිනය පරීක්ෂා කර ගෑස් මිලදී ගන්නැයි ඉල්ලීමක්",
       "News Content": "ගෑස් සිලින්ඩර මිලදී ගැනීමේදි එහි මුදුනත ඇති වෑල්වය වසර පහක් ඇතුළත වෙනස් කර ඇත්දැයි සැළකිලිමත් වන ලෙස බලශක්ති විශේෂඥයන් ජනතාවගෙන් ඉල්ලීමක් කරනවා.\nගෑස් සිලින්ඩරයද වසර පහක් ඇතුළත ප්‍රමිතිය පරීක්ෂා කර තහවුරු කළ යුතුයි.\nඒ අනුව, ගෑස් මිලදී ගැනීමේදී සිලින්ඩරයේ සටහන් කර ඇති දිනය සම්බන්ධයෙන් සැළකිලිමත් වන ලෙසයි, ඔවුන් ජනතාවගෙන් ඉල්ලා සිටින්නේ.\nබලශක්ති විශේෂඥයෙකු වන අනිල් ද සිල්වා මේ බව සඳහන් කළේ, ඇල්පිටිය ප්‍රදේශයේ ඊයේ(09) දිනයේ නව ඇසුරුම සහිත ගෑස් සිලින්ඩරයක් පුපුරායාමේ සිද්ධිය සම්බන්ධයෙන් කළ විමසීමකට ප්‍රතිචාර දක්වමින්.\nමතභේදාත්මක ගෑස් කාන්දුවීමේ සිද්ධීන් වාර්තාවීමෙන් පසු දිවයින පුරා ගෑස් බෙදාහැරීම පසුගිය සතියේ තාවකාලිකව නවතා දැමුණා.\nයළි පසුගිය පස්වනදා සිට එම සැපයුම යථා තත්වයට පත් කරනු ලැබුවේ මෙරටට පැමිණි නව ගෑස් අඩංගු නෞකාවේ ප්‍රමිතිය තහවුරු කිරීමෙන් පසුවයි.\nඑමෙන්ම, ලිට්රෝ සහ ලාෆ්ස් සමාගම්වල ගෑස් ඇසුරුම් පාරිභෝගික අධිකාරියේ ඍජු මැදිහත්වීමෙන් වෙනස්කම්වලට ලක් කරනු ලැබුවා.\nකෙසේ වෙතත් බලශක්ති විශේෂඥයින්ගේ මතය වී ඇත්තේ, එම ක්‍රියාවලිය තවදුරටත් සූක්ෂමව සිදුකළ යුත්තක් බවයි.\nපාරිභෝගික කටයුතු පිළිබඳ අධිකාරිය පවසන්නේ ගෑස් සිලින්ඩරයේ වෑල්වය නිසි ප්‍රමිතියෙන් යුක්තදැයි පරීක්ෂා කිරීමේ හැකියාවක් තම අධිකාරිය සතුව නොමැති බවයි.\nඊට අදාළ ප්‍රමිතීන් කඩිනමින් සකස් කරන්නැයි අද දිනයේ ශ්‍රී ප්‍රමිති ආයතනයට දැනුම් දෙන බව පාරිභෝගික අධිකාරියේ සභාපති විශ්‍රාමික මේජර් ජෙනරාල් ශාන්ත දිසානායක සඳහන් කළා.\nඑමෙන්ම ගෑස් සංයුතිය වෙනස් කිරීම සහ අපරික්ෂාකාරී ලෙස ගෑස් සිලින්ඩර බෙදාහැරීම යන චෝදනා යටතේ ලිට්රෝ සමාගමට එරෙහිව නඩු පැවරීමට පාරිභෝගික අධිකාරිය සූදානම් වනවා.\nඊට අදාළව නීතිපති උපදෙස් ලබාගැනීම ඉදිරි දින කිහිපයේදී සිදුකිරීමටයි සැළසුම් කර ඇත්තේ.",
       "URL": "https://www.hirunews.lk/290586/සිලින්ඩරයේ-දිනය-පරීක්ෂා-කර-ගෑස්-මිලදී-ගන්නැයි-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=1504"
}