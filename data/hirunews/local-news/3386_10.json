{
       "Source": "hirunews",
       "Timestamp": "Wednesday, 24 April 2019 - 18:56",
       "Headline": "තුවාල ලැබූ 160 කට වැඩි පිරිසක් තවමත් ජාතික රෝහලේ",
       "News Content": "පාස්කු ඉරුදින සිදුවූ ප්‍රහාරවලින් තුවාල ලැබු පුද්ගලයින් 160 කට වැඩි පිරිසක් කොළඹ ජාතික රෝහල ඇතුළු රෝහල් කිහිපයක තවමත් ප්‍රතිකාර ලබනවා.\nකොළඹ ජාතික රෝහලේ පමණක් රෝගීන් 105 ක් ප්‍රතිකාර ලබන අතර, දැඩි සත්කාර ඒකකයේ 21 දෙනෙකු ප්‍රතිකාර ලබන බවයි එහි ප්‍රකාශිකාවක් සදහන් කළේ. එමෙන්ම, මීගමුව, මඩකලපුව සහ රාගම යන රෝහල් වල සෙසු පුද්ගලයින් ප්‍රතිකාර ලබන බව සදහන්.\nප්‍රහාරයෙන් පුද්ගලයින් 359 දෙනෙක් ජිවිතක්ෂයට පත්වූ අතර, ඉන් තවත් පිරිසගේ අවසන් කටයුතු අද දැඩි පොලිස් ආරක්ෂාව යටතේ කටුවපිටිය ඩොන් ඬේවිඞ් වත්ත සහ සෙල්ලකන්ද පොදු සුසාන භුමියේදී  සිදුකෙරුණා.\nඑමෙන්ම, දෙමටගොඩ - මහවිල උද්‍යානය ප්‍රදේශයේ නිවසක් පරීක්ෂා කිරීමට යාමේදී ජීවිතක්ෂයට පත්වූ පොලිස් නිලධාරීන් තුන්දෙනාගේ අවසන් කටයුතු අද පස්වරුවේ සිදු කෙරුණා.\n39 හැවිරිදි පිළියන්දල - මඩපාත ප්‍රදේශයේ පදිංචි උප පොලිස් පරීක්ෂකවරයෙකු, 24 හැවිරිදි මහනුවර - කැටකුඹුර ප්‍රදේශයේ පදිංචි කොස්තාපල්වරයෙකු සහ 29 හැවිරිදි කැකිරාව - දඹුළු හල්මිල්ලෑව ප්‍රදේශයේ පදිංචි කොස්තාපල්වරයෙකු සිද්ධියෙන් මියගියා.\nපිළියන්දල - මඩපාත ප්‍රදේශයේ පදිංචි උප පොලිස් පරීක්ෂකවරවරයාගේ දේහයට අවසන් ගෞරව දැක්වීමට ජනාධිපතිවරයා ද එක් වූ අතර, සෙසු පොලිස් කොස්තාපල්වරු දෙදෙනාද සිහිපත් කරමින් ඔවුන්ගේ ඥාතීන් වෙත ජනාධිපතිවරයා සිය සංවේගය පළ කර බවයි ජනාධිපති මාධ්‍ය ඒකකය සඳහන් කළේ.",
       "URL": "https://www.hirunews.lk/215103/තුවාල-ලැබූ-160-කට-වැඩි-පිරිසක්-තවමත්-ජාතික-රෝහලේ",
       "Category": "Local News",
       "Parent URL": "https://www.hirunews.lk/local-news.php?pageID=3386"
}