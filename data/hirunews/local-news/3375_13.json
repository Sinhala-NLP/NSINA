{
       "Source": "hirunews",
       "Timestamp": "Wednesday, 01 May 2019 - 7:32",
       "Headline": "සාධාරණ අයිතිවාසිකම් වෙනුවෙන් එකම මිනිස් සමූහයක් ලෙස පෙනී සිටීම සියල්ලන්ගේ අපෙක්ෂාව විය යුතු බව ජනපති මැයි දින පණිවුඩයෙන් කියයි",
       "News Content": "ශ්‍රමයේ උරුමය හිමි, සර්ව සාධාරණ අයිතිවාසිකම් සහිත එකම මිනිස් සමූහයක් ලෙස අප අපගේ හිමිකම් හා අන්‍යෝන්‍ය සහජීවනයද, උවදුරින් තොර ජීවන පරිසරයක්ද උදෙසා එකාවන්ව කටයුතු කිරීමේ අපේක්ෂාවන් වඩාත් තිර ලෙස ඉදිරියට ගෙන යාමට මෙවර මැයි දිනයේදී අදිටන් කර ගත යුතු බව ජනාධිපති මෛත්‍රීපාල සිරිසේන පවසනවා.\nලෝක කම්කරු දිනය නිමිත්තෙන් පණිවුඩයක් නිකුත් කරමින් ජනාධිපතිවරයා කියා සිටියේ ශ්‍රී ලංකාවද වැඩකරන ජනතාවගේ අයිතිවාසිකම් පිළිබඳ ලෝක කම්කරු සංවිධානය ඇතුලු ජාත්‍යන්තර සංවිධානවල එකඟතා හා නිර්නායක අනුව සහයෝගයෙන් කටයුතු කරන දේශයක් බවයි.\nශ්‍රමයේ බලය හිමි ජනතාවගෙන් තොරව කිසිදු ක්‍ෂේත්‍රයක සඵලත්වයක් අත්කරගත නොහැකි බව වටහාගෙන සිටින අපි, වඩා හොඳ අනාගතයක් නිර්මාණය කිරීම පිණිස ඔවුන් සතු බලයේ මහිමයද අවබෝධ කරගත්තන් වන බවයි ජනාධිපතිවරයා එමඟින් වැඩිදුරටත් පෙන්වා දෙන්නේ.\nඅග්‍රාමාත්‍ය රනිල් වික්‍රමසිංහද මැයි දින පණිවුඩයක් නිකුත් කරමින් කියා සිටියේ අනපේක්ෂිත ප්‍රහාර හේතුවෙන් බිඳ වැටුණු හදවත් සුවපත් කරමින්, ජනතාව සතු ශක්තීන් හඳුනා ගනිමින් පෙරට යන ගමනේදී වැඩ කරන ජනතාවගේ ශ්‍රමයට නිසි අගයක් ලබාදෙන සාධාරණ සමාජයක් ගොඩ නැගීමට මෙවර මැයි දිනයේදී කැප විය යුතු බවයි.\nඅප හමුවේ ඇති සමාජ, ආර්ථික මෙන්ම දේශපාලනික අභියෝග ජය ගැනීමට නම් එක්සත්ව, දැඩි වීර්යයෙන් යුතුව නැගී සිටිය යුතු බවද අග්‍රාමාත්‍යවරයා එමඟින් තවදුරටත් පෙන්වා දෙනවා.\nමේ අතර, ජනතා විමුක්ති පෙරමුණ මැයි දින පණිවුඩයක් නිකුත් කරමින් සදහන් කළේ ධනපති ආණ්ඩුවේ අසමත්කමත්, වගකීම් විරහිතභාවයත් තුළ සිදුවූ මහා මිනිස් ඝාතනයක කම්පනය මැද පෙළපාලි සහ රැළි වලින් තොරව මෙවර මැයි දින සැමරුම පැවැත්වීමට සිදුව ඇති බවයි.",
       "URL": "https://www.hirunews.lk/215504/සාධාරණ-අයිතිවාසිකම්-වෙනුවෙන්-එකම-මිනිස්-සමූහයක්-ලෙස-පෙනී-සිටීම-සියල්ලන්ගේ-අපෙක්ෂාව-විය-යුතු-බව-ජනපති-මැයි-දින-පණිවුඩයෙන්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=3375"
}