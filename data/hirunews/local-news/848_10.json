{
       "Source": "hirunews",
       "Timestamp": "Friday, 23 September 2022 - 23:39",
       "Headline": "විදේශ ඇමති ඇමරිකා ජනපති හමුවෙයි",
       "News Content": "විදේශ අමාත්‍ය අලි සබ්රි හෙට (24) වැනි දින 77 වැනි එක්සත් ජාතීන්ගේ මහා මණ්ඩලය ඇමතීමට නියමිතව තිබෙනවා.\nඑක්සත් ජාතීන්ගේ මහා මණ්ඩලයේ 77 වැනි සැසිවාරය (77th UNGA) සඳහා සහභාගී වන ශ්‍රී ලංකා දූත පිරිසට නායකත්වය දෙන විදේශ කටයුතු අමාත්‍ය අලි සබ්රි එක්සත් ජාතීන්ගේ සාමාජික රටවල නියෝජිත කණ්ඩායම් නායකයින් ගණනාවක් හමු වූ අතර, නිව්යෝර්ක් හි දී පැවති ඉහළ මට්ටමේ සිදුවීම් කිහිපයක් ද අමතනු ලැබුවා.\nඑක්සත් ජනපද ජනාධිපතිවරයා විසින් පිරිනමන ලද රාත්‍රී භෝජන සංග්‍රහයක දී, විදේශ අමාත්‍ය සබ්රි ඇමරිකා එක්සත් ජනපදයේ ජනාධිපති ජෝ බයිඩන් සහ ජනාධිපති ආර්යාව ආචාර්ය ජිල් බිඩෙන් මැතිනිය හමුවූ බවයි විදේශ අමාත්‍යංශය කියාසිටියේ.\nඔහු බංග්ලාදේශ අගමැතිනි ෂීක් හසීනා මැතිනිය ද හමුවූ අතර එක්සත් ජනපදයේ දේශපාලන කටයුතු පිළිබඳ නියෝජ්‍ය රාජ්‍ය ලේකම් වික්ටෝරියා නුලන්ඩ්, සෝමාලියාවේ විදේශ කටයුතු සහ ජාත්‍යන්තර සහයෝගිතා අමාත්‍ය අබ්සීර් ඕමාර් ජාමා, නැමීබියාවේ ජාත්‍යන්තර සබඳතා සහ සහයෝගීතා නියෝජ්‍ය අමාත්‍ය ජෙනලි මාතුණ්ඩු, උස්බෙකිස්තානයේ විදේශ අමාත්‍ය ව්ලැඩිමීර් නොරොව්, සෞදි අරාබි රාජධානියේ විදේශ අමාත්‍ය ෆයිසාල් බින් ෆර්හාන් සහ ආර්මේනියාවේ විදේශ අමාත්‍ය අරරත් මිර්සෝයාන් සමඟ ද ද්විපාර්ශ්වික සාකච්ඡා පවත්වා තිබෙනවා.\nවිදේශ අමාත්‍යවරයා නොබැඳි ව්‍යාපාරයේ අමාත්‍ය රැස්වීම, ආසියාවේ අන්තර් ක්‍රියා සහ විශ්වාසය ගොඩනැගීමේ ක්‍රියාමාර්ග පිළිබඳ සමුළුවේ අමාත්‍ය රැස්වීම සහ චීනය විසින් සත්කාරකත්වය දරන ගෝලීය සංවර්ධන මුලපිරීමේ මිතුරන්ගේ කණ්ඩායමේ අමාත්‍ය රැස්වීම ද අමතනු ලැබුවා.\nඅමාත්‍යවරයා ශ්‍රී ලංකාවේ එක්සත් ජාතීන්ගේ සංවර්ධන වැඩසටහනේ අනාගත ව්‍යාපෘති පිළිබඳ සාකච්ඡාවක් සඳහා එක්සත් ජාතීන්ගේ සංවර්ධන වැඩසටහනේ ආසියා පැසිෆික් කලාපීය සහකාර මහලේකම් සහ කලාපීය අධ්‍යක්ෂ කන්නි විග්නරාජා මැතිනිය ද හමුවුණා.",
       "URL": "https://www.hirunews.lk/316159/විදේශ-ඇමති-ඇමරිකා-ජනපති-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=848"
}