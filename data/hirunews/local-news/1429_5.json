{
       "Source": "hirunews",
       "Timestamp": "Wednesday, 12 January 2022 - 19:14",
       "Headline": "ආණ්ඩුවෙන් යනවා නම් යන්න, තැන් තැන් වල කියවන්න එපා නාමල්ගෙන් ශ්‍රීලනිපයට තද කතාවක් (වීඩියෝ)",
       "News Content": "ආණ්ඩුවේ ක්‍රියාකලාපය හා එකඟවිය නොහැකි නම් තැන් තැන් වල ආණ්ඩුව විවේචනය නොකර අවශ්‍ය නම් ආණ්ඩුවෙන් ඉවත්ව යන ලෙස ක්‍රීඩා අමාත්‍ය නාමල් රාජපක්ෂ ශ්‍රී ලංකා නිදහස් පක්ෂයට පවසනවා.\nශ්‍රී ලංකා නිදහස් පක්ෂයේ මන්ත්‍රීවරුන් තේරී පත්වූයේ සන්ධානයක් ලෙසින් පැමිණ ජනතාවට ඉදිරිපත් කළ ප්‍රතිපත්ති හේතුවෙන් බවත් එම ප්‍රතිපත්ති ක්‍රියාත්මක කිරීමට ජනතාව සිය කැමැත්ත ප්‍රකාශ කර ඇති බවත් ක්‍රීඩා අමාත්‍යවරයා වැඩිදුරටත් කියා සිටියා.\nඅමාත්‍යවරයා වැඩිදුරටත් පවසන්නේ එම තීන්දු තීරණ ක්‍රියාත්මක කිරීමේදී ශ්‍රී ලංකා නිදහස් පක්ෂයට ඒ සම්බන්ධයෙන් යම් ගැටළුවක් ඇත්නම් සිදු කළ යුතුව ඇත්තේ ඒවා පක්ෂ නායක රැස්වීම් වලදී සහ ආණ්ඩුව අභ්‍යන්තරයේ සාකච්ඡා කිරීම බවයි.\nඑසේ නොමැතිව තැන තැන ආණ්ඩුව විවේචනය කරමින් ආණ්ඩුව තුළම සිටිමින් එහි සියලු වරප්‍රසාද විඳිමින් කාලය ගෙවීම නොකළ යුත්තක් බව ඔහු අවධාරණය කරනවා.\nමෙහිදී වැඩිදුරටත් අදහස් දැක්වූ අමාත්‍යවරයාවරයා......\n“ඕනෑම මැතිවරණයකට පොදුජන පෙරමුණ සූදානම්. මාධ්‍යයේ මම දැක්කා ශ්‍රී ලංකා නිදහස් පක්ෂයෙන් නායකයින් නොයෙක් මත ප්‍රකාශ කරනවා. ඉතින් මම හින්නේ තැන තැන කියවන්නේ නැතිව පක්ෂනායක රැස්වීමේ කියලා ගියොත් හොඳයි, ජනතාව අපහසුතාවයට පත් කරන්න ඕනේ නැහැනේ. ජනතාව එදා ඔවුන්ටත් ඡන්දය දුන්නේ මේ ප්‍රතිපත්ති ක්‍රියාත්මක කරන්න. ශ්‍රී ලංකා නිදහස් පක්ෂයත් අපේ කැබිනට් මණ්ඩලය නියෝජනය කරනවා. රාජ්‍ය අමාත්‍යවරු ඉන්නවා. ඒ වගේම ආණ්ඩුව නියෝජනය කරනවා. මේ ආණ්ඩුවේ හැම තීරණයකට ම ශ්‍රී ලංකා නිදහස් පක්ෂයත් වගකියන්න ඕනේ සහ සන්ධානය වගකියන්න ඕනේ. ආණ්ඩුවක් විදියට සාමුහික වගකීමක් තියෙනවා. යම් හෙයකින් ශ්‍රී ලංකා නිදහස් පක්ෂයට ප්‍රතිපත්ති හරියන්නේ නැත්නම්, ඒ අය ඉල්ලන්නේ, වෙන ප්‍රතිපත්ති නම් තැන් තැන්වල කියවන්නේ නැතුව පක්ෂ නායක රැස්වීමේ දී කියලා ගෞරවාන්විතව එළියට ගියා නම් හොඳයි.”",
       "URL": "https://www.hirunews.lk/293826/ආණ්ඩුවෙන්-යනවා-නම්-යන්න-තැන්-තැන්-වල-කියවන්න-එපා-නාමල්ගෙන්-ශ්‍රීලනිපයට-තද-කතාවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1429"
}