{
       "Source": "hirunews",
       "Timestamp": "Friday, 17 June 2022 - 18:47",
       "Headline": "විකිලීක්ස් නිර්මාතෘ ජුලියන් අසාංජ් අමෙරිකාවට පිටුවහල් කෙරෙයිද ?",
       "News Content": "බ්‍රිතාන්‍යයේ සිර දඬුවම් විඳින රාජ්‍ය තොරතුරු සහ ලිපි ලේඛන මෙන්ම විවිධ බුද්ධි තොරතුරු ප්‍රසිද්ධියට පත්කළ විකිලීක්ස් වෙබ් අඩවියේ නිර්මාතෘ ජුලියන් අසාංජ් අමෙරිකාවට පිටුවහල් කිරීම සඳහා බ්‍රිතාන්‍ය ස්වදේශ කටයුතු ලේකම් ප්‍රීති පටෙල් අනුමැතිය ලබාදී තිබෙනවා.\n50 වැනි වියේ පසුවන අසාංජේ මේවන විට රඳවා සිටින්නේ බ්‍රිතාන්‍යයේ බෙල්මාෂ් බන්ධනාගාරයේයි.\nඔහුට මෙම තීරණය සම්බන්ධයෙන් අභියාචනයක් ඉදිරිපත් කිරීම සඳහා දින 14ක කාලයක් හිමිවනු ඇති.\nමීට වසර දහයකට පමන පෙර විකිලීක්ස් විසින් රහසිගත ලේඛන විශාල ප්‍රමාණයක් ප්‍රකාශයට පත් කිරීම සම්බන්ධයෙන්, ඔත්තු බැලීමේ චෝදනා 17 ක් සහ පරිගණක අවභාවිතා කිරීමේ එක් චෝදනාවක් සම්බන්ධයෙන් ඔහුට එරෙහිව නඩු විභාග කළ හැකි වන පරිදි, අසාංජේ පිටුවහල් කරන ලෙස එක්සත් ජනපදය බ්‍රිතාන්‍ය බලධාරීන්ගෙන් ඉල්ලා සිටියා.\nමේ අතර මෙම පිටුවහල් කිරීමේ ඉල්ලීම ප්‍රතික්ෂේප කරන ලෙස ජනමාධ්‍ය සංවිධාන සහ මානව හිමිකම් කණ්ඩායම් බ්‍රිතාන්‍යයෙන් ඉල්ලීම් කරනවා.\nඅසාංජේ වෙනුවෙන් පෙනී සිටින නීතීඥයින් පවසන්නේ එක්සත් ජනපදයේදී ඔහු වරදකරු වුවහොත් ඔහුට වසර 175ක සිරදඬුවමකට මුහුණ දීමට සිදුවනු ඇති බවයි.",
       "URL": "https://www.hirunews.lk/307416/විකිලීක්ස්-නිර්මාතෘ-ජුලියන්-අසාංජ්-අමෙරිකාවට-පිටුවහල්-කෙරෙයිද",
       "Category": "Local News",
       "Parent URL": "https://www.hirunews.lk/local-news.php?pageID=1087"
}