{
       "Source": "hirunews",
       "Timestamp": "Monday, 28 December 2020 - 7:38",
       "Headline": "ශ්‍රී ලංකාවට ආධාර ලබාදීමට අමෙරිකාවෙන් කොන්දේසි",
       "News Content": "ඉදිරියේදී ශ්‍රී ලංකාවට මූල්‍යාධාර ලබාදීම සඳහා අමෙරිකා එක්සත් ජනපදය විසින් කොන්දේසි පෙලක් ඉදිරිපත් කර තිබෙනවා.\nඅමෙරිකානු කොංග්‍රස් මණ්ඩලය වෙත ඉදිරිපත් කර ඇති මූල්‍ය වියදම් පනත් කෙටුම්පතේ විදේශාධාර යටතේ සඳහන් කර ඇති එවැනි එක් කොන්දේසියක් වන්නේ චීනයේ බලපෑම්වලට එරෙහිව මෙරට ස්වෛරීත්වය ආරක්ෂා කර ගැනීමයි.\nඑමෙන්ම, ආගමික සහ වාර්ගික සංහිඳියාව ගොඩනැගීමටද ශ්‍රී ලංකාව කටයුතු කළ යුතු බව එහි තවදුරටත් සඳහන්.\nඅමෙරිකානු මූල්‍ය වියදම් පනත් කෙටුම්පත එරට සෙනෙට් මණ්ඩලය මගින් සංශෝධනය කරනු ලැබූ අතර, එරට කොරෝනා වෛරස් සහන පැකේජයේ කොන්දේසිද ඊට ඇතුළත්.\nඑහි දක්වා ඇති අමෙරිකාව විසින් ලබාදෙන විදේශාධාර යටතේ ශ්‍රී ලංකාවට පනවා ඇති කොන්දේසි මානුෂීය සහ ආපදා සහන සඳහා බලපවත්වන්නේ නැහැ.\nඒ අනුව අතුරුදන් වූ පුද්ගලයින් හඳුනා ගැනීම, මානව හිමිකම් වර්ධනය, මූල්‍ය විනිවිදභාවය සහ ස්වෛරීත්වය මෙන්ම ජාත්‍යන්තර හමුදා අධ්‍යයන සහ පුහුණු වැඩසටහන් සඳහා අදාළ කොන්දේසි බලනොපවත්වනු ඇති.\nඉදිරි වසරේදී අමෙරිකාව ශ්‍රී ලංකාවට ලබාදීම සඳහා යෝජනා කර ඇති මූල්‍යාධාර අතර වෙරළාරක්ෂක යාත්‍රා ප්‍රතිසංස්කරණය කිරීම සඳහා ලබාදෙන ඩොලර් මිලියන 15 ක මූල්‍යාධාරයද ඇතුළත්.\nශ්‍රී ලංකාවට ලබාදීමට යෝජිතව තිබූ ඩොලර් මිලියන 480ක මිලේනියම් චැලේන්ජ් කෝපරේෂන් මූල්‍යාධාරය අත්හිටුවීමට අමෙරිකාව පසුගියදා පියවර ගත්තා.\nඒ, අදාළ මූල්‍යාධාර වැඩසටහන වෙනුවෙන් ශ්‍රී ලංකාව උනන්දුවක් සහ සහභාගීත්වයක් නොදක්වන බව පවසමින්.",
       "URL": "https://www.hirunews.lk/258106/ශ්‍රී-ලංකාවට-ආධාර-ලබාදීමට-අමෙරිකාවෙන්-කොන්දේසි",
       "Category": "Local News",
       "Parent URL": "https://www.hirunews.lk/local-news.php?pageID=2249"
}