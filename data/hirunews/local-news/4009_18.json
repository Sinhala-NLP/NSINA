{
       "Source": "hirunews",
       "Timestamp": "Sunday, 01 April 2018 - 17:17",
       "Headline": "කඩා වැටෙන චීන අභ්‍යාවකාශ මධ්‍යස්ථානයේ කොටස් ශ්‍රී ලංකාවට නොවැටෙන බව මහාචාර්ය චන්දන ජයරත්න කියයි",
       "News Content": "කඩා වැටෙමින් පවතින මීටර් 10.4ක විශාලත්වයකින් යුත් බස් රථයක් තරම් දිගු ටිඅන්ගොන් - 1, අභ්‍යාවකාශ මධ්‍යස්ථානය අද (01) මධ්‍යම රාත්‍රී 12.45ට ශ්‍රී ලංකාවට කිලෝමීටර් 479ක් තරම් පහළින් ගමන් කරන බව කොළඹ විශ්වවිද්‍යාලයේ භෞතික විද්‍යා අංශයේ තාරකා සහ අභ්‍යාවකාශ විද්‍යා ඒකකයේ අධ්‍යක්ෂ මහාචාර්ය චන්දන ජයරත්න පවසනවා.\nඔහු කියා සිටියේ මෙලෙස කඩා වැටෙමින් පවතින අභ්‍යාකාශ මධ්‍යස්ථානයේ ප්‍රධාන කොටස් ශ්‍රී ලංකාවට නොවැටෙන බැවින් ඒ පිළිබදව ලක්වැසියන් කිසිදු භීතියකට පත් වීමේ අවශ්‍යතාවක් නොමැති බවයි.\nවායුගෝලයේ බලපෑම් වල වෙනස්වීම් මත කඩා වැටෙන ස්ථානය නිවැරදිව ගණනය කළ නොහැකි නමුත්, මෙතෙක් කර ඇති ගණනය කිරීම්වලට අනුව එය ශ්‍රී ලංකාව පසුකර සුළු මොහොතකින් හෙට (02) දිනයේ මලයාසියාව ආසන්නයට කඩා වැටීම අරඹන බවයි ඔහු කියා සිටියේ.\n2011 වසරේ චීනය විසින් උඩුගුවනට යැවූ ටොන් 08 ක් පමණ බරැති ටියන්ගොන් - 1 අභ්‍යාවකාශ මධ්‍යස්ථානය සූර්ය ක්‍රියාකාරකම්වල බලපෑම හේතුවෙන් 2016 වසරේ මාර්තුවේදී අක්‍රිය වූ අතර, එය පොළොවට ඇද වැටෙන්නේ පාලනයකින් තොරවයි.",
       "URL": "https://www.hirunews.lk/187409/කඩා-වැටෙන-චීන-අභ්‍යාවකාශ-මධ්‍යස්ථානයේ-කොටස්-ශ්‍රී-ලංකාවට-නොවැටෙන-බව-මහාචාර්ය-චන්දන-ජයරත්න-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4009"
}