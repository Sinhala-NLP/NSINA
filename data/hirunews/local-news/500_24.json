{
       "Source": "hirunews",
       "Timestamp": "Friday, 03 March 2023 - 11:58",
       "Headline": "මෙසීට මරණ තර්ජන",
       "News Content": "ගිය වසරේ ලොව විශිෂ්ටතම පාපන්දු ක්‍රීඩකයා ලෙසින් අභිෂේක ලැබූ ලෝක කුසලාන ජයග්‍රාහක ආර්ජන්ටිනා පාපන්දු කණ්ඩායමේ නායක ලියොනල් මෙසී වෙත මරණ තර්ජන එල්ල වී තිබෙන බවට වන පුවතක් විදෙස් මාධ්‍ය තුළ සංසරණය වනවා.\nඑම මාධ්‍ය වාර්තාවල දැක්වෙන්නේ මෙම විශිෂ්ඨයාගේ බිරිඳ වන ඇන්ටොනෙලා රොකුසෝ (Antonella Roccuzzo) ගේ පවුලට අයත් බුවනෝස් අයර්ස් නුවරින් කිලෝමීටර 300කට එහාන් පිහිටි රොසාරියෝ (Rosario) හි පිහිටි සුපිරි වෙළෙඳසැලකට වෙඩි ප්‍රහාරයක් එල්ල වී ඇති බවයි.\nඅදාල සුපිරි වෙළෙඳ සැලට වෙඩි තැබූ වෙඩික්කරුවන් විසින් මෙසී සම්බන්ධයෙන් එහි තබා ගිය සටහනක් දෙස කෝටි සංඛ්‍යාත වූ ලොව පුරා මෙසී ලෝලීන් ව මවිතයට පත් කර තිබෙනවා.\nමෙසීට එල්ල කෙරෙන මරණ තර්ජනයක් ලෙසින් ඔවුන් තබා ගිය සටහනේ දැක්වෙන්නේ, \"මෙසී අප ඔබ එනතුරු බලාසිටිනවා! රොසාරියෝහි මත්ද්‍රව්‍ය ජාවාරම්කාර නගරාධිපතිට ඔබව ආරක්ෂා කරන්න බැරි වේවි!\" යනුවෙන්.\nකෙසේ නමුත් වෙළෙඳ සැලට එල්ල වූ ප්‍රහාරයෙන් මෙසීගේ සමීපතමයන් කිසිවෙකුට හෝ අදාල අවස්ථාවේ දී වෙළෙඳ සැලේ සිටි කිසිවෙකුට හානියක් වී නැහැ.\nවිදෙස් මාධ්‍ය වාර්තාවල වැඩි දුරටත් දැවුණේ මෙම ප්‍රහාරයට වෙඩි පහර 14ක් අන්තර්ගත ව ඇති බවත් නාඳුනන යතුරුපැදි කරුවන් දෙදෙනෙක් විසින් ඒවා එල්ල කර ඇති බවයි.\nවෙඩික්කරුවන් මත්ද්‍රව්‍ය ජාවාරම්කරුවෙක් ලෙස නම් කර සිටින රොසරියෝ හි නගරාධිපති පැබ්ලෝ ජාවින් හා මෙසී එකිනෙකට පටලා ඇත්තේ කුමක් නිසා දැයි තවමත් වාර්තා වී නොමැති අතර පැබ්ලෝ ජාවින්ගේ බල ප්‍රදේශය වන රොසාරියෝහි මෙසීට අයත් සුපිරි නිවසක් තිබෙන බවත් එම මාධ්‍ය වාර්තා වැඩි දුරටත් දක්වා සිටිනවා.\nකෙසේ නමුත් අදාල වෙඩි ප්‍රහාරයට පෙර මෙසීගේ නැන්දණියට මරණ තර්ජන එල්ල වී ඇති බව ලන්ඩනයේ ගාඩියන් වෙබ් අඩවිය වාර්තා කරනවා.\nඅදාල ප්‍රහාරය සම්බන්ධයෙන් පරීක්ෂණ තවමත් ක්‍රියාත්මක වන අතර සැන්ටා ෆේ පළාතේ අධිකරණ ඇමති සෙලියා ඇරීනා පවසන්නේ, මෙම ප්‍රහාරය මාෆියා කල්ලියක ත්‍රස්ත ප්‍රහාරයක් බවයි.\nමෙසී බොහෝ දුරට තම රට වන ආර්ජන්ටිනාවෙන් බැහැරව සිය වෘත්තිය පාපන්දු ජීවිතය පවත්වාගෙන යන අතර මෙම ප්‍රහාරය හේතුවෙන් ලෝ පුරා සිටින මෙසී ලෝලියෝ ව්‍යාකූලත්වයට පත් කර තිබෙනවා.\nආර්ජන්ටිනාව බිහි කළ පාපන්දු පුරාවෘත්තය වූ ඩියාගෝ මැරඩෝනාගෙන් අනතුරුව බිහි වූ මෙසී නම් මෙම වත්මන් පාපන්දු ලොව විශිෂ්ටයා සිය රට වෙනුවෙන් 1986 වසරට පසුව ගිය වසරේ (2022) පාපන්දු ලෝක කුසලානයක පහස ගෙන ඒමේ පුරෝගාමියා බවට පත් වූයේ, ලතින් අප්‍රිකානු කලාපයේ මත්ද්‍රව්‍ය මාෆියාව සහ උද්ධමනකාරී ආර්ථික පීඩනයෙන් මිරිකී සිටින සකල ආර්ජන්ටිනානුවන්ගේ පීඩිත මනසට මොහොතක හෝ සතුටු සුසුමක් ගෙන එමින්.\nඉකුත් දෙසැම්බරයේ 18 වැනි දා කටාර් රාජ්‍යයේ ලුසෙල් පිටියේ එතෙක් මෙතෙක් පැවති උණුසුම් ම අවසාන මහා තරගයේ අත්දැකීම ලොව පුරා සිටින පාපන්දු ලෝලින්ට ගෙන ඒමට මෙසී තම කණ්ඩායමේ සගයන් පිටියට කැඳවාගෙන එද්දී බුවනෝස් අයර්ස් නුවර වූ සුවිසල් පුළුල් තිර ඉදිරියට රැස් වූ ලක්ෂ සංඛ්‍යාත පාපන්දු ලෝලීන් කෑ ගසා සිටියේ \"මෙසී මැසියා\" හෙවත් 'ගැලවුම්කාර මෙසී' යනුවෙන්.",
       "URL": "https://www.hirunews.lk/328869/මෙසීට-මරණ-තර්ජන",
       "Category": "Local News",
       "Parent URL": "https://www.hirunews.lk/local-news.php?pageID=500"
}