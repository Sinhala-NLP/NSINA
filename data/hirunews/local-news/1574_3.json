{
       "Source": "hirunews",
       "Timestamp": "Tuesday, 09 November 2021 - 8:29",
       "Headline": "ඩොලර් රුපියල් කිරීමේ නව නීතියෙන් ප්‍රේෂණවලට බලපෑමක් නැහැ - මහබැංකුවෙන් ප්‍රකාශයක්",
       "News Content": "අපනයන ආදායම රුපියල්වලට පරිවර්තනය කිරීම සම්බන්ධයෙන් පනවන ලද නව නීති රටට ප්‍රතිඵල රැසක් අත් කර දෙන බව මහබැංකුව පවසනවා.\nඑමෙන්ම, එමගින් විදෙස්ගත ශ්‍රී ලාංකික ශ්‍රමිකයන් දිවයිනට එවන ප්‍රේෂණ සඳහා බලපෑමක් ඇති නොකරන බවයි මහබැංකුව නිවේදනයක් නිකුත් කරමින් ප්‍රකාශ කළේ.\nමෙරට භාණ්ඩ හා සේවා අපනයනකරුවන් සඳහා බලපවත්වන පරිදි පසුගිය ඔක්තෝම්බර් 29 වන දා නිකුත් කෙරුණු නව නීතියට අනුව අපනයන ආදායමේ ශේෂය එළඹෙන මාසයේ 7 වන දිනට පෙර රුපියල්වලට හුවමාරු කළ යුතුයි.\nකෙසේ නමුත් මහබැංකුව මගින් ප්‍රකාශිත විනිමය අනුපාතිකය වන රුපියල් 203කට සිය ඩොලර් හුවමාරු කිරීමට අපනයනකරුවන් මැලිකමක් දක්වන බව සඳහන්.\nඑමගින් විදෙස්ගත ශ්‍රී ලාංකිකයන් ද සිය ප්‍රේෂණ වෙනත් අතකට යොමු කිරීමේ හැකියාවක් පවතින බවට විශ්ලේෂකයන් අනතුරු අගවනවා.\nකෙසේ නමුත් මහබැංකුව පෙන්වා දෙන්නේ මෙලෙස විදේශ විනිමය දේශීය මුදලට හුවමාරු කිරීමේ ක්‍රමවේදයක් අසල්වැසි රටවල ද ක්‍රියාත්මක වන බවයි.\nකොරෝනා වසංගතයේ බලපෑමෙන් මෙරට සාර්ව ආර්ථික හා මූල්‍ය පද්ධතියේ ස්ථාවරත්වයට එල්ල වී ඇත්තේ බරපතල බලපෑමක්.\nවිදේශ විනිමය සංචිතය පහත වැටීම ද එහි ප්‍රතිඵලයක් ලෙස සැලකිය හැකියි.\nමේ නිසා බාහිරව විදේශ මුදල් ලබා ගැනීමට මෙරට විදේශ විනිමය ආදායම් මත යැපීම ඉහළ නැංවිය යුතු බවයි මහබැංකුව අවධාරණය කළේ.",
       "URL": "https://www.hirunews.lk/287440/ඩොලර්-රුපියල්-කිරීමේ-නව-නීතියෙන්-ප්‍රේෂණවලට-බලපෑමක්-නැහැ-මහබැංකුවෙන්-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=1574"
}