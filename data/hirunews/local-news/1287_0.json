{
       "Source": "hirunews",
       "Timestamp": "Friday, 18 March 2022 - 8:14",
       "Headline": "ශ්‍රී ලාංකික ධීවරයින් 6ක් ඉන්දීය අත්අඩංගුවේ",
       "News Content": "ඉන්දීය වෙරළාරක්ෂක බලකාය මගින් ශ්‍රී ලාංකික ධීවරයින් 06 දෙනෙකු අත්අඩංගුවට ගෙන තිබෙනවා.\nඒ, ඉන්දීය මුහුදු සීමා උල්ලංඝනය කරමින් මසුන් ඇල්ලීමේ චෝදනාව මතයි.\nමොවුන් කන්‍යාකුමාරි මුහුදු ප්‍රදේශයේ දී ඉන්දීය වෙරළාරක්ෂක බලකායට අයත් වජ්රා නෞකාව මඟින් අත්අඩංගුවට ගෙන තිබුණේ දෛනික මුර සංචාරයක යෙදී සිටියදීයි.\nඅනතුරුව ඊයේ පස්වරුවේ ඔවුන් තරුවයිකුලම් මත්ස්‍ය මධ්‍යස්ථානය වෙත රැගෙන ඒමෙන් අනතුරුව වෙරළාරක්ෂක පොලිසියට භාර දී තිබෙනවා.\nඑහිදී රාමනාදන්පුරම්හි විශේෂ අධිකරණයට ඉදිරිපත් කිරීමෙන් පසු අදාළ ධීවරයින් පුසාල් බන්ධනාගාරය වෙත යොමුකර ඇති බවයි ඉන්දීය මාධ්‍ය වාර්තා කළේ.\nඔවුන් සිංහල පමණක් කතා කරන බැවින් නම් හා ලිපිනයන් ලබා ගැනීමට මේ දක්වා නො හැකි වී ඇති බව ද එම වාර්තාවල සඳහන්.\nමේ අතර හම්බන්තොටට කිලෝමීටර 44ක් පමණ ඈතින් වූ මුහුදු තීරයේ ධීවර යාත්‍රාවක සිටි හදිසි හෘදයාබාධයකට ලක්වූ ධීවරයෙකු මුදාගැනීමට ශ්‍රී ලංකාව නාවික හමුදාව සමත් වී තිබෙනවා.\nපසුගිය 24 වන දා නුවන්ති - 01 යාත්‍රාවෙන් දියඹට ගිය මෙම ධීවරයා පිළිබඳව සාමුද්‍රික මුදාගැනීම් සම්බන්ධීකරණ මධ්‍යස්ථානය හරහා දැනගැනීමෙන් අනතුරුව නාවික හමුදාව ඔහු මුදාගැනීම සඳහා අධිවේගී ප්‍රහාරක යාත්‍රාවක් යොදවා තිබෙනවා.\nඑමඟින් හම්බන්තොට වරායට රැගෙන ආ ධීවරයා ප්‍රතිකාර සඳහා හම්බන්තොට මූලික රෝහලට ඇතුළත් කෙරුණු බවයි නාවික හමුදාව සඳහන් කළේ.",
       "URL": "https://www.hirunews.lk/299743/ශ්‍රී-ලාංකික-ධීවරයින්-6ක්-ඉන්දීය-අත්අඩංගුවේ",
       "Category": "Local News",
       "Parent URL": "https://www.hirunews.lk/local-news.php?pageID=1287"
}