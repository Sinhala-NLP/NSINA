{
       "Source": "hirunews",
       "Timestamp": "Thursday, 25 February 2021 - 13:44",
       "Headline": "තවත් එන්නත් ලක්ෂ 5ක් දිවයිනට",
       "News Content": "තවත් ඔක්ස්ෆර්ඩ් - ඇස්ට්‍රාසෙනෙකා කොවිෂීල්ඩ් එන්නත් මාත්‍රා ලක්ෂ 5ක් ඉන්දියාවේ සිට මෙරටට රැගෙන එනු ලැබුවා.\nඉන්දියාවේ චෙන්නායි සිට ඒ - අයි 273 ඉන්දීය ගුවන් සේවයේ යානයකින් අද පස්වරු 1.30 ට කටුනායක ගුවන්තොටුපල වෙත එම එන්නත් තොගය රැගෙන ආ බවයි එහි සිටින හිරු වාර්තාකරු සඳහන් කළේ.\nඑම ගුවන් යානය තුළ ගුවන් මගීන් 14 දෙනෙකු ද සිටි බව සඳහන්.\nඑන්නත් තොගය ශීතකළ පහසුකම් යටතේ ගබඩා කර මෙරටට රැගෙන ආ අතර, එම එන්නත් තොගය ආනයන ගුවන් භාණ්ඩ සංකීර්ණයේ ශීතකරණ තුල තැන්පත් කෙරෙනවා.\nඉන් පසු ඖෂධ නීතිගත සංස්ථාවට අයත් විශේෂ ශීතකරණ පහසුකම් සහිත ලොරි රථ මගින් එම එන්නත් තොගය මධ්‍යම ඖෂධ ගබඩාව වෙත රැගෙන යාමට නියමිතයි.\nඉන්දියාවේ සීරම් ආයතනය මඟින් නිෂ්පාදනය කළ මෙම ඔක්ස්ෆර්ඩ් ඇස්ට්‍රාසෙනිකා කොවිෂීල්ඩ් එන්නත් වල වටිනාකම ඇමරිකානු ඩොලර් 26 ලක්ෂයකට අධිකයි.\nගුවන්තොටුපොළට රැගෙන ආ එන්නත් තොගය ගුවන්තොටුපොළ බලධාරීන් විසින් සෞඛ්‍ය බලධාරීන් වෙත භාරදීමට කටයුතු කළා.\nමේ අතර, පේරාදෙණිය විශ්ව විද්‍යාලයේ වි‍ශේෂඥයින් කණ්ඩායමක් විසින් නිපදවූ 99% වෛරස විනාශ වන නව මුහුණු අවරණයක් පාර්ලිමේන්තුවේදී අග්‍රාමාත්‍ය මහින්ද රාජපක්ෂ වෙත පිළිගැන්නුවා.",
       "URL": "https://www.hirunews.lk/263649/තවත්-එන්නත්-ලක්ෂ-5ක්-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=2125"
}