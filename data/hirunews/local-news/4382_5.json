{
       "Source": "hirunews",
       "Timestamp": "Tuesday, 08 August 2017 - 7:26",
       "Headline": "20 වන සංශෝධනයේ ගැසට් පත්‍රය නිකුත් වේ - පළාත් සභා 03ක ඡන්දයත් කල් යයි",
       "News Content": "සියලුම පළාත් සභා මැතිවරණ එකම දිනයකදී පැවැත්වීම සඳහා වන ආණ්ඩුක්‍රම ව්‍යවස්ථාවේ 20 වන සංශෝධනයට අදාළ ගැසට් පත්‍රය මේ වන විට නිකුත් වී තිබෙනවා.\nඒ අනුව ඔක්තෝම්බරයේ ප්‍රකාශයට පත් කිරීමට නියමිතව තිබූ පළාත් සභා 03ක මැතිවරණ ද කල් යනු ඇති.\nශ්‍රී ලංකා ආණ්ඩුක්‍රම ව්‍යවස්ථාවේ 20 වන සංශෝධනය ලෙසින් ජුලි 28 වන දා ප්‍රකාශයට පත් කර ඇති මෙම ගැසට් පත්‍රය නිකුත් කර ඇත්තේ අගෝස්තු 03 වන දාතමින්.\nඒ අනුව සියලුම පළාත් සභාවල නියෝජිතයන් එකම දිනයකදී තෝරා ගැනීමට යෝජනා කර ඇති අතර, අදාළ දිනය පාර්ලිමේන්තුව මගින් තීරණය කරනු ලබන බවයි එම ගැසට් නිවේදනයේ දැක්වෙන්නේ.\nසියලුම පළාත් සභා එකම දිනයකදී විසුරුවා හැරීම ද මේ අනුව සිදුවනවා.\nඑම දිනය අවසන් වරට ව්‍යවස්ථාපිත පළාත් සභාවේ කාලසීමාව නිම වන දිනය නොඉක්මවිය යුතු බවයි අදාළ ගැසට් පත්‍රයේ දැක්වෙන්නේ.\nපළාත් සභා විසුරුවීමට අදාළ වගන්තියක් ද එම ගැසට් පත්‍රයේ දක්වා ඇති අතර, සියලුම පළාත් සභා විසුරුවා හැරෙන දිනයට ප්‍රථම නිල කාලය අවසන් වන පළාත් සභාවල එම නිළ කාලය අදාළ දිනය දක්වා දීර්ඝ කෙරෙනු ඇති.\nඑම පළාත් සභා අදාළ දිනයේදී විසුරුවා හැරීම හෝ ඒවායේ නිළ කාලයය අදාළ දිනය දක්වා දීර්ඝ කිරීමටයි ආණ්ඩුක්‍රම ව්‍යවස්ථාවේ 20 වන සංශෝධනයෙන් යෝජනා කර ඇත්තේ.\nනිළ කාලසීමාව අවසන් වන සබරගමුව, උතුරුමැද සහ නැගෙනහිර පළාත් සභා සඳහා නාම යෝජනා කැදවීම ලබන ඔක්තෝම්බර් 2 වන දා ප්‍රකාශයට පත් කිරීමට හැකි වනු ඇති බවයි මැතිවරණ කොමිසමේ සභාපති මහින්ද දේශප්‍රිය මීට පෙර ප්‍රකාශ කළේ.\nඒ අනුව ලබන ජනවාරි මාසයට පෙර පළාත් සභා මැතිවරණ පැවැත්විය හැකි බව ඔහු සඳහන් කළා.\nකෙසේ නමුත්, ආණ්ඩුක්‍රම ව්‍යවස්ථාවේ 20 වන සංශෝධනය සමඟ එම පළාත් සභාවල මැතිවරණ ද එකම දිනයකදී පැවැත්වීමට සිදුවන නිසා එම මැතිවරණ කල් යනු ඇති.",
       "URL": "https://www.hirunews.lk/167866/20-වන-සංශෝධනයේ-ගැසට්-පත්‍රය-නිකුත්-වේ-පළාත්-සභා-03ක-ඡන්දයත්-කල්-යයි",
       "Category": "Local News",
       "Parent URL": "https://www.hirunews.lk/local-news.php?pageID=4382"
}