{
       "Source": "hirunews",
       "Timestamp": "Saturday, 16 September 2023 - 15:18",
       "Headline": "කල්ඉකුත් වූ සැමන් ටින් තොගයක් අධිකරණ නියෝගයකින් විනාශ කරයි",
       "News Content": "පන්නල ප්‍රාදේශීය සභා පොහොර අංගනයේදී කල් ඉකුත් වූ සැමන් ටින් 16,150 ක් විනාශ කර තිබෙනවා.\nපරිභෝජනයට නුසුදුසු ආනයනික මෙම සැමන් තොගයෙහි සන්නාමය සහ කල් ඉකුත් වූ දින වෙනස් කර වෙළෙඳපොළ තුළ විකිණීමට තිබියදී සොයා ගෙන තිබෙනවා.\nඑසේම පාරිභෝගික අධිකාරිය විසින් තවත් කල් ඉකුත් වූ සැමන් තොගයක් පන්නල මූකලාන ප්‍රදේශයේ මත්ස්‍ය අපනයන කර්මාන්තශාලාවක තිබියදී සොයාගත් බවයි වාර්තා වන්නේ.\nපසුව කුලියාපිටිය මහේස්ත්‍රාත් අධිකරණය විසින් ඒවා සත්ත්ව ආහාර ලෙස නිකුත් කරන ලෙසට නියෝග කර තිබුණා.\nකෙසේ වෙතත් චීන සමාගමක් ඉදිරිපත් වී මේ සම්බන්ධයෙන් අභියාචනාධිකරණය වෙත පෙත්සමක් ගොනුකර තිබු අතර එහිදී ද අධිකරණය නියෝග කළේ ඒවා සත්ත්ව ආහාර ලෙස ලබා දෙන ලෙසටයි.\nපසුව පාරිභෝගික සේවා අධිකාරිය විසින් කුලියාපිටිය මහේස්ත්‍රාත් අධිකරණය හමුවේ යළි කරුණු ඉදිරිපත් කිරීමෙන් අනතුරුව මෙම සැමන් තොගය විනාශ කරන ලෙසට නියෝග කර තිබෙනවා.",
       "URL": "https://www.hirunews.lk/348468/කල්ඉකුත්-වූ-සැමන්-ටින්-තොගයක්-අධිකරණ-නියෝගයකින්-විනාශ-කරයි",
       "Category": "Local News",
       "Parent URL": "https://www.hirunews.lk/local-news.php?pageID=26"
}