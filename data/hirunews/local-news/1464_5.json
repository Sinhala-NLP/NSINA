{
       "Source": "hirunews",
       "Timestamp": "Tuesday, 28 December 2021 - 22:13",
       "Headline": "කොවිඩ් වසංගතය මැද ශ්‍රී ලංකාව තුළ මැලේරියා යළි හිස ඔසවන ලකුණු (වීඩියෝ)",
       "News Content": "ශ්‍රී ලංකාව මැලේරියා රෝගය තුරන් කළ රටක් වුව ද මැලේරියා ආසාදිතව විදෙස් රටවල සිට පැමිණෙන පුද්ගලයන් හේතුවෙන් යළි මෙරට රෝගය ව්‍යාප්ත වීමේ අවදානමක් මතුව ඇති බව සෞඛ්‍ය අමාත්‍යාංශය අනතුරු අඟවනවා.\nඔවුන් පෙන්වා දෙන්නේ මේ වසරේ මෙතෙක් වාර්තා වූ මැලේරියා ආසාදිතයන් 25 දෙනෙකු අතුරින් 24ක්ම අප්‍රිකානු රටවල සිට මෙරටට පැමිණි අය බවයි.\nසෞඛ්‍ය අමාත්‍යාංශයේ දත්තවලට අනුව මෙරට අවසන් වරට මැලේරියා ආසාදිතයෙකු මරණයට පත්වූයේ 2007 වසරේදීයි.\nශ්‍රී ලංකාව තුළ අවසන් වරට මැලේරියා රෝගියෙකු 2012 වසරේ දී වාර්තා වුණා.\nලෝක සෞඛ්‍ය සංවිධානය විසින් ශ්‍රී ලංකාව මැලේරියාව තුරන් කළ රටක් ලෙසට 2016 වසරේදී ප්‍රකාශයට පත් කළේ එවන් පසුබිමකයි.\nකෙසේ වෙතත් වාර්ෂිකව විදෙස් රටවල සිට මෙරටට පැමිණෙන පුද්ගලයන් 50 දෙනෙකු පමණ මැලේරියාව ආසාදිතයන් බවට සෞඛ්‍ය අමාත්‍යාංශය හඳුනාගෙන තිබෙනවා.\nඒ අනුව 2019 වසරේදී මැලේරියා රෝගීන් 53 දෙනෙකු වාර්තා වී ඇති අතර ඉන් 23 දෙනෙකු ඉන්දියාවේ සිට පැමිණි අයයි.\n2020 වසරේදී රෝගීන් 30 දෙනෙකු හඳුනාගෙන ඇති අතර ඉන් 24ක්ම අප්‍රිකානු රටවල සිට පැමිණි පුද්ගලයන්.\n2021 වසරේ මේ දක්වා විදෙස් රටවල සිට මෙරටට පැමිණි මැලේරියා රෝගීන් 25 දෙනෙකු හඳුනාගෙන ඇති අතර ඉන් 24 දෙනෙකුම අප්‍රිකානු රටවල සිට පැමිණි අය වීම විශේෂත්වයක්.",
       "URL": "https://www.hirunews.lk/292419/කොවිඩ්-වසංගතය-මැද-ශ්‍රී-ලංකාව-තුළ-මැලේරියා-යළි-හිස-ඔසවන-ලකුණු-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1464"
}