{
       "Source": "hirunews",
       "Timestamp": "Friday, 20 August 2021 - 20:08",
       "Headline": "හරක් කටාට අයත් සුඛෝපභෝගී බස් රථයක් සොයා ගැනේ",
       "News Content": "ඩුබායි රාජ්‍යයේ වාසය කරන නදුන් චින්තක හෙවත් හරක් කටා නමැත්තාට අයත් රුපියල් දෙකෝටි හතලිස් ලක්ෂයක් පමණ වටිනාකමකින් යුත් සුඛෝපභෝගි බස් රථයක් පොලිස් මත්ද්‍රව්‍ය නාශක කාර්යාංශය මාතර මිද්දෙණිය ප්‍රදේශයේදී අද අත්අඩංගුවට ගනු ලැබුවා.\nමේ අතර වැලිගම වලාන ප්‍රදේශයේ පොලිතින් උරයක බහා සඟවා තිබියදී සොයාගත් පිස්තෝල 5 සහ උණ්ඩ හරක් කටාගේ බවටයි පොලිසිය සැක පළ කරන්නේ.\nපොලිස් මත්ද්‍රව්‍ය නාශක කාර්යාංශය විසින් මිද්දෙණිය ප්‍රදේශයේදී සොයාගනු ලැබූ සුඛෝපභෝගි බස් රථය මාතර සිට කඩුවෙල දක්වා අධිවේගී මාර්ගයේ ධාවනය සඳහා යොදවා තිබූ බවත්, හරක් කටාගේ සහෝදරයාගේ නමට ධාවන බලපත්‍රය සමඟ එය මිලදී ගෙන ඇති බවත් විමර්ශණවලදී හෙලිව තිබෙනවා.\nමේ අතර, වැලිගම වලාන ප්‍රදේශයේ කැලෑබඳ ප්‍රදේශයක සඟවා තිබියදී සොයාගත් ගිනි අවි 5, පාකිස්ථානයේ සිට මුහුදු මාර්ගය ඔස්සේ රැගෙන ආ මත්කුඩු සමඟ මෙරටට රැගෙන එන්නට ඇතැයි පොලීසිය පවසනවා.\nඅද අළුයම කළ වැටලීමකදී පිස්තෝල වලට අමතරව මැගසින් අටක් සහ පතොරොම් 10ක් ද එහි තිබී හමුවුණා.",
       "URL": "https://www.hirunews.lk/280211/හරක්-කටාට-අයත්-සුඛෝපභෝගී-බස්-රථයක්-සොයා-ගැනේ",
       "Category": "Local News",
       "Parent URL": "https://www.hirunews.lk/local-news.php?pageID=1741"
}