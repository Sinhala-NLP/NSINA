{
       "Source": "hirunews",
       "Timestamp": "Friday, 27 January 2023 - 12:58",
       "Headline": "සැමියා ඝාතනය කළ බිරිඳ හා නැන්දම්මා ඇතුළු 11ක් අත් අඩංගුවට",
       "News Content": "කෝපායි ප්‍රදේශයේ දී පොලුවලින් සහ මොට ආයුධවලින් පහර දී පුද්ගලයෙකු ඝාතනය කිරීමේ සිද්ධියට අදාළ ව මිය ගිය පුද්ගලයාගේ බිරිඳ, නැන්දම්මා සහ මාමණ්ඩිය ඇතුළු සැකකරුවන් 11 දෙනෙකු පොලිසිය මඟින් අත්අඩංගුවට ගෙන තිබෙනවා.\nපසුගිය 21 වනදා 30 හැවිරිදි අදාළ පුද්ගලයා ඝාතනය කර තිබූ අතර, එම අවස්ථාවේ ඔහුගේ බිරිඳ ඇතුළු පවුලේ සාමාජිකයින් පොලිසියට ප්‍රකාශ කර තිබුණේ, පිටස්තර පිරිසක් පැමිණ පහර දී මෙම ඝාතනය සිදු කර පලා ගිය බව යි.\nකෙසේ වෙතත් පොලිසිය විමර්ශනවල දී මෙම ඝාතනයට පවුලේ සාමාජිකයන්ගේ සම්බන්ධයක් ඇති බවට කරුණු අනාවරණය කර තිබෙනවා.\nමිය ගිය පුද්ගලයාට විවාහයේ දී දෑවැද්ද ලෙස ලැබුණු නිවසේ මොවුන් සියලු දෙනා ජීවත් ව ඇති අතර, කාලයක සිට ඔවුන් අතර ආරවුල් හටගෙන තිබෙනවා.\nමීට මාසයකට පෙර ඇතිවූ ආරවුලක දී ඝාතනයට ලක් වූ පුද්ගලයා, බිරිඳගේ මවට සහ පියාට දැනුම්දී ඇත්තේ නිවසින් පිටව යන ලෙසයි.\nඒ සඳහා ඔවුන්, මාසයක කාලයක් ඉල්ලා ඇති අතර, එතෙක් ඝාතනයට ලක්වූ පුද්ගලයා තමන් සේවය කරන යතුරුපැදි අලුත්වැඩියා මධ්‍යස්ථානයේ රැඳී සිට තිබෙනවා.\nකෙසේ වෙතත් පසුගිය 21 වනදා ඔහු යළි නිවසට පැමිණ ඇති අතර, එහි දී ඇති වූ ආරවුලක් දුරදිගයාමෙන් පසු සැකකරුවන් මොහුව ඝාතනය කර තිබෙනවා.\nඊට මියගිය පුද්ගලයාගේ බිරිඳ, ඇයගේ මව, පියා මෙන්ම සොහොයුරන් හතර දෙනෙකු සම්බන්ධ වී ඇති බවට යි හෙළි වී ඇත්තේ.\nඒ අනුව අත්අඩංගුවට ගත් සැකකරුවන් අද (27) යාපනය මහේස්ත්‍රාත් අධිකරණයට ඉදිරිපත් කිරීමට නියමිත යි.",
       "URL": "https://www.hirunews.lk/326006/සැමියා-ඝාතනය-කළ-බිරිඳ-හා-නැන්දම්මා-ඇතුළු-11ක්-අත්-අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=576"
}