{
       "Source": "hirunews",
       "Timestamp": "Monday, 11 September 2023 - 14:01",
       "Headline": "එජාපයෙන් සියලු ආසන සංවිධායකවරුන්ට කැඳවීමක්",
       "News Content": "ජනාධිපතිවරයාගේ උපදෙස් මත එක්සත් ජාතික පක්ෂය විසින් එම පක්ෂයේ සියලු සංවිධායකවරුන් හෙට පක්ෂ මූලස්ථානය වෙත කැඳවා තිබෙනවා.\nඒ රටේ දේශපාලන තත්වය සම්බන්ධයෙන් සාකච්ඡා කිරීමට සහ ඉදිරි මැතිවරණවලට මුහුණදීම පිළිබඳව අදහස් ලබාගැනීම සඳහායි.\nඑමෙන්ම ශ්‍රී ලංකා නිදහස් පක්ෂයේ සභාපති හිටපු ජනාධිපති මෛත්‍රීපාල සිරිසේන විසින් එම පක්ෂයේ මධ්‍යම කාරක සභාවද අද (11) පස්වරුවේ කැඳවා තිබෙනවා.\nමෙහිදී පක්ෂ මහ ලේකම් ධුරය සම්බන්ධයෙන් ලබාදුන් අධිකරණ තීන්දුව පිළිබඳව හිටපු ජනාධිපතිවරයා විසින් පක්ෂය දැනුවත් කිරීමට නියමිතයි.\nඑමෙන්ම එක්සත් ජනතා නිදහස් සන්ධානයේ මහ ලේකම් ධුරය සම්බන්ධයෙන් උද්ගතව ඇති තත්වය පිළිබඳවද මෙහිදී සාකච්ඡා කෙරෙන බව වාර්තාවනවා.\nසන්ධානයට නව ලේකම්වරයෙකු පත් කරගැනීමට නම් එහි පක්ෂ නායකයන් රැස්වී තීන්දුවක් ගත යුතුයි.\nකෙසේ වෙතත් සන්ධානයේ මහ ලේකම් ධුරය දැරීම අත්හිටුවමින් මීට පෙර අධිකරණය තිලංග සුමතිපාලට සහ මහින්ද අමරවීරට වාරණ නියෝගයක් නිකුත් කළා.\nපාර්ලිමේන්තු මන්ත්‍රී දයාසිරි ජයසේකර ශ්‍රී ලංකා නිදහස් පක්ෂ මහ ලේකම් ධුරයෙන් ඉවත් කිරීමෙන් පසු එක්සත් ජනතා නිදහස් සන්ධානයේ මහ ලේකම්වරයා ලෙස පත් කර තිබූ තිලංග සුමතිපාලගේ පක්ෂ මූලස්ථානයේ පිහිටි කාර්යාලයේ යතුර මෛත්‍රීපාල සිරිසේන හිටපු ජනාධිපතිවරයා විසින් නැවත ලබාගෙන තිබුණා.\nඒ, දුමින්ද දිසානායක මන්ත්‍රීවරයා මගින්.\nකෙසේ වෙතත් ආරංචි මාර්ග සඳහන් කළේ තිලංග සුමතිපාල හිටපු මන්ත්‍රීවරයා යළි මෛත්‍රීපාල සිරිසේන හිටපු ජනාධිපතිවරයා අමතා සිය කාර්යාලයේ යතුර ලබාගෙන එහි තිබූ ඔහුට අයත් ලියකියවිලි සහ භාණ්ඩ තොගයක් රැගෙන ගොස් ඇති බවයි.\nමේ අතර පොදුජන පෙරමුණේ පාර්ලිමේන්තු මන්ත්‍රීවරුන්ගේ හමුවක්ද මේ සතිය තුළ කැඳවා ඇති බවයි එම පක්ෂ ආරංචි මාර්ග සඳහන් කළේ.",
       "URL": "https://www.hirunews.lk/347920/එජාපයෙන්-සියලු-ආසන-සංවිධායකවරුන්ට-කැඳවීමක්",
       "Category": "Local News",
       "Parent URL": "https://www.hirunews.lk/local-news.php?pageID=37"
}