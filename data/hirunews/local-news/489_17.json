{
       "Source": "hirunews",
       "Timestamp": "Wednesday, 08 March 2023 - 16:38",
       "Headline": "එලුමස් කටුවක් උගුරේ හිර වී කාන්තාවක් මරුට",
       "News Content": "එලුමස් කටුවක් උගුරේ හිර වී තුවාල ලැබූ යාපනය චාවාකච්චේරී ප්‍රදේශයේ කාන්තාවක් 7වනදා යාපනය ශීක්ෂණ රෝහලේදී මියගොස් තිබෙනවා.\nමෙසේ මියගොස් ඇත්තේ යාපනය චාවාකච්චේරී ප්‍රදේශයේ පදිංචිව සිටි දෙදරු මවක් වූ 46 හැවිරිදි ලෝකන්ද්‍රකුමාර් මේරි ජනේස්රා නැමති කාන්තාවයි.\nඇය ආහාරයට එලුමස් අනුභව කළ අවස්ථාවේදී එලුමස් කටුවක් උගුරේ හිරවීම නිසා එය ඉවත් වීමට ඉදුණු කෙසල් අනුභව කළද මස් කටුව නොගිය බැවින් ඇයව රෝහල් ගත කොට තිබෙනවා.\nවෛද්‍යවරු මස්කටුව නිරීක්ෂණය කිරීම සදහා ඇයගේ උගුරට කැමරාවක් යැවීමට සූදානම් වූ අවස්ථාවේදි ඇය ඊට බිය වී රෝහලෙන් පැන ආපසු නිවසට පැමිණ තිබෙනවා..\nනිවසට පැමිණ ස්වල්ප වේලාවකදී ඇය එක දිගටම ලේ වමනය කරන්නට පටන් ගැනීම නිසා යළිත් වරක් ඇගේ ස්වාමියා ඇයව රෝහල් ගත කොට තිබෙනවා.\nරෝහලේ ප්‍රතිකාර ලබමින් සිටියදී ඇය මියගිය අතර මරණය සම්බන්ධයෙන් පශ්චාත් මරණ පරීක්ෂණය පැවැත්වු යාපනය ශීක්ෂණ රෝහලේ අධිකරණ වෛද්‍ය නිලධාරී නාමසිවායම් ප්‍රේම්කුමාර් එම මරණය උගුරේ මස් කටුවක් සිර වී ඇති වූ තුවාල වලින් අධික ලෙස රුධිරය වහනය වීම නිසා මරණය සිදු වූ බවට නිගමනය කොට තිබෙනවා.\nයාපනයේ චාවාකච්චේරී පොලීසිය සිද්ධිය සම්බන්ධයෙන් පරීක්ෂණ පවත්වා මියගිය අයගේ මළ සිරුර ඥාතීන් වෙත බාර දී තිබෙනවා.",
       "URL": "https://www.hirunews.lk/329361/එලුමස්-කටුවක්-උගුරේ-හිර-වී-කාන්තාවක්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=489"
}