{
       "Source": "hirunews",
       "Timestamp": "Saturday, 23 July 2022 - 9:49",
       "Headline": "ජනපති රනිල්ට චීන ජනපතිගෙන් උණුසුම් සුබ පැතුම් (වීඩියෝ)",
       "News Content": "මෙරට අටවැනි විධායක ජනාධිපති ධුරයේ දිවුරුම් දුන් රනිල් වික්‍රමසිංහට සුබ පැතුම් පිරිනමින් චීන ජනාධිපති ෂී ජිං පිං ලිපියක් යොමු කර තිබෙනවා.\nචීනය හා ශ්‍රී ලංකාව සාම්ප්‍රදායික මිතුරන් බව පෙන්වා දෙන ජනාධිපති ෂී, රාජ්‍ය තාන්ත්‍රික සබඳතා ආරම්භ වී ගෙවුණු 65 වසර තුළ අන්‍යෝන්‍ය ගෞරවය සහ ප්‍රතිලාභ සහතික කරන පදනමක පිහිටා දෙරට අතර ද්විපාර්ශ්වික සබඳතා වර්ධනය කර ගත් බව සිහිපත් කරනවා.\nනව ජනාධිපතිවරයාගේ නායකත්වය යටතේ ශ්‍රී ලංකාවට තාවකාලික අපහසුතා ජය ගැනීමටත් ආර්ථික හා සාමාජයීය පුනර්ජීවන ක්‍රියාදාමයන් වේගවත් කිරීමටත් හැකිවනු ඇති බව චීන ජනාධිපතිවරයාගේ විශ්වාසයයි.\nඑම කාර්යයේ දී ජනාධිපතිවරයාට සහ ශ්‍රී ලාංකිකයන්ට තම උපරිම සහාය ලබා දෙන බවට චීන ජනාධිපතිවරයා සහතික වනවා.\nකෙසේ වෙතත් චීනය සම්බන්ධයෙන් මෙරට ජනතාව තුළ ඇත්තේ එතරම් සුබවාදී ආකල්පයක් නම් නොවේ.\nසිය බල පරාක්‍රමය විහිදුවීම සඳහා උපක්‍රමිකව වැදගත් කලාපීය පිහිටීම ශ්‍රී ලංකාව දෙසට චීන ඇස යොමු වීමට ප්‍රධානතම හේතුව බව ජාත්‍යන්තර සබඳතා පිළිබඳ විශේෂඥයින් පෙන්වා දෙනවා.\n2005 දී මහින්ද රාජපක්‍ෂ ජනාධිපතිවරයා ලෙස තේරී පත්වීමෙන් පසු ලංකාව වැඩි වශයෙන් චීනයට සමීප වූ අතර ඔහුගේ දෙවන ධුර කාලය තුළ හම්බන්තොට වරාය ඇතුළු යටිතල පහසුකම් ව්‍යාපෘති රැසක් චීනයට සැපයීමෙන් ක්‍රමානුකූලව බලය චීනය වෙත ලබා දෙනු ලැබුවා.\nසංඛ්‍යාලේඛන පෙන්වා දෙන්නේ චීනය මේ වන විට ශ්‍රී ලංකාවට ඩොලර් බිලියන 5කට වඩා ණය ලබා දී ඇති අතර එය ශ්‍රී ලංකාවේ මුළු විදේශ ණය ප්‍රමාණයෙන් 10% ක් පමණ වන බවයි.\nවේගයෙන් ඉහළ යන ආහාර ද්‍රව්‍ය මිල හා ඉන්ධන අර්බුදය හමුවේ රටට තව තවත් ණය උපකාර අවශ්‍ය වුව ද චීනය සැලකිය යුතු උපකාරයක් මෙතෙක් ලබා දී නැහැ.\nවත්මන් අර්බුදය තුළ චීනය ක්‍රියා කිරීමට තෝරා ගන්නා ආකාරය ශ්‍රී ලංකාවේ විදේශිය ණය ප්‍රතිව්‍යුහගත කිරීම අවසන් කිරීමේ ක්‍රියාවලිය හැඩගස්වනු ඇති.\nශ්‍රී ලංකා මහ බැංකුවේ සහ මුදල් අමාත්‍යාංශයේ විදේශ සම්පත් දෙපාර්තමේන්තුවේ දත්ත අනුව චීන ණය ප්‍රමාණය ඩොලර් බිලියන 7.1 ක් පමණ වනවා.\nවෙනත් වචන වලින් කිවහොත්, ප්‍රතිව්‍යුහගත කිරීමට ඇති විදේශ ණයවලින් සියයට 26 ක් පමණ චීන ණයයි.\nඉන් ඇමෙරිකානු ඩොලර් බිලියන 4.3ක් පමණ චීනයේ EXIM බැංකුවට සහ ඇමෙරිකානු ඩොලර් බිලියන 2.8ක් China Development Bank (CDB) වෙත ගෙවිය යුතුයි.\nනමුත් මෙම ණය ප්‍රතිව්‍යුහගත කිරීම සම්බන්ධයෙන් චීනය මෙතෙක් කිසිදු සුබවාදී ප්‍රතිචාරයක් දක්වා නැහැ.\nචීන ණය ලබාගෙන සිදු කර ඇති සංවර්ධන ව්‍යාපෘති බොහෝමයක් රටට බරක් වී තිබෙනවා.\nහම්බන්තොට වරාය, මත්තල ජාත්‍යන්තර ගුවන්තොටුපල, කොළඹ නෙලුම් කුළුණ, සූරියවැව අන්තර්ජාතික ක්‍රිකට් ක්‍රීඩාංගනය, ඒ සඳහා කදිම උදාහරණ වනවා.\nඩොලර් මිලියන ගණනක් වැය කළ මෙම සංවර්ධන ව්‍යාපෘති ජනතාවට බරක් වී ඇත්තේ ආදායම් උත්පාදනය නොකරන බැවිනුයි.\nචීන ව්‍යාපෘති සම්බන්ධයෙන් අනවශ්‍ය බලාපොරොත්තු තැබීම ශ්‍රී ලංකාවේ ආර්ථිකය කඩා වැටීමට හේතු වූ බව ඇමෙරිකාවේ සීඅයිඒ සංවිධානයේ ප්‍රධානී, විලියම් බර්න්ස් පැවසුවේ ඇස්පෙන් වාර්ෂික ආරක්ෂක සමුළුව අමතමින්.\n\" සිය ආර්ථික අනාගතය උදෙසා චීන ව්‍යාපෘති පිළිබඳ අදූරදර්ශී බලාපොරොත්තු තබමින් අධික ලෙස ණය ගැනීමේ ප්‍රතිඵලයක් ලෙස අද ශ්‍රී ලංකාවේ ආර්ථික හා දේශපාලනමය වශයෙන් විනාශකාරී බිඳ වැටීමක් ඇතිව තිබෙනවා.\" විලියම් බර්න්ස් පැවසුවා.\nමේ අතර ශ්‍රී ලංකාව ඩොලර් බිලියන 4ක ආධාර ලබා ගැනීම සඳහා චීනය සමඟ දිගටම සාකච්ඡා කරමින් සිටින බව චීනයේ ශ්‍රී ලංකා තානාපති පාලිත කොහොන පසුගිය සතියේ බ්ලූම්බර්ග් රූපවාහිනි නාලිකාව සමග පැවති සම්මුඛ සාකච්ඡාවක දී පවසා තිබුණා.\nඔහු එහිදී සඳහන් කළේ චීනය යම් නිශ්චිත මොහොතක දී ඒ සඳහා එකඟ වනු ඇති බවයි.\nමේ වසරේ ගෙවීමට නියමිත චීන ණයවලට සමාන මුදලක් ගෙවීම සඳහා ඩොලර් බිලියනයක ණයක් චීනයෙන් ඉල්ලා සිටින බව චීනයේ ශ්‍රී ලංකා තානාපති පාලිත කොහොන පැවසුවා.\nචීන ආනයන සඳහා ගෙවීමට ඩොලර් බිලියන 1.5 ක ණය පහසුකමක් (credit line) අපේක්ෂා කරන අතර ඩොලර් බිලියන 1.5 ක මූල්‍ය හුවමාරුව (swap) සක්‍රීය කරගැනීමට ද ශ්‍රී ලංකාව අපේක්ෂා කරනවා.\n\"මේවා අසාධාරණ ඉල්ලීම් නොවන නිසා යම් අවස්ථාවක දී චීනය අපගේ ඉල්ලීම් වලට එකඟ වනු ඇතැයි අපට විශ්වාසයි\", කොහොනා පැවසීය. \"අපි අනෙකුත් ණය හිමියන්ගෙන්ද එවැනිම ඉල්ලීම් කර තිබෙනවා.\nඅපගේ මූල්‍ය පද්ධතියේ ස්ථාවරත්වය ගෙන ඒම සඳහා ශ්‍රී ලංකාවට අරමුදල් අවශ්‍ය වන අතර චීනය ඉක්මනින් ඒ සඳහා උපකාර කරනු ඇතැයි අපට විශ්වාසයි.\" ශ්‍රී ලංකා තානාපතිවරයා වැඩිදුරටත් සඳහන් කළා.\nවෝල් ස්ට්‍රීට් ජර්නල් සමග පැවති සම්මුඛ සාකච්ඡාවකදී මහබැංකු අධිපති ආචාර්ය නන්දලාල් වීරසිංහ මහතා පැවසුවේ ඩොලර් බිලියන 1.5 ක මූල්‍ය හුවමාරුව භාවිත කළ හැකි වන පරිදි ඊට අදාල කොන්දේසි ලිහිල් කිරීමට චීනය තවමත් පියවර ගෙන නොමැති බවයි.\nමෙම දුෂ්කර අවස්ථාවේ චීනය වැඩ උඩටවත් නොපැමිණි පසුබිමක ඉන්දියාව වැට පැන විත් ඩොලර් මිලියන 4කට ආසන්න විශාල මූල්‍ය පැකේජයක් ශ්‍රී ලංකාවට පිරිනමා තිබෙනවා.\nඉන්දියානු ආක්‍රමණයක් පිළිබඳ කතිකාවක නිර්මාණය වන්නේ මෙම පසුබිම තුළයි.\nශ්‍රී ලංකා දේශපාලනයේ ඇතැම් කොටස් සෑම විටම සිය විශාල සහ බලගතු අසල්වැසියා වන ඉන්දියාවේ අතපෙවීම් ගැන සැකයෙන් සිටියි.\nනමුත් මෙය ඉන්දියාව ශ්‍රී ලංකාවට උපකාර කළ පළමු වතාව නොවේ.\nඇත්ත වශයෙන්ම, පසුගිය වසර තුළ ඉන්දියාව තරම් ශ්‍රී ලංකාවට උපකාර කළ වෙනත් කිසිදු රටක් හෝ ආයතනයක් නොමැති තරම්.\nපසුගිය වසර 10 තුළ ඉන්දියාව විසින් ශ්‍රී ලංකාවට ණය පහසුකම් 8ක් (credit line) ලබා දී ඇති අතර එය ඇමෙරිකානු ඩොලර් මිලියන 1850.64ක් බව විදේශ කටයුතු අමාත්‍ය එස්. ජයිශංකර් ඊයේ (22) පැවසුවා.\nඩීඑම්කේ ලෝක් සභා මන්ත්‍රී එස් රාමලිංගම් විසින් කළ ප්‍රශ්න කිරීමකට ලිඛිත පිළිතුරක් යොමුකරමින් විදේශ අමාත්‍යවරයා මේ බව අනාවරණය කළා.\nඉන්දියාව සිය 'අසල්වැසි ප්‍රථම' ප්‍රතිපත්තිය යටතේ ශ්‍රී ලංකාවේ ආර්ථික අභියෝග ජය ගැනීම සඳහා සහ ආර්ථික සංවර්ධනය සඳහා අඛණ්ඩව සහාය වන බව විදේශ අමාත්‍යවරයා ප්‍රකාශ කර තිබෙනවා.\n\"අසල්වැසි පළමුව' ප්‍රතිපත්තිය යටතේ රජය සිය සියලු අසල්වාසීන් සමඟ මිත්‍රශීලී සහ අන්‍යෝන්‍ය වශයෙන් වාසිදායක සබඳතා වර්ධනය කර ගැනීමට කැපවී සිටිනවා. මෙම ප්‍රතිපත්තියට අනුකූලව ඉන්දියාව ශ්‍රී ලංකාවේ ආර්ථික සංවර්ධනය සඳහා අඛණ්ඩව සහාය වන අතර ආර්ථික අභියෝග ජය ගැනීම සඳහා ද සහය දක්වනවා. ,\" ඔහු පැවසුවා.\nකෙසේ වෙතත්, වත්මන් ආර්ථික අර්බුදය නිසා රටවල් දෙක අතර දේශපාලන බැඳීම් අභිබවා යන අවස්ථා ඇති වෙතැයි අපේක්ෂා කෙරෙනවා.",
       "URL": "https://www.hirunews.lk/310724/ජනපති-රනිල්ට-චීන-ජනපතිගෙන්-උණුසුම්-සුබ-පැතුම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1000"
}