{
       "Source": "hirunews",
       "Timestamp": "Thursday, 16 September 2021 - 7:37",
       "Headline": "නීති විරෝධී ලෙස ගෙන් වූ 'කොල්ලු' තොගයක් රේගු දැලේ",
       "News Content": "නීති විරෝධී ලෙස මෙරටට ගෙන් වූ කොල්ලු ඇතුළු ආහාර තොගයක් ඉකුත් 14 වැනි දා රේගුව විසින් පරීක්ෂා කර තිබෙනවා.\nශ්‍රී ලංකා රේගුවට පැමිණි බහාලුමක් පරික්ෂා කිරීමේදීයි මෙම ආහාර තොගය සොයාගෙන ඇත්තේ.\nව්‍යාජ රේගු සටහන්කරයක් හරහා මෙම ආහාර ගෙන්වා ඇති බව වාර්තා වෙනවා.\nරේගු සටහන්කරයේ කොල්ලු කිලෝග්‍රෑම් 23150ක් ලෙස සටහන් කර තිබුණ ද එහි තිබී ඇත්තේ කොල්ලු කිලෝග්‍රෑම් 1800ක්.\nඊට අමතර ව ආනයන සීමා පනවා ඇති වියළි ඉඟුරු,උඳු සහ තල් සූකිරි තොගයක් ද මෙම බහාලුමේ තිබී සොයාගෙන තිබෙනවා.\nමෙම භාණ්ඩ තොගයේ වෙළඳපොළ වටිනාකම ලක්ෂ හැට හතරකට (6,417,467) වැඩි මුදලක් ලෙසටයි ගණන් බලා ඇත්තේ.\nමෙම නීති විරෝධී ආනයනය සාර්ථක වුණා නම්, මෙරටට අහිමි වීමට තිබූ අදායම ලක්ෂ 18කට ආසන්නයි.\nසිද්ධිය පිළිබඳ වැඩිදුර පරීක්ෂණ ශ්‍රී ලංකා රේගුව විසින් පවත්වන අතර, විමර්ශනය අවසානයේ භාණ්ඩ රාජසන්තක කෙරෙනු ඇති.",
       "URL": "https://www.hirunews.lk/282322/නීති-විරෝධී-ලෙස-ගෙන්-වූ-කොල්ලු-තොගයක්-රේගු-දැලේ",
       "Category": "Local News",
       "Parent URL": "https://www.hirunews.lk/local-news.php?pageID=1689"
}