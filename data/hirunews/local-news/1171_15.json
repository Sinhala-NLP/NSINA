{
       "Source": "hirunews",
       "Timestamp": "Friday, 13 May 2022 - 16:53",
       "Headline": "එක්සත් අරාබි එමීර් රාජ්‍යයේ ජනපති අභාවප්‍රාප්ත වෙයි",
       "News Content": "එක්සත් අරාබි එමීර් රාජ්‍යයේ ජනාධිපති සහ අබුඩාබි පාලක Sheikh Khalifa bin Zayed Al Nahyan අභාවප්‍රාප්ත වී තිබෙනවා.\nඅද ඔහු මියගොස් ඇති බවයි එරට ජනාධිපති කටයුතු අමාත්‍යාංශය නිවේදනය කළේ.\nSheikh Khalifa bin Zayed Al Nahyan එක්සත් අරාබි එමීර් රාජ්‍යයේ ජනාධිපති සහ අබුඩාබියේ පාලකයා ලෙස 2004 නොවැම්බර් 3 සිට මෙතෙක් සේවය කරමින් සිටියා.\nඑක්සත් අරාබි එමීර් රාජ්‍යයේ ප්‍රථම ජනාධිපතිවරයා ලෙස සේවය කළ ඔහුගේ පියා වූ දිවංගත ෂීක් සයීඩ් බින් සුල්තාන් අල් නහියන් ගේ අනුප්‍රාප්තිකයා ලෙසටයි ඔහු 2004 නොවැම්බර් තේරී පත් වුයේ.\n1948 දී උපත ලැබූ ෂෙයික් කලීෆා එක්සත් අරාබි එමීර් රාජ්‍යයේ දෙවන ජනාධිපතිවරයා වූ අතර අබුඩාබි එමීර් රාජ්‍යයේ 16 වැනි පාලකයායි.\nඔහු ෂෙයික් සයිඩ්ගේ වැඩිමහල් පුත්‍රයා ද වනවා.\nඑක්සත් අරාබි එමීර් රාජ්‍යයේ ජනාධිපතිවරයා වූ දා සිට, ෂීක් කලීෆා ෆෙඩරල් රජය සහ අබුඩාබි රජය යන දෙකෙහිම ප්‍රධාන ප්‍රතිව්‍යුහගත කිරීමකට ප්‍රධානත්වය ගෙන තිබෙනවා.\nඔහුගේ පාලන සමයේදී එක්සත් අරාබි එමීර් රාජ්‍යය ජනතාවට යහපත් ජීවිතයක් සහතික කරන වේගවත් සංවර්ධනයක් අත්කර ගෙන ඇති බවයි විදෙස් මාධ්‍ය පෙන්වා දෙන්නේ.\nජනාධිපතිවරයා ලෙස තේරී පත් වූ පසු, ෂීක් කලීෆා එක්සත් අරාබි එමීර් රාජ්‍යයේ පුරවැසියන්ගේ සහ පදිංචිකරුවන්ගේ සමෘද්ධිය මූලික කර ගනිමින් සමබර සහ තිරසාර සංවර්ධනයක් අත්කර ගැනීම සඳහා ඔහුගේ පළමු උපායමාර්ගික සැලැස්ම ක්‍රියාත්මක කරනු ලැබුවා.\nඑක්සත් අරාබි එමීර් රාජ්‍යයේ ජනාධිපතිවරයා ලෙස ඔහුගේ ප්‍රධාන අරමුණු වූයේ ඔහුගේ පියා වූ ෂෙයික් සයීඩ්ගේ මාවතේ රට ඉදිරියට ගෙන යාමයි.\nෂීක් කලීෆා ඉන්ධන හා ගෑස් අංශයේ සංවර්ධනය සහ රටේ ආර්ථික විවිධාංගීකරණයට සාර්ථකව දායක වුණා.\nඔහු එක්සත් අරාබි එමීර් රාජ්‍යය පුරා සංචාරවල නිරත වූ අතර, එම කාලය තුළ නිවාස, අධ්‍යාපනය සහ සමාජ සේවා සම්බන්ධ ව්‍යාපෘති ගණනාවක් ගොඩනැගීම සඳහා උපදෙස් ලබා දී තිබෙනවා.\nමියයන විට 73 හැවිරිදි වියේ පසු වූ ඔහු දීර්ඝ කාලයක් රෝගාතුරව සිට ඇති බවයි විදෙස් මාධ්‍ය වාර්තා කළේ.\nඔහුගේ අභාවයත් සමඟ එරට රජය විසින් දින 40 ක ශෝක කාලයක් ප්‍රකාශයට පත්කර තිබෙනවා.",
       "URL": "https://www.hirunews.lk/304252/එක්සත්-අරාබි-එමීර්-රාජ්‍යයේ-ජනපති-අභාවප්‍රාප්ත-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1171"
}