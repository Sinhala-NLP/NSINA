{
       "Source": "hirunews",
       "Timestamp": "Sunday, 30 October 2022 - 21:24",
       "Headline": "සෝල් අගනුවර තෙරපීමකින් මියගිය ගණන 154 දක්වා ඉහළට (වීඩියෝ)",
       "News Content": "දකුණු කොරියාවේ සෝල් අගනුවර පැවති හැලෝවීන් සාදයක් අතරතුර සිදුවූ තෙරපීමකින් පුද්ගලයින් 154 දෙනෙක් මියගොස් සියයකට අධික පිරිසක් තුවාල ලබා රෝහල්ගත කර තිබෙනවා.\nජීවිතක්ෂයට පත්වූවන් අතර 27 හැවිරිදි ශ්‍රී ලාංකිකයෙකු ද වන බවයි විදේශ කටයුතු අමාත්‍යාංශය සඳහන් කළේ.\nපසුගිය පළමු වැනිදා ඉන්දුනීසියාවේ පාපන්දු තරගාවලියක් අතරතුර ඇති වූ නොසන්සුන්තාවකදී පුද්ගලයන් 131 දෙනෙකු මියයාමේ සිද්ධියෙන් පසුව ලොව වාර්තා වූ දැවැන්තම ඛේදවාචකය මෙය වනවා.\nමෙම සිදුවීම වාර්තාවන්නේ දකුණු කොරියාවේ සෝල් අගනුවර රාත්‍රී සාද පැවැත්වෙන ඉටාවෝන්ග් - ඩොන්ග් නමැති ප්‍රදේශයෙන්.\nදහස් සංඛ්‍යාත ජනතාවක් මෙම ප්‍රදේශයට ඊයේ එක්රැස්වී තිබුණේ කොවිඩ් 19 ව්‍යාප්තියෙන් පසු දකුණු කොරියාවේ පැවැත්වෙන පළමු හැලෝවින් සැමරුමට සහභාගි වීම සඳහායි.\nපටු මංතීරුවක සංවිධාන කර තිබු මෙම සැමරුම් අවස්ථාවට සහභාගි වූ පුද්ගලයින් හට ශ්වසන අපහසුතා මතුවීම හේතුවෙන් සිහිසුන් වී බිම ඇඳ වැටුණු බව විදෙස් වාර්තා පවසනවා.\nඑම අවස්ථාවේදී හදිසි ප්‍රතිකාර කණ්ඩායම් සිහිසුන් වූ පුද්ගලයින්ට කඩිනම් ප්‍රතිකාර ලබාදීමට පියවර ගත් අතර 100කට අධික පිරිසක් රෝහල්ගත කෙරුණා.\nදකුණු කොරියානු වාර්තා පැවසුවේ, කලබලයට පත්වූ ජනතාව ඉදිරියට යාමට උත්සහ කිරීමත් සමග මෙම තෙරපීම සිදුව තිබු බවයි.\nසිද්ධියෙන් පුද්ගලයින් 154 දෙනෙක් ජීවිතක්ෂයට පත්වුණා.\nමියගිය පිරිස අතර ඉරාන, නෝර්වේ, චීන සහ උස්බෙකිස්ථාන ජාතිකයින් ඇතුළු විදේශිකයින් 19 දෙනෙකු ද වන බවයි නවතම වාර්තාවල දැක්වෙන්නේ.\nඅතුරුදන් වූ පුද්ගලයන් 3580 දෙනෙකු සම්බන්ධයෙන් ද පැමිණිලි ලැබී ඇති බව සෝල් නුවර පාලනාධිකාරීය පවසනවා.\nදකුණු කොරියානු ජනාධිපති යූන් සුක් යොල් මෙම සිද්ධිය වූ ස්ථානයට පැමිණ නිරීක්ෂණයක යෙදුණු අතර, කඩිනම් පරීක්ෂණයක් ආරම්භ කරන ලෙසට ද නියෝග කර තිබෙනවා.\nඑළැඹෙන නොවැම්බර් මස 05 වැනිදා දක්වා දකුණු කොරියාවේ ජාතික ශෝක කාලයක් ද ප්‍රකාශයට පත් කෙරුණා.\nමෙම තෙරපීමෙන් මියගිය අය අතර ශ්‍රී ලාංකිකයෙකුද සිටින බව මෙරට විදේශ කටයුතු අමාත්‍යාංශය තහවුරු කළා.\nමෙලෙස මියගොස් ඇත්තේ මහනුවර උඩතලවින්න මඩිගේ ප්‍රදේශයේ පදිංචි 27 හැවිරිදි මුනව්වර් මොහමඩ් ජිනාත් නම් තරුණයෙක්.\nඔහු වසර දෙකක පමණ කාලයක් කොරියාවේ රැකියාවක නිරතව සිට පසුව මෙරටට පැමිණ මීට දෙමසකට පමණ පෙර විවාහ වී ඇති බව තරුණයාගේ ඥාතීන් ප්‍රකාශ කළා.\nවිවාහයෙන් පසුව ඔහු යළි කොරියාවේ රැකියාවට ගොස් ඇත්තේ මීට මාස එකහමාරකට පමණ පෙරයි.\nමේ අතර මෙම ඛේදවාචකය සම්බන්ධයෙන් ජනාධිපති රනිල් වික්‍රමසිංහ මහතා දකුණු කොරියානු රජයට සහ එරට වැසියන්ට සිය සංවේගය පළ කර තිබෙනවා.\nජනාධිපති මාධ්‍ය අංශය නිවේදනය කළේ ජනාධිපතිවරයා මියගිය පිරිසගේ ඥාතීන්ට සිය ශෝකය පළ කරන අතර ප්‍රතිකාර ලබන පුද්ගලයින්ට ඉක්මන් සුවය ද ප්‍රාර්ථනා කරන බවයි.\n2015 වසරේදී සෞදි අරාබියේ මක්කම වන්දනාවේ යෙදුණු බැතිමතුන් අතරඇති වූ තෙරපීමකින් පුද්ගලයින් 717 දෙනෙකු මියයාමේ සිද්ධියට සහ පසුගිය 1 වැනිදා ඉන්දුනීසියාවේ පාපන්දු තරගාවලියක් අතරතුර ඇති වූ නොසන්සුන්තාවකින් පුද්ගලයන් 131 දෙනෙකු මියයාමේ සිද්ධිවලින් පසු ලොව වාර්තා වූ දැවැන්තම ඛේදවාචකය මෙය වනවා.",
       "URL": "https://www.hirunews.lk/319234/සෝල්-අගනුවර-තෙරපීමකින්-මියගිය-ගණන-154-දක්වා-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=767"
}