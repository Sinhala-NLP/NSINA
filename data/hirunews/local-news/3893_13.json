{
       "Source": "hirunews",
       "Timestamp": "Saturday, 16 June 2018 - 12:48",
       "Headline": "16යේ කණ්ඩායම ඉදිරි මැතිවරණයේදී, පොහොට්ටුවෙන්",
       "News Content": "ආණ්ඩුවෙන් ඉවත් වූ ශ්‍රී ලංකා නිදහස් පක්ෂ මන්ත්‍රීවරුන් 16 දෙනාම ඉදිරි පාර්ලිමේන්තු මැතිවරණයේදී ශ්‍රී ලංකා පොදුජන පෙරමුණ නියෝජනය කරමින් පොහොට්ටුව ලාංඡනය යටතේ තරඟ වදින බව එම කණ්ඩායම නියෝජනය කරන ශ්‍රී ලංකා නිදහස් පක්ෂයේ ජ්‍යෙෂ්ඨ උප සභාපති, පාර්ලිමේන්තු මන්ත්‍රී ඩබ්ලිව්.ඩී.ජේ. සෙනෙවිරත්න පවසනවා.\nහිරු ප්‍රවෘත්ති අංශය කළ විමසීමකදී  ඔහු කියා සිටියේ පොහොට්ටුවෙන් තරඟ කිරීම සඳහා අවස්ථාව ලබාදීමට හිටපු ජනාධිපති මහින්ද රාජපක්ෂ පොරොන්දු වූ බවයි.\nඒ අනුව ඉදිරි මැතිවරණයේදී සිය කණ්ඩායමේ පාර්ලිමේන්තු මන්ත්‍රීවරුන් 16 දෙනාම ශ්‍රී ලංකා පොදුජන පෙරමුණෙන් තරඟ කරන අතර ඒ සඳහා වන සාකච්ඡා තවදුරටත් පැවැත්වෙන බවයි ඔහු වැඩිදුරටත් සඳහන් කළේ.\nමේ අතර, මාතලේ ප්‍රදේශයේ අද (16) පැවැත්වෙන සම්මන්ත්‍රණයකදී 16යේ කණ්ඩායමේ ප්‍රතිපත්ති ප්‍රකාශය එළිදැක්වීමට නියමිතයි.\nආණ්ඩුවෙන් ඉවත් වූ 16 දෙනාගේ කණ්ඩායම තම ඉදිරි දේශපාලන අරමුණු සම්බන්ධයෙන් ජනතාව දැනුවත් කිරීම සඳහා රට පුරා සම්මන්ත්‍රණ මාලා ක්‍රියාත්මක කරනු ලබනවා.\nඑහි පළමු අදියර මාතර ප්‍රදේශයෙන් පසුගිය දා ආරම්භ කළ අතර, දෙවන සම්මන්ත්‍රණය මාතලේ දී අද පෙරවරු 10ට ආරම්භ වුණා.",
       "URL": "https://www.hirunews.lk/193203/16යේ-කණ්ඩායම-ඉදිරි-මැතිවරණයේදී-පොහොට්ටුවෙන්",
       "Category": "Local News",
       "Parent URL": "https://www.hirunews.lk/local-news.php?pageID=3893"
}