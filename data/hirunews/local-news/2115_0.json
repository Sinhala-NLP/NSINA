{
       "Source": "hirunews",
       "Timestamp": "Tuesday, 02 March 2021 - 20:03",
       "Headline": "මධ්‍යම පරිසර අධිකාරියෙන් පැහැදිළි කිරීමක්",
       "News Content": "මුතුරාජවෙල සහ ඒ ආශ්‍රිත ගම්මාන සම්බන්ධයෙන් විෂයභාර අමාත්‍යවරුන් ලබාදුන් පොරොන්දු කඩ කළ බවට සඳහන් කර ඊට, අප්‍රසාදය පළ කරමින් කාදිනල් හිමිපාණන් නිකුත් කළ නිවේදනය ප්‍රතික්ෂේප කරන බව මධ්‍යම පරිසර අධිකාරිය ප්‍රකාශ කළා.\nඒ එහි සභාපතිවරයාගේ අත්සනින් නිවේදනයක් නිකුත් කරමින්.\nපසුගිය ජනවාරි 21 වනදා අගරදගුරු නිවසේ පැවති සාකච්ඡාවෙන් පසු මේ දක්වා කිසිදු ලෙසකින්වත් තාවකාලික හෝ ස්ථිර බලපත්‍ර ලබාදී නොමැති බව සභාපතිවරයා පවසනවා.\nමුතුරාජවෙල හා ඒ ආශ්‍රිත ගම්මාන නාගරික සංවර්ධන අධිකාරියට පවරා ගැනීමේ යෝජනාවට තමන් දැඩි ලෙස විරුද්ධත්වය ප්‍රකාශ කරන බව ඊයේ කාදිනල් හිමිපාණන් නිවේදනයක් නිකුත් කරමින් සඳහන් කළේ.\nපරිසර අමාත්‍ය මහින්ද අමරවීර සහ වනජීවි රාජ්‍ය අමාත්‍ය විමලවීර දිසානායක ලබාදුන් පොරොන්දු කඩ කළ බවටද එමඟින් චෝදනා කර තිබුණා.\nඑසේම අද පෙරවරුවේ මුතුරාජවෙල පවතින තත්වය සම්බන්ධයෙන් සොයාබැලීම සඳහා මධ්‍යම පරිසර අධිකාරියේ සහ නාගරික සංවර්ධන අධිකාරියේ නිලධාරීන් ඇතුලු  පිරිසක් එම ස්ථානයට ගොස් තිබෙනවා.",
       "URL": "https://www.hirunews.lk/264139/මධ්‍යම-පරිසර-අධිකාරියෙන්-පැහැදිළි-කිරීමක්",
       "Category": "Local News",
       "Parent URL": "https://www.hirunews.lk/local-news.php?pageID=2115"
}