{
       "Source": "hirunews",
       "Timestamp": "Saturday, 18 December 2021 - 19:18",
       "Headline": "කෙරවලපිටිය මුහුදේ තිබෙන ගෑස් නැව් දෙක ගැන වාර්තා හෙට  (වීඩියෝ)",
       "News Content": "මේ වනවිට කෙරවලපිටිය ලිට්රෝ ගෑස් පර්යන්තය අසල මුහුදේ නැංගුරම් ලා ඇති තවත් ගෑස් නැව් දෙකක ප්‍රමිතිය පරීක්ෂා කිරීම සඳහා සාම්පල ලබා ගැනීමට කටයුතු කර තිබෙනවා.\nමේ අතර, දිවයින පුරා ගෑස් බෙදාහැරීමේ කටයුතු අද සිට ආරම්භ කරන බව ලිට්‍රෝ සමාගම නිවේදනය කළා.\nඑහි දැක්වුණේ පාරිභෝගික කටයුතු අධිකාරියේ සහ ශ්‍රී ලංකා ප්‍රමිති ආයතනයේ අනුමැතිය  මීට පෙර කොළඹ වරායට ළගාවූ ගෑස් නෞකාවකට හිමි වූ බවයි.\nකෙසේ වෙතත්, එම නෞකාවේ ඇති ගෑස්වල ප්‍රමිතිය සම්බන්ධයෙන්ද ගැටළු පවතින බවයි පාරිභෝගික ආරක්ෂණ රාජ්‍ය අමාත්‍ය ලසන්ත අලගියවන්න මීට පෙර ප්‍රකාශ කළේ.\nමෙරටට ගෑස් රැගෙන මීට සතියකට පෙර පැමිණී නෞකාවක තිබූ ගෑස් තොග ගොඩබෑම සඳහා පාරිභෝගික කටයුතු පිළිබඳ අධිකාරියේ අවසර හිමි නොවුණේ අදාල ගෑස් නිසි ප්‍රමිතියට නොමැති බව හෙළිවීමත් සමගයි.\nඒ අතරතුර පසුගිය සදුදා තවත් ගෑස් නැවක් කෙරවලපිටිය ගෑස් පර්යන්තය අසල මුහුදේ නැංගුරම් දමනු ලැබුවා.\nඑහෙත්, අදාළ ගෑස් නැව් දෙකෙන් එක් නැවක ගෑස් තොග ගොගඩබෑමට අවසර ලබා දුන් බවයි තාක්ෂණ අමාත්‍යංශයේ ලේකම් ජයන්ත ද සිල්වා හිරු ප්‍රවෘත්ති කළ විමසීමකදී ඊයේ පස්වරුවේ පැවසුවේ.\nඅදාල නැවටම ගොස් පරීක්ෂණ සිදුකිරීමෙන් අනතුරුව එහි ගැටලු‍වක් නොමැති බවට හඳුනාගැනීම හේතුවෙන් එම නැවේ ඇති ගෑස් තොග මුදාහැරීමට උපදෙස් දුන් බව තාක්ෂණ අමාත්‍යංශ ලේකම්වරයා වැඩිදුරටත් සඳහන් කළා.\nඑසේම, මේ වනවිට කෙරවලපිටිය ගෑස් පර්යන්තය අසල මුහුදේ නැංගුරම් ලා ඇති නෞකා දෙකෙන් සාම්පල ලබාගෙන ඇති අතර, ඒවායේ ප්‍රතිඵල හෙට දිනයේදී ලැබෙනු ඇති බවයි වාර්තා වන්නේ.\nමේ අතර, ගෑස් ආශ්‍රිතව සිදුවූ පිපිරීම් රැසක් තවමත් දිවයින පුරා ප්‍රදේශ රැසකින් වාර්තා වනවා.\nමේ අතර ලිට්‍රෝ සූරැකීමේ සංවිධානය ගෑස් පුපුරා යාම් සම්බන්ධයෙන් විධිමත් පරීක්ෂණයක් සිදුකරන්නැයි ඉල්ලා අපරාධ පරක්ෂණ දෙපාර්තමේන්තුවට පැමිණිල්ලක් ඉදිරිපත් කළා.\nඔවුන් පවසන අයුරින් ලිට්‍රෝ සමාගමත් ගෑස් පිපිරීම් සඳහා වගකිව යුතු නොමැතිනම් ඒ සඳහා සැබැවින්ම වග කිවයුත්තේ කවුරුන්ද....? අවසානයේ ගෑස් ආශ්‍රිත පිපිරීම්වල  වගකීම ගත යුත්තේ රටේ ජනතාවද..?\nයන්න අපට මතුවන ගැටලුවයි.",
       "URL": "https://www.hirunews.lk/291450/කෙරවලපිටිය-මුහුදේ-තිබෙන-ගෑස්-නැව්-දෙක-ගැන-වාර්තා-හෙට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1484"
}