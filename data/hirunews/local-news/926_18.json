{
       "Source": "hirunews",
       "Timestamp": "Saturday, 20 August 2022 - 14:16",
       "Headline": "උපරිම මිලට බිත්තර අලෙවි කිරීමට නොහැකි බව වෙළඳුන් කියයි (වීඩියෝ)",
       "News Content": "බිත්තරයක් සඳහා රුපියල් 45ක උපරිම සිල්ලර මිලක් නියම කරමින් පාරිභෝගික කටයුතු පිළිබඳ අධිකාරිය විසින් අතිවිශේෂ ගැසට් නිවේදනයක් නිකුත් කර තිබෙනවා.\nඒ ඊයේ සිට බලපැවැත්වෙන පරිදියි.\nවෙළෙඳ පොළේ බිත්තර මිල ගණන් දිනෙන් දින ඉහළ යන ආකාරය සම්බන්ධයෙන් පසුගිය දින කිහිපය පුරාම අප වාර්තා කළා.\nඑහි උපරිම තත්ත්වය බිත්තරයක මිල රුපියල් 60 සීමාවට ඉහළ ගිය පසුබිමක ඊට මැදිහත් වීමට වෙළෙඳ අමාත්‍යවරයාටද සිදුවුණා.\nඒ අනුව බිත්තර නිෂ්පාදකයින් සහ විෂය භාර අමාත්‍යවරයා අතර පැවති සාකච්ඡාවලදී එකඟතා කිහිපයකට එළැඹි අතර බිත්තර මිල අඩු කිරීමේ අවශ්‍යතාවද අවධාරණය කෙරුණා.\nකෙසේ වෙතත්ල එවන් පසුබිමක 2022 අගෝස්තු මස 19වන දින සිට බලපැවැත්වෙන පරිදි සුදු බිත්තරයක් සඳහා රුපියල් 43ක් සහ දුඹුරු සහ රතු බිත්තරයක් සඳහා රුපියල් 45ක් වන පරිදි උපරිම සිල්ලර මිලක් නියම කරමින් පාරිභෝගික කටයුතු පිළිබඳ අධිකාරිය විසින් මෙම ගැසට් නිවේදනය නිකුත් කරනු ලැබුවා.\n2003 අංක 09 දරන පාරිභෝගික කටයුතු පිළිබඳ අධිකාරී පනතේ 20(5) වගන්තිය යටතේ ක්‍රියා කරමින් කිසිදු නිෂ්පාදකයෙකු ලසාදන්නෙකු, සැපයුම්කරුවෙකු, බෙදාහරින්නෙකු හෝ වෙළෙන්දෙකු විසින් සඳහන් කර ඇති උපරිම සිල්ලර මිලට\nවඩා වැඩියෙන් වෙළදාම් කිරීම, සැපයීම, වෙළදාම් කිරීම සඳහා ඉදිරිපත් කිරීම හෝ වෙළදාම් කිරීම සඳහා ප්‍රදර්ශනය කිරීම නොකළ යුතුයි.\nමේ වනවිට වෙළඳපොළේ බිත්තරයක් රුපියල් 65ක් වැනි ඉහළ මිලකට අලෙවි වන අතර ඒ සම්බන්ධයෙන් සාකච්ඡා කිරීම සඳහා සමස්ත ලංකා බිත්තර නිෂ්පාදකයින්ගේ සංගමය ඇතුලු සංගම් කිහිපයක් ඊයේ අග්‍රාමාත්‍ය දිනේෂ් ගුණවර්ධන මහතා හමු වුණා.\nඑහිදී තීරණය කරනු ලැබුවේ ලබන සඳුදා සිට බිත්තරයක මිල රුපියල් 05කින් පහත දැමීමටයි.\nපාරිභෝගික කටයුතු පිළිබඳ අධිකාරිය විසින් බිත්තරයක උපරිම මිල රුපියල් 43 ක් සහ 45 ක් ලෙස සඳහන් කරමින් මෙම ගැසට් නිවේදනය නිකුත් කර ඇත්තේ එවන් පසුබිමකයි.\nකෙසේ වෙතත්, වෙළඳසැල් හිමියන් සඳහන් කළේ එම උපරිම සිල්ලර මිලට බිත්තර අලෙවි කිරීම ගැටළුවක් බවයි.",
       "URL": "https://www.hirunews.lk/313278/උපරිම-මිලට-බිත්තර-අලෙවි-කිරීමට-නොහැකි-බව-වෙළඳුන්-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=926"
}