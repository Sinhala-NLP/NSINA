{
       "Source": "hirunews",
       "Timestamp": "Friday, 01 April 2022 - 10:00",
       "Headline": "සිමෙන්ති කොට්ටයක මිල රුපියල් 500කින් ඉහළට (වීඩියෝ)",
       "News Content": "දේශීය වශයෙන් නිෂ්පාදිත සහ ආනයනික සිමෙන්ති කොට්ටයක මිල රුපියල් 500කින් ඉහළ නංවා තිබෙනවා.\nඒ අනුව රුපියල් 1,850ක්ව පැවති කිලෝග්‍රෑම් පණහේ සිමෙන්ති කොට්ටයක මිල රුපියල් 2,350ක් දක්වා ඉහළ යනවා.\nඇමරිකානු ඩොලරයට සාපේක්ෂව රුපියල අවප්‍රමාණ වීම සහ අමුද්‍රව්‍ය මිල ගණන් ඉහළ යාම මිල වැඩි කිරීමට හේතුව යි.\nපසුගිය වසරේ නොවැම්බර් හයවනදා රුපියල් 1,098ක්ව පැවති කිලෝග්‍රෑම් පණහේ සිමෙන්ති කොට්ටයක මිල රුපියල් 1,275 දක්වා රුපියල් 177 කින් ඉහළ නංවනු ලැබුවා.\nඉන්පසු පසුගිය ජනවාරි 1 වනදා එම මිල තවත් රුපියල් 100කින් ඉහළ නැංවීමත් සමඟ සිමෙන්ති කොට්ටයක මිල රුපියල් 1,375 දක්වා ඉහළ ගියා.\nපසුගිය මාර්තු 13 වනදා නැවතත් සිමෙන්ති කොට්ටයක මිල රුපියල් 1,850 දක්වා රුපියල් 475 කින් ඉහළ නංවනු ලැබුවා.\nඒ අනුව පසුගිය නොවැම්බරයේ සිට මේ දක්වා සිමෙන්ති කොට්ටයක මිල සියයට 114කින් ඉහළ ගොස් තිබෙනවා.\nමේ අතර ඉදිකිරීම් ක්‍ෂේත්‍රයේ රැකියා ලක්ෂ 6ක් පමණ ලබන මාසය වනවිට අහිමිවී යාමේ අවදානමක් මතුව ඇති බව ශ්‍රී ලංකා ජාතික ඉදිකිරීම් සංගමය පවසනවා.\nකොළඹ ඊයේ පැවති මාධ්‍ය හමුවකට එක්වෙමින් එම සංගමයේ උපසභාපති බැරින්ටන් පෝල් කියා සිටියේ, මේ වනවිට ඉදිකිරීම් කර්මාන්තකරුවන් සේවකයින්ට වැටුප් ගෙවීමේ ගැටලුවකටද මුහුණ දී සිටින බවයි.",
       "URL": "https://www.hirunews.lk/300920/සිමෙන්ති-කොට්ටයක-මිල-රුපියල්-500කින්-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1257"
}