{
       "Source": "hirunews",
       "Timestamp": "Sunday, 02 April 2023 - 14:20",
       "Headline": "පිරෙන්න තිබුණත් තිත්ත වුණු ජල පිරිපහදුව (වීඩියෝ)",
       "News Content": "කෘෂිකර්මාන්තය යනු මෙරට ජනතාවගේ ප්‍රධාන ජීවනෝපායයි.\nඵලදායී ව්‍යාපෘති ආරම්භ කර, ඒවා නඩත්තු කරමින් රටට බත සපයන ගොවියාට අතහිත දීම අපේ රටේ බලධාරීන් සතු වගකීමක්.\nඑහෙත් මහජන මුදල් වැයකරමින් ආරම්භ කළ ඇතැම් අසාර්ථක සංවර්ධන ව්‍යාපෘති හේතුවෙන් පීඩාවට පත් ග්‍රාමීය ජනතාව පිළිබඳ තොරතුරු ප්‍රදේශ දෙකකින් අපට වාර්තා වුණා.\nඅනුරාධපුර, මහකනදරාව ජලාශය කේන්ද්‍ර කරගනිමින් මෙම ජලපිරිපහදු මධ්‍යස්ථානය ඉදිකර සියළු වැඩ කටයුතු අවසන්කර තිබෙනවා.\nඒ ප්‍රදේශය පුරා නිරන්තරයෙන් වාර්තාවන වකුගඩු රෝගයට පවා සෘජු විසඳුමක් ලබාදීමේ අරමුණෙන්.\nව්‍යාපෘතිය සඳහා වැයකර ඇති මුදල රුපියල් බිලයන 12කට අධිකයි.\n2012 වර්ෂයේදී මහකනදරා ජලාශයේ රොන් මඩ ඉවත්කිරීමේ ව්‍යාපෘතියක්ද ආරම්භ කළේ, මොරගහකන්ද ජල යෝජනා ක්‍රමය යටතේ මහකනදරා ජලාශය හරහා උතුරු පළාතේ ජනතාවට පානීය ජලය සැපයීමේ අරමුණෙන්.\nකෙසේවෙතත් මෙම ප්‍රදේශයේ ගොවි සංවිධාන නියෝජිතයින් පෙන්වා දෙන්නේ, මේ වන තුරුත් මොරගහකන්ද ජල ව්‍යාපෘතිය හරහා මහකනදරා වැවට ජලය සැපයීමක් සිදුනොවන බවයි.\nකුඹුරු අක්කර 7500කට අධික ප්‍රමාණයක් යල මහ දෙකන්නයේ අස්වැද්දීම අත්‍යාවශ්‍ය බැවින්, උතුරට ජලය සැපයෙන ව්‍යාපෘතිය, මහකනදරා වැවෙන් පමණක් ක්‍රියාත්මක කළ නොහැකි බවයි ඔවුන් වැඩිදුරටත් පෙන්වාදෙන්නේ.\nමේ වනවිට තම එකම ජීවනෝපාය වන කෘෂිකර්මාන්තය සිදුකරගැනීමට අවශ්‍ය ජලය පවා, මහකනදරා වැවට ලැබෙන අහස්දියෙන් කළමනාකරණය කරගන්නේ දැඩි අපහසුතාවයෙන් බව ද ගොවීන් පවසනවා.\nවැවට ජලය නොමැතිකම හේතුවෙන් මෙන්ම නිලධාරීන්ගේ කල්මැරීමේ ක්‍රියාවෙන් අතරමඟ නැවතී ඇති මෙම ජල පිරිපහදු මධ්‍යස්ථානය මෙන්ම මොරගහකන්ද ජල යෝජනා ක්‍රමය හරහා මහකනදරාවට ජලය සැපයීම කඩිනමින් ක්‍රියාත්මක කරන ලෙසයි ඔවුන් ඉල්ලා සිටින්නේ.\nමේ 2021 වසරේ වාරී සෞභාග්‍යා වැඩසටහන යටතේ ප්‍රතිසංස්කරණය කළ නවගත්තේගම, මරියාගම ග්‍රාම සේවා වසමේ, මලීගම වැවයි.\nරුපියල් කෝටියකට අධික මුදලක් වැයකරමින් ප්‍රතිසංස්කරණය කළ මෙම වැව යටතේ ප්‍රදේශයේ කුඹුරු අක්කර 30කට අධික ප්‍රමාණයක් අස්වද්දන බවයි ප්‍රදේශවාසී ගොවීන් සඳහන් කළේ.\nකෙසේවෙතත් එතරම් මුදලක් වැයකළ ප්‍රතිසංස්කරණය කර ඇතත් මේ වන විට වැව වල් බිහිවෙමින් පවතින අයුරුයි මේ.\nගොවීන් ඉල්ලා සිටින්නේ කඩිනමින් මලීගම වැව ප්‍රතිසංස්කරණය කර තමන්ට වගා කටයුතු සඳහා අවශ්‍ය ජලය රැස්කරගැනීමට වැඩපිළිවෙළක් සකසාදෙන ලෙසයි.",
       "URL": "https://www.hirunews.lk/331535/පිරෙන්න-තිබුණත්-තිත්ත-වුණු-ජල-පිරිපහදුව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=439"
}