{
       "Source": "hirunews",
       "Timestamp": "Thursday, 09 June 2022 - 20:48",
       "Headline": "මැයි 09 සිදුවීම්වලට අදාළ සැකකරුවන් 2637ක් අත්අඩංගුවට",
       "News Content": "මැයි මස 09 වනදින ගාළුමුවදොර සහ දිවයින පුරා සිදු වු ප්‍රචණ්ඩ ක්‍රියා සම්බන්ධයෙන් මාසයක කාලයක් තුළ පොලිසිය විසින් අත් අඩංගුවට ගන්නා ලද මුළු සැකකරුවන් සංඛ්‍යාව 2637ක් බව පොලිස් මාධ්‍ය ප්‍රකාශක ජ්‍යේෂ්ඨ පොලිස් අධිකාරි නිහාල් තල්දූව පවසනවා.\nරක්ෂිත බන්ධනාගාරගත කළ සංඛ්‍යාව 1052ක් බවයි පොලිස් මාධ්‍ය ප්‍රකාශකවරයා ප්‍රකාශ කළේ.\nඅපරාධ පරීක්ෂණ දෙපාර්තමේන්තුව විසින් ප්‍රචණ්ඩකාරී සිදුවීම්වලට අදාළව පාර්ලිමේන්තු මන්ත්‍රීවරුන් ඇතුළු සැකකරුවන් 27 දෙනෙකු අත්අඩංගුවට ගෙන ඇති අතර, ඉන් සිව්දෙනෙකු රක්ෂිත බන්ධනාගාරගත කර සිටිනවා.\nනිට්ටඹුවේ දී ඝාතනය වූ මන්ත්‍රී අමරකීර්ති අතුකෝරල ඝාතන සිද්ධියට අදාළව සැකකරුවන් 29 දෙනෙකු අත් අඩංගුවට ගැනුණා.\nපංචිකාවත්ත ප්‍රදේශයේදී පොලිස් අධිකාරිවරයෙක් ඇතුළු පොලිස් නිළධාරීන්ට පහරදීමට අදාළ ව සැකකරුවන් 02ක් හා මන්ත්‍රී කුමාර වෙල්ගමට පහරදීමට සම්බන්ධයෙන් සැකකරුවන් 05 දෙනෙකු අත්අඩංගුවේ පසුවනවා.\nදිවයින පුරා සිදු වු ප්‍රචණ්ඩ ක්‍රියා සඳහා පුද්ගලයන් කැඳවූ සමාජ මාධ්‍ය ජාලා කණ්ඩායම් සැකකරුවන් 07 දෙනෙකු ද මෙම සිදුවීම් සම්බන්ධයෙන් අත්අඩංගුවට ගැනුණා.\nදිවයින පුරා සිදු වු ප්‍රචණ්ඩ ක්‍රියා සිදුවීම් 856ක් පොලිසියට වාර්තා වී ඇති බවයි පොලිස් මාධ්‍ය ප්‍රකාශකවරයා පැවසුවේ.",
       "URL": "https://www.hirunews.lk/306695/මැයි-09-සිදුවීම්වලට-අදාළ-සැකකරුවන්-2637ක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1106"
}