{
       "Source": "hirunews",
       "Timestamp": "Tuesday, 13 April 2021 - 15:12",
       "Headline": "දක්ෂිණ අධිවේගී මාර්ගයේ වැඩ දැමු තරුණයින් රක්ෂිත බන්ධනාගාරයට",
       "News Content": "දක්ෂිණ අධිවේගී මාර්ගයේ මෝටර් රථයක අනාරක්ෂිත අයුරින් ගමන් කර පොලීසිය මගහැර සිටියදී අත්අඩංගුවට ගත් තරුණයින් 4 දෙනාද මේ මස 22 වනදා දක්වා රක්ෂිත බන්ධනාගාර ගත කර තිබෙනවා.\nඒ, ඔවුන් පානදුර වැඩබලන මහේස්ත්‍රාත් ජයන්ති ද සිල්වා හමුවට අද ඉදිරිපත් කිරීමෙන් අනතුරුවයි.\nඅත්අඩංගුවට ගත් තරුණයින් අකුරණ ප්‍රදේශයේ පදිංචි 18 සහ 20 අතර වයස් වල පසුවන බවයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ සඳහන් කළේ.\nකොළඹ සිට ගාල්ල දක්වා දක්ෂිණ අධිවේගී මාර්ගයේ අනාරක්ෂිතව ධාවනය කරන මෝටර් රථයක් සම්බන්ධයෙන් සමාජ මාධ්‍ය ඔස්සේ සංසරණය වූ වීඩියෝවක් පිළිබදව පසුගියදා හිරු ප්‍රවෘත්ති තුළින් අනාවරණ කළා.\nසිද්ධියට අදාළව ඊයේ දිනයේදී මෝටර් රථය පොලිස් භාරයට ගෙන එය පැදවූ 20 හැවිරිදි තරුණයාද අත්අඩංගුවට ගෙන මේ මස 22 වනදා දක්වා රක්ෂිත බන්ධනාගාර ගත කෙරුණා.",
       "URL": "https://www.hirunews.lk/268343/දක්ෂිණ-අධිවේගී-මාර්ගයේ-වැඩ-දැමු-තරුණයින්-රක්ෂිත-බන්ධනාගාරයට",
       "Category": "Local News",
       "Parent URL": "https://www.hirunews.lk/local-news.php?pageID=2022"
}