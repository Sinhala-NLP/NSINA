{
       "Source": "hirunews",
       "Timestamp": "Monday, 06 June 2022 - 19:06",
       "Headline": "තෙල් ඉල්ලූ අරගලයක දී රජයේ දේපල වලට හානි කළැයි මාතර විරෝධතාකරුවෙකුට වසර තුනහමාරක බරපතල වැඩසහිත සිර දඬුවම්",
       "News Content": "ඉන්ධන ඉල්ලා මාර්ග අවහිර කරමින් සිදු කළ අරගලයකදී පොලිසියට අයත් ත්‍රිරෝද රථයකට අලාභහානි කළ පුද්ගලයෙකුට මාතර මහේස්ත්‍රාත්වරයා බරපතල වැඩසහිත වසර තුනහමාරක සිර දඬුවම් නියම කර තිබෙනවා.\nපොලිස් මාධ්‍ය කොට්ඨාසය නිවේදනය කළේ ඊට අමතරව ඔහුට රුපියල් 6000ක දඩ මුදලක් සහ රුපියල් 50,000ක අලාභයක් ගෙවන ලෙස නියෝග කර ඇති බවයි.\nකොළඹ - මාතර ප්‍රධාන මාර්ගයේ නිල්වලා ගඟ හරහා ඇති මහනාම පාළම මතින් මාර්ගය හරස් කරමින් ඉන්ධන ඉල්ලා පිරිසක් අරගලයක නිරත වුණේ පසුගිය අප්‍රේල් 19 වැනිදායි.\nඑම අවස්ථාවේ පොලිසියට අයත් ත්‍රිරෝද රථයකට පහර දී අලාභ හානි සිදුකර තිබුණා.\nසිද්ධිය සම්බන්ධයෙන් අත්අඩංගුවට ගැනුණේ මාතර ප්‍රදේශයේ පදිංචි වයස අවුරුදු 30ක සැකකරුවෙක්.\nඔහුට එරෙහිව අයුතු ජනරාශියක සාමාජිකයෙකු වීම, අයුතු අවහිරය, පොලිස් නිලධාරීන්ට සාපරාධි බලහත්කාරය පෑම, රජයේ දේපළවලට පහර දී අනර්තය සිදු කිරීම යන චෝදනා ගොනු කර තිබුණා.\nඅයුරු ජනරාශියක සාමාජිකයෙකු වීම යන චෝදනාවට බරපතල වැඩසහිත මාස 06ක සිරදඬුවමක් සහ රුපියල් 1500ක දඩයක්, අයුතු අවහිරය යන චෝදනාවට බරපතල වැඩ සහිත වසරක සිර දඬුවමක් මහේස්ත්‍රාත්වරයා නියම කළා.\nඑමෙන්ම, සාපරාධි බලහත්කාරය පෑමේ චෝදනාවට වසරකට සිරදඩුවමක් සහ රුපියල් 1500ක දඩයක් සහ රජයේ දේපළවලට අනර්තය සිදු කිරීම සම්බන්ධයෙන් වසරක සිරදඩුවම් මෙන්ම රුපියල් 1500ක දඩයක් ද නියම කර තිබෙනවා.\nඊට අමතරව ත්‍රිරෝද රථයට සිදුවු අලාභය සඳහා රුපියල් 50,000ක මුදලක් මාතර ජ්‍යෙෂ්ඨ පොලිස් අධිකාරිවරයා නමින් ඇති පොලිස් ගිණුමට බැර කරන ලෙසයි මහේස්ත්‍රාත්වරයා ඊයේ නියෝග කළේ.",
       "URL": "https://www.hirunews.lk/306397/තෙල්-ඉල්ලූ-අරගලයක-දී-රජයේ-දේපල-වලට-හානි-කළැයි-මාතර-විරෝධතාකරුවෙකුට-වසර-තුනහමාරක-බරපතල-වැඩසහිත-සිර-දඬුවම්",
       "Category": "Local News",
       "Parent URL": "https://www.hirunews.lk/local-news.php?pageID=1114"
}