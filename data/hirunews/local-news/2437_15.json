{
       "Source": "hirunews",
       "Timestamp": "Tuesday, 22 September 2020 - 14:39",
       "Headline": "රැම්සා අභය භූමිය ඩෝසර් කළ සිද්ධියට සනත් නිශාන්තගේ සොහොයුරා රිමාන්ඩ් (වීඩියෝ)",
       "News Content": "ආනවිලුන්දාව කුරුළු අභය භුමිය සහ රැම්සා තෙත් බිමට අයත් කොටසක් ඉස්සන් පොකුණු තැනීම සදහා නීති විරෝධි ආකාරයෙන් ඩෝසර් කිරීමේ සිද්ධිය සම්බන්ධයෙන්, චෝදනා එල්ල වූ රාජ්‍ය අමාත්‍ය සනත් නිශාන්තගේ වැඩිමහල් සොහොයුරා වන ජගත් සමන්ත පෙරේරා අද අධිකරණයට භාරවුණා.\nආරච්චිකට්ටුව ප්‍රාදේශීය සභාවේ හිටපු සභාපතිවරයෙකු ද වන ඔහු ජගත් සමන්ත පෙරේරා අධිකරණයට භාරවීමෙන් පසු මේ මස 24 වනදා දක්වා රක්ෂිත බන්ධනාගාර ගත කිරීමටයි හලාවත මහේස්ත්‍රාත් ඩී.ඒ.ඒ. බුද්ධදාස නියෝග කළේ.\nසිද්ධිය සම්බන්ධයෙන් අත්අඩංගුවට ගත් ව්‍යාපාරිකයා සහ ඩෝසර් ක්‍රියාකරවන්නාට මෙම නීතිවිරෝධී ක්‍රියාව සිදුකිරීමට අනුබලදීම ඔහුට එල්ලව ඇති චෝදනාවයි.\nමේ අතර, සුදු වෑන් මාධ්‍ය හමුවට අදාළව චෝදනා එල්ල වී සිටින හිටපු අමාත්‍ය රාජිත සේනාරත්නට සහ රාජ්‍ය ඖෂධ නීතිගත සංස්ථාවේ හිටපු සභාපති මොහොමඩ් රූමි මොහොමඩ් අසීම්ට එරෙහිව ගොනුකර තිබෙන නඩුව යළි නොවැම්බර් මස 12 වනදා කැඳවීමට කොළඹ මහාධිකරණය අද නියම කළා.",
       "URL": "https://www.hirunews.lk/250843/රැම්සා-අභය-භූමිය-ඩෝසර්-කළ-සිද්ධියට-සනත්-නිශාන්තගේ-සොහොයුරා-රිමාන්ඩ්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2437"
}