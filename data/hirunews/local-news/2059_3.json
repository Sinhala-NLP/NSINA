{
       "Source": "hirunews",
       "Timestamp": "Saturday, 27 March 2021 - 20:04",
       "Headline": "වසර 2ක් තුළ රුපියල් කෝටි 49ක් වැය කළත් විසදුම් නොලැබුණු  අලි මිනිස් ගැටුම  (වීඩියෝ)",
       "News Content": "අලි මිනිස් ගැටුම වැළැක්වීම සඳහා ගතවූ වසර 2 තුළ රුපියල් කෝටි 49ක් වැයකර ඇතත් ඉන් පළක් වී නොමැති බව රජයේ ගිණුම්කාරක සභාව හෙවත් කෝපා කමිටුවේදී අනාවරණ වුණා.\nමේ 2021 වසර තුළ පමණක් අලි මිනිස් ගැටුමෙන් පුද්ගල මරණ 28ක් වාර්තා වී ඇති අතර සිදුව ඇති අලි මරණ සංඛ්‍යාව 83ක්.\nඅලි මිනිස් ගැටුම් ඉතිහාසය පුරා නොවිසදුණු ගැටලුවක් බවට පත්ව තිබෙනවා.\nඅම්පාර - කොටවෙහෙර ප්‍රදේශයේදී වන අලි පහරදීමකින් තරුණයෙකු ජීවිතක්ෂයට පත්වුණේ ඊට නිදසුන් ලෙසයි.\nආණමඩුව - මහකුඹුක්කඩවල ප්‍රදේශයේදීද වන අලි පහරදීමකින් 52 හැවිරිදි තිදරු පියෙකුට දිවි අහිමි වුණා.\nපොළොන්නරුව - අත්තනකඩවල ප්‍රදේශයේදීද සිව් දරු පියෙකුට ජීවිතය වන අලි ප්‍රහාරයක් හේතුවෙන් අහිමි වුණා.\nඅද පෙරවරුවේත් මහයංගනය පාලම අසළ වන අලි රංචුවක් ගැවසෙන ආකාරයද  දැකගත හැකි වුණා.\nමේ අතර අලි මිනිස් ගැටුමට කඩිනමින් විසඳුම් ඉල්ලා මහියංගනය ගොවි ජනතා එකමුතුව අද මහියංගනයේදී විරෝධතාවක නිරත වුණා.\nවන අලි ගැටලුවට විසඳුම් ලබාදීමේ අරමුණින් විදුලි වැට ඉදිකිරීම සඳහා 2019 සහ 2020 වසර සඳහා වැයකර ඇති මුදල රුපියල් කෝටි 49කට අධිකයි.\nඑලෙස කිලෝ මීටර් 4756ක් පමණ දිග විදුලි වැටක් ඉදිකර තිබුණද රාත්‍රී කාලයේ මෙන්ම දිවා කාලයේදීද වන අලි ගම් වැදීමේ අඩුවක් දක්නට නැහැ.\nමේ දිවයිනේ විවිධ ප්‍රදේශවලින් වාර්තා වූ එවැනි සිදුවීම් කිහිපයක්.",
       "URL": "https://www.hirunews.lk/266737/වසර-2ක්-තුළ-රුපියල්-කෝටි-49ක්-වැය-කළත්-විසදුම්-නොලැබුණු-අලි-මිනිස්-ගැටුම-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2059"
}