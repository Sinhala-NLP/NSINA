{
       "Source": "hirunews",
       "Timestamp": "Sunday, 21 August 2022 - 14:43",
       "Headline": "ලක්‍ෂ 9කට අධික වටිනාකමින් යුත් පෙට්‍රල් තොගයක් නාවික හමුදා භාරයට",
       "News Content": "නීති විරෝධි ලෙස ප්‍රවාහනය කිරීමට සූදානම් කරමින් සිටි පෙට්‍රල් ලීටර් 2030ක තොගයක් සමඟ සැකකකරුවන් තිදෙනෙක් සහ ලොරි රථ දෙකක් නාවික හමුදා භාරයට ගෙන තිබෙනවා.\nනාවික හමුදාව ඊයේ දින කල්පිටිය, සෙන්ගුමාලවත්ත ප්‍රදේශයේ සිදුකළ විශේෂ මෙහෙයුමකදී යි මෙම ඉන්ධන තොගය සොයාගෙන ඇත්තේ.\nමෙම විශේෂ සෝදිසි මෙහෙයුමේදී සැකකටයුතු ලොරි රථ දෙකක් පරීක්ෂාවට ලක්කර ඇති අතර එහිදී, නීති විරෝධි ලෙස ප්‍රවාහනයට සූදානම් කරමින් සිටි පෙට්‍රල් ලීටර් 2030ක තොගය, මෙලෙස නාවික හමුදා භාරයට ගෙන තිබෙනවා.\nනාවික හමුදා භාරයට ගත් සැකකරුවන් වයස අවුරුදු 28 ත් 48ත් අතර වයසේ පසුවන කල්පිටිය, වාරියපොළ සහ රත්නපුර යන ප්‍රදේශවල පදිංචිකරුවන් බවටයි හඳුනා ගෙන ඇත්තේ.\nනාවික හමුදා භාරයට ගත් පෙට්‍රල් තොගයේ වෙළඳපොළ වටිනාකම රුපියල් ලක්‍ෂ නවයකට අධික වන අතර, එම පෙට්‍රල් තොගය, සැකකරුවන් සහ ලොරි රථ දෙක ඉදිරි නිතීමය කටයුතු සඳහා කල්පිටිය පොලිස් ස්ථානය වෙත භාරදීමට කටයුතු කර තිබෙනවා.",
       "URL": "https://www.hirunews.lk/313365/ලක්‍ෂ-9කට-අධික-වටිනාකමින්-යුත්-පෙට්‍රල්-තොගයක්-නාවික-හමුදා-භාරයට",
       "Category": "Local News",
       "Parent URL": "https://www.hirunews.lk/local-news.php?pageID=924"
}