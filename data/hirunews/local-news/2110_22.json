{
       "Source": "hirunews",
       "Timestamp": "Thursday, 04 March 2021 - 13:34",
       "Headline": "වේල්ලවීදිය තරුණිය ඝාතනය කළ උපපොලිස් පරීක්ෂකවරයාගේ පශ්චාත් මරණ පරීක්ෂණය අද (වීඩියෝ)",
       "News Content": "කොළඹ - වේල්ලවීදිය ප්‍රදේශයේ ගමන් බෑගයක තිබී හමුවූ හිස නොමැති, තරුණිය ඝාතනය කළ උපපොලිස් පරීක්ෂකවරයාගේ දේහය පිළිබඳ පශ්චාත් මරණ පරීක්ෂණය අද දිනයේ අද පැවැත්වීමට නියමිතව තිබෙනවා.\nඒ, මොණරාගල - සිරිගල රෝහලේදියි.\nකෙසේ වෙතත්, ඝාතනයට ලක්වූ තරුණියගේ සිරුර පිළිබද පශ්චාත් මරණ පරීක්ෂණය සිදුකිරීමට නියමිතව ඇත්තේ ඩී.එන්.ඒ. පරීක්ෂණයෙන් අනතුරුව බවයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ සදහන් කළේ.\nඒ අනුව තරුණියගේ මවගේ ඩී.එන්.ඒ. සාම්පල ඊයේ ලබා ගැනුණා.\nකෙසේ වෙතත්, ඝාතනයට ලක්වූ තරුණියගේ  හිස කොටස සොයා ගැනීමට තවමත් හැකිවී නැහැ.\nඒ සඳහා බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පතිවරයාගේ අධීක්ෂණය යටතේ කණ්ඩායම් 3ක් පරීක්ෂණ සිදුකරනවා.\nමේ අතර, මෙම සිද්ධිය වාර්තා වීමෙන් පසු බිරින්දෑවරුන් සහ සිය පවුලේ කාන්තාවන් අතුරුදන් වූ පුද්ගලයන් 200 දෙනෙකුට වැඩි සංඛ්‍යාවක් තොරතුරු දැන ගැනීම සඳහා අදාළ දුරකථන අංකයට ඇමතුම් ලබාදී ඇති බව පොලිස් මූලස්ථානය සඳහන් කළා.\nකොළඹ - වේල්ලවීදිය ප්‍රදේශයේ ගමන් බෑගයක තිබී අදාළ මළ සිරුර හමුවුණේ පසුගිය 1 වන දා පස්වරුවේදියි.\nමෙලෙස මිය ගොස් තිබුණේ රත්නපුර - කුරුවිට - තෙප්පනාව ප්‍රදේශයේ පදිංචි 30 හැවිරිදි එල්.ඩී. ජයසූරිය නැමති අවිවාහක තරුණියක්.\nපසුව මෙම ඝාතනය සිදුකළ 52 හැවිරිදි උප පොලිස් පරීක්ෂකවරයා බිරිඳට ලිපියක් ද ලියා සිය දිවි හානි කරගෙන තිබුණා.",
       "URL": "https://www.hirunews.lk/264320/වේල්ලවීදිය-තරුණිය-ඝාතනය-කළ-උපපොලිස්-පරීක්ෂකවරයාගේ-පශ්චාත්-මරණ-පරීක්ෂණය-අද-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2110"
}