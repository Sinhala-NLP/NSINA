{
       "Source": "hirunews",
       "Timestamp": "Thursday, 20 January 2022 - 19:40",
       "Headline": "පොදුජන පෙරමුණේ පාලක ලේකම් රේණුක පෙරේරා මිල්කෝ සභාපති ධුරයට (වීඩියෝ)",
       "News Content": "මිල්කෝ ආයතනයේ නව සභාපතිවරයා ලෙස පොදුජන පෙරමුණේ පාලක ලේකම් රේණුක පෙරේරා පත්කර තිබෙනවා.\nඔහු මුදල් අමාත්‍ය බැසිල් රාජපක්ෂ අතින් අද පස්වරුවේ සිය පත්වීම් ලිපිය ලබාගනු ලැබුවා.\nමිල්කෝ සමාගමේ සභාපති ධුරයෙන් තමා ඉවත් කර ඇති බව ලසන්ත වික්‍රමසිංහ මහතා ප්‍රවෘත්‍ති සාකච්ඡාවක් කැඳවමින් ඊයේ සඳහන් කළා.\nකෙසේ වෙතත් සභාපති ධුරයෙන් ඉවත් කිරීම පිළිබඳව තමා දැනුවත් වී නොමැති බවත් නව සභාපතිවරයෙකු වැඩ භාරගන්නා තුරු තමන් ධුරයේ කටයුතු කරන බවත් ඔහු ප්‍රකාශ කළා.\nදියර කිරි ලීටරයක් සඳහා ගෙවන මුදල රුපියල් 5කින් ඉහළ දමන බව ඔහු අද ප්‍රකාශ කළේ මෙවන් පසුබිමක් තුළයි.\nමේ අතර, ලසන්ත වික්‍රමසිංහ මහතා මිල්කෝ සභාපති ධුරයෙන් ඉවත් නොකරන ලෙසට ඉල්ලමින් මිල්කෝ සමාජ ආරක්ෂක අරමුදලේ අධ්‍යක්ෂවරුන් පිරිසක් පශු සම්පත් රාජ්‍ය අමාත්‍යවරයා හමුවී දැනුවත් කර තිබෙනවා.\nඑහිදී අමාත්‍යවරයා දියර කිරි ලීටරයක මිල රුපියල් 5කින් ඉහළ දැමීමට ගත් තීරණය පිළිබඳවද අදහස් පළ කලා.\nඔහු සඳහන් කළේ දියර කිරි මිල වැඩිකිරීම සම්බන්ධව සභාපතිවරයාට තීරණයක් ගත නොහැකි බවයි.\nමිල්කෝ සමාගම දියර කිරි ලීටරයකට ගෙවෙන මුදල රුපියල් 5කින් ඉහළ දමා ඇත්තේ ලසන්ත වික්‍රමසිංහ මහතා එහි සභාපති ධුරයෙන් ඉවත්කළ බවට වාර්තාවන පසුබිමක වීමත් විශේෂත්වයක්.\nමේ අතර, පශු සම්පත් රාජ්‍ය අමාත්‍යාංශය අද පස්වරුවේ නිවේදනය කළේ මිල්කෝ සමාගමේ නව සභාපතිවරයා ලෙස පත් කෙරුණු රේණුක පෙරේරා හෙට සිය ධුරයේ වැඩ භාර ගැනීමට නියමිත බවයි.",
       "URL": "https://www.hirunews.lk/294612/පොදුජන-පෙරමුණේ-පාලක-ලේකම්-රේණුක-පෙරේරා-මිල්කෝ-සභාපති-ධුරයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1411"
}