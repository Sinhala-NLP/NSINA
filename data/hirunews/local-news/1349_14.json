{
       "Source": "hirunews",
       "Timestamp": "Friday, 18 February 2022 - 13:05",
       "Headline": "ඉහළ පෙළේ ඇමරිකානු රාජ්‍ය තාන්ත්‍රිකයෙක් ලබන මාසයේ දිවයිනට",
       "News Content": "ශ්‍රී ලංකාවේ නව ඇමරිකානු තානාපතිනිය ලෙස බයිඩ්න් පරිපාලනය විසින් පත් කළ ජූලි චන් ඊයේ ශ්‍රී ලංකාව බලා නික්මුණු බව කොළඹ එක්සත් ජනපද තානාපති කාර්යාලය සඳහන් කළා.\nඊට පෙර ඇය, එක්සත් ජනපද රාජ්‍ය ලේකම් ඇන්තනි බ්ලින්කන් ද හමු වී තිබෙනවා.\nඑහි දී ඇය සඳහන් කර ඇත්තේ ශ්‍රී ලංකාවේ මීළඟ ඇමරිකානු තානාපතිනිය ලෙස පත්වීම, ගෞරවයක් ලෙස සළකන අතර, ලක් රජය, සිවිල් සමාජය සහ මෙරට ජනතාව සමඟ එක්ව කටයුතු කිරීමට අපේක්ෂා කරන බවයි.\nආර්ථිකයන් ගොඩනැංවීම සහ ගවේෂණය, දෙරටේ අගයන් හුවමාරු කරගැනීම මෙන්ම ද්විපාර්ශවික සබඳතා ශක්තිමත් කරලීමට බලාපොරොත්තු වන බවද ඇය සඳහන් කළා.\nකොරියානු සම්භවයක් සහිත ජූලි චන් චීනයේ ඇමෙරිකානු රාජ්‍ය තාන්ත්‍රික නියෝජිතවරියක ලෙස කටයුතු කළ අතර, පසුව එක්සත් ජනපද රාජ්‍ය දෙපාර්තමේන්තුවේ බටහිර අර්ධගෝල කටයුතු පිළිබඳ කාර්යාංශයේ සහකාර රාජ්‍ය ලේකම්වරිය ලෙස කටයුතු කළා.\nමේ අතර එක්සත් ජනපද රාජ්‍ය දෙපාර්තමේන්තුවේ දකුණු හා මධ්‍යම ආසියානු කටයුතු පිළිබඳ කාර්යාංශයේ සහකාර රාජ්‍ය ලේකම් ඩොනල්ඩ් ලූ ලබන මාසයේ ශ්‍රී ලංකාවේ සංචාරයක නිරතවීමට නියමිතයි.\nඊයේ ඔහු වාර්තාකරුවන් අමතා ප්‍රකාශ කළේ තමන්, ලබන මාසයේ ශ්‍රී ලංකාවේ සහ බංග්ලාදේශයේ සංචාරය කිරීමට අදහස් කරන බවයි.\nපසුගිය සැප්තැම්බරයේ සිය තනතුරට පත්වීමෙන් අනතුරුව සහකාර රාජ්‍ය ලේකම් ඩොනල්ඩ් ලූ ශ්‍රී ලංකාවට පැමිණෙන ප්‍රථම අවස්ථාව මෙයයි. මෙරට සංචාරයේදී ඇමරිකානු සහකාර රාජ්‍ය ලේකම්වරයා ද්විපාර්ශවික වෙළඳාම මෙන්ම මානව හිමිකම් පිළිබඳ කරුණුවලට ප්‍රමුඛත්වයක් දෙනු ඇතැයි අපේක්ෂිත යි.",
       "URL": "https://www.hirunews.lk/297343/ඉහළ-පෙළේ-ඇමරිකානු-රාජ්‍ය-තාන්ත්‍රිකයෙක්-ලබන-මාසයේ-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=1349"
}