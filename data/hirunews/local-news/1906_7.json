{
       "Source": "hirunews",
       "Timestamp": "Friday, 04 June 2021 - 19:45",
       "Headline": "තරු හෝටලයේ උපන්දින සාදයට ගිය පිරිස නිරෝධායනයට රැගෙන ගිය බසය ආපසු හැරවූ බව කියන චෝදනාවට පිළිතුරක් (වීඩියෝ)",
       "News Content": "තරු පන්ති හෝටලයේ පැවති උපන්දින සාදයට අදාළව අත්අඩංගුවට ගත් පිරිස නිරෝධායනයට යොමු කළ බස් රථය ආපසු හැරවූ බව කියන සිද්ධිය සම්බන්ධයෙන් නම කියැවෙන මහජන ආරක්ෂක අමාත්‍ය සරත් වීරසේකර ගේ මාධ්‍ය ලේකම්වරයා අද පස්වරුවේ නිවේදනයක් නිකුත් කළා.\nඑමගින් සඳහන් කර ඇත්තේ පසුගිය දෙවනදා සන්ධ්‍යාවේ මහජන ආරක්ෂාව පිලිබඳ අමාත්‍ය සරත් වීරසේකරට මංජු ශ්‍රී නමැති නීතිඥවරයෙකු ඇමතුමක් ලබාදී ඇති බවයි.\nඑමගින් සිය සේවාදායකයන් බදුල්ල නිරෝධායන මධ්‍යස්ථානය වෙත ගෙන යන බවත් ඔවුන් සතුව මූලික අවශ්‍යතා පවා නොමැති බවත් ඔහු සඳහන් කර තිබෙනවා.\nඅනතුරුව පියුමි හංසමාලි නමැත්තිය දුරකථන ඇමතුමක් ලබාදී තමන් ඇතුළු පිරිසට අමතර ඇඳුම් ආදිය ලබා ගැනීමට අවස්ථාව ලබාදෙන ලෙස පොලීසිය භාර ඇමතිවරයාගෙන් ඉල්ලා සිටි බව අදාළ මාධ්‍ය නිවේදනයේ සඳහන්.\nපසුව චන්දිමාල් ජයසිංහ ද දුරකථන ඇමතුමක් ලබාදෙමින් එම ඉල්ලීම සිදුකර තිබෙනවා.\nඒ අනුව ඇමතිවරයා, පොලිස්පතිවරයා සහ බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පතිවරයා වෙත ඒ පිළිබඳව දැනුම්දී ඔවුන් තලංගම පොලිස් ස්ථානය වෙත රැගෙන ගොස් පිරිස බස් රථයේ සිටියදීම අවශ්‍ය සුබසාධක ද්‍රව්‍ය ගෙනවිත් දීමට අවස්ථාව සලසා දී ඇති බවයි එහි දැක්වෙන්නේ.\nඅනතුරුව, යළි ඔවුන් පස්සර නිරෝධායන මධ්‍යස්ථානය වෙත යොමු කිරීමට පියවර ගත් බව මහජන ආරක්ෂක අමාත්‍යවරයාගේ මාධ්‍ය ලේකම්වරයා නිකුත් කළ නිවේදනයේ වැඩිදුරටත් සඳහන්.\nමේ අතර, නිරෝධායන නීති උල්ලංඝනය කරමින් කොළඹ තරු පන්තියේ හෝටලයක පැවැත්වූ උපන්දින සාදයකට සහභාගි වීම හේතුවෙන් අද අත්අඩංගුවට ගත් 7දෙනා ඇප මත මුදා හැරුණා.\nඒ ඔවුන් කොළඹ අතිරේක මහේස්ත්‍රාත් වී.ප්‍රභාකරන් හමුවට ඉදිරිපත් කිරීමෙන් අනතුරුවයි.\nපසුව ඔවුන් සති දෙකක කාල සිමාවක් සඳහා නිරෝධායනයට යොමු කළ බවයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ සඳහන් කළේ.\nඅද අත්අඩංගුවට ගත් සැකකරුවන් ද ඇතුළුව තරු පන්ති හොටලයේ සාදය සම්බන්දයෙන් අත්අඩංගුවට ගත් මුළු සැකකරුවන් සංඛ්‍යාව 21 ක්.\nරංගන ශිල්පිනි මාධවී ඇන්තිනි, ඇයගේ සැමියා වන මිලාන් සිල්වා, රූපලාව්‍ය ශිල්පි චන්දිමාල් ජයසිංහගේ මව වන කේ.ගුණවතී. චන්දිමාල්ගේ ඥාති සොයුරියක් වන අනර්කලි ආකර්ෂා, සහ ඔහුගේ රියදුරු මෙලෙස අද අත්අඩංගුවට ගත් පිරිස අතර වනවා.\nමීට පෙර මෙම උපන්දින සාදය සංවිධානය කළ රූපලාවන්‍ය ශිල්පී චන්දිමාල් ජයසිංහ, නිරූපන ශිල්පී පියුමි හංසමාලි ඇතුළුව සැකකරුවන් 15 දෙනෙකු අත්අඩංගුවට ගත් අතර මේ වනවිටත් ඔවුන් සති දෙකක නිරෝධායන කාලසිමාවක් සඳහා යොමු කර තිබෙනවා.\nනිරෝධායන නීති උල්ලංඝනය කරමින් සංවිධානය කර තිබු මෙම උපන්දින සාදය පිලිබඳ මුලික පරික්ෂණ කොටුව පොලිසිය මගින් සිදු කළ අතර, එහි වැඩිදුර පරික්ෂණ කොළඹ අපරාධ කොට්ඨාශය වෙත භාර දි තිබෙනවා.\nඑමෙන්ම, පියුමි හංසමාලි ඇතුළු පිරිසක් සහභාගි වූ චන්දිමාල් ජයසිංහගේ උපන්දින සාදය පැවති තරු පන්තියේ හෝටලයේ සූපවේදියෙකු ඇතුළු සේවකයන් දෙදෙනෙකුට කොරෝනා ආසාදනය වී ඇති බව අද වාර්තා වුණා.",
       "URL": "https://www.hirunews.lk/273398/තරු-හෝටලයේ-උපන්දින-සාදයට-ගිය-පිරිස-නිරෝධායනයට-රැගෙන-ගිය-බසය-ආපසු-හැරවූ-බව-කියන-චෝදනාවට-පිළිතුරක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1906"
}