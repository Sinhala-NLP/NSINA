{
       "Source": "hirunews",
       "Timestamp": "Friday, 19 May 2017 - 7:24",
       "Headline": "ජාතික රණවිරු සැමරුම් උත්සවය ජනපතිගේ ප්‍රධානත්වයෙන් අද",
       "News Content": "ජාතික රණවිරු සැමරුම් උත්සවය ජනාධිපති මෛත්‍රිපාල සිරිසේනගේ ප්‍රධානත්වයෙන් සහ අග්‍රාමාත්‍ය රනිල් වික්‍රමසිංහගේ සහභාගීත්වයෙන් අද පස්වරුවේ පාර්ලිමේන්තු ක්‍රීඩාංගණයේ රණවිරු ස්මාරකය අභියසදී පැවැත්වෙනවා.\nසැමරුම් උත්සවයට ත්‍රිවිධ හමුදාපතිවරුන් සහ පොලිස්පතිවරයා ඇතුලූ ආරක්ෂක අංශවල නිලධාරින් එක්වන අතර, යුද්ධයේදී දිවි පිදු රණවිරුවන්ගේ පවුල්වල ඥාතීන් ද සහභාගි වීමට නියමිතයි.\nඑහිදී දිවි පිදු රණවිරුවන් වෙනුවෙන් විශේෂ හමුදා උත්තමාචාරයක් ද පැවැත්වෙනු ඇති.\nත්‍රස්තවාදය පරාජය කර වසර 8 ක් ගතවීම වෙනුවෙන් හිරු ප්‍රවෘත්ති තබන විශේෂ සටහන පහතින්.\nජාතික රණවිරු උත්සවය නිමිත්තෙන් අද පස්වරුවේ මාර්ග කිහිපයක විශේෂ රථවාහන සැලැස්මක් ක්‍රියාත්මක වන බවයි පොලිස් මූලස්ථානය නිවේදනය කළේ.\nඒ අනුව අද පස්වරු දෙකේ සිට රාත්‍රී හත දක්වා පොල්දුව මංසන්ධියේ සිට පැලවත්ත මංසන්ධිය දක්වා පාර්ලිමේන්තු මාර්ගය, ජපන් මිත්‍රත්ව පාර, පැලවත්ත මංසන්ධියේ සිට පොල්දුව මංසන්ධිය දක්වා මාර්ගය, පාලම් තුන හන්දියේ සිට පොල්දුව හන්දිය දක්වා මාර්ගවල වාහන ගමනාගමන කටයුතු සීමා කිරීමට හෝ වසා දැමීමට සිදුවන බවයි පොලිස් මූලස්ථානය සඳහන් කළේ.",
       "URL": "https://www.hirunews.lk/161637/ජාතික-රණවිරු-සැමරුම්-උත්සවය-ජනපතිගේ-ප්‍රධානත්වයෙන්-අද",
       "Category": "Local News",
       "Parent URL": "https://www.hirunews.lk/local-news.php?pageID=4510"
}