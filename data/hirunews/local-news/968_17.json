{
       "Source": "hirunews",
       "Timestamp": "Wednesday, 03 August 2022 - 17:32",
       "Headline": "ICC ජූලි මාසයේ ක්‍රීඩකයා තේරීම සඳහා ප්‍රභාත් ජයසූරිය ගේ නමත් යෝජනා වෙයි",
       "News Content": "ශ්‍රී ලංකා කණ්ඩායමේ ප්‍රභාත් ජයසූරිය, ප්‍රංශ යොවුන් ක්‍රීඩක ගුස්ටාෆ් මැකියොන් (Gustav McKeon) සහ එංගලන්තයේ ජොනී බෙයාස්ටෝව් (Jonny Bairstow) යන ක්‍රීඩකයින්ගේ නම් ICC මාසයේ ක්‍රීඩකයා සම්මානය (ජූලි මාසය සඳහා) තෝරා ගැනීම සඳහා ජාත්‍යන්තර ක්‍රිකට් කවුන්සිලය විසින් නම් කර තිබෙනවා.\nමෙම තෝරා ගැනීම සඳහා ජාත්‍යන්තර ක්‍රිකට් කවුන්සිලයය, ICC ලෝක ටෙස්ට් ශූරතාවලිය, පොදුරාජ්‍ය මණ්ඩලීය ක්‍රීඩා උළෙල සහ ICC සුදුසුකම් ලැබීමේ ඉසව්වල ක්‍රීඩකයින් සහ ක්‍රීඩිකාවන් දැක්වූ දස්කම් සලකා බැලීමෙන් අනතුරුවයි ජූලි මාසය සඳහා වන ICC මාසයේ හොඳම ක්‍රීඩකයා සම්මාන සඳහා කෙටි ලැයිස්තුව සාදා ඇත්තේ.\nජූනි මාසයේ ICC හොඳම ක්‍රීඩකයා, ලෙසට ලැස්තුගත වීමෙන් අනතුරුව එංගලන්තයේ ජොනී බෙයාස්ටෝව් මෙවර ලැයිස්තුවටත් එක්වීම විශේෂ සිදුවීමක්.\nමෙහිදී ශ්‍රී ලංකා කණ්ඩායමේ ක්‍රීඩක ප්‍රභාත් ජයසූරිය තෝරා ගැනීම සඳහා විශේෂ වී ඇත්තේ ඔහුගේ පළමු ටෙස්ට් තරග තුනේදී කඩුලු දවා ගැනීමේ සාමාන්‍යය 20.37ක රඳවා ගනිමින් කඩුලු 29ක් දවා ගැනීමයි.\nමීට අමතරව 18 හැවිරිදි ප්‍රංශ යොවුන් ක්‍රීඩක ගුස්ටාෆ් මැකියොන් (Gustav McKeon) ජූලි මාසයේ ICC පිරිමි මාසයේ ක්‍රීඩකයා ලෙස සම්මානයට පාත්‍ර වීම සඳහා මඟ සකසා ගෙන ඇත්තේ ෆින්ලන්තයේ පැවති ICC 2024 T20 ලෝක කුසලාන යුරෝපයේ සුදුසුකම් ලැබීමේ තරගාවලියේදී, ඔහුගේ පළමු T20I තරග හතරේදී අඛණ්ඩව අර්ධ ශතක හතරක් වාර්තා කළ පළමු ක්‍රීඩකයා බවට පත් වෙමින්.\nඒ අතරින් ඉනිම දෙකක් ශතක බවට ප්‍රවර්තනය කර ගන්නටත් ඔහු සමත් වුනේ ස්විට්සර්ලන්තය එරෙහිව ලකුනු 109 ක් සහ නෝර්වේ කණ්ඩායමට එරෙහිව ලකුනු 101ක් රැස් කරමින්.\nමේ යොවුන් ප්‍රහාරකයා සිය පළමු T20 තරග පහකදී ලකුණු 377ක් රැස්කරන්නේ සාමාන්‍ය 75.40 ක් සහ 164.62ක දැවැන්ත ප්‍රහාරක වේගයක් රඳවා ගනිමින්.\nමීට අමතරව ICC මාසයේ කාන්තා ක්‍රීඩිකාව සඳහා එංගලන්ත නායිකා එමා ලැම්බ්, තූන් ඉරියව් ක්‍රීඩිකා නැට් ෂිවර් සහ ඉන්දියාවේ රේණුකා සිං නම් කර තිබෙනවා.\nමේ අතර ජාත්‍යන්තර ක්‍රිකට් කවුන්සිල පන්දු යවන්නන් වර්ගීකරණ ලයිස්තුවේ කැපී පෙනෙන ලෙස ඉදිරියට පැමිණෙන්නට ශ්‍රී ලංකා කණ්ඩායමේ දඟ පන්දු යවන ක්‍රීඩකයින් දෙදෙනෙකු සමත්වී තිබෙනවා.\nඒ පාකිස්තාන සංචාරය තුළ දී පන්දුවෙන් කැපී පෙනෙන දස්කම් දැක්වූ රමේෂ් මෙන්ඩිස් සහ ප්‍රභාත් ජයසූරිය දෙදෙනයි.\nමෙහිදී ශ්‍රේණිගත කිරීම් ලැයිස්තුවේ ස්ථාන 20 ඉදිරියට පැමිණි රමේෂ් මෙන්ඩිස් මේ වන විට රැඳී සිටින්නේ 31 වන ස්ථානයේයි.\nඒ සඳහා ඔහු රැස් කරගෙන ඇති ප්‍රසාද ලකුණු සංඛ්‍යාව 560ක්.\nමීට පෙර රමේෂ් මෙන්ඩිස් රැඳී සිටියේ ටෙස්ට් පන්දු යවන්නන් වර්ගීකරණ ලයිස්තුවේ 51 වන ස්ථානයේයි.\nමීට අමතරව ස්ථාන 11 කින් ඉදිරියට පැමිණි ප්‍රභාත් ජයසූරිය මේ වන විට ටෙස්ට් පන්දු යවන්නන් වර්ගීකරණ ලයිස්තුවේ 33 වන ස්ථානයේ රැඳී සිටිනවා.\nඒ සඳහා ඔහු රැස් කරගෙන ඇති ප්‍රසාද ලකුණු සංඛ්‍යාව 550 ක්.\nමීට පෙර ප්‍රභාත් ජයසූරිය ටෙස්ට් පන්දු යවන්නන්ගේ වර්ගීකරණ ලයිස්තුවේ පසුවූයේ 44 වන ස්ථානයේයි.",
       "URL": "https://www.hirunews.lk/311789/icc-ජූලි-මාසයේ-ක්‍රීඩකයා-තේරීම-සඳහා-ප්‍රභාත්-ජයසූරිය-ගේ-නමත්-යෝජනා-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=968"
}