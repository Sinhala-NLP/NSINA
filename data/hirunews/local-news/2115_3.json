{
       "Source": "hirunews",
       "Timestamp": "Tuesday, 02 March 2021 - 19:24",
       "Headline": "බෑගයකින් සොයාගත් කාන්තා සිරුර තවමත් හඳුනාගෙන නැහැ-ඇඳුම් මල්ලක් සහ පිරිමි මළ සිරුරක් හංවැල්ලේ  (වීඩියෝ)",
       "News Content": "කොළඹ - වේල්ලවීථියේ ගමන් බෑගයක තිබී හමුවූ හිස කඳින් වෙන් කළ කාන්තා සිරුර සහිත බෑගය එම ස්ථානයට රැගෙන ආ පුද්ගලයා ඉන්පසු ගමන් කළ මාර්ගය සොයා මේ වනවිට පොලීසිය විශේෂ විමර්ශනයක් ආරම්භ කර තිබෙනවා.\nවිමර්ශන සිදුකරන උසස් නිලධාරියෙකු සඳහන් කළේ වේල්ල වීථිය ආශ්‍රිත සී සී ටී වී දර්ශන ඒ සඳහා නිරීක්ෂණය කරන බවයි.\nඅදාළ පුද්ගලයා විසින් හංවැල්ලේ සිට පිටකොටුව දක්වා ධාවනය වූ බස් රථයකින් කාන්තා මළ සිරුර සහිත බෑගය රැගෙන විත් ඇති බවට මේ වනවිට තහවුරු වී තිබෙනවා.\nමේ වනවිට එම බස් රථය පොලිස් භාරයට ගෙන ඇති අතර, රියදුරු සහ කොන්දොස්තරගෙන් කළ ප්‍රශ්න කිරීම්වලින් යම් පුද්ගලයෙකු බෑගයක් රැගෙන ආ බව තහවුරු වී තිබුණා.\nඔහු මළ සිරුර සහිත බෑගය හංවැල්ල ප්‍රදේශයේදී බස් රථයට දමාගන්නා ආකාරය මෙන්ම පිටකොටුව ප්‍රදේශයේදී බස් රථයෙන් බැස යන ආකාරයද සී සී ටී වී දර්ශනවල සටහන් වී තිබෙනවා.\nකෙසේ වෙතත්, අදාළ කාන්තා මළ සිරුර සම්බන්ධයෙන් මෙතෙක් අනන්‍යතාව තහවුරු වී නැහැ.\nසැකකරු සම්බන්ධයෙන් තොරතුරක් දන්නේ නම් 071 859 15 57 හෝ 0112 433 333 යන දුරකථන අංකවලට දැනුම්දීමේ හැකියාව පවතින බවයි පොලීසිය සදහන් කළේ.\nමේ අතර හංවැල්ල නගරයේ තිබී කාන්තා ඇඳුම් සහිත බෑගයක් අද පොලීසිය සොයාගත්තා.\nකෙසේ වෙතත් එම බෑගය සහ මියගිය කාන්තාව අතර සබඳතාවක් පිළිබඳ මෙතෙක් අනාවරණ වී නැහැ.\nඑසේම හංවැල්ල බස් නැවතුම්පලට කිලෝමීටර 3 ක් පමණ දුරින් පිහිටි නීරියපොල ප්‍රදේශයේ පිහිටි වක්ඔයේ තිබී පිරිමි පුද්ගලයෙකුගේ සිරුරක්ද අද පොලීසිය සොයාගෙන තිබුණා.",
       "URL": "https://www.hirunews.lk/264134/බෑගයකින්-සොයාගත්-කාන්තා-සිරුර-තවමත්-හඳුනාගෙන-නැහැ-ඇඳුම්-මල්ලක්-සහ-පිරිමි-මළ-සිරුරක්-හංවැල්ලේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2115"
}