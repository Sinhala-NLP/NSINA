{
       "Source": "hirunews",
       "Timestamp": "Thursday, 06 August 2020 - 20:33",
       "Headline": "බිඳ වැටුණු විදුලි සැපයුම අද රාත්‍රියට පෙර යථා තත්ත්වයට",
       "News Content": "වර්ෂාවත් සමඟ ප්‍රදේශ රැසකට බලපෑ තද සුළං තත්ත්වය හේතුවෙන් බිඳ වැටුණු විදුලි සැපයුම අද රාත්‍රියට පෙර සියයට සියයකින් යථා තත්ත්වයට පත් කිරීමට අපේක්ෂා කරන බව ලංකා විදුලිබල මණ්ඩලය පවසනවා.\nරත්නපුර, කිරිඇල්ල, මතුගම, පාදුක්ක, හෝමාගම, අවිස්සාවේල්ල, පයාගල සහ නුවරඑළිය ඇතුළු ප්‍රදේශ රැසකින් ඊයේ රාත්‍රියේ සහ අද අලුයම විදුලිය බිද වැටීම් වාර්තා වූ බවයි විදුලිබල මණ්ඩලයේ සභාපති විජිත හේරත් සඳහන් කළේ.\nවැඩිම විදුලිය බිඳ වැටීම් ප්‍රමාණයක් වාර්තා වී ඇත්තේ මධ්‍යම කඳුකරයේ නිරිතදිග බෑවුම්  ප්‍රදේශවලින් වන අතර, එම ප්‍රදේශයන් හි ඇතැම් ස්ථානවලට ප්‍රවේශ වීමේ ඇති දුෂ්කරතා හේතුවෙන් විදුලිය සැපයුම යථා තත්ත්වයට පත් කිරීම ප්‍රමාද වී තිබෙනවා.\nවිදුලිබල මණ්ඩලයේ සභාපති විජිත හේරත් වැඩිදුරටත් සඳහන් කළේ විදුලි බිඳ වැටීම් ඇත්නම් 1987 අංකයට දැනුම් දෙන ලෙසයි.\nමේ අතර, පැවති වර්ෂාවත් සමඟ ඇති වූ තද සුළං හේතුවෙන් දිස්ත්‍රික්ක 10කට බලපෑම් එල්ල වී තිබෙනවා.\nනිවාස 483කට හානි සිදුව ඇති අතර, සුළං සහිත අයහපත් කාලගුණ තත්ත්වය හේතුවෙන් තුවාල ලබා ඇති පුද්ගලයින්ගේ සංඛ්‍යාව 5 ක්.\nකුඩා සහ එක්දින ධීවර යාත්‍රාවලට හෙට දහවල් 12 දක්වා ධීවර කටයුතුවල නොයෙදෙන ලෙස ධීවර දෙපාර්තමේන්තුව දැනුම් දෙනවා.",
       "URL": "https://www.hirunews.lk/247245/බිඳ-වැටුණු-විදුලි-සැපයුම-අද-රාත්‍රියට-පෙර-යථා-තත්ත්වයට",
       "Category": "Local News",
       "Parent URL": "https://www.hirunews.lk/local-news.php?pageID=2536"
}