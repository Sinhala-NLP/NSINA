{
       "Source": "hirunews",
       "Timestamp": "Friday, 05 November 2021 - 16:57",
       "Headline": "වත්මන් අධිකරණ ඇමති වහබ්වාදය අනුමත කරන්නෙක් - සිංහල රාවයෙන් චෝදනාවක්",
       "News Content": "වත්මන් ආණ්ඩුවේ ඇති අක්‍රමිකතා හේතුවෙන් මේ වනවිට රටේ සියලුම ක්ෂේත්‍රවල දැඩි පරිහානියක් සිදු ව ඇති බව සිංහල රාවය දේශපාලන පක්ෂයේ නායක පූජ්‍ය අක්මීමන දයාරතන හිමියන් පවසනවා.\nදෙහිවල බෞද්ධ මධ්‍යස්ථානයේ අද පැවති (05) මාධ්‍ය හමුවක් අමතමින් උන්වහන්සේ වැඩිදුරටත් කියා සිටියේ, මේ වනවිට නීති විද්‍යාලයට සිසුන් ඇතුළත් කිරීමේ විභාගයෙහි පවා විශාල වශයෙන් ප්‍රශ්න ඇති වී තිබෙන බවයි.\nකොළඹ නීති විද්‍යාලයට නවක සිසුන් ඇතුළත් කිරීමේ විභාගය වෙනුවෙන් ඉංග්‍රීසි මාධ්‍යයෙන් පෙනී සිටින සිසුන් 3584න්, 177 දෙනෙකු සමත් වී ඇති අතර, සිංහල මාධ්‍යයෙන් ඉදිරිපත් වූ සිසුන් 1619න්, සමත්ව ඇත්තේ, 19 දෙනෙකු පමණක් බවයි උන්වහන්සේ පෙන්වා දෙන්නේ.\nඑමෙන්ම දෙමළ මාධ්‍යයෙන් ඉදිරිපත් වූ සිසුන් 380න් 37 දෙනෙකු සමත් වී ඇතත්, මෙම විභාග ප්‍රතිඵලවල යම්කිසි අක්‍රමිකතාවක් රජය දැනුවත්ව සිදුවී ඇති බව ද, සිංහල රාවයේ පක්ෂ නායකයා සඳහන් කරනවා.\nවත්මන් අධිකරණ අමාත්‍යවරයාට චෝදනා එල්ල කරන උන්වහන්සේ කියා සිටින්නේ, අධිකරණ අමාත්‍ය ජනාධිපති නීතිඥ අලි සබ්‍රි යනු අන්තවාදී පුද්ගලයෙකු වන අතර, මෙවැනි අක්‍රමිකතා ඇති කරමින් ජාතිවාදය ඇවිස්සීමට උත්සාහ කරන මොහු, යහපාලන ආණ්ඩුවේ සිටි හිටපු අධිකරණ අමාත්‍ය රවුෆ් හකීම්ට වඩා එහා ගිය අයෙකු බවයි.\nඑමෙන්ම, 'එක රටක් එක නීතියක්' පදනම් කරගනිමින්  ගොඩනගා ඇති ජනාධිපති කාර්ය සාධක බලකායට නව සභාපතිවරයා වශයෙන් පූජ්‍ය ගලගොඩඅත්තේ ඥානසාර හිමියන්ගේ ධුරයට ද අධිකරණ අමාත්‍යවරයා තරයේ විරුද්ධ වන්නේ ද වහබ්වාදී ආකල්ප දැරීම හේතුවෙන් බවයි සිංහල රාවයේ පක්ෂ නායකවරයා ප්‍රකාශ කළේ.\nමෙම ජනාධිපති කාර්ය සාධක බලකාය මගින් සිදු කරන්නේ, එක රටකට යෝග්‍ය වන එක නීතියක් සැකසීම වන අතර, එය යහපත් ප්‍රගමනයක් බවත්, මෙම ක්‍රියාවලියට සම්ප්‍රදායික මුස්ලිම් ප්‍රජාව කිසිදු අයුරකින් විරුද්ධ නොවන බව ද, එහෙත් අධිකරණ අමාත්‍යවරයා විරුද්ධ වීම පුදුමසහගත කරුණක් බව ද උන්වහන්සේ වැඩිදුරටත් සඳහන් කරනවා.\nඑලෙස වත්මන් අධිකරණ අමාත්‍යවරයා විරුද්ධ වීමට ප්‍රධානතම හේතුව වන්නේ, අන් කිසිවක් නොව, ඔහු වහබ්වාදය අනුමත කරන්නෙකු නිසා බවයි පූජ්‍ය අක්මීමන දයාරතන හිමියන් පැවසුවේ.",
       "URL": "https://www.hirunews.lk/287097/වත්මන්-අධිකරණ-ඇමති-වහබ්වාදය-අනුමත-කරන්නෙක්-සිංහල-රාවයෙන්-චෝදනාවක්",
       "Category": "Local News",
       "Parent URL": "https://www.hirunews.lk/local-news.php?pageID=1582"
}