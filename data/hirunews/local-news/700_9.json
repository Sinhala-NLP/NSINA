{
       "Source": "hirunews",
       "Timestamp": "Tuesday, 29 November 2022 - 14:50",
       "Headline": "සාෆිනගර් වැලි ජාවාරම සිදු කර ඇත්තේ ගොවියා ව එලවීමට - කන්තලේ එක්සත් ගොවි එකමුතුව (වීඩියෝ)",
       "News Content": "භූ විද්‍යා කාර්යාංශයේ සභාපතිවරයාගේ මුතූර් සාෆි නගර් වැලි ජාවාරම සිදු කර ඇත්තේ එම පළාතේ පාරම්පරිකව වගා කළ ගොවි ජනතාව එළවා දැමීමෙන් පසුව බව කන්තලේ එක්සත් ගොවි එකමුතුව චෝදනා කරනවා.\nඊයේ (28) එම ප්‍රදේශයේ නිරීක්ෂණ චාරිකාවකට එක්වෙමින් ඔවුන් මේ බව හෙළි කළා.\nමිරිස් වගා කිරීමේ ව්‍යාපෘතියක් සිදු කරන බොරු මවාපෑමක් සිදුකරමින් මුතූර් සාෆි නගර් ප්‍රදේශයේ ඉඩම් අක්කර ගණනාවක් මෙම මහා පරිමාන වැලි ජාවාරම\nසඳහා වෙන් කර ගෙන තිබුනා.\nමෙහි පුදුම සහගත කරුණ වන්නේ එම වැලි කැණීම් බලපත්‍රය ඉල්ලුම් කර තිබුනේ වත්මන් භූ විද්‍යා කාර්යාංශයේ සභාපතිවරයාගේ නමින්වීමයි.\nමෙම නීති විරෝධී කැණීම් බලපත්‍රය ලබා දී තිබුනේ එම කාර්යාංශයේ අධ්‍යක්ෂ ජනරාල් ඉංජිනේරු සඡ්ජන ද සිල්වා විසින්.\nමේ සියළු කරුණු හිරු සී.අයි.ඒ.හරහා අවස්ථා ගණනාවකදී හෙළි කළත් ඉහළ දේශපාලන රැකවරණ මැද තවමත් මෙම වැලි ජාවාරම සිදුවන්නේ මෙරට නීතිය ක්‍රියාත්මක කරන ආයතන ජනතාව ඉදිරියේ හෑල්ලුවට ලක් කරමින්.\nඑසේම, සාෆි නගර් වැලි ජාවාරම ඇතුළු භූ විද්‍යා කාර්යාංශයේ අයථා ක්‍රියා හෙළි කළ විධායක ශ්‍රේණියේ නිලධාරීන්ගේ වැඩතහනම් කර නිලධාරී දඩයමක් ක්‍රියාත්මත කිරීමටයි අධ්‍යක්ෂ ජනරාල් සජ්ජන ද සිල්වා ක්‍රියා කර තිබුනේ.\nමෙවන් පසුබිමක් තුල මුතූර් සාෆි නගර් වැලි ජාවාරමේ නවතම තත්ත්වය සොයා බැලීම සඳහා ගොවි සංවිධාන නියෝජතයින්, පරිසර වේදීන් ඇතුළු සිවිල් සංවිධාන\nකිහිපයක සාමාජිකයින් ඊයේ එම ප්‍රදේශයේ නිරීක්ෂණ චාරිකාවක් සිදු කළා.\nඅදාල නියෝජිතයන් එම ස්ථානයට ලගා වන විටත් මේ වනවිටත් නීති විරෝධීව ක්‍රියාත්මක වන සාෆි නගර් වැලි ජාවාරම්වල නිරත පිරිස් රිසි සේ වැලි ප්‍රවාහනය කරන අයුරු මෙලෙස දැකගත හැකි වුණා.\nසිවිල් සංවිධාන ඇතුළු නියෝජිතයන් මෙහි එන බව දැනගැනීමත් සමග බෝට්ටුවලින් වැලි ගොඩදමමින් සිටි පිරිස් පළා ගොස් තිබුනා.",
       "URL": "https://www.hirunews.lk/321568/සාෆිනගර්-වැලි-ජාවාරම-සිදු-කර-ඇත්තේ-ගොවියා-ව-එලවීමට-කන්තලේ-එක්සත්-ගොවි-එකමුතුව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=700"
}