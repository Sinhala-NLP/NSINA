{
       "Source": "hirunews",
       "Timestamp": "Thursday, 18 May 2017 - 8:07",
       "Headline": "සයිටම් පිළිබඳ රජයේ යෝජනාවලියේ වලංගු භාවයක් නැහැ - ගැමුණු කියයි",
       "News Content": "මාළඹේ පෞද්ගලික වෛද්‍ය විද්‍යාලය සම්බන්ධයෙන් රජය පසුගියදා ඉදිරිපත් කළ යෝජනාවලියට නීතිමය වලංගු භාවයක් ලබාදිය යුතු බව එම වෛද්‍ය විද්‍යාලයේ දෙමව්පිය සංසදය පවසනවා.\nඑහි සභාපති ගැමුණු විජේරත්න කොළඹ ඊයේ පැවති මාධ්‍ය හමුවකට එක්වෙමින් සඳහන් කළේ අදාළ යෝජනාවලිය පුවත්පත් දැන්වීම්වලට පමණක් වලංගු නොවිය යුතු බවයි.\nමාළඹේ  පෞද්ගලික වෛද්‍ය විද්‍යාලයේ ක්‍රියාකාරීත්වය තුළින් රට තුළ නිර්මාණය වී ඇති අර්බුදය විසඳාලීම සඳහා රජය ඉදිරිපත් කළ යෝජනාවලිය ශ්‍රේෂ්ඨාධිකරණය වෙත ඉදිරිපත් කළ යුතු බව රජයේ වෛද්‍ය නිලධාරීන්ගේ සංගමය පවසනවා.\nඑහි වැදගත්කම පිළිබඳව කරුණු ඇතුළත් කරමින් එම සංගමය පෙරේදා දිනයේදී ජනාධිපතිවරයා, අගමැතිවරයා, උසස් අධ්‍යාපන ඇමතිවරයා, සෞඛ්‍ය අමාත්‍යවරයා ඇතුලු අනෙකුත් සියලූම පාර්ලිමේන්තු මැති ඇමතිවරුන් වෙත  ලිපියක්ද යොමුකළ බවයි එම සංගමයේ සභාපති වෛද්‍ය අනුරුද්ධ පාදෙණිය සඳහන් කළේ.\nරජය පසුගියදා ඉදිරිපත් කළ යෝජනාවලියේදී ඇතැම් කරුණු අධිකරණයට මෙන්ම ජනතාවටද වසන් කර  ඇති බව රජයේ වෛද්‍ය නිලධාරීන්ගේ සංගමය ප්‍රකාශ කරනවා.\nමේ අතර රජයේ වෛද්‍ය නිලධාරීන්ගේ සංගමය සහ වෘත්තිය සමිති කිහිපයක් මාළඹේ පෞද්ගලික වෛද්‍ය විද්‍යාලය සම්බන්ධයෙන් ඊයේ සාකච්ඡාවකද නිරතවුණා.",
       "URL": "https://www.hirunews.lk/161572/සයිටම්-පිළිබඳ-රජයේ-යෝජනාවලියේ-වලංගු-භාවයක්-නැහැ-ගැමුණු-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4512"
}