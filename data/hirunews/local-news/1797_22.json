{
       "Source": "hirunews",
       "Timestamp": "Sunday, 25 July 2021 - 8:17",
       "Headline": "කොරෝනා මරණ වලින් වැඩි පිරිසක් එන්නත් ලබා නොගත් පුද්ගලයින්",
       "News Content": "දින 9කට පසුව ඊයේ කොරෝනා මරණ වාර්තාවීම පනහේ සීමාව ඉක්මවා ගියා.\nඒ අනුව පෙරේදා තහවුරු කරන ලද මරණ 52 ක් ඊයේ රජයේ ප්‍රවෘත්ති දෙපාර්තමේන්තුව වාර්තා කළ අතර, ඒ අනුව මෙරට සමස්ත මරණ සංඛ්‍යාවද 4,054 දක්වා ඉහළ ගියා.\nකොළඹ ඊයේ පැවති මාධ්‍ය හමුවකට එක්වෙමින් සෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන කියා සිටියේ පසුගිය දිනවල කොරෝනා වැළදී මියගොස් තිබුණේ එන්නත් ලබානොගත් පුද්ගලයින් බවයි.\nමෙරට පළමු කොරෝනා රැල්ලෙන් මියගොස් තිබුණේ පුද්ගලයින් 13 දෙනෙකු පමණක් වන අතර, දෙවන රැල්ලෙන් පුද්ගලයින් 591 දෙනෙකු මියගොස් තිබුණා. මීට මාස 3 කට පමණ ඉහතදී ආරම්භ වූ තුන්වන රැල්ලෙන් පමණක් මේ වනවිට මියගොස් ඇති පුද්ගලයින් සංඛ්‍යාව 3,450 ක්.\nමේ අතර, නව කොරෝනා ආසාදිතයින් 1737 දෙනෙකු ඊයේ හදුනා ගැනීමත් සමග මෙරට සමස්ත කොරෝනා ආසාදිතයින් සංඛ්‍යාව 294,850ක් දක්වා ඉහළ ගියා.\nනව ආසාදිතයින්ගෙන් 1707 දෙනෙකු අලුත් අවුරුදු කොවිඩ් පොකුරේ ආශ්‍රිතයින් වන අතර විදේශයන් හි සිට පැමිණි 30 දෙනෙකු ද ආසාදිතයින් ලෙස හදුනා ගැනුණා.\nඒ අනුව ආසාදිතයින් 24,183 දෙනෙකු රෝහල්ගතව ප්‍රතිකාර ලබන අතර සුවය ලැබූ  මුළු සංඛ්‍යාව 266,665ක්.",
       "URL": "https://www.hirunews.lk/277937/කොරෝනා-මරණ-වලින්-වැඩි-පිරිසක්-එන්නත්-ලබා-නොගත්-පුද්ගලයින්",
       "Category": "Local News",
       "Parent URL": "https://www.hirunews.lk/local-news.php?pageID=1797"
}