{
       "Source": "hirunews",
       "Timestamp": "Saturday, 06 August 2022 - 9:50",
       "Headline": "ඛනිජ තෙල් ආනයනය සහ බෙදාහැරීමට ලියාපදිංචි වූ සමාගම් ඇගයීමට කමිටුවක්",
       "News Content": "ඛනිජ තෙල් නිෂ්පාදන ආනයනය, බෙදාහැරීම සහ අලෙවිය සඳහා ලියාපදිංචිවූ සමාගම් ඇගයීමට කමිටුවක්.\nඛනිජ තෙල් නිෂ්පාදන ආනයනය, බෙදාහැරීම සහ අලෙවි කිරීම සඳහා ලියාපදිංචිවූ සමාගම් ඇගයීම සඳහා කමිටුවක් පත් කර තිබෙනවා.\nවිදුලිබල හා බලශක්ති අමාත්‍ය කංචන විජේසේකර ට්විටර් පණිවුඩයක් නිකුත් කරමින් සඳහන් කළේ ඊයේ දිනයේදී එම කමිටුව පත් කර ඇති බවයි.\nපසුගියදා ඛනිජ තෙල් නිෂ්පාදනය කරන රටවල සමාගම්වලට ඉන්ධන ආනයන සහ සිල්ලර වෙළෙඳපොළ විවෘත කිරීමට අමාත්‍ය මණ්ඩලයේ අනුමැතිය හිමි වුණා.\nඒ අනුව විධිමත් ක්‍රමවේදයක් අනුගමනය කරමින් තෝරාගනු ලබන තෙල් සමාගම් සමඟ දිගු කාලීනව ගිවිසුම් ගත වී ශ්‍රි ලංකාව සඳහා ඉන්ධන ආනයනය, බෙදාහැරීම හා අලෙවිකිරීමට අදාළ සමාගම් වෙත අවස්ථාව ලබාදීමටයි බලශක්ති අමාත්‍යාංශය කටයුතු කරනු ලැබුවේ.\nඑලෙස ලියාපදිංචිවූ සමාගම් ඇගයීම ඊයේ පත්කළ මෙම කමිටුව මගින් සිදුකරනු ලබනවා.\nඑසේම ඇමරිකානු සංවර්ධන නියෝජිතායතනයේ මෙරට ප්‍රධාන අධ්‍යක්ෂවරයා සහ නිලධාරීන් පිරිසක් බලශක්ති අමාත්‍ය කංචන විජේසේකර ඊයේ (05) හමුවුණා.\nඑම හමුවේදී බලශක්ති ක්‍ෂේත්‍රයේ අවශ්‍යතා, ප්‍රතිසංස්කරණ, පුනර්ජනනීය බලශක්තිය, විද්‍යුත් රථවාහන තාක්ෂණික සහය සහ සම්පත් කළමනාකරණය පිළිබඳව කරුණු රැසක් කෙරෙහි අවධානය යොමුවූ බවයි එම අමාත්‍යාංශය සඳහන් කළේ.\nඑහිදී එම ආයතනය මෙරට බලශක්ති ක්‍ෂේත්‍රය කෙරෙහි මූල්‍ය සහ තාක්ෂනික සහය උපරිම අයුරින් ලබාදීමට පොරොන්දු වූ බවද බලශක්ති අමාත්‍යාංශය වැඩිදුරටත් සඳහන් කළා.",
       "URL": "https://www.hirunews.lk/312045/ඛනිජ-තෙල්-ආනයනය-සහ-බෙදාහැරීමට-ලියාපදිංචි-වූ-සමාගම්-ඇගයීමට-කමිටුවක්",
       "Category": "Local News",
       "Parent URL": "https://www.hirunews.lk/local-news.php?pageID=961"
}