{
       "Source": "hirunews",
       "Timestamp": "Friday, 20 May 2022 - 7:53",
       "Headline": "මිරිහානේ යුද හමුදා බස් රථයට ගිනි තැබූ පුද්ගලයා රහස් පොලිස් අත්අඩංගුවට (වීඩියෝ)",
       "News Content": "මිරිහාන ප්‍රදේශයේ පසුගියදා පැවති විරෝධතාව අතරතුර යුද හමුදා බස් රථයට ගිනි තැබීමේ සිද්ධියට අදාළ සැකකරු අපරාධ පරීක්ෂණ දෙපාර්තමේන්තුව අත්අඩංගුවට ගෙන තිබෙනවා.\nදැරණියගල ප්‍රදේශයේ දී ඊයේ (19) අත්අඩංගුවට සැකකරු ගංගොඩවිල - විජේරාම ප්‍රදේශයේ මෝටර් රථ අමතර කොටස් අලෙවිසැලක සේවය කරන අයෙකු බවයි පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව සඳහන් කළේ.\nපසුගිය මාර්තු 31 වැනිදා මිරිහාන ප්‍රදේශයේ පැවති විරෝධතාව අතරතුර යුද හමුදා බස් රථයට මොහු විසින් ගිනි තබා ඇතැයි සැක කෙරෙන අතර, ඒ හේතුවෙන් ඒ අසල නවතා තිබූ පොලිසියට අයත් ත්‍රීරෝද රථයක් සහ යතුරුපැදි දෙකක් ගිනිගෙන විනාශ වුණා.\n42 හැවිරිදි සැකකරු අපරාධ චෝදනා යටතේ අද අධිකරණයට ඉදිරිපත් කිරීමට නියමිතයි.\nමේ අතර, ගාලු මුවදොර සහ කොල්ලුපිටියේ පසුගිය 09 වැනිදා ඇති වූ ගැටුම සම්බන්ධයෙන් පාර්ලිමේන්තු මන්ත්‍රීනි පවිත්‍රා වන්නිආරච්චි සහ ඇයගේ සැමියා වන කංචන ජයරත්නගෙන් මෙන්ම පාර්ලිමේන්තු මන්ත්‍රී ඉන්දික අනුරුද්ධගෙන් ඊයේ (19) අපරාධ පරීක්ෂණ දෙපාර්තමේන්තුව ප්‍රකාශ සටහන් කර ගත්තා.\nඒ, ඔවුන් එම දෙපාර්තමේන්තුව වෙත කැඳවීමෙන් අනතුරුවයි.\nඑහිදී පැය 04 ක කාලයක් ඔවුන්ගෙන් ප්‍රකාශ සටහන් කරගෙන තිබුණා.",
       "URL": "https://www.hirunews.lk/304784/මිරිහානේ-යුද-හමුදා-බස්-රථයට-ගිනි-තැබූ-පුද්ගලයා-රහස්-පොලිස්-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1157"
}