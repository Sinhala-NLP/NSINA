{
       "Source": "hirunews",
       "Timestamp": "Friday, 21 September 2018 - 15:21",
       "Headline": "කලාවැව සහ බළලුවැව් ඉස්මත්තේ වන අලි ගැටුම්",
       "News Content": "කලාවැව සහ බළලු වැව ආසන්නයේ ගැවසෙන වන අලින් අතර මේ දිනවල බරපතල ගැටුම් පවතින බව අප වාර්තාකරුවන් පවසනවා.\nඋදෑසන මෙන්ම දහවල් කාලයේදීත් අලින් අතර මෙම ගැටුම් පවතින බවටයි ප්‍රදේශවාසීන් පෙන්වා දෙන්නේ.\nමේ දිනවල අලින් මද කිපෙන කාලය බැවින් වෙනත් වසරවලට සාපේක්ෂව මෙවර අලින් අතර ගැටුම් වැඩි බව ද සඳහන්.\nකලා වැවේ සිටින \"ඇසළ\" නම් ඇතා තවත් අලි දෙදෙනෙකු සමග දින කිහිපයක සිට ගැටුමක් ඇතිකරගෙන ඇති අතර \"රේවත\" නමින් හඳුන්වන ඇතා ද තවත් ඇතෙක් සමග ගැටුමක් ඇතිකරගෙන තිබෙනවා.\nඑමෙන්ම පසුගිය දිනවල තම දළවලින් ඇන අලියෙකු ඝාතනය කළ \"දීඝජන්තු 2\" ඇතා මේ දිනවල කලාවැව ආසන්නයේ දක්නට නොමැති බවයි අප වාර්තාකරු කියාසිටියේ.\nමේ අතර ගැටුම්වලට මැදි නොවී කුඩා අලි පැටවුන් බේරා ගැනීමට මව් ඇතින්නියන් දැඩි වෙහෙසක් දරන ආකාරය මෙන්ම කුඩා පැටවුන් ගැටුම්වලින් ඉවත් කිරීමට උත්සාහ ගන්නා ආකාරය ද දක්නට ලැබෙනවා.\nවනජීවී නිලධාරීන් ජනතාවගෙන් ඉල්ලා සිටින්නේ මේ දිනවල කලා වැව සහ බළලු වැව ඉස්මත්තේ නිකරුනේ ගැවසීමෙන් වළකින ලෙසටයි.\nඑමෙන්ම ගවයන් සහ එළුවන් වැවට මුදාහැරීමට සහ දර සෙවීමට ගමන් නොකරන ලෙසට ද ඔවුන් ඉල්ලා සිටිනවා.\nවන අලින් මේ දිනවල දැඩි කෝපයෙන් පසුවීම හේතුවෙන් අනතුරුවලට මුහුණදිය හැකි බවයි වනජීවී නිලධාරීන් අවධාරණය කරන්නේ.",
       "URL": "https://www.hirunews.lk/200417/කලාවැව-සහ-බළලුවැව්-ඉස්මත්තේ-වන-අලි-ගැටුම්",
       "Category": "Local News",
       "Parent URL": "https://www.hirunews.lk/local-news.php?pageID=3737"
}