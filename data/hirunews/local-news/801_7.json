{
       "Source": "hirunews",
       "Timestamp": "Saturday, 15 October 2022 - 14:29",
       "Headline": "ඉන්දියාවට ලකුණු 66ක පහසු ඉලක්කයක්",
       "News Content": "ආසියානු කුසලාන කාන්තා ක්‍රිකට් ශූරතාවලියේ අවසන් මහා තරගයේ, මුලින් ම පන්දුවට පහර දුන් ශ්‍රී ලංකා කණ්ඩායම පන්දුවාර විස්ස අවසානයේ කඩුළු 9ක් දැවී ලකුණු 65ක් ලබා ගත්තා.\nඒ අනුව ඉන්දියානු කාන්තා කණ්ඩායමට ආසියානු ශූරතාව දිනා ගැනීම සඳහා ඇත්තේ ලකුණු 66ක් වූ පහසු ඉලක්කයක්.\nමෙම තරගයේ කාසියේ වාසිය දිනාගත් ශ්‍රී ලංකා නායිකා චමරි අතපත්තු තීරණය කළේ, මුලින් ම පන්දුවට පහර දීමටයි.\nඒ අනුව පන්දුවට පහර දීමට පිටියට පිවිසි ශ්‍රී ලංකා කණ්ඩායමේ මුල් ම කඩුල්ල ලෙස ලකුණු 6ක් ලබා සිටිය දී, ශ්‍රී ලංකා නායිකා චමරි අතපත්තු අවාසනාවන්ත අයුරින් දුවද්දී දැවී ගියේ ශ්‍රී ලංකා ලකුණු පුවරුව ලකුණු 8ක් ලෙස දිස්වන අවස්ථාවේ දී යි.\nඉන් අනතුරුව ශ්‍රී ලංකා දෙවන කඩුල්ල ලෙස හර්ෂිතා සමරවික්‍රම දැවී ගියේ ශ්‍රී ලංකා ඉනිම වෙනුවෙන් එක් ලකුණක් පමණක් රැස් කරගනිමින්.\nඒ වන විට ශ්‍රී ලංකා ලකුණු පුවරුව දැක්වුණේ ලකුණු 9ක් ලෙසයි.\nඑම ලකුණු පුවරුවේ එක් ලකුණක් හෝ එහා මෙහා වීමට මත්තෙන් අනුෂ්කා සංජීවනී සහ හසිනි පෙරේරා දැවී ගියේ ශ්‍රී ලංකා ඉනිමට තුන්වන සහ හතරවන කඩුල්ල ද අහිමි කරමින්.\nඉන් අනතුරුව කවිශ්කා දිල්හාරි එක් ලකුණක් පමණක් ලබා සිටිය දී දැවී ගියා.\nඇය ගිය මග ම යමින් ශ්‍රී ලංකා කණ්ඩායමේ හයවන කඩුල්ල ලෙස නිලක්ෂි ද සිල්වා දැවී ගියේ ලකුනු 6ක් ලබා සිටිය දී යි.\nපසුව පිටියට පිවිසි මල්ෂා ශෙහානි ද ලකුණු නො ලබා ම දැවී ගියා.\nඑවිට ශ්‍රී ලංකා ලකුණු පුවරුව දැක්වුණේ ලකුණු 25ක් ලෙසයි.\nශ්‍රී ලංකා කණ්ඩායම වෙනුවෙන් ඒ වන විට ලකුණු 13 ලබා සිටි ඕෂධී රණසිංහ ශ්‍රී ලංකා ඉනිමේ 8වැනි කඩුල්ල ලෙස දැවී ගිය අතර, ලකුණු 43ක් ලෙස ශ්‍රී ලංකා ලකුණු පුවරුව දැක්වන විට ඉනිමේ නවවන කඩුල්ල ලෙස සුගන්දිකා කුමාරි දැවී ගියා.\nශ්‍රී ලංකා ඉනිමේ වැඩි ම ලකුනු ලාභිනිය බවට පත් වූයේ ලකුණු 18ක් ලබා ගත් ඉනෝකා රණවීරයි.",
       "URL": "https://www.hirunews.lk/317943/ඉන්දියාවට-ලකුණු-66ක-පහසු-ඉලක්කයක්",
       "Category": "Local News",
       "Parent URL": "https://www.hirunews.lk/local-news.php?pageID=801"
}