{
       "Source": "hirunews",
       "Timestamp": "Friday, 28 October 2016 - 12:15",
       "Headline": "ඕමානයේදී ශ්‍රී ලාංකික ගෘහ සේවිකාවන් වෙන්දේසියේ",
       "News Content": "ශ්‍රී ලාංකික ගෘහ සේවිකාවන්  ඕමානයේ - මස්කට් නුවරදී වෙන්දේසි කරන බවට  ඕමාන පුවත්පතක් හෙළිදරව්වක් සිදුකළා.\nඕමානි ටයිම්ස් නමැති එම පුවත්පත සදහන් කරන පරිදි තානාපති කාර්යාල සම්බන්ධීකරණයකින් තොරව එලෙස ශ්‍රී ලාංකික ගෘහ සේවිකාවක්  ඕමාන රියාල් 1500 කට පමණ ලබා ගත හැකියි.\nපුවත්පත මගින් යෙදවූ නියෝජිතයන් අදාළ ජාවාරම සිදුකරන පුද්ගලයන් සමග සාකච්ඡා කර තිබෙනවා. එහිදී ඔවුන් සදහන් කර ඇත්තේ වැටුප, රැකියා බලපත්‍රය සහ හැදුනුම්පත පමණක් එලෙස ශ්‍රී ලාංකික ගෘහ සේවිකාවක් ලබා ගැනීමට ප්‍රමාණවත් බවයි.\nඒ සදහා තානාපති කාර්යාලය හරහා කටයුතු කිරීම අවශ්‍ය නොවන බවයි ඔවුන් සදහන් කර ඇත්තේ.\nකෙසේ නමුත්, ශ්‍රී ලාංකික ගෘහ සේවිකාවන්ට මෙරට විදෙස් සේවා නියුක්ති කාර්යාංශයේ ලියාපදිංචි වී තානාපති කාර්යාලය දැනුම්වත් කිරීමකින් තොරව  ඕමානයේ රැකියා සදහා පැමිණිය නොහැකි බව එහි ප්‍රකාශකයෙකු  ඕමානි ටයිම්ස් පුවත්පතට සදහන් කර තිබෙනවා.\nකෙසේ නමුත් නීතිවිරෝධී ලෙස ගෘහ සේවිකාවන් ලෙස ශ්‍රී ලාංකික කාන්තාවන්  ඕමානයට රැගෙන ඒමේ සිද්ධීන් 70 ක් පමණ වාර්තා වන බවයි  ඕමානයේ ශ්‍රී ලංකා තානාපති කාර්යාල නිලධාරින් ප්‍රකාශ කර ඇත්තේ.\nඑම තත්ත්වය මැඩලීම සදහා  ඕමාන රජයේ සහාය අපේක්ෂා කරන බවත්, එම නිලධාරියා වැඩිදුරටත් සදහන් කළා.\nශ්‍රී ලාංකික ගෘහ සේවිකාවන්ට අමතරව, නේපාලය, ඉන්දියාව, බංග්ලාදේශය, පිලිපීනය සහ අප්‍රිකානු රටවල ගෘහ සේවිකාවන් ද මෙලෙස  ඕමානයේ මස්කට් නුවරදී අලෙවි කෙරෙන බව  ඕමානි ටයිම්ස් පුවත්පත වැඩිදුරටත් සදහන් කළා.\nඑහිදී ඔවුන් වැඩිම මුදලක් අය කරන්නේ පළපුරුදු ශ්‍රී ලාංකික ගෘහ සේවිකාවන් නිවෙස් වල සේවය සදහා ලබාදීමටයි.",
       "URL": "https://www.hirunews.lk/146266/ඕමානයේදී-ශ්‍රී-ලාංකික-ගෘහ-සේවිකාවන්-වෙන්දේසියේ",
       "Category": "Local News",
       "Parent URL": "https://www.hirunews.lk/local-news.php?pageID=4819"
}