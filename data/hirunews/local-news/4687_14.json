{
       "Source": "hirunews",
       "Timestamp": "Sunday, 29 January 2017 - 12:40",
       "Headline": "බෝගල පතල තාවකාලිකව වැසේ",
       "News Content": "මිනිරන් කුට්ටියක් හිසට වැටීමෙන් සිදුවූ අනතුරක් හේතුවෙන් රෝහල් ගතකෙරුණු කෑගල්ල - බෝගල පතලේ සේවකයෙකු අද අලුයම ජීවිතක්ෂයට පත්ව තිබෙනවා.\nපොලිසිය සඳහන් කළේ මෙසේ මියගොස් ඇත්තේ බෝගල මිනිරන් පතලේ වැඩ පරීක්ෂකවරයෙකු ලෙස සේවය කළ අයෙකුු බවයි.\nමීටර් 476ක් පතල අභ්‍යන්තරයේ සේවය කරමින් සිටියදී ඊයේ පස්වරුවේ මෙම අනතුර සිදුව ඇති අතර පසුව ඔහුව කරවනැල්ල රෝහලට ඇතුළත් කෙරුණා.\nඉන් පසු වැඩිදුර ප්‍රතිකාර සඳහා ඔහු කොළඹ ජාතික රෝහලට මාරු කර ඇති අතර එහිදී ප්‍රතිකාර කිරීමෙන් අනතුරුව නැවත කරවනැල්ල රෝහල වෙත යවා තිබෙනවා.\nකෙසේ වෙතත්, අද අලුයම ඔහු මියගොස් ඇති බවයි රෝහලේ ප්‍රකාශකයෙකු සඳහන් කළේ.\n1996 වසරේ බෝගල මිනිරන් පතලේ සේවය කිරීමට පැමිණී මොහු කෑගල්ල - අරුක්ගම්මන -පහළගම ප්‍රදේශයේ පදිංචිව සිටි 42 හැවිරිදි වියේ පසුවන තිදරු පියෙක්.\nසිද්ධියෙන් පසු බෝගල පතල ආරක්ෂක හේතූන් මත තාවකාලිකව වසාදැමූ බව බෝගල ග්‍රැෆයිට් සමාගමේ ප්‍රධාන විධායක නිලධාරී අමිල ජයසිංහ ප්‍රකාශ කළා.",
       "URL": "https://www.hirunews.lk/153174/බෝගල-පතල-තාවකාලිකව-වැසේ",
       "Category": "Local News",
       "Parent URL": "https://www.hirunews.lk/local-news.php?pageID=4687"
}