{
       "Source": "hirunews",
       "Timestamp": "Thursday, 15 September 2022 - 20:25",
       "Headline": "මහ රැජිණගේ දේහයට අවසන් ගෞරව දක්වන්න කිලෝමීටර් 10ක පෝළිම්",
       "News Content": "අභාවප්‍රාප්ත දෙවන එළිසබෙත් මහරැජිණගේ දේහයට අවසන් ගෞරව දැක්වීම සදහා කිලෝමීටර 10ක පමණ දිගු පෝලිමක් පවතිනවා.\nවිදෙස් වාර්තා සඳහන් කළේ ලන්ඩනයේ ටවර් බ්‍රිජ් සිට දේහය තැන්පත් කර ඇති බි්‍රතාන්‍ය පාර්ලිමේන්තුව හෙවත් වෙස්මිනිස්ටර් ශාලාව කරා මෙම දිගු පෝලිම් පවතින බවයි.\nජනතාවට රැජිණගේ දේහයට අවසන් ගෞරව දැක්වීම සදහා පැය 30ක පමණ කාලයක් එලෙස පෝලිමේ රැදී සිටීමට සිදුවනු ඇති බව සදහන්.\nඇතැම් පිරිස් ඒ අවට කඳවුරු බැඳ රැය පහන් කළ ආකාරය ද විදෙස් මාධ්‍ය වාර්තා කර තිබෙනවා.\nකෙසේ වෙතත් බ්‍රිතාන්‍ය මන්ත්‍රීවරුන්ට, ඔවුන්ගේ පවුල්වල සාමාජිකයින්ට සහ මිතුරන්ට පෝලිමේ නොසිට දේහයට අවසන් ගෞරව දැක්වීමට අවස්ථාව සළසා දී ඇති අතර මන්ත්‍රීවරයෙකුට එම අවස්ථාවට සහභාගි වීම සදහා හතර දෙනෙකු රැගෙන යා හැකි බවයි විදෙස් වාර්තා සදහන් කළේ.\nඑමෙන්ම පාර්ලිමේන්තු කාර්ය මණ්ඩල සදහාද පෝලිමේ රැදී සිටීමකින් තොරව දේහයට අවසන් ගෞරව දැක්වීමට යා හැකියි.\nවෙස්මිනිස්ටර් ශාලාවේ තැන්පත් කළ රැජිණගේ දේහයට අවසන් ගෞරව දැක්විම සඳහා හැරී කුමරු සහ මේගන් මාකල් කුමරිය මෙන්ම ඇන්ඩෲ ආදිපාදවරයාද එක්ව සිටියා.\nමේ අතර වෙස්මිනිස්ටර් ශාලාවේ තැන්පත් කර ඇති රැජිණගේ දේහයේ සිව් කොන ආරක්ෂාවට යොදවා සිටියදී රාජකීය හමුදාවේ නිලධාරියෙකු සිහසුන්ව ඇද වැටෙන ආකාරය විදෙස් මාධ්‍ය වාර්තා කර තිබුණා.\nරැජිණගේ අවමංගල්‍යෝත්සවය වෙස්මිනිස්ටර් ඇබේහිදී ලබන 19 වනදා පැවැත්වීමට නියමිත අතර එම අවස්ථාවට රුසියාවට, මියන්මාරයට, බෙලරුසියාවට සහ උතුරු කොරියාවට ආරාධනා කර නොමැති බවයි විදෙස් වාර්තා කියා සිටියේ.\nඒ රුසියාව යුක්රේනය ආක්‍රමණය කිරීමත්, මියන්මාරයේ පවතින හමුදා පාලනයත්, බෙලරුසියාව රුසියානු හමුදාවට සහය පළකිරීම සහ උතුරු කොරියාවේ න්‍යෂ්ඨික අත්හදා බැලීම් යන කරුණු සැළකිල්ලට ගනිමින්.\nඇමරිකානු ජනාධිපති ජෝ බයිඩ්න්ද, රාජකීය අවමංගල්‍යයට සහභාගි වීමට නියමිත අතර ඔහුට ඇති ජීවිත තර්ජන සැළකිල්ලට ගෙන සිය පෞද්ගලික අධි ආරක්ෂිත නිල රථයෙන් පැමිණීමට අවස්ථාව සලසා දී ඇති බවයි විදෙස් වාර්තා සදහන් කළේ.",
       "URL": "https://www.hirunews.lk/315494/මහ-රැජිණගේ-දේහයට-අවසන්-ගෞරව-දක්වන්න-කිලෝමීටර්-10ක-පෝළිම්",
       "Category": "Local News",
       "Parent URL": "https://www.hirunews.lk/local-news.php?pageID=866"
}