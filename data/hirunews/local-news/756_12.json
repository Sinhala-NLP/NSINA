{
       "Source": "hirunews",
       "Timestamp": "Saturday, 05 November 2022 - 7:46",
       "Headline": "කෝප්, කෝපා ඇතුලු කාරක සභා රැසක් ඉදිරි සතියේ දී රැස්වෙයි",
       "News Content": "පොදු ව්‍යාපාර පිළිබඳ කාරක සභාව හෙවත් කෝප් කමිටුව, රජයේ ගිණුම්කාරක සභාව හෙවත් කෝපා කමිටුව ඇතුළු කාරක සභා රැසක් ඉදිරි සතිය තුළ රැස්වීමට නියමිතයි.\nඒ අනුව සීමාසහිත ලංකා ගල් අගුරු පෞද්ගලික සමාගම ලබන 9 වනදා පොදු ව්‍යාපාර කාරක සභාව හමුවට කැඳවා තිබෙනවා.\nඑසේම ලබන අඟහරුවාදා කෝපා කමිටුව රැස්වීමට නියමිත අතර එහිදී එළවළු බීජ දේශීයව නිෂ්පාදනය කිරීමේ ප්‍රගතියට අදාළ විශේෂ විගණන වාර්තාව පිළිබඳ විමර්ශනය කිරීමට ද නියමිතයි.\nඑමෙන්ම, සායනික අපද්‍රව්‍ය බැහැර කිරීමේ කටයුතු කළමනාකරණයට අදාළ විමර්ශනය සඳහා ලබන 11 වනදා කෝපා කමිටුවට අදාළ ආයතන කැඳවා ඇති බව සඳහන්.\nමේ අතර, අමාත්‍යාංශයීය උපදේශක කාරක සභා කිහිපයක් ද ලබන සතියේ රැස්වීමට නියමිතයි.\nමේ අනුව ලබන 8 වනදා අධිකරණ කටයුතු පිළිබඳ අමාත්‍යාංශයීය උපදේශක කාරක සභාව, අධ්‍යාපන පිළිබඳ අමාත්‍යාංශයීය උපදේශක කාරක සභාව සහ රාජ්‍ය පරිපාලන ස්වදේශ කටයුතු පළාත් සභා හා පළාත් පාලන කටයුතු පිළිබඳ අමාත්‍යාංශයීය උපදේශක කාරක සභාව ද රැස්වනු ඇති.",
       "URL": "https://www.hirunews.lk/319645/කෝප්-කෝපා-ඇතුලු-කාරක-සභා-රැසක්-ඉදිරි-සතියේ-දී-රැස්වෙයි",
       "Category": "Local News",
       "Parent URL": "https://www.hirunews.lk/local-news.php?pageID=756"
}