{
       "Source": "hirunews",
       "Timestamp": "Sunday, 02 May 2021 - 12:51",
       "Headline": "වසා දැමුණු ඇළ මාර්ගයක් නිසා කුමාරගම ගොවියන් අපහසුතාවක (වීඩියෝ)",
       "News Content": "හිඟුරක්ගොඩ - සිරිකෙත ප්‍රදේශය හුදෙකලා කිරීමත් සමඟ වසා දැමුණු ඇළ මාර්ගයක් හේතුවෙන් කුමාරගම ගොවියන් දැඩි දුෂ්කරතා රැසකට මුහුණ පා සිටිනවා.\nකොවිඩ් ආසාදිතයින් කිහිපදෙනෙකු හඳුනාගැනීමෙන් අනතුරුව පොළොන්නරුව දිස්ත්‍රික්කයට අයත් හිඟුරක්ගොඩ ප්‍රාදේශීය ලේකම් කොට්ඨාසයේ සිරිකෙත ජනපදය හුදෙකලා කිරීමට පියවර ගෙන තිබුණේ පසුගිය 26 වනදායි.\nඒ අනුව හුදෙකලා කෙරුණු සිරිකෙත ගම්මානයේ ජනතාව ගොවිතැන් කටයුතු සඳහා ගම්මානයේ සැරිසැරීම නතර කිරීමේ අරමුණින් නිලධාරීන් විසින් මින්නේරිය ජනපදයට අයත් හිඟුරක්ගොඩ ඩී 22 ඇළ මාර්ගය වසා දැමීමට කටයුතු කර තිබෙනවා.\nඒ හේතුවෙන් දැනට හුදෙකලා තත්ත්වයේ නොපවතින කුමාරගම ගම්මානයේ ජනතාවටද ජලය අහිමිවී ඇති බවයි වාර්තා වන්නේ.\nමේ හේතුවෙන් විශාල මුදලක් වැය කර ආරම්භ කළ වගාවන් මෙන්ම නිවෙස්වල පවතින බිත්තර වී තොගද විනාශ වී යාමේ අවදානමකට ලක්ව ඇති බවයි ගොවීන් පෙන්වා දෙන්නේ.",
       "URL": "https://www.hirunews.lk/270179/වසා-දැමුණු-ඇළ-මාර්ගයක්-නිසා-කුමාරගම-ගොවියන්-අපහසුතාවක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1981"
}