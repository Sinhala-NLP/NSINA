{
       "Source": "hirunews",
       "Timestamp": "Sunday, 11 July 2021 - 13:51",
       "Headline": "එප්පාවල පොස්පේට් සමාගමේ කෝටි දෙකක වංචාවක් ගැන වෘත්තීය සමිති පරීක්ෂණයක් ඉල්ලයි",
       "News Content": "2021 සහ 2022 වසර සඳහා එප්පාවල පොස්පේට් සමාගමේ පොහොර ඇසිරීම සඳහා යොදා ගන්නා බෑග් ලබා ගැනීම සඳහා ටෙන්ඩර් කැඳවීමේදී රුපියල් කෝටි 2ක පමණ වංචාවක් සිදුව ඇති බවට ශ්‍රී ලංකා නිදහස් සේවක සංගමය චෝදනා කරනවා.\nකෘෂිකර්ම අමාත්‍ය මහින්දානන්ද අලුත්ගමගේට ලිපියක් යොමු කරමින් ඔවුන් ඉල්ලා ඇත්තේ කඩිනමින් ඒ පිළිබඳව විමර්ශනයක් ආරම්භ කරන ලෙසටයි.\nවෘත්තීය සමිති පෙන්වා දෙන්නේ බෑගයක් මිලදී ගැනීම සඳහා ආයතන තුනක් මිලක් ගණන් ඉදිරිපත් කර ඇතත් අවම මිලක් ඉදිරිපත් කළ සමාගමට එය ලබා නොදීමෙන් මෙම පාඩුව සිදුවූ බවයි.\nඔවුන් පවසන පරිදි මෙම ටෙන්ඩරය ලබාදී ඇත්තේ ලංකා පොලිසැක් ආයතනයටයි.\nබෑග් ලක්ෂ 11ක් මිලදී ගැනීමට ලංකා පොස්පේට් සමාගම මෙම ටෙන්ඩරය ලබා දී ඇති බවද වාර්තා වනවා.\nමීට පෙර එප්පාවල පොස්පේට් සමාගම අමාත්‍ය විමල් වීරවංශ යටතේ පාලනය වූ අතර, පසුගිය දා එය කෘෂිකර්ම අමාත්‍ය මහින්දානන්ද අලුත්ගමගේ විෂය පථයට යටත් කරමින් ජනාධිපතිවරයා විසින් ගැසට් නිවේදනයක් නිකුත් කළා.",
       "URL": "https://www.hirunews.lk/276687/එප්පාවල-පොස්පේට්-සමාගමේ-කෝටි-දෙකක-වංචාවක්-ගැන-වෘත්තීය-සමිති-පරීක්ෂණයක්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=1827"
}