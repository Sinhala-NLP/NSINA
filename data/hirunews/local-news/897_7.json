{
       "Source": "hirunews",
       "Timestamp": "Thursday, 01 September 2022 - 19:29",
       "Headline": "කැළඹිලි තත්ත්වය දිවයිනෙන් ඉවතට",
       "News Content": "දිවයින ආශ්‍රිතව පැවති පහළ වායුගෝලීය කැළඹිලි තත්ත්වය ක්‍රමයෙන් දිවයිනෙන් ඉවතට ගමන් කරමින් තිබෙන බව කාලගුණ විද්‍යා දෙපාර්තමේන්තුව පවසනවා.\nකෙසේ වෙතත් අද පස්වරුවේ බස්නාහිර, සබරගමුව, වයඹ පළාත්වලටත් යාපනය, මහනුවර, නුවරඑළිය, ගාල්ල සහ මාතර යන දිස්ත්‍රික්කවලටත් විටින් විට වැසි ඇතිවිය හැකියි.\nඅද (01) පෙරවරු 8.30 අවසන් වූ ගෙවුණු පැය 24 තුළ වැඩිම වර්ෂාපතනයක් වාර්තා වී ඇත්තේ රත්නපුර දිස්ත්‍රික්කයෙන් වන අතර එහි අගය මිලිමීටර් 247 යි දශම 1 ක්.\nඅධික වර්ෂාව නිසා පොල්ගොල්ල ජලාශයේ වාන්දොරටු 3 ක්, කුකුලේ ගඟ ජලාශයේ වාන්දොරටු 2ක්, දැදුරු ඔය ජලාශයේ වාන්දොරටු 4ක් සහ ලක්ෂපාන ජලාශයේ වාන් දොරටු 3 බැගින් තවදුරටත් විවෘත කර තිබෙනවා.\nමේ අතර විමලසුරේන්ද්‍ර, පොල්පිටිය, කැනියොන්, නව ලක්ෂපාන සහ ලක්ෂපාන විදුලි බලාගාර මේ වනවිට උපරිම ධාරිතාවයෙන් ක්‍රියාත්මකයි.\nමේ අතර, ගිංගග පිටාර ගැලීමෙන් ගාල්ල - නාගොඩ සහ බද්දේගම අවට පහත්බිම් කිහිපයක් ජලයෙන් යටවුණා.\nකොළඹ, ගාල්ල, කළුතර, මහනුවර, කෑගල්ල, මාතලේ, නුවරඑළිය සහ රත්නපුර දිස්ත්‍රික්කවලට අදාළව නිකුත් කළ නායයාම් අනතුරු ඇඟවීමද තවදුරටත් ක්‍රියාත්මක බවයි ජාතික ගොඩනැගිලි පර්යේෂණ සංවිධානය ප්‍රකාශ කළේ.",
       "URL": "https://www.hirunews.lk/314314/කැළඹිලි-තත්ත්වය-දිවයිනෙන්-ඉවතට",
       "Category": "Local News",
       "Parent URL": "https://www.hirunews.lk/local-news.php?pageID=897"
}