{
       "Source": "hirunews",
       "Timestamp": "Wednesday, 23 March 2022 - 10:37",
       "Headline": "සර්ව පාක්ෂික සමුළුව ආරම්භ වෙයි  (වීඩියෝ)- (ඡායාරූප)",
       "News Content": "පවතින ආර්ථික අර්බුදය පිළිබදව සාකච්ඡා කිරීම සදහා ජනාධිපති ගෝඨාභය රාජපක්ෂගේ ප්‍රධානත්වයෙන් සර්ව පාක්ෂික සමුළුව ජනාධිපති මන්දිරයේ දී මේ වන විට ආරම්භ වී තිබෙනවා.\nඒ සඳහා සමගි ජන බලවේගය එක් නොවූ අතර ජාතික ජන බලවේගය ද ඊට සහභාගි වන්නේ නැහැ.\nමීට අමතරව දෙමළ ජාතික ජනතා සන්ධානය, සමස්ත ලංකා දෙමළ කොංග්‍රසය, රජයේ හවුල්කාර පක්ෂයක් වන ලංකා කම්කරු කොංග්‍රසය මෙන්ම ටෙලෝ සංවිධානය මෙම සමුළුවට සහභාගි නොවන බව මීට පෙර දැනුම් දුන්නා.\nකෙසේ වෙතත්, දෙමළ ජාතික සන්ධානයේ නියෝජිතයින් මෙන්ම එක්සත් ජාතික පක්ෂයේ නායක පාර්ලිමේන්තු මන්ත්‍රී රනිල් වික්‍රමසිංහ සමුළුවට සහභාගි වී සිටින අතර ආණ්ඩුවේ හවුල්කාර පක්ෂ නියෝජනය කරමින් මහාචාර්ය තිස්ස විතාරණ සහ පූජ්‍ය අතුරලියේ රතන හිමියන් සමුළුවට සහභාගි වී සිටින බවයි අප වාර්තාකරුවන් සදහන් කළේ.\nඑමෙන්ම ශ්‍රී ලංකා නිදහස් පක්ෂය නියෝජනය කරමින් එහි මහලේකම් රාජ්‍ය අමාත්‍ය දයාසිරි ජයසේකර මෙම සමුළුවට එක්ව තිබෙනවා.\nටී.එම්.වී.පී. පක්ෂයේ නායක පිල්ලෙයාන් හෙවත් ශිවනේෂතුරෙයි චන්ද්‍රකාන්ත සමුළුවට එක්ව සිටිනවා.",
       "URL": "https://www.hirunews.lk/300171/සර්ව-පාක්ෂික-සමුළුව-ආරම්භ-වෙයි-වීඩියෝ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1276"
}