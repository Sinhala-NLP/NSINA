{
       "Source": "hirunews",
       "Timestamp": "Sunday, 04 July 2021 - 8:01",
       "Headline": "යාචක දරුවන්ට සහනයක්",
       "News Content": "මේ වනවිට මෙරට දරුවන්ගේ සුරක්ෂිතභාවය පිළිබඳව යළි සමාජය තුළ සංවාදයක් මතුව තිබෙනවා.\nඑහෙත් යාචක දරුවන් පිළිබඳව බොහෝ දෙනෙකුගෙන් අවධානය යොමු නොවන්නේ ඔවුන් සමාජයේ වෙනම කොටසක් ලෙස ජීවත් වීම නිසාවෙන් ද ?\nකොරෝනා ව්‍යාප්තියත් සමඟ සිඟමන් යැදීමේ යෙදුණු බොහෝ දෙනෙකු ගැටලු රැසකට මුහුණදුන් බව රහසක් නොවේ.\nකොළඹ ඇතුළු තදාසන්න ප්‍රදේශවල ආලෝක සංඥා පුවරු අසල රැඳී සිඟමන් යදින බොහෝ දෙනෙකු දරුවෙකුද රැගෙන එම කටයුතුවල නිරත වීම මේ දිනවල සුලභ දසුනක් බවට පත්වෙලා.\nසියලුදෙනා දරුවන්ට සිදුවන අපයෝජන පිළිබඳව අවධානය යොමුකරද්දී අපේම දරුවන් පිරිසක් වූ මෙම දරුවන් පිළිබඳව නිසි අවධානයක් යොමු නොවන තරම්.\nඒ අනුව අප මේ සම්බන්ධයෙන් ජාතික ළමා ආරක්ෂක අධිකාරියෙන් විමසීමක් කළා.\nඑහි සභාපති මහාචාර්ය මුදිත විදානපතිරණ සඳහන් කළේ ඉදිරියේදී යාචක දරුවන් රෝහල්වල ළමා ඒකක වෙත රැගෙන ගොස් ඔවුන්ට අවශ්‍ය පහසුකම් සැපයීමේ නියමු ව්‍යාපෘතියක් මේ වනවිට ක්‍රියාත්මක බවයි.\nශ්‍රී ලංකාවේ යාචක කටයුතු පිටුපස ජාවාරම් රැසක් ක්‍රියාත්මක බව සැවොම දන්නා කරුණක්.\nඑවන් තත්ත්වයක් තුල මෙම දරුවන්ගේ සුරක්ෂිතභාවය පිළිබඳව අප රටක් ලෙස තවදුරටත් අවධානය යොමුකළ යුතු නොවේ ද ?",
       "URL": "https://www.hirunews.lk/276012/යාචක-දරුවන්ට-සහනයක්",
       "Category": "Local News",
       "Parent URL": "https://www.hirunews.lk/local-news.php?pageID=1843"
}