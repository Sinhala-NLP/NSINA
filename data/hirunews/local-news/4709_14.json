{
       "Source": "hirunews",
       "Timestamp": "Saturday, 14 January 2017 - 18:08",
       "Headline": "ජලය, විදුලිය පමණක් නොව ආහාරත් සුරක්ෂිත කරගන්නැයි උපදෙස්",
       "News Content": "පවතින දැඩි වියලි කාලගුණ තත්ත්වය හමුවේ විදුලිය, ජලය පමණක් නොව ආහාර ද්‍රව්‍යයද අරපිරිමැස්මෙන් භාවිත කරන ලෙස ආපදා කළමනාකරන මධ්‍යස්ථානය ජනතාවගෙන් ඉල්ලා සිටිනවා.\nනියඟය හරහා ඇතිවිය හැකි අහිතකර බලපෑම් අඩුකරගැනීමට එය අත්‍යාවශ්‍ය බවයි ඔවුන් සඳහන් කරන්නේ.\nපවතින කාලගුණ තත්ත්වය හමුවේ කෘෂිභෝග විනාශවීමේ අවදානමක් පවතින හෙයින් ආහාර සුරක්ෂිත කරගැනීම අත්‍යාවශ්‍ය වී ඇති බව ආපදා කළමනාකරණ මධ්‍යස්ථානයේ අදහසයි.\nඑසේම ජලාශ සහ ගංඟාවල ජල මට්ටමද සීග්‍රයෙන් පහත වැටෙන තත්ත්වයක් දක්නට ලැබෙන බව එම මධ්‍යස්ථානය වැඩිදුරටත් ප්‍රකාශ කළා.\nමේ අතර තාප විදුලි උත්පාදනය වැඩි කිරීමට සිදුවුවත් අඛණ්ඩව විදුලි සැපයුම පවත්වාගෙන යෑමට හැකි සෑම පියවරක්ම ගන්නා බව විදුලිබල සහ පුනර්ජනනීය බලශක්ති අමාත්‍ය රංජිත් සියඹලාපිටිය ප්‍රකාශ කළා.\nඒ, පවතින තත්ත්වය සම්බන්ධයෙන් කොළඹ අද (14) පැවති උත්සවයකින් අනතුරුව මාධ්‍යවේදීන් කළ විමසුමකට පිළිතුරු දෙමින්.\nපානීය ජල අවශ්‍යතා සපුරාලීම සඳහා ජාතික ජල සම්පාදන හා ජලාපවහන මණ්ඩලයද විශේෂ පියවර කිහිපයක් ක්‍රියාත්මක කර ඇති බවයි එහි සභාපති ඒ. අන්සාර් කියා සිටියේ.\nකාලගුණ විද්‍යා දෙපාර්තමේන්තුව ප්‍රකාශ කළේ මාර්තු මාසයේ දෙවන සතිය පසුවන තුරු ජල හිඟය මගහැරෙන පරිදි අධික වැසි තත්ත්වයක් බලාපොරොත්තු විය නොහැකි බවයි.\nමේ වනවිටත් ප්‍රදේශ රැසක ගොවීන් සහ ජනතාව දැඩි වියලි කාලගුණයෙන් පීඩාවට පත්ව සිටිනවා.",
       "URL": "https://www.hirunews.lk/152059/ජලය-විදුලිය-පමණක්-නොව-ආහාරත්-සුරක්ෂිත-කරගන්නැයි-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=4709"
}