{
       "Source": "hirunews",
       "Timestamp": "Thursday, 30 July 2020 - 13:21",
       "Headline": "වියළි කහ කිලෝ දහසකට ආසන්න තොගයක් සමග පුද්ගලයෙකු අත්අඩංගුවට",
       "News Content": "නීති විරෝධීව මෙරටට ගෙන එන ලද වියළි කහ කිලෝ දහසකට ආසන්න ප්‍රමාණයක් සමග සැකකරුවෙකු මන්නාරම ඔලුතුඩුවායි වෙරළ ප්‍රදේශයේදී නාවික හමුදා අත්අඩංගුවට ගෙන තිබෙනවා.\nමුහුදු මාර්ගයෙන් කොරෝනා ආසාදිතයන් මෙරටට සංක්‍රමණය වීම ඇතුලු නීති විරෝධී ක්‍රියා මැඩපැවැත්වීම වෙනුවෙන් නාවික හමුදාව සිදු කරන මුර සංචාරයකදීයි පෙරේදා මෙම සැකකරු සහ කහ තොගය අත්අඩංගුවට ගෙන ඇත්තේ.\nකිසියම් ද්‍රව්‍යක් අසුරන ලද ගෝනි කිහිපයක් සැක කටයුතු ලෙසට රැගෙන යමින් සිටි පුද්ගලයෙකු උතුරු මැද නාවික විධානය විසින් පරීක්ෂා කිරීමේදී වියළි කහ තොගය හමුවී තිබෙනවා.\nකිලෝ 999යි ග්‍රෑම් 500කින් යුත් එම කහ තොගය මුහුදු මාර්ගයෙන් මෙරටට රැගෙන විත් ඇති බවටයි අනාවරණ වී ඇත්තේ.\nකහ තොගය සහ සැකකරු වැඩිදුර විමර්ශණ සඳහා යාපනය රේගු කාර්යාලය වෙත භාරදී තිබෙනවා.\nසිද්ධියට සම්බන්ධ සැකකරු ස්වයං නිරෝධායනය සඳහා සෞඛ්‍ය වෛද්‍ය නිලධාරීවරයා මගින් මන්නාරම මහනෙ සෞඛ්‍ය පරීක්ෂකවරයා වෙත භාරදුන් බවයි නාවික හමුදාව කියාසිටියේ.",
       "URL": "https://www.hirunews.lk/246759/වියළි-කහ-කිලෝ-දහසකට-ආසන්න-තොගයක්-සමග-පුද්ගලයෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=2550"
}