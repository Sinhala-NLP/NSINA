{
       "Source": "hirunews",
       "Timestamp": "Wednesday, 17 January 2018 - 14:10",
       "Headline": "update:- බැදුම්කර වාර්තාව ගැන මීළඟ තීරණය ලබන සඳුදා",
       "News Content": "බැඳුම්කර වාර්තාව සම්බන්ධයෙන්  ගන්නා ඉදිරි ක්‍රියාමාර්ග ලබන සඳුදා පැවැත්වෙන  විශේෂ පක්ෂ නායක රැස්වීමකින් අනතුරුව තීරණය කරන බව කථානායක කරූ ජයසූරිය ප්‍රකාශ කළා.\nජනාධිපති ලේකම්වරයා විසින් එම වාර්තාව පාර්ලිමේන්තු මහ ලේකම්වරයා වෙත යොමු කිරීමෙන් පසු පාර්ලිමේන්තුවේ පැවති මාධ්‍ය හමුවකට එක්වෙමින් කථානායකවරයා සඳහන් කළේ එම වාර්තාව මේ වනවිට අන්තර්ජාලයට යොමුකර ඇති බවයි.\nඑය ජනාධිපති ලේකම් කාර්යාලයට අයත් වෙබ් අඩවියට පිවිසීමෙන් ලබාගැනීමේ හැකියාව පවතිනවා.\nබැඳුම්කර නිකුතුව සම්බන්ධයෙන් විමර්ශනය කළ ජනාධිපති කොමිසන් සභාවේ අවසන් වාර්තාවේ පිටපත් අද පෙරවරු 11.18 ට පමණ පාර්ලිමේන්තුවට භාරදුන්නේ ජනාධිපති ලේකම් කාර්යාලයේ නීති නිලධාරියෙකු විසින්.\nබැඳුම්කර පරීක්ෂණ වාර්තාවේ ඉංග්‍රීසි පිටපත් 26 ක් සහ සංක්ෂිප්ත වාර්තාවක් මෙහිදී පාර්ලිමේන්තු මහ ලේකම්වරයා වෙත භාරදී තිබෙනවා.\nඊට අමතරව බරපතල වංචා සහ දූෂණ පිළිබඳ විමර්ශනය කළ ජනපති කොමිසන් සභා වාර්තාවේ සිංහල පිටපත් 34 ක්ද එහිදී භාරදෙනු ලැබුවා.\nමේ අතර ඒකාබද්ධ විපක්ෂයේ නියෝජිතයින් පිරිසක් අද උදෑසන 10.30 ට පමණ පාර්ලිමේන්තුවට පැමිණියේ බැඳුම්කර සිද්ධිය සම්බන්ධයෙන් විමර්ශනය සිදුකළ ජනපති කොමිසන් සභාවේ අවසන් වාර්තාව ලබාගැනීමේ අරමුණින්.\nකෙසේ වෙතත් ඒ වනවිට එම වාර්තාව පාර්ලිමේන්තුවට භාරදී තිබුණේ නැහැ.\nකෙසේ වෙතත් පාර්ලිමේන්තුවේ අද පැවති මාධ්‍ය හමුවකට එක්වෙමින් කථානායක කරූ ජයසූරිය සඳහන් කළේ බැඳුම්කර කොමිසමේ අවසන් වාර්තාව ලබන 23 වනදා පාර්ලිමේන්තුවට ඉදිරිපත් කරන බවයි.\nupdate:-2018-01-17(2.30pm)\n..........................................................\nබැඳුම්කර සහ බරපතල වංචා වාර්තා ගැන කතානායකවරයාගෙන් ප්‍රකාශයක්\nබැඳුම්කර වාර්තාව සහ බරපතල වංචා සහ දූෂණ පිළිබඳ විමර්ශන වාර්තාවේ පිටපත් 34 ක් පාර්ලිමේන්තුව වෙත මේ වනවිට ලැබී ඇති බව කථානායක කාර්යාලය ප්‍රකාශ කළා.\nඅද පෙරවරු 11 යි 18ට ජනාධිපති කාර්යාලයේ නීති නිලධාරි නිතීඥ මුදිත දිසානායක විසින් අදාළ වාර්තා පාර්ලිමේන්තු මහලේකම්වරයා වෙත භාරදුන් බවයි එම කාර්යාලය නිවේදනය කළේ.\nබැඳුම්කර වාර්තාවේ ඉංග්‍රීසි පිටපත් 26 ක් සහ සංෂිප්ත වාර්තාවක් මෙහිදී පාර්ලිමේන්තු මහලේකම්වරයා වෙත භාරදුන් බව එහි සඳහන්.\nමේ අතර, මෙම වාර්තා ලැබීමෙන් අනතුරුව ගන්නා ඉදිරි ක්‍රියාමාර්ග දැනුම්වත් කිරීම සඳහා කථානායකවරයා අද පස්වරුවේ මාධ්‍ය හමුවක් ද කැඳවා තිබෙනවා.",
       "URL": "https://www.hirunews.lk/181302/update-බැදුම්කර-වාර්තාව-ගැන-මීළඟ-තීරණය-ලබන-සඳුදා",
       "Category": "Local News",
       "Parent URL": "https://www.hirunews.lk/local-news.php?pageID=4121"
}