{
       "Source": "hirunews",
       "Timestamp": "Wednesday, 13 December 2017 - 18:41",
       "Headline": "අදත් පක්ෂ කිහිපයක් නාමයෝජනා භාරදෙයි",
       "News Content": "පළාත්පාලන මැතිවරණය සඳහා අදත් ප්‍රධාන පක්ෂ කිහිපයක් නාමයෝජනා භාරදෙනු ලැබුවා.\nඒ අනුව ශ්‍රී ලංකා නිදහස් පක්ෂය වෙනුවෙන් වනාතවිල්ලූව ප්‍රාදේශීය සභාව, කෑගල්ල දිස්ත්‍රික්කයේ ගලිගමුව, වරකාපොල, අරණායක, යටියන්තොට, කෑගල්ල සහ බුලත්කොහුපිටිය යන ප්‍රාදේශීය සභාවලට නාමයෝජනා භාරදෙනු ලැබුවේ අමාත්‍ය රංජිත් සියඹලාපිටිය විසින්.\nමේ අතර එක්සත් ජාතික පක්ෂය ගාල්ල මහ නගර සභාව, බදුල්ල මහ නගර සභාව, බදුල්ල ප්‍රාදේශීය සභාව, ලූණුගල ප්‍රාදේශීය සභාව, දෙහි ඕවිට ප්‍රාදේශීය සභාව සහ අරණායක ප්‍රාදේශීය සභාවට අද නාමයෝජනා භාරදෙනු ලැබුවා.\nඑමෙන්ම ශ්‍රී ලංකා පොදුජන පෙරමුණ චාවකච්චේරිය, එරාවුර් සහ කොබෙයිගනේ ප්‍රාදේශීය සභාවලට නාමයෝජනා භාරදෙනු ලැබුවා.\nමේ අතර ජනතා විමුක්ති පෙරමුණ ද පොළොන්නරුව දිස්ත්‍රික්කයේ ලංකාපුර, හිඟුරක්ගොඩ, මැදිරිගිරිය, දිඹුලාගල යන ප්‍රාදේශීය සභාවලට නාමයෝජනා භාරදෙනු ලැබුවේ අද පෙරවරුවේයි.\nහපුතලේ නගර සභාව, නාවලපිටිය නගර සභාව, බණ්ඩාරවෙල, දෙහිඕවිට, පස්බාගේ කෝරළේ ප්‍රාදේශීය සභාවලට සහ මාතලේ මහ නගර සභාවටද ජනතා විමුක්ති පෙරමුණ අද නාමයෝජනා භාරදුන්නා.\nමේ අතර පළාත් පාලන සීමානිර්ණ ගැසට් නිවේදනයට එරෙහිව අඹගමුව ප්‍රාදේශීය සභාවේ නිදහස් සන්ධාන හිටපු ප්‍රාදේශීය සභා මන්ත්‍රී හෙලප්‍රිය නන්දරාජ ගොනුකළ මූලික අයිතිවාසිකම් පෙත්සම සලකා බැලීම ලබන 15 වනදා දක්වා කල් තැබුණා.\nඒ එම පෙත්සම ශ්‍රේෂ්ඨාධිකරණ විනිසුරුවන් වන විජිත් මළල්ගොඩ සහ බුවනෙක අලූවිහාරේ හමුවේ අද සලකා බැලූ අවස්ථාවේදීයි.\nඑහිදී රජයේ නීතිඥවරයා දැනුම් දුන්නේ අදාළ පෙත්සම සම්බන්ධයෙන් නීතිපතිවරයාගේ උපදෙස් ලබා ගැනීමට අවශ්‍ය බැවින් මෙම පෙත්සම කල් දමන ලෙසයි.\nසීමානිර්ණය කිරීමේදී අඹගමුව ප්‍රාදේශීය සභාව කොටස් 3කට වෙන් කිරීම මගින් ශ්‍රී පාදස්ථානය බෙදීමකට ලක් වන බවත්, එය ආගමික සහජීවනයට බාධාවක් බවත් එම පෙත්සමෙන් දක්වා තිබුණා.\nමේ අතර පළමුව නාමයෝජනා දැන්වීම් නිකුත් කළ පළාත්පාලන ආයතන අනූ තුනේ ඇප තැන්පත් කිරීමට ලබාදී තිබූ කාලය අද මධ්‍යහ්න 12 න් අවසන් වුණා.\nඑම පළාත්පාලන ආයතනවලට නාමයෝජනා භාරදීමට ලබාදී ඇති කාලයද හෙට මධ්‍යහ්න 12 න් අවසන් වීමට නියමිතයි.\nමේ අතර, මැදිරිගිරිය සමගිපුර ප්‍රදේශයේදී ශ්‍රී ලංකා පොදුජන පෙරමුණේ ආධාරකරුවෙකුගේ යතුරුපැදි දෙකකට කිසියම් පිරිසක් විසින් ඊයේ රාත්‍රි ගිනි තබා තිබෙනවා.\nයතුරුපැදිවල හිමිකරු ශ්‍රී ලංකා පොදුජන පෙරමුණේ වෙඩිකච්චිය ශාඛා සමිතියේ සභාපතිවරයා බවයි වාර්තා වන්නේ.\nඔහු චෝදනා කරන්නේ එක්සත් ජාතික පක්ෂ හිටපු මන්ත්‍රීවරයෙකු වන තම සොහොයුරෙකු විසින් මෙම ගිනි තැබීම සිදුකර ඇති බවටයි.\nකෙසේ වෙතත්, චෝදනා එල්ල වන එක්සත් ජාතික පක්ෂ හිටපු මන්ත්‍රීවරයා පවසන්නේ එම චෝදනාව අසත්‍ය බවයි.",
       "URL": "https://www.hirunews.lk/178321/අදත්-පක්ෂ-කිහිපයක්-නාමයෝජනා-භාරදෙයි",
       "Category": "Local News",
       "Parent URL": "https://www.hirunews.lk/local-news.php?pageID=4173"
}