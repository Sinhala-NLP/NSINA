{
       "Source": "hirunews",
       "Timestamp": "Sunday, 01 November 2020 - 13:21",
       "Headline": "ඊයේත් වැඩිම ආසාදිතයන් කොළඹින් (වීඩියෝ)",
       "News Content": "අද(01) උදෑසන 6න් අවසන් වූ පැය 24 තුළ මෙරටින් වාර්තා වූ වැඩිම ආසාදිතයන් සංඛ්‍යාව කොළඹ දිස්ත්‍රික්කයෙන් වාර්තා වී තිබෙනවා.\nඑම සංඛ්‍යාව 86ක් වන අතර, ඉන් වැඩිම පිරිස වන 51ක් වාර්තා වී ඇත්තේ කොළඹ මහ නගර සභා බල ප්‍රදේශයට අයත් සෞඛ්‍ය වෛද්‍ය නිලධාරී කොට්ඨාශවලින්.\nදෙහිවල ප්‍රදේශයෙන් ද ආසාදිතයින් 13 දෙනෙකු අලුතින් හඳුනාගෙන තිබෙනවා.\nහංවැල්ල ප්‍රදේශයෙන් ද අලුතින් වාර්තා වී ඇති රෝගීන් සංඛ්‍යාව 11ක්.\nරත්නපුර දිස්ත්‍රික්කයෙන් ද ඊයේ දිනයේ නව ආසාදිතයන් 28 දෙනෙකු හඳුනාගෙන ඇති අතර, ගම්පහ දිස්ත්‍රික්කයෙන් තවත් 28 දෙනෙකු නව ආසාදිතයන් ලෙස හඳුනාගෙන තිබෙනවා.\nඊයේ දිනයේදී මෙලෙස අලුතින් හඳුනාගත් සමස්ත රෝගීන් සංඛ්‍යාව 239 ක්.\nඒ සමඟම මෙරට මුළු ආසාදිත සංඛ්‍යාව මේ වනවිට 10,663ක් දක්වා  ඉහළ ගොස් ඇති අතර, රෝහල්ගතව ප්‍රතිකාර ලබන සංඛ්‍යාව 6,244 ක්.\nගම්පහ දිස්ත්‍රික්කය තුළ මෑතකදී කොරෝනා වෛරසයට ගොදුරු වූ බොහෝ දෙනෙකු තම ප්‍රධාන රැකියාවට අමතරව මත්ස්‍ය වෙළඳාමේ නිරතවූවන් බවට අනාවරණ වී ඇති බව ගම්පහ දිස්ත්‍රික් ප්‍රාදේශීය සෞඛ්‍ය සේවා අධ්‍යක්ෂ වෛද්‍ය මිගාර ඈපා ප්‍රකාශ කළා.\nඔහු කියා සිටියේ නිරෝධායන ඇඳිරි නීතිය පැවති ප්‍රදේශවලට ආරක්ෂක අංශ මඟහැර මොවුන් මාළු අලෙවි කිරීම සිදුකර ඇති බවට අනාවරණ වී ඇති බවයි.",
       "URL": "https://www.hirunews.lk/253768/ඊයේත්-වැඩිම-ආසාදිතයන්-කොළඹින්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2357"
}