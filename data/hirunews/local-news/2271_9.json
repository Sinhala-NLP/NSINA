{
       "Source": "hirunews",
       "Timestamp": "Wednesday, 16 December 2020 - 17:15",
       "Headline": "වැලිසර ළය රෝහලෙන් පැන ගිය කොරෝනා ආසාදිතයා අල්ලයි (වීඩියෝ)",
       "News Content": "වැලිසර ලය රෝහලේ ප්‍රතිකාර ලබමින් සිටියදී පළාගිය කොරෝනා ආසාදිතයා මරදාන ප්‍රදේශයේදී පොලිසිය අද පස්වරුවේ සොයාගත්තා.\nඑම ආසාදිතයා යළිත් වැලිසර ලය රෝහල වෙත රැගෙන ගොස් ඇති අතර, පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ කියා සිටියේ ඉදිරියේදී ඔහුට එරෙහිව නීතිය ක්‍රියාත්මක කරන බවයි.\nමේ අතර, තවත් කොරෝනා ආසාදිතයින් 785 දෙනෙකු සුවය ලබා රෝහල්වලින් පිටව යාමත් සමඟ සුවය ලැබූ මුළු ආසාදිතයින් සංඛ්‍යාව අද 25,000 සීමාව ඉක්මවා ගියා.\nඒ අනුව මේ වනවිට සුවය ලැබූ සමස්ත ආසාදිත සංඛ්‍යාව දැක්වෙන්නේ 25,652 ක් ලෙසයි.\nමෙරටින් වාර්තා වන සමස්ත කොරෝනා ආසාදිතයින්ගේ සංඛ්‍යාව 34,121 ක් වන අතර, තවදුරටත් රෝහල්ගතව ප්‍රතිකාර ලබන ආසාදිතයින් සංඛ්‍යාව 8312ක්.\nකොරෝනා අවදානම හේතුවෙන් පෙර වසරවල මෙන් මෙවර උත්සව සමය සැමරීමේ හැකියාවක් නොමැති බව යුද හමුදාපති ලුතිනන් ජෙනරාල් ශවේන්ද්‍ර සිල්වා ප්‍රකාශ කළා.\nමේ අතර, ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න කියා සිටියේ ආසන සංඛ්‍යාවට පමණක් රැගෙන යාමේ තීරණයේ ගැටළු පවතින බවයි.\nමේ අතර, වැඩි පිරිසකට ප්‍රතිකාර සහ පහසුකම් ලබාදිය හැකි රෝහල් ක්ෂණිකව සෞඛ්‍ය අමාත්‍යාංශය වෙත පවරාගෙන එම රෝහල් කොවිඩ් ප්‍රතිකාර මධ්‍යස්ථාන ලෙසට කඩිනමින් පරිවර්තනය කිරීමට තීරණය කර තිබෙනවා.\nඒ සෞඛ්‍ය ඇමතිනි පවිත්‍රා වන්නිආරච්චිගේ ප්‍රධානත්වයෙන් කොවිඞ් මර්දන කාර්ය සාධක ක්‍රියාකාරි සමාලෝචන කමිටුව අද පෙරවරුවේ සෞඛ්‍ය අමාත්‍යාංශයේදී රැස්වු අවස්ථාවේදීයි.\nමේ අතර, කොරෝනා වෛරසය සඳහා ඖෂධයක් නිෂ්පාදනය කළ ධම්මික බණ්ඩාර සිය ඖෂධය අද ජය ශ්‍රී මහා බෝ සමිඳුන් වෙත සහ රුවන්වැලි මහ සෑ රදුන් වෙත පූජා කළා.",
       "URL": "https://www.hirunews.lk/257188/වැලිසර-ළය-රෝහලෙන්-පැන-ගිය-කොරෝනා-ආසාදිතයා-අල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2271"
}