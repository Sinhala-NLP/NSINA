{
       "Source": "hirunews",
       "Timestamp": "Saturday, 25 February 2017 - 19:50",
       "Headline": "නොසැලකිලිමත් රියදුරෙක්  නිසා ගුරුවරියක් රෝහලේ",
       "News Content": "මෑත කාලයේ සිදුවූ දරුණු රිය අනතුරු රැසකට හේතුව ලෙස අනාවරණය වූයේ අධික වේගය සහ අපරික්ෂාකාරී රිය ධාවනයයි.\nඑලෙස සිදුවූ අනතුරකින් බරපතළ තුවාල ලැබූ කෑගල්ල ප්‍රදේශයේ ගුරුවරියක් මේවන විට කෑගල්ල මහ රෝහලේ දැඩි සත්කාර ඒකකයේ ප්‍රතිකාර ලබනවා.\nදැඩි රථවාහන තදබදයක් පවතින කොළඹ - මහනුවර ප්‍රධාන මාර්ගය රජයේ නිවාඩු දිනයක් වූ ඊයේ පහසුවෙන් රථවාහන හැසිරවිය හැකි ලෙස පැවතියා.\nපස්වරු 2.30 ට පමණ ගලිගමුව නගර මධ්‍යයේ පිහිටි කහ ඉරකින් පාර මාරු වූ පිරිසක්  කහ ඉරේ අඩක් පසුකරමින් සිටියදී අපරික්ෂාකාරී ලෙස අධික වේගයෙන් පැමිණි  ත්‍රිරෝද රථයක් මාර්ගය හරහා යමින් සිටි සිව් දෙනාගෙන් එක් අයෙකුගේ ගැටී මඳ දුරක් ඇදී ගොස් පෙරලී යන අයුරු අසළ පිහිටි ආරක්ෂිත කැමරාවක සටහන්ව තිබුණා.\nඅනතුරින් බරපතළ තුවාල ලැබුවේ කෑගල්ල - ඉද්දමල්පාන මහා විද්‍යාලයේ ගුරුවරියක්.\nකෑගල්ල රෝහලේ ප්‍රකාශකයෙකු පැවසුවේ 54 හැවිරිදි පසුවන ඇයගේ හිස, අක්මාව, කොඳු ඇට පෙළ සහ අස්ථිවලට සිදුවූ බරපතළ හානි හේතුවෙන් මේවන විට දැඩි සත්කාර ඒකකයේ ප්‍රතිකාර ලබන බවයි.\nඅනතුර සිදුකළ ත්‍රිරෝද රථයේ රියදුරු අත්අඩංගුවට ගෙන තිබෙනවා.",
       "URL": "https://www.hirunews.lk/155459/නොසැලකිලිමත්-රියදුරෙක්-නිසා-ගුරුවරියක්-රෝහලේ",
       "Category": "Local News",
       "Parent URL": "https://www.hirunews.lk/local-news.php?pageID=4642"
}