{
       "Source": "hirunews",
       "Timestamp": "Thursday, 17 June 2021 - 15:19",
       "Headline": "දෙමටගොඩ ආරාමය පාරෙන් ලබාගත් සාම්පල 5ම ඉන්දීය ප්‍රභේදයේ ආසාදිතයන් බවට හෙළිවෙයි  (වීඩියෝ)",
       "News Content": "ඉන්දීය ඩෙල්ටා ප්‍රභේදය ඇති බවට තහවුරු කෙරුණු දෙමටගොඩ ආරාමය පාරේ සිදුකළ පී.සී.ආර් පරීක්ෂණවලින් ලද සාම්පල 5ක් පිළිබඳ සිදුකළ දීර්ඝ පරීක්ෂණවලින් අනතුරුව ශ්‍රී ජයවර්ධනපුර විශ්ව විද්‍යාලයේ අසාත්මිකතා හා ප්‍රතිශක්ති විද්‍යායතනය තහවුරු කර ගත්තේ අදාළ පරීක්ෂාවට යොදාගත් සාම්පල 5ම ඉන්දීය ඩෙල්ටා ප්‍රභේදය හෙවත් (B.1.617.2) ආසාදිතයින් බවයි.\nමීට අමතරව වැඩිදුර පරීක්ෂණ සඳහා කරාපිටිය මඩකලපුව සහ කොළඹ නගර සභා බල ප්‍රදේශයේ කොළඹ 6, 8 සහ 10 යන ප්‍රදේශවලින් තවත් සාම්පල ලබාගෙන තිබුණා.\nකෙසේවෙතත් එම සාම්පල පරීක්ෂාවේදී විශේෂ තත්වයක් වාර්තාවී නැහැ.\nජයවර්ධනපුර විශ්ව විද්‍යාලයේ වෛද්‍ය ආචාර්ය චන්දිම ජීවන්දර පවසන්නේ පරීක්ෂාවට ලක්කෙරුණු එකම තැනින් ලබාගත් සාම්පල 100%ක් එකම ප්‍රභේදයක් වාර්තා කිරීම බරපතල තත්වයක් බවයි.\nඑය සීඝ්‍රයෙන් පැතිර යන බරපතල රෝගාබාධ තත්වයන් මතු කරන ඉන්දීය ප්‍රභේදය හෙවත් ඩෙල්ටා (B.1.617.2) ප්‍රභේදය වීම තත්වය තවත් සංකීර්ණ කරන්නක් බව ඔහු පෙන්වා දෙනවා.\nඉන්දීය ඩෙල්ටා ප්‍රභේදය මීට පෙර අවස්ථා දෙකකදී මෙරටින් වාර්තාවූ අතර එම පී සී ආර් සාම්පල ලබාගෙන තිබුණේ නිරෝධායන මධ්‍යස්ථාන හරහායි. මේ අනුව මෙම ප්‍රභේදය මෙරට සමාජයෙන් වාර්තා වන්නේ පළමු වරටයි.\nඉන්දියාවේ සීඝ්‍රයෙන් ව්‍යාප්ත වන කොවිඩ් ප්‍රභේදය ආසාදනය වූ ආසාදිතයන් පස් දෙනෙකු කොළඹ දෙමටගොඩ ප්‍රදේශයෙන් හමුවූ බවයි වෛද්‍ය ආචාර්ය චන්දිම ජීවන්දර ට්විටර් පණිවුඩයක් නිකුත් කරමින් සඳහන් කළේ.\nඑම පණිවුඩයේ දැක්වුණේ මෙම ප්‍රභේදය දැනට මෙරට තුළ ව්‍යාප්තව ඇති B 117 ප්‍රභේදයට වඩා අතිශය බරපතළ හානි ගෙනදෙන බවත් එය දෙගුණයක වේගයකින් ව්‍යාප්ත වන බවයි.\nමේ වන විට ලොව පුරා සීග්‍රයෙන් පැතිර යන ඉන්දීය කොරෝනා ප්‍රභේදය වන ඩෙල්ටා (B1.6.617.2) ප්‍රභේදයේ නව විකෘති ප්‍රභේදයක් ඇති බව ඉන්දීය මාධ්‍ය වාර්තා කළා.\nඩෙල්ටා ප්‍රභේදයටත් වඩා වේගයෙන් පැතිර යන බව පැවසෙන මෙම ප්‍රභේදය නම් කර ඇත්තේ AY.1 හෙවත් ඩෙල්ටා ප්ලස් නමින්.\nදැනට මෙම ප්‍රභේදයේ රෝගීන් 63 දෙනෙකු ලොව පුරා හඳුනාගෙන ඇති අතර ජුනි 11 වැනි දින ඉන්දියාව විසින් නිකුත් කල කොවිඩ් වාර්තාවේ මෙම නව ප්‍රභේදය ආසාධනය වූ රෝගීන් 6 දෙනෙකු එරටින් වාර්ථා වී තිබුනා.\nමෙයට අමතරව කැනඩාව, ජර්මනිය,රුසියාව යන රටවලින් වාර්තා වී තිබුනේ මෙම ප්‍රභේදයේ එක රෝගියෙකු බැගිනුයි.\nඑමෙන්ම නේපාලයෙන් රෝගීන් 2ක්, ස්විස්ටර්ලන්තයෙන් 4ක්, පෝලන්තයෙන් 9ක්, පෘතුගාලයෙන් 12ක්, ජපානයෙන් 13ක් සහ අමෙරිකාවෙන් 14ක් ලෙසින් ගෝලීයව රෝගීන් වාර්ථා වී තිබුනා.\nකෙසේ වෙතත් සෞඛ්‍ය බලධාරීන් බිය පල කරන්නේ මෙම ප්‍රභේදය පවතින කොවිඩ් මර්ධන එන්නත් කෙරෙහි යහපත් ප්‍රතිචාර නොදක්වනු ඇති බවටයි.",
       "URL": "https://www.hirunews.lk/274560/දෙමටගොඩ-ආරාමය-පාරෙන්-ලබාගත්-සාම්පල-5ම-ඉන්දීය-ප්‍රභේදයේ-ආසාදිතයන්-බවට-හෙළිවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1879"
}