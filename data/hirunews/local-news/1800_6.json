{
       "Source": "hirunews",
       "Timestamp": "Saturday, 24 July 2021 - 6:23",
       "Headline": "බදියුදීන්ගේ බිරිඳ ඇතුළු සිව්දෙනෙක් අද අධිකරණය හමුවට",
       "News Content": "මෙහෙකාර සේවයේ යෙදී සිටි වයස අවුරුදු 16 ක දැරියක් පිළිස්සී මිය යාමේ සිද්ධිය සම්බන්ධයෙන් අත්අඩංගුවට ගනු ලැබූ, පාර්ලිමේන්තු මන්ත්‍රී රිෂාඩ් බදියුදීන්ගේ බිරිඳ, ඇයගේ පියා, සොහොයුරා සහ මෙහෙකාර දැරිය රැගෙන ආ තැරැව්කරු අද (24) දිනයේදී අධිකරණය ඉදිරිපත් කිරීමට නියමිතව තිබෙනවා.\nපොලිස් මාධ්‍ය ප්‍රකාශකවරයා සඳහන් කළේ ඔවුන් අද දිනයේ කොළඹ - අළුත්කඩේ අංක 02 මහේස්ත්‍රාත් අධිකරණයට ඉදිරිපත් කිරීමට නියමිත බවයි.\nමෙහෙකාර දැරිය මිය යාම, කෲරත්වයට පත් කිරීම සහ තැනැත්තන් වෙළදාම යන චෝදනා මත බදියුදීන්ගේ බිරිඳ, ඇයගේ පියා සහ දැරිය අදාළ නිවසට රැගෙන එනු ලැබූ තැරැව්කරු පොලීසිය අත්අඩංගුවට ගනු ලැබුවේ ඊයේ (23) දිනයේයි.\nඑමෙන්ම මෙම නිවසේ මීට පෙර සේවය කළ 22 හැවිරිදි තරුණියක් අතවරයට ලක් කිරීමේ චෝදනාව මත රිෂාඩ් බදියුදීන්ගේ බිරිඳගේ සහෝදරයා ද පොලීසිය අත්අඩංගුවට ගත්තේ එදිනමයි.\nකෙසේ වෙතත්, මොවුන් ඊයේ (23) කොළඹ අධිකරණ වෛද්‍යවරයා වෙත ඉදිරිපත් කරනු ලැබුවේ වෛද්‍ය වාර්තාවක් ලබා ගැනීම සඳහායි.\nදැනට ඔවුන් බොරැල්ල පොලීසිය භාරයේ පසුවනවා.",
       "URL": "https://www.hirunews.lk/277838/බදියුදීන්ගේ-බිරිඳ-ඇතුළු-සිව්දෙනෙක්-අද-අධිකරණය-හමුවට",
       "Category": "Local News",
       "Parent URL": "https://www.hirunews.lk/local-news.php?pageID=1800"
}