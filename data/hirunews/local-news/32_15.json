{
       "Source": "hirunews",
       "Timestamp": "Wednesday, 13 September 2023 - 16:24",
       "Headline": "වෙළඳ කුටියක් විවෘත කිරීමට ලක්ෂ 10ක්",
       "News Content": "වෙළඳ කුටියක් විවෘත කිරීමේදී අවශ්‍ය උපකරණ මිලදී ගැනීම සඳහා රුපියල් ලක්ෂ 10කට අධික මුදලක් වැය කළ පුවතක් පිළිබඳව තොරතුරු වාර්තා වෙනවා.\nසෞදි අරාබියේ පැවැති වෙළෙඳ ප්‍රදර්ශනයකදී ශ්‍රී ලංකාවේ වෙළෙඳ කුටියක් විවෘත කිරීමේ අවස්ථාවකදීයි මෙලෙස මුදලක් වැය කරමින් උපකරණ මිලට ගෙන ඇත්තේ.\nරිබන්, කතුරු, ඉටිපන්දම් හා බන්දේසියක් මිලදී ගැනීම සඳහායි මෙලෙස මුදල් වැය කර ඇත්තේ.\nමෙම වෙළෙඳ ප්‍රදර්ශනය 2022 වසරේ මැයි 09 සිට 12 වැනිදා දක්වා පවත්වා ඇති අතර එහි වියදම් සඳහා 2021 වසරේ දෙසැම්බර්වලදී රුපියල් කෝටි නවයක් අනුමත කර ඇතත් 2022 වසරේ මාර්තු 29 වැනිදා ඒ වෙනුවෙන් රුපියල් කෝටි දොළහකට අධික මුදලක් වෙන්කර ඇති බවයි වාර්තා වෙන්නේ.\nමෙම මුදල මුලින් වෙන්කර ඇත්තේ වර්ග මීටර 250ක ඉඩ ප්‍රමාණයක් වෙනුවෙන් වුවද පසුව ආර්ථික අපහසුතා නිසා යැයි පවසමින් එය වර්ග මීටර 150 දක්වා අඩුකර තිබෙනවා.\nඑසේ ඉඩ අඩු කළද එයින් මූලික පිරිවැය අඩු වීම වෙනුවට තවත් රුපියල් 5,823,000ක් වැඩිපුර වැය වී ඇති බවයි වැඩිදුරටත් වාර්තා වෙන්නේ.",
       "URL": "https://www.hirunews.lk/348149/වෙළඳ-කුටියක්-විවෘත-කිරීමට-ලක්ෂ-10ක්",
       "Category": "Local News",
       "Parent URL": "https://www.hirunews.lk/local-news.php?pageID=32"
}