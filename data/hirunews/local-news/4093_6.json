{
       "Source": "hirunews",
       "Timestamp": "Sunday, 04 February 2018 - 20:26",
       "Headline": "අර්ජුන් ඇලෝසියස් සහ කසුන් පලිසේන රිමාන්ඩ්",
       "News Content": "පර්පෙචුවෙල් ටෙ‍්‍රෂරීස් සමාගමේ හිමිකරු අර්ජුන් ඇලෝසියස් සහ ප්‍රධාන විධායක නිලධාරී කසුන් පලිසේන හෙට දක්වා රක්ෂිත බන්ධනාගාර ගතකර තිබෙනවා.\nකොළඹ කොටුව මහේස්ත්‍රාත් අධිකරණයයි නියෝගය ලබාදුන්නේ.\nඅපරාධ පරීක්ෂණ දෙපාර්තමේන්තුවේ නිලධාරීන් අද උදෑසන 6.30ට කොල්ලූපිටියේ මල්පාරේ පිහිටි අර්ජුන් ඇලෝසියස්ගේ නිවසේදී ඔහුව අත්අඩංගුවට ගනු ලැබුවා.\nඑහිදී එය ආවරණය කිරීමට ගිය මාධ්‍යවේදීන්ට ද බාධා එල්ල වී තිබුණා.\nඑමෙන්ම පර්පෙචුවල් ටෙ‍්‍රෂරීස් සමාගමේ ප්‍රධාන විධායක නිළධාරී ලෙස කටයුතු කළ කසුන් පලිසේන ද අපරාධ පරීක්ෂණ නිලධාරීන් අද උදෑසන අත්අඩංගුවට ගනු ලැබුවේ වැල්ලවත්ත ප්‍රදේශයේ පිහිටි ඔහුගේ නිවසේදියි.\nඅපරාධ පරීක්ෂණ දෙපාර්තමේන්තුව විසින් පසුගිය දා කොටුව මහේස්ත්‍රාත් අධිකරණයට බී වාර්තාවක් ඉදිරිපත් කරමින් සඳහන් කළේ මහබැංකු බැඳුම්කර සිද්ධිය සම්බන්ධයෙන් ඔවුන් සැකකරුවන් ලෙස නම් කර ඇති බවයි.\nමීට අමතරව හිටපු මහබැංකු අධිපති අර්ජුන් මහේන්ද්‍රන් ද සැකකරුවෙකු ලෙස නම් කර තිබෙනවා.\nමේ වනවිට සිංගප්පූරුවේ සිටින හිටපු මහබැංකු අධිපතිවරයාට පෙබරවාරි 15 වනදාට පෙර මෙරටට පැමිණ අපරාධ පරීක්ෂණ දෙපාර්තමේන්තුවට ප්‍රකාශයක් ලබාදෙන ලෙසද කොළඹ - කොටුව මහේස්ත්‍රාත්වරිය නොතිසී නිකුත් කෙරුණා.\nමේ අතර, ඇමරිකා එක්සත් ජනපදය බලා යන අතරතුර ජාත්‍යන්තර පොලිසිය මගින් රුසියාවේ හිටපු තානාපති උදයංග වීරතුංග ද අත්අඩංගුවට ගනු ලැබුවා.\nඩුබායි ගුවන් තොටුපළේ දී ප්‍රශ්න කිරීම සඳහා මොහුව එරට පොලිස් භාරයට ගෙන ඇති බවටයි ආරංචි මාර්ග සඳහන් කළේ.\nමිග්යානා ගණුදෙනුව සම්බන්ධයෙන් මුදල් විශුද්ධිකරණ පනත යටතේ අක්‍රමිකතාවක් සිදුකිරීම පිළිබඳව රුසියාවේ හිටපු තානාපති උදයංග වීරතුංගට එරෙහිව පොලිස් මූල්‍ය අපරාධ විමර්ශන කොට්ඨාශය විමර්ශනයක් සිදුකරනු ලබනවා.\nඔහු අත්අඩංගුවට ගැනීමට කොටුව මහේස්ත්‍රාත් අධිකරණය ජාත්‍යන්තර වරෙන්තුවක්ද මීට පෙර නිකුත් කළා.",
       "URL": "https://www.hirunews.lk/182891/අර්ජුන්-ඇලෝසියස්-සහ-කසුන්-පලිසේන-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=4093"
}