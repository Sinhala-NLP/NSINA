{
       "Source": "hirunews",
       "Timestamp": "Saturday, 06 March 2021 - 13:26",
       "Headline": "ගල් ව්‍යාපෘති කිහිපයක් හේතුවෙන් දුෂ්කරතාවයට පත් පැල්මඩුල්ල ජනතාව (වීඩියෝ)",
       "News Content": "බලපත්‍ර කොන්දේසි උල්ලංඝනය කරමින් අවිධිමත්ව පවත්වාගෙන යන ගල් ව්‍යාපෘති කිහිපයක් හේතුවෙන් තමන් දුෂ්කරතා රැසකට මුහුණ පා සිටින බව පැල්මඩුල්ල - කිරිවන්දල ප්‍රදේශවාසීන් පවසනවා.\nඔවුන් පෙන්වා දෙන්නේ මේ සම්බන්ධයෙන් බලධාරීන් දැනුවත් කළත් මෙතෙක් ඊට විසඳුම් නොලැබුණු බවයි.\nවසර 32 ක පමණ කාලයක සිට පැල්මඩුල්ල ප්‍රාදේශීය ලේකම් කොට්ඨාසයට අයත් කුටිටපිය - කිරිවන්දල ප්‍රදේශයේ පවත්වාගෙන යන ගල්කොරි 4 ක් හේතුවෙන් ඒ අවට පවුල් 50 ක පමණ ජනතාව අර්බුද රැසකට මුහුණ පා සිටිනවා එම ගල්කොරිවල බෝර ගැසීම සහ ගල් කැඩීම හේතුවෙන් අවට නිවාසවලට හානි සිදුව ඇති අයුරුයි මේ.\nමේ හේතුවෙන් කුටිටපියල මදුරප්පුලිකන්ද ලකිරිවන්දල ආදී ප්‍රදේශ කිහිපයක ජල උල්පත් සිඳී යාමේ තර්ජනයකටද ජනතාව මුහුණ පා තිබෙනවා.\nඑමෙන්ම ගම්මානවලට පිවිසීමට ඇති පිවිසම් මාර්ගද මෙම ව්‍යාපෘති හේතුවෙන් අවහිර වී ඇති බවට චෝදනා එල්ල වනවා.\nගම්මුන් එම ප්‍රදේශයේ පවතින ගල්කොරියක් ඉදිරිපිටට ගොස් තිබුණේ අදාළ බලධාරීන් මේ පිළිබඳ දැනුවත් කිරීමටයි.\nකෙසේ වෙතත් එහිදී ගල්කොරි හිමියන් සහ ප්‍රදේශවාසීන් අතර උණුසුම් තත්ත්වයක් හටගත්තා.\nතත්ත්වය වාර්තා කිරීමට ගිය මාධ්‍යවේදීන්ටද ගල්කොරියෙහි සේවකයින් බාධා එල්ල කළේ මෙලෙසයි.\nකුටිටපිය - කිරිවන්දල ඇතුළු ප්‍රදේශවල ජනතාවට ගල්කොරිවලින් එල්ලවී ඇති පීඩා මගහැරවීමට බලධාරීන්ගේ අවධානය යොමුවන තෙක් රතු මිනිත්තුව අවධානයෙන්.",
       "URL": "https://www.hirunews.lk/264513/ගල්-ව්‍යාපෘති-කිහිපයක්-හේතුවෙන්-දුෂ්කරතාවයට-පත්-පැල්මඩුල්ල-ජනතාව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2106"
}