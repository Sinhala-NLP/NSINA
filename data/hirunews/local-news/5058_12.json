{
       "Source": "hirunews",
       "Timestamp": "Friday, 06 May 2016 - 7:46",
       "Headline": "පරිපූරක ඇස්තමේන්තුව සම්මත කර ගැනීම ගැන ආණ්ඩුවේ සහ විපක්ෂයේ මතභේද",
       "News Content": "රජය පාර්ලිමේන්තුවට ඊයේ (05) ඉදිරිපත් කළ පරිපූරක ඇස්තමේන්තුව සම්මත නොවූ බව ජනතා විමුක්ති පෙරමුණ පවසනවා.\nඑහි පාර්ලිමේන්තු මන්ත්‍රී විජිත හේරත් හිරු ප්‍රවෘත්ති අංශයට සඳහන් කළේ අද පාර්ලිමේන්තුව රැස්වූ විට පක්ෂ නායක රැස්වීමේදී මේ පිළිබඳව තීරණයක් ගන්නා බවයි.\nමෙම ඇස්තමේන්තුව සම්මත කර ගැනීමට යාමේදී පාර්ලිමේන්තුවේ උණුසුම් තත්ත්වයක් ඇතිවුණා.\nඇස්තමේන්තුව වෙනුවෙන් ඊයේ විවාදය පැවැත්වුණු අතර, එහිදී විපක්ෂයේ මන්ත්‍රීවරුන් අදාළ ඇස්තමේන්තුව සඳහා ඡන්දයක් ඉල්ලා සිටියා.\nකෙසේ වෙතත්, ඡන්දය විමසන අවස්ථාවේ සභා ගර්භයේ සිටි මන්ත්‍රීවරුන් ගණන සම්බන්ධයෙන් ආණ්ඩු පක්ෂයේ සහ විපක්ෂයේ මන්ත්‍රීවරුන් අතර උණුසුම් විවාදයක් ඇතිවුණා.\nඒ, ආණ්ඩු පක්ෂය නියෝජනය කරන ඇතැම් මන්ත්‍රීවරුන් ඡන්දය විමසන අවස්ථාවේදී සභා ගර්භයට පැමිණීම හේතුවෙන්.\nඅනතුරුව සභාවේ මුලසන දැරූ පාර්ලිමේන්තු මන්ත්‍රී ලකී ජයවර්ධන අදාළ ඡන්දයේ ප්‍රතිඵල නිකුත් කළා.\nඑහිදී පක්ෂව ඡන්ද 33 ක්ද, විපක්ෂව ඡන්ද 31 ක්ද හිමිවුණා.\nඒ අනුව වැඩි ඡන්ද දෙකකින් පරිපූරක ඇස්තමේන්තුව සම්මත වුණා.\nකෙසේ වෙතත්, ඒකාබද්ධ විපක්ෂයේ මන්ත්‍රීවරුන් පාර්ලිමේන්තු මහ ලේකම් කාර්යාලයට පැමිණ නැවත ඡන්දය ගණන් කරන අවස්ථාවේදී වීඩියෝ දර්ශන පරීක්ෂාවට ලක් කළා.",
       "URL": "https://www.hirunews.lk/132527/පරිපූරක-ඇස්තමේන්තුව-සම්මත-කර-ගැනීම-ගැන-ආණ්ඩුවේ-සහ-විපක්ෂයේ-මතභේද",
       "Category": "Local News",
       "Parent URL": "https://www.hirunews.lk/local-news.php?pageID=5058"
}