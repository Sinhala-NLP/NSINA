{
       "Source": "hirunews",
       "Timestamp": "Wednesday, 29 June 2022 - 15:10",
       "Headline": "30%කින් බස් ගාස්තු ඉහළ නැංවීමට අදාළ නිර්දේශ අද ප්‍රවාහන අමාත්‍යවරයා වෙත (වීඩියෝ)",
       "News Content": "30%කින් බස් ගාස්තු ඉහළ නැංවීමට අදාළ නිර්දේශ ජාතික ගමනාගමන කොමිෂන් සභාව විසින් අද ප්‍රවාහන අමාත්‍යවරයා වෙත භාරදීමට නියමිතයි.\nවාර්ෂික බස් ගාස්තු සංශෝධනය අනිද්දා සිදුකිරීමට නියමිත අතර ඒ සම්බන්ධයෙන් බස් සංගම් හා අමාත්‍යවරයා අතර ඊයේ පැවති සාකච්ඡාව උණුසුම් වුණේ බස් සංගම් නියෝජිතයන් අතර ඇති වූ මතභේදාත්මක තත්ත්වයක් හේතුවෙන්.\nඉහළ ගිය ඉන්ධන මිලට සාපේක්ෂව සහ වාර්ෂික බස් ගාස්තු සංශෝධනයට අදාළව ගාස්තු ඉහළ නැංවීම පිළිබඳ සාකච්ඡාවක් බස් සංගම් හා ප්‍රවාහන අමාත්‍ය ආචාර්ය බන්දුල ගුණවර්ධන මහතා අතර ඊයේ පැවැත්වුණා.\nඑහිදී ඇතැම් බස් සංගම් 30%ක බස් ගාස්තු ඉහළ දැමීමේ යෝජනාවට විරෝධය පළ කිරීමත් සමඟ මතභේදාත්මක තත්ත්වයක් හට ගත්තා.\nජාතික ගමනාගමන කොමිෂන් සභාව බස් ගාස්තු ඉහළ දැමීමට අදාළ නිර්දේශ අද ප්‍රවාහන අමාත්‍යවරයාට යොමු කිරීමට නියමිතයි.\nමේ අතර, සාමාන්‍යයෙන් කාර්ය බහුල දිනයක් වන අද දිනයේ කොළඹ නගරයේ වාහන ධාවනයේ අඩුවීමක් දක්නට\nලැබුණු බවයි අප වාර්තාකරුවන් සඳහන් කළේ.\nඅද දිනයේ පුද්ගලික බස්රථ ධාවනය 10% කින් පමණ අඩු වී ඇති බව ලංකා පෞද්ගලික බස් රථ'හිමියන්ගේ සංගමයේ\nසභාපති ගැමුණු විජේරත්න මහතා සඳහන් කළා.\nමේ හේතුවෙන් අද දිනයේත් මගී ජනතාව ගමනා ගමනයේ යෙදුණේ දැඩි දුෂ්කරතා මධ්‍යයේයි.\nමේ අතරල ප්‍රවාහනය අවශ්‍යතා සඳහා විශාල පිරිසක් දුම්රිය භාවිතා කිරීමට පෙළඹීම නිසා අදත් දැඩි තදබදයක්\nදක්නට ලැබුණා.\nමේ අතර, ත්‍රිරෝද රථ ධාවනයේ ද කැපී පෙනෙන අඩුවක් ද දක්නට ලැබුණා.",
       "URL": "https://www.hirunews.lk/308518/30කින්-බස්-ගාස්තු-ඉහළ-නැංවීමට-අදාළ-නිර්දේශ-අද-ප්‍රවාහන-අමාත්‍යවරයා-වෙත-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1060"
}