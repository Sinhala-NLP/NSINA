{
       "Source": "hirunews",
       "Timestamp": "Tuesday, 03 August 2021 - 11:34",
       "Headline": "වන සතුන් පහරදීමේ වන්දි මුදල ඉහළට",
       "News Content": "ආරක්ෂිත වන සතුන් විසින් සිදුකරනු ලබන පහරදීම් හේතුවෙන් මියයන පුද්ගලයින් සඳහා වන වන්දි මුදල වැඩි කිරීමට රජය තීරණය කර තිබෙනවා.\nඑ සඳහා වනජීවී අමාත්‍යවරයා ඉදිරිපත් කළ කැබිනට් පත්‍රිකාවට ඊයේ කැබිනට් මණ්ඩලයේ අනුමැතිය හිමිවුණා\nආරක්ෂිත වන සතුන් ලෙස සැළකෙන වන අලින්, දිවියන්, කුළුමීමුන්, කිඹුලන් සහ වලසුන්ගේ පහරදීම් හේතුවෙන් මිය යන පුද්ගලයින්ට ස්ත්‍රී පුරුෂ හෝ වයස් භේද නො සළකා රුපියල් මිලියනයක වන්දියක් මේ අනුව ලැබෙනු ඇති.\nමීට පෙර මෙම සතුන්ගේ පහරදීම් හේතුවෙන් මිය යන පුද්ගලයින් හට ලබා දුන්නේ රුපියල් ලක්ෂ 5 ක වන්දියක් පමණයි.\nමීට අමතර ව මෙවන් පහරදීමක් හේතුවෙන් පූර්ණ බෙලහීනතාවයට පත්වන පුද්ගලයින් හට රුපියල් මිලියනයක වන්දි මුදලක් ගෙවීමට ද මෙහි දී යෝජනා වී තිබෙනවා.\nඑමෙන් ම වන සතුන්ගේ පහරදීමක් හේතුවෙන් අර්ධ බෙලහීනතාවයට පත්වන පුද්ගලයින් හට මෙතෙක් ගෙවන ලද රුපියල් 75,000 ක වන්දි මුදලක් රුපියල් 150,000ක් දක්වා වැඩිකර තිබෙනවා.\nමේ අතර වන අලි ප්‍රහාරයන් හේතුවෙන් විනාශ වූ නිවාස සඳහා ගෙවූ රුපියල් ලක්ෂයක් වන වන්දි මුදල රුපියල් ලක්ෂ දෙකක් දක්වා වැඩි කිරීමටත් කැබිනට් මණ්ඩල අනුමැතිය හිමි ව තිබෙනවා.",
       "URL": "https://www.hirunews.lk/278733/වන-සතුන්-පහරදීමේ-වන්දි-මුදල-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=1778"
}