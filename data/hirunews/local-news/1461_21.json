{
       "Source": "hirunews",
       "Timestamp": "Wednesday, 29 December 2021 - 18:52",
       "Headline": "ආනයනික කිරිපිටි මිල හෙට යළි ඉහළ යන ලකුණු - දර මිටියත් සුපිරි වෙළඳසැලට (වීඩියෝ)",
       "News Content": "ආනයනික කිරිපිටි මිල හෙට (30) බොහෝ දුරට යළිත් ඉහළ දැමෙන බව කිරිපිටි ආනයනකරුවන්ගේ සංගමය පවසනවා.\nඑම සංගමයේ මාධ්‍ය ප්‍රකාශක අශෝක බණ්ඩාර හිරු ප්‍රවෘත්ති අංශයට සඳහන් කළේ හෙට දිනයේදී ඉහළ දමන මිල පිළිබඳව ප්‍රකාශයට පත් කරන බවයි.\nපසුගිය ඔක්තෝම්බර් මාසයේදී ද කිරිපිටි ආනයනකරුවන් මිල ඉහළ දැමූ අතර, ග්‍රෑම් 400 ක කිරිපිටි පැකට්ටුවක් රුපියල් 90 කින් සහ කිලෝග්‍රෑමයක කිරිපිටි පැකට්ටුවක් රුපියල් 225 කින් ඉහළ දැමීමටයි ඔවුන් කටයුතු කළේ.\nකෙසේ වෙතත්, මේ වනවිට වෙළඳපොලේ ආනයනික කිරිපිටිවල හිඟයක් ද පවතිනවා.\nඑවන් පසුබිමකයි කිරිපිටි සමාගම් යළිත් වරක් මිල ඉහළ දැමීම සම්බන්ධයෙන් සාකච්ඡා ආරම්භ කර ඇත්තේ.\nමේ අතර, වෙළඳපොලෙහි තවදුරටත් ප්‍රමාණවත් පරිදි ගෑස් නොමැතිවීම හේතුවෙන් ජනතාව විකල්ප ක්‍රමවේද අනුගමනය කරන අතර මේ හේතුවෙන් සුපිරි වෙළඳසැල්වල ද දර මිටි මෙන්ම මැටි වළං ද අලෙවි කිරීම ආරම්භ කර තිබෙනවා.\nහිරු ප්‍රවෘත්ති අංශය කළ සොයා බැලීමකදී අනාවරණ වූයේ සුපිරි වෙළඳසැල්වල කුඩා ප්‍රමාණයේ දර මිටියක් රුපියල් 225 ත් 250 ත් අතර මිලකට අලෙවි වන බවටයි.\nමේ අතර, වරායේ සිරවී ඇති හාල්, සීනි, පරිප්පු, කඩල ඇතුළු අත්‍යවශ්‍ය බහාලුම් 1200 ක් මුදා ගැනීම සඳහා අවශ්‍ය ඩොලර් ලබා නොදුනහොත් ඉදිරි දින කිහිපයේදී අත්‍යවශ්‍ය භාණ්ඩ හිඟයක් ඇතිවිය හැකි බවට ද ආනයනකරුවන් අනතුරු අඟවනවා.\nඑමෙන්ම, ආනයනික සහල් බහාලුම් 300 ක් පමණ ඒ අතර තිබෙන බවයි අත්‍යාවශ්‍ය ආහාර ආනයනකරුවන්ගේ සංගමයේ මාධ්‍ය ප්‍රකාශක නිහාල් සෙනෙවිරත්න සඳහන් කළේ.\nමෙවැනි තත්ත්වයක් තුළ වෙළඳ අමාත්‍ය ආචාර්ය බන්දුල ගුණවර්ධන ප්‍රකාශ කළේ, අදාළ බහාලුම් නිදහස් කර ගැනීම සඳහා අවශ්‍ය ඩොලර් ඉදිරි දින කිහිපයේදී ලබාදීමට කටයුතු කරන බවයි.\nඔහු මේ බව කියා සිටියේ කොළඹ පිටකොටුව සහල් තොග වෙළඳසැල්වල අද (29) සිදුකළ සංචාරයකින් අනතුරුව මාධ්‍ය වෙත අදහස් දක්වමින්.\nමේ අතර දේශීය සම්පත් විදේශයන්ට පැවරීම, ඉන්ධන මිල හා අත්‍යවශ්‍ය ද්‍රව්‍ය වල මිල ඉහළ යාම යන තත්ත්වයන්ට විරෝධය පළ කරමින් සමගි ජන බලවේගයේ වෘත්තීය සමිති අද මුදල් අමාත්‍යංශය ඉදිරිපිටදී විරෝධතාවයේ නිරත වුණා.",
       "URL": "https://www.hirunews.lk/292500/ආනයනික-කිරිපිටි-මිල-හෙට-යළි-ඉහළ-යන-ලකුණු-දර-මිටියත්-සුපිරි-වෙළඳසැලට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1461"
}