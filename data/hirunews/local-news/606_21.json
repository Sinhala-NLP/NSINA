{
       "Source": "hirunews",
       "Timestamp": "Thursday, 12 January 2023 - 16:49",
       "Headline": "ලංකාවේ එන්ජින්වලට පෙට්‍රල් වෙනුවට එතනෝල් එයි ද?",
       "News Content": "ඉන්දියාවෙන් එතනෝල් ආනයනය කිරීමට ශ්‍රී ලංකාව සහ බංගලාදේශය උනන්දු වී ඇතැයි ඉන්දීය අමාත්‍යවරයෙකු පැවසූ බව India Business Standard වාර්තා කරනවා.\nඉන්දීය මහා මාර්ග අමාත්‍ය නිතින් ගඩ්කාරි උපුටා දක්වමින් India Business Standard කියා සිටින්නේ එම අමාත්‍යවරයා විසින් අදාල කරුණ සම්බන්ධයෙන් බංග්ලාදේශය සහ ශ්‍රී ලංකාව සමඟ සාකච්ඡා කළ බවයි.\nජීව බලශක්තිය පිළිබඳ CII සමුළුව අමතමින් අමාත්‍ය ගඩ්කාරි කළ ප්‍රකාශයක් උපුටා දක්වමින් අදාල වෙබ් අඩවිය ප්‍රකාශ කරන්නේ, “මේ කාරණය සම්බන්ධයෙන් බංග්ලාදේශයේ අගමැතිවරිය සහ ශ්‍රී ලංකාවේ ඇමතිවරයෙකු සමඟ පවා සාකච්ඡා කිරීමට මට හැකි වුණා. එහිදී එම පාර්ශව දෙක ම පෙට්‍රල් වෙනුවට එතනෝල් භාවිතය සඳහා දැඩි උනන්දුවක් දැක් වූ අතර ඉන්දියාවෙන් එතනෝල් ආනයනය කිරීම පිළිබඳව දෙදෙනා ම මා සමඟ සාකච්ඡා කළා.\" යනුවෙන්.\nකෙසේ නමුත් තවත් දින 15කින් තමන් ඛනිජ තෙල් අමාත්‍ය හර්දීප් සිං පූරි හමුවී මේ සම්බන්ධයෙන් සාකච්ඡා කරන බවත්, එහි දී ඉන්දියාව තුළ තුළ එතනෝල් පොම්ප ආරම්භ කිරීම සඳහා ප්‍රතිපත්තියක් සකස් කිරීම පිළිබඳව ද සාකච්ඡා කරන බවත් අමාත්‍යවරයා පැවසූ බව අදාල පුවත් වාර්තා සඳහන් කරනවා.\nඑතනෝල් අනාගතය ඉතා යහපත් බව ඉන්දීය මහාමාර්ග අමාත්‍යවරයා පවසන බව අදාල පුවත් වාර්තාව සඳහන් කරන අතර එහි දී අමාත්‍යවරයා උපුටා දක්වමින් වැඩි දුරටත් කියා සිටින්නේ, විකල්ප ඉන්ධන භාවිතය සම්බන්ධයෙන් ඉන්දීය රජය දිරිමත් කිරීමට කටයුතු කරනු ඇති බවයි.\nමෙම හරිත ඉන්ධන භාවිතය පරිසර දූෂණට ද මනා පිළියමක් බව ද ඉන්දීය අමාත්‍යවරයා පෙන්වා දුන් බව India Business Standard වැඩිදුරටත් පවසනවා.",
       "URL": "https://www.hirunews.lk/324881/ලංකාවේ-එන්ජින්වලට-පෙට්‍රල්-වෙනුවට-එතනෝල්-එයි-ද",
       "Category": "Local News",
       "Parent URL": "https://www.hirunews.lk/local-news.php?pageID=606"
}