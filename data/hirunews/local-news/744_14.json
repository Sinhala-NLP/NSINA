{
       "Source": "hirunews",
       "Timestamp": "Thursday, 10 November 2022 - 14:01",
       "Headline": "භූ විද්‍යා කාර්‍යාංශයේ සභාපති යටහගන්න දඟලන මහා පරිමාණ වැලි ජාවාරම",
       "News Content": "භූ විද්‍යා කාර්යාංශයේ සභාපතිවරයා සහ අධ්‍යක්ෂ ජනරාල්වරයා විසින් මුතූර් සාෆිනගර්හි සිදුකළ මහා පරිමාණ වැලි ජාවාරම වසා ගැනීම සඳහා නොයෙකුත් කූඨ උපක්‍රම දියත් කරමින් සිටින බවට සුරකිමු ශ්‍රී ලංකා සංවිධානයේ සභාපති පූජ්‍ය පාහියංගල ආනන්ද සාගර හිමියන් චෝදනා කරනවා.\nමේ අතර මුතූර් සාෆි නගර් වැලි ජාවාරම් සම්බන්ධයෙන් සිවිල් සංවිධාන ක්‍රියාකාරින් පිරිසක් ද අල්ලස් හෝ දූෂණ විරෝධී කොමිසම වෙත පැමිණිල්ලක් ඉදිරිපත් කළා.\nහිරු සී.අයි.ඒ. හරහා ත්‍රිකුණාමල දිස්ත්‍රික්කයේ මුතූර් සාෆි නගර්හි මිරිස් වගාවක් සිදුකරන මුවාවෙන් ඉඩම් වෙන් කරගෙන මහා පරිමාණ වැලි ජාවාරමක් ක්‍රියාත්මක කළ ආකාරය මෙලෙස හෙළි කළා.\nභූ විද්‍යා සමීක්ෂණ හා පතල් කාර්යාංශයේ වත්මන් සභාපතිවරයාගේ නමින් ඉල්ලුම් කළ වැලි බලපත්‍රයක් හරහා බලපත්‍ර කොන්දේසි අමු අමුවේ උල්ලංඝනය කරමින් මෙම මහා පරිමාණ වැලි ජාවාරම සිදුකර තිබුණා.\nහිරු සී.අයි.ඒ. අනාවරණයෙන් පසු එම භූ විද්‍යා හා පතල් කාර්යාංශය අද දිනයේ සිට බලපත්‍ර නිකුත් කිරීමේ ක්‍රමවේදය විධිමත් කරන බව පවසමින් ප්‍රාදේශීය කාර්යාල වෙත ලැබෙන කැණීම් බලපත්‍ර හා විශේෂ අවසර පත්‍රවලට අදාළ අයදුම්පත් සම්බන්ධ තොරතුරු ප්‍රධාන කාර්යාලයට ඉදිරිපත් කර ප්‍රධාන කාර්යාලයේ අනුමැතිය ලබාගැනීමෙන් අනතුරුව පමණක් බලපත්‍ර හා විශේෂ අවසර පත්‍ර නිකුත් කළ යුතු බවට නිවේදනය කර තිබෙනවා.\nමේ අතර සාෆි නගර්හි සිදුකර ඇති මහා පරිමාණ පරිසර විනාශය සම්බන්ධයෙන් අල්ලස, දූෂණය, නාස්තියට එරෙහි පුරවැසි බලය සංවිධාන නියෝජිතයන්ද අල්ලස් හෝ දූෂණ විරෝධී විමර්ශන කොමිෂන් සභාවට පැමිණිල්ලක් ඉදිරිපත් කළා.",
       "URL": "https://www.hirunews.lk/320060/භූ-විද්‍යා-කාර්‍යාංශයේ-සභාපති-යටහගන්න-දඟලන-මහා-පරිමාණ-වැලි-ජාවාරම",
       "Category": "Local News",
       "Parent URL": "https://www.hirunews.lk/local-news.php?pageID=744"
}