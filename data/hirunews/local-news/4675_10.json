{
       "Source": "hirunews",
       "Timestamp": "Monday, 06 February 2017 - 7:29",
       "Headline": "කඩිනමින් කැබිනට් සංශෝධනයක් නැහැ - ඇමති අමරවීර",
       "News Content": "අමාත්‍ය මණ්ඩල සංශෝධනයක් කඩිනමින් සිදුකිරීමේ අවශ්‍යතාවක් නොමැති බව එක්සත් ජනතා නිදහස් සන්ධාන මහ ලේකම් අමාත්‍ය මහින්ද අමරවීර පවසනවා.\nවළස්මුල්ල ප්‍රදේශයේ පැවති ජනහමුවකට එක්වෙමින් ඔහු කියා සිටියේ ඇතැම් පිරිස් අමාත්‍ය මණ්ඩල සංශෝධනයක් සිදුකරන ලෙසට ඉල්ලීම් ඉදිරිපත් වෙමින් තිබුණද ඉදිරි දින කිහිපය තුළ එවැනි සංශෝධනයක් සිදු නොවන බවයි.\nකැබිනට් සංශෝධනයක් සම්බන්ධයෙන් මේ වනවිට දේශපාලන වේදිකාවේ උණුසුම් කථාබහක් ඇතිව තිබෙනවා.\nආණ්ඩුව නියෝජනය කරන ඇතැම් අමාත්‍යවරුන් කැබිනට් සංශෝධනයක් අවශ්‍ය බවට ප්‍රසිද්ධියේ ප්‍රකාශ නිකුත් කරන අතරතුර, ඇතැම් අමාත්‍යවරුන් පවසන්නේ එවැනි සංශෝධනයක් අවශ්‍ය නොවන බවයි.\nපෙරේදා ශ්‍රී ලංකා නිදහස් පක්ෂ සහ එක්සත් ජාතික පක්ෂ ජ්‍යෙෂ්ඨ අමාත්‍යවරුන් සමඟ ජනාධිපතිවරයා පැවැත්වූ සාකච්ඡාවේදී ද අමාත්‍ය මණ්ඩල සංශෝධනය සම්බන්ධයෙන් අදහස් පළව තිබෙනවා.\nඑමෙන්ම කෑගල්ල ප්‍රදේශයේ ඊයේ පැවති තවත් ජන හමුවකදී එක්සත් ජාතික පක්ෂ මහ ලේකම් අමාත්‍ය කබීර් හෂීම් කියා සිටියේ ජනාධිපතිවරයා සහ අග්‍රාමාත්‍යවරයා කැබිනට් සංශෝධනය සිදුකරන්නේ නම් ඊට එකඟත්වය පළ කරන බවයි.",
       "URL": "https://www.hirunews.lk/153747/කඩිනමින්-කැබිනට්-සංශෝධනයක්-නැහැ-ඇමති-අමරවීර",
       "Category": "Local News",
       "Parent URL": "https://www.hirunews.lk/local-news.php?pageID=4675"
}