{
       "Source": "hirunews",
       "Timestamp": "Wednesday, 27 January 2021 - 20:03",
       "Headline": "නැගෙනහිර පර්යන්ත ගිවිසුම ඉදිරි සතියේ කැබිනට් මණ්ඩලයට නොයන ලකුණු (වීඩියෝ)",
       "News Content": "කොළඹ වරායේ නැගෙනහිර පර්යන්තය සම්බන්ධයෙන් වන ගිවිසුම පිළිබඳ යෝජනාව ලබන සඳුදා අමාත්‍ය මණ්ඩලයට ඉදිරිපත් නොකරන බව අමාත්‍ය මහින්ද අමරවීර ප්‍රකාශ කළා.\nඅද පෙරවරුවේ කොළඹදී මාධ්‍ය වෙත අදහස් දක්වමින් අමාත්‍යවරයා සඳහන් කළේ කොළඹ වරායේ නැගෙනහිර ජැටිය ඉන්දියාවට ලබාදීමට අදාළ ගිවිසුම සම්බන්ධයෙන් අවසන් තීරණයක් තවමත් ආණ්ඩුව ගෙන නොමැති බවයි.\nනැගෙනහිර පර්යන්තය ඉන්දියාවට ලබාදීම සම්බන්ධයෙන් වන ගිවිසුමට අදාළ යෝජනාව ලබන සඳුදා අමාත්‍ය මණ්ඩලයට ඉදිරිපත් කරන්නේ නම්, අයිතිය වරාය අධිකාරියට සියයට 51 ක් නොව, සියයට සියයක් ලෙස තිබිය යුතු බවටයි වරාය වෘත්තීය සමිති තීරණය කර තිබුණේ.\nඊට අදාළ යෝජනා ද අමාත්‍ය මණ්ඩල අනු කමිටුව වෙත ලබාදීමට පසුගියදා වෘත්තීය සමිති තීරණය කළේ.\nඑම යෝජනාව අමාත්‍ය මණ්ඩලයට ඉදිරිපත් නොකරන්නේ නම්, අනිද්දා සිට අකුරට වැඩ කිරීමේ වෘත්තීය ක්‍රියාමාර්ගයකට එළඹීමටයි නැගෙනහිර පර්යන්තය සුරැකීමේ ජාතික සභාව තීරණය කරනු ලැබුවේ.\nඅද පෙරවරුවේ ලංකා ගුරු සේවා සංගමය ද නැගෙනහිර පර්යන්තය ඉන්දියාවට ලබාදීම සම්බන්ධයෙන් ජනතාව දැනුවත් කිරීම සඳහා ඉසුරුපාය අධ්‍යාපන අමාත්‍යාංශයේ සිට සෙත්සිරිපාය දක්වා පාගමනින් පැමිණියා.",
       "URL": "https://www.hirunews.lk/260914/නැගෙනහිර-පර්යන්ත-ගිවිසුම-ඉදිරි-සතියේ-කැබිනට්-මණ්ඩලයට-නොයන-ලකුණු-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2185"
}