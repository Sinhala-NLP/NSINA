{
       "Source": "hirunews",
       "Timestamp": "Wednesday, 03 February 2021 - 8:51",
       "Headline": "උතුර, නැගෙනහිර අද විරෝධතා",
       "News Content": "අද සිට ලබන 6 වන දා දක්වා උතුරු සහ නැගෙනහිර පළාත්වල විරෝධතා පා ගමන් සහ රථ පෙළපාලි සංවිධාන කිරීමට දේශපාලන පක්ෂ සහ සිවිල් සංවිධාන කිහිපයක් කටයුතු කර තිබෙනවා.\nමෙම විරෝධතා පා ගමන් සඳහා දෙමළ ජාතික සන්ධානය සහය පළ කරන බවට මීට පෙර ප්‍රකාශ කළා.\nඅම්පාර ප්‍රදේශයෙන් අද ආරම්භ වන පා ගමන සහ රථ පෙළපාලිය පොතුවිල් හරහා ත්‍රිකුණාමලය දක්වා ගමන් කොට මුලතිව්, පුදුකුඩිඉරිප්පු, මන්නාරම හරහා කිලිනොච්චි නගරයට පැමිණ ඉන් අනතුරුව යාපනය නගරයෙන් එළඹෙන 6 වන දා අවසන් කිරීමටයි කටයුතු සූදානම් කර ඇත්තේ.\nඅතුරුදන් වූ පුද්ගලයින්ට සාධාරණයක් ඉෂ්ට කිරීම, දෙමළ දේශපාලන සිරකරුවන් නිදහස් කර ගැනීම, සහ වතු කම්කරුවන්ගේ දෛනික වැටුප රුපියල් දහස දක්වා ඉහළ නංවා ගැනීම මෙම විරෝධතා පා ගමන්වල තේමා පාඨ වී තිබෙනවා.\n73 වන නිදහස් දිනය හෙට දිනයේ සැමරෙන අතර 22 වන දා ජගත් මානව හිමිකම් සැසි වාරය ද ආරම්භ වන පසුබිමකයි ඔවුන් මෙලෙස විරෝධතා ව්‍යාපාරයක නිරත වන්නේ.",
       "URL": "https://www.hirunews.lk/261511/උතුර-නැගෙනහිර-අද-විරෝධතා",
       "Category": "Local News",
       "Parent URL": "https://www.hirunews.lk/local-news.php?pageID=2172"
}