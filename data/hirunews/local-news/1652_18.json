{
       "Source": "hirunews",
       "Timestamp": "Sunday, 03 October 2021 - 13:48",
       "Headline": "පොහොර ගැටළුව විසදන ලෙස අවුකන විහාරාධිපති හිමියන්ගෙන් ඉල්ලීමක් (වීඩියෝ)",
       "News Content": "පොහොර නොමැතිව ගොවීන් පත්ව ඇති දුෂ්කරතාවන් සලකා කාබනික සහ රසායනික පොහොර ගැටළුවට විසඳුම් ලබාදෙන බවට අවුකන පිළිම වහන්සේ අභියසදී පොරොන්දුවක් ලබාදෙන්නැයි අවුකන රජමහා විහාරාධිපති පූජ්‍ය ශාස්ත්‍රවෙල්ලියේ ධම්මකිත්ති හිමියන් ඉඩම් අමාත්‍ය එස්.එම්. චන්ද්‍රසේනගෙන් ඉල්ලීමක් කළා.\nඊයේ එම විහාරස්ථානයේ මහවැලි එච්. කලාපයේ වාර්ෂික අලුත් සහල් මංගල්‍යය චාම් ලෙස පැවති අතර,  එම අවස්ථාවට ඉඩම් අමාත්‍ය එස්.එම්. චන්ද්‍රසේනද එක්ව සිටියා.\nකෙසේ වෙතත් ඉඩම් අමාත්‍ය එස්.එම්. චන්ද්‍රසේන අදාළ ඉල්ලීම සම්බන්ධයෙන් කිසිවක් ප්‍රකාශ කළේ නැහැ.\nමේ අතර, තේ වගාවට අවශ්‍ය නයිට්‍රජන් සහිත කාබනික පොහොර මෙරටට ලබාදීම සඳහා ඉන්දීය රජයද සහය පළ කර ඇති බව කාබනික පොහොර නිෂ්පාදන ප්‍රවර්ධන සහ සැපයුම් නියාමන රාජ්‍ය අමාත්‍ය  ශෂීන්ද්‍ර රාජපක්ෂ ඊයේ බදුල්ලේ පැවති රැස්වීමකින් අනතුරුව සඳහන් කළා.\nකෙසේ වෙතත් ඊයේ කෘෂිකර්ම අමාත්‍ය මහින්දානන්ද අලුත්ගමගේ කියා සිටියේ අහිතකර ක්‍ෂුද්‍ර ජීවීන් සහ බැක්ටීරියා ඇති බවට සාම්පල මගින් දෙවරක්ම තහවුරු වූ කාබනික පොහොර ගෙන්වූ චීන සමාගමෙන්ම යළිත් වරක් සාම්පල ගෙන්වා පරීක්ෂා කරන බවයි.\nමේ සම්බන්ධයෙන් අදහස් දක්වමින් පේරාදෙණිය විශ්වවිද්‍යාලයේ  කෘෂිකර්ම පීඨයේ ජ්‍යෙෂ්ඨ මහාචාර්ය බුද්ධි මාරඹේ කියා සිටියේ කාබනික පොහොර නිසි පරීක්ෂාවකින් තොරව භාවිත කිරීම හරහා මෙරට බෝග වගාව මෙන්ම ආහාර සුරක්ෂිතතාවටද අහිතකර බලපෑම් එල්ලවනු ඇති බවයි.\nකෙසේ වෙතත් කෘෂිකර්ම අමාත්‍ය මහින්දානන්ද අලුත්ගමගේ කියා සිටියේ අදාළ චීන සමාගම තම වරද පිළිගෙන එය නිවැරදි කරගනිමින් යළි සාම්පලයක් මෙරටට එවීමට එකඟතාව පළ කර ඇති බවයි.",
       "URL": "https://www.hirunews.lk/283932/පොහොර-ගැටළුව-විසදන-ලෙස-අවුකන-විහාරාධිපති-හිමියන්ගෙන්-ඉල්ලීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1652"
}