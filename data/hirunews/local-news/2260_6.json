{
       "Source": "hirunews",
       "Timestamp": "Tuesday, 22 December 2020 - 13:36",
       "Headline": "බ්‍රිතාන්‍යයේ පැතිර යන නව කොරෝනා ප්‍රභේදය ගැන, සෞඛ්‍ය අමාත්‍යාංශය විමසිල්ලෙන් (වීඩියෝ)",
       "News Content": "බ්‍රිතාන්‍යයේ පැතිර යන නව කොරෝනා වෛරස් ප්‍රභේදය පිළිබදව සෞඛ්‍ය අමාත්‍යාංශයේ අවදානය යොමු වී ඇති බව වසංගත රෝග විද්‍යා ඒකකයේ ප්‍රධානී විශේෂඥ වෛද්‍ය සුදත් සමරවීර ප්‍රකාශ කළා.\nකොළඹ අද (22) පැවති මාධ්‍ය හමුවකට එක්වෙමිනුයි ඔහු මෙම අදහස් පළ කළේ.\nදකුණු එංගලන්තයෙන් හඳුනා ගත් මෙම වෛරස් ප්‍රභේදය මේ වන විට ඕස්ට්‍රේලියාව, ඩෙන්මාර්කය, නෙදර්ලන්තය ඇතුළු රටවල් කිහිපයකට ද මේ වන විට ව්‍යාප්ත වී තිබෙනවා.\nඉතාලිය, ප්‍රංශය, බෙල්ජියම, ජර්මනිය ඇතුළු යුරෝපා රටවල් මෙන්ම මැදපෙරදිග සහ ආසියානු ඇතුළු රටවල් 40ක් පමණ මේ වන  විට සංචාරක තහනමක් පනවා ඇත්තේ මෙම තත්ත්වය සැලකිල්ලට ගනිමින්.\nමේ අතර, මෙම කොවිඩ් 19 වෛරසයේ නව ප්‍රභේදය පාලනය කළ නොහැකි තත්ත්වයක් බව බ්‍රිතාන්‍ය සෞඛ්‍ය ලේකම් මැක් හැංකොක් කළ ප්‍රකාශයට ලෝක සෞඛ්‍ය සංවිධානය ඊයේ ප්‍රතිචාර දක්වා සිටියා.\nඑහි හදිසි තත්ත්ව වැඩසටහන් ප්‍රධානී වෛද්‍ය මයික් රයන් ප්‍රකාශ කළේ එය වෛරස් පරිණාමයේ සාමාන්‍ය තත්ත්වයක් බවයි.\nඑය පැතිරීම අතින් ප්‍රබලත්වයක් පෙන්නුම් කරන නමුත් කොවිඩ් වෛරස් රෝගී තත්ත්වය මරණීය අවදානම අනුව බරපතල මට්ටමක් මෙතෙක් වාර්තා වී නොමැති බව ලෝක සෞඛ්‍ය සංවිධානය සදහන් කළා.\nකෙසේ වෙතත්, තවත් වෛරස් ප්‍රභේදයක් පිළිබදව දකුණු ඇමරිකාවෙන් ද හඳුනාගෙන තිබෙනවා.\nමෙම වෛරසය ශ්‍රී ලංකාවට පැමිණීමේ අවදානමක් පවතින බවයි සෞඛ්‍ය අංශ පෙන්වා දෙන්නේ.\nවිශේෂයෙන් බ්‍රිතාන්‍යයේ සිට මෙරටට පැමිණෙන පුද්ගලයින් හරහා වෛරසය රට තුළට හැකියාවක් පවතින බව රජයේ වෛද්‍ය රසායනාගාර තාක්ෂණ විද්‍යාඥ සංගමයේ නියෝජ්‍ය ලේකම් ජ්‍යෙෂ්ඨ වෛද්‍ය රසායනාගාර තාක්ෂණ විද්‍යාඥ කීර්ති වික්‍රමරත්න පෙන්වා දෙනවා.",
       "URL": "https://www.hirunews.lk/257650/බ්‍රිතාන්‍යයේ-පැතිර-යන-නව-කොරෝනා-ප්‍රභේදය-ගැන-සෞඛ්‍ය-අමාත්‍යාංශය-විමසිල්ලෙන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2260"
}