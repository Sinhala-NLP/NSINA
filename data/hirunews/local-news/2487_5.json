{
       "Source": "hirunews",
       "Timestamp": "Monday, 31 August 2020 - 13:26",
       "Headline": "කුමන රක්ෂිතයෙන් හමුවූ බෞද්ධ උරුමය (වීඩියෝ)",
       "News Content": "රුහුණේ ඉතිහාසය පිළිබඳව පුළුල්ව සොයා බැලීමේ අරමුණින් කැළණිය විශ්වවිද්‍යාලයේ පුරාවිද්‍යා පශ්චාත් උපාධි ආයතනය කුමන රක්ෂිතයේ කළ ගවේෂණයකදී රුහුණටම ආවේණික බුද්ධ ප්‍රතිමාවක් ඇතුළු ප්‍රතිමා 3ක් සොයාගෙන තිබෙනවා.\nගවේෂණයේ නිරත වූ පුරාවිද්‍යාව පිළිබඳ ජ්‍යෙෂ්ඨ මහචාර්ය රාජ් සෝමදේව මහතා පැවසුවේ මෙම ප්‍රතිමා ක්‍රිස්තු වර්ෂ 7 වන සියවසට හෝ 8 වන සියවසට අයත්විය හැකි බවයි.\nකැළණිය විශ්වවිද්‍යාලයේ පුරාවිද්‍යා පශ්චාත් උපාධි ආයතනයේ ජ්‍යෙෂ්ඨ මහාචාර්ය රාජ් සෝමදේව මහතා ඇතුළු ශිෂ්‍ය කණ්ඩායමක් පසුගියදා කුමන රක්ෂිතයේ ගවේෂණයක නිරත වුණේ රුහුණේ ඉතිහාසය පිළිබඳව නව අත්දැකීමකින් යුතුව සොයා බැලීමේ අරමුණින් ඇතිමලේ ප්‍රදේශයෙන් කුමන වනාන්තරයට ඇතුළු වූ ගවේශකයන්ට කිලෝ මීටර් 15ක පමණ දුරක් ගමන් කළ තැන බුදු පටුන්ගල ලෙසට හඳුන්වන ස්ථානයක් හමු වී තිබෙනවා.\nඑහි විශාල ගල් පර්වථයක ශෛලමය ප්‍රතිමා 3ක් නෙලා ඇති ආකාරය ගවේෂකයන්ට දැකගත හැකි වුණා.\nඅදාළ ප්‍රතිමා හිටිවන ඉරියව්වෙන් නෙලා ඇති අතර මැද පිහිටා ඇති බුද්ධ ප්‍රතිමාවට දෙපසින් අවලෝකීතේෂ්වර සහ මෛත්‍රී බෝධිසත්වයන්ගේ ප්‍රතිමා දෙකක් නෙලා තිබෙනවා.\nවැල්ලවාය - බුදුරුවාගල බුද්ධ ප්‍රතිමාද මීට සමානකම් දක්වන බැවින් ඔවුන්ගේ නිගමනය වී ඇත්තේ මෙම ප්‍රතිමා රුහුණු ප්‍රදේශයටම ආවේණික සම්ප්‍රදායක් පෙන්නුම් කරන බවයි.\nඅඩි 7 සහ 6 ප්‍රමාණවලින් යුක්ත මෙම ප්‍රතිමා අතරින් දෙකක කොටස් මේ වන විට නිධන් හොරුන් විසින් කඩා බිද දමා විනාශකර තිබෙනවා.",
       "URL": "https://www.hirunews.lk/249065/කුමන-රක්ෂිතයෙන්-හමුවූ-බෞද්ධ-උරුමය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2487"
}