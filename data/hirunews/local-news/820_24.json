{
       "Source": "hirunews",
       "Timestamp": "Thursday, 06 October 2022 - 20:01",
       "Headline": "ගැම්බියානු සිසුන් මියගිය සිද්ධියට අදාළ ඖෂධ මෙරටට ගෙන්වා නැහැ - සෞඛ්‍ය ඇමති (වීඩියෝ)",
       "News Content": "අප්‍රිකාවේ ගැම්බියා රාජ්‍යයේ ළමුන් පිරිසක් මියගියේ යැයි කියන සිද්ධියට අදාළ ඉන්දියානු ඖෂධ සමාගමේ එම ඖෂධ නිෂ්පාදන මෙරටට ගෙන්වා නොමැති බව සෞඛ්‍ය අමාත්‍ය කෙහෙලිය රඹුක්වැල්ල පවසනවා.\nඒ පිළිබඳව අවධානය යොමු කරමින් එම ඖෂධ වර්ග ඉදිරියේදීත් කිසිසේත් මෙරටට ගෙන්වීමක් සිදු නොකෙරෙන බවයි අමාත්‍යවරයා ප්‍රකාශ කළේ.\nඅද ( 06) සෞඛ්‍ය අමාත්‍යාංශයේදී පැවති මාධ්‍ය හමුවකදී ඔහු මේ බව සඳහන් කළා.\nරටට ඖෂධ ගෙන්වීමේදී ඒ සඳහා වන නිසි නියාමන ආයතන පවතින අතර ඒ අනුව අදාළ ඖෂධ මෙරටට ගෙන්වා නොමැති බවයි අමාත්‍යවරයා පෙන්වා දෙන්නේ.\nඅදාළ අංශයන්ගෙන් කළ සොයා බැලීමකදී මෙම කරුණු තහවුරු වූ බවත් අමාත්‍යවරයා කියාසිටියා.\nමෙරට ඖෂධ ලියාපදිංචි කෙරෙන ජාතික ඖෂධ නියාමන අධිකාරිය, රට තුළට ඖෂධ ගෙන්වන රාජ්‍ය ඖෂධ නීතිගත සංස්ථාව සහ ඖෂධ බෙදාහැරීම් කෙරෙන ඖෂධ සැපයුම් අංශය යන අදාළ ආයතනයන්ගෙන් මේ පිළිබඳව සොයා බැලූ අතර එයට අමතරව පසුගිය වකවානුව තුළ මෙරටට ලැබුණු පරිත්‍යාග පිළිබඳව සොයා බැලීමේදීද එම ඖෂධ මෙරටට ගෙන්වා නොමැති බව සෞඛ්‍ය අමාත්‍යාංශය මගින් තහවුරු කර ගෙන තිබෙනවා.\nලෝක සෞඛ්‍ය සංවිධානය මෙම ඖෂධ සම්බන්ධයෙන් අවදානම් නිවේදන නිකුත් කර ඇති අතර ශ්‍රී ලංකාව තවදුරටත් ඒ සම්බන්ධයෙන් දැඩි අවධානයකින් කටයුතු කරන බවද අමාත්‍යවරයා පෙන්වා දෙනවා.\nඒ අනුව ශ්‍රී ලංකාව තුළ මේ පිළිබඳව කිසිදු සැකයක් ඇති කරගතයුතු නොමැති බවයි සෞඛ්‍ය අමාත්‍යවරයා වැඩිදුරටත් කියාසිටියේ.",
       "URL": "https://www.hirunews.lk/317205/ගැම්බියානු-සිසුන්-මියගිය-සිද්ධියට-අදාළ-ඖෂධ-මෙරටට-ගෙන්වා-නැහැ-සෞඛ්‍ය-ඇමති-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=820"
}