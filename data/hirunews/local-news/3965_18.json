{
       "Source": "hirunews",
       "Timestamp": "Tuesday, 01 May 2018 - 15:39",
       "Headline": "මාතර හෝටල් කාමරයක පුද්ගල මළ සිරුරක් (ඡායාරූප)",
       "News Content": "මාතර වල්ගම ප්‍රදේශයේ හෝටල් කාමරයක තිබී සැක කටයුතු ලෙස මියගොස් සිටි පුද්ගලයෙකුගේ මළ සිරුරක් හමුවී තිබෙනවා.\nඔහු ඊයේ රාත්‍රී 10.30 ට පමණ කාන්තාවක් සමග පැමිණ අදාළ හෝටලයේ කාමරයක් තුල නතර වී ඇති බවයි අප වාර්තාකරු සඳහන් කළේ.\nඅද උදෑසන හෝටල් හිමිකරු කාමරයේ දොරට තට්ටු කිරීමේ දී කිසිදු ප්‍රතිචාරයක් නොමැතිවීම හේතුවෙන් දොර විවෘත කර කාමරයට ඇතුලුවී තිබෙනවා.\nඑහිදීයි මෙම පුද්ගලයා මියගොස් සිටින ආකාරය දැක ඇත්තේ.\nකෙසේවෙතත් ඔහු සමග පැමිණි කාන්තාව එම අවස්ථාවේ එහි සිට නැහැ.\nමියගිය පුද්ගලයාගේ බිරිඳ විසින් සිරුර හඳුනාගෙන තිබෙනවා.\nමෙලෙස මියගොස් ඇත්තේ මාතර බතූතා පාර ප්‍රදේශයේ පදිංචිව සිටි 48 හැවිරිදි පුද්ගලයෙක්.\nමහේස්ත්‍රාත් පරීක්ෂණයෙන් පසු මෘත ශරීරය පශ්චාත් මරණ පරීක්ෂණය සඳහා මාතර මහ රෝහලේ අධිකරණ වෛද්‍යවරයා වෙත යොමුකර තිබෙනවා.\nමෙම පුද්ගලයා ලබාගත් කිසියම් ඖෂධයක් හේතුවෙන් මරණය සිදුවන්නට ඇති බවටයි පොලිසිය සැක පළකරන්නේ.\nමාතර මූලස්ථාන පොලිසිය සිද්ධිය පිළිබඳ විමර්ශණ මෙහෙයවනවා.\nඡායාරූප - මාතර අදීෂ ආරියතිලක",
       "URL": "https://www.hirunews.lk/189710/මාතර-හෝටල්-කාමරයක-පුද්ගල-මළ-සිරුරක්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=3965"
}