{
       "Source": "hirunews",
       "Timestamp": "Saturday, 13 January 2018 - 12:35",
       "Headline": "ඉන්දු - ශ්‍රී ලංකා ගිවිසුම සාර්ථකයි",
       "News Content": "1987 වසරේ ඉන්දු - ශ්‍රී ලංකා ගිවිසුමේ යාන්ත්‍රණය ශක්තිමත්ව ක්‍රියාත්මක වන බව ඉන්දීය විද්වතුන් පිරිසක් අවධාරණය කළා.\nඑමෙන්ම එය මේ වන විට වර්ධනය වී ඇති බවයි චෙන්නායි නුවර ඊයේ (12) පැවැති උත්සවයකදී ඔවුන් කියා සිටියේ.\nඉන්දු - ශ්‍රී ලංකා ගිවිසුමට පාදක වූ කරුණු ඇතුළත් ග්‍රන්ථයක් ඊයේ චෙන්නායි නුවර දී එළිදැක්වුණු අතර, එහිදී මෙම අදහස් පළ වුණා.\nරජිව් ඝාතනයේ සිට ප්‍රභාකරන්ගේ ඝාතනය දක්වා සිදුවූ වර්ධනයන් ද ඇතුළත් එම ග්‍රන්ථය රචනා කර ඇත්තේ හින්දු පුවත්පතේ ජ්‍යෙෂ්ඨ කතුවරයෙකු වන ටී. රාමක්‍රිෂ්ණන් විසින්.\nඑම ග්‍රන්ථය එළිදැක්වීමේ උත්සවයට සහභාගි වූ හින්දු පුවත්පත් සමූහයේ සභාපති එන්. රාම් ප්‍රකාශ කළේ ප්‍රභාකරන් පිළිබදව එවකට ඉන්දීය අග්‍රාමාත්‍යවරයා වූ රජිව් ගාන්ධි වෙත නිර්වචනය කළේ එම්.ජී.ආර්. හෙවත් එම්.ජී. රාමචන්ද්‍රන් විසින් බවයි.\nප්‍රභාකරන් ඊළමකින් තොරව තෘප්තියට පත් නොවන බව ඔහු එහිදී අවධාරණය කළේ යැයි හින්දු පුවත්පත් ප්‍රධානියා කියා සිටියා.\nඉන්දීය දේශපාලන යාන්ත්‍රණය සහ එල්.ටී.ටී.ඊ. සංවිධානය අතර පැවැති පරතරය කිසිදා සපිරීමට නොහැකි වූ බවයි ඔහු සඳහන් කළේ.\nඉන්දීය මධ්‍යම රජය පමණක් නොව තමිල්නාඩු ජනතාව පවා ශ්‍රී ලංකාවේ දෙමළ ඊළමකට සහාය නොදැක්වූ බව හින්දු පුවත්පත් සමූහයේ සභාපති එන්. රාම් පැවසුවා.\nශ්‍රී ලංකාවේ අභ්‍යන්තර කටයුත්තක් වුවද භූ - දේශපාලනික වාතාවරණය අනුව ඉන්දියාවට එම අවස්ථාවේ ඊට මැදිහත් නොවී සිටීමට නොහැකි වූ බවයි ග්‍රන්ථය එළිදැක්වීමේ අවස්ථාවට එක්වූ කේ.එස්. රාධක්‍රිෂ්ණන් නැමැති තමිල්නාඩු නීතිවේදියා අවධාරණය කළේ.",
       "URL": "https://www.hirunews.lk/180953/ඉන්දු-ශ්‍රී-ලංකා-ගිවිසුම-සාර්ථකයි",
       "Category": "Local News",
       "Parent URL": "https://www.hirunews.lk/local-news.php?pageID=4128"
}