{
       "Source": "hirunews",
       "Timestamp": "Wednesday, 28 December 2022 - 11:24",
       "Headline": "නිවසක් නොමැති දියණියකගේ දේහය බණ මඬුවේ තැබීමට අවසර දුන් බුද්ධ පුත්‍රයා",
       "News Content": "හිසෙහි ඇති වූ පිළිකා රෝගී තත්වයකින් මිය ගිය 15 හැවිරිදි පාසල් දියණියකගේ දේහය තබා ගැනීමට ස්ථානයක් නොමැති වීම හේතුවෙන් දැඩිගමුව මානුංගමුව විහාරස්ථානයේ ධර්ම ශාලාවේ දේහය තැන්පත් කර අවසන් ගෞරව දැක්වීමට අවස්ථාව ලබා දුන් සිදුවීමක් වාර්තා වනවා.\nඒ, දැඩිගමුව ප්‍රදේශයෙන්.\nමොනරාගල ප්‍රදේශයේ පදිංචිකරුවන් වන මිය ගිය පාසල් දැරිය ඇයගේ මව්පියන් සහ සහෝදරියන් දෙදෙනා සමග දැඩිගමුව ප්‍රදේශයේ කුලී නිවසක පදිංචිව සිට ඇති බව සඳහන්.\nපියා ත්‍රී රෝද රථ රියදුරකු ලෙසත් මව පෞද්ගලික අංශයේ ආයතනයක කම්කරු රැකියාවක නිරත ව ඇති බවත් වාර්තා වනවා.\nනවගමුව දැඩිගමුව දේවමිත්ත මහා විද්‍යාලයේ දහය ශ්‍රේණියේ ඉගෙනුම ලැබූ නිපුනි නිසංසලා නමැති දියණිය මාස කිහිපයකට පෙර හදිසියේ අසනීප තත්ත්වයට පත් වී පිළිකා රෝගී තත්ත්වයක් නිසා මිය ගොස් තිබෙනවා.\nඇය පදිංචි ව සිටි කුලී නිවසේ හිමිකරුවන් දේහය අදාළ නිවසේ තැන්පත් නො කරන ලෙස දැනුම් දී ඇති බව වාර්තා වනවා.\nමෙසේ මොවුන් දැඩි අසරණභාවයට පත් ව සිටි අවස්ථාවේ දී මානුංගමුව විහාරස්ථානයේ විහාරාධිකාරී කළුබෝවිටියන සිරිරතන හිමියන් මැදිහත් වී දේහය විහාරස්ථානයේ ධර්ම ශාලාවේ තැන්පත් කර අවසන් ගෞරවය දක්වන ලෙස යි අනුශාසනා කර ඇත්තේ.\nඒ අනුව ඇයගේ දේහය පිළිබඳ ආගමික කටයුතු සියල්ල අද (28) දින විහාරස්ථානයේ දී සිදු කර අවසන් කටයුතු දැඩිගමුව සුසාන භූමියේ දී සිදු කිරීමට නියමිත බව වාර්තා වනවා.\nඇයගේ හත් දවසේ දානමය පිංකම ද මානුංගමුව විහාරස්ථානයේ සිදු කිරීමට කටයුතු සංවිධානය කර ඇති බව යි එම විහාරස්ථානයේ විහාරාධිකාරී කළුබෝවිටියන සිරිරතන හිමියන් පවසන්නේ.",
       "URL": "https://www.hirunews.lk/323736/නිවසක්-නොමැති-දියණියකගේ-දේහය-බණ-මඬුවේ-තැබීමට-අවසර-දුන්-බුද්ධ-පුත්‍රයා",
       "Category": "Local News",
       "Parent URL": "https://www.hirunews.lk/local-news.php?pageID=638"
}