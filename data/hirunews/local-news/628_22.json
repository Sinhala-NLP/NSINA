{
       "Source": "hirunews",
       "Timestamp": "Monday, 02 January 2023 - 13:53",
       "Headline": "නාගරික මන්ත්‍රීවරියකගේ දියණියක් ගෙළ වැළලාගෙන සියදිවි හානිකරගනී",
       "News Content": "ගෙළ වැළලාගත් බදුල්ල නාගරික මන්ත්‍රීවරියකගේ දියණියක් රෝහල්ගත කිරීමෙන් පසුව ඥාතීන් විසින් වෛද්‍යවරයෙකුට පහරදීමේ සිද්ධියකට තුන්දෙනෙකු අත්අඩංගුවට ගෙන තිබෙනවා.\nමෙලෙස අත්අඩංගුවට ගත් පිරිස අතර නාගරික මන්ත්‍රීවරියකගේ පුත්‍රයෙකු ද වන බවයි පොලිසිය සඳහන් කළේ.\nඊයේ පස්වරුවේ බදුල්ල - කණුපැලැල්ල පාරේ පිහිටි මන්ත්‍රීවරියගේ නිවස තුළදී ඇයගේ 17 හැවිරිදි දියණිය ගෙළ වැළලාගෙන සියදිවි හානි කරගෙන තිබුණා.\nපසුව එම දැරිය ඥාතීන් විසින් බදුල්ල මහ රෝහල වෙත රැගෙන ගොස් තිබූ අතර, පැයක පමණ කාලයක් දැරිය බේරා ගැනීමට රෝහල් කාර්ය මණ්ඩලය උත්සහ දරා තිබෙනවා.\nදැරිය මිය ගිය ගිය බව වෛද්‍යවරු පැවසීමත් සමඟ එම ස්ථානයේ සිටි නාගරික මන්ත්‍රීවරියගේ පුත්‍රයෙකු ඇතුලු ඥාතීන් බව කියන කිහිපදෙනෙකු වෛද්‍යවරයෙකුට පහර දී තිබෙනවා.\nමෙලෙස පහර කෑමට ලක්වුණේ බදුල්ල මහ රෝහලේ හදිසි ප්‍රතිකාර ඒකකයේ ස්ථානභාර වෛද්‍ය නිළධාරී පාලිත රාජපක්ෂයි.\nපහරදුන් පිරිස අතර සිටි ඇතැම් පුද්ගලයින් බීමත්ව සිට ඇති බවයි පොලිස් පරීක්ෂණවලදී අනාවරණ වී ඇත්තේ.\nවැඩිදුර පරීක්ෂණ වලදී හෙළිවී ඇත්තේ රෝහලට දැරිය රැගෙන ආ 1990 ගිලන් රථයේ රියදුරා වෛද්‍යවරයාට සිදු කළ ප්‍රකාශයක්, පහරදීමට හේතුව වී ඇති බවයි.\nගිලන් රථ රියදුරා පවසා ඇති ආකාරයට ගෙළ වැළලාගත් දැරිය නිවසින් පිටතට රැගෙන ඒමට විනාඩි 20ක පමණ කාලයක් ගත වී තිබෙනවා.\nමේ සම්බන්ධයෙන් වෛද්‍ය පාලිත රාජපක්ෂ ඥාතීන්ගෙන් විමසා ඇති අතර, එහිදී පහරදීම සිදුවී ඇති බවටයි අනාවරණය වී ඇත්තේ.",
       "URL": "https://www.hirunews.lk/324093/නාගරික-මන්ත්‍රීවරියකගේ-දියණියක්-ගෙළ-වැළලාගෙන-සියදිවි-හානිකරගනී",
       "Category": "Local News",
       "Parent URL": "https://www.hirunews.lk/local-news.php?pageID=628"
}