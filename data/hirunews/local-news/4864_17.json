{
       "Source": "hirunews",
       "Timestamp": "Sunday, 25 September 2016 - 8:47",
       "Headline": "මාදම්පේ මාර්ග අනතුරකින් නාවික සෙබලෙකු මියයයි",
       "News Content": "මාදම්පේ - කුලියාපිටිය මාර්ගයේ සුදුවැල්ල ප්‍රදේශයේදී ඊයේ පස්වරුවේ සිදුවූ රිය අනතුරකින් නාවික හමුදා සෙබලෙකු ජීවිතක්ෂයට පත්ව තිබෙනවා.\nමෙලෙස මියගොස් ඇත්තේ මාදම්පේ - මැල්ලවාගාර ප්‍රදේශයේ පදිංචිව සිටි 22 හැවිරිදි තරුණයෙක්.\nමොහු යතුරුපැදියකින් මාදම්පේ සිට කුලියාපිටිය දෙසට ගමන් කරමින් සිටියදී ලොරි රථයක් පසුකර යාමට උත්සාහ කිරීමේදී මෙම අනතුර සිදුව ඇති බව සදහන්.\nලොරි රථයට ඉදිරියෙන් මෝටර් රථයක් ධාවනය වී ඇත්තේ දකුණුපසට හැරවීම සදහා සංඥා පහන් දල්වමින්.\nඑහිදී නාවික සෙබලා තම යතුරුපැදිය මෝටර් රථයට වම් පසින් ධාවනය කිරීමට උත්සාහ කිරීමේදී යතුරුපැදිය එහි ගැටී පෙරලී ඇති අතර ඔහු පිටුපසින් පැමිණි ලොරි රථයට යටවී තිබෙනවා.\nබරපතල තුවාල ලබා හලාවත රෝහලට ඇතුළත් කිරීමේදී ඔහු මියගොස් සිටි බවයි වාර්තා වන්නේ.\nඅනතුරට සම්බන්ධ මෝටර් රථය සහ ලොරි රථය පොලිස් භාරයට ගෙන ඇති අතර ඒවායේ රියදුරන් අත්අඩංගුවට ගෙන තිබෙනවා.",
       "URL": "https://www.hirunews.lk/143765/මාදම්පේ-මාර්ග-අනතුරකින්-නාවික-සෙබලෙකු-මියයයි",
       "Category": "Local News",
       "Parent URL": "https://www.hirunews.lk/local-news.php?pageID=4864"
}