{
       "Source": "hirunews",
       "Timestamp": "Tuesday, 08 February 2022 - 14:18",
       "Headline": "අධිකරණය විහිළුවට නොගන්නැයි අල්ලස් කොමිසමට අවවාද (වීඩියෝ)",
       "News Content": "අධිකරණය විහිළු සපයන ස්ථානයක් බවට පත් කර නොගන්නා ලෙස කොළඹ ත්‍රිපුද්ගල මහාධිකරණ විනිසුරු ප්‍රදීප් හෙට්ටිආරච්චි අද අල්ලස් කොමිසමට ප්‍රකාශ කළා.\nඒ, අමාත්‍ය මහින්දානන්ද අලු‍ත්ගමගේ සහ ස.තො.ස. හිටපු සභාපති පාර්ලිමේන්තු මන්ත්‍රී නලින් ප්‍රනාන්දුට එරෙහිව ගොනු කර ඇති කැරම් බෝඩ් නඩුව විභාගයට ගත් අවස්ථාවේදියි.\nනඩුව අමල් රණරාජා, ප්‍රදීප් හෙට්ටිආරච්චි සහ මහේන් වීරමන් යන විනිසුරු මඩුල්ල හමුවේ අද කැඳවනු ලැබුවා.\n2015 ජනාධිපතිවරණ සමයේ සතොස ආයතනය හරහා කැරම් බෝඩ් 14,000ක් සහ දාම් බෝඩ් 11,000ක් ආනයනය කර බෙදා හැරීම තුළින් රුපියල් මිලියන 53ක් රජයට පාඩු කර ඇති බවට නඩුව ගොනු කර තිබුණේ අල්ලස් කොමිසම විසින්.\nපසුගිය පළවැනිදා නඩුව කැඳවූ අවස්ථාවේදී අල්ලස් කොමිසම වෙනුවෙන් පෙනී සිටි අතිරේක සොලිසිටර් ජනරාල් අයේෂා ජිනසේන අධිකරණයට දැනුම් දුන්නේ නඩුවට අදාළ අධිචෝදනා පත්‍රයට සංශෝධන කිහිපයක් එක් කරන බවයි.\nකෙසේ වෙතත්, ඒ සම්බන්ධයෙන් අද අධිකරණය හමුවේ කරුණු දැක්වූ අල්ලස් කොමිසමේ සහකාර අධ්‍යක්ෂ ජනරාල් සුභාෂිනි සිරිවර්ධන අදාළ සංශෝධන සිදුකර ඇත්තේ අල්ලස් කොමිසමේ අනුදැනුමකින් තොරව අදාළ සංශෝධන සිදුකර ඇති බව ප්‍රකාශ කළා.\nකෙසේ වෙතත්, විනිසුරු මඬුල්ලේ සාමාජික විනිසුරු ප්‍රදීප් හෙට්ටිආරච්චි එහිදී සඳහන් කළේ අදාළ සංශෝධන සිදුකරන අවස්ථාවේදී අල්ලස් කොමිසමේ නිලධාරීන් අධිකරණය හමුවේ පෙනී සිටි බවයි.\nකොමිසමේ අනුදැනුමකින් තොරව මෙවැනි සංශෝධන සිදුකිරීමට හැකියාවක් නොමැති බව සඳහන් කළ විනිසුරුවරයා මෙමඟින් විත්තිකරුවන්ට අගතියක් සිදුවන බව පෙන්වා දුන්නා.\nනඩුව පවත්වාගෙන යාමට අපහසු නම් එය ඉල්ලා අස්කර ගන්නා ලෙස අල්ලස් කොමිසමේ නිලධාරීන්ට දැනුම්දුන් විනිසුරුවරයා අධිකරණය විහිළු සපයන ස්ථානයක් බවට පත්කර නොගන්නා ලෙසයි අල්ලස් කොමිසමට දැනුම් දුන්නේ.\nවිත්තිකාර අමාත්‍ය මහින්දානන්ද අලු‍ත්ගමගේ වෙනුවෙන් පෙනී සිටි නීතිඥවරයා පැවසුවේ අධිචෝදනා පත්‍රයට එක්කර ඇති කරුණු සංශෝධන නොව නව චෝදනා බවයි.\nපසුව අදාළ චෝදනා සංශෝධනය කිරීමට ගත් ක්‍රියාමාර්ගය තුළ වරදක් නොපෙනෙන බව සඳහන් කළ විනිසුරු මඬුල්ලේ සභාපති අමල් රණරාජා නඩුව පවත්වාගෙන යන්නේ ද, නැද්ද යන්න සම්බන්ධයෙන් තීරණයක් ගන්නා ලෙස අල්ලස් කොමිසමට ප්‍රකාශ කළා.\nඑම තීරණය දැනුම්දීම සඳහා නඩුව පෙබරවාරි 25 වනදා යළි කැඳවනු ඇති.",
       "URL": "https://www.hirunews.lk/296482/අධිකරණය-විහිළුවට-නොගන්නැයි-අල්ලස්-කොමිසමට-අවවාද-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1368"
}