{
       "Source": "hirunews",
       "Timestamp": "Wednesday, 27 September 2023 - 8:38",
       "Headline": "ජනපති ජර්මනිය බලා පිටත්වෙයි",
       "News Content": "ජනාධිපති රනිල් වික්‍රමසිංහ සිව්දින නිල සංචාරයක් සඳහා අද(27) අලුයම ජර්මනිය බලා පිටත්ව ගියා.\nජර්මනියේ පැවැත්වෙන බර්ලින් ගෝලීය සැසිවාරයටද ජනාධිපතිවරයා මෙහිදී එක්වීමට නියමිතයි.\nකටාර් ගුවන් සේවයට අයත් කිව් ආර් 659 දරණ ගුවන් යානයේ කටාර් රාජ්‍යයේ දෝහා වෙත ගොස් එතැන් සිට වෙනත් ගුවන් යානයකින් ජනාධිපතිවරයා ඇතුළු 12 දෙනෙකුගෙන් සමන්විත දූත පිරිස පිටත්ව යාන බවයි සඳහන් වන්නේ.\nකියුබාවේ හවානා නුවර පැවති G77 සහ චීනය සමුළුවට සහ ඇමරිකාවේ පැවති එක්සත් ජාතීන්ගේ මහා මණ්ඩලයේ 78 වන සැසිවාරයට එක්වී පසුගිය 24 වනදා දිවයිනට පැමිණීමෙන් අනතුරුවයි ජනාධිපතිවරයා අද(27) අලුයම මෙලෙස ජර්මනිය බලා පිටත්ව ගොස් ඇත්තේ.\nමේ අතර, විස්තීර්ණ ණය පහසුකම් යටතේ ජාත්‍යන්තර මූල්‍ය අරමුදලේ දෙවන වාරිකය ශ්‍රී ලංකාවට ලබාදීම සම්බන්ධයෙන් නිල ප්‍රකාශය අද සිදු කිරීමට නියමිතයි.\nමේ දිනවල ශ්‍රී ලංකාවට පැමිණ සිටින ජාත්‍යන්තර මුල්‍ය අරමුදලේ නියෝජිතයින් පිරිස ඔවුන් ශ්‍රී ලංකාවට ලබාදුන් පළමු ණය වාරිකයේ සමාලෝචනය සම්බන්ධයෙන් අවසන් සාකච්ඡාව ඊයේ ජනාධිපති රනිල් වික්‍රමසිංහ සමඟ පවත්වනු ලැබුවා.",
       "URL": "https://www.hirunews.lk/349514/ජනපති-ජර්මනිය-බලා-පිටත්වෙයි",
       "Category": "Local News",
       "Parent URL": "https://www.hirunews.lk/local-news.php?pageID=5"
}