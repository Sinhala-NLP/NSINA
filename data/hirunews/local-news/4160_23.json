{
       "Source": "hirunews",
       "Timestamp": "Friday, 22 December 2017 - 17:20",
       "Headline": "මධුෂ්ගේ ගෝලයා සහ පිරිසට අධිකරණ නියෝගයක්",
       "News Content": "මීගමුවේදී විශේෂ කාර්ය බලකාය අත්අඩංගුවට ගත් පාතාල නායක මාකදුරේ මධූෂ් සමග ඍජු සම්බන්ධතා පැවැත්වූ පුද්ගලයා ඇතුලූ 8 දෙනා ලබන 27 වනදා දක්වා රඳවා ගෙන ප්‍රශ්න කිරීමට පොලිස් විශේෂ කාර්ය බලකායට අධිකරණය අවසර ලබාදී තිබෙනවා.\nඒ සැකකරුවන් අද මීගමුව මහේස්ත්‍රාත් අධිකරණයට ඉදිරිපත් කිරීමෙන් අනතුරුවයි.\nජයවර්ධනපුර විශේෂ කාර්ය බලකා කඳවුරේ නිලධාරීන් සහ සංවිධානාත්මක අපරාධ නිවාරණ කොට්ඨාශයේ නිලධාරීන් කණ්ඩායමක් ලැබුනු තොරතුරකට අනුව මීගමුව දාගොන්න ප්‍රදේශයේ නිවසකදීයි ඊයේ (21) සැකකරුවන් අත්අඩංගුවට ගෙන ඇත්තේ.\nඔවුන් සතුව තිබී ගිනි අවියක් / මැගසිනයක් / ජීව උණ්ඩ 6 ක් / ජීව අත් බෝම්බයක් / හෙරොයින් ග්‍රෑම් 10 යි මිලිග්‍රෑම් 150 ක් / මන්නා පිහියක් / කඩුවක් / ටී 56 උණ්ඩ 6 ක් සහ කේරළ ගංජා ග්‍රෑම් 940 ක් සොයාගෙන තිබෙනවා.\nඅවුරුදු 31 / 48 / 24 / 47 / 19 / 35 සහ 28 වයස්වල පසුවන සැකකරුවන් ලුණුවිල / දාගොන්න / උඩුගම්පළ / කඹුරුගමුව / මිනුවන්ගොඩ සහ කටුනායක ප්‍රදේශවල පදිංචිකරුවන්.",
       "URL": "https://www.hirunews.lk/179055/මධුෂ්ගේ-ගෝලයා-සහ-පිරිසට-අධිකරණ-නියෝගයක්",
       "Category": "Local News",
       "Parent URL": "https://www.hirunews.lk/local-news.php?pageID=4160"
}