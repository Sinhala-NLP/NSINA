{
       "Source": "hirunews",
       "Timestamp": "Sunday, 03 December 2017 - 12:39",
       "Headline": "ඔකී දුරස්වෙයි, අලුත් කැළඹිල්ලක් අන්දමන් සිට එයි",
       "News Content": "ඔකී සුළි කුණාටුවේ බලපෑම ඉවත්ව යද්දී අන්දමන් දූපත් ආසන්නයේ පවතින වායුගෝලයේ කැළඹිළි සහිත තත්ත්වය දිවයිනට ආසන්නවෙමින් පවතින බව කාලගුණ විද්‍යා දෙපාර්තමේන්තුව පවසනවා.\nකෙසේ වෙතත් අඩුපීඩන කලාපයක් ලෙස එය වර්ධනය වීමෙන් අනතුරුව ඉන්දියාව දෙසට ගමන් කරනු ඇතැයි අපේක්ෂිතයි.\nපසුගිය දිනවල දිවයිනට බලපෑ අයහපත් කාලගුණ තත්ත්වයට හේතුවූ ඔකී සුළි කුණාටුව මේ වනවිට පවතින්නේ දිවයිනට බටහිර දෙසින් කිලෝමීටර 1600 ක් පමණ ඈතින්.\nඑය තවදුරටත් දිවයිනෙන් බැහැරට ගමන් කරන බවයි කාලගුණ විද්‍යා දෙපාර්තමේන්තුව වැඩිදුරටත් සඳහන් කළේ.\nඅයහපත් කාලගුණික තත්වය පහව යාමත් සමග අවතැන් කඳවුරුවල සිටි පිරිස් මේ වනවිට යළි සිය නිවෙස් වෙත යාම ආරම්භ කර ඇති බව ආපදා කළමනාකරණ මධ්‍යස්ථානය පවසනවා.\nකෙසේ වෙතත් ඔවුන්ට අවශ්‍ය සහන කටයුතු අඛණ්ඩව ක්‍රියාත්මක වන බවයි එම මධ්‍යස්ථානය සඳහන් කළේ.\nමේ සඳහා තවදුරටත් රාජ්‍ය නිලධාරින්ට අමතරව ත්‍රිවිධ හමුදාවේ සහයෝගය ලබාගෙන තිබෙනවා.\nදිස්ත්‍රික්ක 16 කට බලපෑ අයහපත් කාලගුණ තත්ත්වය හේතුවෙන් පුද්ගලයන් ලක්ෂයකට වැඩි පිරිසක් පීඩාවට පත්වුණා.\nගං වතුර තත්ත්වය පහව යාමත් සමග ආපදාවන් ඇතිවූ ප්‍රදේශවල ජනතාව බෝවන රෝගවලින් ආරක්ෂා කරගැනීම සඳහා මහජන සෞඛ්‍ය පරීක්ෂකවරුන්ද සම්බන්ධ කරගනිමින් විශේෂ වැඩපිළිවෙලක් ක්‍රියාත්මක බවයි සෞඛ්‍ය අමාත්‍යාංශය සඳහන් කළේ.\nමේ අතර ලබන 12 වනදා ආරම්භවීමට නියමිත අධ්‍යයන පොදු සහතිකපත්‍ර සාමාන්‍ය පෙළ විභාගය ඉලක්ක කරගනිමින් පාසල්වල ධුමායනය කිරීමේ වැඩපිලිවෙලක් ආරම්භ කර තිබෙනවා.\nපසුගිය දිනවල ඇතිවූ අයහපත් කාලගුණ තත්වය හේතුවෙන් මේ පිළිබඳව වැඩි අවධානයක් යොමු කළ බවයි ජාතික ඩෙංගු මර්දන ඒකකයේ ප්‍රජා වෛද්‍ය විශේෂඥ ප්‍රෂිලා සමරවීර කියා සිටියේ.\nවැසි තත්ත්වය අඩුවීමත් සමග කළු, ගිං සහ නිල්වලා ගංඟාවල ජල මට්ටම බැස යමින් පවතින බව වාරිමාර්ග දෙපාර්තමේන්තුව ප්‍රකාශ කළා.\nඑම තත්ත්වයත් සමග ජල ගැලීම් නිසා අවහිර වී තිබූ මාතර, ගාල්ල සහ කළුතර දිස්ත්‍රික්කවල මාර්ග මේ වනවිට යථා තත්ත්වයට පත්ව ඇති බවයි අප වාර්තාකරුවන් සඳහන් කළේ.\nපවතින අයහපත් කාලගුණ තත්ත්වය හේතුවෙන් දිස්ත්‍රික්ක 6කට පවතින නාය යාමේ අවදානම දීර්ඝ කර තිබෙනවා.\nරත්නපුර, ගාල්ල, බදුල්ල, හම්බන්තොට, කළුතර සහ මාතර දිස්ත්‍රික්කවලට මීට  පෙරපනවා තිබූ නායයෑමේ අවදානම හෙට උදෑසන 9.30 දක්වා දීර්ඝ කර ඇති බවයි ජාතික ගොඩනැගිලි පර්යේෂණ සංවිධානය නිවේදනයක් නිකුත් කරමින් දැනුම්දී ඇත්තේ.\nඅදාළ ප්‍රදේශවල තවදුරටත් වර්ෂාව පවතී නම්, නාය යාමේ, බෑවුම් කඩා වැටීමේ, ගල් පෙරළීමේ, පස් කණ්ඩි කඩා වැටීමේ සහ පොළොව ගිලා බැසීමේ අවදානම පිළිබදව විමසිලිමත් වන ලෙසටයි ඔවුන් වැඩිදුරටත් සඳහන් කළේ.\nකාලගුණ විද්‍යා දෙපාර්තමේන්තුවේ වාර්තාවලට අනුව අද දිනයේදීත් උතුර, උතුරුමැද, නැගෙනහිර සහ ඌව පළාත්වලට තද වැසි අපේක්ෂා කළ හැකියි.",
       "URL": "https://www.hirunews.lk/177486/ඔකී-දුරස්වෙයි-අලුත්-කැළඹිල්ලක්-අන්දමන්-සිට-එයි",
       "Category": "Local News",
       "Parent URL": "https://www.hirunews.lk/local-news.php?pageID=4189"
}