{
       "Source": "hirunews",
       "Timestamp": "Wednesday, 22 March 2017 - 18:10",
       "Headline": "මත්පැන් බිව් සිසුන් දෙමවුපියන් භාරයට",
       "News Content": "මිහින්තලය නගරයේ විදුහලක් තුළ මත්පැන් සාදයක් පැවැත්වූ සිසුන් පිරිසක් අතරින් අටදෙනෙකු අධික වෙරිමත නිසා රෝහල් ගතකළ පුවතක් අද වාර්තාවුණා.\nමිහින්තලේ රෝහලේ ප්‍රකාශකයෙකු සඳහන් කළේ වෙරි වී සිටි මෙම සිසුන් 8 දෙනා එම විද්‍යාලයේම ගුරුවරුන් විසින් රෝහල් ගත කළ බවයි.\nඅදාළ විදුහලේ 11 වන ශ්‍රේණියේ ඉගෙනුම ලබන මෙම සිසුන් අදාළ සාදය පවත්වා ඇත්තේ සිසුවෙකුගේ උපන්දිනය වෙනුවෙන්.\nරෝහල් ගතකළ සිසුන් අටදෙනා පසුව දෙමව්පියන් පැමිණ නිවෙස් වෙත රැගෙන ගොස් තිබෙනවා.\nමේ අතර ඊයේ කොළඹ මහානාම විද්‍යාලයේ සිසුන් බලහත්කාරයෙන් පාසලට ඇතුළත්වීමේ සිද්ධිය පිළිබඳව බොරැල්ල යසෝදරා බාලිකා විද්‍යාලයේ විදුහල්පතිනිය සහ ගුරුවරුන් අද කොළඹ කලාප අධ්‍යාපන කාර්යාලයේ නිලධාරීන් දැනුවත් කළා.\nපසුව කලාප අධ්‍යාපන අධ්‍යක්‍ෂ ජයන්ත වික්‍රමනායක හිරු ප්‍රවෘත්ති අංශයට සඳහන් කළේ කොළඹ ඩී.එස්. සේනානායක සහ මහානාම විද්‍යාල අතර වාර්ෂික ක්‍රිකට් තරගය පැවැත්වෙන 24, 25 යන දෙදින මෙන්ම මින් ඉදිරියටත් යසෝදරා බාලිකාවට පොලිස් ආරක්ෂාව ලබාදෙන ලෙස තමන් කුරුඳුවත්ත පොලීසියෙන් ඉල්ලීමක් කළ බවයි.\nමේ අතර ඊයේ යසෝදරා බාලිකා විද්‍යාලයේ ගුරුවරුන් විසින් තමන් භාරයට ගත් මහානාම විදුහලේ උසස් පෙළ සිසුවා අධිකරණයට ඉදිරිපත් කිරීමෙන් අනතුරුව පරිවාස භාරයට යොමු කෙරුණා.\nහිරු ප්‍රවෘත්ති අංශයට අදහස් දැක්වූ කොළඹ - මහානාම විද්‍යාලයේ විදුහල්පති එල්.එම්.ඞී. ධර්මසේන සඳහන් කළේ සිද්ධියට සම්බන්ධ වූ සිසුන් සම්බන්ධයෙන් විනය ක්‍රියාමාර්ග ගන්නා බවයි.\nමේ අතර ඊයේ ඇතිවූ මෙම සිද්ධියත් සමඟ කොළඹ නගරයේ සහ තදාසන්න ප්‍රදේශවල පිහිටි බාලිකා විද්‍යාලවලට විශේෂ ආරක්ෂාවක් ලබාදීමට පොලීසිය තීරණය කර තිබෙනවා. ඊට අදාළව සී.සී.ටී.වී. කැමරා පද්ධති සහිත රථ සහ ජංගම මුර සංචාරද යොදවා ඇති බවයි පොලිස් මාධ්‍ය ප්‍රකාශක කාර්යාලය සඳහන් කළේ.\nමේ අතර පාසල් ක්‍රිකට් තරග අතරතුර ප්‍රධාන මාර්ගවලට අවතීර්ණ වන සිසුන් නීතිවිරෝධී ලෙස හැසිරුණහොත් ඔවුන්ට එරෙහිව නීතිය දැඩිව ක්‍රියාත්මක කරන බව ද  පොලීසිය සඳහන් කළා.",
       "URL": "https://www.hirunews.lk/157469/මත්පැන්-බිව්-සිසුන්-දෙමවුපියන්-භාරයට",
       "Category": "Local News",
       "Parent URL": "https://www.hirunews.lk/local-news.php?pageID=4601"
}