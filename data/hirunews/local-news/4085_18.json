{
       "Source": "hirunews",
       "Timestamp": "Saturday, 10 February 2018 - 16:14",
       "Headline": "ඡන්දය ප්‍රකාශ කිරීම අවසන්",
       "News Content": "පළාත්පාලන මැතිවරණයට අදාළව ඡන්දය ප්‍රකාශ කිරීම අද පස්වරු 4 ට අවසන් කෙරුණා.\nඋදෑසන 7ට ඡන්ද විමසීම ආරම්භ වූ අතර, මේ දක්වා කාලය තුළ බරපතල ගණයේ ප්‍රචන්ඩ ක්‍රියා කිසිවක් වාර්තා නොවූ බවයි මැතිවරණ කොමිසම සහ නිරීක්ෂණ ජාල සදහන් කළේ.\nකොළඹ දිස්ත්‍රික්කයේ ඡන්දය ප්‍රකාශ කිරීම සියයට 50කට වැඩි අගයක් ගෙන ඇති බවයි දිස්ත්‍රික් ලේකම් සුනිල් කන්නංගර හිරු ප්‍රවෘත්ති අංශයට සදහන් කළේ.\nගම්පහ දිස්ත්‍රික්කයේ ඡන්දය ප්‍රකාශ කිරීම අද දහවල් 3 වනවිට සියයට 73 ක ප්‍රතිශතයක් ගෙන තිබුණා.\nඑමෙන්ම කළුතර සහ අනුරාධපුර යන දිස්ත්‍රික්කවලද ඡන්දය ප්‍රකාශ කිරීම සියයට 70 ක අගයක පැවති බවයි දිස්ත්‍රික් ලේකම්වරුන් හිරු ප්‍රවෘත්ති අංශයට සදහන් කළේ.\nකෑගල්ල දිස්ත්‍රික්කයේ ඡන්දය ප්‍රකාශ කිරීම අද පස්වරු 3 වනවිට සියයට 69 ක අගයක් ගෙන තිබුණා.\nමීට අමතරව මහනුවර, සහ මාතලේ යන දිස්ත්‍රික්කවල ඡන්දය ප්‍රකාශ කිරීම සියයට 65 ත් 70 ත් අතර අගයක පවතින බවයි දිස්ත්‍රික් ලේකම්වරුන් කියා සිටියේ.\nමොණරගල දිස්ත්‍රික්කයේ ඡන්දය ප්‍රකාශ කිරීම සියයට 75 ඉක්මවා ඇති බවයි දිස්ත්‍රික් ලේකම් පද්ම කුලසූරිය කියා සිටියේ.\nඅද පස්වරු එක වනවිට යාපනය දිස්ත්‍රික්කයේ ඡන්දය ප්‍රකාශ කිරීම සියයට 47 ක අගයක පැවති බවට වාර්තාවනවා.\nමේ අතර අලූත්ගම - මොරගොල්ල ප්‍රදේශයේ ඡන්ද මධ්‍යස්ථානයකට පැමිණි පුද්ගලයෙකු, තමන් සළකුණු කළ ඡන්ද පත්‍රිකාව ජංගම දුරකථනයෙන් ඡායාරූප කිරීම සම්බන්ධයෙන් අත්අඩංගුවට ගෙන තිබෙනවා.\nසැකකරු වයස අවුරුදු 23 ක් වන මොරගල්ල ප්‍රදේශයේම පදිංචිකරුවෙක් වන අතර ඔහු පොලිස් ඇප මත මුදාහැර ඇති බවටයි වාර්තාවන්නේ.\nඑමෙන්ම පුත්තලම - තිල්අඩිය ප්‍රදේශයේ ඡන්ද මධ්‍යස්ථානයක් අසළ පුද්ගලයෙකු ප්‍රවර්ධනය කරමින් සිසිල් බීම බෙදාහරිමින් සිටි පුද්ගලයෙකු අත්අඩංගුවට ගෙන තිබෙනවා.\nසැකකරු එම ප්‍රදේශයේම පදිංචිකරුවෙකු වන අතර, ඔහු පුත්තලම දිසා අධිකරණය වෙත ඉදිරිපත් කිරීමට නියමිතයි.",
       "URL": "https://www.hirunews.lk/183360/ඡන්දය-ප්‍රකාශ-කිරීම-අවසන්",
       "Category": "Local News",
       "Parent URL": "https://www.hirunews.lk/local-news.php?pageID=4085"
}