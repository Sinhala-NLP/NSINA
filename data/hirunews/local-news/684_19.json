{
       "Source": "hirunews",
       "Timestamp": "Tuesday, 06 December 2022 - 13:46",
       "Headline": "ජාත්‍යන්තර සංවර්ධන සංගමයෙන් ශ්‍රී ලංකාවට සහන ගන්න ලෝක බැංකු අනුමැතිය (වීඩියෝ)",
       "News Content": "ජාත්‍යන්තර සංවර්ධන සංගමයෙන් සහනදායි මූල්‍ය පහසුකම් ලබා ගැනීමට ශ්‍රී ලංකාවට පවතින සුදුසුකම් ලෝක බැංකුව විසින් අනුමත කර තිබෙනවා.\nආර්ථිකය ස්ථාවර කිරීමට සහ ජිවනෝපාය ආරක්ෂා කර ගැනීම සඳහා උපකාර කිරීමේ අරමුණින් මෙම මූල්‍ය පහසුකම් ලබා ගැනීම ලෝක බැංකුව විසින් අනුමත කර ඇති බවයි ජනාධිපති මාධ්‍ය අංශය ප්‍රකාශ කළේ.\nජාත්‍යන්තර සංවර්ධන සංගමය, ලොව දුප්පත්ම සහ වඩා අවදානමට ලක්විය හැකි රටවල දරිද්‍රතාවයට එරෙහි සටන් කිරීම සඳහා අරමුදල් සපයන විශාලම මූලාශ්‍රයක් වන අතර, 1960 වසරේ සිට එම සංගමය විසින් රටවල් 114ක් සඳහා ලබා දී ඇති මුදල ඇමෙරිකානු ඩොලර් බිලියන 496කට අධික යි.\nමේ අතර, ශ්‍රී ලංකාව මුහුණ දී ඇති අභියෝගවලට තම රට ඉහළ වැදගත්කමක් ලබාදෙන බව චීන විදේශ අමාත්‍යාංශයේ ප්‍රකාශිකා මා වෝ නිංග් ප්‍රකාශ කළා.\nශ්‍රී ලංකාව ඇතුළු රටවල්වල ණය ප්‍රතිව්‍යුහගතකරණය සම්බන්ධයෙන් සාකච්ඡා කිරීම සඳහා මෙම සතියේ දී ජාත්‍යාත්තර මූල්‍ය අරමුදලේ කණ්ඩායමක් චීනය බලා පිටත්ව යාමට නියමිත යි.\nමේ සම්බන්ධයෙන් මාධ්‍යවේදීන් කළ විමසීමකට ප්‍රතිචාර දක්වමින් චීන විදේශ අමාත්‍යාංශයේ ප්‍රකාශිකාව සඳහන් කළේ, ශ්‍රී ලංකාවට පවතින දුෂ්කරතා මගහරවා ගැනීමට අදාළ රටවල් සහ ජාත්‍යන්තර මූල්‍ය සංවිධාන චීනය සමඟ ධනාත්මක කාර්යභාරයක් ඉටුකරනු ඇතැයි තම රට අපේක්ෂා කරන බවයි.",
       "URL": "https://www.hirunews.lk/322089/ජාත්‍යන්තර-සංවර්ධන-සංගමයෙන්-ශ්‍රී-ලංකාවට-සහන-ගන්න-ලෝක-බැංකු-අනුමැතිය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=684"
}