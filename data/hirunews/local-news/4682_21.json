{
       "Source": "hirunews",
       "Timestamp": "Wednesday, 01 February 2017 - 11:17",
       "Headline": "කරුණාගේ ඇප කොන්දේසි ලිහිල් කෙරේ",
       "News Content": "හිටපු නියෝජ්‍ය අමාත්‍ය විනයාගමූර්ති මුරලිදරන් හෙවත් කරුණා අම්මාන්ගේ ඇප කොන්දේසි ලිහිල් කිරීමට කොළඹ ප්‍රධාන මහේස්ත්‍රාත් ලාල් රණසිංහ බණ්ඩාර අද නියෝග කළා.\nඒ, කරුණා අම්මාන්ගේ නීතිඥයන් අධිකරණයෙන් කරුණු ලැබූ ඉල්ලීමකට අනුවයි.\nඔහුගේ නීතිඥයන් අධිකරණයෙන් ඉල්ලා සිටියේ ආරක්ෂක හේතුන් මත තම සේවාදායකයාට සෑම මසකට වරක් පොලිස් මූල්‍ය අපරාධ විමර්ශන කොට්ඨාශය හමුවේ පෙනී සිටිය හැකි ආකාරයට ඇප කොන්දේසි ලිහිල් කරන ලෙසයි.\nඒ අනුව මීට පෙර මොහුට ඇප ලබාදීමේදී සෑම ඉරිදා දිනකම පොලිස් මූල්‍ය අපරාධ විමර්ශන කොට්ඨාශය හමුවේ පෙනී සිටි යුතු බවට වු ඇප කොන්දේසිය සෑම මසකම අවසන් ඉරු දින එම කොට්ඨාශය හමුවේ පෙනී සිටිය යුතු බවට ලිහිල් කරනු ලැබුවා.\nපසුගිය රජය සමයේ ආරක්ෂාව සඳහා ලබාදී තිබූ රුපියල් කෝටි 09ක වටිනාකමකින් යුත් වෙඩි නොවදින වාහනයක් අවභාවිතය කිරීමේ සිද්ධියකට නොවැම්බර් මස 29 වැනිදා මොහු අත්අඩංගුවට ගෙන අධිකරණයට ඉදිරිපත් කිරීමෙන් පසුව ඇප මත මුදා හැරුණා.\nඅද මෙම නඩුව කැදවූ අවස්ථාවේදී පොලිස් මූල්‍ය අපරාධ විමර්ශන කොට්ඨාශය අධිකරණයට දැනුම් දුන්නේ මෙම චෝදනාවට අදාලව පරීක්ෂණ අවසන් කර ඉදිරි විමර්ශන සඳහා නීතිපති දෙපාර්තමේන්තුව වෙත යොමු කර ඇති බවයි.\nකරුණා අම්මාන්ට ඇප ලබාදෙන අවස්ථාවේදී ප්‍රධාන මහේස්ත්‍රාත්වරයා ලබාදුන් නියෝගයකට අනුව මොහුට ඇමති ආරක්ෂක අංශයේ ආරක්ෂාව ලබාදී ඇති බව ද පොලීසිය අධිකරණය හමුවේ කියා සිටියා.\nමෙම නඩුව මැයි මස 24 වන දා යළි කැදවීමට නියමිතයි.",
       "URL": "https://www.hirunews.lk/153411/කරුණාගේ-ඇප-කොන්දේසි-ලිහිල්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=4682"
}