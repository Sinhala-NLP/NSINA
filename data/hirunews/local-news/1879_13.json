{
       "Source": "hirunews",
       "Timestamp": "Thursday, 17 June 2021 - 13:42",
       "Headline": "පැතිරීම 50%කින් වේගවත් - ඉන්දීය ප්‍රභේදය ලංකාවේ  (වීඩියෝ)",
       "News Content": "ඉන්දියාවේ සීඝ්‍රයෙන් ව්‍යාප්ත වන G.1.617.2 ඩෙල්ටා කොවිඩ් ප්‍රභේදය ආසාදනය වූ ආසාදිතයන් පස් දෙනෙකු කොළඹ දෙමටගොඩ ප්‍රදේශයෙන් හමුවූ බව ශ්‍රී ජයවර්ධනපුර විශ්වවිද්‍යාලයේ අසාත්මිකතා හා ප්‍රතිශක්ති විද්‍යාව සහ ශල්‍ය ජෛව විද්‍යා ආයතනයේ අධ්‍යක්ෂ වෛද්‍ය ආචාර්ය චන්දිම ජීවන්දර ට්විටර් පණිවුඩයක් නිකුත් කරමින් කියා සිටිනවා.\nඑම පණිවුඩයේ දැක්වෙන්නේ මෙම ප්‍රභේදය දැනට මෙරට තුළ ව්‍යාප්තව ඇති B 117 ප්‍රභේදයට වඩා අතිශය බරපතළ හානි ගෙනදෙන බවත් එය 50%ක වේගයකින් ව්‍යාප්ත වන බවයි.\nමේ වන විට ලොව පුරා සීග්‍රයෙන් පැතිර යන ඉන්දීය කොරෝනා ප්‍රභේදය වන ඩෙල්ටා (B1.6.617.2) ප්‍රභේදයේ නව විකෘති ප්‍රභේදයක් ඇති බව ඉන්දීය මාධ්‍ය වාර්තා කරනවා.\nඩෙල්ටා ප්‍රභේදයටත් වඩා වේගයෙන් පැතිර යන බව පැවසෙන මෙම ප්‍රභේදය නම් කර ඇත්තේ AY.1 හෙවත් ඩෙල්ටා ප්ලස් නමින්.\nදැනට මෙම ප්‍රභේදයේ රෝගීන් 63 දෙනෙකු ලොව පුරා හඳුනාගෙන ඇති අතර ජුනි 11 වැනි දින ඉන්දියාව විසින් නිකුත් කල කොවිඩ් වාර්තාවේ මෙම නව ප්‍රභේදය ආසාධනය වූ රෝගීන් 6 දෙනෙකු එරටින් වාර්ථා වී තිබුනා.\nමෙයට අමතරව කැනඩාව,ජර්මනිය,රුසියාව යන රටවලින් වාර්තා වී තිබුනේ මෙම ප්‍රභේදයේ එක රෝගියෙකු බැගිනුයි.\nඑමෙන්ම නේපාලයෙන් රෝගීන් 2ක්,ස්විස්ටර්ලන්තයෙන් 4ක්,පෝලන්තයෙන් 9,පෘතුගාලයෙන් 12ක්,ජපානයෙන් 13ක් සහ අමෙරිකාවෙන් 14ක් ලෙසින් ගෝලීයව රෝගීන් වාර්ථා වී තිබුනා.\nකෙසේ වෙතත් සෞඛ්‍ය බලධාරීන් බිය පල කරන්නේ මෙම ප්‍රභේදය පවතින කොවිඩ් මර්ධන එන්නත් කෙරෙහි යහපත් ප්‍රතිචාර නොදක්වනු ඇති බවටයි.",
       "URL": "https://www.hirunews.lk/274542/පැතිරීම-50කින්-වේගවත්-ඉන්දීය-ප්‍රභේදය-ලංකාවේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1879"
}