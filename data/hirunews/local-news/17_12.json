{
       "Source": "hirunews",
       "Timestamp": "Wednesday, 20 September 2023 - 21:22",
       "Headline": "ධනිෂ්කගේ නඩුව තෙවැනි දිනයටත් අද විභාගයට",
       "News Content": "2022 ලෝක කුසලාන පන්දුවාර 20 ක්‍රිකට් තරගාවලිය අතරවාරයේදී ශ්‍රී ලංකා ක්‍රිකට් ක්‍රීඩක ධනිෂ්ක ගුණතිලකට ස්ත්‍රී දූෂණ චෝදනා එල්ල වූ නඩු විභාගය පෙරේදා සිඩ්නි නුවර ඩව්නිං සෙන්ටර් අධිකරණයේ ඇරඹුණු අතර, තුන්වැනි දිනටත් අද(20) නඩුව විභාගයට ගනු ලැබුවා.\nවිදෙස් මාධ්‍ය වාර්තා කළේ, ධනිෂ්ක ගුණතිලක අධිකරණ විනිසුරුවරිය හමුවේ තනිවම නඩු විභාගය සඳහා පෙනී සිටි බවයි.\nඑහිදී ක්‍රිකට් ක්‍රීඩක ධනිෂ්ක ගුණතිලක හා ධනිෂ්කට චෝදනා එල්ල කළ කාන්තාව සම්බන්ධ CCTV දර්ශන කිහිපයක් නිකුත් කිරීමට ද අධිකරණය පියවර ගත්කා අතර කාන්තාවගේ අනන්‍යතාව හඳුනාගත නොහැකි ආකාරයටයි එම දර්ශන නිකුත්කර ඇත්තේ.\nසිඩ්නි හි ඔපෙරා හවුස් ආසන්නයේ පිහිටි “ඔපෙරා බාර්“ නම් අවන්හලකදී ධනිෂ්ක ගුණතිලක අදාළ කාන්තාව හමුවන ආකාරයත් එම දර්ශනවල දක්නට ලැබුණා.\nඅදාළ කාන්තාව ධනිෂ්කට චෝදනා කළ ස්ත්‍රී දූෂණ සිද්ධියට පැය කිහිපයකට පෙර ඔවුන් දෙපළ සිඩ්නි හි ස්ථාන කිහිපයක සැරිසරන ආකාරය ද එම දර්ශනවලට ඇතුළත්.\nඅනතුරුව ඔවුන් දෙදෙනා අදාළ කාන්තාවගේ නිවස දෙසට යාත්‍රා කරන යාත්‍රාවට ඇතුළු වීමට පෙර විනාඩි 15 ක පමණ කාලයක් සිප වැළඳගන්නා ආකාරයත් එම CCTV දර්ශනවල දක්නට තිබූ බවයි විදෙස් මාධ්‍ය වාර්තා කළේ.\nඔවුන් අදාළ කාන්තාවගේ නිවසට යාම සඳහා යාත්‍රාවට ගොඩවන්නේ ඉන් අනතුරුවයි.\nධනිෂ්ක ගුණතිලක පොලිසිය සමග කළ කතාබහක් ඇතුළත් වීඩියෝවක් නඩු විභාගය අතරතුර විනිසුරුවරියට ඉදිරිපත් කෙරුණු අතර, එහිදී ක්‍රිකට් ක්‍රීඩක ධනිෂ්ක ගුණතිලක සංවේදීව කතා කරන ආකාරය දැකගත හැකි බවයි විදෙස් මාධ්‍ය වාර්තා කළේ.\nඅදාළ කාන්තාව තමන් සමග ලිංගිකව හැසිරීමෙන් පසු ආධ්‍යාත්මික කරුණු සම්බන්ධව තමන් සමග කතාබහක් සිදු කළ බව ද ධනිෂ්ක ගුණතිලක පොලිසිය සමග පවසා තිබෙනවා.\nධනිෂ්ක පවසා ඇත්තේ, තමන්ට අනාගතය දැකිය හැකි බව එහිදී අදාළ කාන්තාව තමන් සමග ප්‍රකාශ කළ බවයි.\nකෙසේවෙතත්, එම කතා බහ අතරතුර ඇයට පසුගිය ජීවිතය ද දැකිය හැකි බව පැවසූ අතර, තමන් හා ඇය තායිලන්තයේ අසල්වැසියන් ලෙස සිට ඇතැයි ඇය පැවසූ බව ධනිෂ්ක පවසා තිබෙනවා.\nකෙසේවෙතත්, ඒ සමග අදාළ කාන්තාවගේ අවුල්සහගත බව සම්බන්ධයෙන් තමන් බියට පත් වූ බැවින් යළි තම නවාතැනට යාමට අවශ්‍ය වූ බවයි ධනිෂ්ක ගුණතිලක පොලිසියට පවසා ඇත්තේ.\nමේ අතර, ධනිෂ්කට චෝදනා එල්ල කළ කාන්තාව පොලිසියට පැමිණිලි කිරීමට ලියා තිබූ සටහනක් පසුව කසළ බඳුනකට දමා ඇති බව ද පොලිස් පරීක්ෂණවලදී හෙළි වී තිබෙනවා.\nක්‍රිකට් ක්‍රීඩක ධනිෂ්ක ගුණතිලක සම්බන්ධ නඩු විභාගය හෙටත් සිදු කිරීමට නියමිතයි.",
       "URL": "https://www.hirunews.lk/348897/ධනිෂ්කගේ-නඩුව-තෙවැනි-දිනයටත්-අද-විභාගයට",
       "Category": "Local News",
       "Parent URL": "https://www.hirunews.lk/local-news.php?pageID=17"
}