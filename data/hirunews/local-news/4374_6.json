{
       "Source": "hirunews",
       "Timestamp": "Saturday, 12 August 2017 - 19:56",
       "Headline": "ටෙන්ඩරයක් ගැන විදුලිබලයේ ගැටලූවක්",
       "News Content": "ඉදිකිරීමට යෝජිත කෙරවළපිටිය ස්වභාවික වායු බලාගාර ව්‍යාපෘතියේදී කිසිදු අසාධාරණයක් සිදුවීමට ඉඩ නොතබන බව විදුලිබල හා බලශක්ති අමාත්‍ය රංජිත් සියඹලාපිටිය මහතා පවසනවා.\nඅමාත්‍යවරයා මේ බව සදහන් කළේ බලාගාරයට අදාළ ටෙන්ඩර් පත්‍රිකාවේ සිදුව ඇති අක්‍රමිකතා සම්බන්ධයෙන් හිරු ප්‍රවෘත්ති සිදුකළ විමසීමකදීයි.\nරටේ අනාගත බලශක්ති අවශ්‍යතා සම්පුර්ණ කර ගැනීම සදහා මෙගාවොට් 350 ක ධාරිතාවකින් යුත් නව ස්වභාවික වායු විදුලිබලාගාරයක් සදහා ටෙන්ඩර් කැඳවීමක් සිදුවුණා.\nඑහිදී මෙම ව්‍යාපෘතිය සදහා ඉදිරිපත් කෙරුණු අයදුම්පත් සලකා බැලූ තාක්ෂණික ඇගයීම් කමිටුව නියමිත අවශ්‍යතා සම්පුර්ණ කර තිබූ අයදුම්කරුවන් 6 දෙනෙකුගේ ටෙන්ඩර් පත්‍රිකා විවෘත කරන ලෙස ටෙන්ඩර් අනු කමිටුවට දැනුම් දී තිබුණා.\nකෙසේ වෙතත් ඉහත කී තාක්ෂණික කමිටුවේ උපදෙස් නොසලකා හැරි ටෙන්ඩර් අනු කමිටුව තීරණය කළේ සුදුසුකම් සපිරූ අයදුම්කරුවන් 6 දෙනා අතුරින් එක් අයදුම්කරුවෙකුගේ ටෙන්ඩර් පත්‍රිකාවක් පමණක් විවෘත කිරීමටයි.\nඒ සදහා අදාළ අයදුම්කරුට දැනුම් දීමක් කර ඊයේ සවස කොළඹ - බම්බලපිටිය ප්‍රදේශයේ ශ්‍රී ලංකා විදුලිබල මණ්ඩලයට අයත් කාර්යාලයකදී ටෙන්ඩර් පත්‍රිකාව විවෘත කිරීම සදහා සැලසුම්කර තිබුණා.\nනමුත්, එම අවස්ථාවේ එතනට පැමිණි සුදුසුකම් සපිරූ අනෙක් අයදුම්කරුවන් 5 දෙනා ඉදිරිපත් කළ විරෝධතා හමුවේ මෙම සැලැස්ම ව්‍යර්ත වුණා.\nවිරෝධතාකරුවන් පැවසුවේ ටෙන්ඩර් අනු කමිටුව විවෘත කළ අයදුම්පත මුලික සුදුසුකම් සපුරා නොතිබූ බවයි.\nමෙම ව්‍යාපෘතිය සදහා ටෙන්ඩර් කැදවීමේදී අදාළ මිල ගණන් දෘඩ පිටපත් සහ මෘදු පිටපත් වශයෙන් ඉදිරිපත් කළ යුතුය යන්න මුලික කොන්දේසියයි.\nනමුත් ඊයේ සවස අදාළ සමාගමේ මිල ගණන් විවෘත කළ අවස්ථාවේදී එහි මෘදු පිටපතක් නොතිබූ බවයි වාර්තා වන්නේ.\nකෙසේ වෙතත් ඉදිරිපත් වූ විරෝධතා සැලකිල්ලට ගත් ටෙන්ඩර් අනු කමිටුව මෙම ටෙන්ඩරය විවෘත කිරීම පසුවට කල් දමා තිබෙනවා.\nඅප මේ සම්බන්ධයෙන් විදුලිබල හා බලශක්ති අමාත්‍ය රංජිත් සියඹලාපිටිය මහතාගෙන් ද විමසීමක් කළා.\nරජය බලයට පත්වීමේදී දුන් ප්‍රමුඛ පොරොන්දුවක් වන්නේ සියලු ටෙන්ඩර් පටිපාටියන්හිදී විනිවිදභාවය ආරක්ෂා කිරීමයි.\nඒ සදහා විනිවිදභාවයකින් යුත් ස්වාධීන ප්‍රසම්පාදන කොමිසමක් කැබිනට් මණ්ඩල අනුමැතිය යටතේ ප්‍රකාශයට පත් කෙරුණා.\nකෙසේ වෙතත් මෙවැනි අක්‍රමවත් ක්‍රියාවන් හරහා සිදුවන්නේ එම සියලු උත්සාහයන් නැවත ප්‍රශ්න කිරීමට ලක්වීම නොවේද?",
       "URL": "https://www.hirunews.lk/168291/ටෙන්ඩරයක්-ගැන-විදුලිබලයේ-ගැටලූවක්",
       "Category": "Local News",
       "Parent URL": "https://www.hirunews.lk/local-news.php?pageID=4374"
}