{
       "Source": "hirunews",
       "Timestamp": "Friday, 16 March 2018 - 14:23",
       "Headline": "දළ පූට්ටුවා, කලා වැවෙන් මතුවේ (ඡායාරූප)",
       "News Content": "සොබාදහමේ උරුමයට එරෙහි වන්නට මිනිසාට නොහැකි බව වෙනස් කළ නොහැකි ධර්මතාවයක්.\nමේ කියන්නට යන කතාව එය තව තවත් තහවුරු කරන්නක් වනවා නොඅනුමානයි.\nමිනිසා විසින් සොබාදහමට අහිමි කරන සම්පත් වෙනුවෙන් සොබාදහම විසින්ම යළි සොඳුරු සම්පත් නිර්මාණය කරන බවටද මෙය කදිම උදාහරණයක්.\nපසුගිය වසරේ අවසානය වන අලින්ගේ ජීවිත කතාවලට එතරම් සුබවාදී වූයේ නැහැ.\nගල්ගමුවේ දළ පූට්ටුවා මිනිස් වෙස්ගත් නොමිනිසුන්ගේ ගොදුරක් බවට පත්වන්නේද ඒ හේතුවෙන්.\nදල දෙක නිසාම මරා දමා කැබලි කර දැමූ දළ පූට්ටුවාගේ සිරුර සොයාගත් පුවත සොබාදහමට ආදරය කරන මිනිස් හදවත් කම්පා කළා.\nඑහෙත්, ඒ සැබෑ මිනිසුන්ට සැනසීමක් දෙන මේ පුවත දළ පූට්ටුවාගේ පුතෙකු ලෙස සැලකෙන ඇසල නම් හස්තියා පිළිබඳවයි.\nදැනට කලාවැව රක්ෂිතයේ අලි රංචුව සමඟ සිටින ඇසළගේ දළ දෙකත් කෙමෙන් කෙමෙන් ලංවෙමින් පවතින්නේ දළ පූට්ටුවාගේ උරුමය ඇසලට හිමි බව තහවුරු කරමින්.\nවසර ගණනාවක් පුරා අලි සමඟ ජීවත් වූ නිසාම අලි ආනන්ද ලෙස හැඳින්වෙන වනජීවි දෙපාර්තමේන්තුවේ ස්වෙච්ඡා මාර්ගෝපදේශකයෙකු වූ ඩී.එම්.ආනන්ද බණ්ඩාර ඇසළ ගැන මුලින්ම හිරුට හෙලි කලේ මෙලෙසයි.\n‘‘ඇසළ කියන නම තමයි එයාට දීලා තියෙන්නේ. ඊයේත් මම දැක්කා රංචුවත් එක්ක ඉන්නවා හොඳට. රංචුව ගත්තට පස්සේ ඒ වගේ දළ පූට්ටු පැටියෙක් නෑ තාම. ඉන්නේ ඇසළ විතරයි. ඒ ආසන්න සීමාවට ආපු කෙනෙක් නෑ තාම. මාස 18 ක් 20 වගේ ඇසල ගේ වයස. කලා වැව ජාතික උද්‍යානයට ආවේනික රංචුවේ තමයි හිටියේ. එයා ගල්ගමුව පැත්තට ආවේ ගියේම නෑ. මොකද පැටිය නිසා. ලොකු උනාට පස්සේවත් යයි ද දන්නේ නැ. මොකද දැන් එයා හොද තරුණ වයසේ නේ ඉන්නේ. හොදින් ඉන්නවා ඇසළ. තනිකර දළ පුට්ටුවාම තමා. දළ දෙකත් දළ පුට්ටුවාගේ වගේ යන්නේ. තනිකර එයාගේ ලක්ෂණම තමා තියෙන්නේ. දළ පුට්ටුවායි ඇසලයි ලගින් තිබ්බාම එහෙම අයියයි මල්ලියි වාගේ එක රූප ලක්ෂණ වාගේ තියෙන්නේ.’’\nඅමතක කළ නොහැකි දළ පූට්ටුවා ගැන මතකය ඔහු මෙලෙස අවදි කළා.\n‘‘දළ පුට්ටුවා අසාමාන්‍ය කෙනෙක්. මොකද එයාගේ ගමන් බිමන් දළ දෙක. එයා අනික කිසි කෙනෙකුට කරදරයක් නෑ. පොඩි ළමයි ගොඩාක් හිටියත් එහෙම කරදරයක් නෑ. එයාගේ පාඩුවේ දළ පුට්ටුවා හිටියේ. පන්නන්න ගහන්න ඒවා කිසි දෙයක් නෑ එයාගේ. පුදුම ආදරයක් තිබුණේ මිනිස්සු දළ පුට්ටුවාට. එයාගේ ඇස් පේන්නැති කාලේ කලා වැවට එන කාලේ මහපාර දිගේ ගිහිල්ලා පස්සේ අපි වැව් පිටියට ගෙන්නලා මාස ගාණක් කඳවුරු බැඳලා බෙහෙත් කරලා හොඳ වුනාට පස්සේ තමයි දළ පුට්ටුවා ගල්ගමුවට ගියේ. දැනටත් එහෙම තමයි මිනිස්සු අදටත් මතක් කරද්දී හරි දාන පිරිත් පවා කිව්වා දළ පුට්ටුවා වෙනුවෙන්.’’\nඅදටත් සොඳුරු මිනිසුන් දල පූට්ටුවා වෙනුවෙන් දාන මාන පිංකම් සිදුකරන බව අලි ආනන්ද පැවසුවා.\nදළ පූට්ටුවාගේ අහිමිවීමෙන් කම්පිත වූ හදවත්වලට ඇසල ගැන මෙම පුවත මහත් අස්වැසිල්ලක් වනු නොඅනුමානයි.\nදළ පූට්ටුවා මුහුණදුන් ඉරණමට ලක් නොවී මේ සොඳුරු නිර්මාණය රැකගැනීම සොබාදහමට ආදරය කරන අප සෑම සියලූ දෙනාගේම වගකීමයි.\nඡායාරූප - හබරණ සංජය මදුෂාන්",
       "URL": "https://www.hirunews.lk/186078/දළ-පූට්ටුවා-කලා-වැවෙන්-මතුවේ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4034"
}