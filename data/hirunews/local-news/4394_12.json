{
       "Source": "hirunews",
       "Timestamp": "Monday, 31 July 2017 - 10:31",
       "Headline": "පේදුරුතුඩුව නාවික හමුදා වෙරළාරක්ෂක භටයින්ට පහරදුන් සැකකරුවන් අත්අඩංගුවට",
       "News Content": "පේදුරුතුඩුව - නාවික හමුදා අනුඛණ්ඩයට අයත් වෙරළාරක්ෂක නිලධාරීන්ට පහරදීම සම්බන්ධයෙන් සැකකරුවන් පස්දෙනෙකු පොලිසිය මගින් අත්අඩංගුවට ගෙන තිබෙනවා.\nපේදුරුතුඩුව - වරණි ප්‍රදේශයේ  කලපු රක්ෂිතයේ අනවසරයෙන්   කඩොලාන කපමින් සිටින බවට ලද තොරතුරකට අනුව පේදුරුතුඩුව පොලීසිය සිදුකළ වැටලීමකදී මොවුන් ඊයේ අත්අඩංගුවට ගෙන ඇති බවයි පොලිස් මූලස්ථානය සඳහන් කළේ.\nඅවුරුදු 20 සහ 37 යන වයස්වල පසුවන මොවුන් කරවෙඩ්ඩි සහ වරණි ප්‍රදේශවල පදිංචිකරුවන් බව පොලීසිය කියා සිටියා.\nසැකකරුවන් සමග ඔවුන් පැමිණි කැබ් රථයක් සහ යතුරුපැදියක්ද පොලිස් භාරයට ගෙන ඇති අතර, ඔවුන් සන්තකයේ තිබී මන්නා පිහි 4 ක්ද සොයාගෙන තිබෙනවා.\nපසුගිය 9 වනදා පේදුරුතුඩුව - කැටේ හන්දිය ප්‍රදේශයේ පිහිටි පොලිස් මුරපලට පහරදී ඇත්තේ ද මෙම සැකකරුවන් විසින් බවයි පොලිස් මූලස්ථානය වැඩිදුරටත් සඳහන් කළේ.\nමේ අතර  යාපනය - කෝපායි ප්‍රදේශයේදී පොලිස් නිලධාරීන් දෙදෙනෙකුට පහරදීමේ සිද්ධියෙන් පසු පොලිස්පති පූජිත් ජයසුන්දර අද යාපනයේ ප්‍රදේශයට පැමිණියා.\nඒ අනුව අද උදෑසන යාපනය රෝහල වෙත පැමිණි පොලිස්පතිවරයා පහරකෑමෙන් තුවාල ලැබූ පොලිස් නිලධාරීන් දෙදෙනාගේ සුවදුක් විමසූ බවයි ප්‍රදේශය භාර ජ්‍යෙෂ්ඨ පොලිස් නිලධාරියෙකු සඳහන් කළේ.\nරාජකාරි කටයුත්තක් සඳහා යමින් සිටියදී කෝපායි - නන්දාවිල් අම්මාන්කෝවිල අසළ මාර්ගයේදී යතුරුපැදියකින් පැමිණි පිරිසක් මෙම පොලිස් නිලධාරීන්ට පහරදී තිබුණේ ඊයේ දහවල් කාලයේදියි.\nඅනතුරුව යාපනය රෝහලට ඇතුළත් කෙරුණු පොලිස් නිලධාරීන් දෙදෙනාගෙන් එක් අයෙකුට ශල්‍යකර්මයක්ද සිදුකර තිබෙනවා.\nසිද්ධියට සම්බන්ධ සැකකරුවන් මෙතෙක් අත්අඩංගුවට  ගෙන නොමැති අතර, උතුර පළාත භාර ජ්‍යෙෂ්ඨ නියෝජ්‍ය පොලිස්පතිවරයාගේ මෙහෙයවීම යටතේ ඒ සඳහා පොලිස් කණ්ඩායම් 4 ක් යොදවා තිබෙනවා.",
       "URL": "https://www.hirunews.lk/167198/පේදුරුතුඩුව-නාවික-හමුදා-වෙරළාරක්ෂක-භටයින්ට-පහරදුන්-සැකකරුවන්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4394"
}