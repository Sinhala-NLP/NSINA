{
       "Source": "hirunews",
       "Timestamp": "Saturday, 08 October 2022 - 14:54",
       "Headline": "පොල් කට්ටෙන් දිවිබර අදින විරියවන්තයින් (වීඩියෝ)",
       "News Content": "මේ ගෙවෙමින් පවතින්නේ රටේ සමස්ත ජනතාවටම ඉතා අසීරු කාලයක් බවට කිසිදු විවාදයක් නැහැ.\nවරද කාගෙද, වැරදුණේ කොතැනද යන්න සෙවීමට වඩා කෙසේ හෝ මේ අර්බුදයට මුහුණ දෙන්න අප සියලු දෙනාටම සිදුවෙලා.\nඅපි මේ කියන්නේ ජීවිතයට ආපු අභියෝග නිර්මාණශීලීව භාරගත් අපූරු පවුලක් පිළිබඳවයි.\nජීවිතයට එන ඕනෑම අභියෝගයක් ආශිර්වාදයක් බවට පත්කරගත්ත මිනිස්සු අපි අතරේ ඕනෑ තරම් ඉන්නවා.\nඒ සඳහා ඔවුන් සතුව පවතින බලවත්ම අවිය තමයි නිර්මාණශීලීත්වය සහ කැපවීම.\nඩිලාන් කියන්නෙත් අන්න එහෙම කෙනෙක්.\nපසුගිය කාලය පුරාවටම අපේ රටටම බලපෑම් ඇතිකළ විවිධ කාරණාත් සමඟ මුහුණ දෙන්නට සිදුවුණු ආර්ථික බලපෑම් ඩිලාන්ටත් ඒ විදියටම පොදු කාරණයක් වුණා.\nජීවිතය දෙස වෙනස් ඇසකින් බලන්නට ඩිලාන් පටන්ගන්නේ ඒ සමඟයි.\nසිතුවම් කිරීම සඳහා තමා සතු කුසලතාව ඔහු වෙනස්ම විදියකට සමාජගත කරන්නේ එහි ප්‍රථිපලයක් වශයෙන්.\nසිය බිරිඳගේ සහයත් ඇතිව පොල්කටුවලින් වෙනස්ම විදියේ නිර්මාණ බිහිකරමින් ඩිලාන් මේ නියැලිලා ඉන්නේ ජීවන අරගලය තනිවම ජය ගැනීමේ උත්සාහයක කිව්වොත් වඩාත් නිවැරදියි\nදෛනිකව කසළ ගොඩට එකතුවන පොල්කටුවට නව ජීවයක් ලබා දෙන්නට ඔහු සමත්වෙනවා. ඒක වෙනම ඇහැක්.\nඅන්න ඒ නිසාම ඩිලාන් බාධක මැද වුණත් ජීවිතයට යම්තාක් දුරට හෝ මුහුණ දෙන්න සමත් වී තිබෙනවා.\nපොල් කටු ආශ්‍රිතව පොල්කටු අඟුරු, නැත්නම් පොල්කටු හැඳි, ලුනු පොල්කටු ආදී සාමාන්‍ය භාවිතයන් අපි එදිනෙදා දැක තිබුණත් මේ නම් ඊට හාත්පසින්ම වෙනස්ම කර්තව්‍යයක්.\nවිශේෂයෙන්ම මේ නිර්මාණ, මෙරටට විදෙස් විනිමය රැගෙන ඒමේ ප්‍රධාන අංගයක් වන සංචාරක කර්මාන්තයටත් මහඟු පිටිවහලක් වන බවට කිසිදු සැකයක් නැහැ.\nඩිලාන් නම් කියන්නේ තමන් සතුව පවතින නිර්මාණශීලී අදහස්වලට රාජ්‍ය මැදිහත්වීමක් යම් තාක් දුරකට හෝ අවශ්‍ය බවයි.\nතමන්ට හැකි පමණින් මේ සඳහා ඔහු වෙළඳපොලක් හදාගෙන තිබුණත්, විදෙස් රටවලට මේ නිර්මාණ අලෙවි කිරීමේදී දුෂ්කරතා රැසකට මුහුණ දීමට සිදුව ඇති බවයි ඔහු පැවසුවේ.\nනිර්මාණ කිරීමට යොදා ගන්නා අමුද්‍රව්‍ය ආනයනය සීමා කිරීමත් සමඟ අමුද්‍රව්‍ය මිල ඉහළ ඒ අතරින් ප්‍රධාන බාධකයක්.\nරටටම ආදර්ශයක් සපයන ඩිලාන් රජයෙන් ඉල්ලන්නේ රැකියාවක් නෙවෙයි.\nතමා සතුව පවතින හැකියාවන් සහ නිර්මාණශීලී අදහස් තුළින් උපරීම ප්‍රයෝජනය ලබාගන්න කියන එකයි ඔහුගේ ඉල්ලීම.\nඒ සඳහා රට කරවන බලධාරීන්ගේ අවධානය යොමු වුවහොත් ඩිලාන් වගේ නිර්මාණකරුවන් දහස් ගණනින් බිහිවනවා වගේම විදෙස් විනිමය වැඩි ප්‍රමාණයක් රට තුළට ගලා ඒමත් තවදුරටත් පුළුල් වේවි.",
       "URL": "https://www.hirunews.lk/317354/පොල්-කට්ටෙන්-දිවිබර-අදින-විරියවන්තයින්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=816"
}