{
       "Source": "hirunews",
       "Timestamp": "Tuesday, 01 February 2022 - 20:56",
       "Headline": "පද්ධතියට එක් කර පැය කිහිපයකින් නොරොච්චෝලේ ජනන යන්ත්‍රය යළි අක්‍රියයි  (වීඩියෝ)",
       "News Content": "අද දිනයේ පැයක කාලයක් විදුලිය කප්පාදුවක් සඳහා ලංකා විදුලි බල මණ්ඩලය මහජන උපයෝගිීතා කොමිසමෙන් අවසර ඉල්ලා තිබෙනවා.\nඒ, ඊයේ ජාතික විදුලි පද්ධතියට එක් කළ නොරොච්චෝලේ තුන්වන ජනන යන්ත්‍රය අද යළි අක්‍රියවූ පසුබිමකයි.\nකෙසේ වෙතත් ඊට අවසර ලබා නොදෙන බව මහජන උපයෝගීතා කොමිසමේ සභාපති ජනක රත්නායක හිරු ප්‍රවෘත්ති අංශය කළ විමසීමකදී සඳහන් කළා.\nකෙසේ වෙතත් අද දහවල් කාලයේ සිට ප්‍රදේශ කිහිපයකින් හදිසි විදුලිය බිඳ වැටීම් වාර්තා වූ බවයි අප වාර්තාකරුවන් සඳහන් කළේ.\nජාතික පද්ධතියට විදුලිය මෙගා වොට් 270 ක් ජනනය කරන නොරොච්චෝලේ අංක 3 ජනන යන්ත්‍රය නඩත්තු කටයුත්තක් හේතුවෙන් අද යළි අක්‍රීය කෙරුණා.\nඊට අමතරව ජාතික විදුලි පද්ධතියට මෙගා වොට් 130 ක විදුලියක් ජනනය කරන කැළණිතිස්ස සොජිස්ට් බලාගාරයද අක්‍රීයව පවතිනවා.\nඑසේම ඉන්ධන අවසන් වීම නිසා සපුගස්කන්ද ඒ - ජනන යන්ත්‍රය හා කොළඹ වරායේ බත්තල බලාගාරයද මේ වන විට පවතින්නේ අක්‍රීය තත්වයක බවයි ලංකා විදුලි බල මණ්ඩලය නිවේදනය කළේ.\nඑම බලාගාර 2න් විදුලිය මෙගා වොට් 116 ක් පමණ ජාතික පද්ධතියට මුදා හැරෙනවා.\nකෙසේ වෙතත් බත්තල බලාගාරයට අවශ්‍ය ඉන්ධන මේ වන විට ලබා දෙමින් පවතින බවයි වාර්තා වන්නේ.\nඅද දිනයේ මෙගා වොට් 2,750 ක් පමණ විදුලි ඉල්ලුමක් ලංකා විදුලි බල මණ්ඩලය අපේක්ෂා කරනවා.\nමේ අතර විදුලිබල අමාත්‍ය ගාමිණී ලොකුගේ කොළඹ අද පස්වරුවේ පැවති මාධ්‍ය හමුවකදී විදුලි කප්පාදුව සම්බන්ධයෙන් අදහස් පළ කරමින් කියා සිටියේ මාස හයක කාලයක් සඳහා පෞද්ගලික අංශයේ විදුලිය ලබාගැනීමට එකඟතාව පළවී ඇති බවයි.\nමේ අතර විදුලි ඉල්ලුම ඉහළ යාම හේතුවෙන් අද පස්වරු 6.30 ත් 8.30 ත් අතර කාලය තුළ පැයක පමණ කාලයක් ඇතැම් ප්‍රදේශවල විදුලිය බිදවැටීම් සිදුවිය හැකි බව ලංකා විදුලිබල මණ්ඩලය අද පස්වරුවේ ප්‍රකාශ කළා.\nමේ අතර ලංකා අයි.ඕ.සී සමාගමෙන් ඉන්ධන මිලදී ගැනීමට ලංකා විදුලි බල මණ්ඩලයට සදාචාරාත්මක අයිතියක් නොමැති බවට ඛණිජ තෙල් වෘත්තීය සමිති චෝදනා කළා.",
       "URL": "https://www.hirunews.lk/295906/පද්ධතියට-එක්-කර-පැය-කිහිපයකින්-නොරොච්චෝලේ-ජනන-යන්ත්‍රය-යළි-අක්‍රියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1382"
}