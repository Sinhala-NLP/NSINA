{
       "Source": "hirunews",
       "Timestamp": "Tuesday, 04 January 2022 - 19:28",
       "Headline": "''Wise Woman'' ජාතික වැඩසටහන ජනපති ප්‍රධානත්වයෙන් ඇරඹේ (ඡායාරූප)",
       "News Content": "පූර්ණ කුසලතාව තුළින් කාන්තාව සවිබල ගන්වා රටේ ආර්ථිකයට දායක කර ගැනීම සඳහා වූ \"Wise Woman\" ජාතික වැඩසටහන අද (04) පස්වරුවේ කොළඹ බණ්ඩාරනායක ජාත්‍යන්තර සම්මන්ත්‍රණ ශාලාවේ දී ජනාධිපති ගෝඨාභය රාජපක්ෂගේ ප්‍රධානත්වයෙන් පැවැත්වුණා.\nමෙරට කාන්තා ජනගහන ප්‍රතිශතය 52%ක්.\nඑහෙත් සමස්ත ජනගහනයේ කාන්තා ශ්‍රම දායකත්වය 30%ක් වැනි අඩු අගයක පවතින බව කරන ලද සමීක්ෂණයකින් හෙළි වී තිබෙනවා.\nකාන්තාවන් සඳහා නිපුණතාව සංවර්ධනය හා වෘත්තීය පුහුණුව ලබා දී, එමගින් ඔවුන් ජාතික ආර්ථිකයට දායක කර ගැනීම වැඩසටහනේ අරමුණයි.\nනිපුණතා සංවර්ධන, වෘත්තීය අධ්‍යාපන, පර්යේෂණ හා නව නිපැයුම් රාජ්‍ය අමාත්‍යාංශය මගින් මෙම වැඩසටහන ක්‍රියාවට නංවන බවයි ජනාධිපති මාධ්‍ය අංශය සඳහන් කළේ.\nක්ෂේත්‍ර කිහිපයක දක්ෂතා දක්වමින් රටේ ප්‍රගමනයට දායක වූ මහාචාර්ය නිලීකා මලවිගේ, ආචාර්ය ආශා ඩි වෝස්, කස්තුරි විල්සන්, නිපුනි කරුණාරත්න, මෙලනි වගආරච්චි, පවිත්‍රා ගුණරත්න, රංගනා වීරවර්ධන, අයන්ති ගුණසේකර, නෙල්කා ශිරෝමාලා සහ තිලංකා අබේවර්ධන යන මහත්මීහු ජනාධිපතිවරයාගේ සුරතින් විශිෂ්ට කාන්තාවන් ලෙස සම්මානයට පාත්‍ර වුණා.",
       "URL": "https://www.hirunews.lk/293028/wise-woman-ජාතික-වැඩසටහන-ජනපති-ප්‍රධානත්වයෙන්-ඇරඹේ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1449"
}