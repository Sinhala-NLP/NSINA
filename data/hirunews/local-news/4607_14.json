{
       "Source": "hirunews",
       "Timestamp": "Saturday, 18 March 2017 - 18:05",
       "Headline": "සෝමාලි සිටින ශ්‍රී ලාංකික නැවියන් මව්බිමට එන්න සතියක් යන ලකුණු",
       "News Content": "සෝමාලි මුහුදු කොල්ලකරුවන්ගෙන් මිදුණු ඒරීස් - 13 ඉන්ධන නෞකාවේ  ශ්‍රී ලාංකීය කාර්ය මණ්ඩලය දිවයිනට පැමිණීමට තවත් දින කිහිපයක් පමණ ගත වනු ඇති බව එම නෞකාවේ කපිතාන් නිකලස් ඇන්තනී පවසනවා.\nහිරු ප්‍රවෘත්ති අංශය හා සම්බන්ධ වෙමින් ඔහු වැඩිදුරටත් කියා සිටියේ අද දින බොසාසෝ වරායේ පැවැත්වීමට තිබූ විශේෂ උත්සවය ද හෙට දක්වා කල් දමා ඇති බවයි.\nශ්‍රී ලංකාවට පැමිණෙන දිනය සම්බන්ධයෙන් සාකච්ඡා කර ඉදිරියේදී තීරණයක් ගන්නා බවත්, නෞකාවේ කාර්ය මණ්ඩලය සදහා වෙනත් පිරිසක් අනුයුක්ත කිරීමට තවත් සතියක පමණ කාලයක් ගත වනු ඇති බවත් ඔහු කියා සිටියා.\nඑමෙන්ම නෞකාවේ ප්‍රධාන ඉංජිනේරු ජයන්ත කළුබෝවිල ද වත්මන් තත්ත්වය පිළිබදව හිරු ප්‍රවෘත්ති අංශයට අදහස් පළ කරමින් කියා සිටියේ මේ වනවිටත් ආරක්ෂාව සදහා 15 දෙනෙකු පමණ නෞකාවේ සිටින බවයි.",
       "URL": "https://www.hirunews.lk/157172/සෝමාලි-සිටින-ශ්‍රී-ලාංකික-නැවියන්-මව්බිමට-එන්න-සතියක්-යන-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=4607"
}