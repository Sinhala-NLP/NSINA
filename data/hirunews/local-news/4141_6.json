{
       "Source": "hirunews",
       "Timestamp": "Friday, 05 January 2018 - 10:05",
       "Headline": "දිවියා වනජිවි උගුල මගහරී (ඡායාරූප)",
       "News Content": "හැටන් - පන්මූර් වතුයායේ වතුකම්කරුවන් 7 දෙනෙකුට පහරදුන් කොටියා වනජිවි නිලධාරින් විසින් ඇටවූ උගුලද මඟ හැර ගොස් තිබෙනවා.\nඊයේ (04) රාත්‍රි 11 ට පමණ එම වතුයායේ වතු නිවාස අභියසට පැමිණි මෙම කොටියා ගසක සිට පහළට පැමිණෙන ආකාරය වතු කම්කරුවන් විසින් දැක තිබෙනවා.\nඉන් අනතුරුව ඔවුන් භීතියට පත්වී ඇති අතර මේ පිළිබඳව හැටන් පොලීසිය ද දැනුවත් කර ඇති බව සඳහන්.\n‘‘පැන්තෙරා ෆාදුෂ්’’ නමැති විද්‍යාත්මක නාමයෙන් හඳුන්වන මෙම කොටියා අද (05) නැවතත් මෙම වතුයායේ සැරිසැරීම නිසා වතුකම්කරුවන් සිව්වන දිනටත් දෛනික රාජකාරි වලින් ඉවත්ව සිටියා.\nඑමෙන්ම, පන්මූර් දෙමළ මහා විද්‍යාලයේ සිසුන්ගේ පැමිණීමේ අඩුවක් ද දක්නට ලැබුණු බවයි හිරු වාර්තාකරු සඳහන් කළේ.\nමෙම කොටියා අල්ලා ගැනීම සඳහා වනජිවි නිලධාරින් විසින් සුනඛයෙකු යෙදූ උගුල් කූඩුවක් ද යොදවනු ලැබුවා.\nඅප මේ සම්බන්ධයෙන් නල්ලතන්නිය සත්ත්ව අඩවි ආරක්ෂක ප්‍රභාෂ් කරුණාතිලකගෙන් විමසීමක් කළා.\nඔහු කියා සිටියේ භීතියට පත් නොවී කොටියා අල්ලා ගැනීම සඳහා ජනතාවගේ සහාය හිමිවිය යුතු බවයි.\n(ඡායාරූප - රංජිත් රාජපක්ෂ)",
       "URL": "https://www.hirunews.lk/180220/දිවියා-වනජිවි-උගුල-මගහරී-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4141"
}