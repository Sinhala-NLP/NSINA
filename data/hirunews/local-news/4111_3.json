{
       "Source": "hirunews",
       "Timestamp": "Wednesday, 24 January 2018 - 10:12",
       "Headline": "අපරාධය වහන්න තවත් අපරාධයක් කළ තරුණයින් සිව්දෙනා",
       "News Content": "කාන්තාවක්ගේ ගෙල කපා ඝාතනය කර ඇය සතුව තිබූ මුදල් සහ රන් භාණ්ඩ කොල්ලකෑ බව කියන සිව් දෙනෙකු පුත්තලම පොලීසිය විසින් ඊයේ (23) අත්අඩංගුවට ගෙන තිබෙනවා.\nමෙලෙස අත්අඩංගුවට ගෙන ඇත්තේ පුත්තලම - තිල්අඩියලරිජ්ජාපුරම් අවතැන් කදවුරේ පදිංචිව සිටි වයස අවුරුදු 19,22 සහ 23 වියේ පසුවන තරුණයින් සිව් දෙනෙක් බවයි පොලීසිය පවසන්නේ.\nඅත්අඩංගුවට පත් සැකකරුවන් සතුව තිබී ඝාතනය කළ කාන්තාවගෙන් කොල්ලකන ලද බව කියන රුපියල් 80,000ක මුදලක් සහ රන් දම්වැලක්ද පොලිස් බාරයටගෙන තිබෙනවා.\nඝාතනයට ලක්ව ඇත්තේ පුත්තලම - තිල්අඩිය පදිංචිව සිටි 61 හැවිරිදි කාන්තාවක්  බවයි අප වාර්තාකරු සඳහන් කළේ.\nවිවාහක කාන්තාවක් වූ මෙම කාන්තාව සැමියාගෙන් වෙන්ව ජීවත් වී ඇත අතර ඥාතියෙකුට අයත් නිවසක ඇය පදිංචිව සිට තිබෙනවා.\nපසුගිය 21 වනදා සවස පොලිස් හදිසි ඇමතුම් අංශයට ලද තොරතුක් අනුව පොලීසිය විසින් ඇය පදිංචිව සිටි නිවසට ගොස් සිදුකරන ලද විමර්ශණයකදී ඝාතනය කර තිබූ කාන්තාවගේ මළ සිරුර සොයා ගැනීමට හැකිව තිබෙනවා.\nඝාතනය සිදුවූ නිවස ආසන්නයේ තිබී පාපැදි දෙකක් ද පොලිස් බාරයට ගෙන ඇති අතර එම පාපැදි ඝාතකයින්ට අයත් බවට පොලිසිය විසින් හඳුනාගෙන ඇති බවයි වාර්තා වන්නේ.\nඝාතනය සම්බන්ධයෙන් සැකකරුවන් තිදෙනෙකුව මුලින්ම අත්අඩංගුවට ගෙන ඇති අතර පොලිසිය ඔවුන්ගෙන් සිදුකරන ලද ප්‍රශ්ණ කිරීම් වලින් පසුව අනෙක් සැකකරු අත්අඩංගුවට ගැනුනා.\nපසුගිය 20 වනදා සවස මෙම ඝාතනය සිදුකළ බව සැකකරුවන් පොලීසිය හමුවේ පවසා තිබෙනවා.\nඝාතනයට ලක්වූ කාන්තාව සතුව තිබූ මුදල් සහ රන් භාණ්ඩ කොල්ලකෑමේ අරමුණින් තමන් එහි ගිය බවත්, එහිදී කාන්තාව සතුව තිබූ මුදල් සහ රන් භාණ්ඩ මුලින්ම කොල්ලකෑ බවද සැකකරුවන් පොලිසිය හමුවේ පපොච්ච්රණය කර තිබෙනවා.\nපසුව එම කාන්තාව කෑ ගසාවි යන බියෙන් එක් අයෙකු ඇයගේ මුඛයට රෙදි කැබැල්ලක් එබූ බවත්, එම අවස්ථාවේදී ඇය සිහිසුන්වූ බවත් එම නිසා  ඇයගේ ගෙල කපා මෙම ඝාතනය සිදුකළ බවත් සැකකරුවන් වැඩිදුරටත් කරුණු හෙළිකර ඇති බවයි වාර්තා වන්නේ.\nඅත්අඩංගුවට ගැනුණු සැකකරුවන් පුත්තලම දිසා අධිකරණයට ඉදිරිපත් කිරීමට නියමිතව ඇති අතර පුත්තලම පොලිසිය සිද්ධිය සම්බන්ධයෙන් වැඩිදුර විමර්ශන කටයුතු සිදුකරන බවයි අප වාර්තාකරු සඳහන් කළේ.",
       "URL": "https://www.hirunews.lk/181873/අපරාධය-වහන්න-තවත්-අපරාධයක්-කළ-තරුණයින්-සිව්දෙනා",
       "Category": "Local News",
       "Parent URL": "https://www.hirunews.lk/local-news.php?pageID=4111"
}