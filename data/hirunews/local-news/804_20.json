{
       "Source": "hirunews",
       "Timestamp": "Friday, 14 October 2022 - 10:13",
       "Headline": "හිටපු ජනපති මෛත්‍රීපාල අභියාචනාධිකරණයට -නඩුව කල් දමන ලෙසට මහේස්ත්‍රාත් වෙත නියෝගයක් (වීඩියෝ)",
       "News Content": "පාස්කු ප්‍රහාරය වළක්වා ගැනීමට පියවර නොගැනීම සම්බන්ධයෙන් හිටපු ජනාධිපති මෛත්‍රීපාල සිරිසේනට එරෙහි නඩු විභාගය අද (14) සිට සති 10 කට කල් තබන ලෙස අභියාචනාධිකරණය, කොළඹ - කොටුව මහේස්ත්‍රාත්වරයාට නියෝග කළා.\nහිටපු ජනාධිපතිවරයා විසින් ඉදිරිපත් කළ රිට් පෙත්සමක් සලකා බැලීමෙන් අනතුරුවයි සෝභිත රාජකරුණා සහ ධම්මික ගනේපොල යන අභියාචනාධිකරණ විනිසුරු මඩුල්ල මෙම නියෝගය නිකුත් කළේ.\nඑම කාල සීමාව තුළ පෙත්සම්කාර මෛත්‍රීපාල සිරිසේනට එරෙහිව අගතිගාමී නියෝග නිකුත් නොකරන ලෙසත් අභියාචනාධිකරණය කොටුව මහේස්ත්‍රාත්වරයාට නියෝග කළා.\nඅදාළ තීරණය ප්‍රකාශයට පත් කළ අවස්ථාවේදී හිටපු ජනාධිපති මෛත්‍රිපාල සිරිසේන ද අධිකරණය හමුවේ පෙනී සිටියා.\nපාස්කු ඉරුදින ත්‍රස්ත ප්‍රහාරයක් එල්ල වන බවට ප්‍රමාණවත් බුද්ධි තොරතුරු ලැබී තිබියදීත් එය වළක්වා ගැනීමට පියවර නොගැනීම තුළින් දණ්ඩ නීති සංග්‍රහය යටතේ වරදක් සිදු කළේ යැයි චෝදනා කරමින් සිරිල් ගාමිණී පියතුමන් සහ එහි වින්දිතයෙකු විසින් හිටපු ජනාධිපතිවරයා විත්තිකරු කරමින් කොළඹ කොටුව මහේස්ත්‍රාත් අධිකරණය හමුවේ පුද්ගලික පැමිණිල්ලක් ඉදිරිපත් කර තිබුණා.\nඊට අදාළව කරුණු දැක්වීම සඳහා අද අධිකරණය හමුවේ පෙනී සිටින්නැයි දන්වමින් කොළඹ කොටුව මහේස්ත්‍රාත් තිලිණ ගමගේ පසුගියදා හිටපු ජනාධිපතිවරයා වෙත සිතාසි නිකුත් කිරීමටයි පියවර ගැනුනේ.\nඑම සිතාසිය බල රහිත කරන ලෙස ඉල්ලායි හිටපු ජනාධිපතිවරයා මෙම රීට් පෙත්සම අභියාචනාධිකරණයට ගොනු කරනු ලැබුවේ.",
       "URL": "https://www.hirunews.lk/317818/හිටපු-ජනපති-මෛත්‍රීපාල-අභියාචනාධිකරණයට-නඩුව-කල්-දමන-ලෙසට-මහේස්ත්‍රාත්-වෙත-නියෝගයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=804"
}