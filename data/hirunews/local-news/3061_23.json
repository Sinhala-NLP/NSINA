{
       "Source": "hirunews",
       "Timestamp": "Wednesday, 06 November 2019 - 12:34",
       "Headline": "එම්.සී.සී. ගිවිසුමට එරෙහිව, ඇමරිකානු තානාපති කාර්යාලයට සංදේශයක්",
       "News Content": "ශ්‍රී ලංකා රජය සහ ඇමරිකාව අතර මිලේනියම් චැලෙන්ජ් කෝපරේෂන් ගිවිසුම අත්සන් කිරීම වලක්වාලීමේ අතුරු තහනම් නියෝගයක් ඉල්ලා ගොනු කර තිබූ පෙත්සම් දෙක විභාග කිරීම සඳහා පූර්ණ විනිසුරු මඩුල්ලක් පත් කරන ලෙස පෙත්සම්කාර පාර්ශව අද අධිකරණයෙන් ඉල්ලීමක් කළා.\nපූජ්‍ය අගුණුගල්ලේ  සිරි ජිනානන්ද හිමියන් සහ රජයේ වෛද්‍ය නිලධාරීන්ගේ සංගමය මෙම පෙත්සම් ගොනු කර තිබූ අතර අද එය සලකා බලනු ලැබුවේ බුවනෙක අලූවිහාරේ සහ එස්. තුරෙයිරාජා යන ශ්‍රේෂ්ඨාධිකරණ විනිසුරු මඩුල්ල හමුවේයි.\nපෙත්සම්කාර පාර්ශවයේ නීතිඥයන් ශ්‍රේෂ්ඨාධිකරණය හමුවේ කියා සිටියේ මෙම ගිවිසුම රටේ ස්වරීභාවයට සහ නිදහසට හානිදායක බැවින් මෙම පෙත්සම් විභාගයට පූර්ණ විනිසුරු මඩුල්ලක් පත් කළ යුතු බවයි.\nඑම ඉල්ලීම අගවිනිසුරුවරයා වෙත යොමු කරන ලෙසයි විනිසුරු මඩුල්ල ශ්‍රේෂ්ඨාධිකරණ රෙජිස්ට්‍රාර්වරයාට නියෝග කළේ.\nමේ අතර, මිලේනියම් චැලෙන්ජ් කෝපරේෂන් හෙවත් එම්.සී.සී. ගිවිසුම හරහා මෙරට ස්වෛරීභාවයට, නිදහසට සහ ආර්ථිකයට බාධා කිරිමක් සිදුවන බව පවසමින් සුරකිමු ශ්‍රී ලංකා සංවිධානය ඇමරිකානු තනාපති කාර්යාලයට අද සංදේශයක් භාරදෙනු ලැබුවා.",
       "URL": "https://www.hirunews.lk/227734/එම්-සී-සී-ගිවිසුමට-එරෙහිව-ඇමරිකානු-තානාපති-කාර්යාලයට-සංදේශයක්",
       "Category": "Local News",
       "Parent URL": "https://www.hirunews.lk/local-news.php?pageID=3061"
}