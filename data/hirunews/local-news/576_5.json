{
       "Source": "hirunews",
       "Timestamp": "Friday, 27 January 2023 - 14:04",
       "Headline": "යූරියාවල පණුවන් සිටින බවට පළ වූ වාර්තා ගැන කෘෂිකර්ම ඇමති වාර්තාවක් කැඳවයි",
       "News Content": "රජය විසින් සපයන ලද යූරියා පොහොරවල කළු පැහැති පණුවන් විශේෂයක් සිටින බවට පළ වන වාර්තා සම්බන්ධයෙන් විමර්ශනයක් සිදු කර වාර්තාවක් ලබාදෙන ලෙස කෘෂිකර්ම අමාත්‍ය මහින්ද අමරවීර බලධාරීන්ට උපදෙස් ලබා දී තිබෙනවා.\nපොළොන්නරුව - මනම්පිටියේ ගොවීන් පිරිසක් විසින් සිදු කළ ප්‍රකාශයක් පදනම් කරගනිමින් අද (27) ජාතික පුවත්පතක මේ සම්බන්ධයෙන් වාර්තාවක් ද පළ වී තිබූ අතර, ඒ අනුවයි අමාත්‍යවරයා කෘෂිකර්ම දෙපාර්තමේන්තුවේ අධ්‍යක්ෂ ජනරාල්වරියට, ගොවිජන සංවර්ධන දෙපාර්තමේන්තුවේ අධ්‍යක්ෂ ජනරාල්වරයාට සහ ජාතික පොහොර ලේකම් කාර්යාලයේ අධ්‍යක්ෂවරයාට මෙම උපදෙස් ලබා දී ඇත්තේ.\nයූරියා යනු, ඇමෝනියා බහුල වශයෙන් පවතින රසායනික පොහොරක් බැවින් කිසි ලෙසකින් එහි ජීවියෙකු සිටිය නො හැකි බවයි පොහොර ලේකම් කාර්යාලය පවසන්නේ.",
       "URL": "https://www.hirunews.lk/326013/යූරියාවල-පණුවන්-සිටින-බවට-පළ-වූ-වාර්තා-ගැන-කෘෂිකර්ම-ඇමති-වාර්තාවක්-කැඳවයි",
       "Category": "Local News",
       "Parent URL": "https://www.hirunews.lk/local-news.php?pageID=576"
}