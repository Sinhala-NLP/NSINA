{
       "Source": "hirunews",
       "Timestamp": "Tuesday, 25 May 2021 - 19:12",
       "Headline": "ඉදිරි පැය තිස් හයේත් වැසි සමග තද සුළං (වීඩියෝ)",
       "News Content": "පවතින අධික වර්ෂාව සමඟ කැළණි, කළු, නිල්වලා යන ගංගා සහ අත්තනගලු ඔයෙහි ජල මට්ටම් ඉහළ ගොස් තිබෙනවා.\nවාරිමාර්ග දෙපාර්තමේන්තුව සඳහන් කළේ කැළණි ගඟ, ග්ලෙන්කෝස් සහ නෝර්වුඩ් යන ස්ථානවලින් පිටාර මට්ටමට ආසන්නව පවතින බවයි.\nඑසේම, කළු ගඟ, රත්නපුරයෙන් පිටාර ගලා ඇති අතර, මඟුර සහ මිල්ලකන්ද ප්‍රදේශයෙන් පිටාර මට්ටමට ආසන්නව පවතිනවා.\nනිල්වලා ගග, පානදුගමින් සහ අත්තනගලු ඔය - දූනමලෙන් පිටාර මට්ටමේ පවතින බවයි වාරිමාර්ග දෙපාර්තමේන්තුව නිකුත් කළ නිවේදනයේ දැක්වෙන්නේ.\nකළු ගගේ ඉහළ ධාරා ප්‍රදේශවලට මිලිමීටර් 100 කට අධික වර්ෂාපතනයක් ලැබී ඇති බැවින් රත්නපුර, කුරුවිට, කිරිඇල්ල, අයගම සහ ඇලපාත යන ප්‍රාදේශීය ලේකම් කොට්ඨාශයන් හි පහත් බිම් වල මේ වනවිට සුළු ගංවතුර තත්ත්වයක් ඇතිව තිබෙනවා.\nමේ අතර, නිරිත දිග මෝසම් කාලගුණ තත්ත්වය ස්ථාපිත වීම හේතුවෙන් ඉදිරි පැය 36 තුලත් පළාත් රැසකටම තවදුරටත් මිලිමීටර් 100 ඉක්මවූ තද වැසි ඇතිවිය හැකි බව කාලගුණ විද්‍යා දෙපාර්තමේන්තුව සඳහන් කළා.\nමේ අතර, බෙංගාල බොක්ක ආශ්‍රිත මුහුදු ප්‍රදේශයේ පැවති යාස් සුළි කුණාටුව ඉදිරි පැය 12 තුල ඉතා චන්ඩ සුළි කුණාටුවක් දක්වා වර්ධනය වනු ඇති බව කාලගුණ විද්‍යා දෙපාර්තමේන්තුව ප්‍රකාශ කළා.\nමෙම පද්ධතිය උතුරට බරව වයඹ දෙසට ගමන් කර හෙට අලුයම් කාලයේ ඉන්දියායේ ඔඩීෂා සහ බටහිර බෙංගාල වෙරළ වෙත ගමන් කරනු ඇති.\nඑහි බලපෑම හේතුවෙන් ද අද සිට ලබන 27 වනදා දක්වා දිවයිනේ නිරිත දිග කොටසේ, සුළං තත්ත්වයේ වැඩිවීමක් බලාපොරොත්තු විය හැකි බව කාලගුණ විද්‍යා දෙපාර්තමේන්තුව සඳහන් කළා.\nඋතුර, උතුරුමැද, වයඹ පළාත් සහ ත්‍රිකුණාමලය මෙන්ම හම්බන්තොට දිස්ත්‍රික්කයේ ඇතැම් විට සුළගේ වේගය පැයට කිලෝමීටර් 70 දක්වා වැඩිවිය හැකි බවයි එම දෙපාර්තමේන්තුව කියා සිටියේ.\nඑසේම, ගාල්ල, කළුතර, කෑගල්ල, මහනුවර, නුවරඑළිය සහ රත්නපුරය යන දිස්ත්‍රික්ක වලට පනවා ඇති නායයාමේ අවදානම ද තවදුරටත් ක්‍රියාත්මකයි.\nරත්නපුර දිස්ත්‍රික්කයේ රත්නපුර, කුරුවිට සහ ඇහැලියගොඩ යන ප්‍රාදේශීය ලේකම් කොට්ඨාශවල නායයාමේ අවදානම පවතින ප්‍රදේශවල ජනතාව වෙත ඉවත් වීමේ රතු නිවේදනයක් ද නිකුත් කර තිබෙනවා.",
       "URL": "https://www.hirunews.lk/272425/ඉදිරි-පැය-තිස්-හයේත්-වැසි-සමග-තද-සුළං-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1929"
}