{
       "Source": "hirunews",
       "Timestamp": "Thursday, 07 June 2018 - 17:21",
       "Headline": "අර්ජුන් මහේන්ද්‍රන්ගේ ක්‍රෙඩිට් කාඩ්පතට පර්පෙචුවල් සමාගම ලක්ෂ 32ක් ගෙවයි - රාජ්‍ය අමාත්‍යවරයෙකුට මිලියන 3 ක්",
       "News Content": "මහ බැංකු බැඳුම්කර නඩුවේ පළමු චූදිත හිටපු මහ බැංකු අධිපති අර්ජුන් මහේන්ද්‍රන්ගේ පෞද්ගලික වියදම් පර්පචුවෙල් ට්‍රෙෂරීස් සමාගමෙන් ලැබුණු මුදල්වලින් පියවා ඇති බව කොටුව මහේස්ත්‍රාත් අධිකරණයේදි අද අනාවරණය වුණා.\nඊට අදාළ නඩුව කැඳවූ අවස්ථාවේදී අධිකරණයට අපරාධ පරීක්ෂණ දෙපාර්තමේන්තුව වාර්තා කළේ රාජ්‍ය අමාත්‍ය සුජීව සේනසිංහ මහතාට පර්පචුවෙල් ට්‍රෙෂරීස් සමාගම රුපියල් මිලියන 3ක් අවස්ථා තුනකදී ලබාදී ඇති බවයි.\nමහ බැංකු බැඳුම්කර නඩුව අද යළිත් කැඳවනු ලැබුවේ කොළඹ - කොටුව මහේස්ත්‍රාත් අධිකරණයේදී රක්ෂිත බන්ධනාගාර ගත කර සිටින පර්පචුවෙල් ට්‍රෙෂරීස් සමාගමේ හිමිකරු අර්ජුන් ඇලෝෂියස් සහ එහි ප්‍රධාන විධායක නිලධාරී කසුන් පලිසේන එහිදී අධිකරණයට ඉදිරිපත් කෙරුණා.\nඑහිදී මහේස්ත්‍රාත් ලංකා ජයරත්න මෙනවිය පර්පචුවෙල් ට්‍රෙෂරීස් සමාගමේ සභාපති ජෙෆ්රි අලෝෂියස් මහතාට නියෝග කළේ සමාගමේ වත්කම් බැරකම් සහ ආදායම් - වියදම් වාර්තා අපරාධ පරීක්ෂණ දෙපාර්තමේන්තුවට ලබා දෙන ලෙසටයි.\nමෙහිදී අපරාධ පරීක්ෂණ දෙපාර්තමේන්තුව වෙනුවෙන් පෙනී සිටි අතිරේක සොලිසිටර් ජනරාල් ජනාධිපති නීතීඥ යසන්ත කෝදාගොඩ මහතා සඳහන් කළේ ජාත්‍යන්තර පොලිසියේ රතු නිවේදනයට අනුව හිටපු මහ බැංකු අධිපති අර්ජුන් මහේන්ද්‍රන් අත්අඩංගුවට ගත නොහැකි බව සිංගප්පූරු පොලිසිය දන්වා ඇති බවයි.\nඑරට නීතිය අනුව එම දැන්වීම සිදුකළත් අර්ජුන් මහේන්ද්‍රන් ශ්‍රී ලංකාවට ලබාදෙන ලෙසට රාජ්‍ය තාන්ත්‍රික් මට්ටමින් සිංගප්පූරු රජයෙන් ඉල්ලීමක් කරන බව ඔහු සඳහන් කළා.\nජනාධිපති නීතීඥවරයා ප්‍රකාශ කළේ ඒ සඳහා අවශ්‍ය ඉල්ලීම නීතිපති දෙපාර්තමේන්තුව කෙටුම්පත් කරමින් සිටින බවයි.\nපර්පචුවෙල් ට්‍රෙෂරීස් සමාගමේ මුදල් තවත් සමාගමක් හරහා රාජ්‍ය අමාත්‍යවරයෙකුට ලැබී ඇති බව මෙහිදී ජනාධිපති නීතීඥ යසන්ත කෝදාගොඩ මහතා සඳහන් කළා.\nඔහු පැවසුවේ එම රාජ්‍ය අමාත්‍යවරයාට අවස්ථා තුනකදී රුපියල් මිලියන 3 ක් ලැබී ඇති බවයි.\nඅපරාධ පරීක්ෂණ දෙපාර්තමේන්තුව අධිකරණයට අද ගොනුකළ වැඩිදුර විමර්ශන වාර්තාවට අනුව පර්පචුවෙල් ට්‍රෙෂරීස් සමාගමෙන් අදාළ මුදල් ලබාගත් රාජ්‍ය අමාත්‍යවරයා වන්නේ සුජීව සේනසිංහ මහතායි.\nඉන් රුපියල් මිලියනයක චෙක්පතක් සිය ඇමති ආරක්ෂක අංශයේ උප පොලිස් පරීක්ෂකයෙකු ලවා මාරුකරවාගෙන ඇත්තේ රාජ්‍ය අමාත්‍ය සුජීව සේනසිංහ මහතා විසින් සෘජුවම ලබාදුන් උපදෙස් අනුව බව වැඩිදුර වාර්තාවේ සඳහන්.\nඑහි දැක්වෙන්නේ අනෙක් චෙක්පත් සුජීව සේනසිංහ මහතාගේ මැතිවරණ සහ මුදල් සම්බන්ධීකාරක විසින් පොලිස් නිලධාරීන් ලවා මාරුකර ඇතිබවයි.\nකෙසේ වෙතත් ඔහු මේ වන විට අපරාධ පරීක්ෂණ දෙපාර්තමේන්තුව මඟහරිමින් සිටින බව වැඩිදුර වාර්තාවේ දැක්වෙනවා.\nජනාධිපති නීතීඥ යසන්ත කෝදාගොඩ මහතා අධිකරණයට වැඩිදුරටත් සඳහන් කළේ මෙම මුදල් ලැබුණු එක් දිනක ප්‍රශ්නගත බැදුම්කර නිකුතුවක්ද පැවති බවයි.\nමේ අතර හිටපු මහ බැංකු අධිපති අර්ජුන් මහේන්ද්‍රන් පර්පචුවෙල් ට්‍රෙෂරීස් සමාගමෙන් රුපියල් මිලියන 3.2 ක් චෙක්පත් මගින් ලැබී ඇති බව ජනාධිපති නීතීඥ යසන්ත කෝදාගොඩ මහතා සඳහන් කළා.\nඔහු පැවසුවේ අදාළ චෙක්පත් මාරු කර අර්ජුන් මහේන්ද්‍රන්ට ලබා දී තිබූ සීමා රහිතව වියදම් කළ හැකි ක්‍රෙඩිට් කාඩ් පතේ බිල්පත ගෙවා ඇති බවයි.\nමේ ආකාරයෙන් විවිධ පුද්ගලයින්ට පර්පචුවෙල් ට්‍රෙෂරීස් සමාගම ලබාදුන් මුදල හෙළිකිරීම සම්බන්ධයෙන් එම සමාගමේහිමිකරුව වෙනුවෙන් පෙනී සිටි ජනාධිපති නීතීඥ කාලිංග ඉන්ද්‍රතිස්ස සිය විරුද්ධත්වය පළ කළා.\nඑළැඹෙන 20 වැනිදා නඩුව යළි කැඳවීමට නියමිත අතර එදින දක්වා අර්ජුන් ඇලෝෂියස් සහ කසුන් පලිසේන රක්ෂිත බන්ධනාගාරගත කෙරුණා.",
       "URL": "https://www.hirunews.lk/192527/අර්ජුන්-මහේන්ද්‍රන්ගේ-ක්‍රෙඩිට්-කාඩ්පතට-පර්පෙචුවල්-සමාගම-ලක්ෂ-32ක්-ගෙවයි-රාජ්‍ය-අමාත්‍යවරයෙකුට-මිලියන-3-ක්",
       "Category": "Local News",
       "Parent URL": "https://www.hirunews.lk/local-news.php?pageID=3906"
}