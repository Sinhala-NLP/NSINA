{
       "Source": "hirunews",
       "Timestamp": "Friday, 28 April 2023 - 14:24",
       "Headline": "නීති විරෝධී ධීවර කටයුතු කළ පුද්ගලයින් නාවික හමුදා භාරයට",
       "News Content": "ශ්‍රී ලංකා නාවික හමුදාව, මුලතිව් නයාරු ප්‍රදේශයට ඔබ්බෙන් වූ මුහුදු ප්‍රදේශයේ සහ කින්නියා පාලම අවට ප්‍රදේශයේ අද (28) සිදු කළ විශේෂ සෝදිසි මෙහෙයුමකින් නීති විරෝධී ‍ලෙස විදුලි ආලෝක ධාරා භාවිතයෙන් ධීවර කටයුතු සිදු කළ සහ රාත්‍රී කාලයේ නීති විරෝධී කිමිදුම් කටයුතු සිදු කළ පුද්ගලයින් විසි දෙදෙනෙකු (22) නාවික හමුදා භාරයට ගෙන තිබෙනවා.\nඑහි දී ඩිංගි යාත්‍රා අටක් (08), කිමිදුම් උපකරණ සහ නීති විරෝධී ධීවර ආම්පන්න රැසක් ද හමුදා භාරයට ගත් බවයි වාර්තා වී ඇත්තේ.\nශ්‍රී ලංකාවට අයත් මුහුද සහ වෙරළ කලාපය ඔස්සේ සිදු කෙරෙන නීති විරෝධී ධීවර කටයුතු මැඩපවත්වා නීත්‍යානුකූල ධීවර කටයුතු ප්‍රචලිත කිරීමේ අරමුණින් නාවික හමුදාව නිරන්තර අවධානයෙන් සිටිමින් සෝදිසි මෙහෙයුම් ක්‍රියාත්මක කරනවා.\nඑමෙන්ම ත්‍රීකුණාමලය සහකාර ධීවර පරීක්‍ෂක කාර්යාලය හා එක්ව කින්නියා පාලම අවට කලපු ප්‍රදේශයේ සිදු කළ විශේෂ සෝදිසි මෙහෙයුමකින් ද රාත්‍රී කාලයේ නීති විරෝධී කිමිදුම් කටයුතු සිදු කළ පුද්ගලයින් දහ හතර දෙනෙකු (14), ඩිංගි යාත්‍රා පහක් (05) සහ කිමිදුම් උපකරණ නාවික හමුදා භාරයට ගෙන තිබෙනවා.\nමෙම මෙ‍හෙයුම් මඟින් නාවික හමුදා භාරයට ගත් පුද්ගලයින් වයස අවුරුදු 29 ත් 56 ත් අතර වයසේ පසුවන මීගමුව, මුලතිව්, කින්නියා සහ චීන වරාය යන ප්‍රදේශයන්හි පදිංචිකරුවන් බවටයි වාර්තා වන්නේ.\nඑම පුද්ගලයින්, ඩිංගි යාත්‍රා, කිමිදුම් උපකරණ සහ ධීවර ආම්පන්න ඉදිරි නීතීමය කටයුතු සඳහා මුලතිව් සහ ත්‍රීකුණාමලය සහකාර ධීවර අධ්‍යක්‍ෂ කාර්යාලයන් වෙත භාර දී තිබෙනවා.",
       "URL": "https://www.hirunews.lk/333687/නීති-විරෝධී-ධීවර-කටයුතු-කළ-පුද්ගලයින්-නාවික-හමුදා-භාරයට",
       "Category": "Local News",
       "Parent URL": "https://www.hirunews.lk/local-news.php?pageID=384"
}