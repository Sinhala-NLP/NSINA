{
       "Source": "hirunews",
       "Timestamp": "Monday, 29 March 2021 - 14:38",
       "Headline": "ඉහළ කොත්මලේ ජලාශයෙන් හමුවූ කාන්තා මළ සිරුරේ අහිරහස හෙළිවෙයි",
       "News Content": "ඉහළ කොත්මලේ ජලාශයේ පාවෙමින් තිබියදී පසුගිය 25 වනදා සොයාගත් කාන්තා මළ සිරුරේ අනන්‍යතාව තහවුරුකරගත් බව තලවකැලේ පොලිසිය පවසනවා.\nමුලදී සැකකළ ආකාරයට මෙය සියදිවි හානිකරගැනීමක් නොවන බවත් අදාල කාන්තාවගේ සැමියා විසින් ඇයව ඝාතනය කර පසුව සිරුර රැගෙනවිත් ඉහළ කොත්මලේ ජලාශයට දමා ඇති බවටයි අනාවරණය වී ඇත්තේ.\nමෙලෙස ඝාතනයට ලක්ව ඇත්තේ ආගරපතන, ටොරිංටන් වතුයායේ පදිංචිව සිටි 28 හැවිරිදි දෙදරු මවක් බවට පොලිසිය තොරතුරු අනාවරණය කරගෙන තිබෙනවා.\nසැමියා සමඟ නිවසේදී ඇතිවූ ආරවුලක් අතර තුර සැමියා විසින් මැයට පොල්ලකින් පහර දී ඝාතනය කිරීමෙන් අනතුරුව පසුගිය 24 වන දින රාත්‍රියේ වෑන් රථයකින් සිරුර රැගෙන ගොස් ඉහළ කොත්මලේ ජලාශයට ගෙනවිත් දමා ඇති බවටයි හෙළිව ඇත්තේ.\nසැකකාර සැමියා ආගරපතන නගරයේ වෑන් රථයක රියදුරෙක් වශයෙන් කටයුතු කරන අතර ඔහු පසුගිය 24 වන දින රාත්‍රියේ වෑන් රථයේ අයිතිකරුගෙන් ඉල්ලාගෙන රථය තම නිවස වෙත රැගෙනවිත් මියගිය බිරිඳගේ සිරුර එහි දමාගෙන රැගෙන ගොස් ඇති බවට දැනට කරන ලද මූලික පරික්ෂණ වලදි අනාවරණය වී තිබෙනවා.\nසැකකාර සැමියා පොලිසිය විසින් අත්අඩංගුවට ගැනීමෙන් අනතුරුව සිදුකළ අපරාධය සම්බන්ධව පාපොච්චාරණය කර තිබෙනවා.\nමිය ගිය කාන්තාවගේ සිරුර පශ්චාත් මරණ පරික්ෂණය සදහා නුවරඑළිය මහ රෝහලේ  මෘත ශරිරාගාරයේ තැන්පත් කර ඇති සිද්ධිය සම්බන්ධයෙන් තලවකැලේ සහ ආගරපතන පොලිසිය පරීක්ෂණ මෙහෙයවනවා.",
       "URL": "https://www.hirunews.lk/266895/ඉහළ-කොත්මලේ-ජලාශයෙන්-හමුවූ-කාන්තා-මළ-සිරුරේ-අහිරහස-හෙළිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=2054"
}