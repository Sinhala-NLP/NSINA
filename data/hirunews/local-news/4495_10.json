{
       "Source": "hirunews",
       "Timestamp": "Sunday, 28 May 2017 - 13:41",
       "Headline": "ආපදා පවතින ප්‍රදේශවල පාසල් වැසීමේ බලය විදුහල්පතිවරුන්ට",
       "News Content": "ආපදා පවතින ප්‍රදේශයන්හි පාසල් පැවැත්වීම හෝ නොපැවැත්වීම පිළිබඳ තීරණය කිරීමේ බලය අධ්‍යාපන අමාත්‍යවරයා විසින් විදුහල්පතිවරුන් වෙත පවරා තිබෙනවා.\nඅධ්‍යාපන අමාත්‍යාංශය නිවේදනය කළේ ආපදා නිසා පාසලට එල්ල වී ඇති බලපෑම සහ අවදානම් තත්ත්වය සලකා පාසල පැවැත්වීම සම්බන්ධයෙන් තීරණය ගැනීමේ අවසරය විදුහල්පතිවරුන්ට ලබාදී ඇති බවයි.\nවිදුහල්පතිවරයා ගන්නා තීරණය පළාත් හෝ කලාප අධ්‍යාපන අධ්‍යක්ෂවරුන් වෙත දැනුම් දිය යුතු වනවා. ජාතික පාසලක් නම් එම තීරණය ජාතික පාසල් අධ්‍යක්ෂවරයා වෙත දැනුම්දිය යුතු බවයි අධ්‍යාපන අමාත්‍යාංශය කියා සිටියේ.\nඑමෙන්ම, විපතට පත්වු පාසල් දරුවන් පිළිබඳ වාර්තාවක් හැකි ඉක්මනින් සකස් කර තමන් වෙත ලබාදෙන ලෙස අධ්‍යාපන අමාත්‍ය අකිල විරාජ් කාරියවසම් නිලධාරීන්ට උපදෙස් ලබාදී තිබෙනවා.\nදරුවන්ට අවශ්‍ය පෙළපොත්, නිල ඇඳුම් සහ අනෙකුත් අත්‍යවශ්‍ය ද්‍රව්‍ය ලබාදීම එහි අරමුණ බවයි අධ්‍යාපන අමාත්‍යාංශය සඳහන් කළේ.\nමේ අතර, බස්නාහිර සහ දකුණු පළාත්වල ආපදාවට ලක්වූ ප්‍රදේශවල පාසල් හෙට දිනයේ වසා දැමීමට පියවර ගන්නා ලෙස උපදෙස් ලබාදී ඇති බව පළාත් ප්‍රධාන අමාත්‍යවරුන් ප්‍රකාශ කළා.\nඒ සම්බන්ධයෙන් උපදෙස් මේ වනවිටත් ප්‍රාදේශීය ලේකම්වරුන්ට ලබාදී ඇති බවයි ඔවුන් කියා සිටියේ.\nඑමෙන්ම පවතින ආපදා තත්ත්වය සැළකිල්ලට ගෙන රත්නපුර සහ නිවිතිගල අධ්‍යාපන කලාපවල සියලූම පාසල් හෙට දිනයේ වසා දැමීමට තීරණය කර තිබෙනවා.\nමේ අතර, ජූනි 4 වනදා දක්වා පැවැත්වීමට නියමිතව තිබූ කැළණිය විශ්වවිද්‍යාලයේ බාහිර උපාධි පරීක්ෂණ නැවත දැනුම්දෙන තුරු කල් දමා ඇති බව එහි මාධ්‍ය ඒකකය සඳහන් කළා.",
       "URL": "https://www.hirunews.lk/162320/ආපදා-පවතින-ප්‍රදේශවල-පාසල්-වැසීමේ-බලය-විදුහල්පතිවරුන්ට",
       "Category": "Local News",
       "Parent URL": "https://www.hirunews.lk/local-news.php?pageID=4495"
}