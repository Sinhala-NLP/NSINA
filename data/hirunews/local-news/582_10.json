{
       "Source": "hirunews",
       "Timestamp": "Tuesday, 24 January 2023 - 13:05",
       "Headline": "ඡන්ද අපේක්ෂකයින්ට වැඩිපුර ඉන්ධන නොදෙන බව බන්දුල ගුණවර්ධන පවසයි",
       "News Content": "පළාත් පාලන ඡන්ද විමසීමට අදාළව අපේක්ෂකයින්ට වැඩිපුර ඉන්ධන ලබාදීමට හැකියාවක් නොමැති බව කැබිනට් ප්‍රකාශක අමාත්‍ය බන්දුල ගුණවර්ධන ප්‍රකාශ කළා.\nඒ, රජයේ ප්‍රවෘත්ති දෙපාර්තමේන්තුවේ අද (24) පැවති කැබිනට් තීරණ දැනුම්දීමේ මාධ්‍ය හමුවට එක්වෙමින්.\nමේ අතර පළාත් පාලන ඡන්ද විමසීමට අදාළව දේශපාලන පක්ෂ ලේකම්වරුන් සහ මැතිවරණ කොමිෂන් සභාවේ සාමාජිකයින් අතර සාකච්ඡාව අද (24) පෙරවරුවේ පැවැත්වුණා.\nඒ රාජගිරිය මැතිවරණ මහලේකම් කාර්යාලයේ දීයි.\nමේ අතර පළාත් පාලන ඡන්ද විමසීමට අදාළ මුදල් ප්‍රතිපාදන සම්බන්ධයෙන් විමසා මැතිවරණ කොමිසම විසින් මුදල් අමාත්‍යාංශයේ ලේකම්වරයාට ලිපියක් යොමු කිරීමට කටයුතු කරන බවයි එම කොමිසම ප්‍රකාශ කළේ.\nඡන්දය විමසීමට අදාළව මුදල් ප්‍රතිපාදන සම්බන්ධයෙන් පසුගිය දිනවල දේශපාලන වේදිකාවේ විවිධ අදහස් පළවූයේ රට තුළ පවතිව ආර්ථික අර්බුදය හමුවේ මැතිවරණයක් පැවැත්වීමට අවශ්‍ය මුදල් නොමැති බවට රජයේ විවිධ පාර්ශව මත පළ කිරීමත් සමඟයි.\nමේ සම්බන්ධයෙන් හිරු ටීවි ඔස්සේ ඊයේ (23) රාත්‍රී විකාශය වූ සලකුණු දේශපාලන වැඩසටහනේ දී මැතිවරණ කොමිසමේ සභාපති නීතිඥ නිමල් පුංචිහේවා ද අදහස් දක්වා සිටියා.",
       "URL": "https://www.hirunews.lk/325768/ඡන්ද-අපේක්ෂකයින්ට-වැඩිපුර-ඉන්ධන-නොදෙන-බව-බන්දුල-ගුණවර්ධන-පවසයි",
       "Category": "Local News",
       "Parent URL": "https://www.hirunews.lk/local-news.php?pageID=582"
}