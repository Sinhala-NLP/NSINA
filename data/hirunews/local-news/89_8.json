{
       "Source": "hirunews",
       "Timestamp": "Friday, 18 August 2023 - 12:06",
       "Headline": "කුරුන්දියේ උණුසුම් තත්ත්වයක් (වීඩියෝ)",
       "News Content": "රටට සහ ජාතියට සෙත් පතා දින තුනක කාලයක් රතන සූත්‍රය සජ්ඣායනා කිරීමේ පින්කමක් අද මුලතිව් ඓතිහාසික කුරුන්දි පුදබිමේදි සූදානම් කර තිබූ අතර රම අවස්ථාවේ උණුසුම් තත්ත්වයක් හට ගත්තේ පාර්ලිමේන්තු මන්ත්‍රී ගජේන්ද්‍ර කුමාර් පොන්නම්බලම් ඇතුළු පිරිසක් පොංගල් පූජාවක් පැවැත් වීමට උත්සහ දැරීමත් සමගයි.\nවිහාරාධිපති ගල්ගමුවේ ශාන්තබෝධි හිමියන්ගේ මූලිකත්වයෙන් විහාරස්ථානයේ පිංකම සංවිධානය කර තිබුණා.\nකෙසේ වෙතත් කුරුන්දි පුදබිමේ චෛත්‍යයට ඔබ්බෙන් පිළිමගෙය පිහිටි ස්ථානයේ පැරණි කෝවිලක් තිබූ බව පවසමින් දෙමළ ජාතික ජනතා පෙරමුණේ නායක ගජෙන්ද්‍ර කුමාර් පොන්නම්බලම් ඇතුලු‍ පිරිසක් පැමිණ එහි පොන්ගල් පූජාවක් පැවැත්වීම සඳහා සුදානම් වුණා.\nඑහිදි කුරුන්දි විහාරයේ දායකයින් ද එම ස්ථානයට පැමිණි අතර එහිදී දෙපාර්ශ්වය අතර ඇතිවූයේ උණුසුම් තත්ත්වයක්.\nඅනතුරුව එම ස්ථානයට පැමිණ කුරුන්දි විහාරාධිපති ගල්ගමුවේ ශාන්තබෝධි හිමියන් පොන්ගල් පූජාව පැවැත්වීමට අවස්ථාව ලබාදිමට කටයුතු කළා.\nඑහිදී විහාරාධිපති හිමියන් මන්ත්‍රීවරයා ඇතුලු‍ පිරිසට අවවාද කළ අවස්ථාවේ පැමිණි පිරිස නැවතත් උණුසුම්කාරී වුණා.\nකෙසේ වෙතත් ලබා දී ඇති අධිකරණ නියෝගයක් අනුව පොංගල් පූජාව පැවැත්වීම සඳහා සුදුසු ස්ථානයක් ලබා දීමට පුරා විද්‍යා නිලධාරීන් කටයුතු කළ අතර දෙපාර්ශවයම සිය ආගමික පුජාවන් සහ වැඩසටහන් සිදු කළේ පොලිස් ආරක්ෂාව මධ්‍යයේයි.\nඑම ස්ථානයට කැරලි මර්දන ඒකකය සහ පොලිස් විශේෂ කාර්ය බලකායද යොදවා තිබුණා.",
       "URL": "https://www.hirunews.lk/345259/කුරුන්දියේ-උණුසුම්-තත්ත්වයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=89"
}