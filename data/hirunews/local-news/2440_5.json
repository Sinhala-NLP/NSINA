{
       "Source": "hirunews",
       "Timestamp": "Monday, 21 September 2020 - 12:50",
       "Headline": "MT නිව් ඩයමන්ඩ් නෞකාව හිමි සමාගමෙන් සුබවාදී ප්‍රතිචාරයක්",
       "News Content": "ගිනිගැනීමට ලක්වූ එම්.ටී. නිව් ඩයමන්ඩ් නෞකාව සම්බන්ධයෙන් ලක් රජයට රුපියල් මිලියන 340ක ගාස්තුවක් ගෙවිය යුතු බවට නීතිපතිවරයා කළ දැනුම්දීමට අදාළ නෞකාව  පිළිබඳව කටයුතු කරන පාර්ශව සුබවාදී ප්‍රතිචාරයක් දක්වා ඇති බව සමුද්‍රිය පරිසර ආරක්ෂණ අධිකාරිය පවසනවා.\nමේ සම්බන්ධයෙන් නීතිපතිවරයා සමඟ අද (21) පැවැත්වෙන සාකච්ඡාවකදී අවසන් එකඟතාවකට පැමිණීමට හැකිවනු ඇති බවයි එහි සභාපතිනි නිීතිඥ දර්ශණි ලහදපුර කියා සිටියේ.\nමේ මස තුන්වනදා බොරතෙල් රැගෙන ඉන්දියාව බලා යාත්‍රා කරමින් තිබූ මෙම නෞකාවේ එන්ජින් කාමරය තුළ ගින්න හටගත් අතර, එය නිවා දැමීමේ වියදම ලෙස රුපියල් මිලියන 340ක ඇස්තමේන්තුවක් අදාල නැව් සමාගම වෙත යොමුකිරීමටයි නීතිපති දෙපාර්තමේන්තුව පියවර ගනු ලැබුවේ.\nමෙමගින් කාන්දුවූ ඝන දැවි තෙල් හේතුවෙන් සාගරයට සිදුවූ හානිය තක්සේරු කිරීම මෙරට විශ්වවිද්‍යාලවල විශේෂඥයින් කණ්ඩායමක් විසින් මේ වනවිට සිදුකරමින් පවතින බව සභාපතිවරිය කියා සිටියා.\nනෞකාව තවදුරටත් නැගෙනහිර මුහුදේ රඳවාගෙන ඇති අතර, එමඟින් යළි ඉන්ධන කාන්දුවක් හෝ ගිනිගැනීමක් ඇතිවීමට අවස්ථාවක් නොමැති බවට නෞකාවේ ගළවාගැනීමේ කණ්ඩායම දැනුම්දී ඇති බවයි සමුද්‍රිය පරිසර ආරක්ෂන අධිකාරියේ සභාපතිණිය වැඩිදුරටත් සඳහන් කළේ.",
       "URL": "https://www.hirunews.lk/250739/mt-නිව්-ඩයමන්ඩ්-නෞකාව-හිමි-සමාගමෙන්-සුබවාදී-ප්‍රතිචාරයක්",
       "Category": "Local News",
       "Parent URL": "https://www.hirunews.lk/local-news.php?pageID=2440"
}