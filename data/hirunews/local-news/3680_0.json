{
       "Source": "hirunews",
       "Timestamp": "Saturday, 27 October 2018 - 6:43",
       "Headline": "නව අගමැති පත් කිරීමේ සහ හිටපු අගමැති ඉවත් කිරීමේ විශේෂ ගැසට් නිවේදනය නිකුත් කෙරේ",
       "News Content": "රනිල් වික්‍රමසිංහ අග්‍රාමාත්‍ය ධුරයෙන් ඉවත් කළ බවට ජනාධිපතිවරයාගේ අත්සනින් යුතු ලිපියක් ඊයේ (26) ඔහු වෙත යොමු කර තිබෙනවා.\nජනාධිපති ලේකම්වරයා මගින් යොමු කළ එම ලිපිය මගින් ජනාධිපති මෛත්‍රීපාල සිරිසේන සඳහන් කර ඇත්තේ ආණ්ඩුක්‍රම ව්‍යවස්ථාවේ 42, 4 ව්‍යවස්ථාවට අනුව තමා වෙත පැවරී ඇති බලතල අනුව වහාම ක්‍රියාත්මක වන පරිදි රනිල් වික්‍රමසිංහ, අග්‍රාමාත්‍ය ධුරයෙන් ඉවත් කළ බවයි.\nඔහු එම තනතුරට පත් කළේ තමා විසින් බව ද ජනාධිපතිවරයා එම ලිපිය මගින් සඳහන් කළා.\nමේ අතර, හිටපු ජනාධිපති මහින්ද රාජපක්ෂ, අග්‍රාමාත්‍ය ධුරයට පත් කිරීමට අදාළ ගැසට් පත්‍රය ද මේ වන විට ප්‍රකාශයට පත් කර තිබෙනවා.\nජනාධිපති ලේකම්වරයාගේ අත්සනින් යුතුව නිකුත් කර ඇති එම අති විශේෂ ගැසට් පත්‍රය මගින් ද සඳහන් කර ඇත්තේ ආණ්ඩුක්‍රම ව්‍යවස්ථාවේ 42, 4 ව්‍යවස්ථාව යටතේ පාර්ලිමේන්තු මන්ත්‍රී මහින්ද රාජපක්ෂ ඊයේ (26) දිනයේ සිට ශ්‍රී ලංකා ප්‍රජාතාන්ත්‍රික සමාජවාදී ජනරජයේ අග්‍රාමාත්‍ය ධුරයට පත් කළ බවයි.\nඑමෙන්ම රනිල් වික්‍රමසිංහ, අග්‍රාමාත්‍ය ධුරයෙන් ඉවත් කිරීමට අදාළ ගැසට් පත්‍රය ද එලෙස ප්‍රකාශයට පත් කර තිබෙනවා.\nඑහි සඳහන් කර ඇත්තේ ආණ්ඩුක්‍රම ව්‍යවස්ථාවේ 42, 4 ව්‍යවස්ථාවට අනුව අග්‍රාමාත්‍ය ධුරයට පත් කිරීමේ පත්වීම් බලධාරියා වශයෙන් ජනාධිපතිවරයා විසින් රනිල් වික්‍රමසිංහ අග්‍රාමාත්‍යවරයා ලෙස පත් කළ අතර, ජනාධිපතිවරයා වෙත පැවරී ඇති බලතල අනුව වහාම ක්‍රියාත්මක වන පරිදි එම ධුරයෙන් ඔහු ඉවත් කරන ලද බවයි.",
       "URL": "https://www.hirunews.lk/203013/නව-අගමැති-පත්-කිරීමේ-සහ-හිටපු-අගමැති-ඉවත්-කිරීමේ-විශේෂ-ගැසට්-නිවේදනය-නිකුත්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=3680"
}