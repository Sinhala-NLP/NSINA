{
       "Source": "hirunews",
       "Timestamp": "Thursday, 22 March 2018 - 12:11",
       "Headline": "හික්කඩුව මුහුදේදී ධීවර යාත්‍රාවක් ගිනිගනී",
       "News Content": "බහුදින ධිවර යාත්‍රාවක් බේරුවල වරායේ සිට මුහුදු කිලෝ මීටර් 51 ක් දුර දියඹේදී අද (22) අලුයම ගිනි ගෙන විනාශ වී තිබෙනවා.\nසිය මංගල ගමන සනිටුහන් කරමින්  “ජනත් පුතා 2” ලෙස නම් කල මෙම ධිවර යාත්‍රාව ඊයේ (21) රාත්‍රීයේ ගමන් ආරම්භ කර ඇත්තේ දික්ඕවිට ධිවර වරායෙන්.\nඅනතුරට ලක්වන විට එහි ධිවරයින් 8දෙනෙකු සිට ඇති අතර ඔවුන්ට කිසිදු හානියක් සිදුවී නොමැති බවයි බහුදින ධිවර යාත්‍රා සංගමයේ සභාපති සුජිත් සමන්ත අප සමඟ පවසා සිටියේ.\nඑම ධිවරයින් මෙම යාත්‍රාවත් සමගින්ම ගමන් කළ ජනත් පුතා 1 යාත්‍රාව විසින් බේරාගෙන තිබෙනවා.\nගිනි ගෙන විනාශ වූ ධිවර යාත්‍රාවේ සහ එහි තිබු ධිවර උපකරණවල වටිනාකම රුපියල් කෝටි 3 ඉක්මවන බවයි ඔහු වැඩිදුරටත් සඳහන් කළේ.\nඑමෙන්ම එහි ඉන්ධන ලීටර 15000ක් ද තිබු බවයි වාර්තා වන්නේ.\nමේ අතර නාවික හමුදා වැඩබලන මාධ්‍ය ප්‍රකාශක, ලූතිනන් කමාන්ඩර් කේ.කේ.සී. උදයංග ප්‍රකාශ කළේ වේග ප්‍රහාරක යාත්‍රාවක් විසින් මෙම ගින්න මැඩපැවැත්වීමට කටයුතු කර ඇති බවයි.\nමේ සම්බන්ධයෙන් විමර්ශනය කිරීම සඳහා ධීවර හා ජල සම්පත් දෙපාර්තමේන්තුව විසින්  සිව් පුද්ගල කමිටුවක් පත්කර තිබෙනවා.\nමෙම කමිටුවට ධීවර අමාත්‍යාංශයේ විමර්ශන අධ්‍යක්‍ෂවරයෙකු සහ ගාල්ල දිස්ත්‍රික් ධීවර අධ්‍යක්‍ෂවරයා, සහකාර අධ්‍යක්‍ෂවරයා සහ නාවික හමුදා ඉංජිනේරුවෙකු ඇතුළත්.",
       "URL": "https://www.hirunews.lk/186561/හික්කඩුව-මුහුදේදී-ධීවර-යාත්‍රාවක්-ගිනිගනී",
       "Category": "Local News",
       "Parent URL": "https://www.hirunews.lk/local-news.php?pageID=4026"
}