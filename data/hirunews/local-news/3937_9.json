{
       "Source": "hirunews",
       "Timestamp": "Saturday, 19 May 2018 - 19:44",
       "Headline": "දකුණේ පැතිර යන උණ රෝගයෙන් 13 ක් මරුට",
       "News Content": "දකුණු පළාතේ මේ දිනවල පැතිරයන වෛරස් උණ රෝගයෙන් දරුවන් 11 දෙනෙකු ඇතුළු 13 දෙනෙකු ජීවිතක්ෂයට පත්ව තිබෙනවා.\nසෞඛ්‍ය අංශ පවසන්නේ ඉන්ෆ්ලුවෙන්සා වෛරස් තත්ත්වයත් සමඟ ඇඩිනෝ වෛරසය හා බැක්ටීරියාවක් ආසාදනය වීමෙන් මෙම උණ රෝගය පැතිර යන බවයි.\nමෙම රෝගීකාරක තත්ත්වය ආසාදනය වූ 84 දෙනෙකුගේ රුධිර සාම්පල මේ වන විට වෛද්‍ය පර්යේෂණ ආයතනය වෙත යොමු කර තිබෙනවා.\nඉන් 27 දෙනෙකුට ඉන්ෆ්ලුවෙන්සා වෛරස් තත්ත්වයත් සමඟ ඇඩිනෝ වෛරසය හා නියුමොකොකාල් බැක්ටීරියාව ආසාදනය වී ඇති බවට තහවුරු වී ඇති බව සෞඛ්‍ය අංශ සඳහන් කළා.\nසෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අනිල් ජාසිංහ මහතා සඳහන් කළේ මෙම රෝග කාරකයට කුඩා දරුවන්ල ගර්භණී මව්වරුන් මෙන්ම හෘද රෝගීන් වැඩිවශයෙන් ගොදුරු විය හැකි බවයි.\nමෙම රෝගී තත්ත්වය වැළඳුණු කුඩා දරුවන් සහ වැඩිහිටියන් බෝහෝ දෙනෙක් කරාපිටිය ශික්ෂණ රෝහලේ ප්‍රතිකාර ලබන අතර එම රෝහලේ ප්‍රතිකාර ලැබූ කුඩා දරුවන් 5 දෙනෙකු ජීවිතක්ෂයට පත්වුණා.\nඑමෙන්ම මාතර දිස්ත්‍රික්කයේද මේ වන විට මෙම වෛරසය පැතිර යමින් තිබෙන අතර එම දිස්ත්‍රික්කයේ රෝහල්වලද වෛරසය ආසාදනය වූ කුඩා දරුවන් බොහෝ දෙනෙකු ප්‍රතිකාර සඳහා ඇතුළත් කර තිබෙනවා.\nමාතර, කඹුරුපිටිය මූලික රෝහලේද කුඩා දරුවන් 50 කට අධික පිරිසක් මේ වන විට ප්‍රතිකාර ලබනවා.",
       "URL": "https://www.hirunews.lk/191124/දකුණේ-පැතිර-යන-උණ-රෝගයෙන්-13-ක්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=3937"
}