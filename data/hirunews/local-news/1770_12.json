{
       "Source": "hirunews",
       "Timestamp": "Saturday, 07 August 2021 - 8:26",
       "Headline": "නෞකා ගින්නේ හානිය ගැන විමර්ශන අවසන් වී නැතැයි නීතිපති දෙපාර්තමේන්තුව දන්වයි (වීඩියෝ)",
       "News Content": "එම්.වී. එක්ස්ප්‍රස් පර්ල් නෞකාව ගිනි ගැනීම හේතුවෙන් මුහුදු ජීවින්ට හා පරිසරයට සිදුවූ හානිය සම්බන්ධයෙන් සිදුකරන විමර්ශන තවමත් අවසන් වී නොමැති බව නීතිපති දෙපාර්තමේන්තුව කොළඹ මහාධිකරණය වෙත දැනුම් දී තිබෙනවා.\nසමුද්‍රීය පරිසර ආරක්ෂණ අධිකාරිය, වනජීවි දෙපාර්තමේන්තුව සහ රජයේ රස පරීක්ෂක දෙපාර්තමේන්තුව එක්ව තවදුරටත් ඊට අදාළ විමර්ශන සිදුකරන බවටයි නීතිපති දෙපාර්තමේන්තුව කොළඹ මහාධිකරණයට ඊයේ දැනුම් දී තිබුණේ.\nඒ, මෙම නඩුව කොළඹ මහාධිකරණ විනිසුරු දමිත් තොටවත්ත හමුවේ කැදවූ අවස්ථාවේදියි.\nසති කිහිපයකට පමණ ඉහත දී හම්බන්තොට වෙරළ තීරයේදී නෞකාවක ඉන්ධන කාන්දුවක් සිදුවූ බවත් එහි මව් සමාගම විසින් ඊට අදාළව වන්දි මුදලක් ගෙවා නැව නිදහස් කරගෙන ඇති බවට එක්ස්ප්‍රස් පර්ල් නෞකාව වෙනුවෙන් පෙනී සිටී නීතිඥවරුන් අධිකරණයට දැනුම් දුන්නා.\nඒ අනුව තමන්ට ද එම සහනය ලබාදෙන ලෙසටයි ඔවුන් අධිකරණයෙන් ඉල්ලා සිටියේ. කරුණු සලකා බැලූ කොළඹ මහාධිකරණ විනිසුරු දමිත් තොටවත්ත දැනුම් දුන්නේ ඊට අදාළව විමර්ශන තවදුරටත් අවසන් වී නොමැති බවයි.\nඑබැවින් එම විමර්ශනවල වාර්තා සැප්තැම්බර් මස 24 වන දින අධිකරණය වෙත ඉදිරිපත් කරන ලෙසටයි අදාළ ආයතන වෙත මහාධිකරණ විනිසුරුවරයා දැනුම් දී ඇත්තේ.\nමේ අතර, බේරුවල - පයාගල වෙරළ තීරයේ පාවෙමින් තිබී කිලෝග්‍රෑම් 500කට අධික බරකින් යුත් උපකරණයක් ප්‍රදේශවාසීන් විසින් ඊයේ සොයාගෙන තිබෙනවා.\nමෙම උපකරණය ගිනි ගත් එක්ස්ප්‍රස් පර්ල් නෞකාවේ කොටසක් විය හැකි බවටයි ධීවරයින් සහ ප්‍රදේශවාසීන් කියා සිටියේ.",
       "URL": "https://www.hirunews.lk/279076/නෞකා-ගින්නේ-හානිය-ගැන-විමර්ශන-අවසන්-වී-නැතැයි-නීතිපති-දෙපාර්තමේන්තුව-දන්වයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1770"
}