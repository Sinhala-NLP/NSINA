{
       "Source": "hirunews",
       "Timestamp": "Wednesday, 26 February 2020 - 12:39",
       "Headline": "ශ්‍රී ලංකා නිදහස් පොදුජන සන්ධානයේ වෙනසක්",
       "News Content": "ශ්‍රී ලංකා නිදහස් පොදුජන සන්ධානයේ තනතුරු සංඛ්‍යාව ඉහළට\nශ්‍රී ලංකා නිදහස් පොදුජන සන්ධානයට අලූතින් පක්ෂ 5 ක් එක්වීමත් සමඟ එම සන්ධානයේ තනතුරු ප්‍රමාණය ඉහළ දැමීමට ඊයේ රැස්වූ එහි විධායක සභාව තීරණය කර තිබෙනවා.\nඑම සන්ධානයේ නායක අග්‍රාමාත්‍ය මහින්ද රාජපක්ෂගේ ප්‍රධානත්වයෙන් මෙම රැස්වීම ඊයේ රාත්‍රියේ පැවැත්වුණේ අරලියගහ මන්දිරයේදියි.\nඒ අනුව මෙතෙක් පැවති උප සභාපති ධුර තුන, පහ දක්වා වැඩි කිරීමට තීරණය කර තිබෙනවා.\nසන්ධානයේ සභාපති හිටපු ජනාධිපති මෛත්‍රිපාල සිරිසේනද ඊයේ පැවති සාකච්ඡාවට එක්වුණා.\nමෙහි මහ ලේකම් ධුරය හිටපු අමාත්‍ය බැසිල් රාජපක්ෂ විසින් දරණ අතර,  අමාත්‍ය දිනේෂ් ගුණවර්ධන නව සන්ධානයේ නියෝජ්‍ය සභාපති ලෙස කටයුතු කරනවා.\nදැනට උප සභාපතිවරුන් ලෙස කටයුතු කරනු ලබන්නේ රාජ්‍ය අමාත්‍ය වාසුදේව නානායක්කාර, හිටපු අමාත්‍ය ඩිව් ගුණසේකර සහ ආණ්ඩුකාර මහාචාර්ය තිස්ස විතාරණයි.\nඊයේ පැවති විධායක සභාවේදී මෙම තනතුරු සඳහා මෙම අනුමැතිය හිමිවී ඇති අතර, ඊ.පී.ඞී.පී., ලංකා කම්කරු කොංග්‍රසය, ජාතික කොංග්‍රසය, ටී.එම්.වී.පී. සහ එක්සත් මහජන පක්ෂයටද නව සන්ධානය සඳහා ඇතුළත්වීමට අනුමැතිය හිමිවුණා.\nඒ අනුව දැනට මෙම නව සන්ධානය පක්ෂ 14 කින් සමන්විත වනවා.\nමේ අතර නිදහස් පක්ෂ මූලස්ථානයේ අද පැවති මාධ්‍ය හමුවකට එක්වෙමින් එම පක්ෂයේ මහ ලේකම් රාජ්‍ය අමාත්‍ය දයාසිරි ජයසේකර කියා සිටියේ යළි කිසිවිටක තම පක්ෂය එක්සත් ජාතික පක්ෂය සමඟ එක්ව කටයුතු කිරීමට සූදානමක් නොමැති බවයි.",
       "URL": "https://www.hirunews.lk/235272/ශ්‍රී-ලංකා-නිදහස්-පොදුජන-සන්ධානයේ-වෙනසක්",
       "Category": "Local News",
       "Parent URL": "https://www.hirunews.lk/local-news.php?pageID=2882"
}