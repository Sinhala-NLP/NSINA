{
       "Source": "hirunews",
       "Timestamp": "Sunday, 27 August 2023 - 15:52",
       "Headline": "ෆේස්බුක් ඔස්සේ විකිණීමට තිබූ යතුරුපැදියක් සොරාගත් තරුණයින් දෙදෙනෙකු අත්අඩංගුවට",
       "News Content": "ෆේස්බුක් සමාජ මාධ්‍ය ජාලාව ඔස්සේ විකිණීමට දැන්වීම් පලකර තිබූ යතුරු පැදියක් මිලදී ගන්නා මුවාවෙන් පැමිණ එය සොරාගෙන පලාගිය 18 හැවිරිදි තරුණයින් දෙදෙනෙකු සොරාගත් යතුරු පැදිය ද සමග අත්අඩංගුවට ගත් බව කැකිරාව පොලිසිය පවසනවා.\nසැකකාර තරුණයින් දෙදෙනා මෙලෙස සොරා ගෙන පලාගොස් ඇත්තේ කැකිරාව යකල්ල පාර ප්‍රදේශයේ පුද්ගලයෙකුට අයත් යතුරු පැදියක්.\nසිදුවීම සම්බන්ධයෙන් යතුරු පැදියේ හිමිකරු කැකිරාව පොලිස් ස්ථානයට කර තිබූ පැමිණිල්ලක් අනුව පොලිස් විමර්ශණ ආරම්භ කර තිබූ අතර, සිදුවීමෙන් පැය විසි හතරක් වැනි කෙටි කාලයක් තුළ සැකකරුවන් හා යතුරු පැදිය සොයා ගැනීමට කැකිරාව පොලිස් ස්ථානයේ නිලධාරීන් සමත්ව ඇති බවයි අප වාර්තාකරු පවසන්නේ.\nමෙම යතුරු පැදි සොරකම සම්බන්යෙන් පොලිස් අත්අඩංගුවට පත්ව ඇති සැකකාර තරුණයන් දෙදෙනා 18 හැවිරිදි වියේ පසුවන අතර ඔවුන් මහනුවර තලාතුඔය ප්‍රදේශයේ පදිංචිකරුවන් බවයි අප කළ විමසීමකදී පොලිසිය පැවසුවේ.\nසොරාගත් එම යතුරු පැදිය මාතලේ කූමියන්ගොඩ ප්‍රදේශයේ ස්ථානයක සගවා තිබියදී සොයා ගැනීමට හැකිවූ බවත්, සැකකරුවන් අදාළ යතුරු පැදිය රැගෙන පලා යාමට ව්‍යාජ ලෙස යොදා ගත් අංක තහඩු යුගල ද, සැකකරුවන් සොරකම සිදුකිරීමට භාවිතා කළ ජංගම දුරකතන දෙකක් ද මෙහිදී පොලිස් භාරයට ගෙන තිබෙනවා.",
       "URL": "https://www.hirunews.lk/346286/ෆේස්බුක්-ඔස්සේ-විකිණීමට-තිබූ-යතුරුපැදියක්-සොරාගත්-තරුණයින්-දෙදෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=69"
}