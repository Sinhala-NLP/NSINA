{
       "Source": "hirunews",
       "Timestamp": "Tuesday, 28 November 2017 - 15:19",
       "Headline": "මස්කෙළියේ අයියාගේ සහ නංගීගේ සිරුරු ‘‘ජොනී’’ සොයාගනී (ඡායාරූප)",
       "News Content": "මස්කෙලිය ඔයට පැන සිය දිවි හානි කර ගත් බවට සැක කෙරෙන ඥාති සහෝදරයා සහ සහෝදරියගේ මලසිරුරු මස්කෙලිය ජලාශයට ජලය සැපයෙන ගවරවිල බාග්‍රෝ ඔයේ ගැඹුරු දිය වලක සිරවි තිබියදී නාවික හමුදා නිලධාරීන් විසින් සොයාගෙන තිබෙනවා.\nපෙරේදා සිට අතුරුදන් වී ඇති බවට මොවුන්ගේ ඥාතීන් මස්කෙළිය පොලීසියට පැමිණිලි කර තිබූ අතර, මොවුන් දෙදෙනා ගමන් ගත් කැබ් රථයක් මස්කෙලිය - ගාඩිමෝර් මාර්ගයේ නතර කර තිබියදී සොයා ගනු ලැබුවා.\nමෙම පරීක්ෂණ සඳහා හැටන් පොලිසියේ නිල සුනඛ ජොනීගේද සහය ලබා ගත් අතර, සුනඛයා කැබ් රථය ගාල්කර තිබූ ස්ථානය ඉව කර එම ස්ථානයේ සිට මීටර් 300 ක් පමණ දුරින් පිහිටි බාග්‍රෝ ඔයේ ගැඹුරු දියවලක් අසල නැවතී තිබෙනවා.\nඉන් අනතුරුවයි නාවික හමුදා කිමිදුම්කරුවන් එම ස්ථානයේ වළක තිබී මළ සිරුරු සොයා ගත්තේ.\nමෙලෙස මියගොස්  තිබෙන්නේ මහේන්ද්‍ර නමැති 28 හැවිරිදි තරුණයෙකු සහ ඔහුගේ පුංචි අම්මාගේ දියණියක වන 18 හැවිරිදි පරෙමිෂ්වරි මහාලෙච්චමී නමැති තරුණියක්.\nඅදාළ තරුණයා රියදුරෙකු ලෙස සේවය කර ඇති අතර, ඔහු නැති වූ දුරකථනයක් සම්බන්ධයෙන් පැමිණිලි කිරීම සඳහා පොලීසියට යන බව පවසා සිය නැඟනිය සමඟ පෙරේදා නිවසින් පිටව ගොස් තිබෙනවා.\nමොවුන්ගේ බවට සැක කෙරෙන පාවහන් මස්කෙළිඔයේ අතු ශාඛාවක් වන බාග්‍රඔය ඇළ අසළ තිබී අද උදෑසන සොයා ගෙන ඇති අතර එම ස්ථානයෙන් ඇළට පැන මීට පෙර පුද්ගලයින් සියදිවි හානිකරගෙන ඇති බවයි අප වාර්තාකරු සඳහන් කළේ.\nඡායාරූප - හැටන් රංජිත් රාජපක්ෂ / චන්දන ජයවීර / මස්කෙළිය ගාමිණී බණ්ඩාර",
       "URL": "https://www.hirunews.lk/177135/මස්කෙළියේ-අයියාගේ-සහ-නංගීගේ-සිරුරු-ජොනී-සොයාගනී-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4197"
}