{
       "Source": "hirunews",
       "Timestamp": "Thursday, 16 June 2022 - 17:50",
       "Headline": "ඇමරිකානු ජනපතිවරයෙකු ඝාතනයට තැත් කළ පුද්ගලයෙක් වසර 40 කට පසු සිපිරි ගෙයින් එළියට",
       "News Content": "හිටපු අමෙරිකානු ජනාධිපතිවරයෙකු වන රොනල්ඩ් රේගන් ඝාතනයට තැත් කිරීමේ චෝදනා මත බන්ධනාගාරගත කෙරුණු ජෝන් හින්ක්ලේ නම් පුද්ගලයා වසර 41ක් මාස 2ක් සහ දින 15කට පසු පූර්ණ නිදහස ලබා තිබෙනවා.\nඒ වසර 34 කට අධික කාලයක් මානසික රෝහලක ප්‍රතිකාර ලැබීමෙන් ද පසුවයි.\nමේ වනවිට 67 වන වියේ පසුවන ඔහු 1981 වසරේ දී එවක අමෙරිකානු ජනාධිපතිවරයා සහ තවත් තිදෙනෙක් ඉලක්ක කර වොෂින්ටන් නුවර හෝටලයක් ඉදිරිපිට දී වෙඩි ප්‍රහාර එල්ල කර තිබුණා.\nඑම ප්‍රහාරයෙන් හිටපු ජනාධිපතිවරයාට කිසිදු අනතුරක් සිදු නොවූ අතර, ජනාධිපතිවරයාගේ මාධ්‍ය ලේකම්වරයා මෙම ප්‍රහාරයට ලක්වී බරපතළ තුවාල ලැබීම හේතුවෙන් ආබාධිත තත්ත්වයට පත්වුණා.\nකෙසේ වෙතත් මෙම සිද්ධිය සම්බන්දයෙන් 1982 වසරේදී පැවති දී‍ර්ඝ නඩු විභාගයේදී, ජෝන් හින්ක්ලි උන්මන්තකයෙකු ලෙස ඔප්පු වීම හේතුවෙන් ඔහු වරදකරුවෙකු නොවන බව ප්‍රකාශයට පත් කරන ලද අතර වසර 34 ක් වොෂින්ටනයේ මනෝචිකිත්සක ආයතනයක් වන ශාන්ත එලිසබෙත් රෝහලේ ප්‍රතිකාර ලැබුවා.\n2016 වසරේ දී එම ප්‍රතිකාර කටයුතු වලින් ඔහු නිදහස් කෙරුණු අතර ඉන්පසු දැඩි සුපරීක්ෂාව යටතේ ඔහු බන්ධනාගාර ගතව සිටියා.",
       "URL": "https://www.hirunews.lk/307316/ඇමරිකානු-ජනපතිවරයෙකු-ඝාතනයට-තැත්-කළ-පුද්ගලයෙක්-වසර-40-කට-පසු-සිපිරි-ගෙයින්-එළියට",
       "Category": "Local News",
       "Parent URL": "https://www.hirunews.lk/local-news.php?pageID=1090"
}