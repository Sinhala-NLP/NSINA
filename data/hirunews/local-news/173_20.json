{
       "Source": "hirunews",
       "Timestamp": "Tuesday, 18 July 2023 - 14:08",
       "Headline": "රටේ මාර්ග පද්ධතිය සංවර්ධනය නොකිරීම නිසා දිහින් දිගටම සිදුවන අනතුරු (වීඩියෝ)",
       "News Content": "රටක මාර්ග පද්ධතිය සංවර්ධනය කිරීම යනු එම රටේ ආර්ථිකයට සෘජු ලෙස බලපාන සාධකයක්.\nඅපේ රටේත් මාර්ග සංවර්ධන ව්‍යාපෘති කොතෙක් සිදුවුණත් ප්‍රමුඛතා හඳුනාගෙන එම කටයුතු සිදුනොකිරීම හේතුවෙන් ජීවිත ගණනාවක් බිලිගත් පුවත් අපට පසුගිය දින කිහිපයේම වාර්තා වුණා.\nමේ එවැනිම අනතුරකට අතවනන තවත් මරු කපොල්ලක් පිළිබඳ අනාවරණයක්.\nපසුගිය දින කිහිපය පුරාම මරු කපොලු බවට පත්ව තිබෙන මාර්ග සහ පාලම් හේතුවෙන් සිදුවූ අනතුරු අපට සුලබව වාර්තා වුණා.\nනමුත් ඒ සම්බන්ධයෙන් බලධාරීන්ගේ ප්‍රතිචාරයද එතරම් සුභදායී වූයේ නැහැ.\nදිගින් දිගටම මෙවැනි අනතුරුදායක අවස්ථා මඟ හරවා ගැනීම සඳහා අප කොතරම් බලධාරීන්ගේ ඇස් ඇරවීමට උත්සාහ කළද ඇතැම්විට සිදුවන්නේ එම උත්සාහයන් ගඟට ඉනි කැපුවා සේ වීමයි.\nඒ හේතුවෙන් අවසානයේ ජීවිතවලින් වන්දි ගෙවීමට සිදුව ඇත්තේ මගී ජනතාවට.\nහසලක - වස්ගමුව, හසලක - මාතලේ සහ දඹුල්ල දෙසට ගමන් කිරීමට ඇති ප්‍රධාන මාර්ගයේ පවතින හසලක ඇනිකට් නමින් හඳුන්වන මෙම පාලමද මේ වනවිට පවතින්නේ මරු කපොල්ලක් ලෙසින්.\n1960 වසරේ හසලක ගොවි ජනපදය ආරම්භවීමට පෙර ඉදිකළ මෙම පාලමෙහි ඉන්පසු කිසිඳු සංවර්ධන කටයුත්තක් සිදුනොවීම කනගාටුවට කරුණක්.\nපාලම දෙපස ඇති ආරක්ෂිත බැමි මේ වනවිටත් කැඩී ගොස් ඇති අතර දෛනිකව මෙම මාර්ගය භාවිත කරන ජනතාව ඉන් පත්ව ඇත්තේ දැඩි අනාරක්ෂිත තත්ත්වයකටයි.\nමෙම පාලම මතින් දෛනිකව ගමන් ගන්නා පාසල් දරුවන් පාලමෙන් පහල සිරි නැරඹීමට දරන උත්සාහය හේතුවෙන් ඔවුන්ගේ ජීවිතද පවතින්නේ දැඩි අවදානමකයි.\nතාවකාලික පියවරක් ලෙස ප්‍රදේශවාසීන් එක්ව තාවකාලිකව උණ බම්බු යොදා පාලමෙහි බැම්ම ආවරණය කිරීමට පියවර ගෙන ඇත්තේ මෙලෙසින්.\nමාරාන්තික අනතුරකට අත වනන මෙම පාලම මතින් ගමන් ගන්නා ජීවිත බිලි ගන්නා තුරු බලා නොසිට, පාලම පිළිසකර කිරීමට බලධාරීන් පියවර නොගන්නේනම් මනම්පිටිය කොටලීය අනතුරු, බදුල්ල දෙමෝදර සිදුවූ අනතුර වැනි අනතුරු තවදුරටත් සිදුවනු නොඅනුමානයි.",
       "URL": "https://www.hirunews.lk/341633/රටේ-මාර්ග-පද්ධතිය-සංවර්ධනය-නොකිරීම-නිසා-දිහින්-දිගටම-සිදුවන-අනතුරු-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=173"
}