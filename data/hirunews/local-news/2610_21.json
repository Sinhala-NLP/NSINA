{
       "Source": "hirunews",
       "Timestamp": "Saturday, 04 July 2020 - 15:58",
       "Headline": "මහමැතිවරණයේ ඡන්ද පත්‍රිකා මුද්‍රණය කර මැතිවරණ කොමිසමට භාරදී අවසන්",
       "News Content": "මහමැතිවරණයට අදාළව සියලූම දිස්ත්‍රික්කවල ඡන්ද පත්‍රිකා මුද්‍රණය කර මැතිවරණ කොමිසමට භාරදී අවසන් කළ බව රජයේ මුද්‍රණාලය පවසනවා.\nමුද්‍රණාලායාධිපතිනි ගංගානි ලියනගේ හිරු ප්‍රවෘත්ති අංශයට සඳහන් කළේ අද දිනයේදී එම කටයුතු අවසන් කළ බවයි.\nමහමැතිවරණයට අදාළව ඡන්ද පත්‍රිකා එක්කෝටි හැත්තෑ දෙලක්ෂයක් පමණ මුද්‍රණය කර තිබෙනවා.\nඑමෙන්ම, මහමැතිවරණයේ නිල ඡන්ද දැන්වීම් පත්‍රිකා ලබන ජුලි 11, 12 සහ 13 වැනිදා තැපැල් දෙපාර්තමේන්තුව වෙත ලබාදීමට අපේක්ෂිතයි.\nනිළ ඡන්ද දැන්වීම් පත්‍රිකා බෙදා  හැරීම ජුලි 29 වන දා වන විට අවසන් කිරීමට බලාපොරොත්තු වන බව ද මැතිවරණ කොමිසමේ සභාපති මහින්ද දේශප්‍රිය ප්‍රකාශ කළා.\nමේ අතර, කායික දුබලතාවයන්ගෙන් යුතු තැනැත්තන් ඡන්දය ප්‍රකාශ කිරීම සඳහා පැමිණීමේදී පා ගමනින්, ලංගම බස් රථ මාර්ගයෙන් හෝ දුම්රිය සේවය මගින් හෝ වෙනත් මහජන ප්‍රවාහන සේවයක් භාවිත කිරීමට නොහැකි නම්, ඒ සඳහා විශේෂ ප්‍රවාහන පහසුකම් ලබාගැනීමට මෙවරත් හැකියාව පවතින බව මැතිවරණ කොමිෂන් සභාව නිවේදනය කර සිටිනවා.\nඒ අනුව, ලියාපදිංචි වෛද්‍යවරයෙකුගේ සහතිකයක් ජූලි 29 වනදින හෝ ඊට පෙර ප්‍රදේශයේ තේරීම් භාර නිලධාරියා වෙත යොමුකරන ලෙසයි කොමිෂන් සභාව ජනතාවගෙන් ඉල්ලා සිටියේ.",
       "URL": "https://www.hirunews.lk/244686/මහමැතිවරණයේ-ඡන්ද-පත්‍රිකා-මුද්‍රණය-කර-මැතිවරණ-කොමිසමට-භාරදී-අවසන්",
       "Category": "Local News",
       "Parent URL": "https://www.hirunews.lk/local-news.php?pageID=2610"
}