{
       "Source": "hirunews",
       "Timestamp": "Wednesday, 13 July 2016 - 14:58",
       "Headline": "අලි තර්ජනවලට එරෙහිව මග හරස් කළ පිරිසකට ඇප",
       "News Content": "වනඅලි තර්ජනවලට විරෝධය පළ කරමින් පුත්තලම - කුරුණෑගල ප්‍රධාන මාර්ගය අවහිර කළ බවට චෝදනා එල්ල වූ සැකකරුවන් 17 දෙනෙකු ඇප මත මුදා හැරීමට පුත්තලම මහේස්ත්‍රාත් බන්දුල ගුණරත්න අද නියෝග කළා.\nඒ අනුව එක් අයෙකු රුපියල් 50,000 බැගින් වූ ශරීර ඇප මත මුදා හැරුණු අතර යළි සැප්තැම්බර් 14 වනදා අධිකරණය හමුවේ පෙනී සිටින ලෙසයි ඔවුන්ට නියෝග කෙරුණේ.\nපසුගිය ජුනි 15 වනදා පුත්තලම, පලූගස්වැව, අට්ටවිල්ලූව, දංගහවල ඇතුළු ගම්මාන කිහිපයක ජනතාව මෙලෙස විරෝධතාවක නිරත වූ අතර, පුත්තලම - කුරුණෑගල ප්‍රධාන මාර්ගයේ ගල්කුලම ප්‍රදේශයෙන් අවහිර කළ ඔවුන් වාහන ගමනාගමනයට ඉඩ ලබාදුන්නේ නැහැ.\nවිරෝධතාව නිසා ජනතාවට පීඩා සිදුවූ බව පවසමින් ඊට අදාළ පැමිණිල්ල ගොනුකර තිබුණේ පුත්තලම පොලිසියයි.",
       "URL": "https://www.hirunews.lk/137906/අලි-තර්ජනවලට-එරෙහිව-මග-හරස්-කළ-පිරිසකට-ඇප",
       "Category": "Local News",
       "Parent URL": "https://www.hirunews.lk/local-news.php?pageID=4967"
}