{
       "Source": "hirunews",
       "Timestamp": "Friday, 24 December 2021 - 11:03",
       "Headline": "ප්‍රියන්තගේ තනතුරට තවත් ශ්‍රී ලාංකිකයෙක් පත් කෙරෙයි(වීඩියෝ)",
       "News Content": "පාකිස්ථානයේ සියල්කොට් නුවර රාජ්කෝ ඇඟළුම් කර්මාන්ත සමූහයේ කළමනාකරු ලෙස කටයුතු කරමින් සිටිය දී අමානුෂික ලෙස ඝාතනයට ලක් වූ ප්‍රියන්ත කුමාර දියවඩනගේ තනතුරට තවත් ශ්‍රී ලාංකිකයෙකු පත් කර ඇති බව වාර්තාවනවා.\nපාකිස්ථානයේ හිරු විශේෂ වාර්තාකරු ඒ බව තහවුරු කළා.\nමේ අතර ප්‍රියන්ත කුමාර දියවඩනගේ ඝාතනය සම්බන්ධයෙන් පාකිස්ථාන විශේෂ ත්‍රස්ත මර්දන අධිකරණය මගින් තවත් සැකකරුවන් 34 දෙනෙකු තවදුරටත් රක්ෂිත බන්ධනාගාර ගත කර තිබෙනවා.\nඔවුන් නැවතත් ලබන ජනවාරි 3 වන දා අධිකරණයට ඉදිරිපත් කෙරෙනු ඇති.\nසැකකරුවන් අධිකරණය වෙත රැගෙන ඒමේ දී දැඩි ආරක්ෂාවක් යොදවා තිබූ බවයි පාකිස්ථාන මාධ්‍ය සඳහන් කළේ.\nතවත් සැකකරුවන් 33 දෙනෙකු ද ජනවාරි 3 වන දා තෙක් රක්ෂිත බන්ධනාගාර ගත කිරීමට ඊට පෙර නියෝග කළ අතර, තවත් සැකකරුවන් 18 දෙනෙකු දෙසැම්බර් 28 වන දා අධිකරණය වෙත ඉදිරිපත් කිරීමට නියමිතයි.\nමේ අතර ප්‍රියන්ත කුමාර දියවඩනගේ දරුවන්ගේ අධ්‍යාපන කටයුතු සඳහා සියලු වියදම් දැරීමට ඔහු සේවය කළ පාකිස්ථාන රාජ්කෝ කර්මාන්ත ආයතනය තීරණය කර තිබෙනවා.\nඒ බව පාකිස්ථානයේ ශ්‍රී ලංකා මහ කොමසාරිස්වරයා වෙත දැනුම් දී ඇත්තේ ඔහු මුණගැසීමට පැමිණි පාකිස්ථානයේ සුප්‍රකට ආගමික නායකයෙකු වන මවුලානා ටාරික් ජමීල් විසින්.\nපාකිස්ථානයේ මුස්ලිම් ප්‍රජාව වෙනුවෙන් ප්‍රියන්ත කුමාර ඝාතන සිද්ධිය පිළිබඳව සිය කනගාටුව පළ කළ එම පූජකවරයා සඳහන් කර ඇත්තේ, ඉස්ලාම් දහම මගින් මානුෂිකත්වයට එරෙහි ව සිදු කරන එවැනි ඝාතන කිසිසේත් අනුමත නො කරන බවයි.\nමේ අනුව ප්‍රියන්ත කුමාර දියවඩන ඝාතනය සම්බන්ධයෙන් මේ වනවිට පොලීසිය විසින් ත්‍රස්ත මර්දන අධිකරණය වෙත ඉදිරිපත් කර ඇති සැකකරුවන්ගේ සංඛ්‍යාව 85ක්.",
       "URL": "https://www.hirunews.lk/292001/ප්‍රියන්තගේ-තනතුරට-තවත්-ශ්‍රී-ලාංකිකයෙක්-පත්-කෙරෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1473"
}