{
       "Source": "hirunews",
       "Timestamp": "Wednesday, 10 February 2016 - 16:31",
       "Headline": "ඥානසාර හිමි යළි රිමාන්ඩ්",
       "News Content": "මාධ්‍යවේදී ප්‍රගීත් එක්නැලිගොඩගේ බිරිඳ වන සන්ධ්‍යා එක්නැලිගොඩට තර්ජනය කිරීමේ සිද්ධියට අදාළව අධිකරණයට ඉදිරිපත් කළ බොදුබල සේනා සංවිධානයේ මහ ලේකම් පූජ්‍ය ගලගොඩඅත්තේ ඥාණසාර හිමියන් මේ මස 16 වනදා දක්වා අද යළි රක්ෂිත බන්ධනාගාර ගත කෙරුණා.\nඒ, හෝමාගම මහේස්ත්‍රාත් රංග දිසානායක හමුවට ඉදිරිපත් කිරීමෙන් අනතුරුවයි. අධිකරණයට අපහාස කිරීමේ සිද්ධිය සම්බන්ධයෙන් ඊයේ ඥාණසාර හිමියන්ට ඇප හිමිවූ අතර, තර්ජනය කිරීමේ සිද්ධියට අදාළව යළි අද දිනය දක්වා රක්ෂිත බන්ධනාගාර ගත කෙරුණා.\nඅප වාර්තාකරුවන් ප්‍රකාශ කළේ නඩු විභාගය පැවති කාල සීමාව තුළ හෝමාගම අධිකරණ සංකීර්ණය අවට විශේෂ පොලිස් ආරක්ෂාවක් යොදා තිබූ බවයි.\nමේ අතර බොදු බල සේනා සංවිධානයේ මහ ලේකම් පූජ්‍ය ගලගොඩ අත්තේ ඥානසාර හිමියන්ට මාර්තු මස 01 වැනිදා අභියාචනාධිකරණය හමුවේ පෙනී සිටින ලෙසටද අද නොතීසි නිකුත් කෙරුණා.\nඒ 2008 වසරේදී බත්තරමුල්ල - තලාහේන ප්‍රදේශයේ ආගමික මධ්‍යස්ථානයකට පහරදීමේ සිද්ධියකට අදාල නඩුවක් අභියාචනාධිකරණ විනිසුරුවරුන් වන මාලනී ගුණරත්න සහ දේවිකා තෙන්නකෝන් හමුවේ කැදවූ අවස්ථාවේදීයි.\nමෙම සිද්ධියට අදාල නඩුව මහාධිකරණය හමුවේ මීට පෙර විභාග වූ අතර එහිදී ඥානසාර හිමියන් ඇතුළු පිරිස නිදොස් කොට නිදහස් කර තිබුණා.\nකෙසේ වෙතත් නීතිපතිවරයා මේ සම්බන්ධයෙන් පසුව අභියාචනාධිකරණය හමුවේ යළි නඩුවක් ගොනුකළා.\nඑය අද කැදවූ අවස්ථාවේදී සිද්ධියට අදාල විත්තිකරුවන් 12 දෙනෙකු අධිකරණයේ පෙනී සිටි අතර ඥානසාර හිමියන් රක්ෂිත බන්ධනාගාර ගත කර සිටි බැවින් අධිකරණයට පැමිණ සිටියේ නැහැ.",
       "URL": "https://www.hirunews.lk/125920/ඥානසාර-හිමි-යළි-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=5174"
}