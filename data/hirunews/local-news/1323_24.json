{
       "Source": "hirunews",
       "Timestamp": "Wednesday, 02 March 2022 - 8:40",
       "Headline": "පළාත් කිහිපයකට අද රාත්‍රියේ තද වැසි",
       "News Content": "අද රාත්‍රියේ සිට අනිද්දා දක්වා උතුර, උතුරුමැද, නැගෙනහිර සහ ඌව පළාත්වලට මෙන්ම මාතලේ දිස්ත්‍රික්කයට තද වැසි ඇතිවිය හැකි බව කාලගුණ විද්‍යා දෙපාර්තමේන්තුව පවසනවා.\nනැගෙනහිර සහ ඌව පළාත්වල මෙන්ම මාතලේ, නුවරඑළිය සහ පොලොන්නරුව දිස්ත්‍රික්කවල ඇතැම් ස්ථානවලට මිලිමීටර් 75ක තද වැසි ඇති විය හැකියි.\nකෙසේ වෙතත් ජල විදුලි බලාගාරවල ජල මට්ටම ඉහළ යාමට තරම් එය ප්‍රමාණවත් නො වනු ඇති බව කාලගුණ විද්‍යා දෙපාර්තමේන්තුව ප්‍රකාශ කළා.\nමේ අතර ගිනිකොණ දිග බෙංගාල බොක්ක සහ ඊට යාබද දකුණු අන්දමන් මුහුද ආශ්‍රිතව පවතින අඩුපීඩන කලාපය තවදුරටත් වර්ධනය වෙමින් බස්නාහිරට බරව වයඹ දෙසට ගමන් කරමින් පවතිනවා.\nඉදිරි දින කිහිපයේ දී එය ශ්‍රී ලංකාවේ නැගෙනහිර වෙරළ දෙසට ගමන් කරනු ඇතැයි අපේක්ෂා කරන බව කාලගුණ විද්‍යා දෙපාර්තමේන්තුව සඳහන් කළා.\nමේ හේතුවෙන් නැවත දැනුම්දෙන තුරු ගිණිකොණ දිග බෙංගාල බොක්ක මුහුදු ප්‍රදේශයේ ධීවර සහ නාවික කටයුතුවල නොයෙදෙන ලෙසයි කාලගුණ විද්‍යා දෙපාර්තමේන්තුව අවවාද කරන්නේ.",
       "URL": "https://www.hirunews.lk/298441/පළාත්-කිහිපයකට-අද-රාත්‍රියේ-තද-වැසි",
       "Category": "Local News",
       "Parent URL": "https://www.hirunews.lk/local-news.php?pageID=1323"
}