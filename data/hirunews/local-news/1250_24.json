{
       "Source": "hirunews",
       "Timestamp": "Monday, 04 April 2022 - 13:10",
       "Headline": "පොහොට්ටුවේ ඇතුලු මන්ත්‍රීවරු 50 කට අධික පිරිසක් ස්වාධීන වීමට සැරසේ",
       "News Content": "ජනතාවට කන් නොදී අඛණ්ඩව බලයේ සිටීමට ආණ්ඩුව කටයුතු කළහොත් තමන් ඇතුලු ශ්‍රී ලංකා පොදුජන පෙරමුණේ සහ ආණ්ඩුව නියෝජනය කරන තවත් පක්ෂවල මන්ත්‍රීවරුන් 50කට අධික පිරිසක් හෙට පාර්ලිමේන්තුවේ ස්වාධීන වී ආණ්ඩුවට බහුතරය අහිමි කරන බව හිටපු රාජ්‍ය අමාත්‍ය නිමල් ලන්සා ප්‍රකාශ කළා.\nඔහු මේ බව කියා සිටියේ මීගමුවේදී ශ්‍රී ලංකා පොදුජන පෙරමුණේ නියෝජිතයින් පිරිසක් සමඟ අද පැවති හමුවකින් අනතුරුව මාධ්‍ය වෙත අදහස් දක්වමින්.\nමේ අතර ඉල්ලා අස්වන බවට අග්‍රාමාත්‍යවරයා වෙත ඊයේ භාරදුන් ලිපියට ඇතැම් කැබිනට් අමාත්‍යවරුන් අත්සන් කර නොමැති බව වාර්තාවනවා.\nඅග්‍රාමාත්‍ය මහින්ද රාජපක්ෂගේ ප්‍රධානත්වයෙන් අරලියගහ මන්දිරයේ ඊයේ රාත්‍රී කැබිනට් ඇමතිවරුන්ගේ විශේෂ හමුවක් පැවති අතර අනතුරුව පිටතට පැමිණි අමාත්‍ය දිනේෂ් ගුණවර්ධන සඳහන් කළේ රට තුළ මතුව ඇති අර්බුදය හමුවේ අමාත්‍ය මණ්ඩලයම අත්සන් තැබූ ඉල්ලා අස්වීමේ ලිපියක් අග්‍රාමාත්‍යවරයා වෙත භාරදුන් බවයි.\nකෙසේ වෙතත් මෙම රැස්වීම උණුසුම් මුහුණුවරක් ගත් අතර, අමාත්‍යවරුන් වන මහාචාර්ය ජී.එල්. පීරිස්, දිනේෂ් ගුණවර්ධන, සරත් වීරසේකර, පවිත්‍රා වන්නිආරච්චි, රෝහිත අබේගුණවර්ධන අදාළ තීරණයට එරෙහිව අදහස් දැක්වූ බව රජයේ ජ්‍යෙෂ්ඨ කැබිනට් අමාත්‍යවරයෙකු හිරු ප්‍රවෘත්ති අංශයට ප්‍රකාශ කළා.\nඑසේම අමාත්‍යවරුන් වන එස්.බී. දිසානායක, ඩලස් අලහප්පෙරුම මෙම හමුවට එක්ව නොසිටි බවයි ඔහු වැඩිදුරටත් සඳහන් කළේ.\nමේ අතර මහ බැංකු අධිපති අජිත් නිවාඩ් කබ්රාල් අද එම ධුරයෙන් ඉල්ලා අස්වුණා.\nට්විටර් පණිවුඩයක් නිකුත් කරමින් ඔහු සඳහන් කළේ සියලු කැබිනට් අමාත්‍යවරු ඉල්ලා අස්වීමේ ලිපි භාරදී ඇති මේ අවස්ථාවේ මහ බැංකු අධිපති ධුරයෙන් ඉල්ලා අස්වීමේ ලිපියද තමා ජනාධිපතිවරයා වෙත යොමු කළ බවයි.\nමේ අතර විශේෂඥ වෛද්‍ය සුදර්ශනී ප්‍රනාන්දුපුල්ලේ, ප්‍රාථමික සෞඛ්‍ය සේවා, වසංගත රෝග හා කොවිඩ් රෝග පාලන කටයුතු රාජ්‍ය අමාත්‍ය ධුරයෙන් ඉල්ලා අස්වී තිබෙනවා.",
       "URL": "https://www.hirunews.lk/301160/පොහොට්ටුවේ-ඇතුලු-මන්ත්‍රීවරු-50-කට-අධික-පිරිසක්-ස්වාධීන-වීමට-සැරසේ",
       "Category": "Local News",
       "Parent URL": "https://www.hirunews.lk/local-news.php?pageID=1250"
}