{
       "Source": "hirunews",
       "Timestamp": "Friday, 08 July 2022 - 18:09",
       "Headline": "හොරණදී අහසට වෙඩි තැබූ පාර්ලිමේන්තු මන්ත්‍රී (වීඩියෝ)",
       "News Content": "හොරණ අඟුරුවාතොට පොලිස් වසමේ දොඹගොඩ යුද හමුදා මංසන්ධියේ නිවසක් අසලදී පාර්ලිමේන්තු මන්ත්‍රීවරයෙකු විසින් වෙඩි තැබීමක් සිදුකර තිබෙනවා.\nඊයේ රාත්‍රියේ එම නිවසේ හිමිකරුගේ මවගේ තෙමස් පූර්ණ පිංකමට පාර්ලිමේන්තු මන්ත්‍රී ලලිත් වර්ණ කුමාර (දයාබර මංජු) ටද ආරාධනා ලැබී ඇති අතර ඔහු රාත්‍රී 11ට පමණයි එම පිංකම සඳහා සහභාගි වී ඇත්තේ.\nපසුව එම ස්ථානයේ සිටි පිරිසක් සහ මන්ත්‍රීවරයා බහින්බස් වීමක් සිදුව ඇති අතර පසුව එය සමතයකට පත්ව මන්ත්‍රීවරයා පිටත්ව ගොස් තිබු බව සඳහන්.\nනැවත විනාඩි 15කින් පමණ අලුයම තුනයි පනහට පමණ නැවත පැමිණි මන්ත්‍රීවරයා තමා පැමිණි රථයේ සිටම නිවස දෙසට සහ අහසට වෙඩි ප්‍රහාර තුනක් එල්ල කර හොරණ දෙසට ගොස් ඇති බවට පැමිණිලි ලැබී ඇතැයි අඟුරුවාතොට පොලිසිය පවසනවා.\nසිද්ධියෙන් පසු නිවසේ හිමියන් විසින් අඟුරුවාතොට පොලීසියට පැමිණිලි කර ඇති අතර අදාළ මන්ත්‍රීවරයා අත්අඩංගුවට ගැනීම සඳහා අඟුරුවාතොට පොලිසිය විමර්ශන සිදුකරනවා.\nවාද්දුවගේ මංජු ලලිත් වර්ණ කුමාර 09 වැනි පාර්ලිමේන්තුවේ මන්ත්‍රීවරයෙක් ලෙස දිවුරුම් දෙනු ලැබුවේ පසුගිය දෙසැම්බර් මස පළමුවනදායි.\nකළුතර මැතිවරණ කොට්ඨාශයේ, පාර්ලිමේන්තු මන්ත්‍රීවරයෙකු ලෙස කටයුතු කළ මහින්ද සමරසිංහ සිය ධූරයෙන් ඉල්ලා අස්වීම හේතුවෙන් ඇති වූ පුරප්පාඩුවට වාද්දුවගේ මංජු ලලිත් වර්ණ කුමාර මෙලෙස පත් කරනු ලැබුවා.\nබුලත්සිංහල ආසනයේ ශ්‍රී ලංකා පොදුජන පෙරමුණේ ප්‍රධාන සංවිධායක ලෙස ද කටයුතු කරන ඔහුය් 2020 මහ මැතිවරණයේදී මනාප ඡන්ද 46,361ක් ලබා ගත්තා.",
       "URL": "https://www.hirunews.lk/309465/හොරණදී-අහසට-වෙඩි-තැබූ-පාර්ලිමේන්තු-මන්ත්‍රී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1036"
}