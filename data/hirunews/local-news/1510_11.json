{
       "Source": "hirunews",
       "Timestamp": "Tuesday, 07 December 2021 - 19:24",
       "Headline": "පෙර නිකුත් කළ ගෑස්වලට තවමත් විසඳුම් නැහැ - පියවරෙන් පියවර යන බව ඇමති කියයි (වීඩියෝ)",
       "News Content": "නව ක්‍රමවේදයක් යටතේ ගෑස් සිලින්ඩර වෙළඳපොල නිකුත් කෙරුණ ද මීට පෙර තිබූ ගෑස් සහිත සිලින්ඩර සඳහා කිසිදු විසඳුමක් ලබාදීමට අදාළ ගෑස් සමාගම් හෝ රජය මේ දක්වා කටයුතු කර නොමැති බවට පාරිභෝගිකයින් චෝදනා කරනවා.\nමේ හේතුවෙන් තමන් දැඩි අපහසුතාවයට පත්ව ඇති බවයි ඔවුන් පවසන්නේ.\nපසුගිය දින කිහිපය තුල ගෑස් ආශ්‍රිත සිදුවීම් වාර්තා වීමත් සමඟ රජය තීරණය කළේ එම ගෑස් සංයුතිය අඩංගු ගෑස් වෙළඳපොලට නිකුත් කිරීම අත්හිටුවීමටයි.\nඒ අනුව, ඊයේ සිට වෙළඳපොලට නව ගෑස් සිලින්ඩර නිකුත් කිරීමට කටයුතු කළේ ඒවා හඳුනාගැනීම සඳහා පොලිතින් මුද්‍රාවෙහි වර්ණය වෙනස් කරමින්.\nඑහෙත් ගෑස් අලෙවි නියෝජිතයින් සඳහන් කරන්නේ තවමත් නව ගෑස් සිලින්ඩර තමන් වෙත ලැබී නොමැති බවයි.\nකෙසේ වෙතත් මීට පෙර මිලදී ගෙන දැනට නිවෙස්වල තිබෙන ගෑස් සිලින්ඩර සම්බන්ධයෙන් මෙතෙක් කිසිදු මාර්ගෝපදේශයක් බලධාරීන් ලබාදී නැහැ. අප කළ විමසීමකදී පාරිභෝගික කටයුතු පිළිබඳ අධිකාරිය සඳහන් කළේ තම අධිකාරියට ඒ සඳහා කිසිවක් සිදුකිරීමට හෝ උපදෙස් ලබාදීමට නොහැකි බවයි.\nවිෂයභාර අමාත්‍යාංශය විසින් ඒ සඳහා විකල්පයක් හෝ ක්‍රියාමාර්ගයක් ඉදිරිපත් කළ යුතු බවද ඔහු ප්‍රකාශ කළා.\nඊයේ සහ අද පැවති මාධ්‍ය හමුවලදී මේ සම්බන්ධයෙන් පාරිභෝගික ආාරක්ෂණ රාජ්‍ය අමාත්‍ය ලසන්ත අලගියවන්නගෙන් විමසුවද, ඔහු ඊට නිසි පිළිතුරක් ලබාදුන්නේ නැහැ.\nඅද පැවති කැබිනට් තීරණ දැනුම්දීමේ මාධ්‍ය හමුවේදීද පාරිභෝගික ආරක්ෂන රාජ්‍ය අමාත්‍ය ලසන්ත අලගියවන්නගෙන් මාධ්‍යවේදීන් ඒ පිළිබඳව ප්‍රශ්න කළා. ඔහු කියා සිටියේ පියවරෙන් පියවර ගෑස් සම්බන්ධ ගැටළුවලට කටයුතු කරන බවයි.\nඑවන් පසුබිමකයි සිලින්ඩර් ආශ්‍රිත ගිනි ගැනීම් හෝ පිපිරීම් පිළිබදව විමර්ශනය කිරීම හා ඒ පිළිබදව විසඳුම් සෙවීමට ජනාධිපතිවරයා පත් කළ කමිටුව මෙම තත්වය සම්බන්ධයෙන් ඊයේ නිර්දේශ කිහිපයක් ඉදිරිපත් කර තිබුණා.\nප්‍රමිතියෙන් තොර උපාංග භාවිතය නතර කිරීම ගැන එහි සඳහන්ව තිබුණත්, පාරිභෝගික ජනතාව මීට පෙර මිලදීගත් ගෑස් සිලින්ඩර සඳහා කළ යුත්තේ කුමක්ද යන්න පිළිබඳව මෙතෙක් නිසි විසඳුමක් යෝජනා කර තිබුණේ නැහැ.\nමේ අතර ගෑස් ආශ්‍රිත පිපිරීම් පිළිබඳව විමර්ශනයක් සිදුකරන ලෙස ඉල්ලා සමගි ජනබලවේගයේ මන්ත්‍රීවරුන් පිරිසක් අද අපරාධ පරීක්ෂණ දෙපාර්තමේන්තුව වෙත පැමිණිල්ලක් ගොනු කළා.",
       "URL": "https://www.hirunews.lk/290331/පෙර-නිකුත්-කළ-ගෑස්වලට-තවමත්-විසඳුම්-නැහැ-පියවරෙන්-පියවර-යන-බව-ඇමති-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1510"
}