{
       "Source": "hirunews",
       "Timestamp": "Friday, 15 July 2022 - 18:41",
       "Headline": "දඹුල්ලේ වැවක දිය නෑමට ගිය කුඩා දරුවෙකු කිඹුලෙක් ඩැහැගනී (වීඩියෝ)",
       "News Content": "කණ්ඩලම කුඹුක්කඳන්වල දුන්නබිඳුනු වැවේ දිය නාමින් සිටි කුඩා දරුවෙකු කිඹුලෙකු විසින් ඩැහැගෙන ගොස් තිබෙනවා.\nඅද පස්වරුවේ මව සහ පියා සමග දිය නාමින් සිටි 7 හැවිරිදි පිරිමි දරුවෙක් මෙලෙස කිඹුලා ඩැහැගෙන ගොස් ඇති බවයි අප වාර්තාකරු සඳහන් කළේ.\nඑම දරුවා සොයා පොලිස් ජීවිතාරක්ෂක කණ්ඩායම් සහ ප්‍රදේශවාසීන් මෙහෙයුමක් ආරම්භ කර තිබෙනවා.\nදරුවා දිය නෑමට පැමිණ ඇත්තේ මව පියා සහ කුඩා සහෝදරිය සමගින් බව සඳහන්.\nමෙම කුඩා පිරිමි දරුවා දුන්නබිඳුනුවැව ප්‍රදේශයේම පදිංචි අයෙක් වන අතර කණ්ඩලම ප්‍රදේශයේ පාසලක දෙවැනි වසරේ ඉගෙනුම ලබමින් සිටින බව අප වාර්තාකරු සඳහන් කළා.\nසිද්ධිය ඇසින් දුටු දරුවාගේ පියා සඳහන් කළේ මෙම වැවේ කිඹුලන් සිටින නිසා බොහෝ දෙනෙකු දිය නෑම සිදු නොකරන බවයි.\nකෙසේ වෙතත් දින ගණනාවක සිට තම පුතා මෙම වැවෙන් දිය නෑමට අවශ්‍ය බව ප්‍රකාශ කිරීම හේතුවෙන් දරුවාගේ ආශාව ඉටු කිරීමට පළමු වතාවට මෙම වැවට දිය නෑම සඳහා පවුලේ සියලු දෙනා පැමිණි බව පියා ප්‍රකාශ කර තිබෙනවා.\nවතුරට බැස විනාඩි කීපයක් යද්දී එක්වරම කකුල සපා කෑ බව දරුවා පැවසීමත් සමග ඔහු ගොඩ ගැනීමට උත්සාහ කළ අතර එම අවස්ථාවේ තමන් කිඹුලා සමග විනාඩි කිහිපයක් පොරබදා දරුවා බේරා ගැනීමට දැඩි උත්සාහයක නිරත වෙද්දී එක වරම තමා අතින් දරුවා ගිලිහුණු බවයි පියා හෙළි කළේ.\nප්‍රදේශවාසීන් පවසන්නේ මෙම වැවේ කිඹුලන් හය දෙනකු සිටින අතර ගමේ බොහෝ දෙනෙකු කිඹුල් ප්‍රහාරවලට ලක් වූ බවයි.\nඑම නිසා මෙම වැවේ දැඩි අවදානම් තත්ත්වයක් පවතින බවද ඔවුන් පෙන්වා දෙනවා.\nකිඹුලා විසින් ඩැහැගෙන ගිය දරුවා සොයා ප්‍රදේශවාසීන් ඔරු සහ මාළු දැල් යොදා මෙහෙයුම් සිදු කරනවා.",
       "URL": "https://www.hirunews.lk/310077/දඹුල්ලේ-වැවක-දිය-නෑමට-ගිය-කුඩා-දරුවෙකු-කිඹුලෙක්-ඩැහැගනී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1018"
}