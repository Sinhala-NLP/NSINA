{
       "Source": "hirunews",
       "Timestamp": "Wednesday, 16 September 2020 - 15:01",
       "Headline": "ගුවන් තොටුපල විවෘත කිරීම සෞඛ්‍ය නිර්දේශ අනුවයි - ඇමති ප්‍රසන්න (වීඩියෝ)",
       "News Content": "ගුවන් තොටුපල විවෘත කරනු ලබන්නේ සෞඛ්‍ය නිර්දේශවලට අනුව පමණක් බව සංචාරක අමාත්‍ය ප්‍රසන්න රණතුංග ප්‍රකාශ කළා.\nගම්පහ දිස්ත්‍රික් ලේකම් කාර්යාලයේ ඊයේ පැවති උත්සවයකින් අනතුරුව මාධ්‍ය වෙත අදහස් දක්වමින් ඔහු කියා සිටියේ ඉන්දියාවේ සිට මුහුදු මාර්ගයෙන් පුද්ගලයින් පැමිණීම වැළැක්වීම සඳහා නාවික හමුදාව විශේෂ ආරක්ෂක වැඩපිලිවෙලක් ක්‍රියාත්මක කර ඇති බවයි.\nමේ අතර, අද වනවිට දිවයිනේ පී.සී.ආර්. පරීක්ෂණ දෙලක්ෂ 57,477 ක් සිදුකර ඇති බව කොවිඞ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානය ප්‍රකාශ කළා.\nඊයේ දිනයේ සිදුකර ඇති පී.සී.ආර්. පරීක්ෂණ සංඛ්‍යාව 1,810 ක්.\nඑසේම, ත්‍රිවිධ හමුදාව මගින් පාලනය කරනු ලබන නිරෝධායන මධ්‍යස්ථාන 59 ක් තුළ පුද්ගලයින් 6,255 ක් තවදුරටත් නිරෝධානයට ලක්වෙමින් සිටිනවා.\nමේ වනවිට නිරෝධායනය අවසන් වී නිවෙස් වෙත පිටත්ව ගොස් ඇති සම්පූර්ණ සංඛ්‍යාව 41,192 ක්.\nමෙරටින් සමස්ත කොරෝනා ආසාදිතයින් 3,271 දෙනෙකු වාර්තා වී ඇති අතර, කොරෝනා ආසාදිත සුවවූවන්ගේ සංඛ්‍යාව 3,016 දක්වා ඉහළ ගොස් ඇති බවයි වසංගත රෝග විද්‍යා ඒකකය සඳහන් කළේ.\nඅද දිනයේදී ගුවන් මගින් දෝහා කටාර් සිට පුද්ගලයින් 24 දෙනෙකු, ඉන්දියාවේ චෙන්නායි සහ මුම්බායි ප්‍රදේශවල සිට පිරිසක් මෙරටට පැමිණ තිබෙනවා.\nඔවුන් සියළු දෙනා ත්‍රිවිධ හමුදාව පාලනය කරන නිරෝධායන මධ්‍යස්ථානවලට යොමු කිරීමට පියවර ගෙන ඇති බවයි කොවිඞ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානය සඳහන් කළේ.\nමේ වනවිට ලොව පුරා රටවලින් කොරෝනා ආසාදිතයින් දෙකෝටි 97 ලක්ෂ 29,993 ක් ලෙස සටහන් වන අතර, සිදුව ඇති මරණ සංඛ්‍යාව 09 ලක්ෂ 39,188 ක්.\nගතවූ පැය 24 තුළ වැඩිම මරණ සංඛ්‍යාව සහ ආසාදිතයින් ඉන්දියාවෙන් වාර්තා වී තිබෙනවා.",
       "URL": "https://www.hirunews.lk/250371/ගුවන්-තොටුපල-විවෘත-කිරීම-සෞඛ්‍ය-නිර්දේශ-අනුවයි-ඇමති-ප්‍රසන්න-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2451"
}