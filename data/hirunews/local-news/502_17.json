{
       "Source": "hirunews",
       "Timestamp": "Thursday, 02 March 2023 - 14:34",
       "Headline": "භූතයාගෙන් දෑකැත්තට බැස්ස ගලෙන්බිඳුණුවැව ගොවියෝ (වීඩියෝ)",
       "News Content": "ගොයම් කපන යන්ත්‍ර සූත්‍රවල මිල ඉහළ යාම හේතුවෙන් ගලෙන්බිඳුණුවැව ප්‍රදේශයේ වී ගොවීන් පැරණි සාම්ප්‍රදායික ක්‍රමයටම වී අස්වනු නෙලීම ආරම්භ කර තිබෙනවා.\nගොවීන් මැසිවිලි නගන්නේ අධික වෙහෙසක් දරා වී අස්වැන්න නෙලා ගත්ත ද රජය විසින් ඉතා අඩු මුදලට වී මිලදී ගැනීමට කටයුතු කරන නිසාවෙන් තමන් දැඩි පීඩාවට පත්ව සිටින බවයි.\nඅනුරාධපුර ගලෙන්බිඳුණුවැව ප්‍රාදේශීය ලේකම් කොට්ඨාශයට අයත්, හුරුලුවැව වම් ඉවුරු සහ දකුණු ඉවුර යටතේ වී වගා කරන ගොවීන් මෙලෙස පැරණි ක්‍රමයටම වී අස්වැන්න නෙලීම ආරම්භ කර තිබෙනවා.\nමහකන්නයේ වගාකළ කුඹුරු අක්කර 10,400න් 10,200ක අස්වනු ලබාගැනීම සිදුකර ඇති අතර ගොවීන් පවසන්නේ අධික වෙහෙසක් දරා දෑ කැති භාවිත කරමින් ගොවින් විසින්මෙම අස්වනු නෙලා ගැනීමට කටයුතු කළ බවයි.\nවී අස්වනු නෙලීමට යොදාගැනෙන යන්ත්‍ර සූත්‍ර සඳහා රුපියල් 25,000 ක් වැනි මුදලක් යෙදීමට සිදුවන බැවින් ඔවුන් මෙලෙස පැරණි ක්‍රමයටම වී අස්වනු නෙලීම සිදුකර තිබෙනවා.\nනමුත් නෙලා ගත් අස්වැන්න මිලදී ගැනීම සඳහා රජය විසින් රුපියල් සීයකටත් අඩු මුදලක් ලබා දීම හේතුවෙන් ණය ගෙවා ගැනීමට නොහැකිවූ ගොවීන් සිය ගොවිතැන් කටයුතුවලින් ඉවත් වීමට පවා තීරණය කර ඇති බවයි පෙන්වා දෙන්නේ.\nමේ අතර අම්පාර ගල්ඔය වම් ඉවුර ගොවීන්ද මේ වන සිය අස්වැන්න නෙලීම ආරම්භ කර තිබෙනවා.\nනෙලා ගත් වී අස්වැන්න සඳහා නිසි මිලක් නොමැති වීම හා දින ගණනාවක සිට ඇදහැලෙන අධික වර්ෂාව නිසා වගාවන් වී යාමේ අවදානමක්ද මතුව ඇති බවයි ගොවීන් පවසන්නේ.",
       "URL": "https://www.hirunews.lk/328781/භූතයාගෙන්-දෑකැත්තට-බැස්ස-ගලෙන්බිඳුණුවැව-ගොවියෝ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=502"
}