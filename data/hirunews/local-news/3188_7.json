{
       "Source": "hirunews",
       "Timestamp": "Wednesday, 21 August 2019 - 7:40",
       "Headline": "ෆේස්බුක් ගිණුම් යළි අවදානමක",
       "News Content": "අනාරක්ෂිත ෆේස්බුක් ගිණුම් හඳුනා නොගත් පාර්ශවයකගේ ග්‍රහණයට නතුවීමේ අවදානමක් මතුව ඇතිබව ශ්‍රී ලංකා තොරතුරු තාක්ෂණ සංගමය පවසනවා.\nනාඳුනන පුද්ගලයෙකු විසින් එවන ලද යොමුවක් හරහා ෆේස්බුක් අඩවි හා සමාන ව්‍යාජ වෙබ් අඩවියක් යොදාගෙන ෆේස්බුක් ගිණුමේ මුරපද සහ පරිශීලක නාමයන් ලබාගනිමින් මෙම කටයුත්ත සිදුකරන බවයි දැනට අනාවරණ වී ඇත්තේ.\nඒ අනුව නාඳුනන පාර්ශවය අදාළ ෆේස්බුක් ගිණුමට ඇතුළත් වී එහි ඊමේල් ලිපිනය සහ මුරපදය වෙනස් කරන අතර, එමඟින් ගිණුමේ හිමිකරුට එහි පාලනය නැතිවී යනවා.\nමෙසේ නාඳුනන පාර්ශවයන්ගේ ග්‍රහණයට නතුවූ ෆේස්බුක් ගිණුම් නැවත ලබාගැනීමට නොහැකි වන බවයි ශ්‍රී ලංකා තොරතුරු තාක්ෂණ සංගමය ප්‍රකාශ කළේ.\nබොහෝ අවස්ථාවලදී යම් පුද්ගලයෙකුගේ අසභ්‍ය ඡායාරූප අඩංගු කර ෆේස්බුක් ගිණුමක් නිර්මාණය කර ඇති බැවින් එය ඉවත් කිරීම සඳහා ඔවුන් ලබාදෙන ෆේස්බුක් ගිණුමට පිවිසෙන ලෙස මෙම නාඳුනන පාර්ශවය දැනුම්දෙන බව සඳහන්.\nඑම නිසා අදාළ තත්ත්වය පිළිබඳව අවධානයෙන් පසුවන ලෙසයි ශ්‍රී ලංකා තොරතුරු තාක්ෂණ සංගමය ජනතාවට දැනුම් දෙන්නේ.\nඑසේම ආරක්ෂක ක්‍රමවේද අවම ප්‍රමාණයක් අනුගමනය නොකර තම ෆේස්බුක් ගිණුමට ඉහළ ආරක්ෂාවක් සළසා ගන්නා ලෙසද ඔවුන් සිහිපත් කරනවා.",
       "URL": "https://www.hirunews.lk/222638/ෆේස්බුක්-ගිණුම්-යළි-අවදානමක",
       "Category": "Local News",
       "Parent URL": "https://www.hirunews.lk/local-news.php?pageID=3188"
}