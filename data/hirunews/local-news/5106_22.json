{
       "Source": "hirunews",
       "Timestamp": "Friday, 01 April 2016 - 13:01",
       "Headline": "උතුරෙන් හමුවන ආයුධ නිර්හමුදාකරණයට බලපෑමක් නැහැ",
       "News Content": "යාපනය සහ මන්නාරම ප්‍රදේශවලින් පසුගියදා අවි ආයුධ සහ පුපුරණ ද්‍රව්‍ය සොයා ගැනීමේ සිද්ධීන් උතුරේ නිර්හමුදාකරණ ක්‍රියාවලියට අහිතකර බලපෑමක් ඇති නොකරන බව ආරක්ෂක ලේකම් කරුණාසේන හෙට්ටිආරච්චි පවසනවා.\nඉන්දියාවේ හින්දු පුවත්පත සමග පැවති සාකච්ඡාවකදී ආරක්ෂක ලේකම්වරයා ප්‍රකාශ කර ඇත්තේ එම ක්‍රියාවලිය අඛන්ඩව ඉදිරියට ගෙන යන බවයි.\nකෙසේ නමුත් නිර්හමුදාකරණය යන්න ඒ සදහා නිසි වදන නොවන අතර එය නිසි ප්‍රමාණයේ නිසි හමුදා යෙදවීමක් ලෙස හැදින්විය යුතු බවයි ආරක්ෂක ලේකම් කරුණාසේන හෙට්ටිආරච්චි හින්දු පුවත්පතට ප්‍රකාශ කර ඇත්තේ.\nමෙලෙස උතුරුකරයෙන් නැවතත් පුපුරණ ද්‍රව්‍ය සහ ආයුධ හමුවීම පුදුමයට පත් කෙරෙන කරුණක් දැයි හින්දු මාධ්‍යවේදියා ආරක්ෂක ලේකම්වරයාගෙන් විමසා තිබෙනවා.\nඊට පිළිතුරු වශයෙන් ඔහු ප්‍රකාශ කර ඇත්තේ එය කිසිසේත්ම විශ්මය දනවන කරුණක් නොවන අතර රටේ ජාතික ආරක්ෂක පද්ධතියේ කාර්යක්ෂමතාව එමගින් පිළිබිඹු වන බවයි.\nහුදකලා සිද්ධීන් ජාතික ආරක්ෂාවට තර්ජනයක් ලෙස හුවා දැක්විය යුතු නැතැයි ආරක්ෂක ලේකම්වරයා එහිදී සදහන් කළා.\nවිපක්ෂය සහ ඇතැම් මාධ්‍ය එවැන්නක් හුවා දැක්වීමට උත්සාහ කළ ද එම සිද්ධීන් හෙළිදරව් කර ගැනීමේ ගෞරවය රජයට හිමිවන බවත් ඔහු කියා සිටියා.",
       "URL": "https://www.hirunews.lk/129881/උතුරෙන්-හමුවන-ආයුධ-නිර්හමුදාකරණයට-බලපෑමක්-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=5106"
}