{
       "Source": "hirunews",
       "Timestamp": "Friday, 02 December 2016 - 12:43",
       "Headline": "පෞද්ගලික බස් වර්ජනයෙන් දිවයින පුරා මගීන් දුෂ්කරතාවට - ලංගම බස් රථවලටත් පහර දෙයි",
       "News Content": "මාර්ග වැරදි 07 ක් සඳහා දඩය රුපියල් 25,000 දක්වා ඉහළ නැංවීමට විරෝධය පළ කරමින් පෞද්ගලික බස් රථ සේවකයින් දියත් කර ඇති වර්ජනය නිසා දිවයින පුරා මගී ජනතාව දැඩි අපහසුතාවයට ලක්ව තිබෙනවා.\nඊයේ මධ්‍යම රාත්‍රියේ ආරම්භ කළ වැඩවර්ජනය සාර්ථක බවයි සමස්ත ලංකා පෞද්ගලික බස් රථ හිමියන්ගේ සමිති සම්මේලනයේ සභාපති ස්ටැන්ලි ප්‍රනාන්දු ප්‍රකාශ කළේ.\nමෙම වැඩවර්ජනය සඳහා සහය පළ නොකළ ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්නගෙන්ද අප මේ පිළිබඳව විමසීමක් කළා.\nඑහිදී ඔහු කියා සිටියේ බස් රථ සේවකයින් අද දිනයේ සේවයට වාර්තා නොකිරීම නිසා තම සංගමයට අයත් බස් හිමියන්ගේ බස් රථද ධාවනය කිරීමට නොහැකි තත්ත්වයක් උද්ගත වී ඇති බවයි.\nවර්ජනය හේතුවෙන් දක්ෂිණ අධිවේගී මාර්ගයේ සහ කොළඹ කටුනායක අධිවේගී මාර්ගයේ පෞද්ගලික බස් රථ ධාවනය නොවන බව අප කළ විමසීමකදී අධිවේගී මාර්ග පාලක මැදිරිය සඳහන් කළා.\nකෙසේ වෙතත්, වර්ජනයට මුහුණදීම සඳහා දිවයින පුරා ශ්‍රී ලංගම බස් රථ 6100 ක් පමණ යොදවා ඇති බවයි එහි සභාපති රමාල් සිරිවර්ධන කියා සිටියේ.\nඅද අලූයම් කාලයේ ප්‍රදේශ කිහිපයකදී ලංගම බස් රථ 12 කට පමණ ගල් ප්‍රහාර එල්ල වී ඇති බවද සභාපතිවරයා සඳහන් කළා.\nමේ නිසා බස් රථවලට ආරක්ෂාව ලබාදෙන ලෙස පොලිස්පතිවරයාගෙන් ඉල්ලා සිටි බවයි ඔහු කියා සිටියේ.",
       "URL": "https://www.hirunews.lk/148789/පෞද්ගලික-බස්-වර්ජනයෙන්-දිවයින-පුරා-මගීන්-දුෂ්කරතාවට-ලංගම-රථවලටත්-පහර-දෙයි",
       "Category": "Local News",
       "Parent URL": "https://www.hirunews.lk/local-news.php?pageID=4771"
}