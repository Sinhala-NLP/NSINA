{
       "Source": "hirunews",
       "Timestamp": "Tuesday, 30 January 2018 - 13:11",
       "Headline": "කුමාර වෙල්ගමගේ ඉල්ලීම ප්‍රතික්ෂේප වෙයි",
       "News Content": "හිටපු ප්‍රවාහන අමාත්‍ය කුමාර වෙල්ගමට එරෙහිව අල්ලස් කොමිසම කොළඹ මහේස්ත්‍රාත් අධිකරණය හමුවේ ගොනු කර ඇති නඩුවේ චෝදනාවලින් නිදොස් කොට නිදහස් කරන ලෙස කර තිබූ ඉල්ලීම මහාධිකරණ විනිසුරු විකුම් කළුආරච්චි අද ප්‍රතික්ෂේප කළා.\nපසුගිය රජය සමයේ ප්‍රවාහන අමාත්‍යවරයා ලෙස කටයුතු කරමින් ලංකා ගමනාගමන මණ්ඩලයේ උපසභාපති තනතුරක් ඇති කර ඊට තම හිතවතෙකු පත් කිරීම තුලින් රුපියල් ලක්ෂ 33ක පාඩුවක් රජයට සිදුකළ බවට අල්ලස් කොමිසම නඩු පවරා තිබුණේ කොළඹ මහේස්ත්‍රාත් අධිකරණය හමුවේයි.\nඊට එරෙහිව කුමාර වෙල්ගම හිටපු අමාත්‍යවරයා කොළඹ මහාධිකරණය හමුවේ නඩුවක් ගොනු කර තිබූ අතර එය අද කැවමිනුයි එහි පළමු ඉල්ලීම මෙලෙස ප්‍රතික්ෂේප කරනු ලැබුවේ.\nඑමෙන්ම මොහුට විරුද්ධ චෝදනා පත්‍රය සංශෝධන කිරීමට කොළඹ අතිරේක මහෙස්ත්‍රාත්වරිය අල්ලස් කොමිසමට ලබාදුන් අවසරය අවලංගු කරන ලෙස කුමාර වෙල්ගම මන්ත්‍රීවරයා කර තිබූ ඉල්ලිමටද විනිසුරුවරයා අද අවසර ලබාදුන්නා.\nමේ අතර, මහාධිකරණ විනිසුරුවරයා කොළඹ අතිරේක මහේස්ත්‍රාත්වරියට නියෝග කළේ මොහු දණ්ඩ නීති සංග්‍රහය යටතේ ගැනෙන වරදක් සිදුකර ඇත්ද යන්න සොයා බලා ප්‍රමාණවත් සාක්ෂි ඇත්නම් ඒ සම්බන්ධයෙන් ඉදිරි ක්‍රියාමාර්ග ගන්නා ලෙසයි.\nපසුගිය ජනාධිපතිවරණ සමයේ හිටපු ජනාධිපති මහින්ද රාජපක්ෂගේ රුව සහිත ලිත් මුද්‍රණය කර රජයට රුපියල් දෙකෝටි 94 ලක්ෂයක් පාඩු කිරීමේ සිද්ධියට අදාලව හිටපු අමාත්‍ය බැසිල් රාජපක්ෂට එරෙහිව  ගොනු කර ඇති නඩුව මාර්තු මස 13 දක්වා කල් දමා තිබෙනවා.\nඒ මෙම නඩුව කොළඹ මහාධිකරණ විනිසුරු ගිහාන් කුලංතුංග හමුවේ අද කැදවූ අවස්ථාවේදීයි.\nපසුගිය ජනාධිපතිවරණ සමයේ හිටපු ජනාධිපති මහින්ද රාජපක්ෂගේ රුව සහිත ලිත් ලක්ෂ 50ක් මුද්‍රණය කිරීමට දිවි නැගුම සංවර්ධන දෙපාර්තමේන්තුවේ මුදල් යොදාගත් බවට මොහුට විරුද්ධව චෝදනා එල්ල වනවා.",
       "URL": "https://www.hirunews.lk/182411/කුමාර-වෙල්ගමගේ-ඉල්ලීම-ප්‍රතික්ෂේප-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4101"
}