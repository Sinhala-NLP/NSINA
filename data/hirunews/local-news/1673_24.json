{
       "Source": "hirunews",
       "Timestamp": "Thursday, 23 September 2021 - 13:50",
       "Headline": "චීනයේ මෝටර් වාහන නිෂ්පාදන සමාගමක් හම්බන්තොටට",
       "News Content": "චීනයේ ප්‍රමුඛතම මෝටර් වාහන නිෂ්පාදන ආයතනයක් වන 'ෂියමෙන් කින් ලෝන්' සමාගම හම්බන්තොට ජාත්‍යන්තර වරාය සමූහය සමග අවබෝධතා ගිවිසුමකට එළඹී තිබෙනවා.\nඒ චීනයේ ශ්‍රී ලංකා තානාපති ආචාර්ය පාලිත කොහොන සහ හම්බන්තොට ජාත්‍යන්තර වරාය සමූහයේ ප්‍රවර්ධන කණ්ඩායම - ෆූජියෑන්ග් ප්‍රාන්තයේ සිදු කළ ප්‍රවර්ධනයකින් අනතුරුව යි.\n1988 වසරේ ස්ථාපිත කෙරුණු කින් ලෝන් මෝටර් වාහන නිෂ්පාදන සමාගම විශාල සහ මධ්‍යම ප්‍රමාණයේ බස් රථ, ලොරි රථ සහ වෑන් නිෂ්පාදනය කරන අතර චීනයේ නිෂ්පාදනාගාර 3කින් සමන්විත යි.\nඑහි නිෂ්පාදනය කෙරෙන වාහන ලොව රටවල් 140කට අපනයනය කෙරෙනවා.\nකින් ලොන් මෝටර් වාහන සමූහයේ උප සභාපති ෂෑන් මින් ප්‍රකාශ කළේ, අවබෝධතා ගිවිසුමට අනුව හම්බන්තොට ජාත්‍යන්තර වරාය සමූහයේ කාර්මික ජනපදයේ වාහන එකලස් කිරීමේ කර්මාන්තශාලාවක් ඉදිකිරීම පිළිබඳව සලකා බලන බවයි.\nක්‍රමෝපාය අතින් වැදගත් ස්ථානයක පිහිටි හම්බන්තොට වරායේ සිට අග්නිදිග ආසියාවේ නව වෙළඳපොළ වෙත පිවිසීමට හැකිවනු ඇති බවට ඔහු විශ්වාසය පළ කළා.",
       "URL": "https://www.hirunews.lk/283021/චීනයේ-මෝටර්-වාහන-නිෂ්පාදන-සමාගමක්-හම්බන්තොටට",
       "Category": "Local News",
       "Parent URL": "https://www.hirunews.lk/local-news.php?pageID=1673"
}