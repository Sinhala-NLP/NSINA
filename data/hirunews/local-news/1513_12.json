{
       "Source": "hirunews",
       "Timestamp": "Monday, 06 December 2021 - 16:09",
       "Headline": "ශ්‍රී ලංකා - පාකිස්ථානු මිත්‍ර සබඳතා ගැන එරට ශ්‍රී ලංකා මහකොමසාරිගෙන් ප්‍රකාශයක් (වීඩියෝ)",
       "News Content": "ශ්‍රී ලාංකික කම්හල් කළමනාකරු ප්‍රියන්ත කුමාර දියවඩන ඝාතන සිද්ධිය සම්බන්ධයෙන් පාකිස්තාන බලධාරීන් දැක්වූ ප්‍රතිචාරය පිළිබදව තෘප්තිමත් විය හැකි බව පාකිස්තානයේ ශ්‍රී ලංකා මහකොමසාරිස් වයිස් අද්මිරාල් මොහාන් විජේවික්‍රම පවසනවා.\nඑමෙන්ම සිද්ධියෙන් දෙරට අතර මිතුරු සබඳතාවලට බලපෑමක් සිදු නොවන බවයි ඔහු අවධාරණය කළේ.\nපාකිස්තාන ඉම්රාන් ඛාන් රජයේ නායකයන් පිරිසක් අද (06) ශ්‍රී ලංකා මහකොමසාරිස් කාර්යාලය වෙත පැමිණ සිද්ධිය සම්බන්ධයෙන් ශෝකය පළ කර තිබෙනවා.\nශ්‍රී ලංකා මහකොමසාරිස්වරයා එහිදී පවසා ඇත්තේ එවැනි සිද්ධීන් කිසිසේත් සුළු කොට තැකිය නොහැකි බවයි.\nඑහෙත් එම සිද්ධිය අප රට, ආගම හෝ ජාතිය ඉලක්ක කරගෙන එල්ල කරන ලද්දක් නොවන බව සහතික යැයි මහකොමසාරිස්වරයා පැවසූ බව පාකිස්ථාන මාධ්‍ය වාර්තා කළා.\nඑහිදී ඔහු එය හඳුන්වා ඇත්තේ හුදෙකලා සිද්ධියක් ලෙසයි.\nඝාතන සිද්ධිය සම්බන්ධයෙන් සැකකරුවන් රැසක් අත්අඩංගුවට ගෙන නීතිමය ක්‍රියාමාර්ග ආරම්භ කිරීම පිළිබදව ද ඔහු සිහිපත් කළා.\nශ්‍රී ලංකා - පාකිස්තාන සබඳතා නිදහස ලැබූ අවධිය දක්වා අතීතයට දිව යන අතර පාකිස්තානය සැමවිටම ශ්‍රී ලංකාවේ සහයට පැමිණි බවයි මහකොමසාරිස් වයිස් අද්මිරාල් මොහාන් විජේවික්‍රම සඳහන් කර ඇත්තේ.\nප්‍රියන්ත කුමාරගේ පවුලේ සාමාජිකයින්ට පාකිස්තාන රජයෙන් වන්දියක් ලබාදීම පිළිබදව මේ වන විට සාකච්ඡා කරමින් පවතින අතර, යුක්තිය ඉටු වන ආකාරයෙන් පාකිස්තාන රජය මෙම සිද්ධිය සම්බන්ධයෙන් කටයුතු කරනු ඇතැයි විශ්වාසයෙන් පසුවන බව ද මහකොමසාරිස්වරයා අවධාරණය කළා.",
       "URL": "https://www.hirunews.lk/290197/ශ්‍රී-ලංකා-පාකිස්ථානු-මිත්‍ර-සබඳතා-ගැන-එරට-ශ්‍රී-ලංකා-මහකොමසාරිගෙන්-ප්‍රකාශයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1513"
}