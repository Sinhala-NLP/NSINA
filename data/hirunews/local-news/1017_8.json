{
       "Source": "hirunews",
       "Timestamp": "Saturday, 16 July 2022 - 12:34",
       "Headline": "ජනපති සටනට අනුරත් එයි (වීඩියෝ)",
       "News Content": "ජනාධිපති ධුරය සඳහා ජාතික ජන බලවේගයේ පාර්ලිමේන්තු මන්ත්‍රී අනුර කුමාර දිසානායක තරග වැදීමට සූදානම් බව ජාතික ජන බලවේගය අද(16) නිවේදනය කළා.\nජාතික ජන බලවේගය විසින් අද කැඳවා තිබූ මාධ්‍ය හමුවක දී එහි ප්‍රචාරක ලේකම්, පාර්ලිමේන්තු මන්ත්‍රී විජිත හේරත් ඒ බව කියා සිටියා.\nඒ අනුව ගෝඨාභය රාජපක්ෂගේ ඉල්ලා අස් වීමෙන් පුරප්පාඩු වූ ජනාධිපති ධුරය වෙනුවෙන් පාර්ලිමේන්තුවේ පැවැත් වීමට නියමිත ජනාධිපතිවරණය සඳහා ජාතික ජන බලවේගය විසින් එළඹෙන 19 වැනිදා අනුර කුමාර දිසානායකගේ නම යෝජනා කිරීමට නියමිතයි.\n\"පාර්ලිමේන්තුව ඇතුළේ ජනාධිපතිවරයා තේරීමේ තරගයේදී ජාතික ජන බලවේගය නියෝජනය කරමින් අපේ පක්ෂයේ නායක අනුර දිසානායක සහෝදරයාව අපි ඉදිරිපත් කරනවා. ඒ මේ රට වැටිලා තිබෙන දැවැන්ත ආර්ථික අර්බුදයෙන් ගොඩගැනීම සඳහා නායකත්වය ලබාදීමට\"‍යි යනුවෙන් විජිත හේරත් මන්ත්‍රීවරයා කියා සිටියා.\nතව ද පාර්ලිමේන්තුවේ සියලුම මන්ත්‍රීවරුන්ගෙන් පොදු එකඟතාවයක වැඩපිළිවෙලක් වෙනුවෙන් කටයුතු කිරීමට එක් වෙමු යනුවෙන් ද ඔහු මෙහි දී කියා සිටියා.\nකෙසේ නමුත් ජාතික ජන බලවේගය මීට පෙර සූදානමින් සිටියේ ජනාධිපතිවරයා සඳහා කතානායකවරයා නම් කළ යුතු බවත් ඒ සඳහා තම පක්ෂයේ සහය පළ කිරීමටයි.\nඑළඹෙන 20 වැනි දා ජනාධිපතිවරයා තෝරා ගැනීම සඳහා වන සටනට ඉදිරිපත්වන බවට පාර්ලිමේන්තුව නියෝජනය කරන මන්ත්‍රීවරුන් කිහිපදෙනෙකු ම ප්‍රකාශ කොට තිබෙනවා.\nඒ අනුව අනුර දිසානායක මන්ත්‍රීවරයාට අමතරව විපක්ෂ නායක සජිත් ප්‍රේමදාස, පාර්ලිමේන්තු මන්ත්‍රී ඩලස් අලහපෙරුම යන මන්ත්‍රීවරුන් නාම යෝජනා බාර දෙන බව මීට ප්‍රකාශ කර සිටියා.\nමීට අමතරව වැඩ බලන ජනාධිපති ධුරයෙහි කටයුතු කරන රනිල් වික්‍රමසිංහ ද ජනාධිපතිවරයා තෝරා ගැනීමේ ඡන්ද විමසීමට ඉදිරිපත් වීමට නියමිතයි.",
       "URL": "https://www.hirunews.lk/310122/ජනපති-සටනට-අනුරත්-එයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1017"
}