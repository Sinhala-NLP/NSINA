{
       "Source": "hirunews",
       "Timestamp": "Saturday, 22 October 2022 - 7:01",
       "Headline": "මහමග යන පුද්ගලයන්ගේ දේපළ සහ රන් භාණ්ඩ කොල්ලකෑ දෙදෙනෙක් අත්අඩංගුවට",
       "News Content": "මහමග ගමන් ගන්නා පුද්ගලයන්ගේ රන් මාල සහ දේපළ කොල්ලකෑම්වලට සම්බන්ධ සැකකරුවන් දෙදෙනෙකු බස්නාහිර පළාත් දකුණ අපරාධ කොට්ඨාශය විසින් අත්අඩංගුවට ගෙන තිබෙනවා.\nලැබුනු තොරතුරකට අනුව වැලිකඩ ප්‍රදේශයේදීයි ඊයේ මෙම සැකකරුවන් දෙදෙනා අත්අඩංගුවට ගෙන ඇත්තේ.\nවැලිකඩ පොලිසියට භාරදුන් මෙම සැකකරුවන්ගෙන් සිදු කළ ප්‍රශ්න කිරීම්වලදී බොරැල්ල සහ වැලිකඩ පොලිස් වසම්වල සිදු කළ රන් මාල හා ජංගම දුරකථන කොල්ලකෑම් සම්බන්ධ තොරතුරු අනාවරණ වී තිබෙනවා.\nසැකකරුවන්ගෙන් ලැබුණු තොරතුරු මත කොල්ලකන ලද රන් මාලයක් සහ ජංගම දුරකථන තුනක් ද පොලිසිය විසින් සොයාගෙන ඇතැයි සඳහන්.\nමෙම පුද්ගලයන් රාජගිරිය බණ්ඩාරනායකපුර ප්‍රදේශයේ පදිංචි 28 හැවිරිදි දෙදෙනෙක්.\nසැකකරුවන් අලුත්කඩේ මහේස්ත්‍රාත් අධිකරණයට ඉදිරිපත් කිරීමට නියමිත අතර වැලිකඩ පොලිසිය සහ බස්නාහිර පළාත් දකුණ අපරාධ කොට්ඨාශය වැඩිදුර විමර්ශන සිදුකරනු ලබනවා.",
       "URL": "https://www.hirunews.lk/318506/මහමග-යන-පුද්ගලයන්ගේ-දේපළ-සහ-රන්-භාණ්ඩ-කොල්ලකෑ-දෙදෙනෙක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=787"
}