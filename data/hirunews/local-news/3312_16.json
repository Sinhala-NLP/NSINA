{
       "Source": "hirunews",
       "Timestamp": "Saturday, 08 June 2019 - 7:26",
       "Headline": "දකුණු - කළුතර දුම්රිය ස්ථානයේ ආරක්ෂාවට සිටි හමුදා සෙබලාට, පහරදුන් සැකකරු අත්අඩංගුවට",
       "News Content": "කළුතර දකුණ දුම්රිය ස්ථානයේ ආරක්ෂාවට යොදවා සිටි යුද හමුදා සෙබලෙකුට තියුණු ආයුධයකින් පහරදුන් සැකකරු අත්අඩංගුවට ගෙන තිබෙනවා.\nඊයේ පස්වරුවේ දුම්රිය ස්ථානයේ සැකකටයුතු ලෙස සිටි මෙම පුද්ගලයා පරික්ෂා කිරීමට යාමේදී ඔහු සතුව තිබූ තියුණු ආයුධයකින් මෙම පහරදීම සිදුකර තිබුණා.\nඉන් යුද හමුදා සෙබලාගේ වම් උරහිසට තුවාල සිදු වී ඇති බවයි පොලීසිය සඳහන් කළේ.\nයුද හමුදා සෙබලා මේ වනවිට කළුතර - නාගොඩ රෝහලේ 5 වන වාට්ටුවේ ප්‍රතිකාර ලබන අතර, ඔහුගේ තත්ත්වය බරපතල නොවන බව රෝහල් ප්‍රකාශයෙකු කියා සිටියා.\nමෙලෙස තුවාල ලබා ඇත්තේ යටවත්ත යුද හමුදා කඳවුරට අනුයුක්තව සේවය කර යුද හමුදා සෙබලෙක්.\nසිද්ධිය සම්බන්ධයෙන් අත්අඩංගුවට ගත් සැකකරු 59 හැවිරිදි ලූනාව - මොරටුව ප්‍රදේශයේ පදිංචි පුද්ගලයෙක් වන අතර, ඔහු මානසික ආබාධයකින් පෙලෙන බවයි පොලිසිය සඳහන් කළේ.",
       "URL": "https://www.hirunews.lk/217943/දකුණු-කළුතර-දුම්රිය-ස්ථානයේ-ආරක්ෂාවට-සිටි-හමුදා-සෙබලාට-පහරදුන්-සැකකරු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=3312"
}