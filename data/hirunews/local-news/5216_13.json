{
       "Source": "hirunews",
       "Timestamp": "Saturday, 09 January 2016 - 13:25",
       "Headline": "UPDATE: හිරුණිකාට ඇප - නඩුව යළි 12",
       "News Content": "දෙමටගොඩ ප්‍රදේශයේදී පුද්ගලයෙකු පැහැර ගෙන ගොස් පහරදී තර්ජනය කිරීමේ සිද්ධිය සම්බන්ධයෙන් හිරුණිකා ප්‍රේමචන්ද්‍ර අද අත්අඩංගුවට ගත්තා.\nපොලිස් මාධ්‍ය ප්‍රකාශක කාර්යාලය සදහන් කළේ කොළඹ අපරාධ කොට්ඨාශය, හිරුණිකා ප්‍රේමචන්ද්‍ර, ඇගේ නිවසේදී අත්අඩංගුවට ගත් බවයි.\nඅත්අඩංගුවට ගත් හිරුණිකා ප්‍රේමචන්ද්‍රගෙන් කොළඹ අපරාධ කොට්ඨාශය ප්‍රකාශයක් ලබා ගැනීමෙන් අනතුරුව අලූත්කඬේ අංක 2 මහේස්ත්‍රාත් අධිකරණය වෙත ඉදිරිපත් කරනු ලැබුවා.\nඑහිදී මහේස්ත්‍රාත්වරයා නියෝග කළේ හිරුණිකා ප්‍රේමචන්ද්‍ර රුපියල් ලක්ෂය බැගින් වූ ශරීර ඇප දෙකක් මත මුදා හැරීමටයි.\nනඩුව ලබන 12 වනදා යළි කැඳවීමටයි නියමිතව ඇත්තේ.\nදෙමටගොඩ ප්‍රදේශයේදී පුද්ගලයෙකු පැහැර ගෙන ගොස් පහරදී තර්ජනය කිරීමේ සිද්ධිය සම්බන්ධයෙන්  හිරුණිකා ප්‍රේමචන්ද්‍ර අත්අඩංගුවට ගන්නා ලෙස කොළඹ අපරාධ කොට්ඨාශය වෙත නීතිපතිවරයා  උපදෙස් ලබාදී තිබුණා.\nදෙමටගොඩ රෙදිපිලි වෙළඳසැලක සේවය කළ 34 හැවිරිදි පුද්ගලයෙකු හිරුණිකා ප්‍රේමචන්ද්‍රට අයත් ඩිෆෙන්ඩර් රථයකින් පැමිණි පිරිසක් විසින් පැහැර ගනු ලැබුවේ පසුගිය 21 වනදායි. පසුව සිද්ධිය සම්බන්ධයෙන් චෝදනා එල්ල වූ හිරුණිකා ප්‍රේමචන්ද්‍රගේ ආධාරකරුවන් 8 දෙනෙකු අත්අඩංගුවට ගනු ලැබුවා.\nඅත්අඩංගුවට ගත් එම සැකකරුවන් අටදෙනා අධිකරණයට ඉදිරිපත් කළ අතර එහිදී ඔවුනට දැඩිව අවවාද කළ කොළඹ අතිරේක මහේස්ත්‍රාත් මොහොමඞ් නිහායි නියෝග කළේ එක් අයෙකුට රුපියල් ලක්ෂය බැගින් වූ ශරීර ඇප දෙකක් මත මුදාහැරීමටයි.\nඑමෙන්ම පැමිණිලිකරුවන්ට බලපෑම් කළහොත් ඇප අවලංගු කරන බවද අතිරේක මහේස්ත්‍රාත්වරයා මෙහිදී දැනුම්දුන්නා.\nවිත්තියේ පාර්ශවය විසින් හිරුණිකා ප්‍රේමචන්ද්‍රට අයත් ඩිෆෙන්ඩර් රථය නිදහස් කරන ලෙස මෙහිදී ඉල්ලීමක් කළත් රජයේ නීතීඥවරයා ඊට දැඩිව විරෝධය පළ කිරීමත් සමඟ අධිකරණය එම ඉල්ලීම ප්‍රතික්ෂේප කළා.\nසිද්ධියට අදාළ නඩුව යළි ලබන 12 වනදා කැඳවීමට නියමිතයි.\nUpdate - Saturday, January 9, 2016 : 1721\n--------------------------------------------------\nදෙමටගොඩ ප්‍රදේශයේදී පුද්ගලයෙකු පැහැර ගෙන ගොස් පහරදී තර්ජනය කිරීමේ සිද්ධිය සම්බන්ධයෙන් අත්අඩංගුවට ගත් හිරුණිකා ප්‍රේමචන්ද්‍රට අධිකරණයෙන් ඇප නියම වුණා.\nකොළඹ - අලූත්කඬේ අංක 2 ක මහේස්ත්‍රාත් අධිකරණය හමුවට හිරුණිකා ප්‍රේමචන්ද්‍ර ඉදිරිපත් කල අවස්ථාවේ රුපියල් ලක්ෂ 2 ක බැගින් ශරීර ඇප දෙකක් මත මුදා හැරීමටයි අධිකරණය නියෝග කළේ.\nනඩුව යළි ලබන 12 වනදා කැදවීමට නියමිතයි. දෙමටගොඩදී තරුණයෙකු පැහැර ගෙන ගොස් පහරදී තර්ජනය කිරීමේ සිද්ධිය සම්බන්ධයෙන් චෝදනා එල්ල වූ හිරුණිකා ප්‍රේමචන්ද්‍ර කොළඹ අපරාධ කොට්ඨාශය විසින් ඇයගේ නිවසේදී අද පෙරවරුවේ අත්අඩංගුවට ගත්තා.",
       "URL": "https://www.hirunews.lk/123683/update-හිරුණිකාට-ඇප-නඩුව-යළි-12",
       "Category": "Local News",
       "Parent URL": "https://www.hirunews.lk/local-news.php?pageID=5216"
}