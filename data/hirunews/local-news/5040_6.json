{
       "Source": "hirunews",
       "Timestamp": "Thursday, 19 May 2016 - 16:40",
       "Headline": "අරණායක නායයෑමෙන් 144 ක් අතුරුදන් - තවත් තැන් 2ක නායයෑමේ අවදානමක්",
       "News Content": "අරණායක - සාමසර කන්ද නායයෑමෙන් පුද්ගලයින් 144 දෙනෙකු අතුරුදන්වී තිබෙනවා.\nඅරණායක ප්‍රාදේශිය ලේකම් සාම් ෆයිසර් හිරු ප්‍රවෘත්ති අංශයට සඳහන් කළේ නායයෑමෙන් නිවාස 80 ක් සම්පූර්ණයෙන්ම විනාශ වී ඇති බවයි.\nනායයෑම සිදුවූ ප්‍රදේශවල ග්‍රාම නිලධාරීන් හරහා  එම තොරතුරු ලබාගත් බවයි ඔහු කියා සිටියේ.\nමේ අතර සාමසර කන්ද නායයෑමෙන් අතුරුදන්වූ පුද්ගලයින්ගේ මළ සිරුරු 17 ක් මේ වනවිට සොයාගෙන තිබෙනවා.\nදෙවන දිනටත් අද උදෑසන මෙහෙයුම් ආරම්භ කළ අතර ඊට ප්‍රදේශයට ඇද හැලෙන වර්ෂාපතනය හේතුවෙන් බාධා එල්ල වුණා.\nකෙසේ වෙතත් අඛන්ඩව මෙහෙයුම් කටයුතු සිදුකරන බවයි එම මෙහෙයුම් කටයුතු භාර යුද හමුදාවේ බස්නාහිර ආඥාපති මේජර් ජනරාල් සුදන්ත රණසිංහ හිරු ප්‍රවෘත්ති අංශයට සඳහන් කළේ.\nමේ අතර සොයාගත් මළ සිරුරුවලින් හඳුනාගෙන ඇති පුද්ගලයින්ගේ අවසන් කටයුතු හෙට දිනයේදී සිදුකිරීමට නියමිතයි.\nහත්ගම්පොල පොදු සුසාන භූමියේ සමූහ ලෙස එම භූමදාන කටයුතු  සිදු කෙරෙන බවයි අරණායක ප්‍රාදේශීය ලේකම් කාර්යාලය අද පැවති විශේෂ සාකච්ඡාවකින් පසුව තීරණය කර ඇත්තේ.\nසාමසර කන්ද නායයෑම හේතුවෙන් අවතැන්වූ පුද්ගලයින් 1700 ක් පමණ පිරිසක් මේ වනවිට අරණායක ප්‍රදේශයේ විහාරස්ථාන සහ පාසල් ඇතුලූ ස්ථාන 9 ක රඳවා සිටිනවා.\nඔවුන්ට අවශ්‍ය කරන සියලූම පහසුකම් ලබාදීමට කටයුතු කර ඇති බවයි ආපදා කළමනාකරන මධ්‍යස්ථානය සඳහන් කළේ.\nමේ අතර නායගිය ස්ථානය නැරඹීම සඳහා පිට පළාත්වල ජනතාවට එම ප්‍රදේශයට පැමිණීමෙන් වළකින ලෙසට පොලීසිය ඉල්ලීමක් කළා.\nඒ, අදාළ මෙහෙයුම් කටයුතු බාධාවීම සහ එය අනතුරුදායක වීම හේතුවෙන්.\nඑමෙන්ම අරණායක - ගංතුන - උඩගම ප්‍රදේශයේ නායයෑමේ අවදානමක් හේතුවෙන් පුද්ගලයින් 200 දෙනෙකු පමණ  අද ආරක්ෂිත ස්ථාන වෙත යොමුකර තිබෙනවා.\nමේ අතර අරණායක - අම්බලකන්ද - බැලූම්ගල කන්දේ නායයෑමේ අවදානමක් හේතුවෙන් ද තවත් පවුල් 80 ක් පමණ එම ප්‍රදේශයෙන් ඉවත් කර ඇති බවටයි වාර්තාවන්නේ.\nකෑගල්ල - බුලත්කොහුපිටිය - කළුපහනවත්ත - අරන්දර ප්‍රදේශයේ පෙරේදා සිදුවූ නායයෑමෙන් අතුරුදන්වූ පුද්ගලයින් 16 දෙනාගෙන් 14කගේම සිරුරු මේ වනවිට සොයාගෙන තිබෙනවා.\nතවත් දෙදෙනෙකුගේ සිරුරු සොයා මෙහෙයුම් සිදුකරන බවයි ආපදා කළමනාකරන මධ්‍යස්ථානය සඳහන් කළේ.\nපෙරේදා රාත්‍රියේ වතු නිවාස 10 කින් 6 ක් මෙලෙස නායයෑමට ලක්වූ  අතර, එහිදී  පුද්ගලයින් 16 දෙනෙකු අතුරුදන් වී තිබුණා.\nමේ අතර කෑගල්ල දිස්ත්‍රික්කයේ නායයාමේ ස්ථාන 84 ක් හඳුනාගෙන ඇති බව ජාතික ගොඩනැගිලි පර්යේෂණ සංවිධානය ප්‍රකාශ කළා.\nකොළඹ අද පැවති මාධ්‍ය හමුවකට එක්වෙමින් එහි නායයාම් පර්යේෂණ හා අවදානම් කලාප අධ්‍යයන අංශයේ අධ්‍යක්ෂ ආර්.එම්.එස්. බණ්ඩාර කියා සිටියේ කෑගල්ල සහ රත්නපුර දිස්ත්‍රික්කවල පදිංචි ජනතාව තවදුරටත් නායයාම් පිළිබදව දැඩි විමසිල්ලකින් පසුවිය යුතු බවයි.\nතම ඥාතීන් හිතමිතුරන් අතුරුදන්වීමෙන් අසරණ වී සිටින බොහෝ පිරිසක් අරණායක සාමසරකන්ද ප්‍රදේශයේදී අපට හමු වුණා.\nනායයෑමෙන් විනාශ වුණු එක් තරුණයෙකුගේ නිවසද යුදහමුදාවේ විශේෂ පරීක්ෂාවට ලක්වුණා.\nනමුත් මේ වන තෙක් ඔහුගේ ඥාතීන් පිළිබඳ කිසිඳු තොරතුරක් අනාවරණ වී නැහැ.\nමේ අතර තම ස්වාමියා සොයාගත නොහැකිවීමෙන් ලතවෙන සුනඛයෙක් පිළිබඳ හිරු ප්‍රවෘත්ති තුළින් අපි ඔබට තොරතුරු ගෙනආවා.\nඑම ස්වාමියා ඇතුළු පිරිස අවතැන් කඳවුරක සිටියදී සුනඛයාට හමු වූ මොහොත ද ඉතා සංවේදී අවස්ථාවක් උනා.",
       "URL": "https://www.hirunews.lk/133573/අරණායක-නායයෑමෙන්-144-ක්-අතුරුදන්-තවත්-තැන්-2ක-නායයෑමේ-අවදානමක්",
       "Category": "Local News",
       "Parent URL": "https://www.hirunews.lk/local-news.php?pageID=5040"
}