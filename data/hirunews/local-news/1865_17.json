{
       "Source": "hirunews",
       "Timestamp": "Wednesday, 23 June 2021 - 14:33",
       "Headline": "ධීවරයින් ශ්‍රේෂ්ඨාධිකරණයට",
       "News Content": "එක්ස්ප්‍රස් පර්ල් නෞකාවේ ඇති වූ ගින්නෙන් පසු පානදුර සිට මීගමුව දක්වා ධීවර කටයුතු අත්හිටුවීමෙන් බලපෑමට ලක්වූ සෑම ධීවරයෙකුටම රුපියල් ලක්ෂ 5 බැගින් වූ වන්දි ගෙවන ලෙස රජයට නියෝගයක් නිකුත් කරන්නැයි ඉල්ලා ශ්‍රේෂ්ඨාධිකරණයට මූලික අයිතිවාසිකම් පෙත්සමක් ඉදිරිපත්ව තිබෙනවා.\nඒ, මානව හිමිකම් ක්‍රියාකාරිකයෙකු වන සරත් ඉද්දමල්ගොඩ පියතුමා සහ ධීවරයින් දෙදෙනෙකු විසින්.\nඅදාළ මූලික අයිතිවාසිකම් පෙත්සමේ වග උත්තරකරුවන් ලෙස පරිසර අමාත්‍ය මහින්ද අමරවීර, ධීවර අමාත්‍ය ඩග්ලස් දේවානන්දා, වරාය අමාත්‍ය රෝහිත අබේගුණවර්ධන සහ නීතිපතිවරයා ඇතුළු 12 දෙනෙකු නම් කර තිබෙනවා.\nපෙත්සම්කරුවන් පෙන්වා දෙන්නේ නෞකාව ගිනි ගැනීමෙන් පසු ධීවර කටයුතු තාවකාලිකව තහනම් කිරීමට රජය පියවර ගැනීමෙන් මීගමුව ප්‍රදේශයේ ධීවර පවුල් 7753කගේ ජීවනෝපායන් මුළුමනින්ම අහිමි වී ඇති බවයි.\nඑමෙන්ම, මීගමුව ප්‍රදේශයේ කරවල වේලීමේ නියුතු තවත් ධීවර පවුල් 2130කට ද රැකියා අහිමි වී ඇති බවට පෙත්සම්කරුවන් චෝදනා කරනවා.\nඑමෙන්ම, මොරටුව - මුරවත්ත වෙරළට සහ ලුනාව කළපුවට අද මියගිය කැස්බෑවන් දෙදෙනෙකුගේ සිරුරු ගොඩගසා තිබුණා.",
       "URL": "https://www.hirunews.lk/275131/ධීවරයින්-ශ්‍රේෂ්ඨාධිකරණයට",
       "Category": "Local News",
       "Parent URL": "https://www.hirunews.lk/local-news.php?pageID=1865"
}