{
       "Source": "hirunews",
       "Timestamp": "Thursday, 25 May 2023 - 8:12",
       "Headline": "විස මත්ද්‍රව්‍ය භාවිත කරමින් බස් රථ ධාවනය කළ රියැදුරන් අත්අඩංගුවට",
       "News Content": "ගතවූ දින දෙකක කාලය තුළ විස මත්ද්‍රව්‍ය භාවිත කරමින් බස් රථ ධාවනය කළ රියැදුරන් 15 දෙනකු පොලිසිය විසින් අත්අඩංගුවට ගෙන තිබෙනවා.\nඒ රියැදුරන් විස මත්ද්‍රව්‍ය භාවිත කරමින් බස් රථ ධාවනය කරන බවට ලද තොරතුරු මත බස්නාහිර පළාත කේන්ද්‍ර කර ගනිමින් පොලිස් ස්ථාන 106ක නිලධාරීන්ගේ සහභාගිත්වයෙන් මෙම විශේෂ මෙහෙයුමක් සිදු කළ අවස්ථාවේදීයි.\nඒ සඳහා බස් රථ 775ක් පක්‍ෂා කොට එම බස් රථවල රියැදුරන්ගේ ඛේටය පරීක්‍ෂා කිරීමෙන් මෙම රියැදුරන් 15 හඳුනාගෙන තිබෙන බවයි වාර්තා වන්නේ.\nමෙලෙස විස මත්ද්‍රව්‍ය භාවිත කරමින් කොටු වූ රියැදුරන්ගේ මුත්‍රා සාම්පල පරීක්‍ෂා කර ඔවුන්ට එරෙහිව නඩු පවරන බව පොලිසිය සඳහන් කළා.\nරියැදුරන් හඳුනා ගැනීම සඳහා මෙතෙක් ඇල්කොලයසිර් නළ භාවිත කළද විස මත්ද්‍රව්‍ය භාවිත කරමින් බස් එළවන රියැදුරන් සම්බන්ධයෙන් නිසි ක්‍රමවේදයක් නොමැති බවයි වාර්තා වී ඇත්තේ.\nමාර්ග ආරක්‍ෂාව භාර ජාතික සභාව විසින් මේ සඳහා අවශ්‍ය මුදල් ලබාදීමෙන් පසු අන්තරායකර ඖෂධ පාලක මණ්ඩලය ඒ සඳහා විශේෂ නළ කට්ටල පොලිස් දෙපාර්තමේන්තුව වෙත ලබාදීමට නියමිතයි.",
       "URL": "https://www.hirunews.lk/336149/විස-මත්ද්‍රව්‍ය-භාවිත-කරමින්-බස්-රථ-ධාවනය-කළ-රියැදුරන්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=318"
}