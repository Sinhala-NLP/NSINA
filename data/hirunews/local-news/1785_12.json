{
       "Source": "hirunews",
       "Timestamp": "Friday, 30 July 2021 - 19:58",
       "Headline": "මෙන්ඩිස්, ගුණතිලක සහ දික්වැල්ලට වසරක ජාත්‍යන්තර තරඟ තහනමක් සහ රුපියල් මිලියන 10 බැගින් දඩ (වීඩියෝ)",
       "News Content": "ශ්‍රී ලංකා ක්‍රිකට් කණ්ඩායමේ පසුගිය එංගලන්ත තරග සංචාරය අතරතුර විනය වි‍රෝධී අයුරින් ජෛව ආරක්ෂිත බුබුලින් පිටතට පැමිණි බවට එවකට ශ්‍රී ලංකා එක්දින සහ පන්දු 20 කණ්ඩායමේ උපනායක කුසල් මෙන්ඩිස්ට, නිරෝෂන් දික්වැල්ලට සහ ධනුෂ්ක ගුණතිලකට චෝදනා එල්ල වුණා.\nජෛව ආරක්ෂිත බුබුලෙන් පිටතට පැමිණි මෙම ක්‍රීඩකයින් තිදෙනා මධ්‍යම රාත්‍රීයේදී එංගලන්තයේ ඩරම් හි වීථියක ඉබා ගාතයේ ඇවිද යන අයුරු ක්‍රීඩාලෝලියෙකු විසින් ලබාගත් දර්ශන මගින් තහවුරු වුණා.\nඒ අනුව ශ්‍රී ලංකා ක්‍රිකට් බලධාරීන් පියවර ගත්තේ වහාම ක්‍රියාත්මක වන පරිදි එංගලන්ත තරග සංචාරය අතරතුරම කුසල්, ධනුෂ්ක සහ දික්වැල්ල යළි මෙරටට ගෙන්වා ගැනීමටයි.\nඒ අතරතුර ක්‍රිකට් ආයතනය පියවර ගත්තේ අදාළ සිද්ධිය සම්බන්ධයෙන් විමර්ශනය කිරීම සඳහා පංච පුද්ගල කමිටුවක් නම් කරන්නටයි.\nඒ, හිටපු ශ්‍රේෂ්ඨාධිකරණ විනිසුරු නිමල් දිසානායකගේ ප්‍රධානත්වයෙන්.\nඅදාළ සිද්ධිය සම්බන්ධයෙන් ක්‍රිකට් විනය කමිටුව මගින් මෙම ක්‍රීඩකයින් තිදෙනාට චෝදනා පත්‍රයක් ගොනු කළේ ඒ අතරතුරයි.\nඑම චෝදනා වන්නේ,\n1 - කොවිඩ් 19 ආරක්ෂණ මාර්ගෝපදේශ බිඳ දමමින් කණ්ඩායම් කළමනාකරණයේ උපදෙස් සහ රෙගුලාසී උල්ලංඝනය වන සේ කටයුතු කොට කණ්ඩායමේ සාමාජිකයින් සහ එම සංචාරයට සම්බන්ධ වෙනත් අයගේ ආරක්ෂාව අනතුරේ දැමීම.\n2 - රාත්‍රී 10.30 වන විට අනිවාර්යයෙන්ම සිය හෝටල් කාමරයේ සිටිය යුතු බවට වන කණ්ඩායම් කළමනාකාරීත්වයේ උපදෙස් හා රෙගුලාසි උල්ලංඝනය කිරීම.\n3 - එවැනි ක්‍රියාවන් තුළින් ශ්‍රී ලාංකේය ක්‍රිකට් ක්‍රීඩාවට මෙන්ම රටට වන අපකීර්තිමත් වන අයුරින් කටයුතු කිරීමයි.\nඅදාළ කරුණු 03 පිළිබඳව සලකා බලමින් ශ්‍රී ලංකා ක්‍රිකට් විනය කමිටුව මගින් මෙම ක්‍රීඩකයින් තිදෙනාට ලබා දියයුතු දඩුවම් ඊයේ (29) නිර්දේශ කළා.\nඒ අතරතුර කුසල් මෙන්ඩිස්, ධනුෂ්ක ගුණතිලක සහ නිරෝෂන් දික්වැල්ල විසින් ක්‍රිකට් ආයතනය වෙත ලිපියක් යොමු කරමින් තමන් අතින් සිදුවූ වරද පිළිගෙන තිබුණා.\nමේ අනුව ක්‍රිකට් විනය කමිටුව විසින් නිර්දේශ කර ඇති බවට වාර්තා වුණේ කුසල් මෙන්ඩිස්ට සහ ධනුෂ්ක ගුණතිලකට වසර දෙකක තරග තහනමක් පනවන්නටත්, නිරෝෂන් දික්වැල්ලට වසර එක හමාරක තහනමක් පනවන්නටයි.\nමීට අමතරව එක් අයෙකුට අමෙරිකානු ඩොලර් 25,000 බැගින් දඩ පනවන්නටත් නිර්දේශ කර තිබුණා.\nමෙම නිර්දේශයන් අද රැස් වූ ශ්‍රී ලංකා ක්‍රිකට් විධායක කමිටුවට යොමු කළ අතර එහිදී ඔවුන් විසින් තීරණය කළේ කුසල් මෙන්ඩිස්ට, ධනුෂ්ක ගුණතිලකට සහ නිරෝෂන් දික්වැල්ලට වසර ජාත්‍යන්තර ක්‍රිකට් තහනමක් පනවන්නටයි.\nඑමෙන්ම ඔවුන් තිදෙනා සදහා මාස 06ක දේශීය ක්‍රිකට් තහනමක් ද පනවා තිබෙනවා.\nමීට අමතරව එක් අයකුට රුපියල් මිලියන 10 බැගින් වූ දඩ මුදලක් පැනවීමටත් ශ්‍රී ලංකා ක්‍රිකට් විධායක කමිටුවේ අනුමැතිය හිමි වුණා.\nතහනම ක්‍රියාත්මක කාලය ඇතුළත කුසල්ටල දික්වැල්ලට සහ ධනුෂ්කට ක්‍රිකට් ක්‍රීඩාව සම්බන්ධ කිසිදු කටයුත්තකට සම්බන්ධ විය නොහැකි අතර ශ්‍රී ලංකා ක්‍රිකට් ආයතනය විසින් නිර්දේශ කරනු ලබන වෛද්‍යවරයකු යටතේ උපදේශනය ලැබීම අනිවාර්ය කර තිබෙනවා.",
       "URL": "https://www.hirunews.lk/278438/මෙන්ඩිස්-ගුණතිලක-සහ-දික්වැල්ලට-වසරක-ජාත්‍යන්තර-තරඟ-තහනමක්-සහ-රුපියල්-මිලියන-10-බැගින්-දඩ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1785"
}