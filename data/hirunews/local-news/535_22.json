{
       "Source": "hirunews",
       "Timestamp": "Tuesday, 14 February 2023 - 22:54",
       "Headline": "ගම්පොළ ප්‍රදේශයේ ATM යන්ත්‍රය කොල්ලකෑමේ සිද්දියට 7 දෙනෙකු අත්අඩංගුවට",
       "News Content": "ගම්පොල නගරයේ පිහිටි පෞද්ගලික බැංකුවක ඒ.ටී.එම්. යන්ත්‍රය ගලවාගෙන යෑමේ සිද්ධියට අදාළව සැකකරුවන් හත්දෙනෙකු පොලිසිය අත්අඩංගුවට ගෙන තිබෙනවා.\nපොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව කියා සිටියේ අත්අඩංගුවට ගත් සැකකරුවන් අතර පුත්තලම ප්‍රදේශයේ පදිංචිකරුවන් දෙදෙනෙකු සහ ගම්පොල ප්‍රදේශයේ පදිංචිකරුවන් දෙදෙනෙකු සිටින බවයි.\nඔවුන් සමඟ කොල්ලකන ලද ඒ.ටී.එම් යන්ත්‍රයේ මුදල් සහ පිස්තෝලයක්ද සොයාගෙන තිබෙනවා.\nඅදාළ පිස්තෝලය අරගල කාලසීමාවේ පුත්තලම් දිස්ත්‍රික් පාර්ලිමේන්තු මන්ත්‍රී අලි සබ්රි රහීම්ගේ නිවසට ගිනි තැබූ අවස්ථාවේ එහි තිබී සොරකම් කරන ලද එකක් බවයි මේ වනවිට අනාවරණ වී ඇත්තේ.\nපසුගිය ජනවාරි 25 වනදා ගම්පොල නගරයේ පිහිටි පෞද්ගලික බැංකුවක ඒ.ටී.එම්. යන්ත්‍රය ආයුධ සන්නද්ධව පැමිණි පිරිසක් විසින් බැංකුවේ ආරක්ෂක නිලධාරියාගේ හිසට පිස්තෝලයක් එල්ල කර ඔහුව පුටුවක ගැටගසා ගළවාගෙන ගොස් තිබුණා.\nපසුව ඒ.ටී.එම්. යන්ත්‍රයේ රුපියල් හැත්තෑ හය ලක්ෂ 46,700 ක මුදලක් තිබූ බව හෙළිවුණා.\nඅනතුරුව කොල්ලකරුවන් පැමිණි වෑන් රථය පේරාදෙණිය ප්‍රදේශයේ දමාගොස් තිබියදී සොයා ගැනුනු අතර, එහි රියදුරාගෙන්ද පොලීසිය ඒ සම්බන්ධයෙන් ප්‍රශ්න කළා.",
       "URL": "https://www.hirunews.lk/327439/ගම්පොළ-ප්‍රදේශයේ-atm-යන්ත්‍රය-කොල්ලකෑමේ-සිද්දියට-7-දෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=535"
}