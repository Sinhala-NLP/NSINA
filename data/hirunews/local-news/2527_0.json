{
       "Source": "hirunews",
       "Timestamp": "Tuesday, 11 August 2020 - 14:03",
       "Headline": "ග්‍රෑන්ඩ්පාස්වල 112ක් ඇල්ලූ පොලිස් මෙහෙයුම (වීඩියෝ)",
       "News Content": "ග්‍රෑන්ඩ්පාස් ප්‍රදේශයේ ඊයේ සිදුකළ විශේෂ පොලිස් මෙහෙයුමකදී පුද්ගලයින් 112 දෙනෙකු අත්අඩංගුවට ගෙන තිබෙනවා.\nකොළඹ - උතුර කොට්ඨාශයට අයත් පොලිස් ස්ථානවල නිලධාරීන් 125 දෙනෙකු පමණ මෙම සෝදිසි මෙහෙයුම සඳහා එක්ව සිටි බවයි පොලිස් මාධ්‍ය ප්‍රකාශක කාර්යාලය සඳහන් කළේ.\nඑහිදී හෙරොයින් සහ ගංජා සමඟින් සැකකරුවන් 51 දෙනෙකු අත්අඩංගුවට ගනු ලැබුවා.\nමීට අමතරව විවිධ වැරදි සම්බන්ධයෙන් ද පොලිසියට අවශ්‍යව සිටි පුද්ගලයින් 61 දෙනෙකු අත්අඩංගුවට ගෙන ඇති අතර ඔවුන් අද මාළිගාවත්ත මහේස්ත්‍රාත් අධිකරණයට ඉදිරිපත් කිරීමට නියමිතයි.\nමේ අතර, එප්පාවල- ඉහළගම ප්‍රදේශයේ නිවසක් අසල කලෙක සිට පවත්වාගෙන ගිය නීති විරෝධී මත්පැන් නිශ්පාදනාගාරයක් වටලා ගෝඩා බැරල් 2ක්, නීති විරෝධී මත්පැන් බොතල් 300ක් සහ මත්පැන් නිශ්පාදනය සඳහා යොදාගන්නා උපකරණ රැසක් තඹුත්තේගම පොලිස් මත්ද්‍රව්‍ය නාශක කාර්යාංශය සිය භාරයට ගත්තා.\nමෙහෙයුම සිදු කරන අවස්ථාවේදී සැකකරුවන් ප්‍රදේශයෙන් පළාගොස් ඇති අතර ඔවුන් අත්අඩංගුවට ගැනීම සඳහා එප්පාවල පොලිසිය විමර්ෂණ ආරම්භ කර තිබෙනවා.",
       "URL": "https://www.hirunews.lk/247587/ග්‍රෑන්ඩ්පාස්වල-112ක්-ඇල්ලූ-පොලිස්-මෙහෙයුම-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2527"
}