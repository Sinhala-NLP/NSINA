{
       "Source": "hirunews",
       "Timestamp": "Monday, 05 February 2018 - 9:55",
       "Headline": "ඔන්චිලි පදිමින් සිටි දැරියක් මරුට",
       "News Content": "යාපනය කෝපායි පොලිස් වසමේ කොකුවිල් නැගෙනහිර ප්‍රදේශයේදී 09 හැවිරිදි දැරියක් ඊයේ (04) සවස ඔන්චිලි පදිමින් සිටින අතරතුර ඔන්චිල්ලාවේ සාරි පොටට බෙල්ල සිරවීමෙන් දැරිය එම ස්ථානයේදීම මිය ගොස් ඇති බව කෝපායි පොලීසිය පවසනවා.\n09 හැවිරිදි සිවනේෂන් අක්ෂයණි දැරිය උපතින්ම ගොළු දැරියක් වන අතර දැරියගේ මව හා පියාද ගොළු බවයි සඳහන් වන්නේ.\nදැරියගේ මව හා පියා නගරයට ගොස් එන තුරු දැරිය නිවස තුළ දමා ගොස් ඇති අතර මවත් පියාත් නැවත නිවසට පැමිණ විපරම් කර බලන විට නිවස තුළ නොසිටි දැරිය ඔන්ච්චිලාවේ බෙල්ල සිරවී සිටිනු දැක එම අවස්ථාවේදීම යාපනය ශික්ෂණ රෝහලට රැගෙන ගියද රෝහලට රැගෙන යන විටත් දැරිය මිය ගොස් ඇති බවට කෝපායි පොලීසිය ප්‍රකාශ කළා.\nමිය ගිය දැරිය ඔන්චිලි පැද ඇත්තේ සාරියකින් සාදන ලද ඔන්චිල්ලාවක වන අතර සාරි ඔන්චිල්ලාව කැරකවීමෙන් එයට දැරියගේ බෙල්ල සිර වී ඇති බවට මෙතෙක් සිදු කරන ලද පරික්ෂණවලින් අනාවරණ වී ඇති බවයි කෝපායි පොලීසිය වැඩි දුරටත් කියා සිටියේ.",
       "URL": "https://www.hirunews.lk/182914/ඔන්චිලි-පදිමින්-සිටි-දැරියක්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=4092"
}