{
       "Source": "hirunews",
       "Timestamp": "Sunday, 10 April 2022 - 8:35",
       "Headline": "වැඩි මිලට ගෑස් අලෙවි කරන වෙළඳුන් ගැන පොලිසියට පැමිණිලි කරන්න - ලිට්රෝ සමාගම (වීඩියෝ)",
       "News Content": "ලිට්රෝ සමාගම මෙතෙක් ගෑස් මිල වැඩි කිරීමක් සිදු නොකර ඇති බැවින් වැඩි මිලට ගෑස් අලෙවි කරන වෙළඳුන් පිළිබඳව පොලිසියට පැමිණිලි කරන ලෙස ලිට්රෝ සමාගමේ සභාපති තෙෂාර ජයසිංහ පාරිභෝගිකයින්ට දැනුම් දෙනවා.\nඑසේම, ඒ පිළිබඳව පැමිණිලි ලිට්රෝ සමාගමේ 1311 දුරකතන අංකයටද දැනුම්දිය හැකි බවයි ඔහු කියා සිටියේ.\nමේ අතර, ගෑස් මෙට්‍රික් ටොන් 3900 ක් රැගෙන මාලදිවයිනේ සිට ඊයේ (09) දිවයිනට පැමිණි නෞකාවෙන් ගෑස් ගොඩබෑමේ කටයුතු මේ වනවිට ආරම්භ කර තිබෙනවා.\nසමාගමේ නිෂ්පාදන කටයුතු අඛන්ඩව සිදුකෙරෙන අතර, මේ වනවිට දිනකට ගෑස් සිලින්ඩර 110,000 ක් පමණ වෙළඳපොලට නිකුත් කිරීමට කටයුතු කරන බවයි සභාපතිවරයා සඳහන් කළේ.\nකෙසේ වෙතත් දිවයිනේ ප්‍රදේශ රැසක ගෑස් අලෙවි මධ්‍යස්ථාන ඉදිරිපිට ඊයේ තවදුරටත් ගෑස් පෝලිම් දැකගත හැකිවුණා.\nමේ අතර, අද (10) දිනයේ දිවයින පුරා විදුලිය කප්පාදු කෙරෙන්නේ පැයක කාලයක් පමණක් බව මහජන උපයෝගීතා කොමිෂන් සභාව ප්‍රකාශ කළා.\nඑහි සභාපති ජනක රත්නායක කියා සිටියේ 06 ත් රාත්‍රී 10ත් අතර කාලයේදී දිවයින පුරා ප්‍රදේශවලට කලාප වශයෙන් මෙම විදුලි කප්පාදුව සිදු කිරීමට ලංකා විදුලි බල මණ්ඩලය වෙත අනුමැතිය ලබා දී ඇති බවයි.\nමේ අතර, ඉන්ධන පිරවුම්හල් ආශ්‍රිතව ඊයේ දිනයේදීත් පෝලිම් දැකගත හැකි වුණා.",
       "URL": "https://www.hirunews.lk/301607/වැඩි-මිලට-ගෑස්-අලෙවි-කරන-වෙළඳුන්-ගැන-පොලිසියට-පැමිණිලි-කරන්න-ලිට්රෝ-සමාගම-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1239"
}