{
       "Source": "hirunews",
       "Timestamp": "Friday, 24 December 2021 - 16:05",
       "Headline": "වෛද්‍ය වර්ජනය අවසන් (වීඩියෝ)",
       "News Content": "වෛද්‍යවරුන්ගේ පත්වීම් ලැයිස්තු සැකසීම ඇතුළු ඉල්ලීම් හතක් මුල් කරගෙන රජයේ වෛද්‍ය නිලධාරීන්ගේ සංගමය ආරම්භ කර තිබූ වෛද්‍ය වර්ජනය තාවකාලිකව අත්හිටුවීමට අද (24) තීරණය කළා.\nඒ, එම සංගමයේ මධ්‍යම කාරක සභා රැස්වීමෙන් අනතුරුවයි.\nඅද 04 වන දිනටත් ක්‍රියාත්මක වූ වෛද්‍ය වර්ජනය හේතුවෙන් රජයේ රෝහල් වෙත ප්‍රතිකාර ලබා ගැනීමට පැමිණි රෝගීන් දැඩි දුෂ්කරතාවලට මුහුණ දුන්නා.\nමේ අතර, රජයේ වෛද්‍ය නිලධාරීන්ගේ සංගමයේ අද පැවති මධ්‍යම කාරක සභා රැස්වීමේදී තීරණය කර ඇත්තේ ජනවාරි 03 වැනිදා යළිත් වරක් රැස්වී ඉදිරි ක්‍රියාමාර්ග තීරණය කිරීමටයි.\nකෙසේ වෙතත්, අප කළ සොයා බැලීමකදී අනාවරණ වුණේ රජයේ වෛද්‍ය නිලධාරීන්ගේ සංගමයේ සභාපති ධුරයේ කටයුතු කරන විශේෂඥ වෛද්‍ය අනුරුද්ධ පාදෙණිය වෙනුවෙන් කොළඹ පෞද්ගලික රෝහලක් රෝගීන් 34 දෙනෙකු සඳහා අප සොයා බලන අවස්ථාව වනවිට වේලාව වෙන්කර දී තිබූ බවයි.\nවෛද්‍යවරයෙකු බිහි කිරීමට ඔවුන්ගේ වසර 05ක අධ්‍යාපන කාල සීමාව සඳහා දළ වශයෙන් රජය වැය කෙරෙන මුදල රුපියල් ලක්ෂ 200 ක් පමණ වනවා.\nඒ, මුදල් වැය කරන්නේ ද මෙරට බදු ගෙවන ජනතාවයි.\nඑලෙස වෛද්‍ය වෘත්තියට පිවිසෙන මේ වෛද්‍යවරුන් අවසානයේදී ඔවුන්ගේ පිහිට පතන ජනතාවම අපහසුතාවයට පත් කිරීම දෛවයේ සරදමක්.",
       "URL": "https://www.hirunews.lk/292033/වෛද්‍ය-වර්ජනය-අවසන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1472"
}