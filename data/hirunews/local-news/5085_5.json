{
       "Source": "hirunews",
       "Timestamp": "Sunday, 17 April 2016 - 19:30",
       "Headline": "කරාපිටිය රෝහලේ දී බිළිදා මිය ගියේ කාගේ වරදින් ද?",
       "News Content": "කරාපිටිය ශික්ෂණ රෝහලේ සිදුකළ සැත්කමකින් පසු තම දරුවා මිය ගිය බවට වීරකැටිය ප්‍රදේශයේ පදිංචි මවක් චෝදනා කරනවා.\nතංගල්ල රෝහලේ දී පසුගිය 30 වන දා උපත ලද බිළිදෙකු ඊට පසුදින කරාපිටිය ශික්ෂණ රෝහලට ඇතුළත් කෙරුණේ සැත්කමක් සඳහායි.\nඒ, මෙම බිළිදාගේ බඩවැල් කිහිපයක් අසාමාන්‍ය ලෙස පිටතට පැමිණීමේ තත්ත්වයක් හේතුවෙන්.\nකරාපිටිය ළදරු දැඩි සත්කාර ඒකකයේ ප්‍රතිකාර ලබමින් සිටි දින 14ක් පමණ වයසැති මෙම බිළිදා එදිනම ශල්‍යකර්මයකට භාජනය කර තිබුණා.\nකෙසේ වෙතත්, එම බිළිදා පසුගිය 14 වන දා මිය ගිය බවයි බිළිදාගේ මව සදහන් කළේ.\nඇය චෝදනා කරන්නේ වෛද්‍යවරුන්ගේ නොසැලකිල්ල හේතුවෙන් සිය දරුවා මෙලෙස මරණයට පත්වූ බවයි.\nකෙසේ වෙතත්, මේ සම්බන්ධයෙන් අප කරාපිටිය රෝහල් අධ්‍යක්ෂවරයාගෙන් විමසීමක් කළ අතර, ඔහු සදහන් කළේ එවැනි සිද්ධියක් සම්බන්ධ පැමිණිල්ලක් තමන් වෙත ලැබී නොමැති බවයි.\nමේ අතර, මෙම දරුවා විෂ බීජයක් ශරීරගතවීම හේතුවෙන් ප්‍රතිකාර සඳහා රෝහලට ඇතුළත් කර තිබූ බවයි කරාපිටිය ළදරු දැඩි සත්කාර ඒකකයේ ප්‍රකාශිකාවක් හිරු ප්‍රවෘත්ති අංශයට කියා සිටියේ.",
       "URL": "https://www.hirunews.lk/131064/කරාපිටිය-රෝහලේ-දී-බිළිදා-මිය-ගියේ-කාගේ-වරදින්-ද",
       "Category": "Local News",
       "Parent URL": "https://www.hirunews.lk/local-news.php?pageID=5085"
}