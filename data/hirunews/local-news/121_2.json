{
       "Source": "hirunews",
       "Timestamp": "Sunday, 06 August 2023 - 13:28",
       "Headline": "ආසියානු කුසලානට යන ශ්‍රී ලංකා සංචිතය මෙන්න",
       "News Content": "මෙම මස 30 වැනිදා සිට ශ්‍රී ලංකාවේදී සහ පාකිස්ථානයේදී පැවැත්වීමට සැලසුම් කර තිබෙන ආසියානු කුසලාන එක්දින ක්‍රිකට් තරඟාවලිය සහභාගීවන 15 දෙනෙකුගෙන් සමන්විත ශ්‍රී ලංකා සංචිතය මේ වනවිට නම් කර තිබෙනවා.\nවසර දෙකක කාලයකට පසු කුසල් ජනිත් පෙරේරා යළි ශ්‍රී ලංකා එක්දින සංචිතයට කැඳවීමට ශ්‍රී ලංකා ක්‍රිකට් තේරීම් කමිටුව පියවර ගෙන තිබීම විශේෂත්වයක්.\nකෙසේ වෙතත් නම් කර ඇති ශ්‍රී ලංකා එක්දින සංචිතයෙන් චාමික කරුණාරත්න ඉවත් කර තිබෙන අතර මීට අමතරව ඇන්ජලෝ මැතිව්ස්ට සහ දිනේෂ් චන්දිමාල්ටත් මෙම සංචිතයේ ස්ථානයක් හිමි වී නොමැති බවත් ක්‍රිකට් අභ්‍යන්තර ආරංචි මාර්ග මගින් වාර්තා වනවා.\nඒ අනුව ශ්‍රී ලංකා එක්දින සංචිතය විය හැක්කේ නායක දසුන් ශානක,පැතුම් නිස්සංක,දිමුත් කරුණාරත්න,කුසල් ජනිත් පෙරේරා,කුසල් මෙන්ඩිස්,චරිත් අසලංක,සධීර සමරවික්‍රම,ධනංජය ද සිල්වා,වනිඳු හසරංග,දුනිත් වෙල්ලාලගේ,මහිෂ් තීක්ෂණ, ලහිරු කුමාර,දුෂ්මන්ත චමීර,ඩිල්ෂාන් මධුශංක සහ මතීෂ පතිරණයි.\nඅතිරේක ක්‍රීඩකයින් ලෙස කසුන් රාජිත ,චාමික කරුණාරත්න ,අවිශ්ක ප්‍රනාන්දු ,සහන් ආරච්චිගේ සහ දුෂාන් හේමන්ත නම් කර තිබෙනවා.\nආසියානු කුසලානයේ පළමු තරගයේදී ශ්‍රී ලංකා කණ්ඩායම බංග්ලාදේශය සමග මෙම මස 31 වැනිදා පල්ලෙකැලේදී තරග වැදීමට නියමිතයි.",
       "URL": "https://www.hirunews.lk/343803/ආසියානු-කුසලානට-යන-ශ්‍රී-ලංකා-සංචිතය-මෙන්න",
       "Category": "Local News",
       "Parent URL": "https://www.hirunews.lk/local-news.php?pageID=121"
}