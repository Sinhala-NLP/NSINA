{
       "Source": "hirunews",
       "Timestamp": "Sunday, 03 September 2017 - 12:52",
       "Headline": "විදේශ කටයුතු ඇමති ඉන්දියාවට",
       "News Content": "විදේශ කටයුතු අමාත්‍ය තිලක් මාරපන සිය ප්‍රථම විදෙස් සංචාරය ලෙස ඉදිරි සතියේ ඉන්දියාව බලා පිටත්ව යනවා.\nඔහු සමඟ විදේශ ලේකම් ප්‍රසාද් කාරියවසම් ද ඉන්දීය චාරිකාවට එක්වීමට නියමිතයි.\nවිදේශ ලේකම්වරයා මීට පෙර ඉන්දියාවේ ශ්‍රී ලංකා මහකොමසාරිස්වරයා ලෙස ද කටයුතු කළ අයෙක්. පසුගිය අගෝස්තු 15 වන දා වැඩ භාර ගත් නව විදේශ ලේකම්වරයාගේ ප්‍රථම විදේශ සංචාරය ද මෙයයි.\nවිදේශ කටයුතු අමාත්‍ය තිලක් මාරපන සිය ඉන්දීය සංචාරයේදී අග්‍රාමාත්‍ය නරේන්ද්‍ර මෝදි සහ ඉන්දීය විදේශ කටයුතු ඇමතිනී සුෂ්මා ස්වරාජ් සමඟ ද සාකච්ඡා  පැවැත්වීමට නියමිතයි.\nඉන්දීය විදේශ කටයුතු ඇමතිනිය පසුගිය සතියේ ශ්‍රී ලංකාවේ පැවැති ඉන්දීය සාගර සමුළුවට සහභාගි වුණා.\nඑහිදී ඇය ජනාධිපතිවරයා, අග්‍රාමාත්‍යවරයා මෙන්ම විදේශ කටයුතු ඇමති තිලක් මාරපන ද මුණ ගැසුණු අතර, ඇගේ චාරිකාවට සමගාමීව මෙරට අත්අඩංගුවේ පසුවූ ඉන්දීය ධීවරයන් 76 දෙනෙකු ද මුදා හැරීමට පියවර ගැනුණා.",
       "URL": "https://www.hirunews.lk/170045/විදේශ-කටයුතු-ඇමති-ඉන්දියාවට",
       "Category": "Local News",
       "Parent URL": "https://www.hirunews.lk/local-news.php?pageID=4340"
}