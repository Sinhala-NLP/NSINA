{
       "Source": "hirunews",
       "Timestamp": "Thursday, 16 February 2023 - 15:01",
       "Headline": "ළමා අපයෝජන සිද්ධියක් නිසා වැලිගම පොලිසිය උණුසුම් වෙයි",
       "News Content": "දස හැවිරිදි දැරියක් අපයෝජනය කිරීමේ සිද්ධියට අත්අඩංගුවට ගත් සැකකරුවන් දෙදෙනෙකු නිදහස් කරන ලෙස ඉල්ලා අද (16) පෙරවරුවේ වැලිගම පොලීසිය ඉදිරිපිට ඔවුන්ගේ ඥාතීන් සහ ප්‍රදේශවාසීන් පිරිසක් විරෝධතාවක නිරත වුණා.\nඑහිදී පොලීසිය සහ උද්ඝෝෂකයින් අතර උණුසුම් තත්ත්වයක් ද හටගත්තා.\nවැලිගම - කොළේදණ්ඩ ප්‍රදේශයේදී දැරිය අපයෝජනයට ලක්ව තිබූ අතර පොලීසිය මෙම විසිහැවිරිදි තරුණයින් දෙදෙනා ඊයේ අත්අඩංගුවට ගෙන තිබුණේ දෙණිපිටිය ප්‍රදේශයේදීයි.\nමෙම දැරිය උපකාරක පන්තියකට යමින් සිටියදී පැහැරගෙන ගොස් තිබූ අතර ඇය අපයෝජනයට ලක්ව දින 14කට පසුවයි ඒ සම්බන්ධයෙන් පොලිසියට පැමිණිලි කර තිබුණේ.\nඅදාළ දැරිය වෛද්‍ය පරීක්ෂණයක් සදහා මාතර රෝහලට ඇතුළත් කර ඇති අතර සැකකරුවන් අද මාතර මහේස්ත්‍රාත් අධිකරණයට ඉදිරිපත් කිරීමෙන් පසු ලබන සදුදා දක්වා රක්ෂිත බන්ධනාගාරගත කෙරුණා.\nකෙසේ වෙතත් සැකකරුවන්ගේ ඥාතීන් සහ විරෝධතාවට එක්වූවන් කියා සිටියේ අත්අඩංගුවට ගෙන ඇති එම තරුණයන් දෙදෙනා ඊට සම්බන්ධ වී නොමැති බවයි.",
       "URL": "https://www.hirunews.lk/327561/ළමා-අපයෝජන-සිද්ධියක්-නිසා-වැලිගම-පොලිසිය-උණුසුම්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=532"
}