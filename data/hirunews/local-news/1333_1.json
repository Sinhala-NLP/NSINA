{
       "Source": "hirunews",
       "Timestamp": "Friday, 25 February 2022 - 20:24",
       "Headline": "යුක්රේන ජනපතිගෙන් බටහිර රටවලට චෝදනාවක්",
       "News Content": "රුසියානු ආක්‍රමණය හමුවේ බටහිර රටවල් තමන්ට සහයෝගය දැක්වීමට නොපැමිණෙන බවට යුක්රේන ජනාධිපති චෝදනා කරනවා.\nආක්‍රමණික රුසියානු හමුදාවන්ට එරෙහිව සටන් කිරීමට තම රට තනි කර දමා ඇති බවයි  ජනාධිපතිවරයා ප්‍රකාශ කළේ.\n“අප සමඟ සටන් කිරීමට සූදානම් කවුද ? මට කිසි කෙනෙක් පේන්නේ නැහැ”. යුක්රේනයට නේටෝ සාමාජිකත්වය සහතික කිරීමට සූදානම් කවුද ? හැමෝම බයයි.\"  යනුවෙන් ඔහු සඳහන් කර තිබෙනවා.\nරුසියාවේ ආක්‍රමණයට එරෙහිව එක්සත් ජනපදය සහ එහි මිත්‍ර රටවල් සම්බාධක මාලාවකින් ප්‍රතිචාර දැක්වූ නමුත් රුසියානු හමුදා ඔවුන්ගේ ගුවන් සහ ගොඩබිම් ප්‍රහාරව අත්හිටුවනු ලැබුවේ නැහැ.\nමේ වන විට යුක්රේනය ආක්‍රමණය කර ඇති රුසියානු හමුදා කිව් අගනුවරට ඇතුලුවී තිබෙනවා.\nයුක්රේනයේ ජනාධිපති සෙලෙන්ස්කි යුරෝපීය පුරවැසියන්ගෙන් ඉල්ලා සිටින්නේ රුසියාවට විරෝධය දක්වන ලෙසටයි.\nඑමෙන්ම රුසියාවේ මෙම ප්‍රහාරය නතර කිරීමට මැදිහත් වන ලෙස යුරෝපා කලාපිය රටවල රජයන්ගෙන් ඉල්ලා සිටින ලෙසත් ඔහු ජනතාවට ප්‍රකාශ කර තිබෙනවා.\nයුක්රේනයේ අගනුවර වන කිව් නගරයට ප්‍රථම වරට රුසියානු යුද ටැංකි ඇතුළු කිරීමත් සමඟ වෙඩි හඬ ඇසුණු බවයි වාර්තා වන්නේ.\nරුසියාවේ ආරක්ෂක අමාත්‍යාංශයේ ප්‍රකාශකයෙකු කියාසිටියේ කියෙව් නුවරට ඉහළින් ගිය යුක්රේන ගුවන් යානයකට වෙඩි තැබූ බවයි.\nකෙසේවෙතත් යුක්රේනය පවසා ඇත්තේ එම ජෙට් යානය රුසියානු එකක් බවයි.\nරුසියාවේ ඉදිරි ගමන මන්දගාමී කිරීමට යුක්රේන හමුදා පාලමක් පුපුරුවා හැරීමත් සමඟ දෙපාර්ශවය අතර ගැටුම් උග්‍ර  වී තිබෙනවා.\nජනාකීර්ණ Pozniake නගරයට ගුවන් ප්‍රහාර එල්ල වූ අතර අවම වශයෙන් 8 දෙනෙකුට තුවාල සිදු වී ඇති අතර පවුල් රැසක් මෙට්‍රෝ දුම්රිය ස්ථානවල නවාතැන් ගත් බවයි විදෙස් මාධ්‍ය වාර්තා කළේ.\nරුසියානු ආරක්ෂක අමාත්‍යාංශය පවසන්නේ තම හමුදාවන් විසින් Kyiv අසල පිහිටි ප්‍රධාන ගුවන් තොටුපලේ පාලනය අත්පත් කරගෙන ඇති බවයි.\nඑය අත්පත් කර ගැනීම සඳහා රුසියානු හෙලිකොප්ටර් 200ක් සහ සෙබළුන් විශාල පිරිසක් යොදාගත් බව සඳහන්.\nයුක්රේනයේ කියෆ් අගනුවර අද දෙවන දිනටත් රුසියානු ගුවන් ප්‍රහාර සහ මිසයිල ප්‍රහාර ක්‍රියාත්මක වූ අතර, අනතුරු ඇඟවීමේ සයිරන් සංඥා හඬ නගරය පුරා පැතිරුණා.\nසාකච්ඡා අවශ්‍ය නම් අවි බිම තබන ලෙස රුසියානු විදේශ අමාත්‍යවරයා අද යුක්රේනයට දැනුම් දුන්නා.\nගැටුම් ආරම්භ වූ පළමු දිනයේ පමණක් යුක්රේනයේ පුද්ගලයින් 137 දෙනෙකුට අධික සංඛ්‍යාවක් ජීවිතක්ෂයට පත්ව ඇති අතර, ගෙවුණු පැය 48ක කාලය තුළ යුක්රේනයේ ඉලක්ක 83 කට රුසියානු ගුවන් හමුදා ප්‍රහාර 203 ක් එල්ල කර තිබෙනවා.\nමේ වනවිට යුක්රේන ආරක්ෂක හමුදා එල්ල කළ ප්‍රතිප්‍රහාර හමුවේ රුසියානු යුද ටැංකි 30 ක්, ගුවන් යානා 07 ක් සහ ප්‍රහාරක හෙලිකොප්ටර් 06ක් විනාශ කිරීමටයි පියවර ගෙන ඇත්තේ.\nයුක්රේන ආරක්ෂක අංශ නිවේදනය කළේ රුසියානු හමුදා භටයින් 800ක් පමණ යුක්රේන හමුදා ප්‍රහාරවලට ගොදුරුව ඇති බවයි.\nයුක්රේනගේ අගනුවර පිහිටි බුද්ධි මූලස්ථාන ගොඩනැගිල්ලටද මිසයිල ප්‍රහාරයක් එල්ලව තිබුණා.\nරුසියානු හමුදා එල්ල කළ ගුවන් ප්‍රහාර 33ක් මහල් නිවාස සංකීර්ණ සහ සිවිල් වැසියන් සිටින ප්‍රදේශවලටද පතිත වී තිබූ බව විදෙස් මාධ්‍ය වාර්තා කළා.\nඅනතුරු ඇගවීමේ සංඥා නාද වද්දී යුක්රේන අගනුවර අද පිපිරීම් රැසක් වාර්තා වූ අතර, එහි නවමහල් ගොඩනැගිල්ලක් ද ගිනිගැනීමට ලක්වුණා.\nලොව දරුණුතම න්‍යෂ්ටික අනතුර සිදුවූ චර්නෝබිල් බලාගාර පරිශ්‍රයද මේ වනවිට රුසියානු හමුදා අතට පත්ව තිබෙනවා.\nඑම ප්‍රදේශයේ විකිරණශීලිතාව මේ වනවිට ඉහළ ගොස් ඇති බව යුක්රේන වැසියන් සමාජ මාධ්‍ය ඔස්සේ ප්‍රකාශ කළා.\nමේ අතර, යුක්රේන ජනාධිපති සෙලෙන්ස්කි බි්‍රතාන්‍ය අග්‍රාමාත්‍ය බොරිස් ජොන්සන් වෙත ඇමතුමක් ලබාදෙමින් ප්‍රකාශ කර ඇත්තේ යුක්රේනයට සියලු පාර්ශවකරුවන්ගේ සහාය අත්‍යාවශ්‍ය වන බවයි.\nරුසියාවට එරෙහිව සම්බාධක දැඩි කරන ලෙස ද ඔහු බ්‍රිතාන්‍ය අගමැතිවරයාගෙන් ඉල්ලා තිබෙනවා.\nඑක්සත් ජාතීන්ගේ සංවිධානය පෙන්වා දෙන්නේ මේ වනවිට යුක්රේන වැසියන් ලක්ෂයක් පමණ අවතැන්ව ඇති බවයි.\nඑවන් පසුබිමක යුක්රේන ජනාධිපතිවරයා ජාතිය අමතමින් ඉල්ලා සිටියේ ජාතියේ ආරක්ෂාව වෙනුවෙන් සියලු පුද්ගලයින්ට සටන් කිරීමට සූදානම් වන ලෙසයි.\nඑක්සත් ජාතීන්ගේ ආරක්ෂක කවුන්සිලයෙන් රුසියාව නෙරපා දැමීම සඳහා ඇමරිකානු කොංග්‍රස් මණ්ඩලය ජගත් සංවිධානයට යෝජනාවක් ඉදිරිපත් කර තිබෙනවා.\nකොංග්‍රසය නියෝජනය කරන ඩිමොක්‍රටික් හා රිපක්බ්ලිකන් පක්ෂ දෙක අතර දීර්ඝ වශයෙන් සාකච්ඡා කර එම යෝජනාව ඉදිරිපත් කර ඇති බවයි විදෙස් මාධ්‍ය වාර්තා කළේ.\nඑක්සත් ජාතීන්ගේ ප්‍රඥප්තියේ 23 වන වගන්තිය සංශෝධනය කර රුසියාව ආරක්ෂක කවුන්සිලයේ නිත්‍ය සාමාජිකත්වයෙන් ඉවත් කරන ලෙස අදාල යෝජනාවෙන් ඉල්ලා තිබෙනවා.\nමේ අතර, රුසියානු ජනාධිපති ව්ලැදිමීර් පූටින් දෙවන වරටත් ජාතිය අමතමින් විශේෂ ප්‍රකාශයක් සිදුකළා.\nඑමඟින් ඔහු අවධාරණය කළේ යුක්රේනයට එරෙහි මෙහෙයුම් නවතා දැමීමට හෝ තර්ජනය කරන ඕනෑම පාර්ශවයකට එරෙහිව දරුණු ලෙස ප්‍රතිචාර දැක්වීමට සූදානම් බවයි.\nකෙසේ වෙතත්, යුක්රේනය අවි ආයුධ බිම තබන්නේ නම් ඔවුන් සමඟ සාකච්ඡා කිරීම සඳහා සූදානම් බව රුසියානු විදේශ අමාත්‍ය සර්ජි ලැව්රොව් ප්‍රකාශ කළා.\nයුක්රේනයට අවි ආයුධ ලබා දීම සම්බන්ධයෙන් චීනය, ඇමෙරිකාවට චෝදනා කර තිබෙනවා.\nචීන විදේශ අමාත්‍යාංශයේ ප්‍රකාශිකා හුවා චුනින්ග් මාධ්‍ය හමුවකදී ප්‍රකාශ කර ඇත්තේ රුසියානු ආක්‍රමණයට පෙර ඇමෙරිකාව විසින් යුක්රේනයට ඇමෙරිකානු ඩොලර් බිලියන 5ක වටිනාකමකින් යුත් අවි ආයුධ ලබාදී ඇති බවයි.\nයුක්රේන වැසියන් මේ වනවිට රුසියාවෙන් එල්ල වන ප්‍රහාර හමුවේ උමං දුම්රිය මාර්ග තුළට ගොස් ආරක්ෂාව සපයා ගන්නා බවයි විදෙස් මාධ්‍ය වාර්තා කළේ.\nරුසියාව යුක්රේනය ආක්‍රමණය කිරීමට ගත් පියවරට විරෝධය පළ කරමින් මොස්කව් සහ ශාන්ත පීටර්ස්බර්ග් ඇතුළු නගර 51 ක විරෝධතා පවත්වා තිබෙනවා. එම විරෝධතාවලට එක්වූ 1400 දෙනෙකු පමණ මේ වනවිට රුසියානු ආරක්ෂක අංශ භාරයට ගෙන ඇති බව විදෙස් මාධ්‍ය වාර්තා කළා.\nඑසේම යුක්රේන ජාතිකයින් මේ වනවිට සිය රට අත්හැර අසල්වැසි රාජ්‍යයන් වෙත සංක්‍රමණය වුණා.\nයුක්රේනයේ අධ්‍යාපනය හදාරන ශ්‍රී ලාංකික තරුණයෙකු ඉල්ලා සිටියේ දේශසීමාව ඔස්සේ පෝලන්තයට සංක්‍රමණය වීම සඳහා අවස්ථාව සලසා දෙන ලෙසයි.\nරුසියානු හමුදා යුක්රේනයේ කියෙව් අගනුවර උතුරු දිස්ත්‍රික්කවල මේ වන විට ස්ථානගතව සිටින අතර සන්නද්ධ වාහන ඉදිරියට යන අයුරු විදෙස් මාධ්‍ය වාර්තා කරනවා.\nනගරය ආරක්ෂා කර ගැනීමට පියවර ගන්නා ලෙසටයි යුක්රේන රජය සිය පුරවැසියන්ගෙන් ඉල්ලා සිටින්නේ.\nස්වේච්ඡා සේවකයන්ට ගිනි අවි 18,000ක් ලබා දී ඇතැයි යුක්රේන අභ්‍යන්තර කටයුතු අමාත්‍යාංශය පවසනවා.\nරුසියානු හමුදා විසින් Kyiv අගනුවර ආසන්නයේ ගුවන් තොටුපලේ පාලනය අත්පත් කරගෙන ඇති බව රුසියානු ආරක්ෂක අමාත්‍යාංශය පවසනවා.\nමේ වන විට යුක්රේනය පුරා සිවිල් වැසියන් 57 ක් ඇතුළුව අවම වශයෙන් යුක්රේන ජාතිකයන් 194 දෙනෙකු මිය ගොස් ඇති බවයි එක්සත් රාජධානිය පවසන්නේ.\nමේ අතර රුසියානු සෙබළුන් 1000කට වැඩි පිරිසක් මියගොස් ඇති බව යුක්රේන ආරක්ෂක අමාත්‍යාංශය ප්‍රකාශ කරනවා.\nකළු මුහුදේ දූපතක, දේශසීමා ආරක්ෂකයින් 13 දෙනෙකු රුසියානු යුද නෞකාවකට යටත් වීම ප්‍රතික්ෂේප කිරීම හේතුවෙන්  සමූල ඝාතනය කර තිබෙනවා.\nමේ අතර, රුසියානු විදේශ අමාත්‍ය සර්ජි ලැව්රොව් මහතා මොස්කව් නුවරදී විශේෂ ප්‍රවෘත්ති සාකච්ඡාවකට එක්වෙමින් සඳහන් කළේ යුක්රේන හමුදා යටත් වීමට සූදානම් නම් යුක්රේන පාලනය සමග සාකච්ඡාවට සූදානම් බවයි.\nනමුත් ඔවුන් ඊට පෙර අවි බිමතබා යටත් වීම අනිවාර්ය කොන්දේසියක් බව ඔහු සඳහන් කර තිබෙනවා.\nගෙවුණු පැය 48ක කාලය තුළ යුක්රේනයේ ඉලක්ක 83කට රුසියානු හමුදා ගුවන් ප්‍රහාර 203ක් එල්ල කර තිබෙනවා.\nයුක්රේනයේ කිවිව් අගනුවර ඉලක්ක කර ගනිමින් ආසන්නතම රොකට් ප්‍රහාරය එල්ල වූයේ ශ්‍රී ලංකා වේලාවෙන් අද පස්වරු 3ට පමණ.\nමේ වන විට රුසියානු හමුදා නැගෙනහිර යුක්රේනයේ ගුවන් තොටුපොළ කිහිපයක් සහ ඉන්ධන ගබඩා සංකීර්ණයක් විනාශ කර ඇති අතර මැක්සාර් චන්ද්‍රිකා ඡායාරූපවල එම විනාශයන් සටහන්ව තිබුණා.\nයුක්රේනයේ අගනුවර පිහිටි බුද්ධි මූලස්ථාන ගොඩනැගිල්ලටද මිසයිල ප්‍රහාරයක් එල්ලව තිබුණා.\nරුසියානු හමුදා එල්ල කළ ගුවන් ප්‍රහාර 33ක් මහල් නිවාස සංකීර්ණ සහ සිවිල් වැසියන් සිටින ප්‍රදේශවලටද පතිත වී තිබුණා.\nයුක්රේනයේ චර්නොබිල් දැවැන්ත න්‍යෂ්ඨික බලාගාරයේ පූර්ණ බලයත් රුසියානු හමුදාව මේ වන විට නතු කරගෙන තිබෙනවා.\nයම් හෙයකින් මෙම න්‍යෂ්ඨික බලාගාරයේ පිපිරීමක් සිදු වුවහොත් එය සමස්ත මනුෂ්‍ය වර්ගයාට එරෙහිව සිදුවන දැවැන්ත ඛේදවාචකයක්වනු ඇති බවටයි අනතුරු ඇඟවෙන්නේ.\nමේ වන විට න්‍යෂ්ටික බලාගාරයේ විකිරණ මට්ටම පාලනය කළ හැකි අගයෙන් ගිලිහෙමින් පවතින බවටත් විදෙස් වාර්තාවල සඳහන්.\nයුක්රේනයේ කාර්කිරී නුවරටද ඊයේ ප්‍රහාර එල්ල වූ බැවින් බියට පත් ජනතාව රැය පහන් කළේ උමං දුම්රිය මාර්ග තුළයි.\nමේ වන විට දහස් සංඛ්‍යාත වැසියන් යුක්රේනයේ ප්‍රධාන නගර අතහැර දමා යමින් සිටිනවා.\nඑක්සත් ජාතීන්ගේ සංවිධානය පෙන්වා දෙන්නේ මේ වන විට එරට ලක්ෂයක් පමණ දෙනා අවතැන්ව ඇති බවයි.\nඑවන් පසුබිමක යුක්රේන ජනාධිපතිවරයා ජාතිය අමතමින් ඉල්ලා සිටින්නේ ජාතියේ ආරක්ෂාව වෙනුවෙන් සියලු පුද්ගලයන්ට සටන් කිරීමට සූදානම්වන ලෙසයි.\nහැකිතරම් රුධිරය පරිත්‍යාග කරන ලෙසත් ජනාධිපතිවරයා ඉල්ලා සිටිනවා.\nඒ අනුව හමුදා රෝහල් ආශ්‍රිතව ජනතාව රුධිරය පරිත්‍යාග කරන අයුරු විදෙස් මාධ්‍ය වාර්තා කළා.\nමේ අතර යුක්රේනය ආක්‍රමණයට එරෙහිව රුසියාවේ මොස්කව් සහ ශාන්ත පීටර්ස්බර්ග් ඇතුළු නගර 51ක විරෝධතා ආරම්භ වී තිබෙනවා.\nඊට එරට නළු නිලියන්ල ක්‍රීඩකයින් ඇතුළු විශාල පිරිසක් එක්ව සිටියා.\nඑම පිරිසෙන් 1400 දෙනෙක් පමණ රුසියානු ආරක්ෂක අංශ සිය භාරයට ගනු ලැබුවා.\nමේ අතර රුසියාවට දැඩි සම්බාධක පැනවීමට ඔස්ට්‍රේලියානු රජය සහ ජපානයටද පියවර ගෙන ඇති අතර අමෙරිකාවද රුසියානු ආර්ථිකය ඉලක්ක කර ගනිමින් සිය සම්බාධක දැඩි කිරීමටයි පියවර ගත්තේ.\nමේ අතර, මේවන විට ලොව පුරා අවධානය යොමුව ඇත්තේ යුක්රේන අගනුවර වන කීව් වෙතයි.\nඅද අලුයම එම නගරය ආශ්‍රිතව මිසයිල ප්‍රහාර දෙකක් වාර්තා වූ අතර, රුසියානු යානයක් කීව් අගනුවර සීමාවේදී බිම හෙළීමටත් යුක්රේන හමුදා පියවර ගනු ලැබුවා.\nඑම යානය කඩාවැටී තිබුණේ මහල් නිවාස සංකීර්ණයකටයි.\nමේ අතර, කීව් නගර වැසියන් රුසියානු ආක්‍රමණ බිය හමුවේ නගරයෙන් ඕනෑම මොහොතක පිටවීමේ සූදානමින් රැඳී සිටින්නේ මෙලෙසින්.\nකෙසේ වෙතත් නගර වාසීන්ට මේවන විට අගනුවරින් පිටවීම තහනම් කර තිබෙනවා.\nඑළැඹෙන කොයි මොහොතක හෝ කීව් අගනුවරට ගොඩබිම් හමුදා හෝ ගුවන් ප්‍රහාර එල්ලවනු ඇති බවටයි ජාත්‍යන්තර විශ්ලේෂකයින් මත පළකරන්නේ.",
       "URL": "https://www.hirunews.lk/298058/යුක්රේන-ජනපතිගෙන්-බටහිර-රටවලට-චෝදනාවක්",
       "Category": "Local News",
       "Parent URL": "https://www.hirunews.lk/local-news.php?pageID=1333"
}