{
       "Source": "hirunews",
       "Timestamp": "Wednesday, 16 November 2022 - 9:50",
       "Headline": "කාර්‍යාලය දුම්රියක් පීලි පනියි (වීඩියෝ)",
       "News Content": "කොම්ඤ්ඤවීදිය හා කොල්ලුපිටිය දුම්රිය ස්ථාන අතරදී දුම්රියක් පීලි පැනීමට ලක්ව තිබෙනවා.\nමේ හේතුවෙන් කොල්ලුපිටිය සහ කොටුව දුම්රිය ස්ථාන අතර එක් මන්ත්‍රීරුවක පමණක් දුම්රිය ධාවනය කෙරෙන බවයි දුම්රිය දෙපාර්තමේන්තුව සඳහන් කළේ.\nමෙලෙස පීලි පැනීමට ලක්ව ඇත්තේ පොල්ගහවෙල සිට රත්මලාන දක්වා ධාවනය වෙමින් තිබු මන්දගාමී දුම්රියක්.\nදුම්රිය සේවකයන් දුම්රිය පීලිගත කිරීම් කටයුතුවල නිරත වන බව වාර්තා වන අතර, කඩිනමින් දුම්රිය ධාවනය වනු ඇති බවට යි වාර්තා වන්නේ.\nමේ අතර, පෙර වසරවලට සාපේක්ෂ ව මෙම වසරේ මේ දක්වා දුම්රිය පීලිපැනීම් සංඛ්‍යාව කැපී පෙනෙන ලෙස ඉහළ ගොස් තිබෙනවා.\nමෙම වසරේ මේ දක්වා දුම්රිය පීලිපැනීම් 42ක් සිදු ව තිබෙන බව සඳහන්.\nපසුගිය 2020 වසරේ දුම්රිය මාර්ගවල දුම්රිය පීලිපැනීම් 29ක් ද 2021 වසරේ පීලිපැනීම් 34ක් ද සිදු වුණා.\nදුම්රිය පීලි පැනීම්වල දී අලාභ හානිය දුම්රිය රියදුරන්ගෙන් අය කර ගැනීම පිළිබඳ සංවාදයක් මතු ව ඇති බැවින්, දුම්රිය නියාමක සංගම් වේගසීමාවට අනුව දුම්රිය ධාවනය කිරීමට තීරණය කර තිබෙනවා.\nඑම නිසා ඇතැම් දුම්රිය වාර ප්‍රමාද වීමේ හැකියාවක් පවතින බව දුම්රිය ස්ථානාධිපතිවරුන්ගේ සංගමයේ සභාපති සුමේධ සෝමරත්න පෙන්වා දෙනවා.\nනිරන්තරයෙන් දුම්රිය පීලිපැනීම සිදු වන්නේ දෙපාර්තමේන්තුව සතු ව පීලි නොමැති වීම සහ තාක්ෂණ ශිල්පින් සමඟ නිසි සන්නිවේදනයක් නොමැති වීම නිසා බවයි දුම්රිය තාක්ෂණික නිලධාරීන්ගේ සංගමයේ සභාපති එච්.ආර්. උදයසිරි සඳහන් කළේ.",
       "URL": "https://www.hirunews.lk/320495/කාර්‍යාලය-දුම්රියක්-පීලි-පනියි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=731"
}