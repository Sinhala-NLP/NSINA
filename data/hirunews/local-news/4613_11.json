{
       "Source": "hirunews",
       "Timestamp": "Wednesday, 15 March 2017 - 13:27",
       "Headline": "ඒකාබද්ධය හැර සෙසු පක්ෂ නව ව්‍යවස්ථාවකට කැමතියි - ඇමති රාජිත",
       "News Content": "ඒකාබද්ධ විපක්ෂය හැර අනෙකුත් දේශපාලන පක්ෂ නව ව්‍යවස්ථාවක් සඳහා එකඟතාවය පළ කර ඇති බව සෞඛ්‍ය අමාත්‍ය රාජිත සේනාරත්න ප්‍රකාශ කළා.\nනව ව්‍යවස්ථාව සම්බන්ධයෙන් මාධ්‍යවේදීන් පිරිසක් සමඟ සෞඛ්‍ය අමාත්‍යාංශයේ ඊයේ පැවැති සාකච්ඡාවකදී ඔහු කියා සිටියේ ජනතා විමුක්ති පෙරමුණ මෙන්ම දෙමළ ජාතික සන්ධානය ද නව ව්‍යවස්ථාවක් සඳහා කැමැත්ත පළ කර ඇති බවයි.\nව්‍යවස්ථාව සකස් කිරීම මෙන්ම ජනමත විචාරණය පිළිබද ජනතාව දැනුවත් කිරීමේ වගකීම අග්‍රාමාත්‍යවරයා තමන්ට පවරා ඇති බවත්, ඒ සඳහා ඉදිරියේදී ජාතික ව්‍යාපාරයක් ගොඩනගන බවත් අමාත්‍යවරයා එහිදී කියා සිටියා.\nනව ව්‍යවස්ථාව සම්බන්ධයෙන් ජනාධිපතිවරයා අවංක ස්ථාවරයක සිටින බව ප්‍රකාශ කළ ඔහු ඒකාබද්ධ විපක්ෂයට වාසි නොවන අයුරින් ව්‍යවස්ථාව සකස් කළ යුතු බව ජනාධිපතිවරයාගේ අදහස බවයි අමාත්‍ය රාජිත සේනාරත්න කියා සිටියේ.\nනව ව්‍යවස්ථාව සඳහා ජනමත විචාරණයක් පැවැත්වුවහොත් එය පහසුවෙන් ජය ගැනීමේ හැකියාව රජයට පවතින බවද ඔහු කියා සිටියා.\nඑසේම බුද්ධාගම, රාජ්‍ය ආගම වන අතර, සියලූ ආගම්වලට සාධාරණත්වය ලබාදීමේ යෝජනාවක් ද ව්‍යවස්ථාවට ඇතුළත්.\nඒකීය ආණ්ඩුක්‍රමයක් යටතේ බලය බෙදා හැරෙන අතර, යම් පළාත් සභාවක් බෙදුම්වාදය පිළිබද කතා කළහොත් එය විසුරුවා හැරීමේ බලය මධ්‍යම රජය සතු වන බවට වූ වගන්තියක් ද නව ව්‍යවස්ථාවට ඇතුළත් කෙරෙන බවයි සෞඛ්‍ය අමාත්‍ය රාජිත සේනාරත්න මෙහිදී ප්‍රකාශ කළේ.",
       "URL": "https://www.hirunews.lk/156918/ඒකාබද්ධය-හැර-සෙසු-පක්ෂ-නව-ව්‍යවස්ථාවකට-කැමතියි-ඇමති-රාජිත",
       "Category": "Local News",
       "Parent URL": "https://www.hirunews.lk/local-news.php?pageID=4613"
}