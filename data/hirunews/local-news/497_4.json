{
       "Source": "hirunews",
       "Timestamp": "Sunday, 05 March 2023 - 9:47",
       "Headline": "ව්‍යාජ මුදල් නෝට්ටු ළඟ තබාගැනීමේ සිද්ධියකට පුද්ගලයෙක් අත්අඩංගුවට",
       "News Content": "ව්‍යාජ රුපියල් දහසේ නෝට්ටු ළඟ තබාගැනීමේ සිද්ධියක් සම්බන්ධයෙන් පොල්පිතිගම රන් භාණ්ඩ අලෙවිසැල් හිමිකරුවෙකු අත්අඩංගුවට ගෙන තිබෙනවා.\nමොහු ගනුදෙනු කළ ව්‍යාජ රුපියල් දහසේ නෝට්ටු පහක් පොලිස් භාරයට ගෙන ඇති බව සඳහන්.\nඊයේ පස්වරුවේ පොල්පිතිගම ඉන්ධනහලකට ලැබී තිබූ සැකසහිත ව්‍යාජ රුපියල් දහසේ නෝට්ටු දෙකක් සම්බන්ධයෙන් පොලිසිය විමර්ශන ආරම්භ කර තිබුණා.\nඑහිදී අනාවරණ වී ඇත්තේ ඉන්ධන ලබාගැනීමට පැමිණි කාන්තාවක් විසින් එම මුදල් නෝට්ටු ලබා දී ඇති බවයි.\nපසුව එම කාන්තාවගෙන් ප්‍රශ්න කිරීමේදී ඇය පවසා ඇත්තේ පොල්පිතිගම නගරයේ රන් භාණ්ඩ උකස් මධ්‍යස්ථානයකින් තමන් ලබාගත් මුදලක් සමඟ මෙම ව්‍යාජ නෝට්ටු ලැබුණු බවයි.\nපසුව පොලිසිය යළිත් මෙම කාන්තාව යොදවා උකස් මුදලක් ලබාගැනීමට සැළැස්වීමේදී අදාළ රන් භාණ්ඩ අලෙවිසැලේ හිමිකරු විසින් තවත් ව්‍යාජ රුපියල් දහසේ නෝට්ටුවක් ලබා දී තිබෙනවා.\nඑහිදී 61 හැවිරිදි සැකකරු පොලිස් අත්අඩංගුවට ගෙන ඇති බව සඳහන්.",
       "URL": "https://www.hirunews.lk/329028/ව්‍යාජ-මුදල්-නෝට්ටු-ළඟ-තබාගැනීමේ-සිද්ධියකට-පුද්ගලයෙක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=497"
}