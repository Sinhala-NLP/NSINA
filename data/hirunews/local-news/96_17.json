{
       "Source": "hirunews",
       "Timestamp": "Tuesday, 15 August 2023 - 13:34",
       "Headline": "වේග බට්ටා ට වෙඩි තැබූ සැකකරු රඳවාගෙන ප්‍රශ්න කෙරේ",
       "News Content": "වැලිවේරියේ දී වේග බට්ටා නැමැති පාතාල සාමාජිකයට වෙඩි තැබු සැකකරු ලබන මස 21 දක්වා රඳවා තබාගෙන ප්‍රශ්න කිරීමට ගම්පහ මහේස්ත්‍රාත් ශිලනි චතුරන්ති වැලිවේරිය පොලිසියට අවසර ලබාදී තිබෙනවා.\nඋඩුගම්පොළ - මාදෙල්ගමුව ප්‍රදේශයේ පදිංචිකරුවෙකු වන නුවන් රංජන් කොප්කුම් විජේසිංහ හෙවත් වේග බට්ටා පසුගියදා මෝටර් රථයකින් ගමන් කරමින් සිටියදී යතුරු පැදියකින් පැමිණි නාදුනන පුද්ගලයින් දෙදෙනෙකු වෙඩි තබා තිබුණේ වැලිවේරිය ජුබිලි මාවත ප්‍රදේශයේදීයි.\nඑහිදී වේග බට්ටා නැමැත්තා තුවාල ලබා ගම්පහ මහරෝහලට ඇතුළත් කෙරුණා.\nඉන් අනතුරුවයි ගම්පහ කොට්ඨාස අපරාධ විමර්ශන කාර්යාංශයේ නිළධාරින් කණ්ඩායමක් විසින් මාකවිට - කටුවැල්ගොඩ ප්‍රදේශයේ පිහිටි සති පොළ ආසන්නයේ දී සැකකරු අත්අඩංගුවට ගනු ලැබුවේ.\n34 හැවිරිදි සැකකරු මිනුවන්ගොඩ, පොල් වත්ත අත්කම් නිවාස සංකීර්ණයේ පදිංචිකරුවෙකු වනවා.\n2012 වර්ෂයේ මිනුවන්ගොඩ ඕපාත ප්‍රදේශයේදී පුද්ගලයෙකු ඝාතනය කිරීමේ සිද්ධියේ ප්‍රධාන සැකකරුවෙකුද වන ඔහු පාතාල කල්ලි සාමාජිකයෙකුගේ වෙඩි පහරකට ලක්ව මියගිය කලු අජිත් නැමැති පාතාල නායකයාගේ ගෝලයකු බවයි පොලිසිය සඳහන් කළේ.\nඅදාල වෙඩි තැබීමේ සිද්ධියට සම්බන්ධ අනෙක් සැකකරුවන් සහ වෙඩි තැබීම සදහා උපයෝගී කරගත් ගිනිඅවි සොයා තවදුරටත් පොලිස් විමර්ශන ක්‍රියාත්මකයි.",
       "URL": "https://www.hirunews.lk/344902/වේග-බට්ටා-ට-වෙඩි-තැබූ-සැකකරු-රඳවාගෙන-ප්‍රශ්න-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=96"
}