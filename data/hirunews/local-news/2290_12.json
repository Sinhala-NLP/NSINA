{
       "Source": "hirunews",
       "Timestamp": "Monday, 07 December 2020 - 11:39",
       "Headline": "සාමාන්‍ය පෙළ විභාගය මාර්තු 1 සිට 11 වන දා දක්වා (වීඩියෝ)",
       "News Content": "ජනවාරි මස පැවැත්වීමට නියමිතව තිබූ අධ්‍යයන පොදු සහතික පත්‍ර සාමාන්‍ය පෙළ විභාගය ලබන වසරේ මාර්තු මස 1 වන දා සිට 11 වන දා දක්වා පැවැත්වීමට පියවර ගන්නා බව අධ්‍යාපන අමාත්‍ය මහාචාර්ය ජී.එල්. පීරිස් ප්‍රකාශ කළා.\nඅමාත්‍යවරයා මේ බව කියා සිටියේ කොළඹ අද පැවති මාධ්‍ය හමුවකට එක්වෙමින්.\nමේ අතර, කොළඹ සහ ගම්පහ දිස්ත්‍රික්කවල ප්‍රදේශ කිහිපයක් අද පෙරවරුවේ හුදෙකලා තත්ත්වයෙන් ඉවත් කළ අතර, තවත් ප්‍රදේශ කිහිපයක් හුදෙකලා කිරීමට පියවර ගැනුණා.\nකෙසේ වෙතත්, පොදු ප්‍රවාහනයේදී සෞඛ්‍ය මාර්ගෝපදේශ අනුගමනය කරන ලෙසට දැනුම් දුන්න ද බස් රථවල එලෙස සිදුකරන ආකාරයක් දක්නට ලැබුණේ නැහැ.\nඇතැම් මගීන්ට සෞඛ්‍ය මාර්ගෝපදේශ අනුගමනය කරන ලෙසට දැනුම් දුන්න ද මගීන්ගෙන් දෝෂාරෝපණ එල්ල වන බවයි බස් රථ රියදුරන් මෙන්ම කොන්දොස්තරවරුන් සඳහන් කළේ.\nමුහුණු ආවරණ පැළද නොසිටීම සහ මීටරේ දුර පවත්වා නොගැනීම හේතුවෙන් අද උදෑසන 6න් අවසන් වූ ගත වූ පැය 24 තුළ පුද්ගලයින් 39 දෙනෙකු අත්අඩංගුවට ගෙන තිබෙනවා. ඒ අනුව මේ වන විට අත්අඩංගුවට ගෙන ඇති සමස්ත සංඛ්‍යාව 1111ක් බවයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ කියා සිටියේ.\nමේ අතර සංචරණ සීමා පනවා ඇති පෑලියගොඩ - පෝරනුකොටුවත්ත සහ පිටිකඬේවත්ත  ප්‍රදේශවාසීන් තමන්ට මෙතෙක් කිසිදු සහනයක් ලැබී නොමැති බව පවසමින් අද විරෝධතාවක නිරතවුණේ නවලෝක වටරවුම අසළදීයි.",
       "URL": "https://www.hirunews.lk/256482/සාමාන්‍ය-පෙළ-විභාගය-මාර්තු-1-සිට-11-වන-දා-දක්වා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2290"
}