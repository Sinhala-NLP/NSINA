{
       "Source": "hirunews",
       "Timestamp": "Wednesday, 06 January 2016 - 17:05",
       "Headline": "දෙමටගොඩදී පුද්ගලයෙකු පැහැරගත් හිරුණිකා ප්‍රේමචන්ද්‍රගේ ආධාරකරුවන් අටදෙනා හඳුනා ගැනේ",
       "News Content": "දෙමටගොඩදී පුද්ගලයෙකු පැහැරගෙන ගොස් පහරදී තර්ජනය කිරීමේ සිද්ධිය සම්බන්ධයෙන් අත්අඩංගුවට ගෙන සිටි හිරුණිකා ප්‍රේමචන්ද්‍රගේ ආධාරකරුවන් අටදෙනා අද පැවති හඳුනාගැනීමේ පෙරට්ටුවේදී  හඳුනාගෙන තිබෙනවා.\nසාක්ෂිකරුවන් පස්දෙනෙකු හඳුනාගැනීමේ පෙරට්ටුවට ඉදිරිපත්ව සිටි අතර, එහිදී දෙමටගොඩදී තරුණයා පැහැරගැනීමේ සිද්ධියට සම්බන්ධ සැකකරුවන් සමඟ සිටි 11 හැවිරිදි දැරිය විසින් සැකකරුවන් පස්දෙනෙකුම හඳුනාගැනීම විශේෂත්වයක්.\nඒ අනුව සැකකරුවන් අටදෙනාට දැඩිව අවවාද කළ කොළඹ අතිරේක මහේස්ත්‍රාත් මොහොමඞ් නිහායි නියෝග කළේ එක් අයෙකුට රුපියල් ලක්ෂය බැගින් වූ ශරීර ඇප දෙකක් මත ඔවුන් මුදාහැරීමටයි.\nපැමිණිලිකරුවන්ට බලපෑම් කළහොත් ඇප අවලංගු කරන බවද අතිරේක මහේස්ත්‍රාත්වරයා මෙහිදී දැනුම්දුන්නා.\nවිත්තියේ පාර්ශවය විසින් හිරුණිකා ප්‍රේමචන්ද්‍රට අයත් ඩිෆෙන්ඩර් රථය නිදහස් කරන ලෙස මෙහිදී ඉල්ලීමක් කළත් රජයේ නීතීඥවරයා ඊට දැඩිව විරෝධය පළ කිරීමත් සමඟ අධිකරණය එම ඉල්ලීම ප්‍රතික්ෂේප කළා. නඩුව යළි ලබන 12 වනදා කැඳවීමට නියමිතයි.\nමේ අතර, ඉඩමක් සහ එහි තිබෙන ගොඩනැගිල්ලක් හිරුණිකා ප්‍රේමචන්ද්‍ර විසින් බලහත්කාරයෙන් අත්පත් කරගෙන ඇති බවට කොළොන්නාවේ පදිංචිකරුවන් දෙදෙනෙකු විසින් ගොනුකළ නඩුවක් විභාගයට ගැනීමට කොළඹ දිසාඅධිකරණය අද අවසර ලබාදුන්නා.\nරොහාන් වික්‍රම සහ රුවන් විජේසේකර යන දෙදෙනා විසින් ගොනු කළ එම නඩුවේ වගඋත්තරකරුවන් වන්නේ හිරුණිකා ප්‍රේමචන්ද්‍ර සහ ඇගේ මව වන සුමනා ප්‍රේමචන්ද්‍රයි.\n2011 වසරේදී තාවකාලික පදනම මත අදාළ ඉඩම සහ ගොඩනැගිල්ල එහි හිමිකරුවන් විසින් හිරුණිකා ප්‍රේමචන්ද්‍රට ලබාදී ඇති අතර, එය නැවත ලබාගැනීමට යාමේදී හිරුණිකා ප්‍රේමචන්ද්‍ර සහ ඇගේ මව එම දේපළ නැවත ලබාදීම ප්‍රතික්ෂේප කරන බවටයි පැමිණිලි පාර්ශවය අධිකරණයට දැනුම් දුන්නේ.\nඒ අනුව මෙම නඩුව මාර්තු මස 29 වනදා විභාගයට ගැනීමට කොළඹ අතිරේක දිසා විනිසුරු ඉනෝකා රණසිංහ අද (06) අවසර ලබාදුන්නා.",
       "URL": "https://www.hirunews.lk/123490/දෙමටගොඩදී-පුද්ගලයෙකු-පැහැරගත්-හිරුණිකා-ප්‍රේමචන්ද්‍රගේ-ආධාරකරුවන්-අටදෙනා-හඳුනා-ගැනේ",
       "Category": "Local News",
       "Parent URL": "https://www.hirunews.lk/local-news.php?pageID=5220"
}