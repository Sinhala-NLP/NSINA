{
       "Source": "hirunews",
       "Timestamp": "Saturday, 10 July 2021 - 19:53",
       "Headline": "නීතීඥ සංගමයෙන් පොලිස්පතිට, සෞඛ්‍ය අධ්‍යක්ෂ ජනරාල්ට ලිපියක් (වීඩියෝ)",
       "News Content": "නිරෝධායනය, සෞඛ්‍ය ආරක්ෂක ක්‍රියාමාර්ගයක් වන බැවින් එය දඬුවමක් හෝ රැදවුම් මාර්ගයක් ලෙස භාවිතා නොකළ යුතු බව ශ්‍රී ලංකා නීතිඥ සංගමය පෙන්වා දෙනවා.\nඒ, එම සංගමය, සෞඛ්‍ය සේවා අධ්‍යක්ෂ ජනරාල්වරයා හා පොලිස්පතිවරයා වෙත ලිපියක් යොමු කරමින්.\nනීතිඥ සංගමයේ සභාපති ජනාධිපති නීතිඥ සාලිය පිරිස් සහ එහි ලේකම් රජිව් අමරසුරියගේ අත්සනින් යුතුව අද යැවූ ලිපියේ දක්වා ඇත්තේ කොවිඩ් නයින්ටීන් සෞඛ්‍ය රෙගුලාසි උල්ලංගණය කරන බව පවසමින් විරෝධතාකරුවන් අත්අඩංගුවට ගැනීම හා රදවා තැබීම සම්බන්ධයෙන් සිය සංගමය අවධානයෙන් පසුවන බවයි.\nමෑතකාලීනව නිකුත් කරන ලද සෞඛ්‍ය මාර්ගෝපදේශ මගින් මහජන විරෝධතා හෝ එළිමහන් රැස්වීම් තහනම් ක්‍රියා ලෙස නම් කර නොමැති බව ද ශ්‍රී ලංකා නීතිඥ සංගමය පෙන්වා දෙනවා.\nඕනෑම සංවිධානයක් උද්ඝෝෂණ කළ යුත්තේ සෞඛ්‍යයට තර්ජනයක් නොවන අන්දමින් බවට නීතිඥ සංගමය දැඩි ලෙස විශ්වාස කරනවා.\nඑහෙත් කලින් පනවා තිබූ සීමා කිරීම් ලිහිල් කිරීම යෝග්‍ය බවට සෞඛ්‍ය සේවා අධ්‍යක්ෂ ජනරාල්වරයා තීරණය කර ඇති තත්ත්වයක් තුළ පොලීසියට විරෝධතාකරුවන් පාලනය කිරීම සඳහා දැඩි බලයක් යොදවමින් ක්‍රියා කිරීමට සාධාරණ හේතුවක් ඇතැයි විශ්වාස නොකරන බවයි නීතිඥ සංගමය කියා සිටියේ.\nඇප මත නිදහස් වූ පුද්ගලයින් ඔවුන්ගේ කැමැත්තකින් තොරව අධිකරණ භූමියේ සිට නිරෝධායනය සඳහා රැගෙන යාමට තීරණය කර ඇත්තේ මහජන සෞඛ්‍ය පරීක්ෂකවරුන් වැනි සෞඛ්‍ය නිලධාරීන්ගේ උපදෙස් මත බවට වන සාක්ෂි ඉතා අඩු බව ද නීතිඥ සංගමය ප්‍රකාශ කළා.\nකොරෝනා සම්බන්ධයෙන් පසුගිය වසරේ ඔක්තෝම්බර් 15 වන දා සෞඛ්‍ය අමාත්‍යවරිය විසින් නිකුත් කරන ලද ගැසට් නිවේදනයේ රෙගුලාසි පිළිබද අවදානය යොමු කරමින් නීතිඥ සංගමය සදහන් කළේ ඇප මත නිදහස් කරන පුද්ගලයන් බලහත්කාරයෙන් නිරෝධායන මධ්‍යස්ථානවල රැදවීමේ ක්‍රියාකාරකම් බලහත්කාරී සහ නීතිවිරෝධී බවයි.\nඑය, එම පුද්ගලයින් ඇප මත නිදහස් කළ අධිකරණයට කරනු ලබන අපහාසයක් බව ද නීතිඥ සංගමය නිකුත් කරන නිවේදනයේ වැඩිදුරටත් සඳහන්.\nපසුගිය දා අත්අඩංගුවට ගැනීමෙන් පසු ඇප නියම වූ ලංකා ගුරු සංගමයේ ප්‍රධාන ලේකම් ජෝශ්ෆ් ස්ටාලින් ඇතුළු පිරිසක් නිරෝධායනය සඳහා යොමු කිරීමට පොලීසිය පියවර ගත් අතර, මුලතිව් නිරෝධායන කදවුරක රැදී සිටින ඔවුන් ප්‍රකාශ කළේ තමන්ට අවම පහසුකම් හෝ සපයා ගැනීමට අවස්ථාවක් හිමි නොවූ බවයි.",
       "URL": "https://www.hirunews.lk/276632/නීතීඥ-සංගමයෙන්-පොලිස්පතිට-සෞඛ්‍ය-අධ්‍යක්ෂ-ජනරාල්ට-ලිපියක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1828"
}