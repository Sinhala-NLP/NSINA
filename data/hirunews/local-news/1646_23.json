{
       "Source": "hirunews",
       "Timestamp": "Wednesday, 06 October 2021 - 8:45",
       "Headline": "වසර 2050 දී කෝටි 500කට ජල හිඟයක්",
       "News Content": "වසර 2050 වනවිට ලෝකවාසීන් බිලියන 05කට පමණ ජල හිඟයක් ඇතිවිය හැකි බවට ජගත් සංවිධානය අනතුරු අඟවනවා.\nඑමඟින් පෙන්වා දෙන්නේ දැනටමත් බිලියන 3.6ක් ජනතාවට අවම වශයෙන් වසරකට මාසයක් ජලයට ප්‍රමාණවත් ප්‍රවේශයක් නොමැති බවයි.\nඑක්සත් ජාතීන්ගේ ලෝක කාලගුණ සංවිධානය මෙම වාර්තාව ඉදිරිපත් කර ඇත්තේ කාලගුණ වෙනස පිළිබඳ ස්කොට්ලන්තයේ පැවැත්වීමට නියමිත ගෝලීය සමුළුවට පෙරවදනක් ලෙසින්.\nවර්ධනය වෙමින් පවතින ජල අර්බුදය පිළිබඳව අවදි විය යුතු කාලය එළැඹ ඇති බවයි ලෝක කාලගුණ සංවිධානයේ ප්‍රධානී පෙටරි ටාලාෂ් සඳහන් කළේ.\nලෝක කාලගුණ සංවිධානය පෙන්වා දෙන්නේ, පසුගිය විසි වසර තුළ පොළව මතුපිට, භූගතව හිම හෝ අයිස් ලෙස පවතින ජල මට්ටම් වසරකට සෙන්ටි මීටරයකින් පමණ පහත වැටී ඇති බවයි.\nඇන්ටාර්ක්ටිකාවේ සහ ග්‍රීන්ලන්තයේ මෙම ජල හානිය විශේෂයෙන් දක්නට ලැබෙනවා.\nමිහිමත ඇති ජලයෙන් පිරිසිදු ජලය ලෙස භාවිතයට ගත හැකි වන්නේ සියයට දශම පහක් පමණක් නිසා ජල සුරක්ෂිතතාව පිළිබඳව අවධානයෙන් කටයුතු කළ යුතු බවටයි ලෝක කාලගුණ සංවිධානයේ ප්‍රධානියා පෙන්වා දෙන්නේ.\nමිහිතලය උණුසුම් වීම සමඟ වැසි රටාව වෙනස් වීම නිසා ආපදාවන්ද ඉහළ ගොස් තිබෙනවා.\nවසර දෙදහසට පසු ජලය සම්බන්ධ ආපදා සියයට 134කින් ඉහළ යෑමද එහිදී කැපී පෙනෙන කරුණක්.",
       "URL": "https://www.hirunews.lk/284214/වසර-2050-දී-කෝටි-500කට-ජල-හිඟයක්",
       "Category": "Local News",
       "Parent URL": "https://www.hirunews.lk/local-news.php?pageID=1646"
}