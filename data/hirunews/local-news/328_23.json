{
       "Source": "hirunews",
       "Timestamp": "Sunday, 21 May 2023 - 8:03",
       "Headline": "දොඩම්පහල චන්දසිරි මහනාහිමියන්ගේ ආදාහන පූජෝත්සවය අද (වීඩියෝ)",
       "News Content": "අපවත්වී වදාළ ශ්‍රී ලංකා අමරපුර මහා නිකායේ උත්තරීතර මහනායක අතිපූජ්‍ය දොඩම්පහල චන්දසිරි මහනාහිමියන්ගේ ආදාහන පූජෝත්සවය අද (21) පස්වරුවේ කොළඹ නිදහස් චතුරශ්‍ර පරිශ්‍රයේදී පූර්ණ රාජ්‍ය ගෞරව සහිතව සිදුකිරීමට නියමිතයි.\nරාජගිරිය ගෝතම තපෝවනයේ සිට රිය පෙරහරකින් වැඩමවන දේහය, නිදහස් චතුරස්‍රයේදී ත්‍රිවිධ හමුදාව විසින් බාරගැනීමට නියමිතව තිබෙනවා.\nශ්‍රී ලංකා අමරපුර මහා නිකායේ උත්තරීතර මහනායක අතිපූජ්‍ය දොඩම්පහල චන්දසිරි මහනාහිමියන් ශ්‍රී ජයවර්ධනපුර රෝහලේ ප්‍රතිකාර ලබමින් සිටියදී පසුගිය 16 වනදා අපවත් වූ අතර, ඒ වනවිට උන්වහන්සේ 84වන වියේ පසුවුණා.\nජනාධිපති රනිල් වික්‍රමසිංහ ඊයේ (20) පස්වරුවේ ශ්‍රී ලංකා අමරපුර මහා නිකායේ උත්තරීතර මහනායක අතිපූජ්‍ය දොඩම්පහල චන්දසිරි මහනාහිමියන්ගේ දේහයට අවසන් ගෞරව දැක්වු අතර, හිටපු ජනාධිපති ගෝඨාභය රාජපක්ෂද උන්වහන්සේට අවසන් ගෞරව දැක්වීමට පැමිණ සිටියා.\nඑමෙන්ම විපක්ෂ නායක සජිත් ප්‍රේමදාස, ජනතා විමුක්ති පෙරමුණේ නායක අනුර කුමාර දිසානායක ඇතුළු දේශපාලඥයින් පිරිසක්ද උන්වහන්සේගේ දේහයට අවසන් ගෞරව දැක්වීමට ඊයේ පස්වරුවේ පැමිණ සිටියා.",
       "URL": "https://www.hirunews.lk/335791/දොඩම්පහල-චන්දසිරි-මහනාහිමියන්ගේ-ආදාහන-පූජෝත්සවය-අද-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=328"
}