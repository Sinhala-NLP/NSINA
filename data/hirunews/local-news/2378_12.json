{
       "Source": "hirunews",
       "Timestamp": "Wednesday, 21 October 2020 - 7:39",
       "Headline": "පහේ ශිෂ්‍යත්වයේ පිළිතුරු පත්‍ර ඇගයීම් හෙට සිට",
       "News Content": "පසුගියදා පැවති පහ ශ්‍රේණිය ශිෂ්‍යත්ව විභාගයේ පිළිතුරු පත්‍ර ඇගයීම හෙට සිට ලබන 27 වනදා දක්වා දිවයින පුරා ඇගයීම් මධ්‍යස්ථාන 39 කදී සිදු කිරීමට නියමිත බව විභාග දෙපාර්තමේන්තුව ප්‍රකාශ කළා.\nකෙසේ වෙතත් ගම්පහ දිස්ත්‍රික්කයේ සහ කුලියාපිටිය අධ්‍යාපන කලාපයේ ශිෂ්‍යත්ව විභාගයට අදාළව ඇගයීම් කටයුතු සිදු නොකරන බවයි එම දෙපාර්තමේන්තුව සඳහන් කළේ.\nසියලුම පරීක්ෂකවරුන් වෙත පිළිතුරු පත්‍ර ඇගයීම සඳහා අදාළ ඇගයීම් මණ්ඩල වෙතට වාර්තා කිරීම සඳහා කෙටි පණිවුඩ මගින් දැනුම්දීම් සිදුකර තිබෙනවා.\nකෙසේ වෙතත් ඊට අදාළව කිසියම් තොරතුරක් දැනගැනීමට අවශ්‍ය වන්නේ නම් 011 27 85 231 සහ 011 2 78 52 16 මෙන්ම 0112 78 40 37 යන දුරකථන අංක අමතා ඒ පිළිබඳව තොරතුරු ලබාගත හැකි බව ද විභාග දෙපාර්තමේන්තුව දැනුම් දෙනවා.\nඑමෙන්ම උසස් පෙළ විභාගයට අදාළව රාජකාරි සිදුකරන නිලධාරීන්ට  ලබාදීමට පොරොන්දු වූ රුපියල් 15,000 ක දීමනාව කඩිනමින් ලබාදෙන ලෙස ලංකා ගුරු සංගමය ඉල්ලීමක් කරනවා. එමෙන්ම කොරෝනා වෛරසය හේතුවෙන් නිරෝධායන ඇඳිරි නීතිය පනවා ඇති ප්‍රදේශවල විභාග රාජකාරි සිදුකරන ගුරුවරුන් සම්බන්ධයෙන්ද වැඩි අවධානයක් යොමුකරන ලෙසයි එම සංගමයේ ප්‍රධාන ලේකම් ජෝෂප්  ස්ටාලින් ඉල්ලා සිටින්නේ.",
       "URL": "https://www.hirunews.lk/252978/පහේ-ශිෂ්‍යත්වයේ-පිළිතුරු-පත්‍ර-ඇගයීම්-හෙට-සිට",
       "Category": "Local News",
       "Parent URL": "https://www.hirunews.lk/local-news.php?pageID=2378"
}