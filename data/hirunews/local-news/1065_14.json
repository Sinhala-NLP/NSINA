{
       "Source": "hirunews",
       "Timestamp": "Monday, 27 June 2022 - 11:22",
       "Headline": "තෙල් ගන්න සාකච්ඡා කරන්න ඇමති සුසිල් සමග හිටපු තානාපති රුසියාවට ? (වීඩියෝ)",
       "News Content": "රුසියාවෙන් ඉන්ධන ලබා ගැනීම වෙනුවෙන් සාකච්ඡා කිරීම සඳහා ශ්‍රී ලංකාව නියෝජනය කරමින් පිටත්ව යන නියෝජිතයින් වන්නේ ආචාර්ය සමන් වීරසිංහ සහ අධ්‍යාපන අමාත්‍ය නීතිඥ සුසිල් ප්‍රේම්ජයන්ත් බවට රජයේ අභ්‍යන්තර ආරංචි මාර්ග පවසනවා.\nආචාර්ය සමන් වීරසිංහ යනු ශ්‍රී ලංකාවේ හිටපු රුසියානු තානාපතිවරයායි.\nඊයේ (26) බලශක්ති අමාත්‍යාංශයේ පැවැත්වූ විශේෂ මාධ්‍ය හමුවකට එක්වෙමින් බලශක්ති අමාත්‍ය කංචන විජේසේකර පැවසුවේ, අද (27) දිනයේදී රුසියාව බලා මෙරටින් නියෝජිතයින් දෙදෙනකු පිටත්ව යාමට සූදානම් ව ඇති බවයි.\nරට තුළ ඩොලර් අර්බුදයත් සමග මේ වනවිට දිගු පෝලිම් ක්‍රමයක් දිවයින පුරා පිහිටි ඉන්ධන පිරවුම්හල්වල දකින්නට ලැබෙනවා.\nමෙම පෝලිම් ක්‍රමය හේතුවෙන් ඊයේ දිනයේදී තීරණය කෙරුණේ තෙල් ලබාදීම සඳහා වෙන වෙනම රියදුරන් වෙත ටෝකන් පත්‍රයක් ලබාදෙන බවයි.\nඒ සඳහා ශ්‍රී ලංකා පොලිසියේ මෙන්ම යුද හමුදා හා ගුවන් හමුදාවේ ද සහාය ලබාගන්නා බවයි අමාත්‍යවරයා කියා සිටියේ.\nඑහෙත් විවිධ ප්‍රදේශවල තවමත් පෝලිම්වල රැඳී සිටින ජනතාව ප්‍රකාශ කළේ කිසිදු අයෙකු මෙතෙක් පැමිණ ටෝකන් පත් ලබා නොදුන් බවයි.\nඉන්ධන ලබාගැනීම සඳහා අද දිනයේ ටෝකන් පත් නිකුත් කරන්නේද යන්න සම්බන්ධයෙන් අප කොළඹ ප්‍රදේශයේ ඉන්ධන පිරවුම්හලකින්ද විමසීමක් කළ අතර, දුරකථනයට ප්‍රතිචාර දැක්වූ එහි සේවිකාවක් කියා සිටියේ ඒ සම්බන්ධයෙන් දැනුම්දීමක් මෙතෙක් නොලැබුණු බවයි.\nපවතින ඉන්ධන සංචිත ප්‍රමාණය අනුව තෝරාගත් පිරවුම්හල් වෙත පමණක් අත්‍යවශ්‍ය සේවා සඳහා අද දින ඉන්ධන නිකුත් කරනු ඇති බව ලංකා ඛනිජ තෙල් පෞද්ගලික ටැංකි රථ හිමියන්ගේ සංගමය ප්‍රකාශ කළා.\nමේ අතර පොළොන්නරුව මහ රෝහලේ සිට පේරාදෙණිය රෝහලට මාරුකර යැවූ සිව් හැවිරිදි දැරියක් බැලීමට යාමට ඉන්ධන ඉල්ලා පියෙකු සිය ෆේස්බුක් ගිණුමට සටහනක් එක් කර තිබුණා.\nඊට ප්‍රතිචාර දැක්වූ පුද්ගලයෙකු ඔහුගේ ලොරි රථයට අවශ්‍ය ඩීසල් ලීටර 30 ක් ලබාදීමට කටයුතු කර ඇති බවයි වාර්තාවන්නේ.\nඑමෙන්ම, ජුනි 23 වැනිදා මෙරටට ළඟාවීමට නියමිතව තිබූ පෙට්‍රල් රැගත් නෞකාව තවමත් එන දිනයක් නිශ්චිතව කිව නොහැකි බව ද ඊයේ අමාත්‍යවරයා ප්‍රකාශ කළා.\nඑම නැව මෙරටට පැමිණෙන බව අමාත්‍යවරයා ප්‍රකාශ කළේ පසුගිය 19 වැනි දිනයි.\nනමුත් ජුනි 23 වැනි දින අමාත්‍යවරයා පැවසුවේ, අදාළ නෞකාව දින කිහිපයක් ප්‍රමාද වන බවයි.\nඑහෙත්, ඉන් පසුව අමාත්‍යවරයා විසින් ම ඊට පසුදින එනම් ජුනි 24 වැනිදින පැවසුවේ ඉන්ධන නෞකාව එන දිනයක් දැනගත් වහාම ජනතාව වෙත දැනුම්වත් කරන බවත්, එතෙක් පෝලිම්වල රැඳී නොසිටින ලෙසයි.\nනමුත් ජුනි මස 26 වැනි දින පැවැත්වූ මාධ්‍ය හමුවේදී අමාත්‍යවරයා ප්‍රකාශ කළේ බැංකු හා තාක්ෂණික ගැටලු කිහිපයක් හේතුවෙන් පෙට්‍රල් රැගත් නෞකාව එන දිනය නිශ්චිතව කිව නොහැකි බවයි.\nමෙවන් වාතාවරණයකදියි ඊයේ අලුයම 02 සිට ක්‍රියාත්මක වන පරිදි සිපෙට්කෝ හා අයි.ඕ.සී. ඉන්ධන මිල ඉහළ දැමීමක් සිදු කෙරුණේ.\nමේ අයුරින් දැඩි අර්බුදකාරී ඉන්ධන ගැටලුවක් ඔඩුදුවා ඇති පසුබිමකදියි, රුසියාවෙන් තෙල් ලබා ගැනීම පිළිබඳ සාකච්ඡා කිරීමට වත්මන් රජය අවධානය යොමුකර ඇත්තේ.\nරුසියාව යනු බොරතෙල් මෙන්ම ඉන්ධන ලබාදීම වෙනුවෙන් ජාත්‍යන්තර වෙළෙඳපොළ තුළ ප්‍රමුඛස්ථානයක් උසුලන රාජ්‍යයක්.",
       "URL": "https://www.hirunews.lk/308293/තෙල්-ගන්න-සාකච්ඡා-කරන්න-ඇමති-සුසිල්-සමග-හිටපු-තානාපති-රුසියාවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1065"
}