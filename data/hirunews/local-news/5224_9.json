{
       "Source": "hirunews",
       "Timestamp": "Sunday, 03 January 2016 - 14:49",
       "Headline": "දෙසැම්බර් අවසන් දින 4 තුළ පාස්පෝට් නිකුතුව ඉහළට",
       "News Content": "පසුගිය වසරේ අවසන් දින 4 තුළ පමණක් විදේශ ගමන් බලපත්‍ර දස දහසකට වැඩි ප්‍රමාණයක් නිකුත් කළ බව ආගමන විගමන දෙපාර්තමේන්තුව පවසනවා.\n2016 අයවැයෙන් විදේශ ගමන් බලපත්‍ර ගාස්තු ඉහළ දැමීම නිසා එය ක්‍රියාත්මක වීමට පෙර සිය ගමන් බලපත්‍ර ලබාගැනීමට බොහෝදෙනා යුහුසුළු වීම ඊට හේතුවයි.\nමේ වසරේ ජනවාරි පළමුවනදා සිට ක්‍රියාත්මක වන පරිදි සියලූම රටවල්වලට එක්දිනකින්   ගමන් බලපත්‍රයක් ලබාගැනීමේ ගාස්තුව රුපියල් දසදහසක් වනවා. එය ඊට පෙර පැවතුණේ රුපියල් 7500 ක් ලෙසයි.\nසාමාන්‍ය සේවය යටතේ වන ගමන් බලපත්‍රය මීට පෙර රුපියල් 2500 ක්ව පැවති අතර දැන් ඒ සඳහා රුපියල් 3000 ක් අය කෙරෙනවා.\nඑමෙන්ම අවුරුදු 16 ට අඩු ළමුන් සදහා වසර 3ක් සදහා සාමාන්‍ය සේවය යටතේ වන ගමන් බලපත්‍රය 1500 ක්ව තිබූ අතර, එය ජනවාරි පළවනදා සිට 2000 දක්වා ඉහළ ගොස් ඇති බවයි ආගමන විගමන දෙපාර්තමේන්තුව සදහන් කළේ.\nමීට අමතරව සියලූම රටවල් සදහා අවුරුදු 3 ක එක්දින සේවය සදහා 3500 ක්ව පැවති ගමන් බලපත්‍රය 5000 දක්වා ඉහළ දමා තිබෙනවා.\nමේ අතර, ද්විත්ව පුරවැසිභාවය ලබාගැනීමට මේ වනවිට අයදුම්පත් 16,000 කට ආසන්න ප්‍රමාණයක් ලැබී ඇති බව ද ආගමන විගමන දෙපාර්තමේන්තුව සදහන් කළා.\nරජය මේ සදහා පසුගිය මාර්තු 10 වනදා සිට කාලය ලබාදී තිබුණා.\nඒ අනුව මෙතෙක් ලැබුණු අයදුම්පත්වලට අදාළව ද්විත්ව පුරවැසිභාවය සදහා වන සහතික පත් 3500 දෙනෙකුට ලබාදීමට හැකිවූ බවයි එම දෙපාර්තමේන්තුවේ මාධ්‍ය ප්‍රකාශක ලක්ෂාන් සොයිසා සදහන් කළේ.",
       "URL": "https://www.hirunews.lk/123320/දෙසැම්බර්-අවසන්-දින-4-තුළ-පාස්පෝට්-නිකුතුව-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=5224"
}