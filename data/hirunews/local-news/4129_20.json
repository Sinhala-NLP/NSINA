{
       "Source": "hirunews",
       "Timestamp": "Friday, 12 January 2018 - 12:56",
       "Headline": "ජ’පුර හෙද වර්ජනය අවසන්",
       "News Content": "ශ්‍රී ජයවර්ධනපුර රෝහලේ දින 10 ක් ක්‍රියාත්මක වූ හෙද වර්ජනය අද (12) පෙරවරුවේ අත්හිටුවනු ලැබුවා.\nඒ රෝහල් බලධාරින් සහ වෘත්තීය සමිති අතර පැවති සාකච්ඡාවකින් අනතුරුවයි.\nදෛනික රාජකාරියට වාර්තා කිරීමේ දී ඇඟීලි සලකුණු ක්‍රමය ක්‍රියාත්මක කිරීමට විරෝධය පළ කරමින් මෙම වර්ජනය ආරම්භ කෙරුණේ පසුගිය බදාදා දිනයේදීයි.\nඇඟීලි සලකුණු ක්‍රමය ක්‍රියාත්මක නොකරන ලෙස හෙද සංගම් එහිදී ඉල්ලා සිටියා.\nජයවර්ධනපුර රෝහලේ ආරම්භ කළ මෙම වර්ජනයට සහය දක්වමින් ඊයේ (11) දිනයේදී කොළඹ ජාතික රෝහලේ සහ අක්ෂි රෝහලේ හෙද නිලධාරින් ද සංකේත වර්ජනයක් ද ආරම්භ කළා.\nපැය 24 ක් පුරා පැවති මෙම සංකේත වැඩවර්ජනය අවසන් වූයේ අද පෙරවරු 7 ටයි.\nඅද (12) පෙරවරුවේ රෝහල් බලධාරින් සහ හෙද සංගම් අතර පැවති සාකච්ඡාවේදී ඇඟීලි සලකුණු ක්‍රමය තාවකාලිකව අත්හිටුවීමට තීරණය කෙරුණා.\nඑමෙන්ම, ප්‍රායෝගික ගැටලූ සම්බන්ධයෙන් වන සාකච්ඡා, අමාත්‍යාංශ කමිටුවක් මගින් සිදුකිරීමට ද තීරණය වී තිබෙනවා.\nමෙම එකඟතාව තම සංගමයට ලිඛිතව ලැබීමෙන් අනතුරුව, වර්ජනය අත්හිටුවීමට තීරණය කළ බවයි රාජ්‍ය සේවා එක්සත් හෙද සංගමයේ නියෝජිතයෙකු හිරු ප්‍රවෘත්ති අංශයට සඳහන් කළේ.\nමෙම සාකච්ඡාවේදී එකඟතාවයකට පැමිණි කරුණු පිළිබඳව හිරු ප්‍රවෘත්ති අංශය ශ්‍රී ජයවර්ධනපුර රෝහලේ අධ්‍යක්ෂ වෛද්‍ය සුසිත සේනාරත්නගෙන් ද විමසීමක් කළා.\nඔහු කියා සිටියේ ඇඟීලි සලකුණු ක්‍රමය තාවකාලිකව ඉවත් කර ගැනීමට එකඟත්වය පළ කළ බවයි.",
       "URL": "https://www.hirunews.lk/180855/ජපුර-හෙද-වර්ජනය-අවසන්",
       "Category": "Local News",
       "Parent URL": "https://www.hirunews.lk/local-news.php?pageID=4129"
}