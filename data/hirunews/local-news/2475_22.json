{
       "Source": "hirunews",
       "Timestamp": "Saturday, 05 September 2020 - 7:25",
       "Headline": "ගින්න පාලනය කළ නිව් ඩයමන්ඩ් නෞකාව ශ්‍රී ලංකා මුහුදු තීරයෙන් ඉවතට ඇදගෙන යාමේ මෙහෙයුමක්",
       "News Content": "ශ්‍රී ලංකාවට නැගෙනහිර මුහුදේ පවතින එම්.ටී. නිව් ඩයමන්ඩ් නෞකාවේ ගින්න මේ වනවිට  පාලනය කර ඇති බව ශ්‍රී ලංකා නාවික හමුදාව පවසනවා.\nගින්න නිවීමේ මෙහෙයුමට එක්වූ ඉන්දීය වෙරළාරක්ෂක සේවය සිය ට්විටර් ගිණුමේ සඳහන් කර ඇත්තේ ගින්න මේ වනවිට පාලනය කර ඇති අතර, සිය විශේෂිත කණ්ඩායමක් විසින් එය ටග් යාත්‍රාවකට සම්බන්ධ කළ බවයි.\nඊයේ රාත්‍රී හතට පමණ එලෙස ඒ.එල්.පී. වින්ගර් ටග් යාත්‍රාවට සම්බන්ධ කළ ගිනිගත් නිව් ඩයමන්ඩ් නෞකාව ශ්‍රී ලංකා වෙරළ තීරය වෙත පාවී ඒම වැළැක්වීම සඳහා පියවර ගත් බවද එමඟින් සඳහන් කළා.\nගින්න නිවීම සඳහා ශ්‍රී ලංකා නාවික හමුදාවේ විශාල නෞකා තුනක් මෙන්ම ඉන්දීය නාවික හමුදාවේ නෞකා හතරක් ඇතුලූ යාත්‍රා 11 ක් එක්වුණා.\nගුවන් හමුදා මාධ්‍ය ප්‍රකාශක ගෲප් කපිතාන් දුෂාන් විජේසිංහ ද කියා සිටියේ අදාළ ගින්න මේ වනවිට පාලනය වී ඇතත් ගින්නේ තත්ත්වය නිරීක්ෂණය සඳහා අවශ්‍ය වුවහොත් අද පෙරවරුවේ යානා කිහිපයක් යෙදවීමට සූදානම් කර ඇති බවයි.\nසංගමන්කන්ද තුඩුවේ සිට නාවික සැතපුම් 38 ක පමණ දුරින් ගැඹුරු මුහුදේ බොරතෙල් මෙටි‍්‍රක් ටොන් දෙලක්ෂ 70,000 ක් රැගෙන යාත්‍රා කරමින් සිටියදී එම්.ටී. නිව් ඩයමන්ඩ් නෞකාවේ මෙම ගින්න හට ගත්තේ පෙරේදා පෙරවරුවේයි.",
       "URL": "https://www.hirunews.lk/249450/ගින්න-පාලනය-කළ-නිව්-ඩයමන්ඩ්-නෞකාව-ශ්‍රී-ලංකා-මුහුදු-තීරයෙන්-ඉවතට-ඇදගෙන-යාමේ-මෙහෙයුමක්",
       "Category": "Local News",
       "Parent URL": "https://www.hirunews.lk/local-news.php?pageID=2475"
}