{
       "Source": "hirunews",
       "Timestamp": "Monday, 11 April 2022 - 10:55",
       "Headline": "ගාලු මුවදොර අරගලයෙන් කරළියට ආ 'අලුත් ම ගම' (වීඩියෝ)",
       "News Content": "ශ්‍රී ලංකා ආර්ථිකය දුගී දුප්පත්භාවයට පත් කරමින්, ජනතාව දරිද්‍රතාවයේ උපරිමයට ගෙන ඒමේ බරපතළ විපාකය උදාකළේ වත්මන් ආණ්ඩුව බවට චෝදනා කරමින් දිවයින පුරා සිටින සියලුම තරුණ ප්‍රජාව එක්ව විශාල විරෝධතාවක් ආරම්භ කළේ පෙරේදා (09) දිනයේ දී යි.\nඒ අනුව දිවයිනේ නන් දෙසින් එක් රොක්වුණු බාල,මහලු සහ තරුණ ප්‍රජාව රජයට බලයෙන් පහව යන ලෙස බල කරමින් දැඩි විරෝධතාවකට සිය අරගල බිම බවට පත්කර ගත්තේ, කොළඹ - ගාලුමුවදොර පිටිය අවට ප්‍රදේශයයි.\nබොහෝ තරුණ පිරිස් එම ස්ථානයේ අරගල කරමින්, ජනාධිපති ලේකම් කාර්යාලය අසලට එක් රොක් වී කූඩාරම් සවි කරගනිමින්, දිවා රෑ මෙන්ම අව් වැසි නොතකා ද සිය විජයග්‍රහණය වෙනුවෙන් අරගල බිමෙහි රැඳී සිටින අයුරු දක්නට ලැබුණා.\nඑවන් පසුබිමකදියි, වත්මන් ජනාධිපතිවරයාගේ නමින් නම් කෙරුණු නාමයක් සහිත පුවරුවක් සවිකළ පාඨයක් සම්බන්ධයෙන් මේ දිනවල සමාජ මාධ්‍ය ජාලයේ වැඩි කතාබහකට පත්ව ඇත්තේ.\nඅරගලකරුවන් විසින් සිය කූඩාරම් අටවා ගත් අරගල බිමෙහි එක් කොටසක් නම් කර ඇත්තේ,\n'ගෝඨාගෝගම' (GOTAGOGAMA/GOTAGOVILLAGE)\nයනුවෙන් ය.\nවිවිධ සටන් පාඨ ලියූ පුවරු තවදුරටත් එම අරගල බිමේදී ම නිර්මාණය කරමින් තරුණ අරගලකරුවන් රැය පහන් කිරීම ද මේ වනවිට සිදු කරනුයේ ගාලු මුවදොර පිටියේ දීයි.\nවත්මන් පාලනය හේතුවෙන් මෙරට අසරණ ජනයා කබළෙන් ළිපට වැටී ඇති බව පෙන්වා දෙන තරුණ බලපෑම් කණ්ඩායම් කියා සිටින්නේ, වහාම ජනාධිපතිවරයා සිය තනතුර අතහැර ගෙදර යා යුතු බවයි.\nඔවුන් එය සිය අරගල බිමෙහි බොහෝ සෙයින් ප්‍රදර්ශනය කිරීමට උත්සුක වී ඇත්තේ,\n''Gota Go Home'\n' යනුවෙන්.\nකෙසේවෙතත්, මෙවන් තත්ත්වයක් තුළ තවදුරටත් අරගලය අත්නොහැර අරගල බිමෙහි රැඳී සිටින විරෝධතාකරුවන් හට අවශ්‍ය ආහාරපාන, ඖෂධ මෙන්ම වෙනත් අත්‍යවශ්‍ය පහසුකම් ලබාදීමට ද විවිධ සංවිධාන මෙන් ම කණ්ඩායම් කටයුතු කරමින් සිටින අයුරු ද වාර්තා වනවා.\nඒ සඳහා විදෙස්ගත ශ්‍රී ලාංකික ප්‍රජාව ද සහායෝගය දක්වන බවයි ආරංචි මාර්ග සඳහන් කළේ.\nඑමෙන්ම මෙවර සිංහල හා හින්දු අලුත් අවුරුද්ද ද විරෝධතාකරුවන් විසින් අදාළ අරගල බිමෙහි දී ම පැවැත්වීමට කටයුතු යොදා ඇති බව ද වාර්තා වනවා.",
       "URL": "https://www.hirunews.lk/301704/ගාලු-මුවදොර-අරගලයෙන්-කරළියට-ආ-අලුත්-ම-ගම-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1237"
}