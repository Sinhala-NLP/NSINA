{
       "Source": "hirunews",
       "Timestamp": "Saturday, 25 January 2020 - 17:43",
       "Headline": "පාස්කු ඉරිදා කොමිසම පූජිත් ජයසුන්දරගෙන් පැයක ප්‍රකාශයක් ගනී",
       "News Content": "රක්ෂිත බන්ධනාගාරගත කර සිටින අනිවාර්ය නිවාඩු යැවූ පොලිස්පති පූජිත් ජයසුන්දර ප්‍රකාශයක් ලබාදීම සඳහා පාස්කු ඉරිදා ප්‍රහාරය පිළිබඳව සොයා බලන ජනාධිපති කොමිෂන් සභාව හමුවට අද පැමිණියා.\nඅද පෙරවරු 10 ට පමණ බන්ධනාගාර බස් රථයකින් කොමිෂන් සභාව වෙත රැගෙන ආ ඔහුගෙන් කොමිසම පැයක පමණ කාලයක් ප්‍රකාශ ලබා ගත් බවයි එහි සිටින හිරු වාර්තාකරු සඳහන් කළේ.\nමාවනැල්ල බුුදුපිළිම කැඩීමේ සිද්ධිය වූ අවස්ථාවේ සැකකරුවෙකු අල්ලා ගැනීමට කටයුතු කළ තරුණයින් දෙදෙනාගෙන් ජනාධිපති කොමිසම අද ප්‍රථමයෙන් සාක්ෂි විමසුවා.\nඑහිදී කොමිසම චානක ජයරත්න නමැත්තාගෙන් සාක්ෂි විමසූ අතර ඔහු ප්‍රකාශ කළේ බුදුපිළිම කැඞීමේ සිද්ධිය වූ 2018 වසරේ දෙසැම්බර් 25 වනදා පලා යමින් සිටි එක් සැකකරුවෙකු අල්ලා ගැනීමට තමන් සහ මිතුරා සමත් වූ බවයි.\nයතුරුපැදියකින් පැමිණි පුද්ගලයින් දෙදෙනෙකු විසින් බුදුපිළිම කැඞීම සිදුකළ බවත්, එක් අයෙකු තමාටද පහරදී පළාගිය බවත් ඔහු සඳහන් කළා.\nඑහිදී යතුරුපැදියේ අංකය සටහන් කර ගැනීමට සහ ඡායාරූප ගැනීමටද තමන් සහ මිතුරා සමත් වූ බව පැවසූ චානක ජයරත්න වැඩිදුරටත් කියා සිටියේ අදාළ තොරතුරු සියල්ල එදිනම පොලිසියට ලබාදුන් බවයි.\nඑසේ තිබියදීත් පාස්කු ප්‍රහාරය සිදුවන තෙක්ම එම පළාගිය සැකකරුවා අල්ලා ගැනීමට පොලිසිය අසමත් වූ බව ඔහු කොමිසම හමුවේ සඳහන් කළා.\nඅනතුරුව සාක්ෂි ලබාදුන් සෙනරත් බණ්ඩාර නැමැත්තාගෙන් ජනාධිපති කොමිසම විමසා සිටියේ අදාළ සිද්ධිය සම්බන්ධයෙන් ප්‍රකාශ කිරීමට ඇත්තේ කුමක්ද යන්නයි.\nඔහු පැවසුවේ බුදු පිළිම කැඩීමේ සිද්ධියට අදාළව සැකකරුවන් 13 දෙනෙකු අත්අඩංගුවට ගෙන සිටියත්, සිද්ධියට මැදිහත් වී පළාගිය පුද්ගලයා අත්අඩංගුවට ගැනීමට නොහැකි වූයේ යම් දේශපාලන බලපෑමක් මත යැයි තමා විශ්වාස කරන බවයි.\nඅනතුරුවයි අද පස්වරුවේ අනිවාර්ය නිවාඩු යවා සිටින පොලිස්පති පූජිත් ජයසුන්දරගෙන් කොමිසම ප්‍රකාශ සටහන් කරගනු ලැබුවේ.\nඑහිදී ඔහුගෙන් මාවනැල්ල ප්‍රදේශයේ බුදුපිළිම කැඩීමේ සිද්ධිය සම්බන්ධයෙන් කොමිසම විමසා තිබෙනවා.\nඒ, ඊට අදාළ සැකකරුවන් සම්බන්ධයෙන් අසාද් සාලි, ඔහුට ලබාදුන් දුරකතන ඇමතුම පිළිබඳවයි.\nඑහිදී අසාද් සාලි විසින් තමාට දුරකතන ඇමතුමක් ලබාදුන් බවත්, ඊට අදාළ සැකකරුවන් අත්අඩංගුවට ගැනීමට උපකාර කරන්නේ යැයි අසාද් සාලි විසින් ප්‍රකාශ කළ බවත් අනිවාර්යය නිවාඩු යවා සිටින පොලිස්පතිවරයා සඳහන් කළා.\nමෙහිදී අසාද් සාලිටද හරස් ප්‍රශ්න ඇසීමට කොමිසම අවස්ථාව ලබාදී තිබූ අතර, අදාළ ප්‍රශ්න පමණක් විමසන ලෙස කොමිසම එහිදී අවවාද කරනු ලැබුවා.",
       "URL": "https://www.hirunews.lk/233032/පාස්කු-ඉරිදා-කොමිසම-පූජිත්-ජයසුන්දරගෙන්-පැයක-ප්‍රකාශයක්-ගනී",
       "Category": "Local News",
       "Parent URL": "https://www.hirunews.lk/local-news.php?pageID=2934"
}