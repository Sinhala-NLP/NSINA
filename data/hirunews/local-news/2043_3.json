{
       "Source": "hirunews",
       "Timestamp": "Sunday, 04 April 2021 - 7:01",
       "Headline": "පැය 72කදී යතුරුපැදි නඩු 13320ක්",
       "News Content": "පසුගිය මාර්තු 31 වනදා සිට අප්‍රේල් 2වනදා දක්වා පැය 72ක කාලයක් තුල මාර්ගයේ ධාවනයට නුසුදුසු යතුරුපැදි 450ක් අත්අඩංගුවට ගෙන ඇතැයි පොලිසිය පවසනවා.\nයතුරුපැදිවලින් සිදුවන අනතුරු අවම කර ගැනීම වෙනුවෙන් පොලිසිය මෙම විශේෂ වැඩසටහන ආරම්භ කරනු ලැබුවේ පසුගිය මාර්තු මස 31 වනදා සිටයි.\nඊට අමතරව අදාළ කාලසීමාව තුල බීමත්ව යතුරුපැදි පැදවූ පුද්ගලයන් 398ක්, අන්තරායකාරීව යතුරුපැදි පැදවූ පුද්ගලයන් 139 දෙනෙකු සහ අධික වේගයෙන් යතුරුපැදි පැදවූ 108ක් අත්අඩංගුවට ගත් බවයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ කියාසිටියේ.\nඊට අමතරව හෙල්මට් නොමැතිව යතුරුපැදිවල ගමන් ගත් සිදුවීම් 1077ක්, බලපත්‍ර වැරදි උල්ලංඝණය කළ පුද්ගලයන් 1303ක් සහ මාර්ග නීති උල්ලංඝණය කිරීමට අදාළව නඩු 2806ක් ද ලබාගෙන තිබෙනවා.\nඊට අමතරව වෙනත් වැරදි සම්බන්ධයෙන් 6186කට මෝටර් වාහන පනතේ ප්‍රතිපාදන ක්‍රියාත්මක කර ඇති බවයි පොලිස් මාධ්‍ය ප්‍රකාශකවරයා සඳහන් කළේ.\nඒ අනුව අදාළ කාලය තුල ලබාගෙන ඇති සම්පූර්ණ නඩු සංඛ්‍යාව 13320ක් වනවා.\nනියෝජ්‍ය පොලිස්පති අජිත් රෝහණ පෙන්වා දුන්නේ මෙම මෙහෙයුමේ බලාපොරොත්තුව දෛනිකව යතුරුපැදිවලින් සිදුවන අනතුරු අවම කිරීම මෙන්ම යතුරුපැදිකරුවන් සහ පසුපැදිකරුවන් මියයාම අවම කිරීම බවයි.\nමෙම මෙහෙයුමේ අරමුණ යතුරුපැදිකරුවන් අපහසුතාවට පත් කිරීම නොව ඔවුන් ආරක්ෂා කිරීම සහ යතුරුපැදි ධාවනය විධිමත් කිරීම බව ද ඔහු සඳහන් කළා.",
       "URL": "https://www.hirunews.lk/267439/පැය-72කදී-යතුරුපැදි-නඩු-13320ක්",
       "Category": "Local News",
       "Parent URL": "https://www.hirunews.lk/local-news.php?pageID=2043"
}