{
       "Source": "hirunews",
       "Timestamp": "Wednesday, 15 June 2022 - 7:11",
       "Headline": "ස්වර්ණ හංස ජාතකය ඇතුළත් යුරෝපයේ ඉදි වූ විශාලතම තොරණ",
       "News Content": "යුරෝපයේ එදා මෙදාතුර ඉදි වූ විශාලතම තොරණ මෙවර ශ්‍රී සද්ධාතිස්ස ජාත්‍යන්තර බෞද්ධ මධ්‍යස්ථානය නො එසේ නම්, කිංස්බරි පන්සල ඉදිරිපිට ලබන 10 වැනි දා සිට ප්‍රදර්ශනය කිරීමට නියමිත යි.\nයුරෝපයේ බුදු දහම ප්‍රචලිත කිරීම සදහා ශ්‍රී සද්ධාතිස්ස ජාත්‍යන්තර බෞද්ධ මධ්‍යස්ථානයෙන් ඉටුවන්නේ සුවිශේෂී කාර්යයක්.\nඒ ගලයායේ පියදස්සි නායක හිමියන්ගේ අනුශාසනාවෙන් ගලයායේ ධම්මදස්සි ස්වාමීන් වහන්සේගේ මෙහෙයවීමෙන්.\nමේ අනුව යුරෝපයේ ඉදිවූ දැවැන්තම තොරණ පසුගිය වසරේ දී එහි නිර්මාණය වුණේ, පඨාචාරා ජාතක කතාව ඇතුලත්ව අඩි 25ක උසකින්.\nමෙවර එම වාර්තාව අලුත් කරමින් කිංස්බරි පන්සල ඉදිරිපිට ස්වර්ණ හංස ජාතකය ඇතුලත් පොසොන් තොරණ ඉදිකර ඇත්තේ, විදුලි බුබුලු 25,000කින් ආලෝකවත්ව අඩි 35ක උසකින් යුක්තව යි.\nමෙම තොරණ ප්‍රදර්ශනය කිරීමෙන් එක්රැස් වන ආධාර මුදලින් ලංකාවේ අනුරාධපුර දිස්ත්‍රික්කයේ පානීය ජල ව්‍යාපෘතියක් හා මහරගම අපේක්ෂා රෝහලට මූල්‍යාධාරයක් සිදු කිරීමට නියමිත බව යි වාර්තා වන්නේ.\nමෙවරත් තොරණ නැරඹීමට නො හැකි සියලු දෙනා වෙනුවෙන් සමාජ මාධ්‍ය වන යූටියුබ් හා ෆේස්බුක් ඔස්සේ සජීවී විකාශයක් ගෙන ඒමට කිංස්බරි පන්සලේ නිල නාලිකා සියලු කටයුතු සූදානම් කර තිබෙනවා.",
       "URL": "https://www.hirunews.lk/307139/ස්වර්ණ-හංස-ජාතකය-ඇතුළත්-යුරෝපයේ-ඉදි-වූ-විශාලතම-තොරණ",
       "Category": "Local News",
       "Parent URL": "https://www.hirunews.lk/local-news.php?pageID=1095"
}