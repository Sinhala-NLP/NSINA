{
       "Source": "hirunews",
       "Timestamp": "Monday, 24 January 2022 - 13:59",
       "Headline": "හිරුණිකාට එරෙහි කළු ඩිෆෙන්ඩර් සිද්ධියේ නඩුව කැඳවීමට අධිකරණයෙන් දින නියම කෙරේ (වීඩියෝ)",
       "News Content": "කළු ඩිෆෙන්ඩර් රථයකින් දෙමටගොඩදී තරුණයෙකු පැහැරගෙන යාමේ සිද්ධිය සම්බන්ධයෙන් චෝදනා එල්ල වී සිටින හිරුණිකා ප්‍රේමචන්ද්‍රට එරෙහි නඩුව ලබන මැයි මස 23 වැනිදා විභාග කිරීමට අද (24) දින අධිකරණය නියම කළා.\nඒ, කොළඹ මහාධිකරණ විනිසුරු අමල් රණරාජා ඉදිරියේදී අදාළ නඩුව කැඳවූ අවස්ථාවේදී යි.\n2015 වසරේ දෙසැම්බර් 21 වැනිදා දෙමටගොඩ ප්‍රදේශයේ වෙළෙඳසැලක සේවය කළ අමිල ප්‍රියංකර අමරසිංහ නම් තරුණයෙකු ඩිෆෙන්ඩර් වර්ගයේ ජීප් රථයකින් පැහැර ගෙන ගොස් අයුතු ලෙස සිරකර පහර දී, අමානුෂික ලෙස සැලකීම සම්බන්ධයෙන් හිරුණිකා ප්‍රේමචන්ද්‍ර සහ ඇගේ ආධාරකරුවන් 8 දෙනෙකුට එරෙහිව නීතිපතිවරයා කොළඹ මහාධිකරණය හමුවේ මෙම නඩුව පවරා තිබෙනවා.\nනඩු විභාගය අතරවාරයේ විත්තිකරුවන් ලෙස නම් කර සිටි හිරුණිකා ප්‍රේමචන්ද්‍රගේ ආධාරකරුවන් 8 දෙනා අධිකරණය හමුවේ වරද පිළිගත්තා.\nඑහිදී අධිකරණය විසින් ඔවුන්ට වසර 12කට අත්හිටවූ වසර 2 බැගින් වූ බරපතළ වැඩ සහිත සිර දඩුවම් සහ දඩ නියම කළා.\nකෙසේ වෙතත්, හිරුණිකා ප්‍රේමචන්ද්‍ර අදාළ චෝදනාවලට වරද පිළිනොගැනීම හේතුවෙන් ඇයට එරෙහිව මේ වනවිට නඩු විභාගයක් පැවැත්වෙනවා.\nඑම නඩුව කොළඹ මහාධිකරණය හමුවේ අද කැඳවනු ලැබුවා.\nඑහිදී කොළඹ මහාධිකරණ විනිසුරු අමල් රණරාජා මහතා නියෝග කළේ මෙම නඩුව ලබන මැයි මස 23 වැනිදා විභාග කිරීමටයි.\nමේ අතර, අධිකරණයට අපහාස කිරීමේ චෝදනාවට වරදකරු වී මේ වනවිට සිව් වරසරක සිරදඬුවම් විඳිමින් සිටින රංජන් රාමනායකට එරෙහිව ගොනුකර ඇති දෙවැනි පැමිණිල්ල මාර්තු මස 09 වන දා යළි කැඳවන ලෙස ශ්‍රේෂ්ඨාධිකරණය නියම කළා.\nඒ, එම පැමිණිල්ල අද එස්. තුරෙයිරාජා, යසන්ත කෝදාගොඩ සහ ඒ.එච්.එම්.ඩී. නවාස් යන මහත්වරුන්ගෙන් සමන්විත ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල ඉදිරියේ කැදවනු ලැබූ අවස්ථාවේදීයි.",
       "URL": "https://www.hirunews.lk/294984/හිරුණිකාට-එරෙහි-කළු-ඩිෆෙන්ඩර්-සිද්ධියේ-නඩුව-කැඳවීමට-අධිකරණයෙන්-දින-නියම-කෙරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1402"
}