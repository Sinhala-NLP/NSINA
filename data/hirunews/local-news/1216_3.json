{
       "Source": "hirunews",
       "Timestamp": "Friday, 22 April 2022 - 16:14",
       "Headline": "ලිට්‍රෝ වැඩි කළ ගෑස් මිල රජය බස්සයි (වීඩියෝ)",
       "News Content": "කිලෝ ග්‍රෑම් 12.5ක ගෘහස්ථ ගෑස් සිලින්ඩරයක මිල රුපියල් 5,175ක් දක්වා ඉහළ දමන බව ලිට්රෝ සමාගම ප්‍රකාශ කළත් ලිට්‍රෝ ගෑස් මිලෙහි කිසිදු වෙනසක් සිදු නොවන බව රජය පැවසුවා.\nරජය ප්‍රකාශ කලේ ඒ සඳහා කිසිදු අවසරයක් ලබා දී නොමැති බවයි.\nපවතින මූල්‍ය අර්බුදයත් සමග ලිට්‍රෝ සමාගම ලබන පාඩුව හමුවේ අද මධ්‍යම රාත්‍රියේ සිට ගෘහස්ත ගෑස් සිලින්ඩරයක මිල රුපියල් 2500 කින් ඉහළ දැමීමට සිදුවන බවයි ලිට්‍රෝ සමාගම කියා සිටියේ.\nසමාගම සඳහන් කළේ ලෝක වෙළඳපොලේ ගෑස් මිල ඉහළ යාම හේතුවෙන් සමාගම එක් ගෑස් සිලින්ඩරයකින් රුපියල් 2500 ක පාඩුවක් ලබන බවයි.\nගෑස් නොමැතිවීම හේතුවෙන් දිවයින පුරා ලිට්රෝ ගෑස් අලෙවි මධ්‍යස්ථාන මේ වන විට වසා දමා ඇති අතර ඇතැම් අලෙවි මධ්‍යස්ථාන ඉදිරිපිට තවදුරටත් දිගු පෝලිම් පවතින බවයි අප වාර්තාකරුවන් සඳහන් කළේ.\nකෙසේ වෙතත්, කර්මාන්තශාලා, රෝහල් ආදාහනාගාර වැනි අත්‍යාවශ්‍ය සේවා සඳහා ගෑස් නිකුත් කිරීම අඛණ්ඩව සිදු කරන බව ලිට්‍රෝ සමාගම ප්‍රකාශ කළා.\nගෑස් අර්බුදය සහ ගෑස් මිල සම්බන්ධයෙන් අද පාර්ලිමේන්තුවේදී ද අදහස් පළ වුණා.\nමේ අතර, දිවයින පුරා ඉන්ධන බෙදා හැරීමේ කටයුතු මේ වන විට සිදුවන බැවින් ඉදිරි දින 2 තුල පිරවුම් හල් තුල පවතින ඉන්ධන හිඟය පහව යනු ඇති බව ලංකා ඛණිජ තෙල් සංස්ථාවේ පෞද්ගලික ඉන්ධන ටැංකි රථ හිමියන්ගේ සංගමය පැවසුවා.\nමේ අතර ලිට්‍රෝ ගෑස් සමාගම ගෘහස්ථ ගෑස් සිලින්ඩර බෙදාහැරීමේ කටයුතු එළඹෙන 25 වැනිදා දක්වා අත්හිටුවීමටයි පසුගියදා තීරණය කර තිබුණේ.\nඑම සමාගමේ ආරංචි මාර්ග සඳහන් කළේ මෙරටට පැමිණ ඇති ගෑස් මෙට්‍රික් ටොන් 1700ක නෞකාවේ ඇති ගෑස් අත්‍යවශ්‍ය කටයුතු සඳහා පමණක් ලබාදෙන බවයි.\nමේ අතර ලිට්‍රෝ සමාගමේ නව සභාපතිවරයා ලෙසට ශ්‍රී ලංකා රක්ෂණ සංස්ථාවේ සභාපති විජිත හේරත් ඊයේ පත්කරනු ලැබුවා.\nඒ තෙෂාර ජයසිංහගේ ඉල්ලා අස්වීමෙන් පුරප්පාඩු වූ සභාපති ධුරය සඳහායි.",
       "URL": "https://www.hirunews.lk/302543/ලිට්‍රෝ-වැඩි-කළ-ගෑස්-මිල-රජය-බස්සයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1216"
}