{
       "Source": "hirunews",
       "Timestamp": "Thursday, 01 December 2022 - 13:18",
       "Headline": "මන්ත්‍රීවරියන් තැඹිලි වර්ණයෙන් සභාවට (වීඩියෝ)",
       "News Content": "විදුලි බිල යළිත් වැඩි කිරීමේ තීරණය සම්බන්ධයෙන් තමාටද ගැටලුවක් ඇති බව අධ්‍යාපන අමාත්‍ය සුසිල් ප්‍රේම්ජයන්ත් අද (01) පාර්ලිමේන්තුවේ දී ප්‍රකාශ කළා.\nමේ අතර මුදල් රාජ්‍ය අමාත්‍ය ෂෙහාන් සේමසිංහ ප්‍රකාශ කළේ, ආදායම් බදු වාර්තා ගොනු කිරීමට සමාගම් සඳහා සතියක සහන කාලයක් ලබාදෙන බව යි.\nකෙසේ වෙතත් මෘදුකාංග දෝෂයක් නිසා ආදායම් බදු දෙපාර්තමේන්තුවේ ලිපි ගොනු භාරගැනීමේ තදබදයක් උද්ගත ව තිබෙනවා.\nමෙම තත්වය මත ප්‍රමාදවීම් සිදුවිය හැකි තත්වය උද්ගතව ඇති බව සඳහන්.\nඒ අනුව මෙලෙස තවත් සතියක සහන කාලයක් ලබා දීමට තීරණය කර ඇති බවයි රාජ්‍ය අමාත්‍ය ෂෙහාන් සේමසිංහ ප්‍රකාශ කළේ.\nඔහු මේ බව සඳහන් කළේ පාර්ලිමේන්තු මන්ත්‍රී ජේ. සී. අලවතුවල යොමුකළ ප්‍රශ්නයකට ප්‍රතිචාර දක්වමින්.\nකාන්තා හිංසනයට එරෙහිව විරෝධය පළ කරමින් සියලු පාර්ලිමේන්තු මන්ත්‍රීවරියන් තැඹිලි වර්ණයෙන් සැරසී අද සභාවට පැමිණ තිබුණා.\nඑමෙන්ම පාර්ලිමේන්තු මන්ත්‍රීවරුන් පිරිසක්ද එම වර්ණයෙන් යුත් අත් පළදනාවක් සහිතව සභාවට පැමිණ සිටින බවයි පාර්ලිමේන්තු මන්ත්‍රීනි රෝහිනි කුමාරි විජේරත්න අයවැය කාරක සභා අවස්ථාවේ විවාදයට එක්වෙමින් ප්‍රකාශ කළේ.\nඅධ්‍යාපන සහ කාන්තා, ළමා කටයුතු හා සමාජ සවිබලගැන්වීමේ අමාත්‍යංශවලට අදාළ වැය ශිර්ෂ අද අයවැය කාරක සභා අවස්ථාවේ විවාදයට ගැනෙනවා.",
       "URL": "https://www.hirunews.lk/321718/මන්ත්‍රීවරියන්-තැඹිලි-වර්ණයෙන්-සභාවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=695"
}