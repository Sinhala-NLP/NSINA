{
       "Source": "hirunews",
       "Timestamp": "Wednesday, 05 April 2017 - 16:15",
       "Headline": "ඇමති රාජිතගෙන් රජයේ වෛද්‍යවරුන්ට සැර පිළිතුරක්",
       "News Content": "මාධ්‍ය මගින් දැනගත් පරිදි 2017.04.07 දා රජයේ වෛද්‍ය නිලධාරින්ගේ සංගමය විසින් ආරම්භ කිරීමට නියමිත බව කියන වැඩ වර්ජනය මේ අවස්ථාවේ දී අසරණ රෝගී ජිවිත අනතුරේ දැමිමට සිදු කරන පටු වෘත්තීය ක්‍රියාමාර්ගයක් බව සෞඛ්‍ය, පෝෂණ හා දේශීය වෛද්‍ය අමාත්‍ය දොස්තර රාජිත සේනාරත්න පවසනවා.\nමාලඹේ සයිටම් පෞද්ගලික විශ්ව විද්‍යාලය සම්බන්ධයෙන් ජනාධිපති මෛත්‍රිපාල සිරිසේන මේ වනවිටත් රජයේ වෛද්‍ය නිලධාරි සංගමයට අවස්ථා ගණනාවකදීම සාකචිඡා ලබා දී තිඛෙන අතර, ගැටළුවට කඩිනමින් විසදුමක් ලබාදෙන බවත් ඔවුන් වෙත ප්‍රකාශ කර තිබු බවයි ඔහු කියා සිටින්නේ.\nතව ද ජනාධිපතිවරයා සමග රජයේ වෛද්‍ය නිලධාරි සංගමය හා වගකිව යුතු සියළු පාර්ශ්වයන් සමග තවමත් සාකචිඡා කරමින් එම ගැටළුවට විසදුමක් ලබාදීමට ජනාධිපතිවරයා ප්‍රමුඛ රජය කටයුතු කරන අවස්ථාවක නම්‍යශීලි ප්‍රතිපත්තියක් අනුගමනය කරන අවස්ථාවක මෙවැනි වෘත්තීය ක්‍රියාමාර්ගයන් සිදු කිරීම පදනම් විරහිත බව සෞඛ්‍ය අමාත්‍යවරයා ප්‍රකාශ කරනවා.\nමේ වනවටත් වෛද්‍ය සභාව, විශ්වවිද්‍යාලවල වෛද්‍ය පීඨාධිපතිවරුන්, අධ්‍යාපන විශේෂඥයින්, නීති විශේෂඥයින්, සෞඛ්‍ය අමාත්‍යාංශය; වෛද්‍ය විද්‍යාල සදහා වන අවම ප්‍රමිතීන් පිළිබදව වාර්තාවක් සමපුර්ණ කර තිබෙන බවත් ඔහුගේ නිවේදනයේ සඳහන්.\nමෙහිදී වෛද්‍ය විද්‍යාලවල අවම ප්‍රමිතීන් පිළිබද සකස් කළ වාර්තාව පිළිබදව සාකචිඡා කිරීමට වෛද්‍ය සභාව මගින් 2017.04.07 දින හදිසි රැස්වීමක් ද කැඳවා ඇති බව පවසන අමාත්‍යවරයා, මෙම වාර්තාවේ අඩංගු වෛද්‍ය විද්‍යාලවල අවම ප්‍රමිතිය පිළිබදව සාකචිඡා කර සෞඛ්‍ය අමාත්‍යාංශයට අවසන් තීන්දුවක් ලබාදීමට ද නියමිතව ඇති බවද කියා සිටිනවා.\nඉන්ෆ්ලුවෙන්සා රෝගය හා ඩෙංගු රෝගය පැතිරයාම පාලනය කිරීම සදහා සෞඛ්‍ය අමාත්‍යාංශය පියවර ගෙන ඇති අවස්ථාවක දී අසරණ රෝගීන් බිල්ලට දෙමින් සිදු කිරිමට යන වැඩවර්ජනය කිසිවිටෙකත් රෝගීන්ට සහ ජනතාවට හිතසුව පිණිස නොවන හුදු ආත්මාර්ථකාමි වැඩවර්ජනයක් බවයි ඔහු පවසන්නේ.\nතව ද අවුරුදු නිවාඩු දිනවල සායන නොපැවැත්වෙන බැවින් දුප්පත් අසරණ රෝගීන් තම තමන්ගේ ඖෂධයන් ලබාගැනීමට පැමිණෙන කාල වකවානුවක දී මෙවැනි වර්ජන සිදු කිරිම රෝගී ජිවිතත් ප්‍රාණ ඇපයට තබා ගැනීමක් බව කියා සිටින අමාත්‍ය රාජිත සේනාරත්න තවද අවම ප්‍රමිතිය පිළිබද කථා කරන සමහරක් වෛද්‍යවරුන්ගේ ප්‍රමිතිය රෝගීන් ප්‍රාණ ඇපයට දීම ද යන්න ප්‍රශ්න කරනවා.",
       "URL": "https://www.hirunews.lk/158567/ඇමති-රාජිතගෙන්-රජයේ-වෛද්‍යවරුන්ට-සැර-පිළිතුරක්",
       "Category": "Local News",
       "Parent URL": "https://www.hirunews.lk/local-news.php?pageID=4577"
}