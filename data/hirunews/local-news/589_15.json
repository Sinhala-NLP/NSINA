{
       "Source": "hirunews",
       "Timestamp": "Friday, 20 January 2023 - 17:23",
       "Headline": "ශ්‍රී ලංකා ක්‍රිකට් පිළට එල්ලවූ බලපෑම් ගැන වාර්තාව නීතිපති අධ්‍යයනය කරයි",
       "News Content": "විස්සයි විස්ස ලෝක කුසලාන ක්‍රිකට් තරඟාවලියේ දී ශ්‍රී ලංකා කණ්ඩායමට ආගමික නිකායකින් එල්ලවී ඇතැයි කියන බලපෑම් සම්බන්ධයෙන් විමර්ශනයට පත්කළ කමිටු වාර්තාව, නීතිපතිවරයා අධ්‍යයනය කරමින් සිටින බව අතිරේක සොලිස්ටර් ජනරාල් සුමති ධර්මවර්ධන අද (20) අභියාචනාධිරණයට දැනුම් දුන්නා.\nඒ, ශ්‍රී ලංකා ක්‍රිකට් ආයතනයේ සභාපති ෂම්මි ද සිල්වා සහ ශ්‍රි ලංකා ක්‍රිකට් ආයතනයේ ලේකම් මොහාන් ද සිල්වා ගොනුකළ පෙත්සමක් අද (20) කැඳවූ අවස්ථාවේ දීයි.\nඅදාළ කමිටු වාර්තාව පදනම් කරගනිමින් ශ්‍රී ලංකා ක්‍රිකට් ආයතනයේ ලියාපදිංචිය අහෝසි කිරීම වැළැක්වීමේ නියෝගයක් නිකුත් කරන මෙන් ඉල්ලා, එම පෙත්සම ගොනුකර තිබුණා.\nමෙම පෙත්සම අද (20) සෝභිත රාජකරුණා සහ ධම්මික ගනේපොල යන අභියාචනාධිකරණ විනිසුරු මඩුල්ල හමුවේ කැඳවනු ලැබුවා.\nඑම අධ්‍යයනයෙන් අනතුරුව නීතිපතිවරයා සිය ස්ථාවරය ක්‍රීඩා අමාත්‍යවරයා වෙත දැනුම් දීමට නියමිත බවයි අතිරේක සොලිසිටර් ජනරාල්වරයා එහිදී සඳහන් කළේ.\nඒ අනුව අදාළ පෙත්සම ලබන මස 01 වැනිදා කැඳවීමටයි නියමිතයි.",
       "URL": "https://www.hirunews.lk/325514/ශ්‍රී-ලංකා-ක්‍රිකට්-පිළට-එල්ලවූ-බලපෑම්-ගැන-වාර්තාව-නීතිපති-අධ්‍යයනය-කරයි",
       "Category": "Local News",
       "Parent URL": "https://www.hirunews.lk/local-news.php?pageID=589"
}