{
       "Source": "hirunews",
       "Timestamp": "Friday, 03 June 2016 - 7:41",
       "Headline": "ඉන්දීය ධීවරයන් යළිත් ශ්‍රී ලංකා මුහුදු සීමාව පනී",
       "News Content": "ශ්‍රී ලංකා මුහුදු සීමාව උල්ලංඝනය කළ තවත් ඉන්දීය ධීවරයන් 4 දෙනෙකු ඊයේ (02) අත්අඩංගුවට ගෙන තිබෙනවා.\nඩෙල්ෆ් දුපතට වයඹ දෙසින් වූ ප්‍රදේශයකදී මෙම ධීවරයන් 4 දෙනා සහ ට්‍රෝලර් යාත්‍රාවක් අත්අඩංගුවට ගත් බවයි නාවික හමුදාව සදහන් කළේ.\nධීවර යාත්‍රාව සහ ධීවරයන් වැඩිදුර කටයුතු සදහා යාපනය ධීවර පරීක්ෂක කාර්යාලය වෙත භාරදී තිබෙනවා.\nඉන්දීය මාධ්‍ය සදහන් කළේ මත්ස්‍ය අභිජනනය සදහා පනවා තිබූ දින 45 ක කාලසීමාවෙන් අනතුරුව ඉන්දීය ධීවරයන් අත්අඩංගුවට පත් දෙවන අවස්ථාව මෙය බවයි.\nඔවුන් එලෙස මුලින්ම දියඹට පිවිසි පසුගිය අගහරුවාදා ද ධීවරයන් 7 දෙනෙකු අත්අඩංගුවට පත් වූ බව එම මාධ්‍ය වැඩිදුරටත් සදහන් කළා.\nඉන්දීය ධීවර බෝට්ටු 697 ක් පළමු දිනයේ කච්චතිව් දුපත ආසන්නයේ මසුන් මැරීමට පැමිණි බව සදහන්.\nඑහෙත් ඔවුන්ගෙන් ඇතමුන් ශ්‍රී ලංකා මුහුදු සීමාව උල්ලංඝනය කළ බව ඉන්දීය මාධ්‍ය විසින්ම පිළිගෙන තිබෙනවා.\nඅත්අඩංගුවට පත් ඉන්දීය ධීවරයන් නිදහස් කිරීම සදහා කටයුතු කරන ලෙස තමිල්නාඩු ධීවර සංගම් මහඇමතිනි ජයලලිතා ජයරාම්ගෙන් ඉල්ලා තිබෙනවා.",
       "URL": "https://www.hirunews.lk/134656/ඉන්දීය-ධීවරයන්-යළිත්-ශ්‍රී-ලංකා-මුහුදු-සීමාව-පනී",
       "Category": "Local News",
       "Parent URL": "https://www.hirunews.lk/local-news.php?pageID=5022"
}