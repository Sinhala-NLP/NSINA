{
       "Source": "hirunews",
       "Timestamp": "Tuesday, 21 March 2023 - 10:21",
       "Headline": "IMF වෙතින් විස්තීරණ අරමුදල් පහසුකම් සලසා ගැනීමට කැබිනට් අනුමැතිය (වීඩියෝ)",
       "News Content": "ශ්‍රී ලංකාවේ ආර්ථීක ප්‍රතිපත්තිවලට සහාය වීම පිණිස ජාත්‍යන්තර මූල්‍ය අරමුදලේ විස්තීරණ අරමුදල් පහසුකම යටතේ මාස 48ක වැඩපිළිවෙලක් සඳහා විශේෂ ගැනුම් හිමිකම් (SDR) බිලියන 2.3කට සමාන ඇමෙරිකානු ඩොලර් ප්‍රමාණයක ණය පහසුකමක් ලබා ගැනීම පිණිස 2022- 09- 01 දින ශ්‍රී ලංකාව විසින් කාර්යමණ්ඩල මට්ටමේ ගිවිසුමකට එළඹී තිබුණා.\nඒ, සාර්ව ආර්ථික ස්ථාවරත්වය සහ ණය තිරසර භාවය, මූල්‍ය ස්ථාවරත්වය ආරක්ෂා කිරීම, අවදානමට ලක් විය හැකි ජන කොටස් ආරක්ෂා කිරීම, ව්‍යූහාත්මක ප්‍රතිසංස්කරණ වේගවත් කිරීම, දුෂණය පිටු දැකීම සහ ශ්‍රී ලංකාවේ පවත්නා වර්ධන විභවයන් විවර කර ගැනීම අරමුණු කර ගනිමින්.\nඒ අනුව, 2023 - 2026 කාලය තුළ අයවැය මූල්‍යකරණය සඳහා ජාත්‍යන්තර මුල්‍ය අරමුදලේ එකී විස්තීරණ ණය පහසුකම ලබා ගැනීම පිණිස අදාළ ගිවිසුම්වලට එළඹීම සඳහා මුදල්, ආර්ථික ස්ථායීකරණ සහ ජාතික ප්‍රතිපත්ති අමාත්‍ය වශයෙන් ජනාධිපතිතුමා ඉදිරිපත් කළ යෝජනාව අමාත්‍ය මණ්ඩලය විසින් අනුමත කර තිබෙනවා.",
       "URL": "https://www.hirunews.lk/330526/imf-වෙතින්-විස්තීරණ-අරමුදල්-පහසුකම්-සලසා-ගැනීමට-කැබිනට්-අනුමැතිය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=463"
}