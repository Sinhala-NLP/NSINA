{
       "Source": "hirunews",
       "Timestamp": "Monday, 17 July 2023 - 7:40",
       "Headline": "හිරුට පැනවූ වාරණය ගැන කැබිනට් මණ්ඩලයට - බන්දුල ගුණවර්ධන",
       "News Content": "ශ්‍රී ලංකා ක්‍රිකට් සභාපති ශම්මි සිල්වා අත්තනෝමතික ලෙස හිරු ක්‍රීඩා අංශයට පනවා තිබෙන තහනම සම්බන්ධයෙන්, අද (17) අමාත්‍ය මණ්ඩල රැස්වූ අවස්ථාවේ දී දැනුවත් කරන බව ජනමාධ්‍ය අමාත්‍ය බන්දුල ගුණවර්ධන පවසනවා.\nමේ අතර ශ්‍රී ලංකා ක්‍රිකට් සභාපති ශම්මි සිල්වාගේ මෙම අත්තනෝමතික ක්‍රියාව තමන් කිසිලෙසකත් අනුමත නොකරන බවයි ක්‍රීඩා අමාත්‍ය රොෂාන් රණසිංහ ඊයේ (16) ප්‍රකාශ කළේ.\nශ්‍රී ලංකා - පාකිස්ථාන පළමු ටෙස්ට් ක්‍රිකට් තරගය ආරම්භයට පෙර පෙරේදා (15) ගාල්ලේ පැවති මාධ්‍ය හමුව පෙර දැනුම්දීමකින් තොරව හිරු මාධ්‍ය ජාලයේ ක්‍රීඩා අංශයට ආවරණය කිරීමට අවස්ථාව ලබා දී තිබුණේ නැහැ.\nඒ ශ්‍රී ලංකා කණ්ඩායම තරග වදින තරග ආවරණය කිරීම සහ ක්‍රිකට් ආයතනය සංවිධාන කරන ප්‍රවෘත්ති සාකච්ඡා ආවරණය කිරීමට ඇති අවස්ථාව ද වලකාලමින්.\nමෙවන් තත්ත්වයක් තුළ ඊයේ (16) ගාල්ලේ දී ආරම්භ වූ ශ්‍රී ලංකා - පාකිස්ථාන පළමු ටෙස්ට් තරගයේ පළමු දිනය අවසානයේ පැවති ප්‍රවෘත්ති සාකච්ඡාව ආවරණය කිරීම සඳහා ගිය හිරු ප්‍රවෘත්ති කණ්ඩායමට ක්‍රිකට් ආයතනය විසින් අවසර ලබා දුන්නේ නැහැ.\nමෙරට ජනතාවගේ තොරතුරු දැන ගැනීමේ අයිතිය වෙනුවෙන් නිරතුරුව පෙනී සිටින හිරු මාධ්‍ය ජාලයට මෙවන් තහනමක් පනවන්නට ශ්‍රී ලංකා ක්‍රිකට් සභාපතිවරයාට ඇති නීතිමය බලය කුමක්ද?\nක්‍රීඩා අමාත්‍ය රොෂාන් රණසිංහද මේ සම්බන්ධයෙන් අදහස් පළ කළා.\nඔහු කියා සිටියේ තමන් මෙම ක්‍රියාකලාපය කිසිසේත් අනුමත නොකරන බවයි.\nශ්‍රී ලංකා ක්‍රිකට් විධායක සභාව එවන් අත්තනෝමතික තීරණයක් ගත්තේ කුමන පදනමකින් ද යන්න විමසා බැලීමට අප ගත් දැඩි උත්සහයකින් පසු ශ්‍රී ලංකා ක්‍රිකට් ආයතනයේ සභාපතිවරයා ඊයේ (16) අපගේ දුරකථනයට ප්‍රතිචාර දැක්වුවා.\nකෙසේ වෙතත් මේ සම්බන්ධයෙන් අමාත්‍ය මණ්ඩලය රැස්වන අවස්ථාවේ දී දැනුවත් කිරීමට පියවර ගන්නා බවයි ජනමාධ්‍ය අමාත්‍ය බන්දුල ගුණවර්ධන ප්‍රකාශ කළේ.\nපසුගිය කාලය පුරා මෙරට සම හරක් ක්‍රිකට් ක්‍රීඩකයින්ගේ විනය විරෝධී ක්‍රියාවන් සම්බන්ධයෙන් සහ ශ්‍රී ලංකා ක්‍රිකට් පරිපාලකයින්ගේ අයථා ක්‍රියා සම්බන්ධයෙන් අප සැමට කලින් නොබියව තොරතුරු වාර්තා කළා.\nශ්‍රී ලංකාවේ අභිමානය බවත් දිනෙන් දින වළපල්ලට යන්නේ මෙරට ක්‍රිකට් ක්‍රීඩාවේ හෙට (18) දවස බාරගන්නට සිටින දක්ෂ ක්‍රීඩකයින්ගේ අනාගතය බවත් අප නිරන්තරයෙන් පෙන්වා දුන්නා.\nඒ මෙරට වගකිව යුතු මාධ්‍ය ජාලයක් ලෙස ජනතාවගේ තොරතුරු දැනගැනීමේ අයිතියට ද ගරු කරමින්.\nමෙම ආන්දෝලනාත්මක හෙළිදරව් හරහා අපේ රටේ ක්‍රීඩාව කරවන බලධාරීන්ගේ ඇස් ඇරවන්නටත් අපට හැකි වුණා.\nහිරු අනාවරණ කළ මේ සෑම ප්‍රවෘත්තියකින් පසුවම ඒ පිලිබඳ සොයා බලන්නට ශ්‍රී ලංකා ක්‍රිකට් ආයතනය මෙන්ම ක්‍රීඩා අමාත්‍යංශය ද පරීක්ෂණ කමිටු පත්කළා.\nඒ සෑම කමිටුවකින්ම තහවුරු වුණේ අපගේ අනාවරණයන් 100% නිවැරදි බවයි.\nඉන් පන්නරය ලැබූ සමහර ක්‍රීඩකයින් එම වැරදි අඩුපාඩු හදාගෙන අදත් රට වෙනුවෙන් ක්‍රීඩා කරනු දක්නට ලැබීමත් සතුටක්.\nක්‍රිකට් සභාපති ශම්මි සිල්වා ප්‍රමුඛ වත්මන් විධායක කමිටුව ක්‍රිකට් ආයතනයේ මුල්‍ය ලාභය පිලිබඳ පමණක් පම්පෝරි ගැසුවද ජනතාවට වගකියන මාධ්‍ය ජාලයක් ලෙස අපට වැදගත්වන්නේ ශ්‍රී ලංකා ක්‍රිකට් කණ්ඩායමේ ජයග්‍රහණ සහ ක්‍රීඩකයින්ගේ විනය පිළිබඳ පමණක් බව ශම්මි සිල්වා ප්‍රමුඛ ක්‍රිකට් කරවන ඇත්තන්ට දන්වන්නේ වගකීමකින් යුතුවයි.\nඑවන් පසුබිමක අප තවත් එවැනිම අනාවරණයක් ඊයේ (16) දිනයේ දී සිදු කළා.\nආසියානු නැගී එන කණ්ඩායම් අතර එක්දින තරඟාවලියක් මේ වන විට ශ්‍රී ලංකාවේ දී පැවැත්වෙනවා.\nඑම තරඟාවලියට අදාළව ඇෆ්ගනිස්ථාන ඒ කණ්ඩායම සමඟ පැවති තරඟය ශ්‍රී ලංකා ඒ කණ්ඩායම ලකුණු 11කින් පරාජය වුණා.\nඒ ජාතික කණ්ඩායම නියෝජනය කරන ක්‍රීඩකයින් 9 දෙනෙකුම සිටිය දීයි.\nනමුත් මෙම පරාජයෙන් අනතුරුව ශ්‍රී ලංකා ක්‍රිකට් ක්‍රීඩකයෙක්, කොළඹ ප්‍රධාන පෙළේ හෝටලයක් පැවති සාදයකට එක්වෙමින් රැය පහන් කරන්නට කටයුතු කර තිබුණේ, රාත්‍රී 10ට පෙර ඔහු නවාතැන් ගෙන සිට හෝටලයට පැමිණිය යුතුව තිබූ පසුබිමකයි.",
       "URL": "https://www.hirunews.lk/341451/හිරුට-පැනවූ-වාරණය-ගැන-කැබිනට්-මණ්ඩලයට-බන්දුල-ගුණවර්ධන",
       "Category": "Local News",
       "Parent URL": "https://www.hirunews.lk/local-news.php?pageID=178"
}