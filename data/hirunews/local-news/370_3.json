{
       "Source": "hirunews",
       "Timestamp": "Thursday, 04 May 2023 - 12:16",
       "Headline": "පැතිර යන වෛරස උණත් නව කොවිඩ් ප්‍රභේදයක් විය හැකියි - විශේෂඥ වෛද්‍ය වින්‍යා ආරියරත්න",
       "News Content": "මේ දිනවල පැතිර යන වෛරස් උණ තත්ත්වය කොවිඩ් වෛරසයේ තවත් නව ප්‍රභේදයක් විය හැකි බව ශ්‍රී ලංකා වෛද්‍ය සංගමයේ සභාපති විශේෂඥ වෛද්‍ය වින්‍යා ආරියරත්න ඊයේ (03) පවසා තිබෙනවා.\nසෑම ප්‍රදේශයකම මේ වන විට පැතිර ඇති එම රෝගයේ ස්වභාවය හා කොවිඩ් රෝගයේ ව්‍යාප්තියේ ස්වභාවය අනුව එලෙස විවිධ ප්‍රභේද ඇතිවිය හැකි බවයි හෙතෙම කියා සිටියේ.\nකොවිඩ් රෝගයේ ස්වභාවය වන්නේ, අලුත් ප්‍රභේද ඇති කරමින් රෝගය ව්‍යාප්ත කිරීම බවත් එහි නව ප්‍රභේද පිළිබඳව නිසි අවබෝධයක් අපට නොමැති බවත් ඔහු සඳහන් කළා.\nඑවැනි නව ප්‍රභේද පිළිබඳ විශ්ලේෂණයක් සිදුකර එම වාර්තා ප්‍රසිද්ධ කිරීමට කාලයක් ගත වන බවත් ඉන්දුනීසියාව, වියට්නාමය, සිංගප්පූරුව වැනි සෑම රටක ම වැඩිපුර කොවිඩ් රෝගීන් වාර්තාවන බවත් ඔහු තවදුරටත් කි‍යා සිටියා.\nවිශේෂයෙන් ම ඉන්ෆ්ලුවෙන්සා රෝගයත් කොවිඩ් රෝගය ව්‍යාප්තිය සිදුවෙන ආකාරට සිදුවන බැවින් මුව ආවරණයක් නිසි ලෙස පැළඳීම ඉතා ම වැදගත් බව‍යි හෙතෙම පවසන්නේ.\nපවතින වර්ෂාපතනය හමුවේ වෛරස් රෝග කිහිපයක් පැතිර යමින් පවතින බවත් මෙම වෛරස් රෝගවල රෝග ලක්‍ෂණ එක හා සමාන බැවින් එකිනෙකට වෙන්කර හඳුනා ගැනීම ද අපහසු වී ඇති බවත් ඔහු සඳහන් කළා.\nකෙසේ වෙතත් ජනතාව තවදුරටත් සෞඛ්‍ය මාර්ගෝපදේශ අනුගමනය කිරීම අත්‍යවශ්‍ය කාරණයක් බවත් කොවිඩ් කාලයේ පිළිපදින ලද සෞඛ්‍ය ආරක්‍ෂිත ක්‍රම ඒ අයුරින් ම අපි පිළිපැදීම අත්‍යවශ්‍ය බවයි ඔහු වැඩිදුරටත් පැවසුවේ.",
       "URL": "https://www.hirunews.lk/334225/පැතිර-යන-වෛරස-උණත්-නව-කොවිඩ්-ප්‍රභේදයක්-විය-හැකියි-විශේෂඥ-වෛද්‍ය-වින්‍යා-ආරියරත්න",
       "Category": "Local News",
       "Parent URL": "https://www.hirunews.lk/local-news.php?pageID=370"
}