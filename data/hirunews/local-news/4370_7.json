{
       "Source": "hirunews",
       "Timestamp": "Tuesday, 15 August 2017 - 12:42",
       "Headline": "දාහත් ලක්ෂයකට උග්‍ර ජල හිඟයක්",
       "News Content": "දිස්ත්‍රික්ක 12කට බලපා ඇති වියළි කාලගුණ තත්ත්වය හමුවේ පුද්ගලයින් දාහත් ලක්ෂයකට වැඩි පිරිසක් තවදුරටත් පීඩාවට පත්ව සිටිනවා.\nඉන් වැඩිම ජන කොටසක් අයත් වන්නේ අනුරාධපුර සහ පොළොන්නරුව දිස්ත්‍රික්කවලටයි.\nඇතැම් ප්‍රදේශවල ජනතාවගේ දෛනික ජන ජීවිතයට පවා මේ තුළින් බාධා එල්ල වී ඇති බවයි අප වාර්තාකරුවන් සඳහන් කළේ.\nවසර ගණනක් පුරා පැවැති ජල මූලාශ්‍ර ද මේ වන විට සිදී ගොස් ඇති බවට තොරතුරු වාර්තා වනවා.\nවියළි කාලගුණ තත්ත්වය හේතුවෙන් පීඩාවට පත් අනුරාධපුර දිස්ත්‍රික්කයේ ජනතාවට වියළි සලාක බෙදා දීමේ වැඩසටහන අද ආරම්භවීමට නියමිතයි.\nඒ අනුව සාමාජිකයන් තුන්දෙනෙකුගේ යුත් පවුලක් සඳහා මසකට රුපියල් 4000ක දීමනාවක් ද, තුන්දෙනෙකුට වැඩි නම් රුපියල් 5000ක දීමනාවක් ද ලබාදීමට කටයුතු කරන බවයි අනුරාධපුර දිස්ත්‍රික් ලේකම් ආර්.එම්. වන්නිනායක හිරු ප්‍රවෘත්ති අංශයට සඳහන් කළේ.\nමොරගහකන්ද නව ජලාශය පිරවීමත් සමඟ එහි පැවති ජලය පහළ ජලාශවලට නිකුත් කිරීම නිසා ජලාශයේ ජල මට්ටම ද පහත වැටී තිබෙනවා.\nමේ හේතුව නිසා ජලාශයට යට වූ ගම්මාන ද මේ දිනවල යළි මතු වී ඇති බව අප වාර්තාකරුවන් සඳහන් කළා.\nඑමෙන්ම උතුරුමැද පළාතේ පවතින මධ්‍යම සහ කුඩා වැව් 3000කට වැඩි ප්‍රමාණයක් සිදී ගොස් ඇති බවට වාරිමාර්ග දෙපාර්තමේන්තුව කියා සිටියා.\nමේ අතර, වාරිමාර්ග හා ජල කළමනාකරණ අමාත්‍ය විජිත් විජයමුණි සොයිසා ඊයේ දිනයේදී මල්වතු පාර්ශවයේ මහනායක අතිපූජ්‍ය තිබ්බටුවාවේ ශ්‍රී සුමංගල හිමියන් බැහැ දුටුවා.\nඒ ලබන ඔක්තෝබර් පළමුවැනිදා පැවැත්වීමට නියමිත යල අස්වනු පූජාවට සභභාගි වීම සඳහා මල්වතු පාර්ශවයේ මහනායක අතිපූජ්‍ය තිබ්බටුවාවේ ශ්‍රී සුමංගල හිමියන්ට ආරාධනා කිරීමටයි.\nඑහිදී මල්වතු පාර්ශවයේ මහනායක හිමියන් සහ අමාත්‍යවරයා අතර පවතින වියළි කාලගුණ තත්ත්වය සම්බන්ධයෙන් මෙලෙස අදහස් හුවමාරු වුණා.\nඅමාත්‍යවරයා එහිදී සඳහන් කළේ වැව් යළි පිළිසකර කිරීම සඳහා අවශ්‍ය මුදල් ප්‍රතිපාදන නොමැති බවයි.",
       "URL": "https://www.hirunews.lk/168492/දාහත්-ලක්ෂයකට-උග්‍ර-ජල-හිඟයක්",
       "Category": "Local News",
       "Parent URL": "https://www.hirunews.lk/local-news.php?pageID=4370"
}