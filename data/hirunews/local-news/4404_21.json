{
       "Source": "hirunews",
       "Timestamp": "Tuesday, 25 July 2017 - 12:49",
       "Headline": "වර්ජනයේ නිරත වෛද්‍යවරුන්ගෙන් අගමැතිට ලිපියක් - තීරණයකට විධායක සභාවත් රැස්වේ",
       "News Content": "රජයේ වෛද්‍ය නිලධාරින්ගේ සංගමය දියත් කර ඇති එක්දින සංකේත වැඩවර්ජනය අඛන්ඩව ක්‍රියාත්මක කරන්නේ ද යන්න දැන් පැවැත්වෙන මධ්‍යම කාරක සභාවේදී තීරණය කරන බව එම සංගමය පවසනවා.\nඅග්‍රාමාත්‍ය කාර්ය මණ්ඩල ප්‍රධානී, අමාත්‍ය සාගල රත්නායක සමග අද (25) පෙරවරුවේ සිදුකළ සාකච්ඡාවකින් අනතුරුව මෙම තීරණයට එළඹුනු බවයි එම සංගමයේ ලේකම් වෛද්‍ය හරිත අලුත්ගේ කියා සිටියේ.\nඅමාත්‍යවරයා හමුවී කරුණු පැහැදිලි කිරීමෙන් පසු අග්‍රාමාත්‍යවරයා වෙත ලබාදීම සදහා ඔහු වෙත ලිපියක් ද භාරදුන් බවයි හිරු ප්‍රවෘත්ති අංශය කළ විමසීමකදී ඔහු තවදුරටත් කියා සිටියේ.\nමේ අතර, දැනට ක්‍රියාත්මක වෛද්‍ය වර්ජනය හේතුවෙන් දිවයින පුරා රෝහල්වල සායනික සහ බාහිර රෝගී අංශවල කටයුතුවලට බාධා එල්ල වී තිබෙනවා.\nහිරු ප්‍රාදේශීය වාර්තාකරුවන් සදහන් කළේ ප්‍රතිකාර ලබා ගැනීමට පැමිණි රෝගීන් වර්ජනය හේතුවෙන් දැඩි පීඩාවකට ලක්ව සිටින බවයි.\nකොළඹ ජාතික රෝහලේ අධ්‍යක්ෂ වෛද්‍ය අනිල් ජාසිංහ අප කළ විමසීමකදී කියා සිටියේ සායනික කටයුතුවලට බාධා එල්ල වී ඇති නමුත්, හදිසි අනතුරු සේවා, ශල්‍යකර්ම සහ ඩෙංගු රෝගී ඒකක වල වැඩකටයුතු සාමාන්‍ය පරිදි පවත්වාගෙන යන බවයි.\nඑමෙන්ම, මහනුවර මහරෝහලේ සායනික කටයුතුවලට ද රජයේ වෛද්‍ය නිලධාරින්ගේ සංගමයේ වර්ජනය හේතුවෙන් බලපෑම් එල්ල වී ඇති බවයි රෝහල් අධ්‍යක්ෂ වෛද්‍ය සමන් රත්නායක හිරු ප්‍රවෘත්ති අංශයට කියා සිටියේ.\nකෙසේ වෙතත්, මෙම වැඩවර්ජනය දිවයින පුරා පිහිටා ඇති මාතෘ, ළමා සහ පිළිකා රෝහල්වල ක්‍රියාත්මක වන්නේ නැහැ. එමෙන්ම, දැනට ස්ථාපිත කර ඇති විශේෂ ඩෙංගු ඒකකවල ද සාමාන්‍ය පරිදි ප්‍රතිකාර කටයුතු සිදුකෙරෙනවා.\nමේ අතර, වෛද්‍ය පීඨ ශිෂ්‍ය ක්‍රියාකාරි කමිටුව ලිප්ටන් වටරවුමේ සංවිධාන කර ඇති විරෝධතාවට එක්ව සිටින සිසුන් හමුවී සාකච්ඡා කිරීම සදහා වෛද්‍ය සභාවේ හිටපු සභාපති මහාචාර්ය කාලෝ ෆොන්සේකා අද පැමිණ තිබුණා.",
       "URL": "https://www.hirunews.lk/166723/වර්ජනයේ-නිරත-වෛද්‍යවරුන්ගෙන්-අගමැතිට-ලිපියක්-තීරණයකට-විධායක-සභාවත්-රැස්වේ",
       "Category": "Local News",
       "Parent URL": "https://www.hirunews.lk/local-news.php?pageID=4404"
}