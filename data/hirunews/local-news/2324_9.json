{
       "Source": "hirunews",
       "Timestamp": "Thursday, 19 November 2020 - 13:37",
       "Headline": "නාපානේ පේමසිරි නාහිමියන්ගේ ශ්‍රී දේහය පිළිබඳ ආදාහන පූජෝත්සවය පූර්ණ රාජ්‍ය ගෞරව සහිතව",
       "News Content": "අපවත් වී වදාළ ශ්‍රී ලංකා රාමඤ්ඤ මහ නිකායේ මහ නායක අතිපූජ්‍ය නාපානේ පේමසිරි නාහිමියන්ගේ ශ්‍රී දේහය පිළිබඳ ආදාහන පූජෝත්සවය පූර්ණ රාජ්‍ය ගෞරව සහිතව සිදු කිරීමට තීරණය කර තිබෙනවා.\nඊයේ පස්වරුවේ හූරිකඩුව ශ්‍රී විද්‍යාසාගර පිරිවෙන් මූලමහා විහාරස්ථානයේ පැවැති ආදාහන කමිටුවේ සාකච්ඡාවේදී මේ බව තීරණය කෙරුණා.\nශ්‍රී ලංකා රාමඤ්ඤ මහා නිකායේ මහානායක ධුරය හෙබවූ අතිපූජ්‍ය නාපානේ පේමසිරි නාහිමියන් පේරාදෙණිය ශික්ෂණ රෝහලේ දී ප්‍රතිකාර ලබමින් සිටියදී ඉකුත් 17 වැනි දින අපවත් වුණා.\nවසර 98ක් ආයු වළඳා අපවත් වී වදාළ පේමසිරි හිමියන්ගේ ශ්‍රී දේහය උන්වහන්සේ  වැඩ සිටි හූරිකඩුව ශ්‍රී විද්‍යාසාගර පිරිවෙන් මූලමහා විහාරස්ථානය වෙත ඊයේ වැඩම කෙරුණා.\nවිහාරස්ථානයේ තැන්පත් කර ඇති මහනාහිමියන්ගේ ශ්‍රී දේහයට අවසන් ගෞරව දැක්වීම සඳහා පහන් සංවේගී සිතින් ශිෂ්‍ය භික්ෂුන් වහන්සේත් මැති ඇමතිවරුන් ඇතුළු සැදැහැති ජනතාවත් පැමිණෙමින් සිටිනවා.\nමහනාහිමියන්ගේ ශ්‍රී දේහය පිළිබඳ ආදාහන පූජෝත්සවය සිදුකරන ආකාරය සම්බන්ධයෙන් සාකච්ඡා කිරීමට ආදාහන කමිටුව ඊයේ පස්වරුවේ හූරිකඩුව විද්‍යාසාගර පිරිවෙන් මූලමහා විහාරස්ථානයේ දී රැස්වුණා.\nඊට රාමඤ්ඤ මහා නිකායේ කාරක සංඝ සභික භික්ෂූන් වහන්සේ මෙන්ම ජනමාධ්‍ය අමාත්‍ය කෙහෙළිය රඹුක්වැල්ල, මහනුවර දිස්ත්‍රික් ලේකම් චන්දන කෙන්නකෝන් යන මහත්වරුන් ඇතුළු පිරිසක් එක්ව සිටියා.",
       "URL": "https://www.hirunews.lk/255094/නාපානේ-පේමසිරි-නාහිමියන්ගේ-ශ්‍රී-දේහය-පිළිබඳ-ආදාහන-පූජෝත්සවය-පූර්ණ-රාජ්‍ය-ගෞරව-සහිතව",
       "Category": "Local News",
       "Parent URL": "https://www.hirunews.lk/local-news.php?pageID=2324"
}