{
       "Source": "hirunews",
       "Timestamp": "Friday, 18 February 2022 - 17:51",
       "Headline": "රාජ්‍ය අමාත්‍යාංශ දෙකකට නව ලේකම්වරු",
       "News Content": "රාජ්‍ය අමාත්‍යංශ දෙකකට නව ලේකම්වරුන් දෙදෙනෙකු පත්කර තිබෙනවා.\nඒ අනුව ග්‍රාමීය කුඹුරු හා ආශ්‍රිත වැව්, ජලාශ හා වාරිමාර්ග සංවර්ධන රාජ්‍ය අමාත්‍යාංශයේ නව ලේකම්වරයා ලෙස පත්කර ඇත්තේ කේ,ජී, විජේසිරි මහතායි.\nකේ.ඩබ්ලිව්.අයිවන් ද සිල්වා එම අමාත්‍යංශයේ ලේකම්වරයා ලෙස මෙතෙක් කටයුතු කළා.\nඋක්, බඩඉරිඟු, කජු, ගම්මිරිස්, කුරුඳු, කරාබුනැටි, බුලත් ඇතුළු කුඩා වැවිලි භෝග වගා සංවර්ධනය ආශ්‍රිත කර්මාන්ත හා අපනයන ප්‍රවර්ධන රාජ්‍ය අමාත්‍යාංශයේ නව ලේකම්වරයා ලෙස එස්,ඩී, පාඩිකෝරාල මහතා පත් කර තිබෙනවා.\nඑම අමාත්‍යංශයේ ලේකම්වරයා ලෙසට කටයුතු කළේ ඩී.එල්.පී.ආර්. අභයරත්න මහතායි.\nනව ලේකම්වරුන් දෙදෙනා අද (18) පස්වරුවේ ජනාධිපති කාර්යාලයේ දී ජනාධිපති ගෝඨාභය රාජපක්ෂ අතින් සිය පත්වීම් ලිපි ලබාගත් බවයි ජනාධිපති මාධ්‍ය අංශය කියාසිටියේ.\nග්‍රාමීය කුඹුරු හා ආශ්‍රිත වැව්, ජලාශ හා වාරිමාර්ග සංවර්ධන රාජ්‍ය අමාත්‍යවරයා වන්නේ අනුරාධ ජයරත්න මහතායි.\nඋක්, බඩ ඉරිඟු, කජු, ගම්මිරිස්, කුරුඳු, කරාබුනැටි, බුලත් ඇතුළු කුඩා වැවිලි භෝග වගා සංවර්ධනය, ආශ්‍රිත කර්මාන්ත හා අපනයන ප්‍රවර්ධන රාජ්‍ය අමාත්‍යවරයා ලෙසට ජානක වක්කුඹුර කටයුතු කරනවා.\nඅද ලේකම්වරුන් ලෙසට පත්වූ කේ.ජී. විජේසිරි මහතා පුත්තලම දිස්ත්‍රික් ලේකම්වරයා ලෙස කටයුතු කළ අතර  එස්.ඩී. පාඩිකෝරාල මහතා ත්‍රිකුණාමලය දිස්ත්‍රික් ලේකම්වරයා ලෙස කටයුතු කළා.",
       "URL": "https://www.hirunews.lk/297378/රාජ්‍ය-අමාත්‍යාංශ-දෙකකට-නව-ලේකම්වරු",
       "Category": "Local News",
       "Parent URL": "https://www.hirunews.lk/local-news.php?pageID=1348"
}