{
       "Source": "hirunews",
       "Timestamp": "Wednesday, 18 December 2019 - 19:45",
       "Headline": "නිවසටම ගොස් තොරතුරු විමසා සුදුස්සන් පමණක් බඳවා ගන්න - ලක්ෂයකට රැකියා දීම ගැන ජනපතිගෙන් උපදෙස්",
       "News Content": "ජනවාරි 15 වනදා ඇරඹෙන රැකියා ලක්ෂයක් සම්පාදනය කෙරෙන බහුකාර්ය සංවර්ධන කාර්ය සාධක බලකායේ වැඩකටයුතු යටතේ උපාධිධාරින් දස දහසකට ද රැකියා අවස්ථා විවෘත වන බව අද අනාවරණ වුණා.\nඒ ඊට අදාළව ජනාධිපති ගෝඨාභය රාජපක්ෂගේ ප්‍රධානත්වයෙන් ජනාධිපති කාර්යාලයේ පැවති සාකච්ඡාවකදීයි.\nමෙම වැඩසටහන යටතේ කිසිදු අධ්‍යාපනයක් නොලද හෝ අඩු අධ්‍යාපනික මට්ටමක් සහිත නුපුහුණු පිරිස් තෝරා ගැනෙන අතර, ප්‍රථම අදියර යටතේ රැකියා අවස්ථා ලක්ෂයක් සම්පාදනය කෙරෙනවා.\nඔවුන් මෙහෙයවීමේ හා කළමනාකරණ කාර්යයන් සඳහා ද තවත් රැකියා 30,000 ක් පමණ උත්පාදනය වන බවයි ජනාධිපති මාධ්‍ය අංශය සඳහන් කළේ.\nමෙම කාර්ය සාධක බලකාය සඳහා සෑම ප්‍රාදේශීය ලේකම් කොට්ඨාශයකින්ම 300 ත් 350 ත් අතර පිරිසක් බඳවා ගැනීමට නියමිතයි.\nජනාධිපතිවරයා උපදෙස් ලබාදී ඇත්තේ නිවැරදිම සුදුස්සන් මේ සඳහා බඳවාගෙන ඔවුන්ට සිය ප්‍රදේශයේම රැකියා අවස්ථා අනිවාර්යයෙන්ම ලබා දිය යුතු බවයි.\nමෙහිදී ජනාධිපති ගෝඨාභය රාජපක්ෂ බඳවා ගැනීම් වලදී මෙතෙක් සිදුවූ වැරදි සිදුවීමට ඉඩ නොතබන ලෙසට ද අදාළ නිලධාරින්ට උපදෙස් ලබා දුන්නා.\nමේ අතර, ජනාධිපතිවරයාගේ විදේශ සබඳතා පිළිබඳ අතිරේක ලේකම්වරයා ලෙස හිටපු නාවික හමුදාපතිවරයෙකු වන අද්මිරාල් ජයනාත් කොළඹගේ පත් කර තිබෙනවා.",
       "URL": "https://www.hirunews.lk/230508/නිවසටම-ගොස්-තොරතුරු-විමසා-සුදුස්සන්-පමණක්-බඳවා-ගන්න-ලක්ෂයකට-රැකියා-දීම-ගැන-ජනපතිගෙන්-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=2996"
}