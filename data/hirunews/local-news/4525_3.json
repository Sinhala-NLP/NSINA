{
       "Source": "hirunews",
       "Timestamp": "Tuesday, 09 May 2017 - 19:03",
       "Headline": "හිරු ශාක්‍යසිංහ මංගල්‍යය වෙනුවෙන් රිදී විහාර පින්බිම සූදානම්",
       "News Content": "සම්බුදු තෙමඟුල සිහි කෙරෙන වෙසක් පුර පසළොස්වක පොහොය වෙනුවෙන් හිරු ටී.වී., හිරු එෆ්.එම්. සංවිධාන කරන හිරු ශාක්‍යසිංහ මංගල්‍යය කුරුණෑගල - රිදී විහාර පින් බිමේදී හෙට පැවැත්වෙනවා.\nදුටුගැමුණු මහ රජු විසින් කරවා පූජා කරන ලද ඓතිහාසික රිදී විහාරය දහස් ගණනක් මහ රහතුන් වැඩවාසය කළ උතුම් පුණ්‍ය භූමියක්.\nඑවන් රිදී විහාර පින්බිම ආමිෂ සහ ප්‍රතිපත්ති පූජාවන්ගෙන් ඒකාලෝක කරමින් හිරු ශාක්‍යසිංහ මංගල්‍යය හෙට උදෑසන ආරම්භ වනවා.\nධර්ම දේශනා, ධර්ම සාකච්ඡා, ඇතුලූ පුණ්‍ය ක්‍රියා රැසක් හෙට රිදී විහාර පින්බිමේදී සිදු කිරීමට මේ වනවිටත් සියලූ කටයුතු සූදානම්.\nආසියානු මාධ්‍ය ජාලයේ සභාපති රේනෝ සිල්වා මහතාගේ සුරතින් දැල්වෙන ෂඞ් වර්ණ ආලෝකයෙන් රිදී විහාර සෑ රඳුන් පුදන්නේ හෙට පස්වරුවේයි.\nපහන් ලක්ෂයක් දල්වා සිදුකෙරෙන මහා ආලෝක පූජාව ද ඊට සමගාමීව පැවැත්වෙනවා.\nලක්ෂ සංඛ්‍යාත බැතිමතුන්ගේ ආශිර්වාදය ලැබූ, හිරු උත්තම ධාතු වන්දනාව ආරම්භවන්නේ අනිද්දා අලූයමයි.\nකපිලවස්තු පුර නිසැක ශ්‍රී සර්වඥ ධාතූන් වහන්සේ වැඳ පුදා ගැනීමට දිවයිනේ නන් දෙසින් පැමිණෙන ලක්ෂ සංඛ්‍යාත සැදැහැවතුන් වෙනුවෙන් සියලූ පහසුකම් සැළසීමට ආසියානු මාධ්‍ය ජාලය කටයුතු සූදානම් කර අවසන්.\nඒ වෙනුවෙන් රිදීගම වැසියන් මාසයකට අධික කාලයක සිට සූදානමින් සිටින අතර, ඔවුන් අද රිදී විහාර පින්බිම හිරු ශාක්‍යසිංහ මංගල්‍යය වෙනුවෙන් සූදානම් කිරීමේ ශ්‍රමදානයකටද එක්වුණා.",
       "URL": "https://www.hirunews.lk/160965/හිරු-ශාක්‍යසිංහ-මංගල්‍යය-වෙනුවෙන්-රිදී-විහාර-පින්බිම-සූදානම්",
       "Category": "Local News",
       "Parent URL": "https://www.hirunews.lk/local-news.php?pageID=4525"
}