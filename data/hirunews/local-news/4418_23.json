{
       "Source": "hirunews",
       "Timestamp": "Sunday, 16 July 2017 - 19:41",
       "Headline": "ජ්‍යෙෂ්ඨ නියෝජ්‍ය පොලිස්පති ලලිත් ජයසිංහ ලබන 25 වැනිදා දක්වා රක්ෂිත බන්ධනාගාර ගත කෙරේ - රැගෙන ගිය වෑන් රථය අනතුරකට ලක් වෙයි",
       "News Content": "යාපනයේ විද්‍යා දැරිය අපයෝජනය කර ඝාතනය කිරීමේ සිද්ධියේ ප්‍රධාන සැකකරුට පැනයාමට සැලැස්වීමේ චෝදනාව මත අත්අඩංගුවට ගත් ජ්‍යෙෂ්ඨ නියෝජ්‍ය පොලිස්පති ලලිත් ජයසිංහ ලබන 25 වැනිදා දක්වා රක්ෂිත බන්ධනාගාර ගතකෙරුණා.\nඒ, අද පෙරවරුවේ ඔහු කයිට්ස් වැඩබලන මහේස්ත්‍රාත්වරයා හමුවට ඉදිරිපත් කිරීමෙන් අනතුරුවයි.\nයාපනය පුන්කුඩුතිව් ප්‍රදේශයේ පදිංචිව සිටි 18 හැවිරිදි විද්‍යා සිසුවිය අපයෝජනය කර ඝාතනය කිරීමේ සිද්ධියේ ප්‍රධාන සැකකරු ලෙස හඳුනාගත් මහලිංගම් ශෂිකුමාර් හෙවත් ස්විස් කුමාර් නැමැත්තාට පොලිස් අත්අඩංගුවේ සිටියදී පලා යාමට අවස්ථාව ලබාදුන් බවට එවක යාපනය ප්‍රදේශය භාරව සිටි ජ්‍යෙෂ්ඨ නියෝජ්‍ය පොලිස්පති ලලිත් ජයසිංහට චෝදනා එල්ල වුණා.\nඒ අනුව අපරාධ පරීක්ෂණ දෙපාර්තමේන්තුව ඊයේ අත්අඩංගුවට ගත් ජ්‍යෙෂ්ඨ නියෝජ්‍ය පොලිස්පතිවරයා අද පෙරවරු 6 ට පමණ කයිට්ස් වැඩබලන මහේස්ත්‍රාත් ආර්.එස්. සබේසන් වෙත ඉදිරිපත් කෙරුණා.\nඑහිදී, සැකකාර ජ්‍යෙෂ්ඨ නියෝජ්‍ය පොලිස්පතිවරයාව අනුරාධපුර රක්ෂිත බන්ධනාගාරයේ රඳවන ලෙස මහේස්ත්‍රාත්වරයා නියෝග කළා.\nමේ අතර, අද අලුයම ජ්‍යෙෂ්ඨ නියෝජ්‍ය පොලිස්පතිවරයා රැගෙන ගිය වෑන් රථය කයිට්ස් ප්‍රදේශයේදී අනතුරකට ලක්ව තිබෙනවා.\nඑම අනතුර සම්බන්ධයෙන් අද පස්වරු 2 ට පමණ කොළඹදී පැවැත්වුණු පොලිස් ප්‍රවෘත්ති සාකච්ඡාවේදී මාධ්‍යවේදීන් ප්‍රශ්න කළා.",
       "URL": "https://www.hirunews.lk/166022/ජ්‍යෙෂ්ඨ-නියෝජ්‍ය-පොලිස්පති-ලලිත්-ජයසිංහ-ලබන-25-වැනිදා-දක්වා-රක්ෂිත-බන්ධනාගාර-ගත-කෙරේ-රැගෙන-ගිය-වෑන්-රථය-අනතුරකට-ලක්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4418"
}