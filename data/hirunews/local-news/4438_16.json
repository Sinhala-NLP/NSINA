{
       "Source": "hirunews",
       "Timestamp": "Tuesday, 04 July 2017 - 18:06",
       "Headline": "පුතා මුගුරුකින් පහරදී මව ඝාතනය කරයි (ඡායාරූප)",
       "News Content": "පුත්‍රයා විසින් මුගුරකින් පහරදී තම මව ඝාතනය කිරීමේ සිද්ධියක් මොරවක කොඩිකාරගොඩ ප්‍රදේශයෙන් වාර්තා වනවා.\nඅප වාර්තාකරු සඳහන් කළේ ඊයේ රාත්‍රී සැකකාර පුත්‍රයා බීමත්ව පැමිණ තම මවට පහරදී ඇති බවයි.\nසැකකරුගේ දරුවන් තිදෙනා එය වැළැක්වීමට උත්සාහ කළ ද සාර්ථක වී නොමැති බව සඳහන්.\nමෙලෙස මරණයට පත්වී ඇත්තේ කොඩිකාරගොඩ උඩකොරටුව ප්‍රදේශයේ පදිංචිව සිටි 83 හැවිරිදි තිදරු මවක්.\nඇය සිය පුත්‍රයා සහ ඔහුගේ දරුවන් තිදෙනා සමග එකම නිවසක වාසය කර තිබෙනවා.\nසැකකාර පුත්‍රයාගේ බිරිඳ මීට මාස 10 කට පමණ පෙර ඔවුන් අත්හැර ගොස් ඇති බවටයි හෙළිවී ඇත්තේ.\nමෙම පුද්ගලයා සෑම දිනකම පාහේ බීමත්ව පැමිණ පදිංචිව සිටින ඉඩම තම නමට ලියාදෙන්නැයි ඉල්ලා මවට තර්ජනය කරමින් පහරදෙන බව අසල්වාසීන් ප්‍රකාශකර තිබෙනවා.\nඊයේ රාත්‍රියේ ද සිය මවට සැකකරු එලෙස පහරදී ඇති අතර ඔහුගේ වැඩිමහල් දරුවා පියාව අල්ලා කාමරයකට දමා දොරගුලු දමා ඇතැයි සඳහන්.\nකෙසේවෙතත් සැකකරු පොරොවකින් ගසා දොරගුලු විවෘත කර නිවසේ බඩු බාහිරාදියට ද අලාභ හානි සිදුකර තිබෙනවා.\nසැකකරුගේ දරුවන් අසල්වාසීන්ගෙන් උදව් ඉල්ලා සිටිය ද සෑම දිනකම පාහේ එවැනි සිදුවීම් අදාළ නිවසේ සිදුවන බැවින් ඔවුන් එය තැකීමක් කර නැහැ.\nදරුවන් සඳහන් කර ඇත්තේ අලුයම් කාලය වන තෙක් පියා විසින් මිත්තණියට පහරදුන් බවයි.\nඅද පෙරවරු 11.30 පමණ වන තෙක් මහලු කාන්තාවගේ තොරතුරක් නොමැති වීම හේතුවෙන් අසල්වාසීන් විසින් කළ සොයා බැලීමකදීයි ඇයගේ මළ සිරුර හමුවී ඇත්තේ.\nපහරදීමට සම්බන්ධ  සැකකරුගේ වැඩිමහල් පුත්‍රයා සිද්ධිය පිළිබඳ මොරවක පොලිසියට සිද්ධිය පිළිබඳ පැමිණිලි කර ඇති අතර සැකකරු ප්‍රදේශයෙන් පළාගොස් ඇතැයි සඳහන්.\nඡායාරූප - නෙළුව රනිල්",
       "URL": "https://www.hirunews.lk/165080/පුතා-මුගුරුකින්-පහරදී-මව-ඝාතනය-කරයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4438"
}