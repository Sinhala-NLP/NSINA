{
       "Source": "hirunews",
       "Timestamp": "Friday, 28 January 2022 - 8:04",
       "Headline": "දික්ඔය බටර්ගල වත්ත ප්‍රදේශයේ දී බස් රථයක් ප්‍රපාතයකට පෙරළෙයි (වීඩියෝ)",
       "News Content": "හැටන් දික්ඔය ප්‍රදේශයේ මාර්ගයක ධාවනය වූ පෞද්ගලික බස්රථයක් අඩි 45ක පමණ ප්‍රපාතයට පෙරලීමෙන් එහි ගමන් ගත් පුද්ගලයෙකු ජීවිතක්ෂයට පත් වුණා.\nපොලීසිය සඳහන් කළේ තවත් මගීන් 16 දෙනෙකු තුවාල ලබා දික්ඔය මූලික රෝහලට ඇතුළත් කළ බවයි.\nමෙලෙස අනතුරට පත් වුණේ සලංකන්ද සිට හැටන් දක්වා ධාවනය වු පෞද්ගලික බස්රථයක්.\nඅද (28) උදෑසන 8.30ට පමණ හැටන් - දික්ඔය - සලංකන්ද සිට හැටන් නගරයේ පිහිටි පෞද්ගලික ආයතනයකට සේවකයින් රැගෙන ධාවනය වු අදාළ බස්රථය\nබටර්ගලවත්ත ප්‍රදේශයේදී මාර්ගයෙන් ඉවතට පැන ප්‍රපාතයකට පෙරළී ගොස් තිබුණා.\nඅනතුරෙන් මිය ගොස් ඇත්තේ හැටන් - දික්ඔය ෆෝඩයිස්වත්තේ පදිංචි සවරිමුත්තු ප්‍රනාන්දු නමැත්තෙක් වන අතර, ඔහු 62 හැවිරිදි තිදරු පියෙක්.\nබස්රථයේ වේගය පාලනය කරගත නොහැකිව මෙම අනතුරෙ සිදුව ඇති බවට වාර්තා වනවා.\nබස්රථයේ රියදුරු ද තුවාල ලබා රෝහල්ගත කර ඇති අතර , රෝහල්ගත කළ සෙසු තුවාලකරුවන්ගේ ද තත්ත්වය තරමක් බරපතළ බවයි හැටන් පොලිසිය\nසඳහන් කළේ.\nමේ අතර අකුරැස්ස නගරයේ සිව්මං හන්දියකදී ලොරි රථයකට යතුරුපැදියක් යට වී යතුරුපැදිකරු එම ස්ථානයේදීම ජීවිතක්ෂයට පත් වුණා.\nගාල්ල පොද්දල පදිංචි 22 හැවිරිදි යතුරුපැදිකරු බංගම දෙස සිට අකුරැස්ස නගරයට සිය යතුරුපැදිය ධාවනය කරමින් සිට තිබු බවයි වාර්තා වුණේ.\nපොලීසිය සදහන් කළේ අනතුර සම්බන්ධයෙන් අත්අඩංගුවට ගත් ලොරි රථ රියදුරු බීමත්ව සිට ඇති බවට ද අනාවරණ වී ඇති බවයි.\nමේ අතර ගනේමුල්ල නගරයේ වංගුවකදී මෝටර් රථයක් මාර්ගයෙන් ඉවතට පැන යතුරුපැදිකරුවෙකු අනතුරට ලක්කර ඒ අසල ව්‍යාපාරික ස්ථානයක ගේට්ටුවේ ගැටී තිබෙනවා.\nපොලිසිය පැවසුවේ මංගල උත්සවයකට සහභාගී වී ආපසු පැමිණෙමින් සිටි මෝටර් රථ රියැදුරාද බීමත්ව සිටි බවයි.\nඅනතුරට ලක් වූ යතුරුපැදිකරු බරපතළ තුවාල ලබා රාගම ශික්ෂණ රෝහලට ඇතුළත් කර තිබෙනවා.\nමේ අතර පොලිසිය සදහන් කළේ මේ වසරේ ගත වූ දින 25 තුළ මාරක අනතුරුවලින් පුද්ගලයින් 198 දෙනෙකු ජීවිතක්ෂයට පත්ව ඇති බවයි.\nඅපරික්ෂාකාරී ලෙස අධිවේගයේ මෝටර් රථයක් ධාවනය කරන අයුරු දැක්වෙන වීඩියෝවක් ටික්ටොක් සමාජ මාධ්‍ය ජාලයේ සංසරණය වුණා.\nකිරිබත්ගොඩ මාකොළ පාරේ ත්‍රීරෝද රථයක් බස් රියක ගැටෙන ආකාරය CCTV කැමරාවක සටහන්ව තිබෙන අයුරු දැකිය හැකියි.\nමේ මීගමුව නගරයේ දී පොලිස් නිලධාරීන් දෙදෙනෙකු මාර්ග නීති නොතකා ගිය යතුරු පැදිය ධාවනය කරන අයුරු ද වාර්තා වුණා.",
       "URL": "https://www.hirunews.lk/295406/දික්ඔය-බටර්ගල-වත්ත-ප්‍රදේශයේ-දී-බස්-රථයක්-ප්‍රපාතයකට-පෙරළෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1392"
}