{
       "Source": "hirunews",
       "Timestamp": "Monday, 25 July 2022 - 6:52",
       "Headline": "කුසල්ගේ ශල්‍යකර්මයට සල්ලි දෙන්න බෑ කියූ සිද්ධිය ගැන සජිත්ගෙන් නිවේදනයක්",
       "News Content": "මාස 08ක පමණ කාලයක සිට ආබාධයකට ලක්ව ක්‍රීඩා පිටියෙන් ඉවත්ව සිටින කුසල් ජනිත් පෙරේරාගේ උරහිසෙ සිදු කළ යුතු ශල්‍යකර්මය සඳහා ගෙවිය යුතු සම්පූර්ණ මුදල ලබාදීම ශ්‍රී ලංකා ක්‍රිකට් ආයතනය විසින් ප්‍රතික්ෂේප කිරීමේ සිද්ධිය සම්බන්ධයෙන් විපක්ෂ නායක සජිත් ප්‍රේමදාස නිවේදනයක් නිකුත් කර තිබෙනවා.\nවිපක්ෂ නායකවරයා සිය නිල ට්විටර් ගිණුමෙහි සටහනක් තබමින් පෙන්වා දෙන්නේ, දේශපාලනඥයින්ට හා නිලධාරින්ට විදේශ සංචාර සඳහා වැය කිරීමට සහ අනුග්‍රහය දැක්වීමට මුදල් ඇති බවත්, රටට වටිනාකමක් දුන් ක්‍රීඩකයින්ගේ සෞඛ්‍යාරක්ෂණය වෙනුවෙන් වියදම් කිරීමට ඔවුන් මැලි වීම ප්‍රශ්නකාරී බවයි.\nමෙවැනි නාස්තිකාරී වියදම් කපා හැරියහොත්, රටට වැඩදායි ක්‍රිකට් ක්‍රීඩකයින්ට ඔවුන්ට අවශ්‍ය අවස්ථාවලදී අනුග්‍රහය දැක්වීමට ශ්‍රී ලංකා ක්‍රිකට් බලධාරින්ට හැකියාව ලැබෙන බව ද විපක්ෂ නායකවරයා වැඩිදුරටත් සඳහන් කර තිබෙනවා.\nකුසල්ගේ ශල්‍යකර්මය එංගලන්තයේදී සිදු කළ යුතු බව වෛද්‍ය නිර්දේශය වී තිබෙන අතර ඒ අනුව අදාළ කරුණ සම්බන්ධයෙන් ශ්‍රී ලංකා ක්‍රිකට් ප්‍රධාන විධායක නිලධාරී ඈෂ්ලි ද සිල්වා දැනුවත් කිරීමටයි කුසල් විසින් පියවර ගෙන ඇත්තේ.\nශල්‍යකර්මය වෙනුවෙන් වැයවන සම්පූර්ණ මුදල ශ්‍රී ලංකා ක්‍රිකට් ආයතනය විසින් පියවන්නේ ද යන්න ගැන කුසල් එහිදී විමසා ඇති අතර එහිදී ඔහුට දැනුම්දී ඇත්තේ රක්ෂණාවරණයෙන් ලැබෙන මුදල පමණක් ලබාදෙන බවත් වැයවන ඉතිරි මුදල් සියල්ල කුසල් විසින් දැරිය යුතු බවටයි.\nඑහිදී රක්ෂණාවරණයෙන් කොපමණ මුදලක් ලැබෙන්නේ ද යන්න සම්බන්ධයෙන් ක්‍රිකට් බලධාරීන් විසින් කුසල් දැනුවත් කර නැහැ.\nමෙලෙසින් කුසල්ගේ ශල්‍යකර්මය සිදු කිරීම දිගින් දිගටම ප්‍රමාද වෙද්දී එළඹෙන ලෝක කුසලාන පන්දුවාර 20 තරගාවලිය සඳහා ද ඔහුගේ සහභාගීත්වය අවිනිශ්චිත වී තිබෙනවා.\nකෙසේවෙතත් කුසල්ගේ මීළග බලාපොරොත්තුව වී ඇත්තේ ශ්‍රී ලංකා ක්‍රිකට් ආයතනයේ සභාපතිවරයා සමගින් සාකච්ඡා කර මෙම ගැටළුවට විසඳුමක් ලබාගැනීමයි.\nගෙවුණු කාලයේ අතිවිශාල ධනස්කන්ධයක් විවිධ වූ සමාජ සුබසාධන කටයුතු වෙනුවෙන් අත දිගහැර වියදම් කළ ශ්‍රී ලංකා ක්‍රිකට් බලධාරීන් කුසල්ගේ ශල්‍යකර්මය වෙනුවෙන් මුදල් වියදම් කරන්නට මෙතරම් මැලිවන්නේ කුමන කරුණක් මත ද යන්න ඇත්තේ ප්‍රශ්නාර්ථයක්.",
       "URL": "https://www.hirunews.lk/310873/කුසල්ගේ-ශල්‍යකර්මයට-සල්ලි-දෙන්න-බෑ-කියූ-සිද්ධිය-ගැන-සජිත්ගෙන්-නිවේදනයක්",
       "Category": "Local News",
       "Parent URL": "https://www.hirunews.lk/local-news.php?pageID=995"
}