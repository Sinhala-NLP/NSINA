{
       "Source": "hirunews",
       "Timestamp": "Thursday, 27 January 2022 - 7:07",
       "Headline": "නීලා වික්‍රමසිංහගේ දේහය අද දිවයිනට",
       "News Content": "මිලානෝ හි ශ්‍රී ලංකා කොන්සල් ජනරාල්වරිය ලෙස කටයුතු කළ අභාවප්‍රාප්ත ප්‍රවීන ගායිකා විශාරද නීලා වික්‍රමසිංහගේ දේහය අද මෙරටට රැගෙන ඒමට නියමිත යි.\nවිදේශ කටයුතු අමාත්‍යාංශය සඳහන් කළේ, ඇයගේ දේහය රැගත් ගුවන් යානය අද පස්වරු 3.15ට දිවයිනට ළඟාවීමට නියමිතව ඇති බවයි.\nඅනතුරුව දේහය ඇගේ ඥාතීන් විසින් කටුනායක ගුවන්තොටුපලේ දී භාර ගැනීමට නියමිත බවයි විදේශ අමාත්‍යාංශය නිවේදනය කළේ.\nහදිසියේ ඇති වූ රෝගී තත්ත්වයක් හේතුවෙන් විශාරද නීලා වික්‍රමසිංහ අභාවප්‍රාප්ත වුණේ පසුගිය 17 වනදායි.\nමිය යන විට 71 හැවිරිදි වියේ පසුවූ ඇය ඉතාලියේ මිලානෝ නුවර කන්සියුලර් ජනරාල්වරිය ලෙස පසුගියදා වැඩ භාර ගනු ලැබුවා.\nරන් ටිකිරි සිනා, දවසක් දා රෑ වසන්ත සැණකෙලියේ, මාස්ටර් සර්, දරුවෝ ඇති අම්මලා, පාරමීදම් පුරමු අපි දෙන්නා වැනි ගීත රැසක් ඇය ගායනා කළ ගීත අතර වනවා.",
       "URL": "https://www.hirunews.lk/295296/නීලා-වික්‍රමසිංහගේ-දේහය-අද-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=1395"
}