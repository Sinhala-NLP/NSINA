{
       "Source": "hirunews",
       "Timestamp": "Saturday, 08 July 2023 - 14:53",
       "Headline": "''වසර 16 කින් ඩෙංගු පනත සංශෝධනය කර නැහැ''",
       "News Content": "2007 අංක 11 දරණ මදුරු මර්දන පනතට වසර 16 ක් ගතවුවද මෙතෙක් එය සංශෝධනය වී නොමැති බවට ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමය චෝදනා කරනවා.\nඅදාළ පනතේ කාර්ය සදහා සෞඛ්‍ය සේවා අධ්‍යක්ෂ ජනරාල්වරයා නිසි බලධාරියා විය යුතු අතර, ඔහුට අවශ්‍ය නම් යම් ප්‍රදේශයක සෞඛ්‍ය වෛද්‍ය නිලධාරිවරයායට හෝ මහජන සෞඛ්‍ය පරීක්ෂකවරයාට බලතල පැවරිය හැකියි.\nකෙසේ වෙතත් ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමයේ භාණ්ඩාගාරික ඩබ්ලිව්.ඩී.රොෂාන් කුමාර කියා සිටියේ බලයලත් නිලධාරියෙකු පත් නොකිරීම හරහා මෙම පනත ක්‍රියාත්මක කිරීමට නොහැකි තත්වයක් මේ වනවිට උද්ගතව ඇති බවයි.\nමේ අතර, කඩින් කඩ මෝසම් වැසි ඇතිවීම හේතුවෙන් ඉදිරි සති දෙක ඩෙංගු ව්‍යාප්තියේදී තීරණාත්මක බව කොළඹ මහනගර සභාවේ ප්‍රධාන සෞඛ්‍ය වෛද්‍ය නිලධාරී වෛද්‍ය රුවන් විජයමුණි ප්‍රකාශ කළා.\nඔහු කියා සිටියේ කොළඹ මහ නගර සභා බල සීමාවේ වැඩියෙන් ඩෙංගු රෝගීන් වාර්තාවන කුරුදුවත්ත ප්‍රදේශයේ ඩ්‍රෝන කැමරා යොදාගනිමින් උස් ගොඩනැගිලි නිරීක්ෂණය කිරීමේ කටයුතු සිදුකරන බවයි.",
       "URL": "https://www.hirunews.lk/340485/වසර-16-කින්-ඩෙංගු-පනත-සංශෝධනය-කර-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=202"
}