{
       "Source": "hirunews",
       "Timestamp": "Thursday, 23 March 2023 - 7:31",
       "Headline": "මොරටුවේ දෑත් කැපූ පුද්ගලයා තවම නිදැල්ලේ - පොලිස් විමර්ශන තවදුරටත්",
       "News Content": "මොරටුව - කොරලවැල්ල ප්‍රදේශයේදී තියුණු ආයුධයකින් කපා පුද්ගලයෙකුගේ දෑත් රැගෙන පලා ගිය සැකකරු අත්අඩංගුවට ගැනීමේ මෙහෙයුම් තවදුරටත් ක්‍රියාත්මකයි.\nවිමර්ශන සිදු කරන උසස් පොලිස් නිලධාරියෙකු සඳහන් කළේ කලක පටන් පැවති ආරවුලක් මෙම පහරදීමට හේතු වී ඇති බවයි.\nපහර කෑමට ලක්වූ පුද්ගලයා විදුලි කාර්මිකයෙකු වන අතර සැකකරු අසල්වැසියෙකු බව විමර්ශනවලදී හෙළි වී තිබෙනවා.\nදෙදෙනාම ඊයේ බීමත්ව සිට ඇති අතර ඇතිවූ බහින්බස්වීමත් සමගයි මෙලෙස තියුණු ආයුධයකින් පහරදී මෙම 40 හැවිරිදි පුද්ගලයාගේ දෑත් වෙන්වන ලෙස කපා දමා ඇත්තේ.\nපසු ව සැකකරු එම දෑත් කොටස් රැගෙන ප්‍රදේශයෙන් පලාගිය අතර, මේ දක්වා ඔහු සම්බන්ධයෙන් තොරතුරක් වාර්තා වී නැහැ.\nපහර කෑමට ලක්වූ පුද්ගලයා මේ වනවිට පානදුර මූලික රෝහලේ ප්‍රතිකාර ලබනවා.\nවෛද්‍යවරුන් සඳහන් කර ඇත්තේ තුවාලකරු සමග එම අවස්ථාවේදීම අදාල දෑත් කොටස් රැගෙන ආවේ නම්, ඒවා ශල්‍යකර්මයක් මගින් යළි බද්ධ කිරීමේ හැකියාව පැවති බවයි.",
       "URL": "https://www.hirunews.lk/330673/මොරටුවේ-දෑත්-කැපූ-පුද්ගලයා-තවම-නිදැල්ලේ-පොලිස්-විමර්ශන-තවදුරටත්",
       "Category": "Local News",
       "Parent URL": "https://www.hirunews.lk/local-news.php?pageID=460"
}