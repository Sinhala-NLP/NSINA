{
       "Source": "hirunews",
       "Timestamp": "Thursday, 10 November 2016 - 19:29",
       "Headline": "ත්‍රීරෝද රථ වෙනුවට රෝද හතරේ විද්‍යුත් කාර්",
       "News Content": "ත්‍රීරෝද රථ වෙනුවට රෝද හතරේ විද්‍යුත් කාර් හඳුන්වාදීමට පියවර ගන්නා බව මුදල් අමාත්‍ය රවී කරුණානායක ප්‍රකාශ කළා.\nමධ්‍ය ආදායම් ලබන පවුල් සඳහා නිවාස පන්ලක්ෂයක් ඉදිකිරීමේ වැඩසටහනක් ක්‍රියාත්මක කිරීමට ද කටයුතු කරන බවයි මුදල් අමාත්‍යවරයා අයවැය කතාව ඉදිරිපත් කරමින් සඳහන් කළේ.\nදායක විශ්‍රාම වැටුප් ක්‍රමය ආරම්භ කිරීමට මෙවර අයවැයෙන් රුපියල් මිලියන දහසක මුදලක් වෙන් කෙරුණා. එමෙන්ම, සමෘද්ධි සහනාධාරය ඉදිරියේදී ජනඉසුරු ලෙස නම් කරන බවයි මුදල් අමාත්‍යවරයා සඳහන් කළේ.\nපණ්ඩිත් අමරදේව සංගීත ආශ්‍රමය ඉදිකිරීම සදහා රුපියල් මිලියන 25 ක මුදලක් ද අයවැයෙන් වෙන් කෙරුණා. එමෙන්ම, ආචාර්ය ලෙස්ටර් ජේම්ස් පීරිස්ගේ නිධානය වැනි චිත්‍රපටි සංරක්ෂණය සදහා ඒකකයක් ජාතික චිත්‍රපට සංස්ථාවේ ආරම්භ කරන බව ප්‍රකාශ කළ මුදල් අමාත්‍යවරයා අයවැයෙන් ඒ සදහා මිලියන 50 ක් වෙන් කර ඇති බව සදහන් කළා.\nක්‍රීඩාවේ නවකයන් හදුනා ගෙන ඔවුන්ට පහසුකම් සලසා දීම සදහා රුපියල් මිලියන 50 ක මුදලක් වෙන් කර තිබෙනවා.\nඑමෙන්ම, පිරිවෙන් සිසුන් සදහා මාසිකව රුපියල් 2500 ක් ලබාදීමට යෝජනා කරන බවයි මුදල් අමාත්‍යවරයා සදහන් කළේ.\nඋතුර, නැගෙනහිර ජනකොටස්වල සාමය හා සංහිදියා වැඩසටහන සදහා රුපියල් මිලියන 180 ක මුදලක් අයවැයෙන් වෙන් කර තිබීම විශේෂත්වයක්.\nඑමෙන්ම, රාත්‍රි නවයේ සිට අලූයම 5 දක්වා කාලය ඇතුළත අධිවේගී මාර්ගවල ගාස්තුව රුපියල් 50 කින් අඩු කිරීමට පියවර ගැනුණා.\nඊට අමතරව ආනයනික කිරිපිටි සඳහා රේගු බදු රුපියල් සියයකින් අඩු කිරීමට යෝජනා කෙරුණු අතර, විදුලි සංදේශ බදු 25% කින් ඉහළ නැංවීමටයි යෝජනා කර ඇත්තේ.\nආයතනික ආදායම් බදු ස්ථර 03 ක් යටතේ 14%, 28% සහ 40% ලෙස අය කෙරෙන අතර, දුම්කොල, මධ්‍යසාර සහ විනෝද ක්‍රීඩා බදු 40% ක් ලෙස තවදුරටත් පවතිනු ඇති.\nපොලී ආදායම මත අය කෙරෙන බදු 5% දක්වා ඉහළ නැංවෙන අතර, උපයන විට ගෙවීමේ බදු සීමාව මසකට රුපියල් ලක්ෂය දක්වා ඉහළ නැංවෙනවා.\nඑසේම, ස්වයංක්‍රීය ටේලර් යන්ත්‍රවලින් මුදල් ගැනීමේදී අය කරන මුදල රුපියල් 10 දක්වා ඉහළ නංවන බවයි මුදල් අමාත්‍යවරයා ප්‍රකාශ කළේ.",
       "URL": "https://www.hirunews.lk/147274/ත්‍රීරෝද-රථ-වෙනුවට-රෝද-හතරේ-විද්‍යුත්-කාර්",
       "Category": "Local News",
       "Parent URL": "https://www.hirunews.lk/local-news.php?pageID=4801"
}