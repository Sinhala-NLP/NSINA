{
       "Source": "hirunews",
       "Timestamp": "Wednesday, 03 February 2021 - 19:58",
       "Headline": "වෙහෙරගොඩ යායේ අනවසරයෙන් වගා කටයුතු සිදුකළ 13 ක් වනජීවී භාරයට",
       "News Content": "පොළොන්නරුව ජල ගැලුම් නිම්න ජාතික උද්‍යානයේ අනවසර වගා කටයුතු නැවතත් ආරම්භ කර ඇති බවට භික්ෂූන්වහන්සේ ඇතුළු ප්‍රදේශවාසිීන් චෝදනා\nකරනවා.\nපොළොන්නරුව ජල ගැලුම් නිම්න ජාතික උද්‍යානය තුළ අනවසර වගා කටයුතු සහ ගවයින් ඇතුළු කිරීම මෙන්ම මිනිස් ක්‍රියාකාරකම් සිදුවන ආකාරය පිළිබද මීට පෙර හිරු ප්‍රවෘත්ති ඔස්සේ අනාවරණය කළා.\nඅනතුරුව අධිකරණ නියෝගයක්ද නිකුත් කෙරුණේ වනෝද්‍යානය තුළ සියළු අනවසර වගා කටයුතු තහනම් කරමින්.\nකෙසේ වෙතත්, නැවතත් ජලගැලුම් නිම්න ජාතික උද්‍යානය තුළ අනවසර වගා කටයුතු ආරම්භ කර ඇති  බවයි ප්‍රදේශවාසින් චෝදනා කළේ.\nප්‍රදේශයේ භික්ෂුන්වහන්සේලා, පරාක්‍රම සමුද්‍ර ව්‍යාපාර ගොවි සංවිධානය, ජලගැලුම් නිම්න සුරැකීමේ ජනතා ව්‍යාපාර මෙන්ම ඕනෑගම සංවිධානය එක්ව මේ සම්බන්ධයෙන් පැමිණිලි කිරීමට අද පෙරවරුවේ පොළොන්නරුව වනජීවි කාර්යාලයට පැමිණියා.\nඑහිදි ඔවුන් පොළොන්නරුව දිස්ත්‍රික් ලේකම්වරයාට හා පොළොන්නරුව කලාප වනජීවි කාර්යාලයට සංදේශයක් ද භාර දුන්නා.\nකෙසේ වෙතත්, එම ස්ථානයේ සිටි පොළොන්නරුව සහකාර වනජීවි අධ්‍යක්ෂ ඩබ්ලිව්. එම්.කේ. චන්ද්‍රරත්න සදහන් කළේ වහාම ජලගැලුම් නිම්න ජාතික උද්‍යානයේ අනවසර වගා කිරීම් සම්බන්ධව අධිකරණමය ක්‍රියාමාර්ග ගන්නා බවයි.\nඒ අනුව ක්‍රියාත්මක වු පොලොන්නරුව වනජීවි කාර්යාල නිලධාරීන් අද සිදුකළ මෙහෙයුමකදි පොළොන්නරුව ජල ගැලුම් නිම්න ජාතික උද්‍යානයට අයත් වෙහෙරගොඩ යාය ප්‍රදේශයේ අනවසරයෙන් වගා කටයුතු සිදුකළ 13 දෙනෙකු සිය භාරයට ගනු ලැබුවා.",
       "URL": "https://www.hirunews.lk/261578/වෙහෙරගොඩ-යායේ-අනවසරයෙන්-වගා-කටයුතු-සිදුකළ-13-ක්-වනජීවී-භාරයට",
       "Category": "Local News",
       "Parent URL": "https://www.hirunews.lk/local-news.php?pageID=2170"
}