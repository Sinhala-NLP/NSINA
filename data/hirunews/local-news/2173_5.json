{
       "Source": "hirunews",
       "Timestamp": "Tuesday, 02 February 2021 - 19:38",
       "Headline": "රඹකැන්ඔය කලාපයේ අක්කර 2750ක්, බඩඉරිඟු වගාව සඳහා බදු දීමට කැබිනට් අනුමැතිය (වීඩියෝ)",
       "News Content": "මහවැලි අධිකාරිය යටතේ පාලනය වන රඹකැන් ඔය කලාපයේ හදුනාගත් රක්ෂිතයන්ට අයත් නොවන ඌණ භාවිතයේ පවතින අක්කර 2750ක භූමියක බඩ ඉරිඟු වගා කිරීම සදහා කැබිනට් අනුමැතිය හිමිව තිබෙනවා.\nබඩ ඉරිගු ආනයනය කිරීම අත්හිටුවා ත්‍රීපෝෂ නිෂ්පාදනය සහ සත්ත්ව ආහාර නිෂ්පාදනයට අවශ්‍ය බඩ ඉරිගු දේශීයව නිෂ්පාදනය කිරීම මෙහි අරමුණයි.\nඒ අනුව හදුනාගත් දේශීය ආයෝජයකයින් වෙත වසරක බදුපදනම මත අදාල ඉඩම් කොටස් වෙන් කරදීමටත්, වගාවේ සාර්ථකත්වය මත එම ඉඩම් ඉදිරියේදි අයෝජකයින්ට ලබාදීමටත් අමාත්‍ය මණ්ඩල අනුමැතිය හිමිව තිබෙනවා.\nකෙසේ වෙතත්, රජයේ මෙම තීරණය සම්බන්ධයෙන් පරිසර යුක්ති කෙන්ද්‍රය කොළඹ අද කැදවා තිබූ මාධ්‍ය හමුවේදී පරිසර සංරක්ෂණ භාරයේ අධ්‍යක්ෂ පරිසරවේදි සජිව චාමිකර ඊට විරෝධය පල කරමින් සදහන් කළේ මෙලෙස වගා සදහා හෙළිපෙහෙළි කිරීම තුළින් රක්ෂිතයන්වලට හානි සිදුවන බවයි.\nමේ අතර, අදට යෙදි තිබෙන ලෝක තෙත්බිම් දිනය වෙනුවෙන් ආනවිලුන්දාව රැම්සා අභය භුමියේ දි කඩොලාන පැල රෝපනය කිරීමක් සිදු කෙරුණා.\nඒ සදහා රාජ්‍ය අමාත්‍යවරුන් වන  විමලවීර දිසානායක සහ සනත් නිශාන්ත පෙරේරා ඇතුළු පිරිසක් එක්ව සිටි බවයි හිරු වාර්තාකරු ප්‍රකාශ කළේ.\nමේ අතර එම ස්ථානයට පැමිණි ආරච්චිකට්ටුව මුතුපංතිය ධීවර ගම්මානයේ පිරිසක් විරෝධතාවයේ නිරත වුයේ තමන්ට නිවාස ඉදිකිරීම සඳහා ආනවිලුන්දාව රැම්සා තෙත් බිමෙන් බිම් කොටසක් ලබාදෙන බවට දේශපාලඥයින් පොරොන්දු වී තිබුණත් එය මෙතෙක් ඉටුකර නොමැති බව පවසමින්.",
       "URL": "https://www.hirunews.lk/261463/රඹකැන්ඔය-කලාපයේ-අක්කර-2750ක්-බඩඉරිඟු-වගාව-සඳහා-බදු-දීමට-කැබිනට්-අනුමැතිය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2173"
}