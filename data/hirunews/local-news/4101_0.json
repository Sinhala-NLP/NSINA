{
       "Source": "hirunews",
       "Timestamp": "Tuesday, 30 January 2018 - 19:32",
       "Headline": "මාර්තු මාසයේදී සම්මත වන පනත",
       "News Content": "ඉදිරි පළාත් පාලන මැතිවරණයට එක්සත් ජාතික පක්ෂයෙන් තරග කරන අපේක්ෂකයන්ගේ ජය තහවුරු කිරීමේ ජන රැලියක් අද අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන් ගම්පහ ප්‍රදේශයේදී පැවැත්වුණා.\nමෙවර පළාත් පාලන ආයතන ඡන්ද විමසීම වෙනුවෙන් එක්සත් ජාතික පක්ෂය සංවිධානය කල ජන රැළි මාලාවේ තවත් රැළියක් අද පස්වරුවේ අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන් පැවැත්වුණේ ගම්පහ නගරයේ ප්‍රධාන බස්නැවතුම්පොළ භූමියේදී.\nඊට පක්ෂයේ අමාත්‍යවරුන්, පාර්ලිමේන්තු මන්ත්‍රීවරුන් ඇතුළු පිරිසක් එක්ව සිටියා.\nමේ අතර 2015 වසරේදී 62 ලක්ෂයක ජනතාව විසින් ජනාධිපතිවරයා සහ අග්‍රාමාත්‍යවරයා ප්‍රමුඛ යහපාලන රජයට ලබාදුන් ජනවරමට පිටුපා කටයුතු කිරීම එම ජනතාවට කරන බරපතළ ද්‍රෝහීකමක් බව එක්සත් ජාතික පක්ෂයේ මහලේකම් කබීර් හෂීම් මහතා නිවේදනයක් නිකුත් කරමින් පවසනවා.\nඑහි වැඩිදුරටත් දැක්වෙන්නේ යහපාලන ආණ්ඩුකරුවන් විසින් ශක්තිමත් කළ යුත්තේ ජනවරම මගින් ප්‍රාර්ථනා කළ අභිලාෂයන් මිස පරාජයට පත් වූ ජනතා ද්‍රෝහීන්ගේ අභිලාශයන් නොවන බවයි.",
       "URL": "https://www.hirunews.lk/182458/මාර්තු-මාසයේදී-සම්මත-වන-පනත",
       "Category": "Local News",
       "Parent URL": "https://www.hirunews.lk/local-news.php?pageID=4101"
}