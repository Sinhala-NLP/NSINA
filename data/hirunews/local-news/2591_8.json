{
       "Source": "hirunews",
       "Timestamp": "Sunday, 12 July 2020 - 20:54",
       "Headline": "කතෝලික පෞද්ගලික පාසල් වැසෙයි",
       "News Content": "දිවයිනේ සියළු පාසල් සහ පිරිවෙන් අද සිට මේ මස 17 වන දා දක්වා නිවාඩු ලබාදීමට අධ්‍යාපන අමාත්‍යාංශය තීරණය කර තිබෙනවා.\nවිෂයභාර අමාත්‍ය ඩලස් අලහප්පෙරුමගේ ප්‍රධානත්වයෙන් ඊයේ පස්වරුවේ එම අමාත්‍යාංශයේ පැවති සාකච්ඡාවකින් අනතුරුවයි මෙම තීරණයට එළඹ තිබුණේ.\nකොරෝනා ව්‍යාප්තිය පිළිබදව අධ්‍යාපන අමාත්‍යාංශය දැඩි අවධානයක් යොමු කළ අතර පවතින තත්ත්වය සහ සමාජ මාධ්‍යවල පළ වන ඇතැම් සාවද්‍ය ප්‍රවෘත්ති පදනම් කරගෙන දෙමව්පියන්, දරුවන් මෙන්ම ගුරුවරුන් සහ විදුහල්පතිවරුන් කිසියම් සැකයකින් සහ බියකින් සිටින බවට නිරීක්ෂණය වී ඇති බව අධ්‍යාපන අමාත්‍යාංශය ප්‍රකාශ කළා.\nඒ අනුව සෞඛ්‍ය සහ ආරක්ෂක අංශවල මාර්ගෝපදේශයන් ද සැලකිල්ලට ගෙන මෙලෙස නිවාඩු ලබාදුන් බවයි එම අමාත්‍යාංශය නිකුත් කළ නිවේදනයක දැක්වෙන්නේ.\nඅදාළ තීරණය සියළුම පෞද්ගලික පාසල්, ජාත්‍යන්තර පාසල් සහ උපකාරක පන්ති විසින් ද අනුගමනය කරනු ඇතැයි අපේක්ෂා කරන බවයි ඔවුන් කියා සිටියේ.\nඒ අනුව සියළුම කතෝලික පෞද්ගලික පාසල් ද අද සිට සිකුරාදා දක්වා නිවාඩු ලබාදීමට තීරණය කළ බව ජාතික කතෝලික අධ්‍යාපන අධ්‍යක්ෂ සහ පෞද්ගලික පාසල් සාමාන්‍යාධිකාරී අයිවන් පෙරේරා පියතුමා සඳහන් කළා.\nඑමෙන්ම, විශ්වවිද්‍යාල සම්බන්ධයෙන් තීරණය අද දින විශ්වවිද්‍යාල ප්‍රතිපාදන කොමිෂන් සභාව රැස්වී තීරණය කිරීමට නියමිතයි.",
       "URL": "https://www.hirunews.lk/245327/කතෝලික-පෞද්ගලික-පාසල්-වැසෙයි",
       "Category": "Local News",
       "Parent URL": "https://www.hirunews.lk/local-news.php?pageID=2591"
}