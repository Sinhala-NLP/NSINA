{
       "Source": "hirunews",
       "Timestamp": "Wednesday, 19 July 2023 - 13:23",
       "Headline": "අම්බලන්තොට වෙඩි තැබීමට හේතුව හරක් ආරවුලක් බවට සැක - තුන් දෙනෙකු අත්අඩංගුවට",
       "News Content": "අම්බලන්තොට - කොග්ගල්ල ප්‍රදේශයේ දි අද අලු‍යම පුද්ගලයෙකු වෙඩි තබා ඝාතනය කිරිමේ සිද්ධිය ගව සොරකමක් සම්බන්ධයෙන් ඇතිවූ ආරවුලක් මත සිදු කරන්නට ඇති බවට පොලිසිය සැක පළ කරනවා.\nකෙසේ වෙතත් මෙම වෙඩි තැබීමේ සිද්ධිය සම්බන්ධයෙන් සැකකරුවන් තුන් දෙනෙකු අත්අඩංගුවට ගෙන තිබෙනවා.\nපොලීසිය සඳහන් කළේ අත්අඩංගුවට ගත් සැකකරුවන් දෙදෙනෙකු අම්බලන්තොට - උතුරු කඩවර ප්‍රදේශයේත්, අනෙක් පුද්ගලයා හම්බන්තොට ගොන්නොරුව ප්‍රදේශයේ පදිංචි බවයි.\nමියගිය පුද්ගලයා 62 හැවිරිදි වියේ පසුවන අතර ඔහු කඩවර ඉෂාර නැමැත්තාගේ මාමණ්ඩිය බවයි පොලීසිය සඳහන් කළේ.\nඅද (19) අලුයම කඩවර ප්‍රදේශයේ පිහිටි අදාළ නිවසට තුන්දෙනෙකු පැමිණ ඇති අතර ඉන් එක් අයෙකු නිවසේ කාමරයකට ජනේලයෙන් එබී බලමින් ඉෂාර නමැත්තා සොයා තිබෙනවා.\nඑම අවස්ථාවේ මියගිය පුද්ගලයාගේ මිනිපිරිය අධ්‍යාපන කටයුතුවල යෙදී සිට ඇති ඇය අදාළ පුද්ගලයා දැක කෑ ගසා ඇති බව සදහන්.\nපසුව මියගිය පුද්ගලයා විදුලි පන්දමක් රැගෙන මේ සම්බන්ධයෙන් සොයා බැලීම සඳහා නිවසේ පිටුපස දොරින් පිටතට පැමිණ තිබෙනවා.\nඑම අවස්ථාවේ දී මෙම වෙඩි තැබීම සිදුකර පළාගොස් ඇති බවයි පොලීසිය සඳහන් කළේ.",
       "URL": "https://www.hirunews.lk/341759/අම්බලන්තොට-වෙඩි-තැබීමට-හේතුව-හරක්-ආරවුලක්-බවට-සැක-තුන්-දෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=170"
}