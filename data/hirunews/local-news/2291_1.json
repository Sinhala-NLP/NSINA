{
       "Source": "hirunews",
       "Timestamp": "Sunday, 06 December 2020 - 22:51",
       "Headline": "බුද්ධි තොරතුරු නිසි පාර්ශ්වවලට නොලැබීම පාස්කු ප්‍රහාරය ඇතිවීමට බලපෑ බවට හිටපු ආරක්ෂක මාණ්ඩලික ප්‍රධානියා සාක්ෂි දෙයි (වීඩියෝ)",
       "News Content": "පාස්කු ප්‍රහාරය පිළිබඳ ලැබුණු බුද්ධි තොරතුරු නිසි පාර්ශ්වවලට නොලැබීම පාස්කු ප්‍රහාරය ඇතිවීමට බලපෑ බව හිටපු ආරක්ෂක මාණ්ඩලික ප්‍රධානී අද්මිරාල් රවින්ද්‍ර විජේගුණරත්න මහතා පවසනවා.\nඔහු මේ බව සඳහන් කළේ පාස්කු ප්‍රහාරය සම්බන්ධයෙන් විමර්ශනය කෙරෙන ජනාධිපති කොමිසම හමුවේ සාක්ෂි ලබාදෙමින්.\nපාස්කු ප්‍රහාරය සම්බන්ධයෙන් විමර්ශනය කෙරෙන ජනාධිපති කොමිසමේ සාක්ෂි ලබාදීමට ඊයේ කැඳවා තිබුණේ, සහරාන් හෂීම් සම්බන්ධයෙන් නීති කටයුතු සිදුකළ නීතිපති දෙපාර්තමේන්තුවේ නිලධාරින් පිරිසක්.\nඒ අනුව රජයේ අධිනීතිඥ මාලික් අසීස් මහතා ඊයේ පෙරවරුවේ සාක්ෂි ලබාදුන් අතර පස්වරුවේ සාක්ෂි ලබාදීමට කැඳවා තිබුණේ නියෝජ්‍ය සොලිසිටර් ජෙනරාල් අසාද් නවාවි මහතායි.\nඑහිදී ජනාධිපති කොමිසමේ සාමාජික අභියාචනාධිකරණ විනිසුරුවරයා විමසුවේ සහරාන් හෂීම් සම්බන්ධයෙන් ත්‍රස්ත මර්දන හා විමර්ශන කොට්ඨාසය ඉදිරිපත් කළ ගොණුව සම්බන්ධයෙන් ගත් පියවර කුමක්ද යන්නයි.\nඊට පිළිතුරු දෙමින් සාක්ෂිකාර නියෝජ්‍ය සොලිසිටර් ජෙනරාල් අසාද් නවාවි මහතා සඳහන් කළේ 2017.06.07 වෙනි දින තමන් වෙත ලද එම ගොණුව තම කණිෂ්ඨ නිලධාරී මාලික් අසීස් රජයේ අධිනීතිඥවරයා වෙත වැඩිදුර කටයුතු සඳහා යොමුකළ බවයි.\nජනාධිපති කොමිසමේ අභියාචනාධිකරණ විනිසුරු -\n\" මේ සහරාන් හෂීම් සම්බන්ධ ගොණුව මාලික් අසීස් මහතාටම යොමු කරන්න විශේෂ හේතුව මොකක්ද ?\"\nසාක්ෂිකාර නියෝජ්‍ය සොලිසිටර් ජෙනරාල් අසාද් නවාවි - නීතිපති දෙපාර්තමේන්තුව -\n\" බැලු බැල්මට එය එම්. සී. එම්. සහරාන් සහ එම්. සී. එම්. සෙයිනි යන දෙදෙනෙකු සම්බන්ධව ද්‍රවිඩ භාෂාවෙන් තිබූ එකක් නිසා ඒ ගොණුව ඔහුට යොමු කළා.\"\nජනාධිපති කොමිසමේ අභියාචනාධිකරණ විනිසුරු -\n\" ඒ ගොණුව සම්බන්ධයෙන් යළිත් ඔබේ අවධානයට යොමු වුණේ කවදාද ?\"\nසාක්ෂිකාර නියෝජ්‍ය සොලිසිටර් ජෙනරාල් අසාද් නවාවි - නීතිපති දෙපාර්තමේන්තුව -\n\" පාස්කු ප්‍රහාරය සිදුවී සති තුනකින් පසු ජනාධිපති ලේකම් කාර්‍යාලයේ පැවති රැස්වීමකදී එවකට ත්‍රස්ත මර්ධන හා විමර්ශන කොට්ඨාස අධ්‍යක්ෂ විසින් සඳහන් කළා මෙවැනි ගොණුවක් සම්බන්ධයෙන් නීති උපදෙස් ලැබීමට නියමිතව තිබුණා කියලා. මට ඒ වෙනකල් මතකයක් තිබුණේ නැහැ එවැනි ගොණුවක් තිබුණා කියලා. ඉන්පසුව මම ඒ ගැන ඒක භාරව හිටපු මාලික් අසීස්ගෙන් විමාසුවාම ඔහු ඒ තත්ත්වය පැහැදිලි කළා. \"\nජනාධිපති කොමිසමේ අභියාචනාධිකරණ විනිසුරු -\n\" ඔබ මේ ගොණුව මුස්ලිම් නිලධාරියකුටම භාර කළේ ඇයි ?\"\nසාක්ෂිකාර නියෝජ්‍ය සොලිසිටර් ජෙනරාල් අසාද් නවාවි - නීතිපති දෙපාර්තමේන්තුව -\n\" මෙය ඉස්ලාමීය තත්ත්වයක් නිසා මුස්ලිම් කෙනෙකුට භාර දීම සුදුසුයි කියල හිතුවා ස්වාමීනි \"\nඅතිඋතුම් මැල්කම් කාදිනල් රංජිත් හිමිපාණන් වෙනුවෙන් පෙනීසිටින ජනාධිපති නීතිඥ ශමිල් පෙරේරා -\n\" අප්‍රේල් 21 ට පෙර 2017 දීම ඔබ මේ ගොණුව ගැන ක්‍රියාකළානම් මේ බෝම්බ ප්‍රහාරය වළක්වාගන්න පුලුවන් වෙනවා නේද ?\"\nසාක්ෂිකාර නියෝජ්‍ය සොලිසිටර් ජෙනරාල් අසාද් නවාවි - නීතිපති දෙපාර්තමේන්තුව -\n\" ඉතාම කරුණාවෙන් මා එය පිළිගන්නැහැ ස්වාමීනි . මීට පෙර පාර්ලිමේන්තු තේරීම් කාරක සභාවේ සාක්ෂි දීමෙන් පසු තමයි මේ තත්ත්වය සමාජගත වුණේ. මේ ගොණුව නිසා තමයි පාස්කු ප්‍රහාරය සිදුවෙන්න පුලුවන් වුණේ කියලා. ජාතික ආරක්ෂාව සම්බන්ධයෙන් අවශ්‍ය තරම් විමර්ශකයන්ට තොරතුරු තිබියදී ඔවුන් ඒ ගැන නීතිපති දෙපාර්තමේන්තුව දැනුම්වත් කළේ නැහැ ස්වාමීනි. මේ ගොණුවේ ප්‍රමාදයක් හා පාස්කු ප්‍රහාරය අතර සබඳතාවක් ඇති කිරීම ඒ නිසා සුදුසු නැහැ. අවුරුදු 2ක් වරෙන්තු තියාගෙන අත්අඩංගුවට ගන්න බැරි වුණානම් අපිට දෝෂාරෝපණය කිරීම සුදුසු නැහැ ස්වාමීනි \"\nඅනතුරුව ජනාධිපති කොමිසම හමුවේ සාක්ෂි ලබාදීමට කැඳවා තිබුණේ නියෝජ්‍ය සොලිසිටර් ජෙනරාල් දිලීප පීරිස් මහතායි.\n2017 මාර්තු 10 වෙනි දින අලියාර් මංසන්ධියේ දෙපිරිසක් අතර ඇතිව තිබූ ගැටුමේදී ඊට සම්බන්ධ වූ සහරාන් හෂීම්ගේ පාර්ශවයෙන් පීඩාවට පත් අනෙක් පාර්ශවයට සිදුවූ අසාධාරණය සම්බන්ධයෙන් මවුලවිවරයෙකු නීතිපති දෙපාර්තමේන්තුවට ලිපියක් ගෙනැවිත් භාරදුන් බව දිලීප පීරිස් මහතා සඳහන් කළා.\nඒ වනවිටත් වරෙන්තු ලැබ සහරාන් ඇතුළු පිරිසක් අතුරුදන්ව සිටි බව තමන් දැනගත් පසු නීතිය කරවන නිලධාරින් කුමක් කරන්නේදැයි සොයා බැලීම සඳහා කාත්තන්කුඩි පොලිස් ස්ථානාධිපතිවරයාව 2019 නොවැම්බර් 9 වෙනි දින සාකච්ඡාවක් සඳහා කැඳවූ බව ඔහු වැඩිදුරටත් සඳහන් කළා.\nඑම ප්‍රශ්න කිරීමේදී ස්ථානාධිපතිවරයා යම් දේශපාලන බලපෑමකට යටත්ව ඇති බව තමන්ට හැඟී ගිය බවත් එම ගැටුම ආගමික ගැටුමක් නිසා ඊට මැදිහත්වීමට ස්ථානාධිපතිවරයා පැකිලීමකින් සිට තිබූ බවයි සාක්ෂි ලබාදෙමින් දිලීප පීරිස් මහතා පැවසුවේ.\nමේ අතර හිටපු ආරක්ෂක මාණ්ඩලික ප්‍රධානි අද්මිරාල් රවින්ද්‍ර විජේගුණරත්න මහතාද පාස්කු ප්‍රහාරය සම්බන්ධයෙන් විමර්ශනය කෙරෙන ජනාධිපති කොමිසම හමුවේ ඊයේ සාක්ෂි ලබාදුන්නා.\nවිශ්‍රාමික නාවික හමුදාපති අද්මිරාල් රවීන්ද්‍ර විජේගුණරත්න - හිටපු ආරක්ෂක මාණ්ඩලික ප්‍රධානී -\n\" සහරාන් සම්බන්ධයෙන් සොයා බැලීමට පත්කරපු බුද්ධි අංශ නිලධාරියා පසුකාලිනව අවුරුදු 05 ක් රිමාන්ඩ් ගත කර තිබුණා. බුද්ධි අංශ දුර්වල කළා. ඔවුන්ගේ කොදු නාරටිය කඩලා තිබුණේ. බුද්ධි අංශ ආරක්ෂා කරන්න ගිහින් තමයි මම අදටත් ඇප මත ඉන්න චූදිතයෙක් වෙලා ඉන්නේ. ස්වාමිනි, මාවනැල්ල බුදු පිළිම කැඩීම, වව්නතිව් පොලිස් නිලධාරින් ඝාතනය, වනාතවිල්ලුව පුපුරණ ද්‍රව්‍ය සොයාගැනීම යන සිදුවීම් සම්බන්ධයෙන් පරීක්ෂණ සිදුකළ අපරාධ පරීක්ෂණ දෙපාර්තමේන්තුව නිවැරදි මාර්ගයේ ගමන් නොකිරීම නිසා තමයි විමර්ශන නොමග යාමක් සිදුවුණේ. ඒ නිසා තමයි මෙවැනි ප්‍රහාරයක් සිදුවීම වළක්වා ගන්න බැරි වුණේ. ස්වාමිනි, ප්‍රහාරයක් එල්ලවෙනවා කියලා රාජ්‍ය බුද්ධි සේවයේ එවකට අධ්‍යක්ෂවරයාව සිටි නිලන්ත ජයවර්ධන මහතාට අප්‍රේල් 04 ලැබුණු තොරතුර ත්‍රිවිධ හමුදා ප්‍රධානින්ට දැනුම් දුන්නේ නැහැ. බුද්ධි තොරතුරක් ලැබුනම Credit එක යන්නේ කාටද කියලා බලාගෙන වැඩකරන්න බැහැ. ඒ තොරතුර ලැබී තිබුනේ ඉන්දියාවෙන්. අපිට ඒ තොරතුර දැනුම් දුන්නානම් අප්‍රේල් 08 ඉන්දීය ආරක්ෂක ලේකම්වරයා ලංකාවට පැමිණි අවස්ථාවේ අපි ඒ ගැන යම් වැඩිදුර තොරතුරක් දැනගන්නවා. ඒ නිසා විදෙස් බුද්ධි අංශයකින් ලද ඒ තොරතුර වගකිවයුතු නිසි බලධාරින්ට දැනුම් නොදීම නිලන්ත ජයවර්ධන අතින් සිදුවුන බරපතල අඩුපාඩුවක්. බුද්ධි තොරතුරු ලැබිය යුතු නිසි පාර්ෂවවලට ඒවා නොලැබීම නිසයි මෙහෙම තත්ත්වයක් ඇතිවුනේ ස්වාමීනි \"\nජනාධිපති කොමිසමේ සභාපති විනිසුරු -\n\" අප්‍රේල් 20 දින හෙට හෝ ඊට පෙර ප්‍රහාරයක් එල්ල වන බවට වු බුද්ධි තොරතුර ගැන ඔබ දැනුම්වත් වුණාද ?\"\nවිශ්‍රාමික නාවික හමුදාපති අද්මිරාල් රවීන්ද්‍ර විජේගුණරත්න - හිටපු ආරක්ෂක මාණ්ඩලික ප්‍රධානී -\n\" නැහැ. මම එදා කොළඹින් පිට හිටියේ. යුධ, නාවික, ගුවන් කිසිම හමුදා ප්‍රධානියෙක් ඒ තොරතුර ගැන දැන සිටියේ නැහැ. නමුත් ඒක අපිට දැනුම්දෙන්න ඕනෑ තරම් සන්නිවේදන ක්‍රම තිබුණා ස්වාමීනි. ස්වාමිනි කාන්තන්කුඩියේ යතුරුපැදිය පුපුරුවා හරිමින් කළ පෙර පුහුණුවයි, කොච්චිකඩේ වෑන් රථයක් තුළ සකස් කර තිබුණු බෝම්බයයි දැක්කාම පේනවා මේක කොතරම් සැලසුම් සහගතවද කරේ කියලා. ඒ වගේම මේකට සම්බන්ධ වුනෙත් විදෙස් රටවල අධ්‍යාපනට ලබපු දැන උගත් පිරිසක්. මේක ලංකාවේ Plan කරපු දෙයක් නෙමේ. විදෙස් රටක ත්‍රස්තවාදි කණ්ඩායමක පුර්ණ අධීක්ෂණය යටතේ සිදුවුන ප්‍රහාරයක්. අයි.එස්. ටාර්ගට් එක මේ ප්‍රහාර මාලාව තුළත් ඉතාම පැහැදිලි. ඕනෑම ත්‍රස්තවාදි කණ්ඩායමක නායකයෙක් මරාගෙන මැරෙන්නේ නැහැ. ඔහු පිටුපසයි ඉන්නේ. සහරාන් කියන්නේ මෙරට මේ ප්‍රහාර මාලාව මෙහෙයවපු අනුගාමිකයෙක් විතරයි. ඔහු නායකයෙක් නෙවෙයි.\"\nජනාධිපති කොමිසමේ කොමසාරිස්වරිය -\n\" සිලාවතුර නාවික හමුදා කදවුර ඉවත් කරන ලෙස කිසියම් බලපෑමක් තිබුණා ද?\"\nවිශ්‍රාමික නාවික හමුදාපති අද්මිරාල් රවීන්ද්‍ර විජේගුණරත්න - හිටපු ආරක්ෂක මාණ්ඩලික ප්‍රධානී -\n\" හිටපු අමාත්‍ය රිෂාඩ් බදියුදින් මහතාට එම කදවුරු ඉවත් කිරීමට විශාල වුවමනාවක් තිබුණා නමුත් එහි තිබු වැදගත්කම නිසාම එය ඉවත් කිරීමට අපි ඉඩ දුන්නේ නැහැ ස්වාමීනි \"",
       "URL": "https://www.hirunews.lk/256460/බුද්ධි-තොරතුරු-නිසි-පාර්ශ්වවලට-නොලැබීම-පාස්කු-ප්‍රහාරය-ඇතිවීමට-බලපෑ-බවට-හිටපු-ආරක්ෂක-මාණ්ඩලික-ප්‍රධානියා-සාක්ෂි-දෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2291"
}