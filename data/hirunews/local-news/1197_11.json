{
       "Source": "hirunews",
       "Timestamp": "Sunday, 01 May 2022 - 19:54",
       "Headline": "ජවිපෙ - කොටුවේ මැයි දිනය සමරයි (වීඩියෝ)",
       "News Content": "ජනතා විමුක්ති පෙරමුණ මැයි දින රැස්වීම් සහ පෙළපාලි යාපනය, අනුරාධපුරය, මාතර සහ කොළඹ යන නගරවලදී පවත්වනු ලැබුවා.\nයාපනය, මැයි දින සැමරුම වීරසිංහම් ශාලාවේදී පැවැත්වුණේ එම පෙරමුණේ මහලේකම් ටිල්වින් සිල්වා සහ හිටපු පාර්ලිමේන්තු මන්ත්‍රී බිමල් රත්නායකගේ ප්‍රධානත්වයෙන්.\nමාතර - උයන්වත්ත ක්‍රීඩාංගණයේ පැවති මැයි දින සැමරුම පක්ෂයේ ප්‍රචාරක ලේකම් පාර්ලිමේන්තු මන්ත්‍රී විජිත හේරත්ගේ ප්‍රධානත්වයෙන් පස්වරුවේ පැවැත්වුණා.\nකොළඹ පැවති මැයි දින පෙළපාලිය මාළිගාවත්ත - පී.ඩී. සිරිසේන ක්‍රීඩාංගණයෙන් ආරම්භ වුණා. එම පෙළපාලිය ටෙක්නිකල් මංසන්ධිය ඔස්සේ කොළඹ කොටුව දුම්රිය ස්ථානය දක්වා පැමිණියා.\nඑහිදී ඔවුන් මැයි දින රැලිය පැවැත්වුණා.\nමේ අතර, තවත් මැයි දින සැමරුම් කිහිපයක් විවිධ දේශපාලන පක්ෂ, වෘත්තීය සමිති හා බහුජන සංවිධාන විසින් අද සංවිධාන කර තිබුණා.\nවමේ පක්ෂ කිහිපයක එකතුවෙන් වමේ මැයි දිනය නමින් පා ගමනක් සහ රැළියක් සංවිධාන කර තිබුණු අතර එය ආරම්භ වූයේ කොම්පඤ්ඤවීදියෙන්. අනතුරුව හයිඩ්පිටියේදී ඔවුන් මැයි රැළිය පැවැත්වුණා.\nජාතික නිදහස් පෙරමුණ සංවිධාන කළ මැයි රැළිය බත්තරමුල්ල - අපේගම පරිශ්‍රයේදී පැවැත්වුණු අතර පෙරටුගාමී සමාජවාදී පක්ෂයේ මැයි දින පා ගමන කොටුව දුම්රිය ස්ථානයෙන් ආරම්භ කෙරුණා.\nඅනතුරුව ඔවුන් විහාරමහාදේවි එළිමහන් රංගපීඨය ඉදිරිපිට දී මැයි දින රැළිය පැවැත්වීමටයි කටයුතු කළේ.\nමේ අතර, විවිධ ක්ෂේත්‍ර කිහිපයක වෘත්තීය සමිති එක්ව සංවිධාන කළ මැයි දින පා ගමන කොළඹ ලේක්හවුස් වට රවුමෙන් ආරම්භ කළා.\nඑක්වෙමු - පන්නමු - ගොඩඑමු යන්න තේමා කර ගනිමින් මෙම මැයි රැළිය වෘත්තීය සමිති විසින් සංවිධාන කර තිබූ අතර අනතුරුව මහජන පුස්තකාලය වෙත පැමිණ මැයි රැළිය පවත්වනු ලැබුවා.",
       "URL": "https://www.hirunews.lk/303281/ජවිපෙ-කොටුවේ-මැයි-දිනය-සමරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1197"
}