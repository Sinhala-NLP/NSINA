{
       "Source": "hirunews",
       "Timestamp": "Wednesday, 09 August 2017 - 13:17",
       "Headline": "ජනපති, අගමැති සමග ඇමති රවි විශේෂ සාකච්ඡාවක",
       "News Content": "විදේශ අමාත්‍ය රවී කරුණානායකට සිය අමාත්‍ය ධුරයෙන් ඉල්ලා අස්වන ලෙස දැනුම් දෙන්නැයි ආණ්ඩුව නියෝජනය කරන ශ්‍රී ලංකා නිදහස් පක්ෂ අමාත්‍යවරුන් අග්‍රාමාත්‍ය රනිල් වික්‍රමසිංහගෙන් ඉල්ලීමක් කර තිබෙනවා.\nඒ අද (09) පෙරවරුවේ ජනාධිපති ලේකම් කාර්යාලයේ පැවති කැබිනට් හමුවට පෙර පැවති සාකච්ඡාවකදීයි.\nමෙහිදී ශ්‍රී ලංකා නිදහස් පක්ෂ අමාත්‍යවරුන් වැඩිදුරටත් සදහන් කර ඇත්තේ එක්සත් ජාතික පක්ෂය, ශ්‍රී ලංකා නිදහස් පක්ෂය මෙන්ම, ආණ්ඩුවේ ද ගෞරවය ආරක්ෂා වන ආකාරයට කටයුතු කිරීම රවී කරුණානායක අමාත්‍යවරයාගේ වගකීමක් බවයි.\nඑමෙන්ම ජනාධිපති මෛත්‍රීපාල සිරිසේනගේ ප්‍රධානත්වයෙන් අද පෙරවරුවේ ආරම්භ වූ කැබිනට් රැස්වීමටද අමාත්‍ය රවී කරුණානායක සහභාගි වී නැහැ.\nමේ අතර අද (09) පැවති කැබිනට් මණ්ඩල රැස්වීමෙන් අනතුරුව ජනපති, අගමැති හා අමාත්‍ය රවී කරුණානායක අතර විශේෂ හමුවක් පවතී බවද ආරංචි මාර්ග කියා සිටියා.\nඑහෙත් එහිදී සාකච්ඡා වූ කරුණු මෙතෙක් අනාවරණ වී නැහැ.\nනිදහස් පක්ෂ අමාත්‍යවරුන් ඊයේ රාත්‍රියේ ජනාධිපති මෛත්‍රීපාල සිරිසේන ද මුණ ගැසී අමාත්‍ය රවී කරුණානායක සම්බන්ධයෙන් සාකච්ජා කර තිබෙනවා.\nඑහිදී රවී කරුණානායක අමාත්‍යවරයාව ධුරයෙන් ඉවත් කරන ලෙස හෝ ඉවත් වන ලෙස දැනුම් දෙන ලෙසයි ඔවුන් ජනාධිපතිවරයාගෙන් ඉල්ලා ඇත්තේ.\nඉදිරි දින කිහිපය තුලදී මෙම ගැටලුව සම්බන්ධයෙන් විසඳුමක් ලබාදීමට කටයුතු කරන බව ජනාධිපතිවරයා මෙහිදී නිදහස් පක්ෂ අමාත්‍යවරුන්ට ප්‍රකාශ කළ බවයි වාර්තා වන්නේ.",
       "URL": "https://www.hirunews.lk/167998/ජනපති-අගමැති-සමග-ඇමති-රවි-විශේෂ-සාකච්ඡාවක",
       "Category": "Local News",
       "Parent URL": "https://www.hirunews.lk/local-news.php?pageID=4379"
}