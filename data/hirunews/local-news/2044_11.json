{
       "Source": "hirunews",
       "Timestamp": "Saturday, 03 April 2021 - 12:50",
       "Headline": "පාරම්පරික පොල්තෙල් නිෂ්පාදකයන්ට තවත් ගැටළුවක්",
       "News Content": "වෙළඳ අමාත්‍ය බන්දුල ගුණවර්ධන සඳහන් කළ ආකාරයට පරිභෝජනයට ගන්නා තෙල් වර්ගවලට කිසිදු ද්‍රව්‍යයක් මිශ්‍ර කිරීම තහනම් වන ආකාරයෙන් ගැසට් නිවේදනයක් මෙතෙක් නිකුත් වී නොමැති බව සමස්ත ලංකා පාරම්පරික පොල්තෙල් නිෂ්පාදකයින්ගේ සංගමය චෝදනා කරනවා.\nහිරු ප්‍රවෘත්ති අංශය වෙත අදහස් දක්වමින් එහි ප්‍රධාන කැඳවුම්කරු බුද්ධික ද සිල්වා මෙම අදහස් පළ කළා.\nමේ අතර පොල් සංවර්ධන අධිකාරිය විසින් ලබාගත් පොල් තෙල් සාම්පල 56ක් තම ආයතනය වෙත ලැබීමට නියමිත බව කාර්මික තාක්ෂණ ආයතනය පවසනවා.\nඑහි අධ්‍යක්ෂ ජනරාල් ආචාර්ය රාධිකා සමරසේකර හිරු ප්‍රවෘත්ති අංශයට සඳහන් කළේ තම ආයතනයට මේ වනතෙක් ලැබුණේ පොල්තෙල් සාම්පල හතරක් බවයි.\nඒවායේ ප්‍රතිඵල මේ වනවිට පාරිභෝගික සේවා අධිකාරිය වෙත ලබාදී තිබෙනවා.\nඇෆ්ලටොක්සින් නැමති පිළිකා කාරකය පරීක්ෂා කිරීමේ උපරිම තාක්ෂණය පවතින එකම රජයේ ආයතනය තම ආයතනය බවද ඇය සඳහන් කළා.\nකෙසේ වෙතත් පාරිභෝගික සේවා අධිකාරිය වෙළඳසැල්වලින් ලබාගත් සාම්පල කිසිවක් මේ වනතෙක් කාර්මික තාක්ෂණ ආයතනය වෙත එවා නැහැ.\nසෞඛ්‍ය අමාත්‍යාංශයේ ආහාර ආරක්ෂණ ඒකකය විසින් පිළිකා කාරක අඩංගු බැවින් ප්‍රතිඅපනයනය කරන ලෙස නිර්දේශ කර තිබියදී ආනයනකරුවන්ගේ ගබඩා වෙත අදාළ පොල්තෙල් මුදා හැර ඇති බවට හිරු ප්‍රවෘත්ති කළ අනාවරණයත් සමඟ පොල්තෙල්වල ප්‍රමිතිය සම්බන්ධයෙන් සමාජය තුළ මේ වනවිට දැඩි කථාබහක් ඇතිව තිබෙනවා.",
       "URL": "https://www.hirunews.lk/267378/පාරම්පරික-පොල්තෙල්-නිෂ්පාදකයන්ට-තවත්-ගැටළුවක්",
       "Category": "Local News",
       "Parent URL": "https://www.hirunews.lk/local-news.php?pageID=2044"
}