{
       "Source": "hirunews",
       "Timestamp": "Tuesday, 28 September 2021 - 19:40",
       "Headline": "ඇවිදින මංතීරුවේ කටයුතු නතර කරන්නැයි ඉල්ලා භික්ෂූන් වහන්සේලා පිරිසකගෙන් සංදේශයක්  (වීඩියෝ)",
       "News Content": "පරාක්‍රම සමුද්‍රය ආශ්‍රිතව ඉදිකිරීමට සැලසුම් කර ඇති ඇවිදින මංතීරුවේ කටයුතු නතර කරන ලෙස ඉල්ලා පොළොන්නරුව දිස්ත්‍රික්කයේ ත්‍රෛනිකායික භික්ෂූන් වහන්සේ සහ ඒකාබද්ධ ගොවි සංවිධාන නියෝජිතයින් පිරිසක් අද උතුරුමැද පළාත් ආණ්ඩුකාරවරයාට, පොළොන්නරුව දිස්ත්‍රික් ලේකම්වරයාට සහ දිස්ත්‍රික් සංවර්ධන කමිටු සභාපතිවරයාට සංදේශයක් භාරදුන්නා.\nපොළොන්නරුව නව නගරයේ ධර්මපාල පිළිරුව අසළ සිට ඔවුන් දිස්ත්‍රික් ලේකම් කාර්යාලයීය ශ්‍රවණාගාරය වෙත මෙලෙස පා ගමනින් පැමිණියේ මෙම මංතීරුව සඳහා අනුමැතිය ලබාදීමට පොළොන්නරුව දිස්ත්‍රික් සම්බන්ධීකරණ කමිටු රැස්වීම පවත්වන බවට වාර්තා වීමත් සමඟයි.\nඅදාළ පිරිස එම ස්ථානයට පැමිණීමේදී උතුරුමැද ආණ්ඩුකාර මහීපාල හේරත්, දිස්ත්‍රික් ලේකම්වරයා ඇතුළු රාජ්‍ය නිලධාරීන් ශ්‍රවණාගාරය තුළ රැදී සිටියා.\nකෙසේ වෙතත්, භික්ෂූන් වහන්සේ සහ ගොවි සංවිධාන නියෝජිතයින් සංදේශය භාරදීමට ගිය අවස්ථාවේ උණුසුම් තත්වයක් ඇතිවුණේ වගකිව යුතු නිලධාරියෙකු නොවන අයෙකු සංදේශය භාර ගැනීම සදහා පැමිණ සිටීම හේතුවෙන්.\nඅනතුරුව පොළොන්නරුව දිස්ත්‍රික් සම්බන්ධීකරණ කමිටු සභාපති පාර්ලිමේන්තු මන්ත්‍රී අමරකීර්ති අතුකෝරල එම ස්ථානයට පැමිණ සංදේශය භාරගත් අතර, පළාත් ආණ්ඩුකාර මහීපාල හේරත් හමුවී ඔහුට ද සංදේශය භාරදීමටයි අදාළ පිරිස කටයුතු කළේ.",
       "URL": "https://www.hirunews.lk/283492/ඇවිදින-මංතීරුවේ-කටයුතු-නතර-කරන්නැයි-ඉල්ලා-භික්ෂූන්-වහන්සේලා-පිරිසකගෙන්-සංදේශයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1663"
}