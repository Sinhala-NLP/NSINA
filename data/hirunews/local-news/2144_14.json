{
       "Source": "hirunews",
       "Timestamp": "Tuesday, 16 February 2021 - 6:49",
       "Headline": "අලි වැට රකින්න \"අලි වැට පුහුණු කිරීමේ බලකායක්\"",
       "News Content": "අලි මිනිස් ගැටුම පාලනය කර මිනිස් ජීවිත හා දේපළ ආරක්ෂා කිරීම සදහා ඉදිකරන අලි වැට ආරක්ෂා කිරීම සදහා \"අලිවැට පුහුණු කිරීමේ බලකායක්\" නැගෙනහිර පළාත තුළ ස්ථාපනය කිරීමට පළාත් ආණ්ඩුකාර අනුරාධා යහම්පත් පියවර ගෙන තිබෙනවා.\nඒ සදහා වන මූලික සාකච්ඡාවක් පසුගියදා සංරක්ෂණ පර්යේෂණ ආයතනයේ ආචාර්ය පෘතිවිරාජ් ප්‍රනාන්දු ඇතුළු පිරිසකගේ සහභාගීත්වයෙන් ත්‍රිකුණාමලය දිස්ත්‍රික් ලේකම් කාර්යාලයේදී පැවැත් වුණා.\nගොවි සමිති නියෝජිතයෙක්, සිවිල් ආරක්ෂක බලකායෙන් සාමාජිකයන් දෙදෙනෙක්, ප්‍රාදේශිය ලේකම් කාර්යාල නියෝජිතයෙක්, ග්‍රාම නිළධාරී සහ වනජීවි දෙපාර්තමේන්තුව නියෝජනය කරමින් නිළධාරියෙක් මෙම බලකාය සඳහා පත්කර තිබෙනවා.\nමෙම බලකායේ අධීක්ෂණ කටයුතු අදාළ දිස්ත්‍රික් ලේකම් කාර්යාලය හරහා සිදු කිරීමට නියමිතයි.\nනැගෙනහිර පළාතේ ස්ථාපනය කර ඇති මෙම\" අලිවැට පුහුණු කිරීමේ බලකාය\" සඳහා ලබාදෙන විශේෂ පුහුණුවක් ලබන මාර්තු මස 02 සහ 03 යන දිනයන් වලදී කුච්චවේලි ප්‍රාදේශිය ලේකම් කාර්යාලයේදි සහ කුඹුරුපිටිය අලිවැට පරිශ්‍රයේදී සිදුකිරීමට නියමිත බවයි වාර්තා වන්නේ.\nමෙහි දෙවැනි සහ තුන්වන අදියර යටතේ මෙම බලකාය අම්පාර සහ මඩකලපුව යන දිස්ත්‍රික්ක වලද ස්ථාපනය කිරීමට ආණ්ඩුකාරවරිය උපදෙස් ලබාදී තිබෙනවා.\nවන අලි පහරදීමෙන් නිරන්තරයෙන් පුද්ගල මරණ වාර්තාවනවා.\nඑහි ආසන්නතම සිද්ධිය ඊයේ අම්පාර - උහන - වීරගොඩ ප්‍රදේශයෙන් වාර්තාවූ අතර, කුඹුරට යමින් සිටියදී වන අලි ප්‍රහාරයට ලක්ව මියගියේ 56 හැවිරිදි එක්දරු  පියෙක්.\nඑමෙන්ම අනුරාධපුර - මැදවච්චිය, කැබිතිගොල්ලෑව, ගලෙන්බිදුණුවැව, පදවිය, තිරප්පනේ සහ තන්තිරිමලේ යන ප්‍රදේශවල ජනතාව වන අලි තර්ජන හේතුවෙන් දැඩි දුෂ්කරතාවට පත්ව සිටිනවා.\nවන අලියෙකුගේ පහරදීමෙන් පසුගිය 7 වනදා අනුරාධපුරය - අලුත්ගම ප්‍රදේශයේ මාර්ගයක ගමන් කරමින් සිටි පුද්ගලයෙකු ද ජීවිතක්ෂයට පත්වූ අතර, මේ පිළිබඳව බලධාරීන්ට දැනුම් දුන්න ද කිසිදු පියවරක් ගෙන නොමැති බවටයි ජනතාව චෝදනා කරන්නේ.",
       "URL": "https://www.hirunews.lk/262708/අලි-වැට-රකින්න-අලි-වැට-පුහුණු-කිරීමේ-බලකායක්",
       "Category": "Local News",
       "Parent URL": "https://www.hirunews.lk/local-news.php?pageID=2144"
}