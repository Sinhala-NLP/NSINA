{
       "Source": "hirunews",
       "Timestamp": "Friday, 03 March 2023 - 19:20",
       "Headline": "මුද්‍රා තැබූ බිත්තර ගබඩාවක් යළි විවෘතකරන ලෙස පාරිභෝගික අධිකාරියට අධිකරණ නියෝගයක් (වීඩියෝ)",
       "News Content": "පාරිභෝගික අධිකාරිය මුද්‍රා තැබු ජා-ඇළ දඩුගම ප්‍රදේශයේ බිත්තර ගබඩාවක් යළි විවෘත කර එහි හිමිකරුට භාර දෙන ලෙසට වත්තල මහේස්ත්‍රාත් අධිකරණය නියෝග කර තිබෙනවා.\nපාරිභෝගික අධිකාරිය අදාළ ගබඩාවට මුද්‍රා තැබුවේ බිත්තර සඟවා ඒවා වැඩි මිලට අලෙවිකරන බවට පවසමින්.\nපසුව සිද්ධිය සම්බන්ධයෙන් ජා ඇළ පොලිසිය සහ පාරිභෝගික අධිකාරිය අද (03) අධිකරණයට කරුණු දක්වනු ලැබුවා.\nඑහිදි විනිසුරුවරයා නියෝග කළේ අදාළ බිත්තර ගබඩාවේ මුද්‍රා ඉවත් කර එම බිත්තර තොගය එහි හිමිකරුට යළි ලබා දෙන ලෙසයි.\nඔහු සමාගම් වෙත බිත්තර අලෙවිකර ඇති බව එහිදී ප්‍රකාශ වුණා.\nඒ අනුව අද (03) පස්වරුවේ ජා ඇළ පොලිසිය අදාළ බිත්තර ගබඩාවේ මුද්‍රා ඉවත් කර තිබෙනවා.\nමෙම බිත්තර ගබඩාව සමස්ත ලංකා බිත්තර වෙළඳ සංගමයේ සභාපති ඇන්ටන් නිශාන්තට අයත් වන අතර වැටලිම සිදුකරන අවස්ථාවේ එහි බිත්තර 60,000 ගබඩා කර තිබුණා.",
       "URL": "https://www.hirunews.lk/328913/මුද්‍රා-තැබූ-බිත්තර-ගබඩාවක්-යළි-විවෘතකරන-ලෙස-පාරිභෝගික-අධිකාරියට-අධිකරණ-නියෝගයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=499"
}