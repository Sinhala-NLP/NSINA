{
       "Source": "hirunews",
       "Timestamp": "Tuesday, 11 July 2023 - 15:38",
       "Headline": "පාස්කු ඉරුදින ත්‍රස්ත ප්‍රහාරය සම්බන්ධයෙන් නවුෆර් මවුලවි ඇතුළු පිරිසට ගොනු කළ නඩුව කල් තබයි",
       "News Content": "පාස්කු ඉරුදින ත්‍රස්ත ප්‍රහාරය කුමන්ත්‍රණය කිරීම, ආධාර අනුබල දීම ඇතුළු චෝදනා යටතේ නවුෆර් මවුලවි ඇතුළු විත්තිකරුවන් 24 දෙනෙකුට එරෙහිව නීතිපතිවරයා විසින් ගොනුකර තිබෙන නඩුවේ චෝදනා පත්‍ර වැඩිදුර කියවා දීම කල් තැබීමට කොළඹ ත්‍රිපුද්ගල මහාධිකරණ විනිසුරු මඩුල්ල අද (11) නියෝග කළා.\nමෙම නඩුව අද කැඳවූ අවස්ථාවේදී නඩුවේ විත්තිකරුවන් තුන් දෙනෙකු බන්ධනාගාර නිලධාරීන් විසින් අධිකරණයට ඉදිරිපත් පත් කර තිබුණේ නැහැ.\nබන්ධනාගාර නිලධාරීන් අධිකරණයට දන්වා සිටියේ මෙම විත්තිකරුවන් තුන්දෙනා වෙනත් නඩු විභාගයක් සඳහා මඩකලපුව මහාධිකරණයට ඉදිරිපත් කර ඇති බවයි.\nඒ අනුව වැඩිදුර චෝදනා පත්‍ර කියවා දීම අගෝස්තු මස 7, 9, 10 සහ 11 යන දින වලට කල් දමන බවත් ත්‍රිපුද්ගල විනිසුරු මඩුල්ල අද නියෝග කළා.\nඑමෙන්ම මෙම නඩුවේ නඩු භාණ්ඩ වශයෙන් නම්කර තිබෙන ටී 56 වර්ගයේ ගිනි අවි දෙකක් මඩකලපුව මහාධිකරණයේ නඩු විභාගයක් සඳහා අවශ්‍යව තිබෙන බවත් පැමිණිල්ල විසින් දැනුම් දීමෙන් අනතුරුව එම ගිනි අවි දෙක අවශ්‍ය අවස්ථාවල අදාල මහාධිකරණය වෙත ඉදිරිපත් කිරීමට පියවර ගන්නා ලෙසත් ත්‍රිපුද්ගල විනිසුරු මඩුල්ල විසින් කොළඹ මහාධිකරණ රෙජිස්ට්‍රාර් වරයාට නියෝග කර සිටියා.\nදමිත් තොටවත්ත, අමල් රණරාජා සහ නවරත්න මාරසිංහ යන මහත්වරුන්ගෙන් සමන්විත කොළඹ ත්‍රිපුද්ගල මහාධිකරණ විනිසුරු මඩුල්ලක් ඉදිරියේ මෙම නඩු විභාගය පැවැත්වෙනවා.\nපාස්කු ඉරුදින ත්‍රස්ත ප්‍රහාරය කුමන්ත්‍රණය කිරීම, ආධාර අනුබලදීම ඇතුළු චෝදනා 23270 ක් යටතේ නවුෆර් මව්ලවි ,සජීඩ් මවුලවි, මොහොමඩ් මිල්හාන්, සාදික් අබ්දුල්ලා, ආදම් ලෙබ්බේ, අලියස් ගවුපර් මාමා, මොහොමඩ් සනස් දීන්,හා මොහොමඩ් රිස්වාන් ඇතුළු විත්තිකරුවන් 24 දෙනෙකුට එරෙහිව නීතිපතිවරයා විසින් ත්‍රස්තවාදය වැළැක්වීමේ පනත යටතේ මෙම නඩුව ගොණුකර තිබෙනවා.",
       "URL": "https://www.hirunews.lk/340853/පාස්කු-ඉරුදින-ත්‍රස්ත-ප්‍රහාරය-සම්බන්ධයෙන්-නවුෆර්-මවුලවි-ඇතුළු-පිරිසට-ගොනු-කළ-නඩුව-කල්-තබයි",
       "Category": "Local News",
       "Parent URL": "https://www.hirunews.lk/local-news.php?pageID=193"
}