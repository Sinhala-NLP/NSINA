{
       "Source": "hirunews",
       "Timestamp": "Monday, 13 December 2021 - 14:00",
       "Headline": "ගෑස්, කිරිපිටි, තෙල් පෝලිම් පූර්ව ප්‍රචාරක පටයයි -  චිත්‍රපටය භයානකයි - කා බී සතුටු වෙන ජනතාවට අනතුරු ඇඟවීමක්",
       "News Content": "මෙරට ඡන්ද ඡන්ද දායකයින් දශක ගණනාවක් පුරා සිදුකළ වැරදි තීන්දු වල ප්‍රතිඵල තව සති ගණනාවකින් අත් විඳීමට සිදුවන බව ශ්‍රී ලංකා සංචාරක මණ්ඩලයේ හිටපු උපදේශකයෙකු සහ ජේෂ්ඨ මාධ්‍යවේදියකු වන රසික ජයකොඩි පවසනවා.\nඔහු මේ අදහස් පළ කරන්නේ, මෙරට ආර්ථිකය මේ වන විට වැටී ඇති  බරපතළ මූල්‍ය අර්බුදය සම්බන්ධයෙන් ට්විටර් පනිවිඩයක් නිකුත් කරමින්.\nමෙහිදී මෙරට ආර්ථිකය සතු හැකියාව විශ්ලේෂණය කරන ඔහු කියා සිටින්නේ, තවත් සති 6ක පමණ කාලයකින් පසු ශ්‍රී ලංකාවේ පරිභෝජනයට අවශ්‍ය කරන තෙල්, ඖෂධ වර්ග සහ ආහාර පිටරටින් ආනයනය සඳහා වත් ප්‍රමාණවත් ඩොලර් ශ්‍රී ලංකාව සතුව නොමැති බවයි.\nඒ අනුව, ඉදිරියේදී මෙරට ආර්ථිකය බරපතළ කඩා වැටීමකට ලක් වන බවත්, කෙසේ වෙතත් මේ දක්වාත් මෙරට ජනතාව ඒ තත්ත්වය අවබෝධ කරගෙන නොමැති බවත්, ඔහු සඳහන් කරනවා.\nරසික ජයකොඩි සිය ට්විටර් පණිවිඩය ඔස්සේ විග්‍රහ කරන්නේ, තාමත් අපේ රටේ ඉතිහාසය තුළ මෙවන් කඩාවැටීමකට මෙරට සාමාන්‍ය ජනතාව මුහුණ දී නොමැති බැවින් ඒ පිළිබඳ පැහැදිලි අවබෝධයක් ඔවුන් සතුව නොමැති බවයි.\nඑබැවින් ඔවුන් තාමත් කා බී සතුටින් පසුවන බවත්, මේ දිනවල දක්නට ලැබෙන ගෑස් පෝලිම්, කිරිපිටි පෝලිම්, තෙල් පෝලිම් ආදිය චිත්‍රපටයේ පූර්ව ප්‍රචාරක පටය බවත්, චිත්‍රපටය පූර්ව ප්‍රචාරක පටයට වඩා අතිශය බරපතළ සහ අපහසු එකක් වන බවත්, ඔහු සඳහන් කරනවා.\nඑමෙන්ම මේ වන විට මෙරට ජනතාව සහ රජය ඉදිරියේ උද්ගත වන බරපතළ අර්බුදකාරී තත්ත්වය මඟ හැර යා නොහැකි තත්ත්වයක සිටින බවත්, මෙම තත්ත්වය යම් තරමකින් හෝ පාලනයය කර ගැනීමට රජයට පැහැදිලි වැඩපිළිවෙලක් නොමැති බවටත්, ඔහු චෝදනා කරනවා.\nඑසේම මේ වන විට උද්ගතව ඇති තත්ත්වය සම්බන්ධයෙන් මේ රජය හෝ ජනාධිපති ගෝඨාභය රාජපක්ෂ ඍජුව වගකිව යුතු නොමැති බවටත්, අවධාරණය කරන රසික ජයකොඩි කියා සිටින්නේ ඉතිහාසයේ වරින් වර පෞද්ගලික න්‍යාය පත්‍ර සහ උවමනාවන් මත බලයට පත් කරන ලද සෑම රජයක්ම මේ තත්ත්වයට වගකිව යුතු බවයි.",
       "URL": "https://www.hirunews.lk/290874/ගෑස්-කිරිපිටි-තෙල්-පෝලිම්-පූර්ව-ප්‍රචාරක-පටයයි-චිත්‍රපටය-භයානකයි-කා-බී-සතුටු-වෙන-ජනතාවට-අනතුරු-ඇඟවීමක්",
       "Category": "Local News",
       "Parent URL": "https://www.hirunews.lk/local-news.php?pageID=1497"
}