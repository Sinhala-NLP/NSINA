{
       "Source": "hirunews",
       "Timestamp": "Tuesday, 13 September 2022 - 17:44",
       "Headline": "ශ්‍රී ලංකාව වෙනුවෙන් මාලදිවයින ජාත්‍යන්තරයෙන් සහාය අයදියි",
       "News Content": "ශ්‍රී ලංකාවේ ජනතාවට ස්ථාවරත්වය සහ සමෘද්ධිය ගෙන ඒම සඳහා සහාය දෙන ලෙස මාලදිවයින ජාත්‍යන්තර ප්‍රජාවගෙන් ඉල්ලා සිටිනවා.\nඑක්සත් ජාතීන්ගේ මානව හිමිකම් කවුන්සිලයේ 51 වැනි සැසිවාරය අමතමින්, එක්සත් ජාතීන්ගේ සංවිධානයේ සහ ජිනීවාහි අනෙකුත් ජාත්‍යන්තර සංවිධානවල මාලදිවයිනේ තානාපති සහ නිත්‍ය නියෝජිත ආචාර්ය අසීම් ​​අහමඩ් ජාත්‍යන්තර ප්‍රජාවගෙන් එම ඉල්ලීම කරමින් කියා සිටියේ, ශ්‍රී ලංකාව මාලදිවයිනේ සමීප මිතුරෙකු සහ අසල්වැසියෙකු බවයි.\n“ශ්‍රී ලංකාවේ ප්‍රජාතන්ත්‍රවාදී ක්‍රියාවලීන් තුළින් රටේ සංවර්ධනයට අදාළ අභියෝග ජය ගැනීමට ශ්‍රී ලංකාව දරන ප්‍රයත්නයන්ට අපි සැමවිට ම සහාය දෙනවා. මෙහි දී ශ්‍රී ලංකාව සංහිඳියාව සහ මානව හිමිකම් ක්‍ෂේත්‍රය තුළ ලබා ඇති ප්‍රගතිය පිළිබඳව අපි සාධනීය අවධානයක්‌ යොමු කරනවා.\"\nයනුවෙන් එහි දී ඔහු කියා සිටි අතර ශ්‍රී ලංකාව මේ මොහොතේ මුහුණ දී සිටින සමාජ සහ ආර්ථික අභියෝග ජය ගැනීම සඳහා ජාත්‍යන්තර ප්‍රජාවේ සහයෝගය සහ සහයෝගීතාව අත්‍යවශ්‍ය බව මාලදිවයින තරයේ විශ්වාස කරන බවයි තානාපතිවරයා එක්සත් ජාතීන්ගේ මානව හිමිකම් කවුන්සිලයට කියා සිටියේ.\nතව ද, ශ්‍රී ලංකාවේ ජනතාවට සාමය, ස්ථාවරත්වය සහ සෞභාග්‍යය ගෙන දෙන ප්‍රයත්නවල නිරත වන ලෙස ඔහු අදාළ සියලු පාර්ශ්වයන්ගෙන් ඉල්ලා සිටින ඔහු වැඩිදුරටත් කියා සිටියේ,\n“ශ්‍රී ලංකාවේ අභිලාෂයන් සාක්ෂාත් කර ගැනීම සඳහා ශ්‍රී ලංකා රජය මානව හිමිකම් පිළිබඳ මහ කොමසාරිස් කාර්යාලය මෙන් ම මානව හිමිකම් කවුන්සිලය සහ එහි යාන්ත්‍රණයන් සමඟ ඔවුන්ගේ ජාතික ප්‍රමුඛතාවයන්ට අනුකූලව අඛණ්ඩව සහයෝගයෙන් කටයුතු කරන බව අපට විශ්වාසයි”\nයනුවෙන් ද තානාපතිවරයා මෙහි දී පැවසුවා.",
       "URL": "https://www.hirunews.lk/315309/ශ්‍රී-ලංකාව-වෙනුවෙන්-මාලදිවයින-ජාත්‍යන්තරයෙන්-සහාය-අයදියි",
       "Category": "Local News",
       "Parent URL": "https://www.hirunews.lk/local-news.php?pageID=871"
}