{
       "Source": "hirunews",
       "Timestamp": "Thursday, 19 January 2023 - 23:54",
       "Headline": "කාමරයේ මුල්ලක හිරවුණු වෛද්‍ය රුක්ෂාන් බෙල්ලන (වීඩියෝ)",
       "News Content": "කොළඹ ජාතික රෝහලේ නියෝජ්‍ය අධ්‍යක්ෂ රුක්ෂාන් බෙල්ලනව පැය 3කට ආසන්න කාලයක් කාර්යාල අඩස්සියේ තැබීමට එම රෝහලේ සුළු සේවකයන් කටයුතු කළා.\nඒ රෝහලේ ඇතැම් සේවකයින් රාජකාරී වේලාව තුළ අයිස් හා ගංජා භාවිතා කරන බවට නියෝජ්‍ය අධ්‍යක්ෂවරයා සිදුකර තිබූ ප්‍රකාශයට විරෝධය පළ කරමින්.\nමේ අතර සෞඛ්‍ය අමාත්‍ය කෙහෙළිය රඹුක්වැල්ල මහතා සදහන් කළේ ජාතික රෝහලේ මතුව ඇති තත්ත්වය සමනය වන තුරු නියෝජ්‍ය අධ්‍යක්ෂ රුක්ෂාන් බෙල්ලන තාවකාලිකව සෞඛ්‍ය අමාත්‍යාංශයට අනුයුක්ත කළ බවයි.\nකොළඹ ජාතික රෝහලේ නියෝජ්‍ය අධ්‍යක්ෂ වෛද්‍ය රුක්ෂාන් බෙල්ලන ඊයේ හිරු ප්‍රවෘත්ති වෙත ප්‍රකාශයක් සිදුකරමින් රජයේ රෝහල්වල සුළු සේවකයින් රාජකාරී කරන අවස්ථාවේ මත්ද්‍රව්‍ය භාවිතා කරන බව හෙළි කළා.\nරෝහල් සේවකයෙකු රාජකාරී වේලාව තුල සිය නිල ඇඳුමින්ම ගංජා භාවිතා කරන බව දැක්වෙන දර්ශන පෙළක් ද ඔහු මෙලෙස ඉදිරිපත් කළා.\nනියෝජ්‍ය අධ්‍යක්ෂවරයාගේ මෙම අනාවරණයට විරෝධය පළ කරමින් කොළඹ ජාතික රෝහලේ සුළු සේවකයින් අද දහවල් රෝහල ඉදිරිපිටට රැස්ව විරෝධය පළ කළා.\nවිරෝධය දැක්වීමෙන් අනතුරුව රෝහල් සුළු සේවකයින් රෝහල තුළට ඇතුළුවුයේ නියෝජ්‍ය අධ්‍යක්ෂවරයා තමන් සිදුකළ ප්‍රකාශයට සමාව ගත යුතු බව පවසමින්.\nනියෝජ්‍ය අධ්‍යක්ෂ රුක්ෂාන් බෙල්ලනගේ කාර්යාලය ඉදිරිපිට ඔවුන් විරෝධය පළ කළ අයුරු දැකිය හැකියි.\nතත්ත්වය පාලනය කිරීමට පොලිසිය ද කැඳවා තිබු අතර රෝහල් සුළු සේවකයින් පොලිසියට ද විරෝධය පළ කරන අයුරු දක්නට ලැබුනා.\nවිරෝධතාව හේතුවෙන් පැය 3කට ආසන්න කාලයක් අඩස්සියේ සිටීමටයි නියෝජ්‍ය අධ්‍යක්ෂවරයාට සිදු වුයේ.\nකෙසේ වෙතත්, පොලිස් ආරක්ෂාව මධ්‍යයේ වෛද්‍ය රුක්ෂාන් බෙල්ලන පස්වරු 4.00 ට පමණ කාර්යාල පරිශ්‍රයෙන් පිටව ගිය අතර එම අවස්ථාවේදී\nරෝහල් සේවකයින්ගෙන් එල්ල වුණේ දැඩි විරෝධයක්.",
       "URL": "https://www.hirunews.lk/325445/කාමරයේ-මුල්ලක-හිරවුණු-වෛද්‍ය-රුක්ෂාන්-බෙල්ලන-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=591"
}