{
       "Source": "hirunews",
       "Timestamp": "Monday, 11 July 2022 - 19:55",
       "Headline": "අම්පාර, මඩකලපුව හා වව්නියාවේ වී අස්වනු නෙලීමට ඉන්ධන නෑ - ගොයම් හැලිලා පැළ වෙන්නත් ළඟ යි",
       "News Content": "දිවයිනේ ප්‍රදේශ කිහිපයක ම යල කන්නයට අදාළ අස්වනු නෙලීමේ කටයුතු සඳහා ඉන්ධන අර්බුදය බලපා ඇති බව වාර්තා වනවා.\nඅතීතයේ දී දෑ කැත්ත භාවිතයෙන් අසවනු නෙලුව ද අද වන විට අසවනු නෙලීම මුළුමනින් ම පාහේ සිදු කෙරෙන්නේ, යන්ත්‍ර භාවිතයෙන්.\nසාමාන්‍යයෙන් ජූලි, අගෝස්තු මාසය වන විට මෙම අසවනු නෙලීමේ කටයුතු ආරම්භ වන අතර, ඉන්ධන අර්බුදය හේතුවෙන් තවමත් අස්වනු නෙලීමට ගොවියන්ට හැකි වී නෑ.\nඅම්පාර, මඩකලපුව හා වව්නියාව වැනි දිස්ත්‍රික්වල වී ගොවියා මෙම ගැටලුව හේතුවෙන් විශාල අපහසුතාවකට පත් වී ඇති බව යි වාර්තා වන්නේ.\nමේ වන විට දිස්ත්‍රික් 10ක පමණ අස්වනු නෙලීම ආරම්භ කර ඇතත් ඉහත දිස්ත්‍රික්වල ගොවියා මුහුණ දී ඇත්තේ, විශාල ගැටලුවකට යි.\nඒ ඒ දිස්ත්‍රික්වල ගොයම් කැපීමට අවශ්‍ය ඉන්ධන අවශ්‍යතාවත් ගොයම් කැපීම සිදු වන ආකාරයත් ආදිය සඳහන් කරමින් විශේෂ වාර්තාවක් සකස් කර, එය ඛනිජ තෙල් අමාත්‍යාංශයට යොමු කර ඇති බව ගොවියන් පවසනවා.\nඒ අනුව ඛනිජ තෙල් අමාත්‍යාංශය පොරොන්දු වී ඇත්තේ, අස්වනු නෙලීමට අවශ්‍ය ඉන්ධන ගොවියාට ලබා දීමට යි.\nකෙසේ වෙතත් එම ඉන්ධන අද (11) ලැබීමට නියමිත ව තිබුණත් තවමත් ගොවියාට ඉන්ධන ලැබී නෑ.\nඅදාළ බලධාරින්ට දුරකතන ඇමතුම් ලබා දුන් පසු ඉන්ධන ලබා දීම පිළිබඳ නිශ්චිත පිළිතුරක් ලැබී නැති බවත් අව්සානයේ ඇමතුම්වලට ප්‍රතිචාර දැක්වීම ද සිදු නො කළ බවත් ගොවියන් පවසනවා.\nමේ පිළිබඳ අදහස් දැක්වූ ගොවියන් පවසන්නේ, නිසි කලට අස්වනු නෙලීමට නො හැකි වුවහොත් ගොයම විනාශ වී යා හැකි බව යි.\nඅවශ්‍ය වෙලාවට ගොයම් නො කැපුව හොත් ගොයම් පොළොවට බර වී ගොයම හැළෙන අතර, ඒවා නැවත පැළ වීම ද සිදු වන බව යි ගොවියන් පවසන්නේ.\nදැඩි ආර්ථික අර්බුදයක් පවතින මොහොතක දී හා උග්‍ර ආහාර හිඟයකට ලංකාව අත වනමින් සිටින මොහොතක දී මෙවැනි තත්ත්වයක් ඇති වීම අතිශය කනගාටුදායක බව යි ගොවියන් පවසන්නේ.\nමෙම සිදුවීම පිළිබඳ දැනුම්වත් කිරීම සඳහා කෘෂිකර්ම අමාත්‍යාංශය මඟින් බලශක්ති අමාත්‍යාංශයට ලිපියක් යොමු කර තිබුණත් තව ම ඊට සාධනීය ප්‍රතිචාරයක් ලැබී නැති බව සඳහන්.\nඑම සම්පූර්ණ ලිපිය පහතින්",
       "URL": "https://www.hirunews.lk/309738/අම්පාර-මඩකලපුව-හා-වව්නියාවේ-වී-අස්වනු-නෙලීමට-ඉන්ධන-නෑ-ගොයම්-හැලිලා-පැළ-වෙන්නත්-ළඟ-යි",
       "Category": "Local News",
       "Parent URL": "https://www.hirunews.lk/local-news.php?pageID=1028"
}