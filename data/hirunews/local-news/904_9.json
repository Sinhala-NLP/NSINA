{
       "Source": "hirunews",
       "Timestamp": "Monday, 29 August 2022 - 18:18",
       "Headline": "ජාතික නෙට්බෝල් කණ්ඩායම ක්‍රීඩා අමාත්‍යවරයා හමුවෙයි",
       "News Content": "සැප්තැම්බර් 03 දින සිට සැප්තැම්බර් 11දින දක්වා සිංගප්පූරුවේ දී පැවැත්වීමට නියමිත 2022 ආසියානු නෙට්බෝල් ශූරතාවලිය සදහා සහභාගී වන ජාතික නෙට්බොල් කණ්ඩායමේ ක්‍රීඩිකාවන් හා නිළධාරීන් අද (29) දින ක්‍රීඩා හා යෞවන කටයුතු අමාත්‍ය රොෂාන් රණසිංහව හමු වුනා.\nඑහිදී අමාත්‍යවරයා ක්‍රීඩිකාවන්ගේ පුහුණුවීම් කටයුතු හා තරගාවලිය සදහා සූදානම්කර තිබෙන පහසුකම් පිළිබදව විමසා තිබෙනවා.\nජාතික නෙට්බෝල් සංගමයේ සභාපතිනී ලක්ෂ්මි වික්ටෝරියා ප්‍රකාශ කර සිටියේ කණ්ඩායමේ පුහුණු කටයුතු ඉතා සාර්ථකව සිදු වූ බවත්, සිංගප්පූරුවේ දී අවශ්‍ය සියලුම පහසුකම් ක්‍රීඩා අමාත්‍යාංශය විසින් ලබා දී ඇති බවයි.\nක්‍රීඩිකාවන්ගේ ආහාර හා නවාතැන් පහසුකම් පිළිබදව වැඩි අවධානයක් යොමු කරන ලෙසත්, ක්‍රීඩිකාවන්ගේ නවාතැන් වෙන් කර ඇති කාමර සංඛ්‍යාව ප්‍රමාණවත් නොවන්නේනම් අමතර කාමරයක් වෙන් කර ගැනීමටත්, ක්‍රීඩිකාවන්ගේ ආහාර සඳහා දිනකට වෙන් කර ඇති මුදල ප්‍රමාණවත් නොවන බවත්, ඒ සඳහා ප්‍රමාණවත් මුදලක් ක්‍රීඩා අරමුදල හරහා වෙන් කර දෙන ලෙසත් අමාත්‍යවරයා විසින් අමාත්‍යාංශ ලේකම්වරයාට එහිදී උපදෙස් ලබා දෙනු ලැබුවා.\nසාකච්ඡාවෙන් අනතුරුව අමාත්‍යවරයා ආසියානු නෙට්බෝල් ශූරතාවලිය සදහා සහභාගී වන ජාතික නෙට්බෝල් කණ්ඩායම හා එහි නිළධාරීන් සමඟ සමූහ ඡායාරූපයකට පෙනී සිටියා.\nමෙම අවස්තාවේදී අමාත්‍යවරයා මෙසේ ද පැවසුවා.\nතේරීම් තරගවලිදී යම් යම් අභියාචනයන් ඉදිරිපත් කර තිබුණා. එය සාමාන්‍ය තත්ත්වයක්. දක්ෂ ලෙස තරග කළ පසුත් මට අවස්ථාව නොලැබුණේ ඇයි කියන හිත් වේදනාවන් පොදුවේ හැමෝටම ඇති වෙනවා. මෙවර කොවීඩ් 19 තත්ත්වය මත 15 දෙනෙකු සදහා කණ්ඩායමට තෝරාගැනීමට අවස්ථාව ලැබී තිබෙනවා.\nමනා පුහුණුව හා සළසා ඇති පහසුකම් ප්‍රයෝජනයට ගෙන අපේ රටට විශිෂ්ඨ ජයග්‍රහණයන් ගෙන ඒමට හැකි බව මාගේ විස්වාශය යි. නෙට්බෝල් ශ්‍රේණිගත කිරීම්වල දී ලෝකයේ 17 වන ස්ථානයේ අපි සිටිනවා. එය අපිට ලොකු ගෞරවයක්. නෙට්බෝල් ලෝක කුසළානය අපේ රටට ගේන්න පුලුවන් කියන සුබ නිමිති, පෙර නිමිති අපිට තිබෙනවා.\nනෙට්බෝල් ක්‍රීඩාව සදහා අවශ්‍ය පහසුකම් ලබා දීමට ක්‍රීඩා අමාත්‍යවරයා ලෙස මමත්, අමාත්‍යාංශ ලේකම්තුමාත්, ක්‍රීඩා අධ්‍යක්ෂ ජනරාල්වරයාත් තිබෙන අඩුපාඩු හා ඔවුන්ට ලැබිය යුතු පහසුකම් පිළිබදව ඔවුන්ගෙන් විමසීමක් කළා. එතන දී මට දැනගන්න ලැබුණා එක් ක්‍රීඩිකාවක් වෙනුවෙන් දිනකට ආහාර සදහා ඩොලර් 41 ක් වෙන් කර ඇති බව. ආහාර සදහා එම මුදල ප්‍රමාණවත් නැති බව මා හට වැටහුනා. එය අවශ්‍ය පරිදි වැඩි කර දීමට මම තීන්දු කළා. ඒ සදහා අවශ්‍ය මුදල ක්‍රීඩා අරමුදලෙන් ලබා දීමට කටයුතු කරනවා. වෙනත් අඩුපාඩු තිබෙනවා ද යන්න මම එහි දී ක්‍රීඩිකාවන්ගෙන් විමසා සිටියා. කිසිදු අඩුපාඩුවක් නොමැති බවත්, සියල්ල අංගසම්පූර්ණ ලෙස අමාත්‍යාංශය මගින් සිදු කර දුන් බවත් සංගමයේ සභාපතිතුමිය, ප්‍රධාන පුහුණුකාරිණිය, කණ්ඩායමේ නායිකාව ඇතුලු ක්‍රීඩිකාවන් පවසා සිටියා.\nශ්‍රී ලාංකේය ධජය ලොව පළමු තැනට ගේන්න හැකියාව ලැබේවා යි මම ශ්‍රී ලංකා ජාතික නෙට්බෝල් කණ්ඩායමට සුබ පතනවා.",
       "URL": "https://www.hirunews.lk/314062/ජාතික-නෙට්බෝල්-කණ්ඩායම-ක්‍රීඩා-අමාත්‍යවරයා-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=904"
}