{
       "Source": "hirunews",
       "Timestamp": "Tuesday, 06 September 2016 - 12:50",
       "Headline": "බණ්ඩාරගම ව්‍යාපාරිකයා අතුරුදන් වීම පිළිබඳ, 23 දෙනෙකුගෙන් ප්‍රකාශ",
       "News Content": "ත්‍රිකුණාමලය ප්‍රදේශයේදී අතුරුදන් වූ බව කියන බණ්ඩාරගම ව්‍යාපාරිකයා සම්බන්ධයෙන් පුද්ගලයන් 23 දෙනෙකුගෙන් ප්‍රකාශ සටහන් කරගෙන ඇති බව පොලීසිය ප්‍රකාශ කළා.\nඔහුගේ මිතුරන්ගෙන් සහ ව්‍යාපාරයට සම්බන්ධ පුද්ගලයන්ගෙන් මෙම ප්‍රකාශ ලබාගෙන තිබෙනවා.\nව්‍යාපාරිකයා සොයා මේ වන විට ත්‍රිකුණාමල පොලීසියේ විශේෂ පොලිස් කණ්ඩායම් 5ක් පරීක්ෂණ කටයුතු සදහා යොදවා ඇති බවයි පොලීසිය සඳහන් කළේ.\nමෙලෙස අතුරුදන්ව ඇත්තේ බණ්ඩාරගම - අටළුගම ප්‍රදේශයේ පදිංචි 35 හැවිරිදි ස්වර්ණාභරණ ව්‍යාපාරිකයෙක්.\nපසුගිය ඉරිදා මොහු ත්‍රිකුණාමලය ප්‍රදේශයට ගොස් ඇත්තේ එහි බැංකුවක පෙරේදා පැවති රන් භාණ්ඩ වෙන්දේසියකට සහභාගිවීම සඳහායි.\nකන්තලේ ප්‍රදේශයේ හෝටලයක ලැගුම් ගෙන සිටි මෙම ව්‍යාපාරිකයා පසුදින අදාළ බැංකුවට ගොස් එහි පැවති වෙන්දේසියට සහභාගිවීමෙන් අනතුරුව පස්වරු 2.30ට පමණ ඉන් පිටතට පැමිණ තිබෙනවා.\nඑම අවස්ථාවේ සිට ඔහුගේ ජංගම දුරකථනය ද ක්‍රියා විරහිත වී ඇති බවයි ඔහුගේ පවුලේ සාමාජිකයන් ප්‍රකාශ කළේ.",
       "URL": "https://www.hirunews.lk/142364/බණ්ඩාරගම-ව්‍යාපාරිකයා-අතුරුදන්-වීම-පිළිබඳ-23-දෙනෙකුගෙන්-ප්‍රකාශ",
       "Category": "Local News",
       "Parent URL": "https://www.hirunews.lk/local-news.php?pageID=4891"
}