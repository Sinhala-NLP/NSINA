{
       "Source": "hirunews",
       "Timestamp": "Saturday, 12 November 2022 - 12:56",
       "Headline": "මිහින්තලයෙන් මතු වුණු අපේ උරුමය (වීඩියෝ)",
       "News Content": "මිහින්තලය අනුලාදේවි චෛත්‍යයේ සහ වැලිකන්ද කවුඩාගල චෛත්‍යයේ සිදුකළ පුරාවිද්‍යා කැණීම්වලදී ඓතිහාසික වැදගත්කමකින් යුත් ගල් මංජුසා කිහිපයක් හමු වී තිබෙනවා.\nපුරාවිද්‍යා නිලධාරීන් සඳහන් කළේ මෙම ගල් මංජුසා සම්බන්ධයෙන් තවදුරටත් පර්යේෂණ සිදුකරන බවයි.\n‍පොළොන්නරුව දිස්ත්‍රික්කයට අයත් වැලිකන්ද ප්‍රදේශයේ පිහිටි දැනට ගරා වැටුණු තත්ත්වයේ පවතින ඉපැරණි කවුඩාගල චෛත්‍යයේ කැණීම් කටයුතු ආරම්භ\nකෙරුණේ පසුගිය වසරේ ඔක්තෝබර් පළමුවැනිදායි.\nඅදියර දෙකක් යටතේ සිදුකෙරුණු එම කැණීම්වලදී ගල් මංජුසා 4ක් හමුවී තිබුණා.\nඉන් විශාලතම ගල් මංජුසාව විවෘත කිරීම සිදුකෙරුණේ භික්ෂුන් වහන්සේ සහ පුරාවිද්‍යා නිලධාරීන් ඇතුළු පිරිසක් ඉදිරියේදියි.\nඑහිදී එම ගල් මංජුසාව අභ්‍යන්තරයේ තිබු තවත් මැටි මංජුසාවක තිබී රන් පැහැ මංජුසාවක් ද හමුවුණා.\n‍කවුඩාගල පුදබිම සැලකෙන්නේ අනුරාධපුර යුගයේ සහ මාගම රාජධානී කාලවලට අයත් සාධක සහිත ස්ථානයක් ලෙසයි.\nපූර්ව බ්‍රාහ්මීය අක්ෂර සහිත ලෙන් මෙන්ම භික්ෂුන් වහන්සේ වැඩ වාසය කළ කටාරම් සහිත ලෙන් ද මෙම ස්ථානයේ තවමත් දැකිය හැකියි.\nක්‍රිස්තු පූර්ව 03 වැනි සියවසත් 05 වැනි සියවසත් අතර කාලයේ දී මිහින්තලා පුද බිම ඇසුරේ ඉදිකෙරුණු අනුලාදේවි චෛත්‍යයේ කැණීම් ද තවදුරටත් සිදුවනවා.\nඑම කැණීම්වලදී හමුවූ ගල් මංජුසාවක් මිහින්තලය රජමහා විහාරාධිපති පූජ්‍ය වලවාහැංගුණවැවේ ධම්මරතන හිමි ඇතුළු මහා සංඝරත්නය සහ පුරාවිද්‍යා නිලධාරීන් ඉදිරියේ විවෘත කෙරුණේ අනුරාධපුරකෞතුකාගාර පරිශ්‍රයේදියි.\nකෙසේවෙතත් මෙම මංජුසාව තුළ තිබී කිසිදු වටිනාකමක් සහිත ද්‍රව්‍යයක් හමුවී නැහැ.\nකෙසේවෙතත් මෙම අවස්ථාවේදී අදහස් දක්වමින් පූජ්‍ය වලවාහැංගුණවැවේ ධම්මරතන හිමියන් බුද්ධ ශාසන, ආගමික කටයුතු සහ සංස්කෘතික කටයුතු අමාත්‍ය විදුර වික්‍රමනායක මහතාට මෙවැනි චෝදනාවක් එල්ල කළා.",
       "URL": "https://www.hirunews.lk/320222/මිහින්තලයෙන්-මතු-වුණු-අපේ-උරුමය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=739"
}