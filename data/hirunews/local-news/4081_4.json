{
       "Source": "hirunews",
       "Timestamp": "Wednesday, 14 February 2018 - 0:16",
       "Headline": "යහපාලනය ගැන අවසන් තීරණයකට කමිටුවක්",
       "News Content": "යහපාලන ආණ්ඩුව ඉදිරියට පවත්වාගෙන යාම තීරණය කිරීම සඳහා විශේෂ කමිටුවක් පත් කිරීමට ජනාධිපති මෛත්‍රීපාල සිරිසේන සහ අග්‍රාමාත්‍ය රනිල් වික්‍රමසිංහ අතර එකඟතාවයක් ඇති වී තිබෙනවා.\nඒ, ඔවුන් දෙදෙනා සහ එක්සත් ජාතික පක්ෂ කැබිනට් අමාත්‍යවරුන් අතර ජනාධිපති නිළ නිවසේ ඊයේ (13) රාත්‍රියේ පැවති හමුවේදියි.\nමෙම කමිටුව සඳහා ශ්‍රී ලංකා නිදහස් පක්ෂයෙන් නියෝජිතයන් 05 දෙනෙකු සහ එක්සත් ජාතික පක්ෂයෙන් නියෝජිතයන් 05 දෙනෙකු පත් කිරීමට නියමිත බව සඳහන්.\nඑම නියෝජිතයන් පත් කිරීම අද (14) පැවැත්වෙන කැබිනට් මණ්ඩල රැස්විමෙන් පසුව සිදුකිරීමට තීරණය කර තිබෙනවා.\nඑසේම එම කමිටුවේ තීරණය අද පස්වරුවේ ජනාධිපතිවරයා වෙත ලබාදීමට ද එකඟතාවයකට පැමිණි බවයි වාර්තා වන්නේ.\nපවතින දේශපාලන තත්ත්වය සම්බන්ධයෙන් සාකච්ඡා කිරීම සඳහා එක්සත් ජාතික පක්ෂය ප්‍රමුණ එම පෙරමුණේ මැති ඇමතිවරුන් අවස්ථා 03කදී අරලියගහ මන්දිරයේදී අග්‍රාමාත්‍ය රනිල් වික්‍රමසිංහ හමුවුණා.\nඊයේ දහවල් පළමු හමුව පැවැත්වුණේ එක්සත් ජාතික පක්ෂ පසුපෙළ මන්ත්‍රීවරුන් පිරිසක් සමඟයි.\nඑම හමුවේදී මෙම මන්ත්‍රීවරුන් අග්‍රාමාත්‍ය රනිල් වික්‍රමසිංහට ප්‍රකාශ කර ඇත්තේ එක්සත් ජාතික පක්ෂ තනි ආණ්ඩුවක් පවත්වාගෙන යා යුතු බවයි.\nඉන් පසුව එජාපයේ තවත් මැති ඇමතිවරුන් පිරිසක් අග්‍රාමාත්‍යවරයා හමුවූ අතර අවසන් සාකච්ඡාව පැවතුණේ එක්සත් ජාතික පෙරමුණ නියෝජනය කරන අමාත්‍යවරුන් සමඟයි.\nඊට පාඨලී චම්පික රණවක, රිෂාඩ් බදියුදීන්, රවුෆ් හකීම් සහ මනෝ ගනේෂන් ඇතුලු මැති ඇමතිවරුන් පිරිසක් එක්ව සිටියා.\nපවතින ආණ්ඩුව ඒ ආකාරයෙන්ම පවත්වාගෙන යාමට අදාළ සාකච්ඡාවේදී තීරණය වූ බවයි හිරු ප්‍රවෘත්ති අංශය සිදුකළ විමසීමකදී අදහස් දක්වමින් නියෝජ්‍ය අමාත්‍ය අශෝක් අබේසිංහ කියා සිටියේ.\nඑමෙන්ම ආණ්ඩුවේ සිටීමට කැමති නිදහස් පක්ෂ මන්ත්‍රීවරුන්ට ආණ්ඩුව තුළ කටයුතු කිරීමටත් ඊට අකමැති නිදහස් පක්ෂ මන්ත්‍රීවරුන්ට ඉවත්ව යාමටත් හැකි බවට එහිදී තීරණය වූ බවයි නියෝජ්‍ය අමාත්‍යවරයා සඳහන් කළේ.",
       "URL": "https://www.hirunews.lk/183596/යහපාලනය-ගැන-අවසන්-තීරණයකට-කමිටුවක්",
       "Category": "Local News",
       "Parent URL": "https://www.hirunews.lk/local-news.php?pageID=4081"
}