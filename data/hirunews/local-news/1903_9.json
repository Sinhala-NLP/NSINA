{
       "Source": "hirunews",
       "Timestamp": "Sunday, 06 June 2021 - 11:58",
       "Headline": "විදුලිසැර වද්දවා දළ ඇතෙක් ඝාතනය කළ සැකකරු අත්අඩංගුවට (වීඩියෝ)",
       "News Content": "හොරොව්පතාන වලහවිද්දවැව ප්‍රදේශයේදී විදුලිසැර වැදීමෙන් දළ ඇතෙකු මියගොස් තිබෙනවා.\nවිදුලිසැර වැදීමට සලස්වා ඇතා ඝාතනය කළ සැකකරු පොලිස් අත්අඩංගුවට ගෙන ඇති බවයි අප වාර්තාකරු සඳහන් කළේ.\nඅඩි 8 හමාරකට වඩා උසින් යුත් මෙම ඇතාගේ වයස අවුරුදු 20ක් පමණ වන බවටයි විශ්වාස කෙරෙන්නේ.\nමෙම ඇතා ඝාතනයට සම්බන්ධ සැකකරුගේ නිවසේ සිට අනවසරයෙන් ඇද තිබූ විදුලි රැහැන් ද සොයාගෙන තිබෙනවා.\nසැකකරු ඊයේ කැබිතිගොල්ලෑව මහේස්ත්‍රාත් හමුවට ඉදිරිපත් කිරීමෙන් අනතුරුව රුපියල් ලක්ෂ 5 බැගින් වූ ශරීර ඇප දෙකක් මත මුදාහැර තිබෙනවා.\nලබන සැප්තැම්බර් මස 14 වනදා නැවත අධිකරණය හමුවේ පෙනී සිටින ලෙසටයි ඔහුට නියෝග කර ඇත්තේ.\nමියගිය ඇතාගේ පශ්චාත් මරණ පරීක්ෂණය අද සිදු කිරීමට නියමිතයි.",
       "URL": "https://www.hirunews.lk/273519/විදුලිසැර-වද්දවා-දළ-ඇතෙක්-ඝාතනය-කළ-සැකකරු-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1903"
}