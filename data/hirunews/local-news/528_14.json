{
       "Source": "hirunews",
       "Timestamp": "Saturday, 18 February 2023 - 11:57",
       "Headline": "පළාත් පාලන ඡන්දය පිළිබඳ මැතිවරණ කොමිසමෙන් දැනුම් දීමක් (වීඩියෝ)",
       "News Content": "මුදල් නොමැතිවීම හේතුවෙන් පළාත්පාලන ඡන්ද විමසීම පොරොන්දු වූ පරිදි පැවැත්වීමට නොහැකි තත්වයක් මතුවී ඇති බවට මෝසමක් මගින් ශ්‍රේෂ්ඨාධිකරණයට දැනුම් දෙන බව මැතිවරණ කොමිසමේ සභාපති නීතීඥ නිමල් පුංචිහේවා ප්‍රකාශ කළා.\nහිරු ප්‍රවෘත්ති අංශය කළ විමසීමකදී ඔහු කියා සිටියේ ලබන සතිය තුළ මෙලෙස ශ්‍රේෂ්ඨාධිකරණයට මේ බව දැනුම් දෙන බවයි.\nපළාත් පාලන ආයතන ඡන්ද විමසීම නියමිත පරිදි පැවැත්වීමට පියවර ගන්නා බව මැතිවරණ කොමිසම ශ්‍රේෂ්ඨාධිකරණයට පසුගිය 10 වනදා ප්‍රතිඥාවක් ලබා දී තිබුණා.\nඒ පළාත්පාලන ආයතන ඡන්ද විමසීම පැවැත්වීමට පියවර ගන්නා ලෙස මැතිවරණ කොමිසමට නියෝගයක් නිකුත් කරන ලෙස ඉල්ලා පාර්ලිමේන්තු මන්ත්‍රීවරුන් පිරිසක්\nගොනුකර තිබූ පෙත්සම් දෙකක් එදින කැඳවූ අවස්ථාවේදීයි.\nකෙසේ වෙතත් එම ප්‍රතිඥාවට අනුව කටයුතු කිරීමට මේ වනවිටත් මුදල් ලැබී නොමැතිවීම හේතුවෙන් මෝසමක් මගින් ශ්‍රේෂ්ඨාධිකරණය ඒ පිළිබඳව දැනුම් දෙන බවයි මැතිවරණ කොමිසමේ සභාපතිවරයා වැඩිදුරටත් සඳහන් කළේ.\nමේ අතර පළාත්පාලන ඡන්ද විමසීමට නාමයෝජනා භාරදුන් 2,000 කට වැඩි පිරිසකට තවමත් රජයෙන් වැටුප්, ඉන්ධන දීමනා සහ වාහන ලබාගන්නා බව මැතිවරණ නිරීක්ෂණ සංවිධාන පවසනවා.\nඔවුන් සඳහන් කරන්නේ සාධාරණ සාමකාමී ඡන්ද විමසීමක් පැවැත්වීම සඳහා මෙය දැඩි ලෙස බලපාන බවයි.\nමීට අමතරව මැතිවරණ කාලසීමාවක් තුළ රාජ්‍ය දේපළ භාවිත කිරීම නීත්‍යානුකූල නොවන කරුණක් බවද මැතිවරණ නිරීක්ෂණ සංවිධාන පෙන්වා දෙනවා.",
       "URL": "https://www.hirunews.lk/327688/පළාත්-පාලන-ඡන්දය-පිළිබඳ-මැතිවරණ-කොමිසමෙන්-දැනුම්-දීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=528"
}