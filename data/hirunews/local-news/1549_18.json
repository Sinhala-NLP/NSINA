{
       "Source": "hirunews",
       "Timestamp": "Saturday, 20 November 2021 - 12:51",
       "Headline": "කොළඹට එළවළු හිඟවන ලකුණු (වීඩියෝ)",
       "News Content": "දිවයිනේ ආර්ථික මධ්‍යස්ථාන රැසක එළවළු මිල ගණන් මේ වන විට ශීඝ්‍රයෙන් ඉහළ ගොස් තිබෙනවා.\nවෙළෙඳුන් පෙන්වා දෙන්නේ, ඉතිහාසයේ කවරදාටත් වඩා වැඩි මිල ගණන් යටතේ බෝංචි, තක්කාලි, මාලු‍ මිරිස් ඇතුළු එළවළු වර්ග දැන් අළෙවි වන බවයි.\nහෙක්ටර් කොබ්බෑකඩුව ගොවි කටයුතු පර්යේෂණායතනය සඳහන් කළේ, මෙලෙස එළවළු මිල ශීඝ්‍ර ලෙස ඉහළ යාමේ තත්ත්වය දෙසැම්බර් මස 3 වැනි සතිය තෙක් බලපැවැත්විය හැකි බවයි.\nමේ අතර, උඩරට ප්‍රදේශයේ එළවළු වගා කරන ගොවීන් පෙන්වා දෙන්නේ, පවතින ගැටලු හමුවේ එළැඹෙන උත්සව සමය වන විට ජනතාවට දරාගත නොහැකි මට්ටමකට එළවළු මිල ගණන් ඉහළ යා හැකි බවයි.\nමේ දිනවල ඉතිහාසයේ කවරදාකටත් වඩා වැඩි මිලකට මේ දිනවල එළවළු අලෙවි වන බව පෑලියගොඩ මැනිං වෙළඳපොලේ වෙළෙඳුන් පෙන්වා දෙනවා.\nඑසේම නුවරඑළියේ එළවළු ගොවීන් ඵලදාව නෙළීම නවතා දමන තත්වයක් උද්ගතව ඇති බවද පෑලියගොඩ මැනිං පොදු වෙළඳ සංගමයේ නියෝජිතයින් සඳහන් කළා.\nඑසේම, එළවළු ඇතුළු අනෙකුත් අත්‍යවශ්‍ය භාණ්ඩ මිල ඉහළ යාමත් සමඟ පිසින ලද ආහාරවල මිල ගණන්ද ඉහළ ගොස් තිබෙනවා.\nවෙළඳුන් පවසන්නේ පවතින තත්ත්වය හමුවේ එම ආහාරවල මිල ගණන් තවදුරටත් ඉහළ දැමීමට සිදුවනු ඇති බවයි.\nමෙලෙස අත්‍යවශ්‍ය භාණ්ඩවල මිල ඉහළ යාම සම්බන්ධයෙන් පාරිභෝගිකයන්ට බලාපොරොත්තුවක් ලබාගත නොහැකිද යන්න පිළිබඳව අප පාරිභෝගික ආරක්ෂණ රාජ්‍ය අමාත්‍ය ලසන්ත අලගියවන්නගෙන් විමසා සිටියා.\nඑහිදී ඔහු කියා සිටියේ, ලෝක ප්‍රවණතාවන් සැළකීමේදී ලබන ජනවාරි මාසයෙන් පසුව අත්‍යවශ්‍ය භාණ්ඩවල මිල පහළ යනු ඇති බවයි.",
       "URL": "https://www.hirunews.lk/288617/කොළඹට-එළවළු-හිඟවන-ලකුණු-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1549"
}