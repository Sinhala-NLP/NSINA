{
       "Source": "hirunews",
       "Timestamp": "Tuesday, 17 November 2020 - 19:13",
       "Headline": "රිජ්වේ ආර්යා ළමා රෝහලට ඇතුළත් කළ 11 හැවිරිදි දරුවෙකුටත් කොරෝනා - සුවය ලැබූ  ආසාදිතයන් 12,000 ඉක්මවයි (වීඩියෝ)",
       "News Content": "කොරෝනා වෛරසය ආසාදනය වී සුවය ලැබූ සමස්ත ආසාදිතයින් සංඛ්‍යාව අද (17) දිනයේ දොලොස් දහසේ සීමාව ඉක්මවා ගියා.\nඒ, ආසාදිතයින් 404 දෙනෙකු අද (17) දිනයේදී සුවය ලබා පිටව යෑමත් සමඟයි.\nඒ අනුව පූර්ණ සුවය ලැබූ කොරෝනා ආසාදිතයින් සංඛ්‍යාව 12,210ක් ලෙස දැක්වෙන අතර, තවදුරටත් රෝහල්ගතව ප්‍රතිකාර ලබන්නේ ආසාදිතයින් 5,403 දෙනෙකු පමණයි.\nමෙරටින් වාර්තා වන සමස්ත ආසාදිතයින් සංඛ්‍යාව මේ වනවිට සටහන් වන්නේ 17,831 ක් ලෙසයි.\nමේ අතර, ප්‍රතිකාර ලබා ගැනීම සඳහා කොළඹ රිජ්වේ ආර්යා ළමා රෝහලට ඇතුළත් කළ 11 හැවිරිදි දරුවෙකුට කොරෝනා වෛරසය ආසාදනය වී ඇති බව තහවුරු වී තිබෙනවා.\nඑහි අධ්‍යක්ෂ විශේෂඥ වෛද්‍ය ජී. විජේසූරිය කියා සිටියේ මේ දක්වා ගතවූ කාලය තුළ රෝහලේ වෛද්‍යවරුන් 05 දෙනෙකු ඇතුළු 60 දෙනෙකුට වෛරසය ආසාදනය වී ඇති බවයි.\nමේ අතර, පසුගිය සති දෙකක කාලය තුළදී බන්ධනාගාරවලින් ඇප ලබා පිටත්ව ගිය පුද්ගලයින්ට පී.සී.ආර්. පරීක්ෂණ සිදුකිරීම සඳහා ප්‍රදේශයේ මහජන සෞඛ්‍ය පරීක්ෂකවරයාට හෝ සෞඛ්‍ය වෛද්‍ය නිලධාරීවරයා දුරකතන ඇමතුමක් ලබාදී දැනුම්වත් කරන ලෙස ගාල්ල දිස්ත්‍රික් ප්‍රාදේශීය වසංගත රෝග විද්‍යාඥ වෛද්‍ය වෙනුර කේ. සිංගාරච්චි ඉල්ලීමක් කරනවා.\nඒ, පසුගිය දිනෙක එලෙස ඇප ලබා නිදහස් වූ පුද්ගලයෙකුගේ සිදුකළ අහඹු පී.සී.ආර්. පරීක්ෂණයකින් ඔහු කොරෝනා ආසාදිතයෙකු බවට හඳුනා ගැනීමත් සමඟයි.\nඑසේම, කොරෝනා ආසාදනය වී ඇති බවට සැක කෙරෙන බූස්ස බන්ධනාගාරයේ සැකකරුවෙකු ඇප ලබා අධිකරණයට පැමිණීම හේතුවෙන් ලබන 20 වැනිදා දක්වා ගාල්ලේ සියලුම අධිකරණවල නඩු කටයුතු නොපැවැත්වීමට තීරණය කළ බව ගාල්ල නීතිඥ සංගමය ප්‍රකාශ කළා.\nමේ අතර, කොළඹ සහ ගම්පහ දිස්ත්‍රික්කවල පොලිස් බල ප්‍රදේශ 24 ක් තවදුරටත් හුදෙකලා කර ඇත්තේ කොරෝනා වෛරස ව්‍යාප්තිය පාලනය කිරීම සඳහායී.",
       "URL": "https://www.hirunews.lk/254966/රිජ්වේ-ආර්යා-ළමා-රෝහලට-ඇතුළත්-කළ-11-හැවිරිදි-දරුවෙකුටත්-කොරෝනා-සුවය-ලැබූ-ආසාදිතයන්-12000-ඉක්මවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2326"
}