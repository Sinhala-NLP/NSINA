{
       "Source": "hirunews",
       "Timestamp": "Saturday, 25 July 2020 - 8:17",
       "Headline": "පුත්තලමේ අයිස් මත්ද්‍රව්‍ය ජාවාරමට, සුරාබදු පරීක්ෂකවරයෙකුත් අත්අඩංගුවට (වීඩියෝ)",
       "News Content": "පුත්තලමේ සිදුවූ අයිස් මත්ද්‍රව්‍ය ජාවාරම සම්බන්ධයෙන් සුරාබදු පරීක්ෂකවරයෙකු ද පොලීසිය අත්අඩංගුවට ගෙන තිබෙනවා.\nපුත්තලම පොලීසියේ උසස් නිළධාරියෙකු සදහන් කළේ සැකකරු ඊයේ රාත්‍රියේ පොලීසියට භාර වීමෙන් අනතුරුව අත්අඩංගුවට ගත් බවයි.\nපුත්තලම සුරාබදු කාර්යාලයට අනුයුක්තව සේවය කර ඇති මොහු කඩුගන්නාව ප්‍රදේශයේ පදිංචිකරුවෙක්.\nපසුගිය 23 වන දා අලූයම අයිස් මත්ද්‍රව්‍ය ග්‍රෑම් 125ක සමඟ සුරාබදු නිලධාරියෙකු ඇතුළු 8 දෙනෙකු පුත්තලම නගරයේදී කොට්ඨාශ දූෂණ මර්දන ඒකකයේ නිලධාරීන් විසින් අත්අඩංගුවට ගනු ලැබුවා.\nඑම අවස්ථාවේදී සුරාබදු පරීක්ෂකවරයා එහි සිට තිබූ අතර පොලීසිය පැමිණීමත් සමඟ ඔහු පළා ගොස් තිබුණා.\nඅදාළ සුරාබදු පරීක්ෂවරයා විසින් මීට පෙර අත්අඩංගුවට ගනු ලැබූ සුරාබදු නියාමකවරයාට මෙම අයිස් මත්ද්‍රව්‍ය ලබාදී ඇති බවට පොලිසිය සැක කරනවා.\nමීට පෙර අත්අඩංගුවට ගත් සුරාබදු නියාමකවරයා, සුරාබදු කොමසාරිස් ජනරාල්වරයාගේ උපදෙස් මත සේවයෙන් පහ කිරීමට ද සුරාබදු දෙපාර්තමේන්තුව කටයුතු කළා.\nඅත්අඩංගුවට ගත් අටදෙනා අතරින් කාන්තාවන් තුන්දෙනෙකු සහ කුඩා දරුවෙකු ඇප මත මුදාහැර ඇති අතර, අනෙක් සැකකරුවන් දෙදෙනා අද දිනය දක්වා රක්ෂිත බන්ධනාගාර ගත කෙරුණා.\nසුරාබදු දෙපාර්තමේන්තුවේ විනය සහ මහජනතාව අතර පවතින විශ්වාසය ඇති කිරීම සඳහා සියලූම ප්‍රාදේශීය සුරාබදු ප්‍රධානීන් ලබන බදාදා කොළඹට කැඳවා ඇති බව සුරාබදු මාධ්‍ය ප්‍රකාශක නියෝජ්‍ය සුරාබදු කොමසාරිස් කපිල කුමාරසිංහ හිරු ප්‍රවෘත්ති අංශයට සදහන් කළා.\nමේ අතර වරෙන්තු ලැබ සිටි මීගමුව බන්ධනාගාරයේ ජේලර්වරයෙකු වන කාලිංග කළුඅග්ගල අද මීගමුව මහේස්ත්‍රාත් අධිකරණයට ඉදිරිපත් කිරීමට නියමිතයි.\nඔහු ඊයේ රාත්‍රියේ අපරාධ පරීක්ෂණ දෙපාර්තමේන්තුව වෙත භාරවී තිබුණා.\nමේ අතර, තමන්ව අත්අඩංගුවට ගැනීම වැළැක්වීමේ නියෝගයක් නිකුත් කරන ලෙස ඉල්ලා මීගමුව බන්ධනාගාරයේ හිටපු අධිකාරී අනුරුද්ධ සම්පායෝ විසින් දැනට ඉදිරිපත් කර ඇති රිට් පෙත්සම වෙනුවට සංශෝධිත නව පෙත්සමක් ඉදිරිපත් කරන ලෙස අභියාචනාධිකරණය පෙත්සම්කාර පාර්ශවයට දැනුම් දී තිබෙනවා.\nමීගමුව හිටපු බන්ධනාගාර අධිකාරිවරයා සහ දැනට රාජකාරියේ නියුතු ජේලර්වරුන් 3 දෙනෙකු අත්අඩංගුවට ගන්නා ලෙස මීගමුව මහේස්ත්‍රාත් අධිකරණය වරෙන්තු නිකුත් කළේ පසුගිය 22 වනදායි.\nඒ, මීගමුව බන්ධනාගාරයේ සිදුවූ දූෂණ ක්‍රියා සම්බන්ධයෙන් සිදුකරන විමර්ශනවලට අදාළවයි. පසුගිය පෙබරවාරි මස 18 වනදා සිට මැයි 11 වනදා අතර කාලසීමාව තුළ මීගමුව බන්ධනාගාරයේ එල්. වාට්ටුවේ තිබී ජංගම දුරකථන 6 ක්, සිම් කාඩ්පත් 8 ක්, සිගරට් 414 ක්, විස්කි බෝතලයක් හමුවී තිබූ අතර එහි හත සහ අට කාමරවල තිබී විදුලි උදුන්, විදුලි කේතලයක්, මෙට්ටයක් සහ ශීතකරණයක් මෙන්ම රෙදි පිරවූ අල්මාරියක්ද සොයාගනු ලැබුවා.\nමේ අතර සංවිධානාත්මක අපරාධ කල්ලි නායකයෙකු වන වැල්ලේ සාරංගගේ සමීපතමයන් දෙදෙනෙකු හෙරොයින් සමඟ මෝදර - ලෙල්ලම ප්‍රදේශයේදී පොලීසිය අත්අඩංගුවට ගෙන තිබෙනවා.\nපොලිස් මාධ්‍ය ප්‍රකාශක කාර්යාලය සඳහන් කළේ එක් සැකකරුවෙකු ළඟ හෙරොයින් ග්‍රෑම් එකයි මිලිග්‍රෑම් 320ක් සහ අනෙක් සැකකරු ළඟ හෙරොයින් ග්‍රෑම් එකයි මිලිග්‍රෑම් 400ක් තිබූ බවයි. ඔවුන් අවුරුදු 29 සහ 40 යන වයස්වල පසුවන මෝදර ප්‍රදේශයේම පදිංචිකරුවන්.",
       "URL": "https://www.hirunews.lk/246344/පුත්තලමේ-අයිස්-මත්ද්‍රව්‍ය-ජාවාරමට-සුරාබදු-පරීක්ෂකවරයෙකුත්-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2561"
}