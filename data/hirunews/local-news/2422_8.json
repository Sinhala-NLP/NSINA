{
       "Source": "hirunews",
       "Timestamp": "Tuesday, 29 September 2020 - 14:53",
       "Headline": "පාස්කු කොමිසමේදී විජේදාස රාජපක්ෂ සහ මුජිබර් රහුමාන්  සාක්ෂි දෙයි (වීඩියෝ)",
       "News Content": "ශ්‍රී ලාංකිකයන් පිරිසක් අයි.එස් සංවිධානයට එක්වීම සම්බන්ධයෙන් තමන් පාර්ලිමේන්තුවේදි කළ ප්‍රකාශය ගැන යහපාලන ආණ්ඩුව අවධානය යොමු කළේ නම් පාස්කු ප්‍රහාරය මෙන්ම, ආණ්ඩු බලය අහිමිවීම ද වළක්වා ගත හැකිව තිබු බව පාර්ලිමේන්තු මන්ත්‍රී ආචාර්ය විජේදාස රාජපක්ෂ මහතා පවසනවා.\nඒ පාස්කු ප්‍රහාරය සම්න්ධයෙන් විමර්ශනය කරණ ජනපති කොමිසම හමුවේ සාක්ෂි දෙමින්.\nඑමෙන්ම ජනාධිපති කොමිසම හමුවේ සාක්ෂි ලබාදුන් පාර්ලිමේන්තු මන්ත්‍රී මුජිබර් රහුමාන් මහතා පැවසුවේ පාස්කු ප්‍රහාරය සම්බන්ධයෙන් පැවති ආණ්ඩුව අනිවාර්යයෙන් වගකිව යුතු බවයි.\nපාස්කු ප්‍රහාරය සම්බන්ධයෙන් විමර්ශන කෙරෙන ජනාධිපති කොමිසම හමුවේ ඊයේ පස්වරුවේ සාක්ෂි ලබාදීමට කැඳවා තිබුණේ පාර්ලිමේන්තු මන්ත්‍රී මුජිබර් රහුමාන් මහතායි.\nඑහිදී මෙරට පිරිස් අයි.එස්. සංවිධානයට එක්වීම පිළිබඳ විජේදාය රාජපක්ෂ මහතා අධිකරණ අමාත්‍ය ධුරය දරණ සමයේ පාර්ලිමේන්තුවේදී සිදුකළ කතාවක් සහ ඊට විරෝධය පළකරමින් මුජිබර් රහුමාන් මන්ත්‍රීවරයා සිදුකළ කතාවක් කොමිසම හමුවේ ඔහුගේ අවධානයට ලක් කෙරුණා.\nඅනතුරුව ඒ සම්බන්ධයෙන් විජේදාස රාජපක්ෂ මහතා මුජිබර් රහුමාන් මන්ත්‍රීවරයාගෙන් හරස් ප්‍රශ්න විමසීම ආරම්භ කළා.\nපාර්ලිමේන්තු මන්ත්‍රී විජේදාය රාජපක්ෂ\n\" මෙරට  පුද්ගලයින් අයි.එස් සංවිධානයට එක්වීම සම්බන්ධයෙන් පාස්කු ප්‍රහාරයට මාස 30කට පෙර මම පාර්ලිමේන්තුවේදි කළ කතාව සම්බන්ධයෙන් අවධානය යොමු කළේ නම් පාස්කු ඉරුදින සිදුවූ විශාල මිනිස් ඝාතනය වළක්වාගන්න තිබුණා නේද ? \"\nපාර්ලිමේන්තු මන්ත්‍රී මුජිබර් රහුමාන්\n\" ඔබතුමා විතරක් නෙමෙයි අන්තවාදය ගැන කිව්වේ. දිගන සිදුවීමෙන් පස්සේ මමත් සහරාන් ගැන පොලීසියට පැමිණිලි කළා. ජාතික ආරක්ෂාවට තර්ජනයක් වෙයි මෙම පුද්ගලයා අත්අඩංගුවට ගන්න කියලා. ත්‍රස්ත විමර්ශන කොට්ඨාසය භාරව සිටි වැඩතහනමකට ලක්ව සිටින නියෝජ්‍ය පොලිස්පති නාලක ද සිල්වා පාර්ලිමේන්තු තේරීම්කාරක සභාව හමුවේ සාක්ෂිදෙමින් කියා සිටියා ඔහු සහරාන් අල්ලන්න කොළඹ මහේස්ත්‍රාත් අධිකරණයෙන් විවෘත වරෙන්තුවක් ලබාගෙන තිබුණා කියලා. අන්තිමට මොකද වුණේ. කවුද නාමල් කුමාර කියලා කෙනෙක්ව දාලා සහරාන්ව අල්ලන්න ගිය නාලක ද සිල්වාව අල්ලලා හිරේ දැම්මා.  මම කියන්නේ අදෘශ්‍යමාන බලවේගයක් සහරාන්ව බේරගන්න වැඩකළා.\nමෙම සාක්ෂි ලබාදීම අතරතුර මුජිබර් රහුමාන් මන්ත්‍රීවරයා සංවේදී වූ අතර ඔහු හඬමින් මෙසේ පැවසුවා.\n\" මම මගේ දරුවාව මුස්ලිම් පාසලකට දාලා තිබු‍ණේ නැහැ. සහජීවනය ඉගෙනගන්න කොළඹ ජාතික පාසලකටයි දරුවව දාලා තිබුනේ. නමුත් මේ සිදුවීමෙන් පස්සේ දරුවා සති දෙකක් ඉස්කෝලේ ගියේ නැහැ. මොකද ඉස්කෝලේ ගියාම අනිත් ළමයි කොන් කරනවා. අන්තිමට මට මගේ ළමයගේ ඉස්කෝලේ මාරු කරන්නත් වුණා. අන්න එකයි මම කියන්නේ මේ වැඩේ සහරාන් කළේ මුස්ලිම් ජනතාව වෙනුවෙන් නෙමේ. වෙන කාගේ හරි වුවමනාවකට. මම මේ ඒ කව්ද කියලයි හොයන්නේ.  අමාත්‍ය කෙහෙළිය රඹුක්වැල්ල මහතා මාත් එක්ක තිබුණ රූපවාහිනී විවාදයකදි කිව්වා, 'අපි පොට්ටු අම්මාන්ට නෙමේ, සහරාන්ටත් පඩි ගෙවලා තියෙනවා' කියලා. ඒ කියන්නේ සහරාන් 2015 ට පෙර සිටම ඉඳලා තියෙනවා. මම සැකකරනවා මේ ප්‍රහාරය පිටුපස වෙනත් බලවේගයක් ඉන්නවා කියලා. මෙවැනි මිලේච්ඡ දරුණු ප්‍රහාරයක් කරන්න ශක්තිමත් බලවේගයක් පිටුපස ඉන්නැතුව බැ. \"\nමෙහිදි අගරදගුරු අතිඋතුම් මැල්කම් කාදිනල් රංජිත් හිමිපාණන් වෙනුවෙන් පෙනී සිටින ජනාධිපති නීතිඥ ශමිල් පෙරේරා මහතා මුජිබර් රහුමාන් මන්ත්‍රීවරයාගෙන් ප්‍රශ්න කළේ, ඔබේ ආරක්ෂකයින් මෙම ප්‍රහාරය පිළිබඳ පෙර දැනුවත්ව සිටියේ යැයි, ඔබ ප්‍රකාශ කළ බව විදෙස් වෙබ් අඩවියක වාර්තා කර ඇත්නම් එය සත්‍යක්ද යන්නයි.\nපාර්ලිමේන්තු මන්ත්‍රී මුජිබර් රහුමාන්\n\" බෝම්බ පිපුරුවාට පස්සේ මගේ ආරක්ෂකයින් මට කිව්වා ඔවුන්ගේ ප්‍රධානීන් ප්‍රහාරයට පෙර ඔවුන්ව දැනුවත් කරලා තිබ්බා කියලා. නමුත් මගේ ආරක්ෂයින් ප්‍රහාරයට පෙර මා ඒ පිළිබඳව දැනුවත් කළේ නැහැ \"\nජනාධිපති කොමිසමේ සභාපති විනිසුරු\n\" 2015 - 2019 අතර පැවති ආණ්ඩුවේ ජාතික ආරක්ෂක කවුන්සිලය සහ බුද්ධි සම්බන්ධීකරණ රැස්වීම්වලදි සහරාන් පිළිබඳ කරුණු ඉදිරිපත් කර තිබුණානම්, ඒ පිළිබඳව ආණ්ඩුවේ මුස්ලිම් මන්ත්‍රීවරුන් දැනුවත් කර තිබුණාද ? \"\nපාර්ලිමේන්තු මන්ත්‍රී මුජිබර් රහුමාන්\n\" නැහැ ස්වාමිනි, ඒ ආණ්ඩුවේ හිටපු මුස්ලීම් මන්ත්‍රීවරුන් වන අපව ඒ පිළිබඳ දැනුවත් කර තිබුනේ නැහැ \"\nජනාධිපති කොමිසමේ අභියාචනාධිකරණ විනිසුරු\n\" ඔබ කියන්නේ 2015 - 2019 ආණ්ඩුව පාස්කු ඉරුදින ත්‍රස්ත ප්‍රහාරය වළක්වා නොගැනීම සම්බන්ධයෙන් වගකිවයුතුයි කියන එක නේද...? \"\nපාර්ලිමේන්තු මන්ත්‍රී මුජිබර් රහුමාන්\n\" ඔව් ස්වාමිනි.. අනිවාර්යයෙන් වගකිව යුතුයි \"\nජනාධිපති කොමිසමේ විශ්‍රාමික අභියාචනාධිකරණ විනිසුරු\n\" පාස්කු ඉරුදින මරාගෙන මැරෙන ප්‍රහාර මාලාව එල්ල කළ ත්‍රස්තයින් සමඟ සිට පළාගියේ යැයි කියවුණු සාරා නැමැත්තිය මේ වන විට ඉන්දියාවේ සිටින බවත් ඇයව ලංකාවට ගෙන්නන්න කියලත් ඔබ සඳහන් කර තිබුණා නේද ? \"\nපාර්ලිමේන්තු මන්ත්‍රී මුජිබර් රහුමාන්\n\" ඇය ඉන්දියාවට පළා ගිය බවත් මේ වන විට වාර්තා පළවෙනවා. ඇයට පළා යෑමට උපකාර කළා යැයි පසුගියදා මඩකලපුවෙ පොලිස් නිලධාරියෙකුවත් අත්අඩංගුවට ගැනුනා. දැන් වර්තමානයේදි මාධ්‍ය වාර්තා පළවෙනවා මෙම තැනැත්තිය ඉන්දියාවේ ඉන්නවා කියලා. එහෙමනම් වර්තමාන රජයට විශාල වගකීමක් තියෙනවා මේ සාරාව ලංකාවට ගෙන්න ගන්න. ඒ පිළිබද වර්තමාන රජය ඉන්දියාවෙන් ඉල්ලීමක් කළ යුතුයි. මොකද සාරාව ගෙන්න ගත්තොත් කවුද මේකට සම්බන්ධ, කොහොමද මේක වුණේ කියලා සියලුම තොරතුරු සොයාගන්න පුලුවන්. \"\nජනාධිපති කොමිසමේ විශ්‍රාමික අභියාචනාධිකරණ විනිසුරු\n\" ඔබ නූර්දින් මොහොමඩ් කියලා කෙනෙක්ව හඳුනනවාද, ඔහු කොම්පඤ්ඤවීදිය ප්‍රදේශයේ ඉස්ලාම් පල්ලියක පිහි වගයක් සඟවාගෙන ඉදලා අසුවුණා නේද...?  \"\nපාර්ලිමේන්තු මන්ත්‍රී මුජිබර් රහුමාන්\n\" ඔව්, නුර්දින් මොහොමඩ් කියන්නේ එක්සත් ජාතික පක්ෂය නියෝජනය කරන කොළඹ නාගරික මන්ත්‍රීවරයෙක්. ඔහුව මම අවුරුදු 10 ක වගේ ඉදලා දන්නවා. නමුත් අපි ඔය සිදුවීම ගැන දන්නෙත් ඔහු අත්අඩංගුවට ගත්තට පස්සේ. ඔහු කිව්වේ දිගන සිදුවීම්වලින් පස්සේ ආරක්ෂාවට තියාගන්න කියලා තවත් පුද්ගලයෙක් ඔහුට ගෙනත් දුන්නා කියලා. නමුත් අපි ඔහුට කිව්වා ඒක සුදුසු නැහැ කියලා \"\nඅනතුරුව ජනාධිපති කොමිසම මුජිබර් රහුමාන් මන්ත්‍රීවරයාට පාර්ලිමේන්තු මන්ත්‍රී ජනාධිපති නීතිඥ ආචාර්ය විජේදාස රාජපක්ෂ මහතාගෙන් හරස් ප්‍රශ්න විමසීමට අවස්ථාව ලබාදුන්නා.\nපාර්ලිමේන්තු මන්ත්‍රී මුජිබර් රහුමාන්\n\" ඔබතුමා මීට පෙර ජනාධිපති කොමිසම හමුවේ සාක්ෂිදෙන අවස්ථාවේදි අන්තවාදයට සම්බන්ධ අයගේ නම් ලැයිස්තුවක් කියද්දී, මගේ නමත් කියලා තියෙනවා. එහෙම කිව්වේ මොනවගේ පදනමකින්ද ? \"\nපාර්ලිමේන්තු මන්ත්‍රී විජේදාස රාජපක්ෂ\n\" මම එක්කෙනෙක්ගේ නෙමේ නම් කිහිපයක්ම කිව්වා. හිස්බුල්ලා, අසාද් සාලිගේ නමුත් කිව්වා. ඒ වගේම 2016 නොවැම්බර් 18 දින මෙරට පුද්ගලයින් අන්තවාදයට සම්බන්ධ වෙනවා යැයි මම කතාවක් කළේ වගකීම් සහගතව. නමුත් හිටපු අමාත්‍ය රාජිත සේනාරත්න සහ ඔබ පමණක් මෙම ප්‍රකාශයට අභියෝග කළා. පාර්ලිමේන්තුවේ මෙවැනි වගකීම් සහගත ප්‍රකාශයක් කළාම ඒකට අභියෝග කරනවා කියන්නෙම ත්‍රස්තවාදයට අනුබලදීමක්. එවැනි හෙළිදරව් කිරීම් අභියෝගයට ලක්කිරීම තුළමයි මේ වගේ දැවැන්ත මිනිස් ජීවිත හානියක් වුනේ. ඒ කාලේ ආණ්ඩුව මගේ ප්‍රකාශය ගැන අවධානය යොමුකළානම්, පාස්කු ඉරුදින ත්‍රස්ත ප්‍රහාරයයි, ආණ්ඩු බලය අහිමිවීමයි, එක්සත් ජාතික පක්ෂය විනාශවීමයි ඔය කියන තුනම නවත්තගන්න තිබුණා \"\nසාක්ෂි ලබාදීමෙන් අනතුරුව  පිටතට පැමිණි මන්ත්‍රීවරුන් මාධ්‍ය හමුවේ අදහස් පළ කළා.",
       "URL": "https://www.hirunews.lk/251399/පාස්කු-කොමිසමේදී-විජේදාස-රාජපක්ෂ-සහ-මුජිබර්-රහුමාන්-සාක්ෂි-දෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2422"
}