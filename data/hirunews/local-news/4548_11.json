{
       "Source": "hirunews",
       "Timestamp": "Tuesday, 25 April 2017 - 11:48",
       "Headline": "ශ්‍රී ලාංකික නාවික සෙබලෙකු ඉන්දියාවේ පුහුණුවක් අතර මිය යයි",
       "News Content": "ඉන්දියාවේ කේරළ ප්‍රාන්තයේ කොචී නුවර ආසන්නයේ නාවික කදවුරක පුහුණුව ලබමින් සිටි ශ්‍රී ලාංකික නාවික සෙබලෙකු හදිසියේ ජීවිතක්ෂයට පත්වී තිබෙනවා.\n39 හැවිරිදි මෙම නාවික සෙබලා කුරුණෑගල ප්‍රදේශයේ පදිංචිකරුවෙකු බවයි නාවික හමුදා මාධ්‍ය ප්‍රකාශක වරයා සදහන් කළේ.\nකිමිදුම් අභ්‍යාසයක නිරතව සිටියදී ජලය තුළට පිවිසුණු ඔහු නැවත මතුවීමට අසමත්වීම නිසා පසුව සිදුකළ සෝදිසි මෙහෙයුමකින් සිරුර සොයා ගැනුණු බව ඉන්දීය මාධ්‍ය සදහන් කළා.\nපසුගිය අප්‍රේල් 3 වන දා සිට මෙහි පුහුණුව ලබමින් සිටි නාවික සෙබලාගේ මරණය පිළිබදව ඉන්දීය නාවික හමුදාව පරීක්ෂණ ආරම්භ කර ඇති අතර, සිරුර ඉදිරි දින දෙක තුළ ශ්‍රී ලංකාවට ගෙන්වා ගැනීමට කටයුතු කරන බව නාවික හමුදා මාධ්‍ය ප්‍රකාශකවරයා වැඩිදුරටත් සඳහන් කළා.",
       "URL": "https://www.hirunews.lk/159931/ශ්‍රී-ලාංකික-නාවික-සෙබලෙකු-ඉන්දියාවේ-පුහුණුවක්-අතර-මිය-යයි",
       "Category": "Local News",
       "Parent URL": "https://www.hirunews.lk/local-news.php?pageID=4548"
}