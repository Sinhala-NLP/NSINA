{
       "Source": "hirunews",
       "Timestamp": "Wednesday, 27 July 2022 - 12:47",
       "Headline": "මහින්දට හා බැසිල්ට එරෙහි විදෙස් ගමන් තහනම දීර්ඝ කෙරේ - ජනපති රනිල්ට අධිකරණයෙන් ලැබුණු තීන්දුව",
       "News Content": "රට මුහුණ දී තිබෙන ආර්ථික අර්බුදයට වගකිව යුතු පුද්ගලයින්ට එරෙහිව විමර්ශනයක් සිදුකරන ලෙස රජයට නියෝගයක් නිකුත් කරන්නැයි ඉල්ලා ගොනුකර ඇති මූලික අයිතිවාසිකම් පෙත්සමේ වගඋත්තරකරුවකු ලෙස නම් කර සිටින ජනාධිපති රනිල් වික්‍රමසිංහ එම නඩු කටයුත්තෙන් මුදාහැරීමට ශ්‍රේෂ්ඨාධිකරණය නියම කර තිබෙනවා.\nඒ අදාළ පෙත්සම අගවිනිසුරු ජයන්ත ජයසූරිය ප්‍රමුඛ පංච පුද්ගල ශ්‍රේෂ්ඨාධිකරණ විනිසුරු මඩුල්ලක් ඉදිරියේ අද කැඳ වූ අවස්ථාවේ දී යි.\nකෙසේ නමුත් අදාළ පෙත්සමේ වගඋත්තරකරුවකු ලෙස නම් කර සිටින ජනාධිපති රනිල් වික්‍රමසිංහට එරෙහිව පෙත්සම්කරුවන් සහනයක් අපේක්ෂා නො කරන බැවින් ඔහු මුදානහරින ලෙස පෙත්සම්කාර පාර්ශ්වය වෙනුවෙන් පෙනී සිටි ජනාධිපති නීතිඥ චන්දක ජයසුන්දර අධිකරණයෙන් ඉල්ලා සිටියා.\nජනාධිපති රනිල් වික්‍රමසිංහ ඇතුළු පිරිසක් වග උත්තරකරුවන් කරමින් මෙම පෙත්සම ගොනු කර තිබුණේ ශ්‍රී ලංකා වාණිජ මණ්ඩලයේ හිටපු සභාපති චන්ද්‍රා ජයරත්න ඇතුළු පිරිසක් විසින්.\nකෙසේ නමුත් අදාළ පෙත්සම කැඳ වූ අවස්ථාවේ දී මෙහි අනෙක් වග උත්තරකරුවන් ලෙස නම් කර සිටින හිටපු මුදල් අමාත්‍යවරුන් වන මහින්ද රාජපක්ෂ සහ බැසිල් රාජපක්ෂ යන අයට එරෙහිව නිකුත් කර ඇති විදෙස් ගමන් තහනම අගෝස්තු මස 2 වැනි දා දක්වා දීර්ඝ කිරීමට පෙත්සම කැඳ වූ පංච පුද්ගල විනිසුරු මඩුල්ල අද(27) තීරණය කරා.",
       "URL": "https://www.hirunews.lk/311078/මහින්දට-හා-බැසිල්ට-එරෙහි-විදෙස්-ගමන්-තහනම-දීර්ඝ-කෙරේ-ජනපති-රනිල්ට-අධිකරණයෙන්-ලැබුණු-තීන්දුව",
       "Category": "Local News",
       "Parent URL": "https://www.hirunews.lk/local-news.php?pageID=989"
}