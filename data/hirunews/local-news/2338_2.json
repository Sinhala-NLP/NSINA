{
       "Source": "hirunews",
       "Timestamp": "Wednesday, 11 November 2020 - 19:19",
       "Headline": "ලංගමත් ගාස්තු නංවයි - දුම්රිය ගාස්තුවල වෙනසක් නැහැ (වීඩියෝ)",
       "News Content": "ඉහළ දැමූ බස් ගාස්තුවට සමගාමීව ශ්‍රී ලංකා ගමනාගමන මණ්ඩලය ගාස්තු ඉහළ නැංවීමට තීරණය කර තිබෙනවා.\nකෙසේ වෙතත් බස් ගාස්තු ඉහළ නැංවුවද දුම්රිය ගාස්තුවල කිසිදු වෙනසක් සිදු නොකරන බවයි දුම්රිය දෙපාර්තමේන්තුව ප්‍රකාශ කළේ.\nකොරෝනා වසංගත තත්වය හමුවේ බස් රථවල ආසන ගණනට පමණක් මගීන් රැගෙන යාම හේතුවෙන් ඊයේ (10) මධ්‍යම රාත්‍රියේ සිට සියයට විස්සකින් බස් ගාස්තු ඉහළ නැංවීමට පියවර ගැනුනා.\nඑසේම මගීන් රැගෙන යාමේදී අනුගමනය කළ යුතු මාර්ගෝපදේශන මාලාවක් ද ප්‍රවාහන අමාත්‍යාංශය ඊයේ හඳුන්වා දුන්නා.\nකෙසේ වෙතත් බස් සංගම් කොළඹදී අද (11) මාධ්‍ය හමුවක් කැඳවමින් ප්‍රකාශ කළේ මෙම මාර්ගෝපදේශන මාලාව සකස් කිරීමේදී බස් හිමියන් සමඟ විශේෂ සාකච්ඡාවක් සිදු නොකළ බවයි.",
       "URL": "https://www.hirunews.lk/254504/ලංගමත්-ගාස්තු-නංවයි-දුම්රිය-ගාස්තුවල-වෙනසක්-නැහැ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2338"
}