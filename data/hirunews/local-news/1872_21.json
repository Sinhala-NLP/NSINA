{
       "Source": "hirunews",
       "Timestamp": "Sunday, 20 June 2021 - 12:52",
       "Headline": "එරාවුර් හිදී සිවිල් පුද්ගලයන් දණ ගැස්සවූ බව පැවසෙන හමුදා නිලධාරියාට සහ සැරයන්ට ස්ථාන මාරුවක්",
       "News Content": "මඩකලපුව - එරාවුර් නගරය ආසන්නයේ මිච්නගර් ප්‍රදේශයේදී සංචරණ සීමා කඩකිරීම සම්බන්ධයෙන් චෝදනා එල්ලවී සිටි පුද්ගලයන් කිහිපදෙනෙකු දණගැස්සවීමේ සිද්ධියකට අදාළව හමුදා නිලධාරියෙකු සහ සැරයන්වරයෙකු පරීක්ෂණ නිමවන තෙක් තාවකාලික ස්ථාන මාරුවක් ලබාදී තිබෙනවා.\nඅදාළ හමුදා නිලධාරියා සහ සැරයන්වරයා දැනට එරාවුර් ප්‍රදේශයේ හමුදා අනුකණ්ඩයක රාජකාරියේ නිරතවන බවයි යුද හමුදා මාධ්‍ය අංශය සඳහන් කළේ.\nඅදාළ පිරිස සංචරණ සීමා පනවා ඇති අවස්ථාවක එරාවුර් නගරයේ ආපනශාලාවක් විවෘත කර සෞඛ්‍ය මාර්ගෝපදේශ කඩකරමින් එහි රැඳී සිට තිබෙනවා.\nමීට පෙරද අවස්ථා කිහිපයකදී අදාළ වෙළඳසැලේ හිමිකරුට සහ එහි පැමිණෙන පුද්ගලයින්ට ඊට අදාළව අවවාද කර ඇත්තේ සංචරණ සීමා පනවා ඇති අවස්ථාවක වෙළඳසැළ විවෘත නොකරන ලෙසටයි.\nඑහෙත් එම අවවාද සහ උපදෙස් පිළි නොපදිමින් එම පිරිස වෙළඳසැලට පැමිණ ආහාර ලබාගෙන ඇති බවටයි වාර්තාවන්නේ.\nමේ පිළිබඳව සෞඛ්‍ය අංශ සහ ආරක්ෂක අංශ ද අවස්ථා කිහිපයකදි දැනුවත් කර ඇති අතර, ඉන් අනතුරුවයි මෙම පිරිස මාර්ගයේ දණ ගස්සවා ඇති බවට වාර්තාවන්නේ.",
       "URL": "https://www.hirunews.lk/274806/එරාවුර්-හිදී-සිවිල්-පුද්ගලයන්-දණ-ගැස්සවූ-බව-පැවසෙන-හමුදා-නිලධාරියාට-සහ-සැරයන්ට-ස්ථාන-මාරුවක්",
       "Category": "Local News",
       "Parent URL": "https://www.hirunews.lk/local-news.php?pageID=1872"
}