{
       "Source": "hirunews",
       "Timestamp": "Sunday, 23 October 2022 - 18:09",
       "Headline": "තද සුළං සහ මුහුද රළුවීම ගැන කාලගුණයෙන් අවවාදාත්මක නිවේදනයක් (වීඩියෝ)",
       "News Content": "තද සුළං සහ මුහුද රළුවීම පිළිබඳ කාලගුණ විද්‍යා දෙපාර්තමේන්තුවෙන් අවවාදාත්මක නිවේදනයක් නිකුත් කර තිබෙනවා.\nඒ බෙංගාල බොක්ක ගැඹුරු මුහුදු ප්‍රදේශ සහ අන්දමන් මුහුදේ ක්‍රියාකරන බහුදින ධීවර යාත්‍රා සඳහායි.\nඋතරු අන්දමන් මුහුද ආශ්‍රිතව පැවති පීඩන අවපාතය ගැඹුරු පීඩන අවපාතයක් දක්වා වර්ධනය වී අද උදෑසනන නැගෙනහිර මධ්‍යම බෙංගාල බොක්ක ආසන්නයේ ස්ථානගතව පැවතුණා.\nඑය වයඹ දෙසට ගමන් කර මධ්‍යම බෙංගාල බොක්ක ආශ්‍රිතව සුළි කුණාටුවක් දක්වා තවදුරටත් වර්ධනය වීමට ඉඩ ඇති බවයි කාලගුණ විද්‍යා දෙපාර්තමේන්තුව කියාසිටියේ.\nඅනතුරුව එය උතුරු ඊසාන දෙසට ගමන් කර 25 වනදා පමණ බංග්ලාදේශ වෙරළ තීරය හරහා ගමන් කිරීමට බොහෝ දුරට ඉඩකඩ පවතිනවා.\nමේ හේතුවෙන් උතුරු අක්ෂාංශ 12ත් 20ත් නැගෙනහිර දේශාංශ 85 සහ 100ත් අතර මුහුදු ප්‍රදේශවල සුළගේ වේගය පැයට කිලෝමීටර් 60ක් 70ක් පමණ විය හැකි අතර විටින් විට පැයට කිලෝමීටර් 80ක් දක්වා වැඩිවීමේ හැකියාව ද පවතිනවා.\nමෙම මුහුදු ප්‍රදේශ රළු හෝ ඉතා රළුවන අතර තද වැසි හෝ ගිගුරුම් සහිත වැසි ද ඇතිවිය හැකියි.\nමේ හේතුවෙන් අදාළ මුහුදු ප්‍රදේශවලට ලබන 25 වනදා තෙක් කාලය තුල යාත්‍රා නොකරන ලෙස ධීවර සහ නාවික ප්‍රජාවන්ට දැනුම් දෙනවා.\nදැනට මෙම මුහුදු ප්‍රදේශවල ධීවර කටයුතුවල යෙදී සිටින පිරිස වහාම ගොඩබිමට හෝ ආරක්ෂිත ස්ථානයක් වෙත පැමිණෙන ලෙසටයි දැනුම් දෙන්නේ.\nකාලගුණ විද්‍යා දෙපාර්තමේන්තුව මගින් මේ සම්බන්ධව නිකුත් කරන ඉදිරි නිවේදන පිළිබඳ අවධානය යොමු කරන ලෙසටයි ධීවර සහ නාවික ප්‍රජාවගෙන් ඉල්ලීමක් කෙරෙන්නේ.",
       "URL": "https://www.hirunews.lk/318637/තද-සුළං-සහ-මුහුද-රළුවීම-ගැන-කාලගුණයෙන්-අවවාදාත්මක-නිවේදනයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=784"
}