{
       "Source": "hirunews",
       "Timestamp": "Friday, 20 January 2023 - 7:51",
       "Headline": "ණය ප්‍රතිව්‍යුහගතකරණයට පූර්ණ සහාය දෙනවා - ඉන්දියාව",
       "News Content": "මෙරට ණය ප්‍රතිව්‍යුහගකරණයට ඉන්දියාව සූදානම් බව එරට විදේශ කටයුතු අමාත්‍ය ආචාර්ය එස්. ජයිශංකර්, විදේශ අමාත්‍ය ජනාධිපති නීතීඥ අලි සබ්රි වෙත දැනුම් දී තිබෙනවා.\nඊයේ (19) දිවයිනට පැමිණි ඉන්දීය විදේශ අමාත්‍යවරයා පස්වරුවේ විදේශ අමාත්‍යවරයා හමු වූ අවස්ථාවේ මෙම දැනුම්දීම සිදු කර ඇති බව යි වාර්තා වන්නේ.\nමෙහි දී ඉන්දීය විදේශ අමාත්‍යවරයා වැඩිදුරටත් සඳහන් කර ඇත්තේ, ශ්‍රී ලංකාවට අත්‍යවශ්‍යම මේ මොහොතේ, තවදුරටත් සහයෝගය ලබා දීමට ඉන්දියාව නො පැකිළ ව කටයුතු කරන බව යි.\nඑමෙන්ම ශ්‍රී ලංකාව තුළ විදේශ ආයෝජන වැඩි කිරීමේ වැදගත්කම පෙන්වා දී ඇති ඉන්දීය විදේශ අමාත්‍යවරයා ඒ වෙනුවෙන් උපරිම සහයෝගය ලබාදීමට ද එකඟතාව පළ කර තිබෙනවා.\nවිදේශ අමාත්‍ය ජනාධිපති නීතීඥ අලි සබ්රි සමඟ පැවති සාකච්ඡාවෙන් අනතුරු ව ට්විටර් පණිවුඩයක් නිකුත් කරමින් ඉන්දීය විදේශ අමාත්‍යවරයා සඳහන් කළේ ශ්‍රී ලංකාවේ යටිතල පහසුකම්, බලශක්ති, සෞඛය යන ක්‍ෂේත්‍රවල ඉන්දු - ශ්‍රී ලංකා සහයෝගීතාව වර්ධනය කිරීම සඳහා ශ්‍රී ලංකාවේ විදේශ අමාත්‍යවරයා සමඟ සාකච්ඡා කළ බව යි.\nඉන්දීය විදේශ අමාත්‍යවරයා අද, ජනාධිපති රනිල් වික්‍රමසිංහ, අග්‍රාමාත්‍ය දිනේෂ් ගුණවර්ධන ද හමුවීමට නියමිත යි.",
       "URL": "https://www.hirunews.lk/325455/ණය-ප්‍රතිව්‍යුහගතකරණයට-පූර්ණ-සහාය-දෙනවා-ඉන්දියාව",
       "Category": "Local News",
       "Parent URL": "https://www.hirunews.lk/local-news.php?pageID=591"
}