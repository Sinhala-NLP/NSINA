{
       "Source": "hirunews",
       "Timestamp": "Tuesday, 14 December 2021 - 18:08",
       "Headline": "GMOA එකෙන් සෞඛ්‍ය අමාත්‍යවරයාට අනතුරු ඇඟවීමක් ?",
       "News Content": "සෞඛ්‍ය අමාත්‍ය කෙහෙළිය රඹුක්වැල්ල සහ රුක්ෂාන් බෙල්ලන යන අය විසින් මෙහෙය වන වෛද්‍ය සංසදය නමැති සංගමයක් සමග නිල සාකච්ඡා ආරම්භ කර ඇති බව රජයේ වෛද්‍ය නිලධාරින්ගේ සංගමය පවසනවා.\nවෛද්‍ය සංගමය පවසන්නේ, රුක්ෂාන් බෙල්ලන හට වෛද්‍ය ආඥා පනතේ 29 වගන්තිය යටතේ වෛද්‍යවරයෙක් ලෙස හෝ ලියාපදිංචියවත් නොමැති බවයි.\nවිශේෂඥ වෛද්‍යවරුන් ඇතුළු වෛද්‍යවරුන්ගෙන් 95%ක පිරිසක් සාමාජිකත්වය දරණ රජයේ වෛද්‍ය නිලධාරීන්ගේ සංගමය වෘත්තීය සමිති ආඥා පනතේ හා ආයතන සංග්‍රහයේ පවතින නීතියට අනුව මාරුවීම් මණ්ඩලවල නීත්‍යනුකූල සාමාජිකයෙකු ද වන බව ඔවුන් නිකුත් කළ නිවේදනයේ සඳහන්.\nඑම නීත්‍යනුකූලභාවය අහෝසි කරන ලෙස රුක්ෂාන් බෙල්ලන නමැත්තා සෞඛ්‍ය ඇමතිවරයාගෙන් ඉල්ලා ඇති බවයි සෞඛ්‍ය අමාත්‍යාංශයේ නිලධාරින් විසින් රජයේ වෛද්‍ය නිලධාරින්ගේ සංගමය දැනුවත් කර ඇත්තේ.\nරුක්ෂාන් බෙල්ලන නමැත්තා හිටපු ජනාධිපති මෛත්‍රීපාල සිරිසේනගේ ජනාධිපති අපේක්ෂක සමයේ ඉතා අසභ්‍ය ලෙස මාධ්‍ය ප්‍රකාශ සිදු කිරීම නිසා වැඩ තහනමට ලක්ව පසුව රාජිත සේනාරත්න ඇමතිවරයාගේ යුගයේ නාරහේන්පිට මධ්‍යම ලේ බැංකුවේ වැඩබලන තනතුරක් හිමි කරගත් අයෙක් බවයි වාර්තා වන්නේ.\nඑහිදී පරිත්‍යාගශීලින්ගේ රුධිරය සමාගමකට අයුතු ලෙස ලබා දෙන බවට එල්ල වූ දුෂණ චෝදනා හමුවේ ඊට හිටපු රාජිත අමාත්‍යවරයා ද සම්බන්ධ බව ඔහු විසින් සිදු කළ ප්‍රකාශය මාධ්‍යවල සහ ජනාධිපති කොමිෂන් සභා වාර්තාවල සාක්ෂි ලෙස ද ඉදිරිපත් වී තිබෙනවා.\nමෑතක සිට මුරුත්තෙට්ටුවේ ආනන්ද හිමියන් සමඟ කුළුපගව කටයුතු කරන රුක්ෂාන් බෙල්ලන හෙද සභාපති හිමිනමගේ අනුශාසකත්වය යට‌තේ වෛද්‍ය සංසදයක් යැයි පැවසෙන ආයතනයක් පවත්වා ගෙන යනු ලබන අතර, එහි නිලධාරීන් කිහිපදෙනෙකු මිස සාමාජිකත්වයක් තිබේ ද යන්න පවා සැක සහිත බවයි නිවේදනයේ දැක්වෙන්නේ.\nඑවන් ආයතනයක සභාපති යැයි කියා ගන්නා වෛද්‍ය ආඥා පනතේ 29 වගන්තිය යටතේ ලියාපදිංචියවත් නැති රුක්ෂාන් බෙල්ලනගේ හඬට කන් දී වැඩකිරීමට තරම් සෞඛ්‍ය ඇමතිවරයා පහතට නොවැටිය යුතු බවයි රජයේ වෛද්‍ය නිලධාරින්ගේ සංගමය පෙන්වා දෙන්නේ.\nනිත්‍යනුකූල මාරු මණ්ඩල සාමාජිකයන් වන රජයේ වෛද්‍ය නිලධාරීන්ගේ සංගමයේ එම අයිතියට බලපෑම් කරන ඕනෑම මොහොතක දැඩි ක්‍රියාමාර්ගවලට අවතීර්ණ වීමට පසුබට නොවන බවත්, ඒ නිසා බිඳවැටෙන සෞඛ්‍ය සේවාවේ වගකීම සෞඛ්‍ය ඇමතිවරයා විසින් භාරගත යුතු බවත් වෛද්‍ය නිලධාරින්ගේ සංගමය වැඩිදුරටත් කියා සිටිනවා.",
       "URL": "https://www.hirunews.lk/291017/gmoa-එකෙන්-සෞඛ්‍ය-අමාත්‍යවරයාට-අනතුරු-ඇඟවීමක්",
       "Category": "Local News",
       "Parent URL": "https://www.hirunews.lk/local-news.php?pageID=1494"
}