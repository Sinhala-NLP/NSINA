{
       "Source": "hirunews",
       "Timestamp": "Saturday, 07 May 2022 - 14:15",
       "Headline": "පොලිස්පති යළි මානව හිමිකම් කොමිසමට කැඳවයි (වීඩියෝ)",
       "News Content": "බත්තරමුල්ල - පොල්දූව මංසන්ධියේ, අන්තර් විශ්වවිද්‍යාලයීය ශිෂ්‍ය බල මණ්ඩලය විසින් සිදු කළ විරෝධතාවට කඳුළු ගෑස් ප්‍රහාරයක් එල්ල කිරීම සම්බන්ධයෙන් මානව හිමිකම් කොමිසමේ අවධානය යොමුව තිබෙනවා.\nඑම කොමිසම සඳහන් කළේ, මේ සම්බන්ධයෙන් ඉදිරි විමර්ශන කටයුතු සිදු කිරීමට බලාපොරොත්තු වන බවයි.\nඊට අදාළව පොලිස්පතිවරයා එලඹෙන සතියේ මානව හිමිකම් කොමිසම වෙත කැඳවීමට නියමිත බව ද කොමිසම කියා සිටියා.\nපාර්ලිමේන්තු පිවිසුමේ පොල්දූව මංසන්ධියේ විරෝධතාවයේ නිරතව සිටි පිරිස පොලිස් මාර්ග බාධක ඉවත් කරමින් පාර්ලිමේන්තුව දෙසට ගමන් කිරීමට උත්සහ කිරීමත් සමග පෙරේදා සහ ඊයේ (06) පස්වරුවේ කඳුළු ගෑස් ප්‍රහාර එල්ල කිරීමටයි පොලීසිය පියවර ගත්තේ.\nඅප වාර්තාකරු සඳහන් කළේ ඒ හේතුවෙන් අරගලකරුවන්ගේ අට්ටාල සහ ඒවායේ ගබඩා කර තිබූ ආහාර ද්‍රව්‍ය ද විනාශ වී තිබූ බවයි.\nකෙසේ වෙතත් විරෝධතාකරුවන්ගෙන් කොටසක් එම ස්ථානයෙන් ඉවත් නොවූ අතර ඊයේ මැදියම් රැය ඉක්මවන තෙක්ම අඛණ්ඩව විරෝධතාවයේ නිරත වුණා.\nඒ අනුව පිරිස විසුරුවා හැරීම සඳහා යළි ජල හා කඳුළු ගෑස් ප්‍රහාර එල්ල කිරීමටයි පොලීසිය කටයුතු කළේ.\nමේ අතර බත්තරමුල්ල පොල්දූව මංසන්ධියේ පැවති උද්ඝෝෂණයට කඳුළු ගෑස් ප්‍රහාර එල්ල කිරීමට එරෙහිව ඊයේ රාත්‍රියේ ගාලු මුවදොර ජනාධිපති කාර්යාලය අසල ක්‍රියාත්මක විරෝධතාවයේදී, ජංගම දුරකථන එලි දල්වමින් විරෝධය පළ කෙරුණා.\nපවතින තත්ත්වය වහා විසඳුම් ලබා දෙන ලෙස ඉල්ලමින් ගාලු මුවදොර ජනාධිපති කාර්යාලය අසල පැවැත්වෙන විරෝධය අද 29 වන දිනටත් ක්‍රියාත්මකයි. එමෙන්ම අරලියගහ මන්දිරය ඉදිරිපිට අට්ටාල කිහිපයක පැවැත්වෙන විරෝධතාවයද තවදුරටත් අඛණ්ඩව පැවැත්වෙනවා.\nමෙම විරෝධතාවයන්ට සමගාමීව අද පෙරවරුවේ සහ ඊයේ රාත්‍රියේ හෝමාගම, කොට්ටාව, මාලඹේ, තල්දූව සහ වැලිමඩ ඇතුලු ප්‍රදේශ කිහිපයකම විරෝධතා පැවැත්වුණා.\nමාර්ගයේ ටයර් පුලුස්සමින් අද පෙරවරුවේ අනුරාධපුර නගරයේ පැවති විරෝධතාවයේදී මාර්ගය මැද සබන් භාවිත නොකර පුද්ගලයෙකු ස්නානය කරවනු ලැබුවේ සබන් ඇතුලු අත්‍යවශ්‍ය ද්‍රව්‍ය මිල ඉහල යාම හේතුවෙන් ජනතාව පත්ව සිටින අපහසුතා සංකේතවත් කරමින්.\nගාල්ල - බද්දේගම නගරයේදී ද නීතීඥවරුන් පිරිසක් ද අද පෙරවරුවේ විරෝධතා පාගමනක නිරත වුණා. එසේම කරාපිටිය ශික්ෂණ රෝහලේදී අද වෛද්‍යවරුන් සහ සෞඛ්‍ය සේවකයන් විරෝධතාවයක නිරත වුණේ ඖෂධ හිඟය ඇතුලු පවතින ගැටලු මුල් කර ගනිමිින්.\nඑමෙන්ම පවතින තත්වයන්ට විසඳුම් ඉල්ලමින් වැල්ලවාය ප්‍රදේශයේදී දේව කන්නලව්වක් සිදු කෙරුණා.\nඑමෙන්ම ගාල්ල සහ වලස්මුල්ල නගරවල විරෝධතාකරුවන් ගීතමය විශේෂාංග ඉදිරිපත් කරමින් විරෝධතාවයේ නිරතවුණා.\nමේ අතර එක්සත් ජාතික පක්ෂයේ නායක පාර්ලිමේන්තු මන්ත්‍රී රනිල් වික්‍රමසිංහගේ නිවස ඉදිරිපිට අද දෙපිරිසක් විරෝධතාවයේ නිරතවූ අතර, එක් පිරිසක් ඔහුට විරෝධය පළ කරමින් සහ අනෙක් පිරිස සහය දක්වමින් එහිදී විරෝධතාවයේ නිරතවූ බවයි අප වාර්තාකරු ප්‍රකාශ කළේ.\nවිරෝධතාවයේ නිරත වූ පිරිසට එළඹෙන අඟහරුවාදා (10) සිරිකොත පක්ෂ මූලස්ථානයේදී සාකච්ඡාවක් ලබා දී තිබෙනවා.",
       "URL": "https://www.hirunews.lk/303745/පොලිස්පති-යළි-මානව-හිමිකම්-කොමිසමට-කැඳවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1185"
}