{
       "Source": "hirunews",
       "Timestamp": "Monday, 29 July 2019 - 17:00",
       "Headline": "සහරාන්ට පුපුරණ ද්‍රව්‍ය දුන් සැකකරු, දින 90කට පසු අධිකරණයට",
       "News Content": "ජාතික තවුහිද් ජමාත් සංවිධානයේ නායක සහරාන් හෂීම් ඇතුළු ත්‍රස්තවාදීන්ට පුපුරණ ද්‍රව්‍ය සැපයූ බවට සැක පිට අපරාධ පරීක්ෂණ දෙපාර්තමේන්තුව භාරයේ සිටි සැකකරු ලබන අගෝස්තු මස 5 වනදා දක්වා රක්ෂිත බන්ධනාගාර ගත කර තිබෙනවා.\nදින 90 ක කාලයක් අපරාධ පරීක්ෂණ දෙපාර්තමේන්තුව භාරයේ සිටි සැකකරු අද කුලියාපිටිය මහේස්ත්‍රාත් ජනනි එස් විජේතුංග හමුවට ඉදිරිපත් කිරීමෙන් අනතුරුවයි මෙලෙස රක්ෂිත බන්ධනාගාර ගත කර ඇත්තේ.\nඅපරාධ පරීක්ෂණ දෙපාර්තමේන්තුව අධිකරණය හමුවේ කියා සිටියේ සැකකරු මැයි මස 6 වනදා අත්අඩංගුවට ගෙන ආරක්ෂක අමාත්‍යවරයාගේ අනුමැතිය සහිතව රදවාගෙන ප්‍රශ්න කළ බවයි.\nඑමෙන්ම, පාස්කු ඉරිදා ත්‍රස්ත ප්‍රහාරය සම්බන්ධයෙන් වැල්ලම්පිටිය තඹ කර්මාන්තශාලාවේ සේවය කරමින් සිටියදී අත්අඩංගුවට ගැණුනු 10වන සැකකරු වන කරුපයියා රාජේන්ද්‍රන් හෙවත් අබ්දුල්ලා නැමැත්තා ද ලබන මස 9 වනදා දක්වා යලි රක්ෂිත බන්ධනාගාර ගත කෙරුණා.\nඒ, ඊට අදාළ නඩුව කොළඹ ප්‍රධාන මහේස්ත්‍රාත් අධිකරණයේදී අද කැදවූ අවස්ථාවේදියි.\nමේ අතර, පාස්කු ඉරිදා ත්‍රස්ත ප්‍රහාරයෙන් ජීවිතක්ෂයට පත්වූ තම පාසලේ දරුවන් වෙනුවෙන් දිව්‍ය පූජා යාගයක් අද මීගමුව - ආවේ මරියා කන්‍යාරාමයේදී පැවැත්වුණා. කටුවාපිටිය ශාන්ත සෙබස්තියන් දේවස්ථානයට එල්ල වූ ත්‍රස්ත ප්‍රහාරය හේතුවෙන් වැඩිම සිසුන් පිරිසක් ජීවිතක්ෂයට පත්ව තිබුණේ මීගමුව ආවේ මරියා කන්‍යාරාමයේයි.",
       "URL": "https://www.hirunews.lk/221264/සහරාන්ට-පුපුරණ-ද්‍රව්‍ය-දුන්-සැකකරු-දින-90කට-පසු-අධිකරණයට",
       "Category": "Local News",
       "Parent URL": "https://www.hirunews.lk/local-news.php?pageID=3223"
}