{
       "Source": "hirunews",
       "Timestamp": "Sunday, 11 October 2020 - 12:39",
       "Headline": "සෞඛ්‍යාරක්ෂිත ක්‍රමවේදයට අනුව ශිෂ්‍යත්ව විභාගය සාර්ථකව - සිසුන්ගේ පැමිණීම ප්‍රශස්ත මට්ටමක",
       "News Content": "කොරෝනා වසංගතයේ බලපෑම හමුවේ අද පැවැත්වෙන පහ ශ්‍රේණිය ශිෂ්‍යත්ව විභාගය දිවයින පුරා මධ්‍යස්ථාන 2,936 කදී මේ වනවිට සාර්ථකව පැවැත්වුණු  බව විභාග කොමසාරිස් ජනරාල් සනත් පූජිත ප්‍රකාශ කළා.\nඒ, සෞඛ්‍ය අංශ ලබාදී ඇති සෞඛ්‍යාරක්ෂිත ක්‍රමවේදවලට අනුවයි.\nවිභාගය පෙරවරු 9.30 ට ආරම්භ කෙරුණු අතර, ඒ සඳහා සිසුන්ගේ පැමිණීම ප්‍රශස්ත මට්ටමක පැවතුණු බවයි විභාග කොමසාරිස් ජනරාල්වරයා ප්‍රකාශ කළේ.\nවිභාගය සඳහා පැමිණි සිසුන්ට අවශ්‍ය ප්‍රවාහන පහසුකම් සළසා දීමට විශේෂ සැළැස්මක් අද ක්‍රියාත්මක වනවා.\nවිභාගයට පෙනී සිටීම සඳහා සිසුන් සෞඛ්‍යාරක්ෂක ක්‍රමවේද අනුගමනය කරමින් කල්වේලා ඇතිව විභාග මධ්‍යස්ථාන වෙත පැමිණෙන අයුරු නිරීක්ෂණය කළ බවයි අප වාර්තාකරුවන් ප්‍රකාශ කළේ.\nඑමෙන්ම සෞඛ්‍යාරක්ෂිත ක්‍රමවේදවලින් බැහැරව දෙමාපියන් රැස්ව සිටිනු අයුරු නිරීක්ෂණය වූ අවස්ථා කිහිපයක් දක්නට ලැබුණු බවද අප වාර්තාකරුවන් සඳහන් කළා.\nඇඳිරි නීතිය පනවා ඇති ගම්පහ දිස්ත්‍රික්කය තුළ විශේෂ විභාග මධ්‍යස්ථාන 12ක් ස්ථාපනය කර තිබූ අතර, ගම්පහ දිස්ත්‍රික්කයේ සිට වෙනත් ප්‍රදේශවල පිහිටි විභාග මධ්‍යස්ථානවලදී විභාගයට පෙනී සිටීමට නියමිතව සිටි සිසුන් සඳහාද මෙම විශේෂ විභාග මධ්‍යස්ථාන වෙන්කර තිබුණා.\nඑමෙන්ම නිරෝධානයට ලක්වන ගම්පහ දිස්ත්‍රික්කයේ සිසුන් සඳහාද වෙනම විභාග ශාලාවක් ස්ථාපිත කර තිබුණා.\nපහ ශ්‍රේණිය ශිෂ්‍යත්ව විභාගය සඳහා විභාග මධ්‍යස්ථාන වෙත පැමිණීමේදී මෙන්ම ඉන් පිටත්ව යාමේදී ලබාදී ඇති සෞඛ්‍ය උපදෙස් අනුව සිසුන් නිවෙස් වෙත යළි රැගෙන යාමට කටයුතු කළ යුතු බවයි විභාග කොමසාරිස් ජනරාල් සනත් පූජිත සිසුන්ගේ ඉල්ලා සිටියේ.\nමේ අතර පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ සඳහන් කළේ හෙටින් ආරම්භවන උසස් පෙළ විභාග සඳහා පෙනී සිටින සිසුන් සහ ඔවුන්ගේ දෙමව්ව්පියන්ද නිසි සෞඛ්‍යාරක්ෂක ක්‍රමවේද පිළිබඳ අවධානය යොමු කළ යුතු බවයි.",
       "URL": "https://www.hirunews.lk/252289/සෞඛ්‍යාරක්ෂිත-ක්‍රමවේදයට-අනුව-ශිෂ්‍යත්ව-විභාගය-සාර්ථකව-සිසුන්ගේ-පැමිණීම-ප්‍රශස්ත-මට්ටමක",
       "Category": "Local News",
       "Parent URL": "https://www.hirunews.lk/local-news.php?pageID=2396"
}