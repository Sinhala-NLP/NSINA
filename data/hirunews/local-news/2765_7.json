{
       "Source": "hirunews",
       "Timestamp": "Wednesday, 29 April 2020 - 19:13",
       "Headline": "අත්අඩංගුවට ගැනීම වළක්වන්නැයි ඉල්ලා බදියුදීන්ගෙන් ශ්‍රේෂ්ඨාධිකරණයට පෙත්සමක්",
       "News Content": "තමන්ව අත්අඩංගුවට ගැනීම වළක්වාලන අතුරු තහනම් නියෝගයක් නිකුත් කරන ලෙස ඉල්ලා හිටපු අමාත්‍ය රිෂාඩ් බදියුදීන් ශ්‍රේෂ්ඨාධිකරණය වෙත මූලික අයිතිවාසිකම් පෙත්සමක් ගොනුකර තිබෙනවා.\nඒ, පසුගිය ජනාධිපතිවරණය පැවති දිනයේ පුත්තලමේ වෙසෙන අවතැන්වූවන් ශ්‍රී ලංගම බස් රථ යොදවා මන්නාරම දිස්ත්‍රික්කයට ප්‍රවාහනය කර රාජ්‍ය මුදල් අවභාවිත කළ බවට ඔහුට එරෙහිව අපරාධ පරීක්ෂණ දෙපාර්තමේන්තුව සිදුකරන පරීක්ෂණයට අදාළවයි.\nමේ සම්බන්ධයෙන් හිටපු අමාත්‍යවරයා පසුගියදා එම දෙපාර්තමේන්තුවට ප්‍රකාශයක්ද ලබාදුන්නා.\nනියමිත ක්‍රියා පටිපාටියට අනුව අවතැන්වූවන් ප්‍රවාහනය කර ඇති බවට පෙන්වා දී ඇති ඔහු නීතිපතිවරයා, වැඩබලන පොලිස්පතිවරයා, අපරාධ පරීක්ෂණ දෙපාර්තමේන්තුවේ නියෝජ්‍ය පොලිස්පතිවරයා සහ එහි අධ්‍යක්‍ෂවරයා ඇතුලූ හත්දෙනෙකු පෙත්සමෙන් වගඋත්තරකරුවන් ලෙස නම් කර තිබෙනවා.",
       "URL": "https://www.hirunews.lk/239717/අත්අඩංගුවට-ගැනීම-වළක්වන්නැයි-ඉල්ලා-බදියුදීන්ගෙන්-ශ්‍රේෂ්ඨාධිකරණයට-පෙත්සමක්",
       "Category": "Local News",
       "Parent URL": "https://www.hirunews.lk/local-news.php?pageID=2765"
}