{
       "Source": "hirunews",
       "Timestamp": "Friday, 09 March 2018 - 21:15",
       "Headline": "මහනුවර සිද්ධිය ගැන භික්ෂූන් වහන්සේලාගේ සහ පූජකවරුන්ගේ අදහස්",
       "News Content": "මහනුවර ප්‍රදේශයේ හටගත් නොසන්සුන්කාරී සිද්ධිය සම්බන්ධයෙන් භික්ෂූන් වහන්සේ ප්‍රධාන සර්ව ආගමික පූජකවරුන් මාධ්‍ය වෙත අදහස් පළ කර සිටියා.\nඉතා සුළු සිද්ධියක් ලෙස බිහිවූ මෙය බාහිරව පවතින යම් යම් බලවේගවල ආධාරයෙන් විශාල සිද්ධියක් ලෙස ඉස්මතු කිරීමට උත්සාහ දරා ඇති බවයි ආගමික සමුළුව සංවිධානයේ සම ලේකම් මහාචාර්ය පූජ්‍ය ඉත්තෑපානේ ධම්මාලංකාර හිමියන් කියා සිටියේ.\nඑවන් කටයුතුවලට ඉඩදිය නොහැකි බවද කොළඹ අද පැවති මාධ්‍ය හමුවකදී උන්වහන්සේ  ප්‍රකාශ කළා.\nමෙම මාධ්‍ය හමුවේදී අගරදගුරු මැල්කම් කාදිනල් රංජිත් හිමිපාණන් කියා සිටියේ අතීතයේ පටන් ද්‍රවිඩ සහ මුස්ලිම් ජනතාව, සිංහල ජනතාවත් සමග සමඟින් කටයුතු කළ අතර, ජාතිභේද පවත්වා ගැනීම නුසුදුසු බවයි.\nආගමික සමුළුව සංවිධානයේ සාමාජික ජාවිඞ් යුසුෆ් ද මෙහිදී අදහස් දැක්වූවා.\nඔහු කියා සිටියේ මෙම සිද්ධිය ජන කොටස් දෙකක් අතර ඇතිවූ සිද්ධියක් නොව එක් ජන කොටසකට සුළු දුෂ්ඨ බලවේගවලින් එල්ලවූ සිද්ධියක් බවයි.\nපූජ්‍ය මාවරලේ භද්දිය හිමියන් අද මාධ්‍ය වෙත ප්‍රකාශ කළේ මෙම සිද්ධියත් සමග සිදුවූ දේපළ හානිය පියවීම සඳහා වියදම් වන්නේ මහජනතාවගේම මුදල් බවයි. එමෙන්ම සුළු ආස්වාදයක් ලැබෙන මෙවන් සිද්ධිවලින් අවසානයේ සැමට නරක පාඩම් ලැබෙන බවද උන්වහන්සේ සඳහන් කළා.\nකොළඹ අද පැවති තවත් මාධ්‍ය හමුවකදී පූජ්‍ය මුරුත්තෙට්ටුවේ ආනන්ද හිමියන් සඳහන් කළේ ආණ්ඩුවේ සංහිඳියාව මාධ්‍යවලට පමණක් සීමාවී ඇති බවයි.\nඑමෙන්ම රාවණා බලය සංවිධානයේ මහ ලේකම් පූජ්‍ය ඉත්තෑකන්දේ සද්ධාතිස්ස හිමියන් ද  කොළඹ පැවති තවත් මාධ්‍ය හමුවකදී අදහස් පළ කළා.\nඑහිදී උන්වහන්සේ කියා සිටියේ ලංකාවේ සම්පත් සම්පූර්ණයෙන්ම අත්පත් කරගැනීමේ ඩයස් පෝරාවේ වුවමනාව වන බැවින් ඒ සඳහා ඔවුන්ගේ ඉත්තන් පාවිච්චි කරමින් සිටින බවයි.\nමෙහිදී උන්වහන්සේ වැඩිදුරටත් කියා සිටියේ මාධ්‍ය ආයතනයක් වෙන්දේසි කිරීමේදී වැඩිම ලන්සුව තැබූ ලංකාවේ ව්‍යාපාරිකයාට එය ලබා නොදී විදේශීය සමාගමකට එය පැවරීමේ උත්සහයක් පවතින බවයි.\nඑමෙන්ම විදේශීය සමාගමකට ශ්‍රී ලංකාවේ  කොටස් මිලදී ගත හැක්කේ සියයට 40 ක් පමණක් වන අතර, එම නීතිය කැබිනට් පත්‍රිකාවක් හරහා වෙනස් කර අදාළ විදේශීය සමාගමට ලබාදීමේ වැඩපිළිවෙල මේ වනවිට ක්‍රියාත්මක වෙමින් පවතින බවද පූජ්‍ය ඉත්තෑකන්දේ සද්ධාතිස්ස හිමියන් අවධාරණය කළා.",
       "URL": "https://www.hirunews.lk/185528/මහනුවර-සිද්ධිය-ගැන-භික්ෂූන්-වහන්සේලාගේ-සහ-පූජකවරුන්ගේ-අදහස්",
       "Category": "Local News",
       "Parent URL": "https://www.hirunews.lk/local-news.php?pageID=4045"
}