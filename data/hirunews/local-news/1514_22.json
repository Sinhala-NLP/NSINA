{
       "Source": "hirunews",
       "Timestamp": "Monday, 06 December 2021 - 8:17",
       "Headline": "ප්‍රියන්ත කුමාරගේ ඝාතනය පිළිබඳ පාකිස්තානු අක්ෂි වෛද්‍යවරයෙක් සංවේදී වෙයි",
       "News Content": "ශ්‍රී ලාංකිකයන්  අපට ඇස් 35,000ක් පරිත්‍යාග කර තිබුණ ද අපට පෙනීම නැති වී තිබෙනවා.\nපාකිස්තානයේ ප්‍රමුඛතම අක්ෂි වෛද්‍යවරයෙක් කියයි.\nමෙරටින් ලොව විවිධ රටවලට සිදු කෙරෙන අක්ෂි දාන ක්‍රියාවලිය තුළ දී ශ්‍රී ලංකාවෙන් වැඩි ම අක්ෂි දන් දෙන රට වන්නේ පාකිස්තානයයි.\nමේ අනුව 1967 වර්ෂයේ සිට අවම වශයෙන් ඇස් 35,000ක් ලැබී ඇති බව එරට ප්‍රමුඛතම අක්ෂි වෛද්‍යවරයකු වන වෛද්‍ය නියාස් බ්‍රෝහි පවසනවා.\nනමුත් එලෙස ලැබුණු ඇස්වලින් සිය වර්ගයා නිවැරදි දැක්මක් ඇතිකර නොගැනීම අතිශය ඛේදජනක සිදුවීමක් බවයි ඔහු අවධාරණය කරන්නේ.\nපසුගිය සිකුරා දා සියල්ට්හි සිදු වූ මිනිසත්කමට නිගාදෙන ම්ලේච්ඡ ප්‍රහාරය හේතුවෙන් ශ්‍රී ලාංකිකයෙකු මියගිය පුවත දැනගැනීමෙන් තමන් අතිශය ලජ්ජාවට පත් වූ බවත් ඒ මොහොතේ තම හිස සඟවා ගන්නට තැනක් සෙවූ බවත් ඔහු පවසනවා.\nමෙම පරිනත විශේෂඥ වෛද්‍යවරයා ශ්‍රී ලංකා අක්ෂිදාන සංගමයේ පාකිස්තාන නියෝජිතයා ලෙස වසර ගණනාවක් කටයුතු කර තිබෙනවා.\nපසුගිය සිකුරා දා ශ්‍රී ලාංකිකයකු වන ප්‍රියන්ත කුමාරට සියල්කොට්හි දී අන්තවාදී මැර පිරිසක්  විසින් එල්ල කළ කෲර ප්‍රහාරය හේතුවෙන් සිදු වූ මරණය සම්බන්ධයෙන් නියාස් බ්‍රෝහී සිය ශෝකය ශ්‍රී ලංකා අක්ෂිදාන සංගමයට ලිඛිතව දන්වා තිබෙනවා.\nකරච්චි හි සුප්‍රසිද්ධ ස්පෙන්සර් අක්ෂි රෝහලේ හිටපු ප්‍රධානියෙකු වන බ්‍රෝහි මේ වනවිට අක්ෂි කෝනියා බද්ධ කිරීම් රාශියක් සිදු කර ඇති වෛද්‍යවරයෙක්.\nපාකිස්තානයේ ඩිජිටල් නාලිකාවක් වෙත අදහස් දක්වමින් ඔහු පැවසුවේ ශ්‍රී ලංකාව ලෝකයේ විවිධ රටවලට කෝනියා 83,200ක් පරිත්‍යාග කර ඇති බවයි.\nවෛද්‍ය බ්‍රෝහි කියා සිටින්නේ, එලෙස ශ්‍රී ලංකාවේ කෝනියා පරිත්‍යාගවලින් 40%ක් ලබාගෙන ඇති විශාලතම ප්‍රතිග්‍රාහකයා පාකිස්තානය බවයි.\n1967 වසරේ සිට ශ්‍රී ලංකා අක්ෂිදාන සංගමය විසින් පකිස්ථානයට අක්ෂි කෝනියා 35,000ක් පරිත්‍යාග කර ඇති බවද ඔහු පැවසුවා.\nමෙහිදී වෛද්‍ය බ්‍රෝහී සියල්කොට් සිද්ධිය පිළිබඳ  නැවත වරක් සංවේදී වෙමින් පැවසුවේ “ශ්‍රී ලාංකිකයා අපට ඇස් දන් දුන්නා, නමුත් අපට පෙනීම නැති වී ඇත” යනුවෙන්.",
       "URL": "https://www.hirunews.lk/290142/ප්‍රියන්ත-කුමාරගේ-ඝාතනය-පිළිබඳ-පාකිස්තානු-අක්ෂි-වෛද්‍යවරයෙක්-සංවේදී-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1514"
}