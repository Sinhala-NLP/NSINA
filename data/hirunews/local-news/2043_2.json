{
       "Source": "hirunews",
       "Timestamp": "Sunday, 04 April 2021 - 7:36",
       "Headline": "හෙරොයින් සහ ගංජා සමග සැකකරුවන් 9ක් අත්අඩංගුවට",
       "News Content": "ප්‍රදේශ කිහිපයකදී පොලිසිය සිදුකළ මෙහෙයුම්වලින් හෙරොයින් සහ ගංජා සමග පුද්ගලයන් 9 දෙනෙකු අත්අඩංගුවට ගෙන තිබෙනවා.\nපොලිස් විශේෂ කාර්ය බලකාය විසින් බෙලිඅත්ත ප්‍රදේශයේදී කළ වැටලීමකදී හෙරොයින් ග්‍රෑම් 21ක් සමග පුද්ගලයෙකු අත්අඩංගුවට ගත් බවයි පොලිසිය සඳහන් කළේ.\nපෑලියගොඩ කොට්ඨාශ අපරාධ විමර්ශණ ඒකකය මගින් බියගම සියඹලාපේ ප්‍රදේශයේදී ගංජා කිලෝ 88ක් සමග සැකකරුවන් දෙදෙනෙකු අත්අඩංගුවට ගනු ලැබුවා.\nමෝදර පොලිසියේ නිලධාරීන් විසින් උස්වැටකෙයියාව ප්‍රදේශයේදී හෙරොයින් ග්‍රෑම් 20ක් සමග 39 හැවිරිදි අයෙක් ද අත්අඩංගුවට ගෙන ඇති බවයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ කියාසිටියේ.\nකලුතර අපරාධ කොට්ඨාශය විසින් අලුත්ගම ප්‍රදේශයේදී හෙරොයින් ග්‍රෑම් 10ක් සහ ගංජා ග්‍රෑම් 300ක් සමග මග්ගොන ප්‍රදේශයේ පදිංචි 27 හැවිරිදි සැකකරුවෙකු ද අත්අඩංගුවට ගෙන තිබෙනවා.\nහලාවත කොට්ඨාශ දූෂණ මර්දන ඒකකය මගින් හෙරොයින් ග්‍රෑම් 8ක් සමග පුද්ගලයන් 4 දෙනෙකු ද අත්අඩංගුවට ගෙන ඇති බවයි පොලිස් මාධ්‍ය ප්‍රකාශකවරයා සඳහන් කළේ.\nනීති විරෝධී මත්ද්‍රව්‍ය සම්බන්ධයෙන් මහජනතාවට 1997 අංකය ඔස්සේ පොලිසියට තොරතුරු ලබාදිය හැකි අතර සාර්ථක තොරතුරු ලබාදෙන අයට මුදල් ත්‍යාග ලබාදෙන බව ද අජිත් රෝහණ මහතා කියාසිටියා.",
       "URL": "https://www.hirunews.lk/267441/හෙරොයින්-සහ-ගංජා-සමග-සැකකරුවන්-9ක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=2043"
}