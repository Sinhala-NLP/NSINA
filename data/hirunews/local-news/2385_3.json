{
       "Source": "hirunews",
       "Timestamp": "Saturday, 17 October 2020 - 13:07",
       "Headline": "නරක් වූ ටින්මාලු තොගයක් නිසා බංගදෙණිය ප්‍රදේශයේ ජනතාව අපහසුතාවට (වීඩියෝ)",
       "News Content": "බංගදෙණිය ප්‍රදේශයට බැහැර කර ඇති නරක් වූ ටින්මාලු තොගයක් නිසා ප්‍රදේශවාසීන් දැඩ් අපහසුතාවයකට පත්ව තිබෙනවා.\nමෙම ටින්මාලු තොගය බැහැර කර ඇත්තේ පශු සම්පත් මණ්ඩලයේ ගොවිපළට අයත් භූමියකටයි.\nපුත්තලම - කොළඹ ප්‍රධාන මාර්ගයේ බංගදෙණිය කෘෂිකර්ම දෙපාර්තමේන්තුවේ හෙළ බොජුන් හළ ආසන්නයේම පශු සම්පත් සංවර්ධන මණ්ඩලයට අයත් මාටින් ගොවිපල පිහිටා තිබෙනවා.\nඑම ගොවිපලට සත්ව ආහාර ලෙස ගෙන ආ ටින්මාලු කන්ටේනරයක් හේතුවෙන් ප්‍රදේශය පුරා දින කිහිපයකට සිට දුර්ගන්ධයන් පවිතන බවයි ප්‍රදේශවාසීන් පවසන්නේ.\nපවතින අධික දුර්ගන්ධය හේතුවෙන් කෘෂිකර්ම දෙපාර්තමේන්තුවේ හෙළ බොජුන් හලේ ව්‍යාපාරික කටයුතු වලටත් බාධා එල්ල වී තිබෙනවා.\nබොජුන් හලේ ව්‍යාපාරිකයින් සිදු කළ දැනුම් දීමකට අනුව මෙම ස්ථානයට හලාවත පොලීසියද පැමිණියා.\nඑහිදී පොලීසිය කළ දැනුම් දීමකට අනුව ටින් මාලු තොගය වලදැමීමටයි කටයුතු කළේ.\nනමුත් එම ප්‍රදේශයේ තවමත් දුර්ගන්ධය හමන නිසා බොජුන්හලේ ව්‍යාපාරිකයින්,ප්‍රදේශවාසීන් සහ පරිසර සංවිධාන එක්ව අදත් හලාවත පොලීසියේ පැමිණිල්ලක් සිදු කිරීමට නියමිත බව අප වාර්තාකරු සඳහන් කළා.\nමේ පිළිබඳව ශ්‍රී ලංකා රේගුවේ මධ්‍යම අපහරණ අංශයෙන් අප කළ විමසීමකදී එහි ප්‍රකාශිකාවක් සඳහන් කළේ සත්ව ආහාර ලෙස යොදා ගත හැකි ද්‍රව්‍ය තමන් වෙත ලබා දෙන ලෙස පශු සම්පත් සංවර්ධන මණ්ඩලය මගින් කර තිබූ ඉල්ලීමකට\nඅනුව ටින්මාලු කන්ටේනර් දෙකක් එම ස්ථානයට යොමු කළ බවයි.\nඇය වැඩි දුරටත් සඳහන් කළේ එම කන්ටේනර් විවෘත්ත කිරීම සිදු කරන්නේ රේගු නිලධාරීන්ගේ අධීක්ෂණය යටතේ අදාල ස්ථානයට ගෙන යාමෙන් අනතුරුව බවයි.\nඑහිදී එක් කන්ටේනරයක තිබූ ටින්මාලු සත්ව ආහාර ලෙස භාවිතයට ගත නොහැකි තත්ත්වයට පත්ව තිබූ බව හෙලි වී තිබෙනවා.\nඑබැවින් එම ටින් මාලු තොගය මහජන සෞඛ්‍ය පරීක්ෂකවරුන්ගේ උපදෙස් අනුව වලදැමීමට උපදෙස් දුන් බවයි ඇය සඳහන් කළේ.",
       "URL": "https://www.hirunews.lk/252717/නරක්-වූ-ටින්මාලු-තොගයක්-නිසා-බංගදෙණිය-ප්‍රදේශයේ-ජනතාව-අපහසුතාවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2385"
}