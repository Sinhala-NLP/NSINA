{
       "Source": "hirunews",
       "Timestamp": "Sunday, 28 January 2018 - 6:51",
       "Headline": "ධර්මසේන පතිරාජ දිවි සිනමාවට සමුදෙයි",
       "News Content": "සම්මානලාභී ප්‍රවීන සිනමාවේදී ධර්මසේන පතිරාජ වයස අවුරුදු 74 ක්ව සිටියදී ඊයේ රාත්‍රියේ අභාවප්‍රාප්ත වී තිබෙනවා.\nඔහු මහනුවර පෞද්ගලික රෝහලකදී මෙලෙස අභාවප්‍රාප්ත වූ බවයි පවුලේ සාමාජිකයෙකු සඳහන් කළේ.\nසිංහල සිනමාවේ පෙරළිකාර යුගය නියෝජනය කළ ධර්මසේන පතිරාජ සතුරෝ කෙටි චිත්‍රපටයෙන් සිනමාවට පිවිස අහස් ගව්ව තුළින් එහි සිය සළකුණ සනිටුහන් කිරීමට සමත්වුණා.\n1975 වසරේදී ඔහු නිර්මාණය කළ එයා දැන් ලොකු ළමයෙක් චිත්‍රපටයට 9 වන මොස්කව් ජාත්‍යන්තර චිත්‍රපට උළෙලේදී සම්මාන හිමිවූ අතර, කීර්තිමත් වැනිස් චිත්‍රපට උළෙලේදීද ප්‍රදර්ශනය කෙරුණා.\nඔහුගේ බඹරු ඇවිත් චිත්‍රපටයද මොස්කව්, වැනිස් සහ ලොස් ඇන්ජලිස් සිනමා උළෙලවලදී ප්‍රසාදයට ලක්වූ අතර, ඊට ජනාධිපති සම්මාන ද හිමිවීම විශේෂත්වයක්.\nමහනුවර ධර්මරාජ විද්‍යාලයේ ආදි ශිෂ්‍යයෙකු වන ධර්මසේන පතිරාජ  ඕස්ට්‍රේලියාවේ මොනෑෂ් විශ්වවිද්‍යාලයෙන් බෙංගාලි සිනමාව පිළිබඳ ආචාර්ය උපාධියක්ද හිමිකරගෙන තිබෙනවා.",
       "URL": "https://www.hirunews.lk/182219/ධර්මසේන-පතිරාජ-දිවි-සිනමාවට-සමුදෙයි",
       "Category": "Local News",
       "Parent URL": "https://www.hirunews.lk/local-news.php?pageID=4105"
}