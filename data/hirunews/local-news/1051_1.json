{
       "Source": "hirunews",
       "Timestamp": "Saturday, 02 July 2022 - 20:03",
       "Headline": "සෞඛ්‍ය වෘත්තීය සමිතිවලින් පොලීසියට චෝදනාවක්  (වීඩියෝ)",
       "News Content": "සෞඛ්‍ය කාර්ය මණ්ඩලය වෙනුවෙන් වෙන්කර ඇති ඉන්ධන පිරවුම්හල් වලදී පොලිස් නිලධාරින්ට හා ඔවුන්ගේ පෞද්ගලික වාහනවලට ඉන්ධන ලබා ගැනීමේ ජාවාරමක් ක්‍රියාත්මක බවට සෞඛ්‍ය වෘත්තීය සමිති චෝදනා කරනවා.\nපවුල් සෞඛ්‍ය සේවා සංගමයේ සභාපතිනි දේවිකා කොඩිතුවක්කු කියා සිටියේ පොලිස් නිලධාරින් පමණක් ඉන්ධන පිරවුම්හල් රාජකාරිවල යෙදවීමෙන් වළකින ලෙස ඉල්ලා සිටින බවයි.\nවැලිගම නගරයේ අයි.ඕ.සී. පිරවුම්හලේ අද දිනයේ පොලිස් නිලධාරින්ට ප්‍රමුඛතාව මත ඉන්ධන ලබාදීමේදී පෝලිම්වල සිටි ජනතාව ඊට විරෝධය පළ කර තිබෙනවා.\nමේ අතර, ලංකා අයි.ඕ.සී. සමාගම ඇණවුම් කළ ඩීසල් සහ පෙට්‍රල් මෙටි්‍රක් ටොන් 90,000 ක් රැගත් නෞකා 3 ක් ඉදිරියේදී දිවයිනට ළඟාවීමට නියමිත බව එම සමාගමේ කළමනාකාර අධ්‍යක්ෂ මනෝජ් ගුප්තා ප්‍රකාශ කළා.\nමෙට්‍රික් ටොන් 30,000 බැගින් වූ අදාළ නෞකාවලින් පළමු නෞකාව ලබන 13 වනදා සහ 15 වනදා අතර සහ දෙවන නෞකාව ලබන 29ත් 30 ත් අතර පැමිණෙන බවයි ඔහු කියා සිටියේ.\nඑසේම, එහි තුන්වන නෞකාව ලබන මස 15 වනදා දිවයිනට පැමිණිමට නියමිත බව ද ලංකා අයි.ඕ.සී. සමාගමේ කළමනාකාර අධ්‍යක්ෂවරයා දැනුම් දුන්නා.\nමීට අමතරව, මෙරට රබර් නිෂ්පාදකයින් හා අපනයනකරුවන් පිරිසක් සහ ලංකා අයි.ඕ.සී. සමාගමේ කළමනාකාර අධ්‍යක්ෂ මනෝජ් ගුප්තා අතර හමුවක් ඊයේ පවත්වා ඇති අතර එහිදී ඔවුන්ගේ ඉන්ධන ගැටලුව සම්බන්ධයෙන් සාකච්ඡා කර තිබෙනවා.\nඅපනයන සැකසුම් මධ්‍යස්ථානවල පිරවුම්හල් ස්ථාපනය කිරීම හා ඔවුන් වෙනුවෙන් කුඩා ප්‍රමාණයේ ජංගම පිරවුම්හල් ක්‍රියාත්මක කළ හැකි බවයි ලංකා අයි.ඕ.සී සමාගමේ කළමනාකාර අධ්‍යක්ෂවරයා සිය ට්විටර් පණිවුඩයක් නිකුත් කරමින් සඳහන් කළේ.\nවිභාග කොමසාරිස් ජනරාල් එල්.එම්.ඩී. ධර්මසේන ප්‍රකාශ කළේ උද්ගතවී ඇති ඉන්ධන අර්බුදය හමුවේ සාමාන්‍ය පෙළ විභාගයේ පිළිතුරු පත්‍ර ඇගයීමේ දෙවන අදියරේ කටයුතු තාවකාලිකව නතර කළ බවයි.\nඉන්ධන නොමැතිවීමෙන් ඛනිජ තෙල් නීතිගත සංස්ථාවේ පිරවුම්හල් සියයට 90 ක ප්‍රතිශතයක් වසා දමා ඇති පසුබිමක මේ වනවිට ඉන්ධන නිකුත් කරන ලංකා අයි.ඕ.සී පිරවුම්හල් අසල ජනතාව මේ වනවිටත් ඉතා වැඩි වශයෙන් පෝලිම්වල රැදී සිටිනවා.\nදිගු වේලාවක් පෝලිම්වල රැදී සිටීම හේතුවෙන් ජනතාව අතර ද ගැටුම් ඇති වන ආකාරය තවමත් නිරීක්ෂණය කළ හැකියි.\nඉන්ධන ගැටලුව මුල් කර ගෙන මොරටුව ප්‍රදේශයේදී ආරක්ෂක අංශ හා ජනතාව අතර උණුසුම් තත්ත්වයක් හට ගෙන තිබුණා.\nමේ අතර, අයි.ඕ.සී. ඉන්ධන පිරවුම්හලක් වෙත ඩීසල් ලීටර් 13,200 ක් රැගෙන යමින් තිබූ බවුසර් රථයක් අද අලුයම හංවැල්ල පූගොඩ මාර්ගයේ ගිරිදර නගරය ආසන්නයේදී මාර්ගයෙන් ඉවතට පැන පෙරලීමෙන් අනතුරක් සිදුවුණා.\nකෙසේ වෙතත්, අනතුරෙන් අදාළ ඩීසල් තොගයට හානියක් සිදුව නැහැ.\nජා-ඇල නගර සභාවේ කසල ප්‍රවාහනය කරන ට්‍රැක්ටර් රථවල තිබු ඩීසල් තොගයක් කිසියම් පිරිසක් විසින් අද අලුයම සොරා ගැනීමේ පුවතක් වාර්තා වුණා.\nඒ සම්බන්ධයෙන් විමර්ශනයක් සිදුකරන බවයි ජාඇල නගර සභාවේ නාගරික ලේකම් දේවිකා සමරවික්‍රම කියා සිටියේ.\nඉන්ධන අර්බුදය නිසා තේ කර්මාන්තශාලාවල කටයුතුවලට ද බාධා මතුව ඇති බැවින් ඊට කඩිනමින් විසඳුමක් ලබාදිය යුතු බව ලංකා තේ කර්මාන්ත හිමියන්ගේ සංගමය සඳහන් කළා.\nමේ අතර, ආර්ථික මධ්‍යස්ථාන වෙත එළවළු පැමිණෙන ලොරි රථවලට යුද හමුදා කඳවුරු හරහා ඉන්ධන ලබාදීමේ වැඩපිළිවෙලක් අද සිට ආරම්භ කරන බව අමාත්‍ය නලින් ප්‍රනාන්දු සඳහන් කර තිබුණ ද එය ප්‍රායෝගිකව ක්‍රියාත්මක නොවන බවටයි ඇතැම් වෙළඳුන් චෝදනා කළේ.",
       "URL": "https://www.hirunews.lk/308857/සෞඛ්‍ය-වෘත්තීය-සමිතිවලින්-පොලීසියට-චෝදනාවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1051"
}