{
       "Source": "hirunews",
       "Timestamp": "Wednesday, 21 October 2020 - 7:52",
       "Headline": "කඩාවැටුණු බූවැලිකඩ ගොඩනැගිල්ලේ සුන්බුන් ඉවත් කිරීමේ වියදම ලක්ෂ 28 ක් - අයකරගැනීම හිමිකරුගෙන්",
       "News Content": "මාස එකහමාරක් වයසැති කුඩා බිළිඳියක් සහ ඇගේ දෙමාපියන්ට මරු කැඳවමින් කඩාවැටුණු මහනුවර - බූවැලිකඩ පස්මහල් ගොඩනැගිල්ලේ සුන්බුන් ඉවත් කිරිම ඊයේ ආරම්භ කෙරුණා.\nඒ, ආපදා කළමනාකරණ මධ්‍යස්ථානයේ සහ මහනුවර මහ නගර සභාව ඒකාබද්ධවයි.\nසුන්බුන් ඉවත් කිරීම සඳහා වැයවන මුදල රුපියල් ලක්ෂ 28 ක් ලෙස ඇස්තමේන්තු කර තිබෙනවා.\nආපදා කළමනාකරණ මධ්‍යස්ථානය සඳහන් කළේ එම මුදල ආපදා කළමනාකරණ අමාත්‍යාංශය විසින් මේ වනවිටත් ලබාදී ඇති බවයි.\nකෙසේ වෙතත් දැනට බන්ධනාගාර ගතකර සිටින ගොඩනැගිල්ලේ හිමිකරුගෙන් නීතිමය ක්‍රියාමාර්ගයක් ඔස්සේ ඉදිරියේදී අදාළ මුදල අයකරගැනීමට කටයුතු කරන බවයි ආපදා කළමනාකරණ මධ්‍යස්ථානය කියා සිටියේ.\nපසුගිය මස 20 වනදා මහනුවර බූවැලිකඩ ප්‍රදේශයේ පිහිටි මෙම පස්මහල් ගොඩනැගිල්ල කඩාවැටුණු අතර ඊට යටවී මව, පියා සහ බිළිඳිය ජීවිතක්ෂයට පත්වුණා.\nඉන් අනතුරුව නොසැලකිලිමත් ක්‍රියාවක ප්‍රතිඵලයක් ලෙස තුන්දෙනෙකුට මරණය සිදුකිරීම යන චෝදනාව යටතේ අත්අඩංගුවට ගත් ගොඩනැගිල්ලේ හිමිකරු රක්ෂිත බන්ධනාගර ගත කෙරුණා.",
       "URL": "https://www.hirunews.lk/252981/කඩාවැටුණු-බූවැලිකඩ-ගොඩනැගිල්ලේ-සුන්බුන්-ඉවත්-කිරීමේ-වියදම-ලක්ෂ-28-ක්-අයකරගැනීම-හිමිකරුගෙන්",
       "Category": "Local News",
       "Parent URL": "https://www.hirunews.lk/local-news.php?pageID=2378"
}