{
       "Source": "hirunews",
       "Timestamp": "Sunday, 21 August 2016 - 18:24",
       "Headline": "බීමත්ව ගුවන් ගමන පමා කළ නියමුවාට ලැබුණු දඬුවම",
       "News Content": "ජර්මනියේ - ෆ‍්‍රෑන්ක්ෆර්ට් ගුවන්තොටුපලේදී ශ්‍රී ලංකන් මගී ගුවන් යානයක ප්‍රමාදයට හේතුවූ ගුවන් නියමුවාගේ සේවය අත්හිටුවීමට තීරණය කර තිබෙනවා.\nශ්‍රී ලංකන් ගුවන් සමාගම නිවේදනය කළේ සිදුකළ මත්පැන් පරීක්ෂාවෙන් අසමත් වීම නිසා ඔහුගේ සේවය අත්හිටුවීමට තීරණය කළ බවයි.\nමෙම ගුවන් නියමුවාගේ ප්‍රමාදය හේතුවෙන් ඊයේ ජර්මනියේ සිට මෙරට බලා පැමිණීමට නියමිතව තිබූ ශ්‍රී ලංකන් ගුවන් සේවයට අයත් යූ.එල් 554 දරණ යානය පැය 15 ක ප්‍රමාදයකින් පසුවයි ගමන් ආරම්භ කළේ.\nමේ නිසා ගුවන් මගීන්ට අවශ්‍ය ආහාරපාන සහ නවාතැන් පහසුකම් සලසා දීමට ද ශ්‍රී ලංකන් ගුවන් සමාගමට සිදුවුණා.\nඔවුන්ට යුරෝපා සංගම් සිවිල් ගුවන් සේවා රෙගුලාසි වලට අදාළව වන්දි ලබාදීමට ද කටයුතු කරන බවයි ගුවන් සේවය සඳහන් කළේ.\nකෙසේ වෙතත්, මගී ආරක්ෂාවට ප්‍රමුඛත්වය ලබාදෙමින් ගුවන් සේවයේ ප්‍රතිපත්ති උල්ලංඝනය කරන පුද්ගලයන්ට එරෙහිව තවදුරටත් දැඩි ක්‍රියාමාර්ග ගන්නා බව ශ්‍රී ලංකා ගුවන් සේවය නිවේදනයක් නිකුත් කරමින් අවධාරණය කළා.",
       "URL": "https://www.hirunews.lk/141153/බීමත්ව-ගුවන්-ගමන-පමා-කළ-නියමුවාට-ලැබුණු-දඬුවම",
       "Category": "Local News",
       "Parent URL": "https://www.hirunews.lk/local-news.php?pageID=4913"
}