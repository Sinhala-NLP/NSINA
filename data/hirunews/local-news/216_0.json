{
       "Source": "hirunews",
       "Timestamp": "Monday, 03 July 2023 - 22:10",
       "Headline": "කොස්ගොඩ අභිරහස් මරණයක්",
       "News Content": "කොස්ගොඩ පොලිස් වසමේ මහඉඳුරුව ප්‍රදේශයේ පදිංචි පුද්ගලයෙකු අතුරුදන්ව සිට අභිරහස් ලෙස මියයෑමක් සම්බන්ධයෙන් කොස්ගොඩ පොලීසිය විමර්ශන ආරම්භ කර තිබෙනවා.\nඒ අනුව මියගිය පුද්ගලයාගේ යතුරුපැදිය ගලගම ඇළ මාර්ගයට යාබඳ වෙල් යායක් ආසන්නයේ තිබී සොයා ගැනීමට පොලිසිය සමත් වී තිබෙනවා.\nඅතුරුදන් වූ අයගේ ඥාතියෙකු ඇතුලු පිරිසක් ඊයේ(02) අතුරුවැල්ල මෝයකට ආසන්නයේ ඇළ මාර්ගයක ඔරුවකින් ගමන් කරමින් අතුරුදන් වූ අය පිළිබඳව සොයා බැලීමේදී මෝය අසල මෘත ශරීරයක් හමුව තිබෙන අතර, ඉන් පසු පොලිසිය දැනුවත් කිරීමට කටයුතු කර තිබෙනවා.\nඉන්පසු පොලිසිය විසින් සිදුකළ විමර්ශනයේ දී මෙම මෘත ශරීරය අතුරුදන් වූ පුද්ගලයාගේ බවට හඳුනාගෙන තිබෙනවා.\nඑලෙස මියගොස් ඇත්තේ අවුරුදු 69ක් වු මහඉඳුරුව ප්‍රදේශයේ පදිංචිකරුවෙක් බවයි පොලිසිය පවසන්නේ.\nකෙසේ නමුත් මෙය ඝාතනයක්ද, සියදිවි නසා ගැනීමක්ද යනුවෙන් මෙතෙක් තහවුරු වී නොමැති බවත්, මෙම මරණය සම්බන්ධයෙන් විමර්ශන ක්‍රියාත්මක බවත් අප කළ විමසීමක දී කොස්ගොඩ පොලිසිය පැවසුවා.",
       "URL": "https://www.hirunews.lk/339912/කොස්ගොඩ-අභිරහස්-මරණයක්",
       "Category": "Local News",
       "Parent URL": "https://www.hirunews.lk/local-news.php?pageID=216"
}