{
       "Source": "hirunews",
       "Timestamp": "Friday, 15 July 2022 - 19:38",
       "Headline": "ඉන්ධන බෙදාදීමට නව මෘදුකාංගයක් (වීඩියෝ)",
       "News Content": "ඉන්ධන බෙදා හැරීම කළමනාකරණය සඳහා නව මෘදුකාංගයක් හඳුන්වාදීමට රජය තීරණය කර තිබෙනවා.\nසෑම පුද්ගලයෙකුටම ඉන්ධන ලබාදීමේ අරමුණින් එම මෘදුකාංගය හඳුන්වාදීමටයි පියවර ගෙන ඇත්තේ. ඒ පිළිබඳ වැඩිදුර තොරතුරු හෙට දිනයේදී මහජනතාව වෙත දැනුම් දෙන බව රජයේ ප්‍රවෘත්ති දෙපාර්තමේන්තුව නිවේදනය කළා.\nදින ගණනාවකට පසු මෙරටට පැමිණෙන පළමු ඩීසල් නෞකා දෙක අද පස්වරු 6.30ට සහ රාත්‍රී අටට මෙරටට ළඟාවීමට නියමිත බව ලංකා ඛනිජ තෙල් නීතිගත සංස්ථා ආරංචි මාර්ග ප්‍රකාශ කළා.\nහෙට දිනයේදීද තවත් ඩීසල් නෞකාවක් දිවයිනට ළඟාවීමටයි නියමිතව ඇත්තේ. එසේම අනිද්දා දිනයේදී පෙට්‍රල් නෞකාවක් දිවයිනට ළඟාවීමට නියමිත අතර, ලබන සිකුරාදා දිනයේදීද තවත් පෙට්‍රල් නෞකාවක් මෙරටට ළඟාවන බව ද සංස්ථා ආරංචි මාර්ග සඳහන් කළා.\nමෙවන් පසුබිමක දැනට ඉන්ධන බෙදා හැරීම සිදුකරන ලංකා අයි.ඕ.සී. පිරවුම්හල්වල තවදුරටත් දිගු පෝලිම් පවතිනවා.\nඑම ඉන්ධන පෝලිම් නිසා මාර්ග අවහිර වීමෙන් බොහෝ ප්‍රදේශවල ගමනාගමන කටයුතු වලට ද බාධා එල්ල වී තිබුණා.\nමේ අතර, සෞඛ්‍ය සේවය සඳහා ප්‍රමුඛතා පදනම යටතේ ඉන්ධන නිකුත් කිරීම අද සිට යළි ආරම්භ කෙරුණ ද ඇතැම් පිරවුම්හල්වලින් ගැටළුකාරී තත්වයන්ද වාර්තා වී තිබූ බවයි අප වාර්තාකරුවන් පෙන්වා දුන්නේ.\nමේ අතර, වරාය අධිකාරිය තුල පිහිටි පිරවුම්හලෙන් හිටපු වරාය අමාත්‍යවරයෙකුගේ වාහනවලට පෙට්‍රල් නිකුත් කිරීමට එරෙහිව එහි සේවකයන් පිරිසක් අද පෙරවරුවේ විරෝධතාවයක් සිදුකළා.\nදින 8 කට පසු බණ්ඩාරගම ප්‍රදේශයේ ඉන්ධන පිරවුම්හලකට ඊයේ රාත්‍රියේ ඉන්ධන ලැබී තිබූ අතර, පිටින් පැමිණි පොලිස් නිලධාරිනියක් සිය යතුරුපැදිය පෝලිමට ඇතුළත් කිරීමට යාමේදී එහි සිටි පිරිසකගෙන් දැඩි විරෝධයක් එල්ල වුණා.\nමේ අතර, මුඛය භාවිත කර පෙට්‍රල් ඉවත් කිරීමට යාමේදී ජිවිතක්ෂයට පත් වූ බදුල්ල පළාත්බද මහරෝහලේ 31 හැවිරිදි වෛද්‍යවරයාගේ දේහය පිළිබඳ අවසන් කටයුතු අද බදුල්ලේදී සිදුකෙරුණා.\nමේ අතර, දිවයිනට පැමිණ ඇති ගෑස් නෞකාවල ගෑස් බෙදා හැරීමේ කටයුතු අඛන්ඩව සිදුකරන බවයි ලිට්රෝ සමාගම සඳහන් කළේ.",
       "URL": "https://www.hirunews.lk/310082/ඉන්ධන-බෙදාදීමට-නව-මෘදුකාංගයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1018"
}