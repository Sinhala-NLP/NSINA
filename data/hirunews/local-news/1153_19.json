{
       "Source": "hirunews",
       "Timestamp": "Saturday, 21 May 2022 - 13:23",
       "Headline": "නැඳුන්ගමුවේ රාජා දළදා මාළිගයට",
       "News Content": "ජාතික වස්තුවක් ලෙස ප්‍රකාශයට පත් කර ඇති නැදුන්ගමුවේ රාජා හස්තියාගේ සිරුර සංරක්ෂණය කර මහනුවර දළදා මාලිගාවේ තැන්පත් කිරීම පිළිබඳ අවධානය යොමු වී ඇති බව ජාතික කෞතුකාගාර දෙපාර්තමේන්තුව පවසනවා.\nඑහි අධ්‍යක්ෂ ජනරාල් සනූජා කස්තුරිආරච්චි හිරු ප්‍රවෘත්ති අංශයට කියා සිටියේ ඒ සඳහා දළදා මාලිගාවෙන් ඉල්ලීමක්ද ඉදිරිපත් වී ඇති බවයි.\nකෙසේ වෙතත් නැඳුන්ගමුවේ රාජා හස්තියාගේ සිරුර සංරක්ෂණය කර තැන්පත් කෙරෙන ස්ථානය පිළිබඳව මෙතෙක් අවසන් තීරණයක් ගෙන නැහැ.\nජාතික කෞතුකාගාර දෙපාර්තමේන්තුවේ අධ්‍යක්ෂ ජනරාල්වරිය කියා සිටියේ හස්තියාගේ සම ඉවත් කිරීම ඇතුලු සංරක්ෂණයට අදාළ මූලික අදියරේ කටයුතු සියල්ල මේ වන විට අවසන් කර ඇති බවයි.\nකෙසේ වෙතත් හස්තියෙකු සංරක්ෂණය කිරීමේදී ප්‍රමාණයෙන් විශාල අනුරුවක් ස්ථාපනය කිරීමට සිදුවන බැවින් එය ස්ථීර වශයෙන් තැන්පත් කරන ස්ථානයේ සකස්කර 2 වන අදියරේ කටයුතු සිදුකල යුතු බව අධ්‍යක්ෂ ජනරාල්වරිය පෙන්වා දෙනවා.\nඒ අනුව එහි ඇස්තමේන්තු ගත කිරීම් ඇතුලු සංරක්ෂණයට අදාළ 2 වන අදියරේ කටයුතු සැලසුම් කිරීම සඳහා අනුරුව දළඳා මාලිගාවේ ස්ථාපනය කිරීමට අපේක්ෂිතයි.\nඊට අදාළ නිශ්චිත කරුණු සහිත වාර්තාවක් ලබාදෙන ලෙස දළදා මාලිගාවේ දියවඩන නිලමේ ප්‍රදීප් නිලංග දෑල වෙත දැනුම් දීමටයි ජාතික කෞතුකාගාර දෙපාර්තමේන්තුව පියවර ගෙන ඇත්තේ.\nමහනුවර දළදා පෙරහරේ කරඩුව වැඩම වූ නැදුන්ගමුවේ රාජා හස්තියා පසුගිය මාර්තු මස 7 වනදා මිය යන විට වයස අවුරුදු 69 ක්.",
       "URL": "https://www.hirunews.lk/304910/නැඳුන්ගමුවේ-රාජා-දළදා-මාළිගයට",
       "Category": "Local News",
       "Parent URL": "https://www.hirunews.lk/local-news.php?pageID=1153"
}