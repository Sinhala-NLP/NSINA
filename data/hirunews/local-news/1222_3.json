{
       "Source": "hirunews",
       "Timestamp": "Tuesday, 19 April 2022 - 17:24",
       "Headline": "විරෝධතාවක් නිසා බත්තරමුල්ල, රාජගිරිය අවට දැඩි රථවාහන තදබදයක්",
       "News Content": "ඉහළ ගිය ඉන්ධන මිලට විරෝධය පළ කරමින් ත්‍රිරෝද රථ වෘත්තිකයන් පිරිසක් පාර්ලිමේන්තු පිවිසුම අසළ ආරම්භ කර ඇති විරෝධතාවක් හේතුවෙන් ඒ අවට මාර්ග කිහිපයක රථවාහන තදබදයක් හටගෙන තිබෙනවා.\nඒ අනුව රාජගිරිය, බත්තරමුල්ල, පැලවත්ත සහ කෝට්ටේ ප්‍රදේශවල රථවාහන තදබදයක් හටගෙන ඇති බවයි හිරු වාර්තාකරු සඳහන් කළේ.\nමේ අතර ජාතික ජනබලවේගයේ විරෝධතා පා ගමන හේතුවෙන් තුන්මුල්ල අවට මාර්ගවල ද දැඩි රථවාහන තදබදයක් හටගෙන තිබෙනවා.\nඑමෙන්ම ඉන්ධන මිල ඉහළ නැංවිමට විරෝධය පල කරමින් මහනුවර කොළඹ දුම්රිය මාර්ගය රඹුක්කන ප්‍රදේශයෙන් වසා දැමූ පිරිස විසිරුවා හැරීම සදහා පොලිසිය විසින් කදුළු ගෑස් ප්‍රහාරයක් එල්ල කර තිබෙනවා.\nදිවයිනේ ප්‍රධාන නගර රැසකම ඉන්ධන මිල ඉහළ දැමීමට එරෙහිව අද විරෝධතා ක්‍රියාත්මක වුණා.\nරැකියා සඳහා පිටත්වුණු පිරිස් මෙන්ම පාසල් පැමිණි දරුවන්ද මේ හේතුවෙන් දැඩි පීඩාවට ලක්වූ අතර, ඇතැම් ආයතන කාර්යාල වේලාව අවසන් වීමට පෙර සිය සේවකයින්ට නිවෙස් වෙත යාමට අවස්ථාව සළසා දී තිබුණා.\nඉන්ධන මිල ඉහළ දැමීමට එරෙහිව බොහෝ ප්‍රදේශවල පෞද්ගලික බස් රථ සේවකයින් ධාවනයෙන් ඉවත්වී තිබුණේ බස් රථ ප්‍රධාන මාර්ග හරහා හරස් කරමින්.\nඑමෙන්ම ත්‍රිරෝද රථ සහ වෙනත් වාහන මාර්ග රැසකම ධාවන කටයුතු අවහිර වන සේ හරස් කර පිරිස් විරෝධතාවල නිරතවී තිබුණා.\nගාල්ල, මාතර, කඹුරුපිටිය, අකුරැස්ස, මහනුවර, මාතලේ, රත්නපුර, කෑගල්ල, රඹුක්කන, අම්බලන්ගොඩ, හැටන්, හලාවත, ඇල්පිටිය, අනුරාධපුරය, මිනුවන්ගොඩ, කැස්බෑව, බණ්ඩාරගම, බත්තරමුල්ල, තෝප්පුව, තිස්සමහාරාම ඇතුලු නගර රැසකම එවැනි විරෝධතා පැවැත්වුණු බවයි අප වාර්තාකරුවන් ප්‍රකාශ කළේ.\nඇතැම් නගරවල ජනතාව සහ බස් රථ සේවකයින් ටයර් පුළුස්සමින් ගමනාගමනයට බාධා එල්ල කළ බව අප වාර්තාකරුවන් සදහන් කළා.\nමේ හේතුවෙන් හලාවත - කොළඹ, අවිස්සාවේල්ල - කොළඹ, මහනුවර - මහියංගනය, කොළඹ - කතරගම මෙන්ම ගාලු පාරේ ස්ථාන කිහිපයකද ගමනාගමනයට බාධා එල්ල වුණා. පස්වරුවේ ත්‍රිරෝද රථ රියදුරන් පිරිසක් පාර්ලිමේන්තු පිවිසුම අසළ විරෝධතාවයේ නිරතවූ අතර, ඒ හේතුවෙන් බත්තරමුල්ල සහ රාජගිරිය අවටද රථවාහන තදබදයක් හටගත්තා.\nවිරෝධතාවක් හේතුවෙන් බෙන්තොට ප්‍රදේශයෙන් අවහිර වී තිබූ ගාලු පාරේ රථවාහන ධාවනය පස්වරුවේ යළි ආරම්භ කෙරුණේ පොලිසිය මැදිහත්ව විරෝධතාකරුවන් සමඟ සාකච්ඡා කර රථවාහන ධාවනය කළ හැකි පරිදි මාර්ගයේ පැවති අවහිරතා ඉවත් කරගැනීමත් සමඟයි.\nඑමෙන්ම හැටන් - දික්ඔය ප්‍රදේශයෙන් ත්‍රිරෝද රථ රියදුරන් පිරිසක් හැටන් - බගවන්තලාව මාර්ගය අවහිර කරමින් විරෝධතාවක නිරතවුණා.\nහපුතලේ නගරයෙන් දුම්රිය මාර්ගය හරස් කරමින් පිරිසක් විරෝධතාවයේ නිරතවීම නිසා දුම්රිය ධාවනයට දැඩි බාධා එල්ලවූ බවයි අප වාර්තාකරුවන් ප්‍රකාශ කළේ.\nඊයේ මධ්‍යම රාත්‍රියේ සිට ක්‍රියාත්මක වන පරිදි ලංකා ඛනිජ තෙල් නීතිගත සංස්ථාවේ ඉන්ධන මිල ඉහළ නැංවූ අතර, ඔක්ටේන් 92 වර්ගයේ පෙට්‍රල් ලීටරයක මිල දැමුණේ රුපියල් 84කින්. ඒ අනුව එම වර්ගයේ පෙට්‍රල් ලීටරයක නව මිල වන්නේ රුපියල් 338ක්.\nමීට අමතරව ඔක්ටේන් 95 වර්ගයේ පෙට්‍රල් ලීටරයක මිල ද රුපියල් 90කින් ඉහළ නංවා තිබූ අතර, එහි නව මිල රුපියල් 373ක්. ඔටෝ ඩීසල් ලීටරයක මිල ද රුපියල් 113කින් ඉහළ නංවනු ලැබුවා. එහි නව මිල වන්නේ රුපියල් 289ක්.\nමීට අමතරව සුපර් ඩීසල් ලීටරයක මිල ද රුපියල් 75කින් ඉහළ නැංවීමත් සමග එහි නව මිල රුපියල් 329ක් දක්වා ඉහළ ගොස් තිබෙනවා.\nඉන්ධන ලබාගැනීම සඳහා අදත් ඇතැම් ඉන්ධන පිරවුම්හල් අසළ දිගු පෝලිම් දක්නට ලැබුණා.",
       "URL": "https://www.hirunews.lk/302309/විරෝධතාවක්-නිසා-බත්තරමුල්ල-රාජගිරිය-අවට-දැඩි-රථවාහන-තදබදයක්",
       "Category": "Local News",
       "Parent URL": "https://www.hirunews.lk/local-news.php?pageID=1222"
}