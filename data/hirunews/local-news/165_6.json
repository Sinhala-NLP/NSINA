{
       "Source": "hirunews",
       "Timestamp": "Friday, 21 July 2023 - 10:02",
       "Headline": "අඟුරුවාතොට අතුරුදන් වූ මවගේ සහ දරුවාගේ සිරුරු හමුවෙයි  (වීඩියෝ)",
       "News Content": "මීට දින දෙකකට පෙර අතුරුදන්වූ අඟුරුවාතොට - ඌරුතුඩාව ප්‍රදේශයේ පදිංචි මවගේ සහ කුඩා දියණියගේ සිරුරු අගුරුවාතොට - රත්මල්ගොඩ කැලෑබද ප්‍රදේශයක තිබී අද උදෑසන සොයාගැනුනා.\nමෙලෙස සොයාගැනුනේ 27 හැවිරිදි මව සහ මාස 11 ක් වයසැති ඇගේ දියණියගේ මළ සිරුරුයි. තමන් රැකියාවට ගොස් පැමිණි පසු සිය බිරිඳ සහ දියණිය නිවසේ නොසිටි පවසමින් මෙම කාන්තාවගේ ස්වාමි පුරුෂයා අඟුරුවාතොට පොලිසියට පැමිණිල්ලක්ද සිදු කර තිබුණා.\nකාන්තාවගේ මළ සිරුරේ කැපුම් තුවාල දක්නට ලැබෙන බවයි හිරු වාර්තාකරු කියා සිටියේ.\nපසුගිය 18 වනදා මෙම කාන්තාව සහ ඇගේ බිළිඳිය අතුරුදන්ව තිබූ අතර, නිවසේ ශීතකරණයේ දොරේ පැල්ලම් කිහිපයක් සහ ඒ අසළ බිම මකා දමා තිබූ ලේ පැල්ලම් කිහිපයක් පොලිසිය නිරීක්ෂණය කළා.\nපසුව ඇගේ සැමියාගේ මස්සිනා පොලිස් භාරයට ගෙන තිබුණේ ඔහු එදින අදාළ නිවසට පැමිණ තිබීම හේතුවෙන්. ඔහු හිටපු යුද හමුදා සෙබළෙකු බවයි පසුව වාර්තා වුණේ.\nපසුව කාන්තාව සහ අදාළ බිළිඳිය සොයා පොලිසිය විමර්ශන ආරම්භ කළ අතර ඒ අනුවයි කාන්තාවගේ නිවසේ සිට මීටර 600 ක් දුරින් පිහිටි ලදු කැලෑවක තිබී මෙම මළ සිරුරු අද සොයාගනු ලැබුවේ.",
       "URL": "https://www.hirunews.lk/341989/අඟුරුවාතොට-අතුරුදන්-වූ-මවගේ-සහ-දරුවාගේ-සිරුරු-හමුවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=165"
}