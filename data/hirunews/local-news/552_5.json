{
       "Source": "hirunews",
       "Timestamp": "Tuesday, 07 February 2023 - 13:06",
       "Headline": "සජබෙට අමතර ව ඩලස් පිලත් පාර්ලිමේන්තුව වර්ජනය කරයි",
       "News Content": "9 වැනි පාර්ලිමේන්තුවේ සිවු වැනි සභාවාරය ජනාධිපති රනිල් වික්‍රමසිංහගේ ප්‍රධානත්වයෙන් හෙට (08) උත්සවාකාරයෙන් විවෘත කිරීමට මේ වන විට සියලු කටයුතු සූදානම්.\nනව සභා වාරය විවෘත කිරීමේ අවස්ථාව චාම් උත්සවයක් ලෙස පැවැත්වීට ජනාධිපතිවරයාගේ උපදෙස් මත කටයුතු යොදා ඇති බව යි පාර්ලිමේන්තුවේ සන්නිවේදනය දෙපාර්තමේන්තුව කියා සිටියේ.\nඒ අනුව ත්‍රිවිධ හමුදා උත්තමාචාර, ආචාර වෙඩිමුර සහ රථ පෙළපාලි නොපැවැත්වීමට තීරණය කර තිබෙනවා.\nආණ්ඩුක්‍රම ව්‍යවස්ථාවේ 33 වැනි ව්‍යවස්ථා ප්‍රකාරව ලැබී ඇති බලතල අනුව ජනාධිපතිවරයා විසින් හෙට පෙරවරු 10ට පාර්ලිමේන්තුවේ දී ආණ්ඩුවේ ප්‍රතිපත්ති ප්‍රකාශය ද ඉදිරිපත් කිරීමට නියමිත යි.\nමෙම අවස්ථාවට විදේශ රාජ්‍ය තාන්ත්‍රිකයින්, හිටපු ජනාධිපතිවරුන් , අගවිනිසුරුවරයා, නීතිපතිවරයා, ආරක්ෂක ලේකම් මෙන්ම ත්‍රිවිධ හමුදාපතිවරුන් සහ පොලිස්පතිවරයා ඇතුළු ආරාධිත අමුත්තන්ද එක්වනු ඇති.\nජනාධිපතිවරයා විසින් පාර්ලිමේන්තුව වාර අවසාන කරනු ලැබුවේ පසුගිය ජනවාරි මස 27 වනදායි.\nකෙසේ වෙතත් හෙට පැවැත්වෙන නව වැනි පාර්ලිමේන්තුවේ සිවු වැනි සභාවාරය සඳහා සමගි ජන බලවේගය සහ ඩලස් පිලේ මන්ත්‍රීවරුන් සහභාගි නො වන බව ප්‍රකාශ කර තිබෙනවා.",
       "URL": "https://www.hirunews.lk/326881/සජබෙට-අමතර-ව-ඩලස්-පිලත්-පාර්ලිමේන්තුව-වර්ජනය-කරයි",
       "Category": "Local News",
       "Parent URL": "https://www.hirunews.lk/local-news.php?pageID=552"
}