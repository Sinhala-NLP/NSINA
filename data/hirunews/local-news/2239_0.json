{
       "Source": "hirunews",
       "Timestamp": "Saturday, 02 January 2021 - 13:33",
       "Headline": "ශිෂ්‍යත්වය නිමවී දින දෙකකට පසු අනතුරකින් ඔත්පල වූ නිමාෂාගේ අනුවේදනීය කතාව (වීඩියෝ)",
       "News Content": "5 ශ්‍රේණිය ශිෂ්‍යත්ව විභාගය අඩු පහසුකම් ඇති දක්ෂ දරුවන්ට අනාගතය දිනා ගන්නට ඇති කදිම අත්වැලක්.\nඒ කඩයිම ජය ගැනීමේ ප්‍රීතිය රිසි සේ විඳ ගන්නට අවාසනාවන්ත සිදුවීම් හරස් වන්නේ නම් එය කෙතරම් අභාග්‍යයක්ද?\nමේ එවන් සිදුවීමකට මුහුණ දුන් පුංචි දියණියක් පිළිබඳ අනුවේදනීය පුවතක්.\nමේ ඇළහැර - බකමූණ - ඔරුබැඳි සියඹලාව ගම්මානයේ නිමාෂා විහාරි නම් දැරිය සිය මව සහ සොහොයුරිය සමඟින් දිවි ගෙවන නිවසයි.\nවඩු කාර්මිකයෙකු ලෙස සේවය කළ තම පියා සිටි සමය මෙම පවුලේ  ‍ස්වර්ණමය කාලය වී තිබුණා.\nනමුත් එම සුන්දර කාලය නිමා වී තිබුණේ පියාට මරු කැඳවමින් සහ නිමාෂා සදහටම ඔත්පල කරමින් සිදුවූ යතුරුපැදි අනතුරත් සමඟයි.\nඒ බකමූණ, ඔරුබැඳි සියඹලාව කනිෂ්ඨ විද්‍යාලයේ ඉගෙනුම ලැබූ නිමාෂා ශිෂ්‍යත්ව විභාගයට මුහුණ දී හරියටම දින දෙකකට පසුවයි.\nඅනතුරින් ඔත්පළ වූ පුංචි නිමාෂා සිය වේදනාව දරා ගැනීමට නොහැකිව පැය 24 පුරාම ගත කරන්නේ හැඬු කඳුලින්.\nකිසිදු ආදායම් මාර්ගයෙක් නොමැති මෙම පවුලේ සාමාජිකයින් වේලක් හැර වේලක් ආහාර ගෙන ජීවත් වන්නේ ප්‍රදේශවාසීන් ලබාදෙන ආධාරයකින්.\nඅනතුරින් තුවාල ලබා දැනට සුව වී සිටින වැඩිමහල් දියණිය ලබන වසරේ සාමාන්‍ය පෙළ විභාගය සඳහා පෙනී සිටීමට නියමිත වුවද ඇය සිය අධ්‍යාපන කටයුතු කරගෙන යන්නේ අඩුපාඩු රැසක් මධ්‍යයේයි.\nරෝගී තත්ත්වයෙන් පසුවන නිමාෂාගේ මව ද මේ වනවිට දෑස් නොපෙනී යාමේ බරපතළ ගැටලුවකට මුහුණ දෙමින් සිටිනවා.\nඇය පැවසුවේ රජය මගින් ලබාදෙන සමෘද්ධි සහනාධාරය හෝ තම පවුලට නොලැබෙන බවයි.\nතම පිහිටට සිටින ප්‍රදේශවාසීන් මෙන්ම ඔරුබැඳි සියඹලාව විදුහලේ ගුරුවරුන් පිළිබඳ නිමාෂාගේ මව කෘතවේදීව සිහිපත් කළා.\nඔත්පල වූ පුංචි නිමාෂාට නාසයට දැමූ නලයක් මාර්ගයෙන් ආහාර ලබාදෙන අතර වෛද්‍යවරුන් නිර්දේශ කළ අධික මිල සහිත කිරිපිටි ඇයට ලබාදීම මවට ගැටලුවක් බවට  පත්ව ඇත්තේ දැඩි ආර්ථික දුෂ්කරතා හේතුවෙන්.\nනිමාෂාගේත්, ඇගේ සොහොයුරියගේත් හෙට දවස වර්ණවත් කර ගැනීමට උපකාරවීමට ඔබටත් හැකි නම් උදාවූ වසර ඔවුන්ගේ ජීවිතවලට අස්වැසිල්ලක් ගෙනෙනු ඇති.",
       "URL": "https://www.hirunews.lk/258564/ශිෂ්‍යත්වය-නිමවී-දින-දෙකකට-පසු-අනතුරකින්-ඔත්පල-වූ-නිමාෂාගේ-අනුවේදනීය-කතාව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2239"
}