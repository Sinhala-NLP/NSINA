{
       "Source": "hirunews",
       "Timestamp": "Friday, 17 January 2020 - 8:09",
       "Headline": "තීන්දුව ලබන සිකුරාදාට යළි කල් තබා, නායකයා තෝරන එජාප රැස්වීම අවසන් - මන්ත්‍රීවරුන් රැසක් මාධ්‍ය මගහරී",
       "News Content": "පක්ෂ නායකත්වය සම්බන්ධයෙන් අවසන් තීරණයක් ගැනීම සඳහා එක්සත් ජාතික පක්ෂයේ  ඊයේ පැවති පාර්ලිමේන්තු මන්ත්‍රී කණ්ඩායම් රැස්වීම විසඳුමකින් තොරව අවසන් වුණා.\nඑසේම, එක්සත් ජාතික පක්ෂ නායක රනිල් වික්‍රමසිංහ, විපක්ෂ නායක සජිත් ප්‍රේමදාස සහ කථානායක කරූ ජයසූරිය අතර හමුවක් පැවැත්වීමටද එහිදී තීරණය වූ බවයි වාර්තා වන්නේ.\nමෙම පාර්ලිමේන්තු කණ්ඩායම් රැස්වීම සිරිකොත පක්ෂ මූලස්ථානයේදී ඊයේ පස්වරුවේ ආරම්භ වුණා.\nපැය 03 කට ආසන්න කාලයක් පැවති එම සාකච්ඡාවේදී නායකත්වය සම්බන්ධයෙන් අවසන් තීරණයක් ගැනීමට හැකි වී නොමැති අතර, බොහෝ මන්ත්‍රීවරුන් මාධ්‍යයට අදහස් පළ නොකරම පිටව යාම විශේෂත්වයක්.\nමෙම රැස්වීමේදී මන්ත්‍රීවරුන් තීරණය කර ඇත්තේ යළි සිකුරාදා රැස්වී තීන්දුවක් ගැනීමටයි.\nමේ අතර, පක්ෂ නායක රනිල් වික්‍රමසිංහ සාකච්ඡාවෙන් පසු පිටව යාමෙන් අනතුරුව මන්ත්‍රීවරුන් කණ්ඩායමක් ඡන්ද විමසීමක් ද පවත්වා තිබුණා.",
       "URL": "https://www.hirunews.lk/232411/තීන්දුව-ලබන-සිකුරාදාට-යළි-කල්-තබා-නායකයා-තෝරන-එජාප-රැස්වීම-අවසන්-මන්ත්‍රීවරුන්-රැසක්-මාධ්‍ය-මගහරී",
       "Category": "Local News",
       "Parent URL": "https://www.hirunews.lk/local-news.php?pageID=2950"
}