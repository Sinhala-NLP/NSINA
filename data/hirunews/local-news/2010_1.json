{
       "Source": "hirunews",
       "Timestamp": "Monday, 19 April 2021 - 16:42",
       "Headline": "මුලතිව් චලෙයි කැළෑවකින් පුපුරණ ද්‍රව්‍ය තොගයක් සොයාගනියි",
       "News Content": "මුලතිව්, චලෙයි ප්‍රදේශයේ කැළෑවක වළදමා තිබූ පුපුරණ ද්‍රව්‍ය තොගයක් ඊයේ(18) සොයාගත් බව මුලතිව් පොලිස් විශේෂ කාර්ය බළකා නිළධාරීන් පවසනවා.\nපොලිස් විශේෂ කාර්ය බළකා නිළධාරීන් පැවසූවේ ආර්.පි.ජි. උණ්ඩ 05 ක්,මිලිමීටර් 81 වර්ගයේ මොටාර් උණ්ඩ 03ක්,මිලිමීටර් 60 වර්ගයේ මෝටාර් උණ්ඩ 03 ක්,අත්බෝම්බ 01 ක් හා හදුනානොගත් විවිධ වර්ගයේ බෝම්බ හතරක් සොයාගත් බවයි.\nයුධ සමයේ එල්. ටි. ටි සංවිධානය අදාළ පුපුරණ ද්‍රව්‍ය නැවත ප්‍රයෝජනයට ගැනීමේ අරමුණින් සඟවා යන්නට ඇති බවද ආරක්ෂක අංශ සැක පළ කරනවා.\nසොයාගත් පුපුරණ ද්‍රව්‍ය මුලතිව් මහේස්ත්‍රාත් අධිකරණ නියෝග යටතේ නිශ්ක්‍රීය කළ බවද පොලිස් විශේෂ කාර්ය බළකාය සඳහන් කළා.\nසිද්ධිය සම්බන්ධයෙන් මුලතිව් පොලිස් විශේෂ කාර්ය බළකාය හා මුලතිව් පොලිසිය වැඩිදුර පරීක්ෂණ මෙහෙයවනු ලබනවා.",
       "URL": "https://www.hirunews.lk/268899/මුලතිව්-චලෙයි-කැළෑවකින්-පුපුරණ-ද්‍රව්‍ය-තොගයක්-සොයාගනියි",
       "Category": "Local News",
       "Parent URL": "https://www.hirunews.lk/local-news.php?pageID=2010"
}