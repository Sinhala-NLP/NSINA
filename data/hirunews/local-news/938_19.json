{
       "Source": "hirunews",
       "Timestamp": "Monday, 15 August 2022 - 18:10",
       "Headline": "කාන්තාවක් එල්ල කළ පා පහරකින් කොන්දොස්තරවරයා බස් රථයෙන් එළියට (වීඩියෝ)",
       "News Content": "කාන්තාවක් විසින් එල්ල කළ පා පහරකින් කොන්දොස්තරවරයෙක් ධාවනය වන බස් රථයකින් එළියට ඇද වැටුණු පුවතක් පිළිබඳ වාර්තා වනවා.\nමෙම සිදුවීමට මුහුණ දී ඇත්තේ, මහනුවර - කොළඹ මඟී ප්‍රවාහන බස් රථයක සේවයේ නිරත කොන්දොස්තරවරයෙක්.\nඅදාළ කාන්තාව කිරිබත්ගොඩ ආසන්නයෙන් බස් රථයට නැඟ ඇති අතර, එහි දී කොන්දොස්තරවරයා කිහිප වතාවක් ම ප්‍රවේශපත්‍රය ලබාගන්නා ලෙස\nඇයට දැනුම් දුන් බව සඳහන්.\nඑයට උරණ වීමෙනු යි අදාළ කාන්තාව කඩවත නගරය ආසන්නයේ දී පා පුවරුවේ සිටි කොන්දොස්තරවරයාට පා පහරක් එල්ළ කර ඇත්තේ.\nඅනපේක්ෂිත මොහොතක එල්ල වූ පා පහරත් සමඟ කොන්දොස්තරවරයා ධාවනය වෙමින් තිබූ බස් රථයෙන් ඉවතට ඇදවැටුණු බව එම අවස්ථාවේ බස් රථයේ ගමන්කළ මඟීන් පවසනවා.\nඅනතුරින් තුවාල ලැබූ කොන්දොස්තරවරයා ප්‍රතිකාර සඳහා රෝහල්ගත කර ඇති බව යි වාර්තා වන්නේ.\nඅනතුරු ව කළහකාරී ලෙස හැසිරීමට උත්සාහ කළ මඟී කාන්තාව බස් රථයේ සිටි සෙසු මඟීන් විසින් අල්ලාගෙන පොලිසියට භාර දී ඇති බව ද සඳහන්.\nවැඩිදුර විමර්ශනවළින් අනතුරුව පහරදීම සිදුකළ කාන්තාව රාගම රෝහලේ මානසික වෛද්‍ය ඒකකය වෙත යොමුකර තිබේ.\nකඩවත පොලීසිය සිද්ධිය සම්බන්ධයෙන් වැඩිදුර විමර්ශන සිදු කරයි.",
       "URL": "https://www.hirunews.lk/312841/කාන්තාවක්-එල්ල-කළ-පා-පහරකින්-කොන්දොස්තරවරයා-බස්-රථයෙන්-එළියට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=938"
}