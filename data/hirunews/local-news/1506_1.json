{
       "Source": "hirunews",
       "Timestamp": "Thursday, 09 December 2021 - 16:55",
       "Headline": "ප්‍රියන්ත කුමාරගේ පවුලේ සාමාජිකයන්ගේ අනාගතය ගැන විදෙස් ඇමති පාකිස්ථානයෙන් සහතිකයක් ඉල්ලයි",
       "News Content": "පාකිස්තානයේ සියල්කොට් ප්‍රදේශයේ දී ඝාතනයට ලක්වූ  ප්‍රියන්ත කුමාර මහතාගේ පවුලේ සාමාජිකයන්ගේ මූල්‍ය සුරක්ෂිතභාවය, වන්දි ගෙවීමේ කටයුතු සම්බන්ධයෙන් සාකච්ඡා කිරීම සඳහා විදේශ අමාත්‍ය ජී. එල්. පීරිස් අද පාකිස්තාන වැඩබලන  මහ කොමසාරිස් තන්වීර් අහමඩ් හමුවී සාකච්ඡා කර තිබෙනවා.\nපාකිස්තානය සහ ශ්‍රී ලංකාව අතර පවත්නා දීර්ඝ කාලීන මිත්‍රත්වය සහ විශ්වසනීයත්වය පිළිබඳ අවධාරණය කළ අමාත්‍යවරයා, අභාවප්‍රාප්ත ප්‍රියන්ත කුමාරගේ පවුලේ සාමාජිකයන් වෙත සාධාරණය ඉෂ්ඨ කිරීම සඳහා පාකිස්තාන රජය නිසි පියවර ගනු ඇති බවට සිය විශ්වාසය පළ කළා.\nපාකිස්තාන විදේශ අමාත්‍ය ෂා මහ්මූද් කුරේෂි සමඟ පවත්වන ලද දූරකථන ඇමතුම පිළිබඳව සිහිපත් කළ අමාත්‍යවරයා, කුරේෂි මැතිතුමා සිය ශෝකය ප්‍රකාශ කළ බවත් විමර්ශනයේ සියලුම තොරතුරු කඩිනමින් ශ්‍රී ලංකාව වෙත ලබා දීමට පොරොන්දු වූ බවත් ප්‍රකාශ කර තිබෙනවා.\nමෙම විමර්ශන කටයුතු පුද්ගලිකව සිය භාරයට ගනිමින් සිද්ධිය සම්බන්ධයෙන් කඩිනම් විමර්ශන ක්‍රියාත්මක කිරීමට පියවර ගත් පාකිස්තාන අග්‍රාමාත්‍යවරයාගේ මැදිහත්වීම ද විදේශ අමාත්‍යවරයාගේ ඇගයීමට ලක් වූ බවයි විදේශ අමාත්‍යංශය නිවේදනය කළේ.\nසියල්කොට් ප්‍රදේශයේ ව්‍යාපාරික ප්‍රජාව පිරිනැමූ ඇමරිකානු ඩොලර් 100,000ක මුදල් පරිත්‍යාගය මෙන්ම, ප්‍රියන්ත කුමාර මහතාගේ මාසික වැටුප ඔහුගේ භාර්යාවට ගෙවීමට ගත් ක්‍රියාමාර්ගය ද විදේශ අමාත්‍ය ජී. එල්. පීරිස්ගේ පැසසුමට ලක්ව තිබෙනවා.\nඅභාවප්‍රාප්ත ප්‍රියන්ත කුමාරගේ දරුවන් දෙදෙනාගේ අනාගතය පිළිබඳ ශ්‍රී ලංකා රජය සැලකිලිමත් වන බව ද ඔහු මෙහිදී ප්‍රකාශ කළා.\nනිසි කලට ඔවුන් වෙනුවෙන් මූල්‍ය ගෙවීම් ලබා දීමේ වැදගත්කම පිළිබඳව ද අවධාරණය කළ අතර මෙම වැටුප කිසිදු  බාධාවකින් තොරව සෑම මසකම ලබා දෙන  බවට සහතික කෙරෙන යාන්ත්‍රණයක් සකස් කරන ලෙසයි ඔහු පාකිස්තාන නියෝජිතවරයාගෙන්  ඉල්ලා සිටියේ.\nමෙම සිදුවීම සම්බන්ධයෙන් සිය කනගාටුව ප්‍රකාශ කළ වැඩ බලන මහ කොමසාරිස්වරයා, පූර්ණ විමර්ශනයක් පවත්වා එම පවුලට වන්දි ලබා දීම සඳහා පාකිස්තාන රජය නිසි පියවර ගෙන ඇති බව සහතික කර තිබෙනවා.\nපාකිස්තානයේ වෙසෙන අනෙකුත් ශ්‍රී ලාංකිකයන්ගේ ආරක්ෂාව තහවුරු කිරීම සඳහා පාකිස්තානයේ නීති බලාත්මක කිරීමේ ආයතන මේ වන විට කටයුතු කරමින් සිටින බවද ඔහු වැඩිදුරටත් ප්‍රකාශ කළා.",
       "URL": "https://www.hirunews.lk/290516/ප්‍රියන්ත-කුමාරගේ-පවුලේ-සාමාජිකයන්ගේ-අනාගතය-ගැන-විදෙස්-ඇමති-පාකිස්ථානයෙන්-සහතිකයක්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=1506"
}