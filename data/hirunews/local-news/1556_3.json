{
       "Source": "hirunews",
       "Timestamp": "Wednesday, 17 November 2021 - 11:35",
       "Headline": "වැඩි ම වකුගඩු රෝගින් බස්නාහිර පළාතෙන් වාර්තා වෙන බවට හිටපු ජනපතිගෙන් හෙළිදරව්වක් (වීඩියෝ)",
       "News Content": "අද පැවැත් වුණු පාර්ලිමේන්තු සැසිවාරයේ දී මේ වෙනවිට රජය ගෙන යන වැඩපිළිවෙළ ගැන හිටපු ජනපති මෛත්‍රීපාල සිරිසේන අදහස් කිහිපයක් ම ප්‍රකාශ කළා.\nමෙරට ජනගහනයෙන් 17%ක පමණ ජනතාවක් මන්දපෝෂණයෙන් පෙළෙන බව සඳහන් කරන හිටපු ජනපතිවරයා, ඒ සඳහා ගත වූ කිසිඳු ආණ්ඩුවක් විධිමත් ක්‍රියාමාර්ගයක් නො ගත් බවට චෝදනා කරනවා.\nඊට අමතර ව දියවැඩියාව, අධි රුධිර පීඩනය හා පිළිකා වැනි රෝග ද ශීඝ්‍රයෙන් වැඩි වෙමින් පවතින බව ඔහු ප්‍රකාශ කරනවා.\nහිටපු ජනපතිවරයා මෙහි දී විශේෂයෙන් අවධාරණය කළේ වකුගඩු රෝගය පිළිබඳව යි.\nසෞඛ්‍ය අමාත්‍යාංශ දත්ත හා තොරතුරුවලට අනුව, වැඩි ම වකුගඩු රෝගින් පිරිසක් වාර්තා වෙන්නේ, බස්නාහි‍ර පළාතෙන් බවයි ඔහු පැවසුවේ.\nරසායනික පොහොර පිළිබඳ ඇති වී තිබෙන ගැටලුව පිළිබඳ කතා කළ හිටපු ජනපති, අනුරාධපුර පිළිකා රෝහලේ පිළිකා රෝගින් විසි දහස ඉක්ම වා ඇති බව හා වකුගඩු රෝගින් ද විසි දහස ඉක්ම වා ඇති බව හෙළිදරව් කළා.\nඑම රෝගින් බොහෝ දෙනෙක් තරුණ තරුණයින් බවයි ඔහු සඳහන් කරන්නේ.\nමෙම ගැටලුවලට ‍රජයක් වශයෙන් කඩිනම් විසඳුම් ලබාදිය යුතු බවත් එහි දී ප්‍රකාශ වුණා.\nඇතැම් පුද්ගලයින් විවිධ අවස්ථාවල දී  පොළොන්නරුවේ ඉදි කළ වකුගඩු රෝහල චීනයෙන් ලැබුණු පරිත්‍යාගයක් බවත් වකුගඩු රෝගයට විසඳුමක් ලද පසු එම රෝහලෙන් කිසිඳු ප්‍රයෝජනයක් නැති බවත් පවසනවා යනුවෙන්, මෛත්‍රිපාල සිරිසේන සඳහන් කරනවා.\nවිශේෂයෙන් සමස්ත කෘෂිකාර්මික ක්‍රියාවලිය කාබනික වූ පසු මෙම රෝහල ප්‍රයෝජනවත් නො ව බවට ඇතැමුන් ප්‍රකාශ කරන බවයි ඔහු අවධාරණය කළේ.\nනමුත් එය ඉතා වැරදි කතාවක් බව පවසන හිටපු ජනපතිවරයා සඳහන් කළේ, වකුගඩු රෝග සිය ගණනක් ඇති බවත් මෙරට පවතින එක ම වකුගඩු රෝගය රජරට වකුගඩු රෝගය නො වන බවත් ය.\nදිවයින පුරා විසිරී හිඳින වකුගඩු රෝගින් විශාල ප්‍රමාණයක් මෙම රෝහලට එන බව පැවසූ ඔහු සඳහන් කළේ, රෝහලට අවශ්‍ය ඇතැම් පහසුකම් ලබා දීමට රජය සමත් වී නැති බවයි.\nඒ අනුව මෙම රෝහලේ එක්ස් කිරණ ඒකකය ආරම්භ කර නො මැති බව හා රෝහලට අධ්‍යක්ෂවරයෙක් ද  පත් කර නො මැති අතර, රෝහලේ පැවතිය යුතු රසායනාගාර පහසුකම්, සී.ටී. ස්කෑන් පහසුකම්, වකුගඩු බද්ධ කිරීමේ ශල්‍යකර්ම ආදිය ද පහසුකම් පැවතියත් ආරම්භ කර නො මැති බවයි හිටපු ජනපතිවරයා පැවසුවේ.",
       "URL": "https://www.hirunews.lk/288288/වැඩි-ම-වකුගඩු-රෝගින්-බස්නාහිර-පළාතෙන්-වාර්තා-වෙන-බවට-හිටපු-ජනපතිගෙන්-හෙළිදරව්වක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1556"
}