{
       "Source": "hirunews",
       "Timestamp": "Monday, 28 November 2022 - 17:57",
       "Headline": "ලංකාවට ණය දුන් පසු බංග්ලාදේශයට සිදු වූ අකරතැබ්බය",
       "News Content": "බංග්ලාදේශය ශ්‍රී ලංකාවට මුදල් හුවමාරු පහසුකමක් ලබා දීමෙන් පසු බොහෝ රටවල් බංග්ලාදේශයෙන් මූල්‍ය ආධාර ඉල්ලූ බව බංග්ලාදේශ අගමැති ෂීක් හසීනා ප්‍රකාශ කර තිබෙනවා.\nඩකා, ඩේලි ට්‍රිබියුනල් පුවත්පතට අනුව, බංග්ලාදේශයෙන් එවැනිම ආධාර ලබා ගැනීම සඳහා බොහෝ රටවල් තමන් සමඟ සන්නිවේදනය කළ බව අගමැති ෂීක් හසීනා මෙහි දී හෙළි කළා.\nඅග්‍රාමාත්‍ය කාර්යාලයේ පැවති ලේකම්වරුන්ගේ කමිටු රැස්වීමේදී අදහස් දක්වමින් “අපි අපේ (ෆොරෙක්ස්) සංචිතයෙන් ශ්‍රී ලංකාවට උදව් කළා. නමුත් ඊට පස්සේ මට රටවල් ගණනාවකින් ඉල්ලීම් ලැබිලා ඒ අයටත් ආධාර කරන්න කියලා.” යනුවෙන් ඇය පැවසුවා.\n“විවිධ රටවල රජයේ ප්‍රධානීන් බොහෝ දෙනෙක් මට කතා කළා, මම ඔවුන් සමඟ කතා කරමින් ඔවුන්ට යථාර්ථය පැහැදිලි කළා. වෙනත් මූලාශ්‍රවලින් ඒ සඳහා සහාය ලබා ගන්න මේ වෙලාවේ අපිට කිසිම උදව්වක් කරන්න බැරි වෙනවා.” යනුවෙන් ඇය ප්‍රතිචාර දක්වා තිබෙනවා.\n2021 මැයි මාසයේදී, බංග්ලාදේශය ශ්‍රී ලංකාවට ඩොලර් මිලියන 200 ක මූල්‍ය හුවමාරු පහසුකමක් ලබා දුන්නා.\nබංග්ලාදේශ බැංකුව සහ ශ්‍රී ලංකා මහ බැංකුව විසින් අත්සන් කරන ලද මුදල් හුවමාරු ගිවිසුම යටතේ අගෝස්තු 3 වන දින ලබා දුන් එය බංග්ලාදේශ ඕනෑම රටකට ලබා දුන් පළමු ණය මුදලයි.",
       "URL": "https://www.hirunews.lk/321512/ලංකාවට-ණය-දුන්-පසු-බංග්ලාදේශයට-සිදු-වූ-අකරතැබ්බය",
       "Category": "Local News",
       "Parent URL": "https://www.hirunews.lk/local-news.php?pageID=701"
}