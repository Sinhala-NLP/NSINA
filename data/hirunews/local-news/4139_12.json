{
       "Source": "hirunews",
       "Timestamp": "Saturday, 06 January 2018 - 12:34",
       "Headline": "පාසල් සිසුවෙකුට මරු කැඳවු දුරදිග ගිය වචන හුවමාරුව",
       "News Content": "පාසල් මිතුරන් තුන්දෙනෙකු අතර සිදුවූ වචන හුවමාරුවක් දුරදිග ගොස් තියුණු ආයුධයකින් පහර දීමෙන් හික්කඩුව - කාස්ලන්ඩ් වත්ත ප්‍රදේශයේ 17 හැවිරිදි සිසුවෙකු ඝාතනයට ලක්වී තිබෙනවා.\nමොවුන් ඊයේ (05) උදෑසන කතාබහ කරමින් සිටින අතරතුර මෙම වචන හුවමාරුව සිදුව ඇති බව සඳහන්.\nඑහිදී එක් සිසුවෙකු තවත් සිසුවෙකුට පරුෂ වචනයෙන් බැන වැදීම හේතුවෙන් මෙම පහරදීම සිදුව ඇති බවයි පොලීසිය සඳහන් කළේ.\nසිද්ධියෙන් තුවාල ලැබූ සිසුවා ආරච්චිකන්ද රෝහලට ඇතුළත් කිරීමෙන් පසු කරාපිටිය ශික්ෂණ රෝහල වෙත මාරු කර යවා තිබෙනවා.\nකෙසේ වෙතත්, ඊයේ රාත්‍රී 11ට පමණ මෙම සිසුවා ජීවිතක්ෂයට පත්වූ බවයි පොලීසිය වැඩිදුරටත් සඳහන් කළේ.\nමේ ආතර බදුල්ල - දෙමෝදර ප්‍රදේශයේ පිහිටි සංචාරක ලැගුම්හලක සිටි චෙක් ජාතිකයින් දෙදෙනෙකු අතර ඇති වූ ගැටුමකින් එක් අයෙකු තුවාල ලබා බදුල්ල රෝහලට ඇතුළත් කර තිබෙනවා.\nපොලීසිය සඳහන් කළේ අද (06) අලුයම ඇති වූ මෙම ගැටුමේදී එක් විදෙස් ජාතිකයෙකු අනෙක් පුද්ගලයාට තියුණු ආයුධයකින් පහර දී ඇති බවයි.\nපහර දුන් පුද්ගලයා පොලීසිය විසින් අත්අඩංගුවට ගෙන ඇති අතර, ඔහු අද බණ්ඩාරවෙල අධිකරණයට ඉදිරිපත් කිරීමට නියමිතයි.\nගැටුම ඇති වන අවස්ථාවේදී තවත් කාන්තාවන් දෙදෙනෙකු ද ඔවුන් රැදී සිටි හෝටල් කාමරය තුළ සිට තිබෙනවා.",
       "URL": "https://www.hirunews.lk/180331/පාසල්-සිසුවෙකුට-මරු-කැඳවු-දුරදිග-ගිය-වචන-හුවමාරුව",
       "Category": "Local News",
       "Parent URL": "https://www.hirunews.lk/local-news.php?pageID=4139"
}