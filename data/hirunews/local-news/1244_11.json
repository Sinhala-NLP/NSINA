{
       "Source": "hirunews",
       "Timestamp": "Thursday, 07 April 2022 - 18:21",
       "Headline": "පොල්දූව මංසන්ධියෙන් වැසුණු පාර්ලිමේන්තු මාර්ගය විවෘත වෙයි - අදත් ප්‍රදේශ කිහිපයක විරෝධතා (වීඩියෝ)",
       "News Content": "පොල්දූව මංසන්ධියෙන් තාවකාලිකව වසා දමා තිබූ පාර්ලිමේන්තු පිවිසුම් මාර්ගයේ පාර්ලිමේන්තුව දෙසින් වාහන පිටවන මංතීරුව අද පස්වරුවේ යළි විවෘත කර තිබෙනවා.\nඅද පෙරවරුවේ සිට ජීවන වියදම ඉහළ යාම ඇතුලු ගැටලු වලට එරෙහිව කලාකරුවන් ඇතුළු පිරිස් එම ස්ථානයේ විරෝධතාවයේ ද නිරත වුණා.\nමේ අතර ඉන්ධන හිඟය, විදුලි කප්පාදුව ඇතුලු ජනතා ඉල්ලීම් මුල් කර ගනිමින් ප්‍රදේශ කිහිපයකදී විරෝධතා පැවැත්වුණා.\nදඹුල්ල නගර සභාවට ද අද පොලිස් ආරක්ෂාව යොදවා තිබුනේ එම නගර සභාව ඉදිරිපිට පැවති විරෝධතාවයක් හේතුවෙන්. කැකිරාව ප්‍රාදේශීය සභාව ඉදිරිපිටද අද විරෝධතාවයක් පැවැත්වුණා.\nමේ අතර, හිටපු අමාත්‍ය මහින්දානන්ද අලුත්ගමගේ ගේ නාවලපිටියේ පිහිටි කාර්යාලය වෙත පැමිණි විරෝධතාකරුවන් පිරිසක් සහ පොලීසිය අතර උණුසුම් තත්ත්වයක් හට ගත්තා.\nඑසේම, දෙමටගොඩ පිහිටි ලංකා ඛණිජ තෙල් සංස්ථාව ඉදිරිපිටද අද දහවල් විරෝධතාවයක් පැවැත්වුණා.\nඊට එක්ව සිටියේ අසල පිහිටි ඉන්ධන පිරවුම්හලෙන් ඩීසල් ලබා ගැනීම සඳහා දින ගණනක් පෝලීමේ රැඳී සිටි බස් සහ ලොරි රථ රියදුරන් පිරිසක්.\nමේ අතර ඉන්ධන ලබා දෙන ලෙස ඉල්ලා පැවති විරෝධතාවයක් හේතුවෙන් කොළඹ, මහනුවර ප්‍රධාන මාර්ගය අද දහවල් කඩුගන්නාව ප්‍රදේශයෙන් මුලුමුනින්ම අවහිර වුණා.\nඑසේම, රෝහල් කිහිපයක වෛද්‍යවරු හෙද හෙදියන් හා කණිෂ්ඨ කාර්ය මණ්ඩලය අද උද්ඝෝෂණ වල නිරත වුණේ රටේ වත්මන් තත්වයට විරෝධය පළ කරමින්.\nනීතීඥවරුන් පිරිසක් ජනතාවගේ මූලික අයිතිවාසිකම් සුරකින ලෙස ඉල්ලා මාවනැල්ල නගරයේදී විරෝධාවක නිරත වුණා. එමෙන්ම විදෙස් රටවල් කිහිපයක සිටින ශ්‍රී ලාංකිකයන්ද අද විරෝධතා සංවිධාන කර තිබුණා.",
       "URL": "https://www.hirunews.lk/301431/පොල්දූව-මංසන්ධියෙන්-වැසුණු-පාර්ලිමේන්තු-මාර්ගය-විවෘත-වෙයි-අදත්-ප්‍රදේශ-කිහිපයක-විරෝධතා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1244"
}