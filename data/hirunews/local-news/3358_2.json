{
       "Source": "hirunews",
       "Timestamp": "Saturday, 11 May 2019 - 7:19",
       "Headline": "සූරියවැව සති පොළට වාරණයක්",
       "News Content": "නවීකරණය කෙරුණු සූරියවැව මහජන පොළෙහි වෙළදාම් කිරීම දින 7 කට අත්හිටුවමින් හම්බන්තොට දිසා මහේස්ත්‍රාත් අධිකරණය සූරියවැව ප්‍රාදේශීය සභාවට වාරණ නියෝගයක් නිකුත් කර තිබෙනවා.\nඒ, එම පොළ නිසි පරිදි වැඩ අවසන් කර සූරියවැව ප්‍රාදේශීය සභාවට භාර දෙනතුරු එහි වෙළදාම් කටයුතු සිදුනොකරන ලෙස වාරණ නියෝගයක් ලබාදෙන්නැයි සූරියවැව පොලීසිය කළ ඉල්ලීමක් සලකා බලමින්.\nහම්බන්තොට දිසා මහේස්ත්‍රාත් නාලක සංජීව හමුවේ ඊයේ මෙය විභාගයට ගත් අතර නාගරික සංවර්ධන අධිකාරිය විසිනුයි පසුගිය 7 වනදා සූරියවැව පොලීසියට අදාළ පැමිණීල්ල සිදුකර ඇත්තේ.\nඒ අනුවයි, සූරියවැව පොලීසිය අධීකරණයට මේ සම්බන්ධයෙන් කරුණු වාර්තා කර තිබුණේ.\nනවීකරණය කෙරුණු පොළ භූමිය නිසි පරිදි භාරදීමට පෙර එහි වෙළදාම් කටයුතු සිදුකිරීමෙන් ඉදිකිරීම් සදහා රැගෙනවිත් ඇති දේපලවලට හානි සිදුවිය හැකි බව පවසමින් නාගරික සංවර්ධන අධිකාරියේ නිලධාරීන් සූරියවැව පොලීසියට මෙම පැමිණිල්ල ඉදිරිපත් කර තිබුණා.",
       "URL": "https://www.hirunews.lk/216161/සූරියවැව-සති-පොළට-වාරණයක්",
       "Category": "Local News",
       "Parent URL": "https://www.hirunews.lk/local-news.php?pageID=3358"
}