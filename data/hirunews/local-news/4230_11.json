{
       "Source": "hirunews",
       "Timestamp": "Tuesday, 07 November 2017 - 19:08",
       "Headline": "රථ වාහනවලට පමණක් ඉන්ධන දෙන්නැයි කළ නියෝගය ඉවත් කෙරේ",
       "News Content": "රථ වාහන සඳහා පමණක් පෙට්‍රල් නිකුත් කරන්නැයි කළ නියෝගය ඉවත් කර තිබෙනවා.\nවිෂය භාර අමාත්‍ය අර්ජුණ රණතුංගයි මේ බව කියාසිටියේ.\nඛනිජ තෙල් සම්පත් සංවර්ධන අමාත්‍යාංශය විශේෂ චක්‍රලේඛයක් නිකුත් කරමින් සියලූම ඉන්ධන පිරවුම්හල් හිමියන් වෙත දැනුම් දී තිබුනේ යතුරුපැදි, ත්‍රිරෝද රථ ඇතුළු සියලූම රථ වාහනවලට පමණක් පෙට්‍රල් නිකුත් කිරීමට පියවර ගන්නා ලෙසටයි.\nපාරිභෝගික ජනතාව බෝතල්, ගැලූම් ආදී භාජනවල පෙට්‍රල් ලබා ගැනීම පිළිබදව තොරතුරු වාර්තාවීමත් සමඟ මෙම තීරණය ගත් බවයි ඛනිජ තෙල් සම්පත් සංවර්ධන අමාත්‍යාංශයේ ලේකම් උපාලි මාරසිංහ හිරු ප්‍රවෘත්ති අංශයට සඳහන් කළේ.\nකෙසේ වෙතත්, ප්‍රදේශ රැසක ඉන්ධන පිරවුම්හල් අසල තවමත් බෝතල්, ගැලුම් සහ වෙනත් භාජන රැගෙන ඉන්ධන ලබා ගැනීමට පෝලිම්වල සිටි බවටයි වාර්තා වුයේ.\nවිශේෂයෙන් යතුරුපැදිකරුවන් සහ ත්‍රිරෝද රථ හිමියන් මෙලෙස බෝතල් රැගෙන පෝලිම්වල රැදී සිටින බව අප වාර්තාකරුවන් ප්‍රකාශ කළා.\nතම වාහන අතරමඟ නතර වී ඇති නිසා ඒවා රැගෙන ඒමට අපහසු බැවින් බෝතල් සහ ගැලුම් රැගෙන ඉන්ධන පිරවුම්හල් වෙත පැමිණි බවයි ඔවුන් එහිදී සඳහන් කර ඇත්තේ.",
       "URL": "https://www.hirunews.lk/175494/රථ-වාහනවලට-පමණක්-ඉන්ධන-දෙන්නැයි-කළ-නියෝගය-ඉවත්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=4230"
}