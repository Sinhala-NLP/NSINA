{
       "Source": "hirunews",
       "Timestamp": "Tuesday, 28 August 2018 - 15:35",
       "Headline": "මින්නේරිය සහ කවුඩුල්ල ජාතික වනෝද්‍යාන යළි විවෘතයි",
       "News Content": "වනජිවි නිලධාරින්ගේ වෘත්තිය ක්‍රියාමාර්ගයක් හේතුවෙන් තාවකාලිකව වසා දැමුණු මින්නේරිය සහ කවුඩුල්ල ජාතික වනෝද්‍යාන අද පස්වරුවේ යළි විවෘත කෙරුණා.\nකෙසේ වෙතත් වනජීවී නිලධාරීන් තවමත් වෘත්තිය ක්‍රියාමාර්ගය අවසන් කර නැහැ.\nපෙරේදා පස්වරුවේ මින්නේරිය ජාතික වනෝද්‍යානයට අයත් මින්නේරිය වැවේ කොටසක තහනම් දැල් ආම්පන්න භාවිත කරමින් මසුන් අල්ලමින් සිටි ධීවරයෙකු දැල් ආම්පන්න සමග වනජිවි නිලධාරින් සිය භාරයට ගැනීමත් සමඟයි මෙම ගැටළුව ආාරම්භ වුණේ.\nපසුව  ප්‍රදේශවාසීන් වනජිවි කාර්යාලය වටලා, වනජිවි නිලධාරින් 4 දෙනෙකුට පහරදී සැකකරු රැගෙන පලාගොස් තිබුණා.\nපහරදීමේ සිද්ධිය සම්බන්ධයෙන් පොලීසිය ධීවරයින් දෙදෙනෙකු අත්අඩංගුවට ගත් අතර, බකමූණ මහේස්ත්‍රාත් අධිකරණයට ඉදිරිපත් කිරීමෙන් අනතුරුව ඔවුන් සැප්තැම්බර් 11 වනදා දක්වා රක්ෂිත බන්ධනාගාර ගත කෙරුණා.\nඑසේම මින්නේරිය ජාතික වනෝද්‍යානය ඊයේ වසා දැමීමටද පියවර ගත්තා.\nඒ අතරතුරයි සිද්ධියට සම්බන්ධ ප්‍රධාන සැකකරු තවමත් අත්අඩංගුවට ගෙන නොමැති බව පවසමින් ශ්‍රී ලංකා වනජිවි ක්ෂේත්‍ර සහායකයින්ගේ සංගමය සහ සමස්ත ලංකා වනජිවි නියාමක නිලධාරින්ගේ සංගමය අද වෘත්තීය ක්‍රියාමාර්ගයක් ආරම්භ කළේ.\nඑම නිසා කවුඩුල්ල වනෝද්‍යානයද වසා දැමීමට අද සිදුවුණා.\nපසුව මින්නේරිය ජාතික වනෝද්‍යානයේ ප්‍රධාන දොරටුව ඉදිරිපිට අද පෙරවරුවේ හබරණ සහ මින්නේරිය සෆාරි ජිප් රථ හිමියන්ගේ සංගමය විරෝධතාවක නිරත වූයේ වනජිවි නිලධාරින්ගේ වෘත්තීය ක්‍රියාමාර්ගයක් නිසා වනෝද්‍යාන වසා දැමීම හේතුවෙන්.\nවිරෝධතාව නිසා හබරණ - පොළොන්නරුව ප්‍රධාන මාර්ගයේ ගමනාගමනයටද බාධා මතුවුණා.\nඑම විරෝධතාවයේදී ඇතිවූයේ උණුසුම් තත්ත්වයක්.\nමේ අතර පැවති සාකච්ඡාවලින් පසු මින්නේරිය සහ කවුඩුල්ල වනෝද්‍යාන සෆාරි ජිප් රථ සදහා අද පස්වරුවේ යළි විවෘත කෙරුණු බවයි මහසෙන් ජිප් සෆාරි සංගමයේ සභාපති සුමේධ ගීත් බණ්ඩාර හිරු ප්‍රවෘත්ති අංශයට කියා සිටියේ.\nකෙසේ වෙතත්, සිද්ධියට අදාළ ප්‍රධාන සැකකරු අත්අඩංගුවට නොගතහොත් අනිද්දා දිවයින පුරා වනජිවි නිලධාරින් අකුරට වැඩ කිරීමේ වෘත්තීය ක්‍රියාමාර්ගයක නිරත වන බව සමස්ත ලංකා වනජිවි නියාමක නිලධාරින්ගේ සංගමයේ සභාපති ඉන්දික වසන්ත පීරිස් කියා සිටියා.",
       "URL": "https://www.hirunews.lk/198618/මින්නේරිය-සහ-කවුඩුල්ල-ජාතික-වනෝද්‍යාන-යළි-විවෘතයි",
       "Category": "Local News",
       "Parent URL": "https://www.hirunews.lk/local-news.php?pageID=3776"
}