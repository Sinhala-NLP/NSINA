{
       "Source": "hirunews",
       "Timestamp": "Saturday, 25 June 2022 - 9:59",
       "Headline": "තෙල් ඉල්ලා අදත් තැන තැන විරෝධතා (වීඩියෝ හා ඡායාරූප)",
       "News Content": "ඉන්ධන ඉල්ලා සිදු කරන විරෝධතාවක් හේතුවෙන් කොළඹ - ආමර් වීථිය සහ හැටන් - මල්ලිවෙප්පු ප්‍රදේශයෙන් මාර්ගය අවහිර වී තිබෙනවා.\nදින ගණනාවක සිට සිය ප්‍රදේශයට කිසිදු ඉන්ධනයක් නොලැබුණු බවයි විරෝධතාකරුවන් පෙන්වා දෙන්නේ.\nතෙල් ලබා ගැනීමට සති ගණනාවක සිට පෝලිමේ සිටිමින් රැකියා කටයුතු පවා මේ වනවිට අඩාල වී ඇති බව ද විරෝධතාකරුවන් ප්‍රකාශ කළා.\nමෙරට තුළ ඉහළ ගොස් ඇති උද්ධමනය මත මේ වනවිට රටේ විවිධ ක්ෂේත්‍රවල අර්බුද රැසක් හටගෙන තිබෙනවා.\nඑහි ප්‍රධානතම සහ උච්චතම අර්බුද වන්නේ බලශක්ති ගැටලුවට සාමාන්‍ය ජනයා මුහුණ පෑමයි.\nඩොලර් හිඟය හේතුවෙන් රටට පැමිණෙන ඉන්ධන නෞකා හෝ ගෑස් නෞකා මිලදී ගැනීමටවත් මෙරට රජයට නොහැකි වී තිබෙනවා.\nඒ හේතුවෙනුයි දිනෙන් දින ඉන්ධන , ගෑස් ඉල්ලා ජනතාව වීදි බසින්නේ.\nමේ අතර ඔක්ටේන් 92 වර්ගයේ පෙට්‍රල් මෙට්‍රික් ටොන් 40,000 ක් රැගෙන මෙරටට පැමිණීමට නියමිත නෞකාව පැමිණෙන නෞකාව මෙතෙක් නිල වශයෙන් තහවුරු කර නැහැ.\nමෙවන් පසුබිමක් තුළ නිකුත් කෙරෙන පෙට්‍රල් තොග තවදුරටත් සීමා කර තිබෙනවා.\nලංකා ඛනිජ තෙල් පෞද්ගලික ටැංකි රථ හිමියන්ගේ සංගමයේ සම ලේකම් ශාන්ත සිල්වා හිරු ප්‍රවෘත්ති අංශයට කියා සිටියේ සංස්ථාවේ බෙදාහැරීමේ අංශයෙන් ලබාදෙන ඇණවුම් ප්‍රමාණය දිනෙන් දින අඩුවෙමින් පවතින බවයි.\nඑම තත්වය නිසා මේ වනවිට ධාවනය වන්නේ ටැංකි රථ 100 කටත් අඩු සංඛ්‍යාවක් බව ද ඔහු පෙන්වා දුන්නා.\nකෙසේ වෙතත් ඉන්ධන ලබාගැනීමට පැමිණි බොහෝ පිරිසකට ඊයේ දිනයේත් රැය පහන් කිරීමට සිදුවූයේ ඉන්ධන පෝලිම්වලයි.\nමේ අතර ඉන්ධන ලබාගැනීම සඳහා සෞඛ්‍ය සේවකයින් ඇතැම් ඉන්ධන පිරවුම්හල් අසළ ඊයේ දිනයේ සිට තවමත් රැඳී සිටිනවා.\nඉන්ධන ලබාගැනීම සඳහා මීට දින හතරකට පෙර නිවසින් පිටව ගිය අම්බලන්ගොඩ - කහව ප්‍රදේශයේ ව්‍යාපාරිකයෙකු මෙතෙක් නිවසට පැමිණ නොමැති බවට පැමිණිල්ලක් ලැබී ඇතැයි අම්බලන්ගොඩ පොලිසිය ප්‍රකාශ කළා.\nඒ අනුව ජංගම දුරකථන දත්ත පරීක්ෂා කරමින් ඔහු සොයාගැනීම සඳහා මෙහෙයුම් ආරම්භ කර ඇති බවයි පොලිසිය සඳහන් කළේ.\nමේ අතර කන්දකැටිය - පොලිස් වසම තුළදී නීතිවිරෝධී ලෙස ඉන්ධන ගබඩා කර වැඩි මිලට අලෙවි කරන ලද ස්ථාන පහක් වටලා සැකකරුවන් සිව්දෙනෙකු අත්අඩංගුවට ගෙන තිබෙනවා.\nපොලිස් මාධ්‍ය ප්‍රකාශක කාර්යාලය සඳහන් කළේ පල්ලෙවෙල, බදුලුඔය, පුස්සකන්ද සහ මීගහකිවුල යන ප්‍රදේශවලදී ඊයේ පස්වරුවේ මෙම වැටලීම් සිදුකර ඇති බවයි.\nඅත්අඩංගුවට ගත් සැකකරුවන් ළඟ තිබී ඩීසල් ලීටර 332 ක්, පෙට්‍රල් ලීටර 55 ක් සහ භූමිතෙල් ලීටර 237 ක් සොයාගෙන තිබෙනවා.\nමේ අතර නීතිවිරෝධී ලෙස ඩීසල් ලීටර 630ක් ලඟ තබාගෙන සිටි තවත් පුද්ගලයෙකු පොලිස් විශේෂ කාර්ය බලකායේ යාපනය කඳවුරේ නිලධාරීන් ඊයේ පස්වරුවේ යාපනය - මාණිප්පායි ප්‍රදේශයේදි අත්අඩංගුවට ගෙන තිබුණා.\nපොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව සඳහන් කළේ නීතිවිරෝධීව ඉන්ධන ළඟ තබාගත් පුද්ගලයින් 675 දෙනෙකු පසුගිය දිනවල සිදුකළ වැටලීම්වලදී අත්අඩංගුවට ගත් බවයි.",
       "URL": "https://www.hirunews.lk/308122/තෙල්-ඉල්ලා-අදත්-තැන-තැන-විරෝධතා-වීඩියෝ-හා-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1070"
}