{
       "Source": "hirunews",
       "Timestamp": "Sunday, 05 February 2023 - 13:34",
       "Headline": "වෙහෙරගල පුදබිම ම කළු දුඹුලින් වැසී යන ලකුණු (වීඩියෝ)",
       "News Content": "අතීත රජවරුන් වර්තමානයට ඉතිරි කර ගිය මෙරට උරුමය ඉදිරි පරම්පරාවටත් දායාද කිරීම බලධාරීන් සතු වගකීමක්.\nනමුත් එම වගකීම ඉටුනොවීම හමුවේ විනාශ මුඛයට යන බෞද්ධ උරුමයක් පිළිබඳවයි මේ තොරතුරු.\nමින් වසර 2100කට අධික කාලයකට පෙර එනම් ක්‍රිස්තු පූර්ව පළමු වන සියවසේ මෙරට රජකම් කළ වළගම්බා රජු විසින් නිර්මාණය කරන ලද, මහනුවර දිස්ත්‍රික්කයේ ගලගෙදර ප්‍රාදේශීය ලේකම් කොට්ඨාසයේ පිහිටි ඓතිහාසික වෙහෙරගල ලෙන් රජමහ විහාරයයි මේ.\nඉපැරණි උරුමයට වත්මන් බලධාරීන්ගේ අවධානය යොමු නොවීමේ පසුබිම හමුවේ මෙම විහාරස්ථානය මේ වනවිට නටඹුන් වෙමින් පවතින ආකාරය දක්නට ලැබෙනවා.\nක්‍රිස්තු පූර්ව පළමුවැනි සියවසේදී ඇතිවූ සතුරු ආක්‍රමණ නිසා වළගම්බා රජු කන්ද උඩරටට පැමිණ ලෙන්වල සිටිමින් සේනා සංවිධාන කළ අතර, වෙහෙරගල ද ඉන් එක් ස්ථානයක්.\nසේනා සංවිධාන කළ රජු පසුව පරසතුරන් පරාජයට පත්කිරීමෙන් අනතුරුව තමාට සෙවන දුන් ස්ථානවල වෙහෙර විහාරස්ථාන ඉදිකරවා ඇති අතර, වෙහෙරගල රජමහ විහාරයද ඉදිවන්නේ ඒ අනුවයි..\nකෙසේ වෙතත් වර්තමානයේදී මේ කෙරෙහි බලධාරීන්ගේ අවධානය යොමු නොවීම හේතුවෙන් එය විනාශය කරා යොමුවෙමින් පවතින බවයි විහාරාධිකාරී පූජ්‍ය කළුගමුවේ චන්දාන්ද හිමියන් පවසන්නේ.\nකන්ද උඩරට විහාරස්ථාන අතරින් සෙල්ලිපි සහිත විහාරස්ථාන විරල වන අතර, වෙහෙරගල රජමහ විහාරස්ථානය එවැනි සෙල්ලිපි සහිත විහාරස්ථානයක්.\nබෙහෙවින් දුර්වර්ණ වී ඇති බිතු සිතුවම් සහ පිළිම වහන්සේ විවිධ සතුන්ගෙන් සිදුවන හානිවලින් ද තවදුරටත් විනාශ වෙමින් තිබෙනවා.\nප්‍රධාන සමාධි බුද්ධ ප්‍රතිමා වහන්සේට දැඩි ලෙස හානි සිදුව ආකාරය ද දැකිය හැකියි.\nසෙල්ලිපි, ඉපැරණි සිතුවම් ඇතුළු ඓතිහාසික වශයෙන් ඉතාමත් වැදගත් අංග රැසකින් සමන්විත වෙහෙරගල රජමහ විහාරස්ථානය අනාගත පරපුරටත් දායාද කිරිම සඳහා අවශ්‍ය කටයුතු සැලසීම මෙරට පුරාවිද්‍යා බලධාරීන්ගේ වගකීමක් නොවන්නේද?",
       "URL": "https://www.hirunews.lk/326713/වෙහෙරගල-පුදබිම-ම-කළු-දුඹුලින්-වැසී-යන-ලකුණු-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=556"
}