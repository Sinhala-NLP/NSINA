{
       "Source": "hirunews",
       "Timestamp": "Wednesday, 26 June 2019 - 13:11",
       "Headline": "වෙන්නප්පුවේ ප්‍රාදේශීය සභා සභාපතිගේ තීරණයට මන්ත්‍රී පියංකරගේ විරෝධය",
       "News Content": "දංකොටුව සති පොලෙහි මුස්ලිම් ප්‍රජාවට වෙළඳාම් කිරීම තාවකාලිකව තහනම් කිරීම පිළිගත නොහැකි බව නිදහස් සන්ධානයේ පුත්තලම දිස්ත්‍රික් පාර්ලිමේන්තු මන්ත්‍රී පියංකර ජයරත්න පවසනවා.\nදංකොටුව සතිපොලේ මුස්ලිම් ප්‍රජාවට වෙළඳාම් තහනම් කිරීමට වෙන්නප්පුව ප්‍රාදේශීය සභාවේ සභාපති සුසන්ත රත්නායක ඊයේ දිනයේදී තීරණය කරනු ලැබුවේ ඔවුන්ට ඇතමුන්ගේ විරෝධයක් එල්ලවන බව පවසමින්.\nකෙසේ වෙතත්, මෙය තාවකාලික පියවරක් බවයි වෙන්නප්පුව ප්‍රාදේශීය සභාවේ සභාපති සුසන්ත පෙරේරා අද හිරු ප්‍රවෘත්ති අංශයට කියා සිටියේ.\nදංකොටුව පොලීසිය, වෙන්නප්පුව ප්‍රාදේශීය සභාවේ මෙම තීරණය පිළිබඳව මාරවිල මහේස්ත්‍රාත් අධිකරණයට කරුණු වාර්තා කළ අතර, ඒ අනුව වෙන්නප්පුව ප්‍රාදේශිය සභාවේ සභාපති සුසන්ත පෙරේරා ඇතුලු හයදෙනෙකුට අනිද්දා අධිකරණයේ පෙනී සිටින ලෙස ඊයේ නොතීසි ද නිකුත් කරනු ලැබුවා.\nමීට අදාළව ඊයේ සභාපතිවරයාගෙන් පොලීසිය ප්‍රකාශයක්ද සටහන් කර ගනු ලැබුවා.\nශ්‍රී ලංකා පොදුජන පෙරමුණට බලය හිමි වෙන්නප්පුව ප්‍රාදේශීය සභාවේ සභාපතිවරයා පැනවූ මෙම තහනම සම්බන්ධයෙන් පුත්තලම දිස්ත්‍රික් එක්සත් ජනතා නිදහස් සන්ධාන පාර්ලිමේන්තු මන්ත්‍රී පියංකර ජයරත්න කියා සිටියේ මෙම තීරණය පිළිගත නොහැකි බවයි.",
       "URL": "https://www.hirunews.lk/219144/වෙන්නප්පුවේ-ප්‍රාදේශීය-සභා-සභාපතිගේ-තීරණයට-මන්ත්‍රී-පියංකරගේ-විරෝධය",
       "Category": "Local News",
       "Parent URL": "https://www.hirunews.lk/local-news.php?pageID=3280"
}