{
       "Source": "hirunews",
       "Timestamp": "Wednesday, 23 March 2022 - 8:09",
       "Headline": "චීන ණයෙන් කොටසක් ඖෂධ හා අත්‍යවශ්‍ය ආහාර වෙනුවෙන්",
       "News Content": "ශ්‍රී ලංකාව චීනයෙන් ඉල්ලුම් කළ ඇමරිකානු ඩොලර් බිලියනයක ණය මුදල මෙරට විදේශ සංචිත ශක්තිමත් කරගැනීම සඳහා යොදාගැනීමට අපේක්ෂා කරන බව මුදල් අමාත්‍යාංශ ලේකම් එස්.ආර්. ආටිගල පවසනවා.\nහිරු ප්‍රවෘත්ති අංශයට අදහස් දක්වමින් ඔහු කියා සිටියේ චීනයෙන් ඉල්ලුම් කළ ඇමරිකානු ඩොලර් බිලියන 1.5ක ණය පහසුකම මගින් අත්‍යවශ්‍ය ආහාර ද්‍රව්‍ය ආනයනය, කර්මාන්තවලට අවශ්‍ය අමුද්‍රව්‍ය ආනයනය මෙන්ම අත්‍යවශ්‍ය ඖෂධ ආනයනය සඳහා යෙදවීමට ඉලක්ක කරන බවයි.\nමේ අතර, මුදල් අමාත්‍යාංශ ලේකම්වරයා පැවසුවේ අමෙරිකානු ඩොලර් මිලියන 200ක ණය පහසුකමක් වෙළඳ අමාත්‍ය ආචාර්ය බන්දුල ගුණවර්ධන විසින් ඕස්ටේ්‍රලියානු රජයෙන් ඉල්ලා ඇති බවයි.\nඒ, පරිප්පු සහ කිරිපිටි ආනයනය කිරීම සඳහායී.\nශ්‍රී ලංකාව මාසයකට ඛනිජ තෙල් ආනයනය සඳහා අමෙරිකානු ඩොලර් මිලියන 400ක් වැය කරන අතර, ඒ අනුව සති 03කට පමණ අවශ්‍ය ඉන්ධන ශ්‍රී ලංකාව සතුව බවයි මුදල් අමාත්‍යාංශ ලේකම් එස්.ආර්. ආටිගල පැවසුවේ.\nඑමෙන්ම, මුදල් අමාත්‍යවරයා සහ තමන් සිදුකළ ඉන්දීය සංචාරයේදී දැනට ඉන්දීය රජය විසින් ඉන්ධන ආනයනය සඳහා ලබාදී ඇති ඩොලර් මිලියන 500ක ණය සීමාව ඩොලර් මිලියන 750ක් දක්වා ඉහළ නැංවීමට ඉල්ලීමක් කළ අතර ඒ සදහා යහපත් ප්‍රතිචාර ලැබී ඇති බව මුදල් අමාත්‍යාංශ ලේකම්වරයා කියා සිටියා.\nඑමෙන්ම ඔහු වැඩිදුරටත් සදහන් කලේ රුපියල අවප්‍රමාණය කිරීමේ තීරණයත් සමග අපනයනකරුවන්ට වැඩි ඩොලර් ප්‍රමාණයක් මෙරටට ගෙන ඒමට ඉදිරියේදී හැකියාවක් ලැබෙනු ඇති බවයි.",
       "URL": "https://www.hirunews.lk/300157/චීන-ණයෙන්-කොටසක්-ඖෂධ-හා-අත්‍යවශ්‍ය-ආහාර-වෙනුවෙන්",
       "Category": "Local News",
       "Parent URL": "https://www.hirunews.lk/local-news.php?pageID=1277"
}