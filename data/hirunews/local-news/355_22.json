{
       "Source": "hirunews",
       "Timestamp": "Wednesday, 10 May 2023 - 8:22",
       "Headline": "කළුතර සිසුවියගේ මරණයට සම්බන්ධ ප්‍රධාන සැකකරු අද අධිකරණයට",
       "News Content": "කළුතර හෝටලයක තුන්වන මහලෙන් වැටී පාසල් සිසුවියක් මියයාමේ සිද්ධියට අදාළව අත්අඩංගුවට ගත් ප්‍රධාන සැකකරු, අද (10) අධිකරණයට ඉදිරිපත් කිරීමට නියමිතයි.\nමේ අතර විමර්ශනවලට අදාළව මියගිය සිසුවියගේ ජංගම දුරකථනයට ලැබුණු ඇමතුම් සම්බන්ධයෙන් ද විමර්ශනයක් ආරම්භ කර තිබෙනවා.\nඅදාළ කාල සීමාව තුළ ලැබුණු ඇමතුම් සම්බන්ධවයි මෙලෙස පොලිසියේ අවධානය යොමුව ඇත්තේ.\nකෙසේ වෙතත් මේ වනවිටත් ඇයගේ දුරකථනය අතුරුදන්වයි පවතින්නේ.\nසිසුවිය මියගිය පසු ප්‍රධාන සැකකරු, විසින් මිතුරිය සහ මිතුරියගේ පෙම්වතා එම ස්ථානයට යළි කැඳවා ඇති අතර, එම ස්ථානයට පැමිණි ඔවුන් සිසුවියගේ දුරකථනය දුම්රිය මාර්ගයට එපිටින් වූ කළපුව දෙසට විසි කළ බව අනාවරණ වුණා.\nසිද්ධිය සම්බන්ධයෙන් කරුණු රැසක් මේ වනවිට පොලිසිය හෙළි කරගෙන තිබෙනවා.\nවිමර්ශන සිදුකරන උසස් පොලිස් නිලධාරියෙකු සඳහන් කළේ ඇය හෝටලයේ තුන්වන මහලෙන් බිමට පැන සියදිවි හානිකර ගත් බවට සැකකරු ප්‍රකාශ කරන බවයි.\nතමන් ඇය සමඟ සිටින අවස්ථාවේ ඇයට දුරකථන ඇමතුම් කිහිපයක් ලැබුණු බවත් “අද නම් ගෙදර ගිහින් ඉවරයි” යැයි පවසා දිව ගොස් මෙය සිදුකරගත් බවත්, සැකකරු පොලිසිය හමුවේ ප්‍රකාශ කර තිබෙනවා.\nකෙසේ වෙතත් විමර්ශන සිදුකරන උසස් නිලධාරියෙකු සඳහන් කළේ සැකකරුගේ ප්‍රකාශය සම්බන්ධයෙන් සැක මතුවන හෙයින් අංශ කිහිපයක් ඔස්සේ විමර්ශන සිදුකරන බවයි.\nමේ අතර සිසුවියන් 16 දෙනෙකුට ලිංගික අතවර කර ප්‍රදේශයෙන් පලාගොස් සිටින උපකාරක පන්ති ගණිත ගුරුවරයෙකු සොයා කළුතර කොට්ඨාසයේ පොලිස් ස්ථාන කිහිපයක් පරික්ෂණයක් ආරම්භ කර තිබෙනවා.\nඅතවරවලට ලක්වූවන් අතර කළුතර කොට්ඨාසයේ පොලිස් ස්ථානයක නිලධාරිනියකගේ දියණියක් ද සිටින බව සඳහන්.",
       "URL": "https://www.hirunews.lk/334751/කළුතර-සිසුවියගේ-මරණයට-සම්බන්ධ-ප්‍රධාන-සැකකරු-අද-අධිකරණයට",
       "Category": "Local News",
       "Parent URL": "https://www.hirunews.lk/local-news.php?pageID=355"
}