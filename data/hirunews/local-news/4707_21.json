{
       "Source": "hirunews",
       "Timestamp": "Monday, 16 January 2017 - 8:20",
       "Headline": "අගමැති ස්විට්සර්ලන්තය බලා පිටත්ව යයි",
       "News Content": "ස්විට්සර්ලන්තයේ - ඩාවොස් නුවර පැවැත්වෙන ලෝක ආර්ථික සමුළුවට සහභාගිවීම සඳහා අග්‍රාමාත්‍ය රනිල් වික්‍රමසිංහ ඇතුලු දූත පිරිස අද දිවයිනෙන් පිටත්ව ගියා.\nකටුනායක ගුවන් තොටුපල හිරු වාර්තාකරු සඳහන් කළේ අලුයම 2.50 ට එමිරේට්ස් ගුවන් සමාගමට අයත් ඊ.කේ. 349 දරණ යානයෙන් අග්‍රාමාත්‍යවරයා ඇතුලු හත්දෙනෙකුගෙන් සමන්විත දූත පිරිස ස්විට්සර්ලන්තය බලා පිටත්ව ගිය බවයි.\nමේ මස 21 වනදා දක්වා ඔහු එරට රැඳී සිටින බව අග්‍රාමාත්‍ය කාර්යාලය නිවේදනය කළා.\nලෝක ආර්ථිකයේ නව ප්‍රවණතා ගැඹුරින් විමසා බැලෙන ලෝක ආර්ථික සමුළුවට රටවල් 40 කට අධික සංඛ්‍යාවක රාජ්‍ය නායකයින් සහභාගිවීමට නියමිතයි.\nඑහිදී අග්‍රාමාත්‍යවරයා ප්‍රමුඛ පෙළේ රාජ්‍ය නායකයින් සහ මුල් පෙළේ ජාත්‍යන්තර ව්‍යවසායකයින් සමඟ සාකච්ඡා පවත්වන බව අග්‍රාමාත්‍ය කාර්යාලය සඳහන් කළා.",
       "URL": "https://www.hirunews.lk/152132/අගමැති-ස්විට්සර්ලන්තය-බලා-පිටත්ව-යයි",
       "Category": "Local News",
       "Parent URL": "https://www.hirunews.lk/local-news.php?pageID=4707"
}