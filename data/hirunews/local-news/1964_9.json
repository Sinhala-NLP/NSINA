{
       "Source": "hirunews",
       "Timestamp": "Monday, 10 May 2021 - 9:01",
       "Headline": "මාලදිවයිනේ හිටපු ජනපති නෂීඩ්ට එල්ල වූ ප්‍රහාරයේ ප්‍රධාන සැකකරු අල්ලයි",
       "News Content": "මාලදිවයිනේ හිටපු ජනාධිපති සහ වත්මන් කතානායක මොහොමඩ් නෂීඩ්ට එල්ල වූ ප්‍රහාරයේ ප්‍රධාන සැකකරු අත්අඩංගුවට ගත් බව මාලදිවයින් පොලිසිය ප්‍රකාශ කළා.\nඅදුහම් අහමඩ් රෂීඩ් නැමැති මෙම 25 හැවිරිදි සැකකරු ඇතුළු සැකකරුවන් 03 දෙනෙකු දින 15 ක කාලයක් සඳහා රක්ෂිත බන්ධනාගාරගත කර තිබෙනවා.\nඅත්අඩංගුවට ගත් අනෙක් සැකකරුවන් 21 වන සහ 32 වන වියේ පසුවන අයයි.\nබ්‍රහස්පතින්දා රාත්‍රියේ මොහොමඩ් නෂීඩ්ගේ නිවස ඉදිරිපිට පිපිරී ගිය බෝම්බය ඇට වූ යතුරුපැදිය මින් එක් සැකකරුවෙකුගේ නමට ලියාපදිංචි කරන ලද්දක් බව සඳහන්.\nමාලදිවයින් පොලිසිය සඳහන් කළේ ඉස්ලාමීය අන්තවාදීන් ප්‍රහාරය පිටුපස සිටින බවයි.\nහානිය උපරිම කරලීම සඳහා මෙම බෝම්බයට වෝල් බෙයාරින් විශාල ප්‍රමාණයක් යොදවා තිබූ බව සඳහන්.\nමේ අතර, හිටපු ජනපති සහ කතානායක නෂීඩ්ට එල්ල වූ ප්‍රහාරයේදී ඔහුගේ ආරක්ෂක වළල්ල බිඳ වැටුණු ආකාරය පිළිබඳව මාලදිවයින් පාර්ලිමේන්තුවේ ජාතික ආරක්ෂක සේවා කමිටුව විමර්ශනයක් ආරම්භ කර තිබෙනවා.",
       "URL": "https://www.hirunews.lk/270928/මාලදිවයිනේ-හිටපු-ජනපති-නෂීඩ්ට-එල්ල-වූ-ප්‍රහාරයේ-ප්‍රධාන-සැකකරු-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=1964"
}