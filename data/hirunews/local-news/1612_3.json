{
       "Source": "hirunews",
       "Timestamp": "Friday, 22 October 2021 - 19:54",
       "Headline": "නැනෝ නයිට්‍රජන් පොහොර භාවිතයෙන්  බෝග වගාවන් 95%ක ඵලදායිතාවක් (වීඩියෝ)",
       "News Content": "නැනෝ නයිට්‍රජන් පොහොර භාවිතයෙන් 95%ක ඵලදායිතාවක් බෝග වගාවන් වෙත ලැබෙන බව කෘෂි විශේෂඥයින් පෙන්වා දෙනවා.\nමෙම නැනෝ තාක්ෂණය මුල්වරට සොයාගත් මෙරට මහාචාර්යවරියක වන නිල්වලා කෝට්ටේගොඩ පැවසුවේ මෙය තවදුරටත් ප්‍රචලිත කළ යුතු බවයි.\nමහ කන්නය සඳහා වී ඇතුළු අනෙකුත් භෝගවලට යෙදීමට නැනෝ නයිට්‍රජන් පොහොර ලීටර් ලක්ෂයක තොගයක් පසුගියදා ඉන්දියාවෙන් ආනයනය කළා.\nමෙම නැනෝ නයිට්‍රජන් පොහොර ලීටර් ලක්ෂ 31ක ප්‍රමාණයක් ඉන්දියාවෙන් ඇනවුම් කර ඇති අතර තවත් ඉන් ලීටර් ලක්ෂ 4ක ප්‍රමාණයක් මෙම සතිය තුළදී ආනයනය කිරීමට නියමිතයි.\nඉන්දියාවෙන් ආනයනය කළ මෙම නැනෝ දියර පොහොර ගොවි ජනතාවට බෙදා හැරෙන්නේ නයිට්‍රෝ රාජා යන නමින්.\nඑම නයිට්‍රෝ රාජා දියර පොහොර ලේබලයේ සඳහන් වන්නේ යූරියා කැට කිලෝ ග්‍රෑම් 45ක උරයක බලය මෙම නැනෝ පොහොර මිලි ලීටර් 500ක බෝතලයක පවතින බවයි.\nවිශේෂඥයින් පෙන්වා දෙන්නේ සාම්ප්‍රධායික යූරියා කැට පසට එක් කිරීමේදී ශාකයට අවශෝෂණය කර ගැනෙන්නේ 30%ක ප්‍රමාණයක් පමණක් වන අතර 70%ක ප්‍රමාණයක් පසට එක්වන බවයි.\nනමුත් මෙම නැනෝ දියර පොහොර පත්‍ර මතට ඉසීම තුළින් ශාක පත්‍රවල ඇති පූටිකා මගින් පොහොර 95්‍රක්ම ශාකයට අවශෝෂණය කරගන්නා බවයි විශේෂඥයින් පෙන්වා දෙන්නේ.\nඒ හරහා ඵලදායිතාවය ඉහළ නංවා ගත හැකි බවද කෘෂි විශේෂඥයින් පෙන්වාදෙනවා.\nමෙම නැනෝ තාක්ෂණය මුලින්ම සොයාගෙන ඇත්තේ මෙරටදී වීමත් විශේෂත්වයක්.\nඇතැම් කෘෂි විශේෂඥයින් පෙන්වා දෙන්නේ මෙම නැනෝ පොහොර මගින් අපේක්ෂිත ප්‍රතිඵල ලබාගත නොහැකි බවයි.\nකෙසේ වෙතත් නැනෝ තාක්ෂණය භාවිත කිරීම මෙරට කෘෂිකර්මානත්යේ ඉදිරි පිම්මක් බවටත් මත පලවනවා.\nමේ අතර මීට පෙර ලිතුවේනියාවෙන් ආනයනය කරන ලද පොටැසියම් ක්ලෝරයිඩ් මෙට්‍රික් ටොන් 30ක් අනුරාධපුර දිස්ත්‍රික්කයේ ශ්‍රාවස්තිපුර ගොවිජන සේවා මධ්‍යස්ථානය වෙත ඊයේ රැගෙන ආවා.\nවී ගොවිතැන සඳහා අවශ්‍ය පොහොර නිකුත් කිරීම ආරම්භ කර ඇතත් ඇතැම් ප්‍රදේශවල ගොවීන් පොහොර ඉල්ලා අදත් විරෝධතාවල නිරත වුණා.\nමේ අතර සිය වගාවට අවශ්‍ය පොහොර ඉල්ලා මහවැලි හුරුලු කලාපයේ ගල්කිරියාගම මහවැලි කොට්ඨාසයේ ඒකාබද්ධ ගොවි සංවිධාන උද්ඝෝෂණයක නිරත වුණා.\nපොහොර ගැටලුවට විසඳුම් ඉල්ලා රිදීමාලියද්ද කලාපයේ ගොවි සංවිධාන 28ක ගොවි නියෝජිතයින් ද මහියංගනය - පදියතලාව මාර්ගයේ 50 කණුව මංසන්ධියෙන් ඔරුබැඳිවැව හන්දිය දක්වා පා ගමනින් පැමිණ විරෝධතාවක් පවත්වනු ලැබුවා.\nමේ අතර තේ වගාව ඇතුලු සියලු වගාවන් සඳහා යෝග්‍ය කාබනික නයිට්‍රජන් දියර පොහොර නිෂ්පාදන කර්මාන්ත ශාලාවක් අද පොල්ගස්ඕවිට දී විවෘත කෙරුණා.\nමේ අතර මෙරට එළවළු අවශ්‍යතාවයෙන් සියයට හැත්තෑවක් පමණ බෙදා හැරෙන දඹුල්ල ආර්ථික මධ්‍යස්ථානයේ එළවළු මිල 100%කින් ඉහළ ගොස් තිබෙනවා.\nගොවීන් පවසන්නේ කෘමිනාශක හා පොහොර හිඟය හේතුවෙන් තම වගාවන් සිදුකරගෙන යෑම අසීරු වී ඇති බවයි.\nමේ අතර අද පැවැති කොවිඩ් මර්දන කාර්ය සාධක බලකා රැස්වීමේදී ද පොහොර ගැටලුව සම්බන්ධයෙන් අවදානය යොමුවුණා.",
       "URL": "https://www.hirunews.lk/285776/නැනෝ-නයිට්‍රජන්-පොහොර-භාවිතයෙන්-බෝග-වගාවන්-95ක-ඵලදායිතාවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1612"
}