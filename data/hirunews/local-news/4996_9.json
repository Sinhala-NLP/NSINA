{
       "Source": "hirunews",
       "Timestamp": "Wednesday, 22 June 2016 - 7:40",
       "Headline": "වෛද්‍යවරුන්ගේ ජාතික පාසල් ප්‍රශ්නය අසාධාරණ බවට අධ්‍යාපන අමාත්‍යාංශයෙන් ප්‍රකාශයක්",
       "News Content": "ජාතික පාසල් 352ක් අතරින් ජනප්‍රිය පාසල් 20 කටත් අඩු සංඛ්‍යාවකට දරුවන් ඇතුළත් කරගැනීමේ උත්සාහයක රජයේ වෛද්‍ය නිලධාරීන්ගේ සංගමය නිරතවන බවට අධ්‍යාපන අමාත්‍යාංශය චෝදනා කරනවා.\nකොළඹ, ගාල්ල, මාතර, මහනුවර, කුරුණෑගල සහ ගම්පහ දිස්ත්‍රික්කවල පාසල් කිහිපයකට ඔවුන් මෙලෙස උත්සාහ කරන බවයි අධ්‍යාපන අමාත්‍යාංශය නිවේදනය කළේ.\nමේ වනවිට රජයේ වෛද්‍ය නිලධාරින්ගේ සංගමයේ 160 දෙනෙකු තම දරුවන් ජනප්‍රිය පාසල්වලට ඇතුළත් කරගැනීම සඳහා ඉල්ලූම් කර ඇති අතර මේ වනවිටත් සාධාරණ ඉල්ලීම් සිදුකර ඇති නිලධාරින්ගේ දරුවන්ට පාසල් ලබාදීමට පියවර ගෙන ඇති බව අධ්‍යාපන අමාත්‍යාංශය ප්‍රකාශ කළා.\nරජයේ වෛද්‍ය නිලධාරින්ගේ සංගමයේ නිලධාරින් බොහෝ දෙනෙකුගේ ඉල්ලීම් සාධාරණ නොවන බව ප්‍රකාශ කරන එම අමාත්‍යාංශය ඔවුන් අවශ්‍ය තොරතුරු ලබාදී  නොමැති බවද සඳහන් කළා.\nගම්පහ - බෙම්මුල්ලට මාරුවීමක් ලද වෛද්‍යවරයෙකු තම දරුවා වෙනුවෙන් කොළඹ ඩී එස් සේනානායක විද්‍යාලය ඉල්ලූම් කිරීම වැනි උදාහරණ කිහිපයක්ද  අධ්‍යාපන  අමාත්‍යාංශය  එම  නිවේදනයේ දක්වා තිබෙනවා.\nඅදාළ මානුෂීය කාරණාව නිවැරදිව අවබෝධ කරගත යුතු බවයි එම නිවේදනය අවසානයේ සටහන් කර ඇත්තේ.",
       "URL": "https://www.hirunews.lk/136133/වෛද්‍යවරුන්ගේ-ජාතික-පාසල්-ප්‍රශ්නය-අසාධාරණ-බවට-අධ්‍යාපන-අමාත්‍යාංශයෙන්-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=4996"
}