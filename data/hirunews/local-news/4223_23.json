{
       "Source": "hirunews",
       "Timestamp": "Saturday, 11 November 2017 - 19:32",
       "Headline": "හම්බන්තොට වෙඩි තැබීම ගැන විශේෂ පරීක්ෂණයක්",
       "News Content": "හම්බන්තොට - කොග්ගල්ල - ලයිම හන්දියේදී අද අලූයම සිදුවූ වෙඩි තැබීම සම්බන්ධයෙන් විශේෂ පරීක්ෂණයක් ආරම්භ කර ඇති බව පොලිස්පති පූජිත් ජයසුන්දර ප්‍රකාශ කළා. ඒ කුරුණෑගල දී මාධ්‍ය වෙත අදහස් දක්වමින්.\nකොග්ගල්ල - ලයිම හන්දියේදී අණ නොතකා ධාවනය වූ ලොරි රථයක ගමන් කළ පුද්ගලයන් හා පොලීසිය අතර ඇති වූ වෙඩි හුවමාරුවකින් තරුණයෙකු මියගොස් තිබුණා.\nඊයේ රාත්‍රියේ දිවයින පුරා විශේෂ පොලිස් මෙහෙයුමක් ක්‍රියාත්මක වූ අතර, කොග්ගල්ල ප්‍රදේශයේ පොලිස් මාර්ග බාධක යොදා රාජකාරියක නිරතව සිටි පොලිස් නිලධාරීන්ගේ අණ නොතකා හිස් වැසුම් නොමැතිව යතුරුපැදියකින් පුද්ගලයන් දෙදෙනෙකු ගමන් කර තිබෙනවා.\nඑසැණින්ම තවත් කුඩා ලොරි රථයක් පොලිස් නිලධාරීන්ගේ අණ නොතකා ගමන් කර ඇති අතර, එම ලොරිය දෙසින් පොලිස් නිලධාරීන් දෙසට වෙඩි පහරවල් දෙකක් එල්ල වී ඇති බව පොලීසිය ප්‍රකාශ කළා.\nඑම අවස්ථාවේදීයි පොලිස් නිලධාරියෙකු ලොරිය දෙසට වෙඩි තබා ඇත්තේ.\nඅද උදෑසන පලාගිය ලොරි රථයේ ගමන් ගත් බව කියන රියදුරු සහ තවත් පුද්ගලයෙකු නීතිඥවරයෙකු මාර්ගයෙන් අම්බලන්තොට පොලීසියට භාර වී තිබුණා.\nඔවුන් එහිදී ප්‍රකාශ කර ඇත්තේ ලොරි රථයේ සොරකම් කරන ලද කෙසෙල් කැන් පටවා තිබූ බවයි.\nවෙඩි වැදී එක් අයෙකු මියගිය බවත්, මළ සිරුර සහ කෙසෙල් කැන් මහ මග දමා පලාගිය බවත්, ඔවුන් එහිදී පාපොච්චාරණය කර තිබෙනවා.\nසිද්ධියෙන් ජීවිතක්ෂයට පත්ව ඇත්තේ කොග්ගල්ල ප්‍රදේශයේම පදිංචි 19 හැවිරිදි තරුණයෙක්.\nමේ අතර, දිවයින පුරා ඊයේ රාත්‍රියේ සිදුකළ විශේෂ මෙහෙයුමේදී සැකකරුවන් 1800 දෙනෙකු පමණ අත්අඩංගුවට ගෙන තිබෙනවා.\nඅපරාධ නිවාරණය සදහා දිවයිනේ සියලූම පොලිස් බල ප්‍රදේශයන් ආවරණය වන පරිදි ඊයේ රාත්‍රී 11 සිට අද අලූයම 3 දක්වා මෙම වැටලීම සිදුකළ බවයි පොලිස් මූලස්ථානය සදහන් කළේ.\nමෙම මෙහෙයුම සදහා පොලිස් නිලධාරින් 16,362 දෙනෙකු සහභාගි වී තිබෙනවා.\nමෙහිදී වරෙන්තුකරුවන් 758 දෙනෙකු, සැකපිට පුද්ගලයන් 962 දෙනෙකු, අපරාධ සදහා අවශ්‍ය කරන පුද්ගලයින් 86 දෙනෙකු සහ නීතිවිරෝධී ගිනි අවි ළග තබා ගත් පුද්ගලයින් තුන්දෙනෙකු අත්අඩංගුවට ගත් බවයි පොලිස් මූලස්ථානය සදහන් කළේ.\nමේ අතර, ශ්‍රී ලංකා පොලිසිය ප්‍රතිසංවිධානය කිරිමේදී නිලධාරින්ගේ ගුණාත්මකභාවය දියුණු කරමින් දුෂිත නිලධාරීන් සම්බන්ධයෙන් උපරිම පියවර ගැනීමට ඉදිරියේදී කටයුතු කරන බව පොලිස්පති පූජිත් ජයසුන්දර ප්‍රකාශ කළේ අනුරාධපුරයේ ඊයේ පැවති උත්සවයකින් අනතුරුව මාධ්‍ය වෙත අදහස් දක්වමින්.",
       "URL": "https://www.hirunews.lk/175803/හම්බන්තොට-වෙඩි-තැබීම-ගැන-විශේෂ-පරීක්ෂණයක්",
       "Category": "Local News",
       "Parent URL": "https://www.hirunews.lk/local-news.php?pageID=4223"
}