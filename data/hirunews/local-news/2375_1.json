{
       "Source": "hirunews",
       "Timestamp": "Thursday, 22 October 2020 - 19:35",
       "Headline": "LTTE සංවිධානය ගැන බ්‍රිතාන්‍ය අධිකරණයක් ලබාදුන් තීන්දුව ගැන ලක් රජයේ අවධානය",
       "News Content": "බ්‍රිතාන්‍ය තුළ එල්.ටී.ටී.ඊ. සංවිධානය තවදුරටත් ත්‍රස්ත සංවිධානයක් නොවන බවට එරට අධිකරණයක් මගින් ලබාදුන් නියෝගය පිළිබඳව ලක් රජයේ අවධානය යොමුවී ඇති බව විදේශ කටයුතු අමාත්‍යාංශය සඳහන් කළා.\nබ්‍රිතාන්‍යයේ තහනම් සංවිධාන සම්බන්ධයෙන් සිදුකෙරෙන අභියාචනා කොමිසම අධිකරණයට කරනු ලැබූ කරුණු දැක්වීමට අනුවයි ඊයේ දින මෙම නියෝගය නිකුත් කර තිබුණේ.\nමේ පිළිබඳව සොයා බැලීමට ත්‍රිපුද්ගල කොමිසමක් පත් කෙරුණු අතර එම කොමිසම සිය කරුණු දැක්වීම මගින් ප්‍රකාශ කර ඇත්තේ බ්‍රිතාන්‍යය තුළ තවදුරටත් එල්.ටී.ටී.ඊ. සංවිධානය තහනම් සංවිධානයක් ලෙස නම් කිරීමට ප්‍රමාණවත් සාක්ෂි නොමැති බවයි.\nදෙමළ ඊලාම් සංක්‍රාන්තික රාජ්‍ය නම් සංවිධානය විසින් අදාළ අභියාචනය ගොනුකර තිබුණා.\nකෙසේ වෙතත්, විදේශ කටයුතු අමාත්‍යාංශය අද නිවේදනයක් නිකුත් කරමින් සඳහන් කළේ එල්.ටී.ටී.ඊ.ය සහ ඊට සම්බන්ධ කණ්ඩායම් විදේශ රටවල සිට ශ්‍රී ලංකාව තුළ අස්ථාවරත්වයක් සහ ගැටුම් ඇති කිරීමට කටයුතු කිරීම සම්බන්ධයෙන් ප්‍රමාණවත් සාක්ෂි රජය සතු බවයි.",
       "URL": "https://www.hirunews.lk/253098/ltte-සංවිධානය-ගැන-බ්‍රිතාන්‍ය-අධිකරණයක්-ලබාදුන්-තීන්දුව-ගැන-ලක්-රජයේ-අවධානය",
       "Category": "Local News",
       "Parent URL": "https://www.hirunews.lk/local-news.php?pageID=2375"
}