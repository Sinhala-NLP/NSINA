{
       "Source": "hirunews",
       "Timestamp": "Tuesday, 28 December 2021 - 13:44",
       "Headline": "වර්ජනය මැද ඉන්ධන රැගත් දුම්රිය දෙකක් කටුනායකට(වීඩියෝ)",
       "News Content": "රාජ්‍ය අමාත්‍ය දිලුම් අමුණුගම සමග අද(28) පස්වරුවේ පැවැත්වෙන සාකච්ඡාවේදී නිසි විසදුම් නොලැබුණහොත් දීප ව්‍යාප්ත අඛණ්ඩ වැඩ වර්ජනයකට අවතීරණ වන බව දුම්රිය ස්ථානාධිපති සංගමය ප්‍රකාශ කළා.\nඔවුන් මේ වන විට පාර්සල් ඉන්ධන, සිමෙන්ති සහ තිරිඟු පිටි ප්‍රවාහනය කිරීමෙන් මෙන්ම දුම්රිය ප්‍රවේශ පත්‍ර ලබා දීමෙන් වැළකී සිටිනවා.\nකෙසේ වෙතත්, සිදුවිය හැකි අහිතකර බලපෑම් සලකා කටුනායක බණ්ඩාරනායක ජාත්‍යන්තර ගුවන් තොටුපළට අවශ්‍ය ඉන්ධන රැගත් දුම්රිය දෙකක් කොළොන්නාව නිමාවෙන් පිටත් කර හැරීමට දුම්රිය ස්ථානාධිපතිවරුන් අද කටයුතු කළා.\nමෙම වෘත්තීය සමිති ක්‍රියාමාර්ගය හේතුවෙන් සිමෙන්ති සහ තිරිඟු පිටි ප්‍රවාහන කටයුතුවලට බලපෑම් එල්ල වී ඇති අතර, දෛනිකව තිරිඟු පිටි මෙටි්‍රක් ටොන් 495ක් පමණ දුම්රියෙන් ප්‍රවාහනය කෙරෙනවා.\nදුම්රිය ස්ථානාධිපතිවරුන්ට බලපෑමක් සිදුකරන්නේ නම් තමන් ද සේවයෙන් ඉවත් වන බව, දුම්රිය පාලකවරුන් ප්‍රකාශ කළා.\nමේ අතර, ප්‍රවේශ පත්‍ර නිකුත් නොකිරීම හේතුවෙන් 5 වන දිනටත් මගීන් අද නොමිළේ දුම්රියෙන් ගමන් කළා.\nමේ අතර, බස් ගාස්තු ඉහළ දැමීම සම්බන්ධයෙන් අවසන් තීරණය හෙට ගැනීමට නියමිතව තිබෙනවා.\nඒ, ප්‍රවාහන රාජ්‍ය අමාත්‍ය දිලුම් අමුණුගම සහ වෘත්තීය සමිති අතර පැවැත්වෙන සාකච්ඡාවකින් අනතුරුවයි.\nමේ සම්බන්ධයෙන් අදහස් දක්වමින් සමස්ත ලංකා පෞද්ගලික බස් හිමියන්ගේ සංගමයේ ප්‍රධාන ලේකම් අංජන ප්‍රියන්ජිත් ප්‍රකාශ කළේ, අවම බස් ගාස්තුව රුපියල් 20ක් බවට පත්විය යුතු බවයි.\nකෙසේ වෙතත්, ඊට ප්‍රතිචාර දක්වමින් ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න ප්‍රකාශ කළේ, අවම බස් ගාස්තුව රුපියල් 20ක් දක්වා ඉහළ ගිය හොත් බස් කර්මාන්තයෙන් මගීන් ඈත් වීමට හේතුවක් විය හැකි බවයි.\nඒ අනුව, බස් ගාස්තු ජාතික ප්‍රතිපත්තියට අනුව ගාස්තු සංශෝධනය විය යුතු බව ඔහු අවධාරණය කළා.",
       "URL": "https://www.hirunews.lk/292376/වර්ජනය-මැද-ඉන්ධන-රැගත්-දුම්රිය-දෙකක්-කටුනායකට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1465"
}