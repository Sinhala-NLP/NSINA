{
       "Source": "hirunews",
       "Timestamp": "Tuesday, 25 July 2023 - 7:50",
       "Headline": "අස්වැසුම නිසා සමෘද්ධි බැංකු අසලත් උණුසුම් තත්ත්වයක්",
       "News Content": "අස්වැසුම සුබසාධක ප්‍රතිලාභ ලබා ගැනීමට අවශ්‍ය බැංකු ගිණුම් සාදා ගැනීම සදහා දිවයිනේ විවිධ ප්‍රදේශවල පිහිටි සමෘද්ධි බැංකු අසල මේ දිනවල දිගු පෝලිම් දක්නට ලැබෙනවා.\nමූලික අදියරේදී ප්‍රතිලාභීන්ට ඉල්ලුම්පත් යොමු කිරීමට අවස්ථාව ලබාදුන් අතර පසුව නිවෙස් වෙත ගොස් ඔවුන්ගේ තොරතුරු සනාථ කර ගැනීම සහ දත්ත රැස් කිරීමේ ක්‍රියාවලිය සිදු කෙරුණා.\nකෙසේ වෙතත් සමාජ සුබසාධක මණ්ඩලය විසින් ප්‍රතිලාභය ලැබිය යුතු පුද්ගලයින්ගේ නාමලේඛනවල ඇති වූ ගැටළු හේතුවෙන් ප්‍රදේශ රැසක ජනතාව විරෝධතා පැවැත්වීමටයි කටයුතු කළේ.\nපසුව මේ සම්බන්ධයෙන් අභියාචනා සහ විරෝධතා ඉදිරිපත් කිරීමට අවස්ථාව ලබා දුන්නා.\nඑම අභියාචනා හා විරෝධතා ඉදිරිපත් කිරීම පසුගිය 10 වනදින අවසන් වූ අතර, ඒ සදහා අභියාචනා නව ලක්ෂ 68,000 ක් සහ විරෝධතා 17,500 ක් ලැබී තිබුණා.\nකෙසේ වෙතත් සුභසාධක ප්‍රතිලාභ ලබා ගැනීමට අවශ්‍ය බැංකු ගිණුම් සාදා ගැනීම සඳහා දිවයිනේ විවිධ ප්‍රදේශවල පිහිටි සමෘද්ධි බැංකු අසල දිගු පෝලිම් දක්නට ලැබෙන අතර ඇතැම් ස්ථානවල උණුසුම් තත්ත්වයන්ද හටගත්තා.",
       "URL": "https://www.hirunews.lk/342423/අස්වැසුම-නිසා-සමෘද්ධි-බැංකු-අසලත්-උණුසුම්-තත්ත්වයක්",
       "Category": "Local News",
       "Parent URL": "https://www.hirunews.lk/local-news.php?pageID=154"
}