{
       "Source": "hirunews",
       "Timestamp": "Saturday, 30 October 2021 - 10:52",
       "Headline": "කොදෙව්වන්ගේ ශ්‍රී ලංකා ටෙස්ට් සංචාරයේ දින වකවානු ප්‍රසිද්ධ කරයි",
       "News Content": "සංචාරක බටහිර ඉන්දීය කොදෙව් කණ්ඩායම සමඟ ලබන මාසයේ දී ආරම්භ වීමට නියමිත ටෙස්ට් තරගාවලියට අදාල තරග කාල සටහන ශ්‍රී ලංකා ක්‍රිකට් ආයතන විසින් ප්‍රකාශයට පත්කර තිබෙනවා.\nලබන නොවැම්බර් මස ආරම්භවන මෙම තරගාවලියට ටෙස්ට් තරග දෙකක් ඇතුළත්.\nටෙස්ට් තරගාවලිය ආරම්භයට පෙර කොදෙව්වන් සමඟ එක් පුහුණු තරගයක් ක්‍රීඩා කරන අතර එය සිව්දින තරගයක් ලෙස නොවැම්බර් 14 වනදා සිට 17 වනදා දක්වා පැවැත්වීමටයි සැලසුම් කර ඇත්තේ.\nතරගාවලිය අරඹමින් පළමු ටෙස්ට් තරගය නොවැම්බර් 21 පැවැත්වෙන අතර දෙවන තරගය ආරම්භ වන්නේ 29 වනදායි.\nමෙම තරග දෙකම ශ්‍රී ලංකා පිළට වැඩි වාසි ගෙනදෙන ගාල්ල ජාත්‍යන්තර ක්‍රිකට් ක්‍රීඩාංගනයේ දී පැවැත්වීමටයි සැලසුම්කර ඇත්තේ.\n2023 ලෝක ටෙස්ට් ශූරතාවයට අදාලවයි මෙම තරගාවලිය පැවැත්වෙන්නේ.\nකොදෙව්වන් සමඟ මෙම තරගාවලිය දෙසැම්බර් මස 03 වනදා අවසන් වන අතර ඊට දින දෙකකට පසුව එනම් දෙසැම්බර් 05 වනදා ලංකා ප්‍රිමිය ලීග් තරගාවලිය ද ආරම්භ වනවා.",
       "URL": "https://www.hirunews.lk/286479/කොදෙව්වන්ගේ-ශ්‍රී-ලංකා-ටෙස්ට්-සංචාරයේ-දින-වකවානු-ප්‍රසිද්ධ-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1596"
}