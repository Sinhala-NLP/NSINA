{
       "Source": "hirunews",
       "Timestamp": "Tuesday, 10 November 2020 - 19:57",
       "Headline": "ගලගෙදර ප්‍රාදේශීය කොට්ඨාශයේ ග්‍රාම නිලධාරී වසම් තුනකට සංචරණ සීමා (වීඩියෝ)",
       "News Content": "මහනුවර - ගලගෙදර ප්‍රාදේශීය ලේකම් කොට්ඨාසයට අයත් කුඹුරේගම, දීපලාගොඩ සහ ඈතමුල්ල යන ග්‍රාමනිලධාරී වසම් සඳහා සංචරණ සීමා පනවා තිබෙනවා.\nඒ, කුඹුරේගම ප්‍රදේශයෙන් කොරෝනා ආසාදිතයන් 04 දෙනෙකු වාර්තාවීම හේතුවෙන්.\nමේ වනවිට දිවයින පුරා පොලිස් වසම් 27 ක් සහ ග්‍රාමසේවා වසම් පහක් සම්පූර්ණයෙන්ම හුදකලා කර තිබෙනවා.\nඑමෙන්ම අඟුලාන පොලිස් වසමට අයත් අඟුලාන උතුර සහ දකුණ මෙන්ම මහබාගේ සහ කඳාන යන පොලිස් වසම් දෙකද නැවත දැනුම්දෙනතුරු හුදකලා කිරීමට ඊයේ (09) පියවර ගැනුණා.\nමේ අතර, දැනට හුදකලා කර ඇති මාවනැල්ල පොලිස් බල ප්‍රදේශයේ පිහිටි මාවනැල්ල ප්‍රාදේශීය සභාවේ මාසික සභා වාරය සතියක කාලයකට පැවැත්වීම තහනම් කරමින් අධිකරණය නියෝගයක් අද නිකුත් කළා.\nඒ, නිරෝධායන නීති කඩකරමින් අදාළ රැස්වීම පැවැත්වීමට යන බවට පොලිසිය කළ කරුණු දැක්වීමක් සලකා බලමින්.\nපොලිස් නිලධාරීන් පැමිණ අදාළ අධිකරණ නියෝගය දැනුම්දීමත් සමඟ මාවනැල්ල ප්‍රාදේශීය සභාවේ පක්ෂ විපක්ෂ මන්ත්‍රීවරුන් අතර උණුසුම් වචන හුවමාරුවක් සිදුවුණා.",
       "URL": "https://www.hirunews.lk/254440/ගලගෙදර-ප්‍රාදේශීය-කොට්ඨාශයේ-ග්‍රාම-නිලධාරී-වසම්-තුනකට-සංචරණ-සීමා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2339"
}