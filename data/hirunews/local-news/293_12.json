{
       "Source": "hirunews",
       "Timestamp": "Monday, 05 June 2023 - 14:20",
       "Headline": "අපේක්ෂා රෝහලේ ස්වයංක්‍රීය එන්නත්කරණ යන්ත්‍රය ගන්න පරමාණුක බලශක්ති නියාමන සභාවෙන් නිර්දේශ ලබාගෙන නැහැ (වීඩියෝ)",
       "News Content": "මහරගම අපේක්ෂා රෝහලට මහජන ආධාර ලෙස එක්රැස් වූ රුපියල් කෝටි හතරක මුදලින් ස්වයංක්‍රීය එන්නත්කරණ යන්ත්‍රය මිලදී ගැනීමට පෙර ඒ පිළිබඳ පරමාණුක බලශක්ති නියාමන සභාවෙන් නිර්දේශ ලබාගෙන නොමැති බවට වාර්තා වෙනවා.\nවිකිරණශීලි එස්.ඩී.ජී ඖෂධය එන්නත් කිරීම සඳහා මිල දී ගත් අදාළ ස්වයංක්‍රිය එන්නත්කරණ යන්ත්‍රය මේ වනවිට භාවිතයෙන් ඉවත් කර ඇති බවට අප අනාවරණ කළේ අද (05) උදෑසන හිරු ප්‍රවෘත්ති ඔස්සේයි.\nපිලිකා රෝගීන්ට ප්‍රතිකාර කිරීමේ දී ලබාදෙන විකිරණශීලි එස්.ඩී.ජී ඖෂධය එන්නත් කිරීම සඳහා අදාළ ස්වයංක්‍රීය එන්නත්කරණ යන්ත්‍රය මිල දී ගනු ලැබුවේ එම ප්‍රතිකාර සේවා සිදු කරන සෞඛ්‍ය කාර්ය මණ්ඩලවල ආරක්ෂාව සඳහායි.\nකෙසේ වෙතත් මේ වනවිට අදාල ස්වයංක්‍රීය එන්නත්කරණ යන්ත්‍රය භාවිතයට ගත නොහැකි වී ඇත්තේ ඊට භාවිත කරන සම්බන්ධක කැතීටර අවසන් වීම හේතුවෙන් බවයි හිරු ප්‍රවෘත්ති කළ සෙයා බැලීමක දී අනාවරණ වුණේ.\nඑම කැතීටර මිල දී ගැනීමට මුදල් නොමැති වීම මෙම තත්වයට හේතුවී තිබෙනවා.\nඅප මේ සම්බන්ධයෙන් මහරගම අපේක්ෂා රෝහලේ අධ්‍යක්ෂ වෛද්‍ය අරුණ ජයසේකරගෙන් විමසීමක් කළා.\nඔහු කියා සිටියේ අදාළ ස්වයංක්‍රිය එන්නත්කරණ යන්ත්‍රය භාවිතයෙන් ඉවත් කළ ද රෝගීන්ට එම එන්නත සාමාන්‍ය ක්‍රමවේදය යටතේ ලබාදීම සිදු කෙරෙන බවයි.\nකෙසේ වෙතත් ඉන් සෞඛ්‍ය කාර්ය මණ්ඩල විකිරණවලට නිරාවරණය වීමක් සිදුවේ ද යන්න සම්බන්ධයෙන් අප රෝහල් අධ්‍යක්ෂවරයාගෙන් ප්‍රශ්න කළා.\nඑහිදී ඔහු කියා සිටියේ පරමාණුක බලශක්ති නියාමන සභාව මගින් ඒ සම්බන්ධයෙන් ලිඛිත නිර්දේශයක් ලබාදී ඇති බවයි.\nරජයේ විකිරණ විද්‍යා තාක්ෂණවේදීන්ගේ සංගමයේ සභාපති චානක ධර්මවික්‍රම අද (05) පැවති මාධ්‍ය හමුවකදී ද ඒ පිළිබඳව අදහස් පළ කරමින් කියා සිටියේ අදාළ මිල දී ගැනීමේ ක්‍රියාවලියට සම්බන්ධ වූ තාක්ෂණික ඇගයීම් කමිටුව පිළිබඳ වහාම විමර්ශනයක් සිදු කළ යුතු බවයි.",
       "URL": "https://www.hirunews.lk/337099/අපේක්ෂා-රෝහලේ-ස්වයංක්‍රීය-එන්නත්කරණ-යන්ත්‍රය-ගන්න-පරමාණුක-බලශක්ති-නියාමන-සභාවෙන්-නිර්දේශ-ලබාගෙන-නැහැ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=293"
}