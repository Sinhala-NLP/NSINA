{
       "Source": "hirunews",
       "Timestamp": "Thursday, 28 September 2023 - 14:26",
       "Headline": "ප්‍රදේශ රැසකට රතු එළි",
       "News Content": "පවතින අධික වැසි තත්ත්වයත් සමග මීට පෙර නිකුත් කර තිබූ නායයෑම් අනතුරු ඇඟවීමේ නිවේදනය යාවත්කාලීන කර තිබෙනවා.\nදිස්ත්‍රික්ක 5 ක් සඳහා ඇම්බර් වර්ණයෙන් යුතු නායයෑම් අනතුරු ඇඟවීම් මෙලෙස නිකුත් කර තිබෙනවා.\nඑමෙන් ම අධික වර්ෂාවත් සමඟ පොල්ගොල්ල ජලාශයේ වාන් දොරටු දෙකක් විවෘත කර ඇති බවයි සඳහන් වෙන්නේ.\nපවතින අධික වැසිත් සමඟ නිල්වලා, ගිං සහ කළුගඟ ආශ්‍රිතව ගංවතුර අවදානමක් මතුව ඇති බව වාරිමාර්ග දෙපාර්තමේන්තුව පවසනවා.\nඑහි ජල විද්‍යා අංශයේ අධ්‍යක්ෂ එස්.පී.සී.සුගීෂ්වර කියා සිටියේ ගංගා ඉහළ ධාරා ප්‍රදේශවලට සැලකිය යුතු වර්ෂාපතනයක් ලැබීම හේතුවෙන් මෙලෙස ගංවතුර අවදානමක් මතුව ඇති බවයි.\nඒ අනුව, ඉදිරි පැය 24 තුළ කොටපොල, පිටබැද්දර, පස්ගොඩ, අකුරැස්ස, අතුරලිය, මාලිම්බඩ, තිහගොඩ, මාතර සහ දෙවිනුවර යන ප්‍රාදේශීය ලේකම් කොට්ඨාශවල පහත්බිම් මෙලෙස ගංවතුර තත්ත්වයක් ඇතිවිය හැකි බවයි ඔහු පවසා සිටියේ.\nමේ වනවිටත් නිල්වලා ගග පිටාර ගැලීම හේතුවෙන් පානදුගම ප්‍රදේශයෙන් සියඹලාගොඩ - අකුරැස්ස මාර්ගයේ වාහන ගමනාගමනයට බාධා එල්ල වී තිබෙනවා. ඊට අමතරව, කොටපොල, මොරවක වැනි ප්‍රදේශවල පහත්බිම් රැසක් ජලයෙන් යටවයි පවතින්නේ.\nඑමෙන්ම, ගාල්ල - මාපලගම - ඇල්පිටිය ප්‍රධාන මාර්ගයට ගසක් කඩා වැටීම හේතුවෙන් එම මාර්ගයේ වාහන ගමනාගමනයට ද අද උදෑසන බාධා එල්ල වුණා.\nඑමෙන්ම, කළුගගේ - කුඩාගඟ උපද්‍රෝණියේ ගංගා ජල මට්ටම ඉදිරි පැය කිහිපය තුල ඉහළ යා හැකි බැවින් පාලින්ද නුවර සහ බුලත්සිංහල ප්‍රාදේශීය ලේකම් කොට්ඨාශවල පහත් බිම්වල සිටින ජනතාවට සැලකිල්ලෙන් කටයුතු කරන ලෙස වාරිමාර්ග දෙපාර්තමේන්තුවේ ජල විද්‍යා අංශයේ අධ්‍යක්ෂ එස්.පී.සී.සුගීෂ්වර ඉල්ලීමක් කරනවා.\nමේ අතර, ගිං ගඟ ආශ්‍රිතව ඉදිරි පැය තුනේ සිට ඉදිරි පැය 24 දක්වා ගංවතුර තත්ත්වයක් ඇතිවිය හැකි බැවින් වැලිවැටිය - දිවිතුර, බද්දේගම, නියාගම, නෙලුව, තවලම, අක්මීමන, නාගොඩ, ඇල්පිටිය සහ බෝපේ පෝද්දල යන ප්‍රාදේශීය ලේකම් කොට්ඨාශවල පහත්බිම්වල ජනතාව අවදානයෙන් පසුවිය යුතු බවයි වාරිමාර්ග දෙපාර්තමේන්තුව සදහන් කළේ.\nඑමෙන්ම, කැළණි ගඟ සහ අත්තනගලු ඔයේ ජල මට්ටම් ද මේ වනවිට ඉහළ ගොස් තිබෙනවා. පවතින අධික වැසිත් සමඟ ගාල්ල, මාතර, හම්බන්තොට, කළුතර, මහනුවර, කෑගල්ල සහ රත්නපුර යන දිස්ත්‍රික්ක වලට හෙට උදෑසන 6 දක්වා නායයෑමේ අනතුරු ඇඟවීම නිකුත් කර ඇති බවයි ජාතික ගොඩනැගිලි පර්යේෂණ සංවිධානයේ අධ්‍යක්ෂ ආචාර්ය වසන්ත සේනාධීර කියා සිටියේ.\nමේ අතර, අද උදෑසන 8.30 න් අවසන් වූ ගත වූ පැය 24 ක කාලසීමාව තුල වැඩිම වර්ෂාපතනය කෑගල්ල - මාලිබොඩ ප්‍රදේශයෙන් වාර්තා වනවා. එය මිලිමීටර් 152 ක්.\nඑමෙන්ම, බස්නාහිර, සබරගමුව, දකුණ සහ වයඹ පළාත්වලට මෙන්ම මහනුවර සහ නුවරඑළිය දිස්ත්‍රික්ක වලට අද ගිගුරුම් සහිත වැසි ඇතිවිය හැකි බව කාලගුණ විද්‍යා දෙපාර්තමේන්තුව පවසනවා. එම දෙපාර්තමේන්තුව සදහන් කළේ, බස්නාහිර, සබරගමුව පළාත් වලට මෙන්ම ගාල්ල සහ මාතර දිස්ත්‍රික්කවලට මිලිමීටර 100 ඉක්මවූ තද වැසි ඇතිවිය හැකි බවයි.",
       "URL": "https://www.hirunews.lk/349664/ප්‍රදේශ-රැසකට-රතු-එළි",
       "Category": "Local News",
       "Parent URL": "https://www.hirunews.lk/local-news.php?pageID=1"
}