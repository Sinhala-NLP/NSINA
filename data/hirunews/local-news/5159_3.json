{
       "Source": "hirunews",
       "Timestamp": "Sunday, 21 February 2016 - 15:33",
       "Headline": "පාසල් සිසුවෙකු පැදවූ ත්‍රිරෝද රථය ගැටී කාන්තාවක් මරුට",
       "News Content": "වයස අවුරුදු 16ක පාසල් සිසුවෙකු පැදවූ ත්‍රිරෝද රථයක් අනතුරට පත්වීමෙන් එහි ගමන් කළ කාන්තාවක් ජීවිතක්ෂයට පත්වීමේ පුවතක් මහනුවර - තලාතුඔය - කපුලියැද්ද - හතර කණුව ප්‍රදේශයෙන් අද වාර්තා වුණා.\nපොලීසිය සදහන් කළේ මෙම ත්‍රිරෝද රථය සහ නාවික හමුදා බවුසරයක් මුහුණට මුහුණ ගැටී අද උදෑසන මෙම අනතුර සිදුව ඇති බවයි.\nමාඔය ජල පොම්පාගාරයේ සිට තලාතුඔය නාවික හමුදා කඳවුර දක්වා මෙම බවුසරයෙන් ජලය රැගෙන එමින් තිබුණා.\nඅනතුරෙන් මියගියේ ගෙලිඔය - ලිමගහ කොටුව ප්‍රදේශයේ පදිංචි 65 හැවිරිදි කාන්තාවක්.\nත්‍රිරෝද රථය පැදවූ 16 හැවිරිදි පාසල් සිසුවා ද බරපතල තුවාල ලබා පේරාදෙණිය රෝහලට ඇතුළත් කර තිබෙනවා.\nමෙම සිසුවා පසුගිය දෙසැම්බරයේ පැවැති අපොස සාමාන්‍ය පෙළ විභාගයට පෙනී සිට ප්‍රතිඵල අපේක්ෂාවෙන් පසුවන්නෙක්.\nඅනතුර සම්බන්ධයෙන් ජල බවුසරය පැදවූ රියදුරු අත්අඩංගුවට ගත් බවයි පොලීසිය සදහන් කළේ.\nමේ අතර පාසල් සිසුන් රිය පැදවීම නිසා ජීවිත හානි සිදුවූ අවස්ථා පසුගිය කාලයේදී වාර්තා වුණා.\nඊට ආසන්නතම සිදුවීම වාර්තා වූයේ දෙමටගොඩ - මවුන්ට්මේරි ප්‍රදේශයෙන්.\nඑම සිද්ධියේදී වයස අවුරුදු 15ක පාසල් සිසුවෙකු පැදවූ මෝටර්  රථයකට යටවී කහඉර මත දී මවක් සහ දියණියක මිය ගියා.",
       "URL": "https://www.hirunews.lk/126801/පාසල්-සිසුවෙකු-පැදවූ-ත්‍රිරෝද-රථය-ගැටී-කාන්තාවක්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=5159"
}