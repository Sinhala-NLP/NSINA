{
       "Source": "hirunews",
       "Timestamp": "Monday, 13 February 2023 - 19:23",
       "Headline": "වර්ජනය නිමකළත්, දුම්රිය ධාවනයට බාධා - අකුරට වේලාව බැලූ නිලධාරියාට මාරුවක්",
       "News Content": "දුම්රිය රියදුරන් දියත්කළ වර්ජනය අවසන් කළද, දුම්රිය නිසිලෙස ධාවනය නොවීම නිසා මගීන් දැඩි අපහසුතාවයට පත්ව තිබෙනවා.\nඅතිරේක දුම්රිය සාමාන්‍යාධිකාරි වී.එස් පොල්වත්තගේ ප්‍රකාශ කළේ හෙට උදෑසන සිට දුම්රිය ධාවනය පෙර පැවති තත්වයට පත්වනු ඇති බවයි.\nදෙමටගොඩ එච්.එල්.එස්. ධාවනාගාරයේ අධීක්ෂණ නිලධාරියා සේවකයින්ගේ කාර්යාලයට පැමිණෙන වේලාව සහ පිටවන වේලාව නියමිත පරිදි සටහන් කර ගැනීම ඇතුළු ඔහුගේ ක්‍රියාකලාපයට එරෙහිව දුම්රිය රියදුරන් ඉකුත් සති අන්තයේ දී දුම්රිය ධාවනයෙන් වැළකී සිටියා.\nමේ හේතුවෙන් අද දිනයේදීත් දුම්රිය ගමන් වාර 16 කට අධික සංඛ්‍යාවක් අවලංගු කිරීමටයි සිදුවුණේ.\nකෙසේ වෙතත් අදාළ නිලධාරියාට තාවකාලික මාරුවක් ලබාදී ඇති අතර අද දහවල් පැවති මාධ්‍ය හමුවකදී දුම්රිය එන්ජින් රියදුරන්ගේ සංගමයේ සභාපති කේ. ඒ. යූ කොන්තසිංහ කියා සිටියේ දුම්රිය සාමාන්‍යාධිකාරිවරයා සමඟ පැවති සාකච්ඡාවකින් අනතුරුව වර්ජනය අතහැර දැමීමට කටයුතු කළ බවයි.",
       "URL": "https://www.hirunews.lk/327347/වර්ජනය-නිමකළත්-දුම්රිය-ධාවනයට-බාධා-අකුරට-වේලාව-බැලූ-නිලධාරියාට-මාරුවක්",
       "Category": "Local News",
       "Parent URL": "https://www.hirunews.lk/local-news.php?pageID=538"
}