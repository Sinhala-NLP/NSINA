{
       "Source": "hirunews",
       "Timestamp": "Thursday, 24 August 2023 - 22:31",
       "Headline": "දිඹුලාගල විදුලිය විසන්ධි කරයි",
       "News Content": "භික්ෂුන් වහහන්සේලා 200 ක් පමණ වැඩවසන ඓතිහාසික දිඹුලාගල ආරණ්‍ය සේනාසනයේ විදුලි බලය අද (24) දෙවන වරටත් විසන්ධිකර ඇති බව වාර්තා වෙනවා.\nමේ පිළිබඳව අප කළ විමසීමකදී දිඹුලාගල ආරණ්‍ය සේනාසනයේ බුද්ධ ශ්‍රාවක සංඝ සභාවේ ලේඛකාධිකාරි දිඹුලාගල රාහුලාලංකාර හිමියන් ප්‍රකාශකළේ 1954 වසරේ සිට හිටපු ජනාධිපතිවරුන් විසින් ආරණ්‍යයට විදුලිය අයකිරීමකින් තොරව ලබාදුන් බවයි.\nමේ වනවිට රුපියල් ලක්ෂ 57 කට ආසන්න විදුලි බිලක් ගෙවීමට ඇතත් ඒ තරම් මුදලක් ආරණ්‍ය සේනාසනයට ගෙවීමට නොහැකි නිසා අද දිනයේ මෙලෙස විදුලිය විසන්ධි කර බවයි ලේඛකාධිකාරි හිමියන් සදහන් කළේ.\nමේ වසරේ විදුලිබිල වැඩිවීමට පෙර ආරණ්‍ය සේනාසනයේ මාසික විදුලිබිල මසකට රුපියල් ලක්ෂයක් පමණ වුවත් වර්තමානය වනවිට එය මසකට රුපියල් ලක්ෂ හතරහමාරක් පමණ වී ඇති නිසා එය දරාගැනීමට නොහැකි බවද රාහුලාලංකාර හිමියන් ප්‍රකාශ කළා.\nලංකාවේ වෙනත් විහාරස්ථාන වලට මෙන් දිඹුලාගල ආරණ්‍යයට ආධාර පරිත්‍යාග නොලැබෙන නිසා තම විහාරස්ථානයට අයකිරීමකින් තොරව විදුලි බලය ලබාදීමට කටයුතු කරන මෙන් උන්වහන්සේ අදාල සියළු බලධාරීන්ගෙන් ඉල්ලා සිටිනවා.",
       "URL": "https://www.hirunews.lk/345999/දිඹුලාගල-විදුලිය-විසන්ධි-කරයි",
       "Category": "Local News",
       "Parent URL": "https://www.hirunews.lk/local-news.php?pageID=75"
}