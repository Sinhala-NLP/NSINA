{
       "Source": "hirunews",
       "Timestamp": "Thursday, 20 July 2017 - 21:58",
       "Headline": "උමා ඔය ව්‍යාපෘතිය නිසා පීඩාවට පත් තවත් පිරිසක්",
       "News Content": "උමා ඔය බහු කාර්ය ව්‍යාපෘතිය හේතුවෙන් පීඩාවට පත් තවත් පිරිසක් පිළිබඳව බණ්ඩාරවෙල - දික්අරාව ප්‍රදේශයෙන් වාර්තා වනවා.\nනිවාස 100 කට අධික සංඛ්‍යාවක ඉරිතැලීම් දක්නට ලැබෙන අතරල පානීය ජලය සපයා ගැනීම දුෂ්කර වීමද ජනතාව මුහුණ පා ඇති ප්‍රධාන ගැටලුවක්.\nබණ්ඩාරවෙල - දික්අරාව ගම්මානය පිහිටා ඇත්තේ බදුල්ල කොළඹ ප්‍රධාන මාර්ගය දෙපසයි.\nආදර්ශ ගම්මාන ව්‍යාපෘතියක් වන මෙම ගම්මානයේ නිවාස 150 ක් පමණ පිහිටා තිබෙනවා.\nගම්වාසීන් පවසන්නේ ඉන් නිවාස 100 ක පමණ හානි සිදුව ඇති බවයි.\nඋමා ඔය ව්‍යාපෘතියේ බලපෑම හේතුවෙන් උළුගලේපතන ගම්මානයේ පොළව දැඩි ලෙස ඉරිතලා තිබෙනවා.\nළිං සිදීයෑම හේතුවෙන් ගම්මානයේ වැසියන්ට පානීය ජලය සොයා ගැනිමට නොහැකි තත්ත්වයක් මතුව තිබෙනවා.\nමෙම ප්‍ර දේශයේ නිවාස 6 ක් සම්පුර්ණයෙන් අවදානම් තත්ත්වයේ පැවතීම හේතුවෙන් ඇල්ල ප්‍රාදේශීය ලේකම් කාර්යාල නිලධාරීන් නිවැසියන්ට දන්වා ඇත්තේ එම නිවාසවලින් ඉවත් වන ලෙසයි.\nමේ අතර උමා ඔය බහුකාර්ය සංවර්ධන ව්‍යාපෘතියේ ප්‍රධාන උමගින් ඇති වූ ජල කාන්දුවට මුද්‍රා තැබීම සදහා කඩිනමින් පියවර ගෙන ඇති බව මාධ්‍ය නිවේදනයක් නිකුත් කරමින් මහවැලි සංවර්ධන හා පරිසර අමාත්‍යාංශයේ ලේකම් අනුර දිසානායක මහතා පවසනවා.\nනිවේදනයේ දක්වා ඇත්තේ ව්‍යාපෘතිය මගින් කැඳවන ලද නෝර්වේජියානු විශේෂඥයාගේ මග පෙන්වීම මත ජල කාන්දුවට මුද්‍රා තැබීමේ කටයුතු පසුගිය 18 වැනිදා ආරම්භ කළ බවයි.",
       "URL": "https://www.hirunews.lk/166375/උමා-ඔය-ව්‍යාපෘතිය-නිසා-පීඩාවට-පත්-තවත්-පිරිසක්",
       "Category": "Local News",
       "Parent URL": "https://www.hirunews.lk/local-news.php?pageID=4411"
}