{
       "Source": "hirunews",
       "Timestamp": "Tuesday, 27 September 2022 - 20:06",
       "Headline": "අස්වැන්නට නිසි මිලක් නොමැතිකමින් ගොවීන් නොසතුටෙන් (වීඩියෝ)",
       "News Content": "මෙවර යල කන්නයේ වී අස්වනු සඳහා සාධාරණ මිලක් නොලැබීම හේතුවෙන් ප්‍රදේශ රැසක ගොවීන් දැඩි අසීරුතාවට පත්ව සිටිනවා.\nගොවි සංවිධාන චෝදනා කරන්නේ ඉදිරි මහ කන්නය සඳහා ද පොහොර සහ බීජ සැපයීමට ද කෘෂිකර්ම අමාත්‍යවරයා සතුව මේ දක්වා කිසිදු වැඩපිළිවෙළක් නොමැති බවටයි.\nමින්නේරිය ව්‍යාපාරය යටතේ ගොවි තැන් කටයුතු කළ බුද්ධයාය ගොවීන් සිය අස්වනුවලට නිසි මිලක් නොමැතිකමින් දැඩි අසීරුතාවට පත්ව සිටිනවා.\nමෙවර යල කන්නයේදී මෙම ප්‍රදේශයේ ගොවීන් කුඹුරු අක්කර 1,000කට වැඩි ප්‍රමාණයක් වගා කළ අතර, ඔවුන් පෙන්වා දෙන්නේ මෙවර හොඳ අස්වැන්නක් ද ලැබුණු බවයි.\nසාර්ථක අස්වැන්නක් ලැබුණත් ඒ සඳහා සාධාරණ මිලක් නොලැබෙන බවට පොළොන්නරුව, ස්වර්ණපාලිගම ප්‍රදේශයේ ගොවීන් මැසිවිලි නගනවා.\nමේ අතර, මහවැලි බී. කලාපයට අයත් සෙවනපිටිය, අලුත්වැව ප්‍රදේශයේ ගොවීන් පවසන්නේ මෙවර සිය අස්වන්න විශාල වශයෙන් පහළ ගොස් ඇති බවයි.\nඑම තත්ත්වය හමුවේ ලබාගත් වී අස්වැන්න සඳහාද නිසි මිලක් නොලැබීම හේතුවෙන් තමන් දැඩි අසරණ තත්ත්වයකට පත්ව සිටින බවයි ඔවුන් පෙන්වා දෙන්නේ.\nමේ පොළොන්නරුව, පන්සල්ගොඩැල්ල ප්‍රදේශයේ පිහිටි වී අලෙවි මණ්ඩලයට අයත් ගබඩාව දමා ඇති ආකාරයයි.\nහිරු සලකුණ දේශපාලන සංවාදාත්මක වැඩසටහනට එක්වෙමින් මුදල් රාජ්‍ය අමාත්‍ය රංජිත් සියඹලාපිටිය මහතා පෙන්වා දුන්නේ, වී මිලදී ගැනීම සඳහා වී අලෙවි මණ්ඩලයට අරමුදල් සැපයීම තවදුරටත් ගැටලුවක් බවයි.\nකෘෂිකර්ම අමාත්‍යාංශයේ අකාර්යක්ෂමතාව හේතුවෙන් ගොවීන් පීඩාවට පත්ව ඇති බවයි ගොවි සංවිධාන නියෝජිතයින් පෙන්වා දෙන්නේ.",
       "URL": "https://www.hirunews.lk/316468/අස්වැන්නට-නිසි-මිලක්-නොමැතිකමින්-ගොවීන්-නොසතුටෙන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=840"
}