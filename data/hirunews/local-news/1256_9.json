{
       "Source": "hirunews",
       "Timestamp": "Saturday, 02 April 2022 - 8:18",
       "Headline": "අදත් පැය අටහමාරක විදුලි කප්පාදුවක්",
       "News Content": "මෙරටට ඇනවුම් කරන ලද ලාෆ් ගෑස් මෙට්‍රික් ටොන් 5,500 ක් අන්තර්ගත නෞකාවක් ආපසු හැරී ගොස් තිබෙනවා.\nඒ එම ගෑස් ලබා ගැනීමට නිකුත් කල යුතු ඩොලර් මිලියන 5ක ණයවර ලිපිය පවතින ඩොලර් අර්බුදය හමුවේ නිකුත් කිරීමට නොහැකි වීම හේතුවෙන්.\nලාෆ් සමාගමේ සභාපති ඩබ්ලිව්.කේ.එච් වෑගපිටිය හිරු ප්‍රවෘත්ති අංශයට සඳහන් කළේ ඒ අනුව එළඹෙන අලුත් අවුරුදු සමයේදී ජනතාවට ලාෆ් ගෑස් ලබාදීමට හැකියාවක් නොමැති බවයි.\nමේ අතර ලබන සඳුදා තවත් ගෑස් අඩංගු නෞකාවක් පැමිණීමට නියමිත බව ලිට්‍රෝ සමාගම පවසනවා.\nඑහි ප්‍රකාශකයෙකු හිරු ප්‍රවෘත්තී අංශයට කියා සිටියේ එහි ගෑස් මෙටි්‍රක් ටොන් 3,500 ක් අන්තර්ගත වන බවයි.\nඑමෙන්ම මේ වන විට ගොඩබා ඇති ගෑස් මෙටි්‍රක් ටොන් 3,800 බෙදාහැරීමේ කටයුතු අඛණ්ඩව සිදු කෙරෙන බව ද ලිට්‍රෝ සමාගම ප්‍රකාශ කළා.\nකෙසේ වෙතත් දිවයිනේ ප්‍රදේශ රැසක ගෑස් අලෙවි මධ්‍යස්ථාන ඉදිරිපිට දිගු පෝලිම් පැවති බවයි අප වාර්තාකරුවන් සඳහන් කළේ.\nමේ අතර දිවයින පුරා සිදුකරන විදුලි කප්පාදුව අද පැය 8 හමාරක් දක්වා අඩු කර තිබෙනවා.\nමහජන උපයෝගීතා කොමිසන් සභාව නිවේදනය කළේ ඒ අනුව 'ඒ' සිට 'එෆ්' දක්වා කලාපවලට සහ 'පී' සිට 'අයි' දක්වා කලාපවලට අද (01) පෙරවරු 8 සිට පස්වරු 12 දක්වා පස්වරු 4 සිට රාත්‍රී 7 දක්වාත්, රාත්‍රී 9 යේ සිට රාත්‍රී 10.30 දක්වාත් විදුලි විසන්ධි කිරීමට මහජන උපයෝගිතා කොමිසම මගින් ලංකා විදුලි බලමණ්ඩලයට අනුමැතිය ලබා දී ඇති බවයි.\nඑමෙන්ම 'එල්' සිට 'ටී' දක්වා වන කලාපවලට සෙසු කලාපවලට දහවල් 12 සිට සවස 4 දක්වාත්, සවස 6 සිට රාත්‍රී 9 දක්වාත්, රාත්‍රී 10. 30 සිට මධ්‍යම රාත්‍රී 12 දක්වාත් විදුලිය විසන්ධි කෙරෙනු ඇති.\n'M, N, O, X, Y සහ Z යන කලාප හයට අද (02) අළුයම 5.30 සිට පෙරවරු 9.00 දක්වා පැය 3 යි විනාඩි 30 ද, සී.සී යන නව කලාපයට පෙරවරු 6.00 සිට පෙරවරු 9.30 දක්වා පැය 3 යි විනාඩි 30 ක් විදුලිය කප්පාදු කරන බවත් සඳහන්.\nඑමෙන්ම ඉන්දීය ණය ආධාර යටතේ මෙරටට ලබාදෙන ඩීසල් මෙට්‍රික් ටොන් 40,000 ක් රැගත් නෞකාව අද උදෑසන අටට පමණ දිවයිනට ළඟාවනු ඇති බව බලශක්ති අමාත්‍යාංශය ප්‍රකාශ කළා.\nමේ අතර දිවයින පුරා ඉන්ධන පිරවුම්හල් රැසක ඩීසල් සහ භූමිතෙල් මිලදී ගැනීම සඳහා පැමිණි පාරිභෝගිකයන්ගේ පෝලිම් ඊයෙත් පැවති බව හිරු වාර්තාකරුවන් සඳහන් කළා.\nඑලෙස පෝලිම් වල රැඳී සිටිමින් අපහසුතාවයට පත් ජනතාව අදහස් පළ කළා.",
       "URL": "https://www.hirunews.lk/300978/අදත්-පැය-අටහමාරක-විදුලි-කප්පාදුවක්",
       "Category": "Local News",
       "Parent URL": "https://www.hirunews.lk/local-news.php?pageID=1256"
}