{
       "Source": "hirunews",
       "Timestamp": "Monday, 28 August 2023 - 7:51",
       "Headline": "හෙරොයින් සමඟ සැකකරුවන් කිහිපදෙනෙක්ම කොටු",
       "News Content": "පෑලියගොඩ ප්‍රදේශයේදී කොළඹ අපරාධ කොට්ඨාසයේ නිලධාරීන් විසින් කරන ලද වැටලීමකදී හෙරොයින් ග්‍රෑම් 10 මිලි ග්‍රෑම් 640ක් සන්තකයේ තබාගෙන සිටි සැකකරුවකු ඊයේ (27) අත්අඩංගුවට ගෙන තිබෙනවා.\nඅත්අඩංගුවට ගත් සැකකරු වයස අවුරුදු 21ක් වූ වැල්ලම්පිටිය ප්‍රදේශයේ පදිංචිකරුවෙක්.\nඔහු අද (28) අලුත්කඩේ මහේස්ත්‍රාත් අධිකරණයට ඉදිරිපත් කිරීමට නියමිතයි.\nමෙම සිද්ධිය පිළිබඳව කොළඹ අපරාධ කොට්ඨාසය වැඩිදුර විමර්ශන සිදු කරනු ලබනවා.\nමේ අතර, අද (28) අලුයම ගල්කිස්ස සොයිසාපුර ප්‍රදේශයේදී හෙරොයින් ග්‍රෑම් 6ක් සන්තකයේ තබාගෙන සිටි සැකකරුවකු අත්අඩංගුවට ගෙන තිබෙනවා.\nඅත්අඩංගුවට ගත් සැකකරු 24 හැවිරිදි රත්මලාන ප්‍රදේශයේ පදිංචිකරුවෙක්.\nඔහු අද ගල්කිස්ස මහේස්ත්‍රාත් අධිකරණයට ඉදිරිපත් කිරීමට නියමිතයි.\nතවද, දේපළ සොරකමක් කළ සැකකරුවකු ද ඊයේ පිටිපන ප්‍රදේශයේදී හෙරොයින් සමඟ අත්අඩංගුවට ගෙන තිබෙනවා.\nඊයේ උදෑසන බඩල්ගම සමුපකාර වෙළෙඳසල්වල දේපළ සොරකම් සම්බන්ධාව බඩල්ගම පොලිසියට ලැබුණු තොරතුරකට අනුව කරන ලද වැටලීමකදී මෙම සැකකරු සන්තකයේ තිබී හෙරොයින් ග්‍රෑම් 05 මිලි ග්‍රෑම් 600ක් සොයා ගත් බව පොලිසිය පැවසුවා.\nමෙම සැකකරු විසින් සොරකම් කරන ලද දේපළ අලෙවි කර ඇති බව අනාවරණය වී ඇති අතර සොරකමට භාවිත කරන ලද යතුරුපැදිය පොලිස් භාරයට ගෙන තිබෙනවා.\nඅත්අඩංගුවට ගත් සැකකරු 30 හැවිරිදි අක්කර 50, මීගමුව ප්‍රදේශයේ පදිංචිකරුවෙක්.\nඔහු අද (28) මිනුවන්ගොඩ මහේස්ත්‍රාත් අධිකරණයට ඉදිරිපත් කිරීමට නියමිතයි.\nබඩල්ගම පොලිසිය වැඩිදුර විමර්ශන සිදු කරනු ලබනවා.",
       "URL": "https://www.hirunews.lk/346356/හෙරොයින්-සමඟ-සැකකරුවන්-කිහිපදෙනෙක්ම-කොටු",
       "Category": "Local News",
       "Parent URL": "https://www.hirunews.lk/local-news.php?pageID=68"
}