{
       "Source": "hirunews",
       "Timestamp": "Monday, 02 January 2017 - 21:44",
       "Headline": "විල්පත්තු විලත්තියිකුලම් විදුලි ව්‍යාපෘතිය ගැන අැමති රංජිත් කතා කරයි",
       "News Content": "විලත්තියිකුලම් නැවත පදිංචි කිරීම් සඳහා විදුලිය ලබාදීමට කටයුතු කළේ මන්නාරම් දිසාපතිවරයා සිදුකළ ඉල්ලීමක් අනුව බව විදුලිබල හා පුනර්ජනනීය බලශක්ති අමාත්‍ය රංජිත් සියඹලාපිටිය මහතා පවසනවා.\nකෙසේ වෙතත් මන්නාරම් දිසාපතිවරයා මෙම ඉල්ලීම කර ඇත්තේ ජනාධිපතිවරයා විසින් එම ප්‍රදේශයන්හි වනාන්තර හෙළි කිරීම් සහ අලුතින් ඉඩම් පෙන්වීම් වහාම ක්‍රියාත්මක වන පරිදි අත්හිටුවන ලෙස සිදුකළ  නියෝගයෙන් අනතුරුවයි.\nවිල්පත්තු වනෝද්‍යානය අවට පරිවාර වනාන්තර කලාපයක් වන විලත්තියිකුලම් නීති විරෝධී ලෙස හෙළි පෙහෙළි කරමින් ඉදිකරන නිවාස ව්‍යාපෘතියට විදුලිය ලබාදීම සම්බන්ධයෙන් අප ඊයේ හෙළි කළා.\n‘විදුලමු ලංකා‘ විදුලි ව්‍යාපෘතිය යටතේ මෙම නිවාසවලට විදුලිය ලබාදී ඇති අතර මේ පිළිබඳව අප විෂය භාර අමාත්‍යවරයාගෙන් ප්‍රශ්න කළා.\nඑහිදී අමාත්‍යවරයා සඳහන් කළේ මෙම ජනාවාස සඳහා විදුලිය සැපයීම පිළිබඳව තමන් කඩිනම් පරීක්ෂණයක් සිදුකරන බවයි.\nමන්නාරම දිස්ත්‍රික් හිටපු ලේකම්වරයාගේ ලිඛිත ඉල්ලීම මත මෙම නිවාස ව්‍යාපෘතියට විදුලිය ලබාදුන් බව අදාළ පරීක්ෂණයෙන් අනතුරුව අමාත්‍යවරයා අද සඳහන් කළා.",
       "URL": "https://www.hirunews.lk/151150/විල්පත්තු-විලත්තියිකුලම්-විදුලි-ව්‍යාපෘතිය-ගැන-අැමති-රංජිත්-කතා-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4727"
}