{
       "Source": "hirunews",
       "Timestamp": "Tuesday, 20 June 2017 - 8:16",
       "Headline": "වාහනවලින් මහමඟ කුණු දමන අයට වැඩ වරදී - කොළඹින් 17ක් අත්අඩංගුවට",
       "News Content": "වර්ගීකරණයට ලක් නොකළ කුණු කසල සුඛෝපභෝගී මෝටර් රථ, ත්‍රිරෝද රථ සහ යතුරුපැදිවලින් මහමඟට ගෙනවිත් දමන පුද්ගලයින් වීඩියෝ සහ ඡායාරූප ගත කර ඇති බවත්, ඉදිරියේදී ඔවුන් පිළිබදව තොරතුරු අනාවරණ කරන බව කොළඹ මහනගර සභාව පවසනවා.\nඑහි නාගරික කොමසාරිස් වී.කේ. අනුර සඳහන් කළේ ඊයේ දිනයේදී පමණක් එලෙස මහමඟට කුණු බැහැර කළ පුද්ගලයින් 17 දෙනෙකු පොලීසිය අත්අඩංගුවට ගත් බවයි.\nඑමෙන්ම බාහිර කණ්ඩායමක් විසින් කුණු කසල ගෙනවිත් දමා කොළඹ නගරය අපිරිසිදු කිරීමේ සංවිධානාත්මක වැඩපිළිවෙලක් ක්‍රියාත්මක බවට ද ඔහු ඊයේ කොළඹ පැවැති මාධ්‍ය හමුවකට එක්වෙමින් සඳහන් කළා.\nමේ අතර, කොළඹ නගරයේ ස්ථාන කිහිපයක කුණු කසල ගොඩ ගැසී තිබෙන ආකාරය ඊයේ දිනයේදී ද දක්නට ලැබුණු අතර ප්‍රදේශවාසීන් සඳහන් කළේ කසල රැගෙන යාම සඳහා නගර සභාවේ කම්කරුවන් නොපැමිණි බවයි.\nකෙසේ වෙතත්, කසල එකතු කරන කම්කරුවන් කියා සිටියේ ජනතාව කසල වර්ගීකරණය නොකර එකම අසුරණයක සියලුම කසල වර්ග ගෙනවිත් දැමීම හේතුවෙන් තමන් දැඩි අපහසුතාවයකට පත්ව ඇති බවයි.",
       "URL": "https://www.hirunews.lk/163951/වාහනවලින්-මහමඟ-කුණු-දමන-අයට-වැඩ-වරදී-කොළඹින්-17ක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4461"
}