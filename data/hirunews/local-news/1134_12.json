{
       "Source": "hirunews",
       "Timestamp": "Sunday, 29 May 2022 - 19:12",
       "Headline": "ව්‍යවස්ථා සංශෝධනයක් දැන්ම එපා - අස්ගිරි පාර්ශවය කියයි (වීඩියෝ)",
       "News Content": "පවතින ආර්ථික ප්‍රශ්නය විසදීමෙන් පසුව 21 වන ව්‍යවස්ථා සංශෝධනයට යා යුතු බව අස්ගිරි පාර්ශවයේ අනුනායක පූජ්‍ය ආණමඩුවේ ධම්මදස්සි හිමියන් පවසනවා.\nඋන්වහන්සේ පෙන්වා දෙන්නේ විධායක ජනාධිපති ධුරය මුළුමනින්ම අහෝසි කිරීම, රටට අහිතකර බවයි. අධිකරණ, බන්ධනාගාර කටයුතු හා ආණ්ඩුක්‍රම ව්‍යවස්ථා ප්‍රතිසංස්කරණ අමාත්‍ය ආචාර්ය විජයදාස රාජපක්ෂ අද උන්වහන්සේ බැහැ දැකීමට පැමිණි අවස්ථාවේදියි උන්වහන්සේ මේ බව කියා සිටියේ.\nමේ අතර, 21 වන ආණ්ඩුක්‍රම ව්‍යවස්ථා සංශෝධනයට සහය ලබාදෙන බවට දන්වමින් ශ්‍රී ලංකා නිදහස් පක්ෂයේ සභාපති හිටපු ජනාධිපති මෛත්‍රීපාල සිරිසේන අධිකරණ, බන්ධනාගාර කටයුතු හා ආණ්ඩුක්‍රම ව්‍යවස්ථා ප්‍රතිසංස්කරණ අමාත්‍ය විජයදාස රාජපක්ෂ වෙත ලිපියක් යොමු කර තිබෙනවා.\nකෙටුම්පතට යෝජනා කර ඇති සියළු සංශෝධනයන් සමග එකඟත්වය පළ කරන බවත්, ඒ සඳහා අවශ්‍ය පූර්ණ සහයෝගය ලබාදෙන බවත් හිටපු ජනාධිපතිවරයා යොමු කළ ලිපියේ සඳහන්.\nහිටපු ජනාධිපති මෛත්‍රීපාල සිරිසේන 21 වන ආණ්ඩුක්‍රම ව්‍යවස්ථා සංශෝධනය සඳහා ඇතුළත් විය යුතු තවත් සංශෝධන පෙළක් යෝජනා කර තිබෙනවා.\nඒ අනුව ව්‍යවස්ථාදායක සභාව පිහිටුවා මසක් ඇතුළත එහි නීති රීති බලාත්මක කිරීම මෙන්ම සියළු කොමිෂන් සභා ස්ථාපිත කිරීමට අදාළ නීති රීති සඳහා ද එවැනි කාලවිරාමයක් ප්‍රකාශයට පත් කිරීම එම යෝජනාවලට ඇතුළත්.\nජනාධිපතිවරයාට ආරක්ෂක අමාත්‍ය ධුරය පමණක් දැරිය හැකි පරිදි ව්‍යවස්ථාව සංශෝධනය විය යුතු බවට යෝජනා කරන හිටපු ජනාධිපතිවරයා කලින් හදුනා ගත් තාර්කික පදනමක් මත අමාත්‍යාංශ 30ක් ස්ථාපිත කළ යුතු බවට ද යෝජනා කරනවා.\nජනාධිපති සමාව ලබාදීමේදී ජනාධිපතිවරයා විසින් ව්‍යවස්ථාදායක සභාවේ නිර්දේශ මත නීත්‍යානුකූලව පත් කරනු ලබන මණ්ඩලයක් මගින් නිර්දේශ ලබා ගැනීම ද එම යෝජනාවලට ඇතුළත්.\nවත්කම් සහ වගකීම් ප්‍රකාශයට පත් කිරීමේ පනත යටතේ සිය වත්කම් හෙළිදරව් කිරීමට අපොහොසත්වීම සම්බන්ධයෙන් වරදකරුවෙකු වන පුද්ගලයෙකුට පාර්ලිමේන්තු මන්ත්‍රීවරයෙකු ලෙස තේරී පත්වීම වළක්වාලීමට ද හිටපු ජනාධිපති මෛත්‍රීපාල සිරිසේන යෝජනා කරනවා.\nඒ අනුව එය ජනාධිපතිවරයා තෝරා පත් කර ගැනීමට ද බල පැවැත්විය යුතු බවයි හිටපු ජනාධිපතිවරයා සිය යෝජනා මගින් ඉදිරිපත් කර ඇත්තේ.\nපළාත් ආණ්ඩුකාරවරුන්, තානාපතිවරුන් සහ විදේශ දූත මණ්ඩල ප්‍රධානීන් පත් කිරීම, මණ්ඩලය සමග සාකච්ඡා කිරීමෙන් අනතුරුව අග්‍රාමාත්‍යවරයා ලබාදෙන උපදෙස් මත සිදුකිරීමේ වගන්තියක් ද ව්‍යවස්ථා සංශෝධනයට ඇතුළත් විය යුතු බවට හිටපු ජනාධිපතිවරයා යෝජනා කරනවා.\nඅමාත්‍යාංශ ලේකම් ධුර සඳහා රාජ්‍ය සේවාවන් පිටත පුද්ගලයන් පත් කිරීමේ වගන්තියක් ද එම යෝජනාවලට ඇතුළත් වන අතර, මූල්‍ය මණ්ඩලය සඳහා සාමාජිකයන් පත් කිරීමේදී ද එවැනි නියාමනයක් පැවතිය යුතු බවටයි හිටපු ජනාධිපති මෛත්‍රීපාල සිරිසේන යෝජනා කර ඇත්තේ.",
       "URL": "https://www.hirunews.lk/305631/ව්‍යවස්ථා-සංශෝධනයක්-දැන්ම-එපා-අස්ගිරි-පාර්ශවය-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1134"
}