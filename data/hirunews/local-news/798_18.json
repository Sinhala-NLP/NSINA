{
       "Source": "hirunews",
       "Timestamp": "Sunday, 16 October 2022 - 19:16",
       "Headline": "නාවලපිටියේ පොදුජන පෙරමුණු රැලිය අතරතුර පෙළපාලි ගිය සජබෙ 15 දෙනාට ඇප (වීඩියෝ)",
       "News Content": "“එක්ව නැගිටිමු” ජනරැලි මාලාවේ දෙවන රැලිය අද නාවලපිටිය නගරයේදී පැවැත්වුණා.\nඒ පක්ෂ නායක හිටපු අග්‍රාමාත්‍ය මහින්ද රාජපක්ෂගේ ප්‍රධානත්වයෙන්.\nමේ අතර එම ජනරැලිය අතරතුර සමගි ජනබලවේගයේ පිරිසක් නාවලපිටිය නගරයේ සංවිධාන කර තිබූ විරෝධතා පාගමනකදී පොලීසිය සහ විරෝධතාකරුවන් අතර උණුසුම් තත්ත්වයක් හට ගත්තා.\n“එක්ව නැගිටමු” ජන රැලි මාලාවේ දෙවන රැලිය සංවිධාන කර තිබුණේ නාවලපිටිය ආසන සංවිධායක මහින්දානන්ද අලුත්ගමගේ විසින්.\nඊට හිටපු අග්‍රාමාත්‍ය මහින්ද රාජපක්ෂ ඇතුළු ශ්‍රී ලංකා පොදුජන පෙරමුණේ ජ්‍යෙෂ්ඨයන් රැසක් එක්ව සිටියා.\nමේ අතර, සමගි ජනබලවේගයේ පිරිසක් නාවලපිටිය නගරයේදී විරෝධතා පාගමනක් සංවිධාන කර තිබුණා.\nමේ හේතුවෙන් නාවලපිටිය නගරයට යුද හමුදාව සහ පොලීසිය ද කැදවා තිබූ බවයි ප්‍රදේශයේ හිරු වාර්තාකරු සඳහන් කළේ.\nමෙම විරෝධතාවට සමගාමීව පොදුජන පෙරමුණේ රැස්වීමට සහභාගි වූ පිරිස් ගමන් ගත් මාර්ගවල තණකොළ සහ පුන්නක්කු තබා තිබූ අතර ඇතැම් වෙළඳසැල්වල කළු කොඩි ද ඔසවා තිබුණා.\nකෙසේ වෙතත්, මෙම පාගමනට අවසර ලබාදිය නොහැකි බවට පොලීසිය නිවේදනය කිරීමත් සමග උණුසුම් තත්ත්වයක් ද හට ගත්තා.\nපොලීසිය එම අවස්ථාවේදී එහි සිටි පුද්ගලයින් 15 දෙනෙකු අත්අඩංගුවට පත්වූ අතර එම පිරිස අතර සමගි ජනබලවේගයේ නාවලපිටිය ආසන සංවිධායක සසංක සම්පත්, නාගරික මන්ත්‍රීවරයෙකු සහ ප්‍රාදේශීය සභා මන්ත්‍රීවරයෙකු ද ඇතුළත්.\nමේ අතර, පොලිස් මාධ්‍ය කොට්ඨාශය නිවේදනය කළේ එක් දේශපාලන පක්ෂයක ජන හමුවක් පැවැත්වෙන ස්ථානයකින් දේශපාලන පක්ෂයක පිරිසක් ගමන් කිරීම තුලින් දෙපාර්ශවය අතර ගැටුම් නිර්මාණය විය හැකි බැවින් ජන හමුව ඉදිරිපිට මාර්ගයේ පෙළපාලි නොපවත්වන ලෙස දැනුම් දුන් බවයි.\nඑහෙත් එම ජන හමුව පැවැත්වෙන අවස්ථාවේ එම ස්ථානයෙන් 100 කට වැඩි පිරිසක් පාගමනින් ගමන් කිරීම නිසා මෙම පිරිසට විසිර යන ලෙස ද දැනුම් දුන් බව එම නිවේදනයේ සඳහන්.\nමෙම පෙළපාලිය පැවැත්වීමට පොලීසිය මගින් නිසි අවසරයක් ලබාගෙන නමැති බව ද පොලිස් මාධ්‍ය කොට්ඨාශය ප්‍රකාශ කළා.",
       "URL": "https://www.hirunews.lk/318049/නාවලපිටියේ-පොදුජන-පෙරමුණු-රැලිය-අතරතුර-පෙළපාලි-ගිය-සජබෙ-15-දෙනාට-ඇප-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=798"
}