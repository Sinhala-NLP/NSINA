{
       "Source": "hirunews",
       "Timestamp": "Sunday, 13 February 2022 - 9:45",
       "Headline": "පාස්කු ප්‍රහාර සිද්ධියේ ප්‍රධාන විමර්ශන නිලධාරියා පැදුරටත් නොකියා රටෙන් පලා යයි",
       "News Content": "පාස්කු ප්‍රහාරය සම්බන්ධයෙන් විමර්ශන සිදු කළ ප්‍රධාන විමර්ශන නිලධාරියා හොර රහසේ රටින් පලා ගොස් ඇති බව වාර්තා වනවා.\nඒ අනුව 2019 අප්‍රේල් මස 22 වැනි දින පාස්කු ඉරිදාවේ දී මෙරට ප්‍රධාන කතෝලික සහ ක්‍රිස්තියානි දේවස්ථාන කිහිපයක් සහ තරු පන්තියේ හෝටල් කිහිපයක සිදු වූ බෝම්බ ප්‍රහාර මාලාවන් සම්බන්ධයෙන් විමර්ශන කටයුතු මෙහෙය වූ ප්‍රධාන විමර්ශන නිලධාරියා මේ වන විට සිටින්නේ අමෙරිකාවේ බවයි වාර්තා වන්නේ.\nමේ සම්බන්ධයෙන් බුද්ධි අංශ ජාතික ආරක්ෂක කවුන්සිලයට වාර්තා කර තිබෙනවා.\nමෙම විමර්ශන ප්‍රධානියා මෑතකදී සහකාර පොලිස් අධිකාරී තනතුරක් සඳහා උසස්වීම් පවා ලැබූ පුද්ගලයකු බවටත් වාර්තා වනවා.\nඅදාළ විමර්ශන නිලධාරියා උසස්වීම් අපේක්ෂාවෙන් කොමිසම ඉදිරියේ තවත් ඔත්තුකරුවන් දෙදෙනකු ලවා ව්‍යාජ සාක්ෂි ලබා දී ඇති බවත් බුද්ධි අංශ නිලධාරීන් මේ වන විට අනාවරණය කරගෙන තිබෙනවා.\nපාස්කු කොමිසම ඉදිරියේ ලබාදුන් එම ව්‍යාජ සාක්ෂි මත පදනම්ව පාස්කු ප්‍රහාරයේ දී නම සඳහන් වූ පුලස්තිනී මහේන්ද්‍රන් හෙවත් සාරා ජෙස්මින් ඉන්දීය රෝ ඔත්තු සේවාවේ සහයෝගය මත මන්නාරමේ සිට බෝට්ටුවක් මගින් ඉන්දියාව වෙත පලා ගොස් ඇති බවත් වාර්තා වුණා.\nමෙම හෙළිදරව්වත් සමඟ පාස්කු විමර්ශන වෙනස් මගකට ප්‍රවිෂ්ට වූ අතර එම සාක්ෂි පදනම් කර ගනිමින් සාරා ජෙස්මින් නමැත්තියට ඉන්දියාව වෙත පලා යාමට සහයෝගය දුන් බව පවසමින් මන්නාරම පොලිස් ස්ථානයේ සේවය කළ පොලිස් පරීක්ෂක අබු බකර් නැමැති නිලධාරියා අත්අඩංගුවට ගැණුනා.\nමේ වන විටත් අදාළ නිධාරියා වසර දෙකකට ආසන්න කාලයක් රක්ෂිත බන්ධනාගාරගතවයි පසුවන්නේ.\nපොලීසිය හා ත්‍රස්ත විමර්ශන අංශය කළ දීර්ඝ විමර්ශනයක දී අනාවරණය කරගෙන ඇත්තේ මෙම සියලු තොරතුරු ව්‍යාජ හා ගොතන ලද ඒවා බවයි.\nපාස්කු විමර්ශන කොමිසම හමුවේ ඇසින් දුටු බවට සාක්ෂි ඉදිරිපත් කළ ඔත්තුකරුවන් දෙදෙනා එම සිදුවීම සිදු වූ කාල සීමාව තුළදී සේවය කර ඇත්තේ වව්නියාව සහ නැගෙනහිර පළාතේ සිට බව මේ වන විට තහවුරු කරගෙන තිබෙනවා.\nඒ ඔවුන් භාවිත කළ ජංගම දූරකථන ජාල හරහා සිදු කළ විමර්ශනයකදී යි.\nඉන්පසුව අදාළ ඔත්තුකරුවන් දෙදෙනා ත්‍රස්ත විමර්ශන ඒකකයට කැඳවා සිදුකළ ප්‍රශ්න කිරීමක දී පාස්කු ප්‍රහාරය සම්බන්ධයෙන් විමර්ශන කටයුතු සිදු කළ ප්‍රධාන නිලධාරියාගේ වුවමනාවට මෙලෙස බොරු සාක්ෂි දුන් බව ඔවුන් පිළිගෙන ඇති බවයි වාර්තා වන්නේ.\nඒ අනුව පොලිස් පරීක්ෂක අබුබකර් නමැති නිලධාරියා රක්ෂිත බන්ධනාගාරයෙන් නිදහස් කරන ලෙස සහ ඔහුට ඇප ලබා දෙන ලෙස නීතිපතිවරයාට විමර්ශන අංශ විසින් කරුණු වාර්තා කර තිබෙනවා.\nමෙම විමර්ශන අතරවාරයේදී යි පාස්කු ප්‍රහාරය සම්බන්ධයෙන් විමර්ශන කටයුතු සිදු කළ ප්‍රධාන නිලධාරියා පොලිස් දෙපාර්තමේන්තුටත් නොදන්වා රටෙන් පලා ගොස් ඇත්තේ.",
       "URL": "https://www.hirunews.lk/296885/පාස්කු-ප්‍රහාර-සිද්ධියේ-ප්‍රධාන-විමර්ශන-නිලධාරියා-පැදුරටත්-නොකියා-රටෙන්-පලා-යයි",
       "Category": "Local News",
       "Parent URL": "https://www.hirunews.lk/local-news.php?pageID=1359"
}