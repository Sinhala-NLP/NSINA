{
       "Source": "hirunews",
       "Timestamp": "Monday, 24 April 2023 - 10:58",
       "Headline": "සැමියා මරන්න කොන්ත්‍රාත්තුවක් දුන් බිරිඳ කොටු වෙයි",
       "News Content": "අනියම් ප්‍රේමය නිසා තම සැමියාව ඝාතනය කිරීමට රුපියල් ලක්ෂයක කොන්ත්‍රාත්තුවක් ලබා දුන් බිරිඳක්ව ‍ඊ‍යේ (23) දිනයේ ආණමඩුව පොලීසිය අත්අඩංගුවට ගෙන තිබෙනවා.\nඇය එම අනියම් ඇසුර පවත්වාගෙන ගොස් ඇත්තේ තම ස්වාමි පුරුෂයාගේ හොඳම මිතුරා සමඟ බවයි වාර්තා වන්නේ.\nඒ අනුව එම මිතුරා ද ඇතුළුව තවත් පුද්ගලයින් සිව් දෙනෙක් පොලිස් අත්අඩංගුවට ගෙන තිබෙනවා.\nසිද්ධියට සම්බන්ධ යැයි සැක කෙරෙන හොඳම මිතුරා මිරිහාන ප්‍රදේශයේ පදිංචිකරුවෙක් වන අතර කොන්ත්‍රාත්තුව ලබා ගෙන ඇත්තේ මීගමුව ප්‍රදේශයේ පිරිසක් බවත් සඳහන්.\nසැකකාර බිරිඳ වැලිමඩ ප්‍රදේශයේ පදිංචිකාරියක්.\nසැමියා සමඟ එකට ජීවත් වෙමින් සිටිය දී තම සැමියාගේ මිතුරා සමඟ අනියම් ඇසුරක් පවත්වාගෙන ගොස් අති බවයි මූලික පොලිස් විමර්ශනවල දී අනාවරණය වී ඇත්තේ.\nමෙම සම්බන්ධය තම සැමියාට අසුවුවහොත් එය ගැටලුකාරි තත්ත්වයක් වන නිසා සිද්ධියට අදාළ සැකකාරිය ප්‍රධාන සැකකරු සමඟ එක් වී එම ඝාතන සැලසුම ක්‍රියාත්මක කර තිබෙනවා.\nඅදාළ සැකකාර බිරිඳ තම දරුවන් සමග වැලිමඩ ජීවත්වන මව්පියන් බැලීමට ගොස් සිටිය දීයි ස්වාමියා ඝාතනය කිරීමට සැලසුම් සකස් කර ඇත්තේ.\nඉන්පසුව අනියම් සැමියා විසින් කලින් සැලසුම් කළ ආකාරයට මීගමුවේ පදිංචි කුලී මැරයින් දෙදෙනෙකුට රුපියල් ලක්ෂයක මුදලක් ලබා දෙන බවට පොරොන්දු ව අදාළ තැනැත්තාව මරා දැමීමට සැලසුම් කර ඇති බවටයි හෙළිව තිබෙන්නේ.\nකඩු පහරින් තුවාල ලැබූ ස්වාමි පුරුෂයා මේ වන විට කොළඹ ජාතික රෝහලේ දැඩි සත්කාර ඒකකයේ ප්‍රථිකාර ලබමින් සිටිනවා.\nඅදාළ බිරිඳ සහ අනෙක් සැකකරුවන් අත්අඩංගුවට ගෙන ඇති අතර ගෙල කැපීමට යොදා ගත් කඩු හා පිහි පාලියාම නෑබඩ වැවට විසිකර තිබිය දී පොලීසිය විසින් සොයා ගත් බවයි වාර්තා වෙන්නේ.",
       "URL": "https://www.hirunews.lk/333308/සැමියා-මරන්න-කොන්ත්‍රාත්තුවක්-දුන්-බිරිඳ-කොටු-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=394"
}