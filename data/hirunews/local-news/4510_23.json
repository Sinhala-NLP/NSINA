{
       "Source": "hirunews",
       "Timestamp": "Friday, 19 May 2017 - 6:53",
       "Headline": "වැල්ලවත්තේ කඩාවැටුණු පස් මහල් ගොඩනැගිල්ලේ සිරවුණු තවත් දෙදෙනෙකු සොයා තවදුරටත් මෙහෙයුම්",
       "News Content": "මහල් පහකින් සමන්විත වැල්ලවත්ත සැවෝයි සිනමාශාලාව අසළ චාර්ලිමන් පාරේ ඉදි කෙරෙමින් පැවති ගොඩනැගිල්ල කඩාවැටීමෙන් සිරවී සිටින තවත් පුද්ගලයින් දෙදෙනෙකු සොයා සිදුකරන මෙහෙයුම් තවදුරටත් ක්‍රියාත්මකයි.\nපොලීසිය සඳහන් කළේ කාන්තාවක් සහ තවත් එක් පුද්ගලයෙකු  අතුරුදන්වී ඇති බවයි.\nමේ අතර ඊයේ රාත්‍රියේ ගොඩනැගිල්ලේ සිරව සිට මුදාගත් තවත් එක් පුද්ගලයෙකු කොළඹ ජාතික රෝහලට ඇතුළත් කිරීමෙන් අනතුරුව ජීවිතක්ෂයට පත්වුණා.\nපොලීසිය සඳහන් කළේ ගොඩනැගිල්ල ඉදිකිරීම සඳහා සේවයට පැමිණි තරුණයෙකු මෙලෙස ජීවිතක්ෂයට පත්වී ඇති බවයි.\nඔහුගේ අනන්‍යතාව මෙතෙක් තහවුරු වී නැහැ.\nඑමෙන්ම ගොඩනැගිල්ල කඩාවැටීමෙන් තුවාල ලැබූ තවත් පුද්ගලයින් 20 දෙනෙකු රෝහල් ගතව ප්‍රතිකාර ලබනවා.\nඔවුන්ගේ තත්ත්වය බරපතල නොවන බවයි රෝහල් ප්‍රකාශකයන් හිරු ප්‍රවෘත්ති අංශයට සඳහන් කළේ.\nඊයේ රාත්‍රී 11 ට පමණ සිදුකරන මෙහෙයුම් තාවකාලිකව නතර කළද අද උදෑසන සිට යළිත් මෙහෙයුම් ක්‍රියාත්මක කිරීමට නියමිතයි.\nඒ සඳහා යුද හමුදාව, ගුවන් හමුදාව, පොලිසිය මෙන්ම, ගිනි නිවීම් සේවා ඒකකය ද එක්ව සිටිනවා.\nමේ අතර වැල්ලවත්ත වැඩබලන ප්‍රාදේශීය ලේකම් නලිනි සුබ්‍රමනියම් සඳහන් කළේ ගොඩනැගිල්ලේ ප්‍රමිතිය සම්බන්ධයෙන් සොයාබැලීම සඳහා පරීක්ෂණයක් සිදුකරන බවයි.\nඑමෙන්ම ආපදා කළමනාකරන අමාත්‍ය අනුර ප්‍රියදර්ශන යාපාද ඊයේ රාත්‍රියේ එම ස්ථානයට ගොස් නිරීක්ෂණයක නිරතවූ අතර එහිදී අමාත්‍යවරයා සඳහන් කළේ ගොඩනැගිල්ලේ ප්‍රමිතිය සම්බන්ධයෙන් ගැටළුවක් පවතින්නේ නම් එහි වගකීම පළාත්පාලන ආයතන විසින් දැරිය යුතු බවයි.",
       "URL": "https://www.hirunews.lk/161633/වැල්ලවත්තේ-කඩාවැටුණු-පස්-මහල්-ගොඩනැගිල්ලේ-සිරවුණු-තවත්-දෙදෙනෙකු-සොයා-තවදුරටත්-මෙහෙයුම්",
       "Category": "Local News",
       "Parent URL": "https://www.hirunews.lk/local-news.php?pageID=4510"
}