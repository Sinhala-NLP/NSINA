{
       "Source": "hirunews",
       "Timestamp": "Sunday, 12 June 2022 - 13:08",
       "Headline": "පස්වැනි දිනටත් නොගෙවූ මුදලින් හිර වුණු නැව (වීඩියෝ)",
       "News Content": "ඉන්ධන සහ ගෑස් නොමැති වීමෙන් ප්‍රදේශ රැසක ජනතාව තවදුරටත් පීඩාවට පත්ව සිටිනවා.\nදින ගණනක සිට ජනතාව දිවා රෑ නොතකා දිගු පෝලිම්වල රැදී සිටින අයුරු තවදුරටත් විවිධ ප්‍රදේශවලින් වාර්තා වුණා.\nදිවයිනේ ප්‍රදේශ රැසක ජනතාව ඉන්ධන මිලදී ගැනීම සඳහා දිගු පෝලිම්වල රැදී සිටියා.\nදින ගණනක් තිස්සේ සිය ගොවිතැන් කටයුතු කර ගැනීමට අවශ්‍ය ඉන්ධන නොමැතිවීම හේතුවෙන් වැලිකන්ද ප්‍රදේශයේ ගොවීන් ඉන්ධනපිරවුම්හල ඉදිරිපිට විරෝධතාවක නිරත වුණා.\nමේ අතර මෙරට මුහුදු සීමාවේ තිබෙන ගෑස් මෙට්‍රික් ටොන් 3500ක් සහිත නෞකාව පස්වැනි දිනටත් ගෑස් ගොඩබෑමට නොහැකිව නැංගුරම්ලා තිබෙනවා.\nඒ ඊට අවශ්‍ය ඩොලර් මිලියන 2.5 ගෙවීමට නොහැකි වීම හේතුවෙන්.\nඒ අනුව ලිට්‍රෝ සමාගම මගින් ගෑස් බෙදීම අත්හිටුවා අදට (12) දින 5ක්.\nඒ හේතුවෙන් මහජනතාවට තවදුරටත් පෝලිම්වල රැදී නොසිටින ලෙසට ලිට්‍රෝ සමාගම ඉල්ලීමක් කරනවා.\nඑවන් පසුබිමක තවත් ප්‍රදේශ රැසක ජනතාව ගෑස් ලබා ගැනීමට තවදුරටත් දිගු පෝලිම්වල රැදී සිටියා.\nබද්දේගම මහජන පොළ භූමියේදී ලාෆ් ගෑස් බෙදාහැරීමක් අතරතුර බහින්බස්වීමක් දුර දිග යාමෙන් එම ස්ථානයේ උණුස්ම් තත්ත්වයක් හට ගත් අතර බද්දේගම පොලිසිය සහ යුධ හමුදාව එක්ව සිද්ධිය පාලනය කිරිමට කටයුතු කළා.",
       "URL": "https://www.hirunews.lk/306913/පස්වැනි-දිනටත්-නොගෙවූ-මුදලින්-හිර-වුණු-නැව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1100"
}