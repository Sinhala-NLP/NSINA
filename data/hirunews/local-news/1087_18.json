{
       "Source": "hirunews",
       "Timestamp": "Friday, 17 June 2022 - 17:51",
       "Headline": "අත්වැරදීමක් ගැන මහ බැංකු අධිපති කියයි - ධුර කාලය ගැනත් ප්‍රකාශයක් (වීඩියෝ)",
       "News Content": "ජාත්‍යන්තර මූල්‍ය අරමුදලට මීට පෙර ගොස් තිබුණේ නම් අද වනවිට රට මුහුණ දී සිටින ආර්ථික අර්බුදයට රට පත් නොවන බව මහ බැංකු අධිපති ආචාර්ය නන්දලාල් වීරසිංහ පවසනවා. එම ප්‍රමාදය අත්වැරදීමක් ලෙස තමා හඳුන්වාදෙන බවයි අධිපතිවරයා කියාසිටියේ.\nබී බී සී මාධ්‍ය ආයතනය සමග සම්මුඛ සාකච්ඡාවකට එක්වෙමින් නන්දලාල් වීරසිංහ මහතා මේ බව සඳහන් කලා.\nණය ප්‍රතිව්‍යුහගත කිරීම වසරකට පෙර සිදුකල යුතුව තිබු බවත් ඔහු මෙහිදී ප්‍රකාශ කර තිබෙනවා.\n1948 වසරේදී නිදහස ලැබීමෙන් පසු රට මුහුණ පෑ දරුණුතම ආර්ථික අර්බුදයට මේ වනවිට මුහුණ දෙමින් සිටින බවයි මහ බැංකු අධිපතිවරයා මෙහිදී සඳහන් කලේ.\nශ්‍රී ලංකාවට ණය මුදලක් පිරිනැමීම සම්බන්ධ සාකච්ඡා සඳහා ජාත්‍යන්තර මූල්‍ය අරමුදලේ නියෝජිත කණ්ඩායමක් ලබන සඳුදා දිවයිනට පැමිණීමට නියමිතයි.\nජාත්‍යන්තර මුල්‍ය අරමුදල (IMF) වෙත මීට පෙර ගියේ නම් ශ්‍රී ලංකාවට වත්මන් ආර්ථික අවුලෙන් මිදිය හැකිව තිබූ බව ද මහ බැංකු අධිපතිවරයා සඳහන් කළා.\nබාහිර උපකාර ලබාගැනීම ප්‍රමාද වීම වරදක් බවයි ඔහු පෙන්වා දෙන්නේ.\n“අයිඑම්එෆ් එකට යන්න තීරණය කලින් ගත්තා නම්, අවුරුද්දකට කලින් ණය පියවීමේ ක්‍රියාවලිය ආරම්භ කළා නම්, මේ රටේ මේ වගේ දුක් කරදරවලින් තොරව තත්ත්වය කළමනාකරණය කරන්න තිබුණා,” ඔහු සඳහන් කළා.\nඋග්‍ර ඉන්ධන හිඟය, ඉහළ යන ආහාර ද්‍රව්‍ය මිල සහ ඖෂධ හිඟයෙන් ශ්‍රී ලංකාවේ ජනතාව මේ වන විට දැඩි පීඩාවකට ලක්ව සිටිනවා.\nඑක්සත් ජාතීන්ගේ ලෝක ආහාර වැඩසටහන විසින් මෑතකදී කරන ලද සමීක්ෂණයකින් හෙළි වූයේ ශ්‍රී ලංකාවේ කුටුම්භවලින් තුනෙන් දෙකකට පමණ ඔවුන්ගේ ආහාර ගැනීම අඩු කිරීමට සිදුව ඇති බවයි.\n\"මම වැඩ භාරගන්නකොට මාස දෙකක් විතරක් සේවය කරලා ආපහු යන්න බලාපොරොත්තුවක් තිබුණේ නැහැ. තත්ත්වය ඒක නම් මම එන්නේ නැහැ... මේක ඇතුළේ විසඳගන්න පුළුවන් දෙයක් නෙවෙයි.\nජාත්‍යන්තර මූල්‍ය අරමුදලේ සාකච්ඡාවල සංකූලතාවයක් වන්නේ ශ්‍රී ලංකාව චීනයෙන් සැලකිය යුතු ලෙස ණය ගැනීමයි. එය රටේ සමස්ත විදේශ ණයවලින් 15%ක් බව වීරසිංහ මහතා ප්‍රකාශ කළා.\nමෙම මාසය අවසානයේදී සිය ධූර කාලය අවසන්වුවද තවදුරටත් තනතුරේ රාජකාරි කිරිමට කැමැත්තෙන් පසුවන බවයි ආචාර්ය නන්දලාල් වීරසිංහ මහතා ප්‍රකාශ කලේ.\nමාස 02 ක් වැනි කෙටි කාලයක් පමණක් සේවය කිරීමට සිදුවන බව දන්නේ නම් තනතුර භාර නොගන්නා බවද ඔහු මෙහිදී අවධාරණය කර තිබෙනවා.\nරටේ සමස්ත විදේශ ණය ප්‍රමාණයෙන් සියයට 15ක් චීනයට හිමිවන අතර ඔවුන් හොඳ මිතුරෙකු ලෙස ඉදිරියටත් සහයෝගය දෙනු ඇතැයිද අධිපතිවරයා විශ්වාසය පළකරනවා.\nමේ අතර සේවක අර්ථසාධක අරමුදල විසින් කොළඹ කොටස් වෙළඳ පොළේ ලයිස්තුගත සමාගම් 66ක කර තිබූ ආයෝජනවල වෙළඳපොළ වටිනාකම මෙම වසරේ මුල් කාර්තුවේ දී හෝ රුපියල් බිලියන 35 යි දශම 47 කින් පහළ ගොස් තිබෙනවා.\nපසුගිය වසර අවසානය වන වනවිට සේවක අර්ථසාධක අරමුදල, කොටස් වෙළඳපොලේ කළ ආයෝජනයේ වෙළෙඳපොළ වටිනාකම දැක්වුණේ රුපියල් බිලියන 111.96ක් ලෙසයි.\nනමුත් මෙම වසරේ මාර්තු 31 වන විට එම වටිනාකම රුපියල් බිලියන 76.48ක් දක්වා සියයට 31 කින් පහළ ගොස් තිබෙනවා.",
       "URL": "https://www.hirunews.lk/307411/අත්වැරදීමක්-ගැන-මහ-බැංකු-අධිපති-කියයි-ධුර-කාලය-ගැනත්-ප්‍රකාශයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1087"
}