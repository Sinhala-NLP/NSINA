{
       "Source": "hirunews",
       "Timestamp": "Friday, 31 May 2019 - 19:00",
       "Headline": "කුරුණෑගල වෛද්‍ය මොහොමඩ් සාෆිට එරෙහිව පැමිණිලි 429ක්",
       "News Content": "අත්අඩංගුවට ගෙන සිටින කුරුණෑගල ශික්ෂණ රෝහලේ ප්‍රසව හා නාරි වෛද්‍ය ඒකකයේ වෛද්‍ය සෙයිගු සියාබ්දීන් මොහොමඩ් සාෆිට එරෙහිව අද වනවිට පැමිණිලි 429 ක් ලැබී තිබෙනවා.\nකුරුණෑගල ශික්ෂණ රෝහලට, දඹුල්ල මූලික රෝහලට සහ දඹුල්ල පොලිසියටයි එම පැමිණිලි ලැබී ඇත්තේ.\nකුරුණෑගල ශික්ෂණ රෝහලට අද දිනයේදී පැමිණිලි 82 ක් ලැබී තිබූ අතර, එම රෝහලට වෛද්‍යවරයා සම්බන්ධයෙන් මේ වනවිට ලැබී ඇති සම්පූර්ණ පැමිණිලි සංඛ්‍යාව 386 ක්.\nදඹුල්ල රෝහලට සැකකාර මොහොමඩ් සාෆි වෛද්‍යවරයා සම්බන්ධයෙන් පැමිණිලි 43 ක් ලැබී ඇති අතර, අද දිනයේදී පමණක් ඔහුට එරෙහිව පැමිණිලි 13ක් ලැබී තිබුණා.\nඅදත් පැමිණිලි ඉදිරිපත් කිරීමට පැමිණි මව්වරුන් කිහිප දෙනෙකු සදහන් කළේ තමන්ට විවිධ අපහසුතා ද ඇතිවී ඇති බවයි.\nමේ අතර, අත්අඩංගුවට ගෙන සිටින කුරුණෑගල ශික්ෂණ රෝහලේ ප්‍රසව හා නාරි වෛද්‍ය ඒකකයේ වෛද්‍ය සෙයිගු සියාබ්දීන් මොහොමඩ් සාෆි සම්බන්ධයෙන් විමර්ශන කරන කමිටුවේ අතුරු වාර්තාව අද ලබාදීමට නියමිත බව ද වාර්තා වුණා.\nඑම වාර්තාව ලැබීමෙන් පසු සිද්ධිය සම්බන්ධයෙන් ඉදිරි විමර්ශන ක්‍රියාත්මක කරන බවයි වැඩබලන සෞඛ්‍ය අධ්‍යක්ෂ ජනරාල් වෛද්‍ය ලාල් පනාපිටිය කියා සිටියේ.\nකෙසේ වෙතත්, අද කුරුණෑගල ශික්ෂණ රෝහලේ පැවති මාධ්‍ය හමුවකට එක්වූ රජයේ වෛද්‍ය නිලධාරීන්ගේ සංගමයේ කුරුණෑගල ශාඛාවේ ලේකම් වෛද්‍ය ඉන්දික රත්නායක කියා සිටියේ අදාළ කමිටු වාර්තාව පිළිගත නොහැකි බවයි.\nමේ අතර,  වෛද්‍ය සෙයිගු සියාබ්දීන් මොහොමඞ් සාෆි සම්බන්ධයෙන් විධිමත් පරීක්ෂණයක් සිදුකරන්නැයි ඉල්ලා සයිටම් වෛද්‍ය පීඨ දෙමාපිය සංගමයේ නියෝජිතයින් අද ශ්‍රී ලංකා වෛද්‍ය සභාවට පැමිණිල්ලක් ඉදිරිපත් කළා.\nමේ අතර, වෛද්‍ය සෙයිගු සියාබ්දීන් මොහොමඩ් සාෆිට එරෙහිව අද දඹුල්ල නගරයේ විරෝධතාවක් පැවැත්වුණේ කඩසාප්පුද වසා දමමින්.\nඊට ප්‍රදේශයේ ආගමික නායකයින් ඇතුළු විශාල පිරිසක් එක්ව සිටි බවයි ප්‍රදේශයේ හිරු වාර්තාකරු සඳහන් කළේ.\nවිරෝධතාකරුවන් වැඩිදුරටත් චෝදනා කළේ දඹුල්ල රෝහලේ වෛද්‍යවරියක් මේ වනවිටත් ඉතා සංවිධානාත්මකව 10,000 කට වැඩි පිරිසකට උපත් පාලන ක්‍රමවේදයන් හදුන්වා දී ඇති බවයි.\nමේ අතර, පොලිස් අත්අඩංගුවේ පසුවන වෛද්‍ය සෙයිගු සියාබ්දීන් මොහොමඩ් සාෆි නිසි පරීක්ෂණයකින් තොරව ආරක්ෂා කිරීමට කටයුතු කරන සෞඛ්‍ය අමාත්‍ය රාජිත සේනාරත්නට එරෙහිව ඉදිරියේදී විශ්වාභංග යෝජනාවක් ගෙන ඒමට ශ්‍රී ලංකා පොදුජන පෙරමුණ තීරණය කර තිබෙනවා.\nපාර්ලිමේන්තු මන්ත්‍රී ඉන්දික අනුරුද්ධ කොළඹ අද පැවති මාධ්‍ය හමුවකට එක්වෙමින් මේ බව ප්‍රකාශ කළා.",
       "URL": "https://www.hirunews.lk/217476/කුරුණෑගල-වෛද්‍ය-මොහොමඩ්-සාෆිට-එරෙහිව-පැමිණිලි-429ක්",
       "Category": "Local News",
       "Parent URL": "https://www.hirunews.lk/local-news.php?pageID=3324"
}