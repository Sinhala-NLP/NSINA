{
       "Source": "hirunews",
       "Timestamp": "Thursday, 28 April 2022 - 19:21",
       "Headline": "ඉන්දුනීසියාවෙන් ශ්‍රී ලංකාවට ඖෂධ ප්‍රදානයක්",
       "News Content": "ශ්‍රී ලංකාවට අවශ්‍ය කරන ඖෂධ සහ වෛද්‍ය උපකරණ තොගයක් ඉන්දුනීසියාව විසින් ප්‍රදානය කර තිබෙනවා.\nඒ අනුව අදාළ පරිත්‍යාගය පිළිගැනීමට අද (28) පස්වරුවේ සෞඛ්‍ය අමාත්‍ය මහාචාර්ය චන්න ජයසුමන කොළඹ කටුනායක බණ්ඩාරනායක ජාත්‍යන්තර ගුවන්තොටුපොළ පරිශ්‍රය වෙත පැමිණියා.\nඉන්දුනීසියානු රජය විසින් පරිත්‍යාග කරන ලද මෙම ඖෂධ හා වෛද්‍ය උපකරණ තොගය ශ්‍රී ලංකාවේ ඉන්දුනීසියානු තානාපතිනි ඩේවි ටොබින් (Dewi Tobing) විසිනුයි, සෞඛ්‍ය අමාත්‍යවරයා වෙත පිරිනැමුණේ.\nමෙරටට ලද ඖෂධ සහ වෛද්‍ය උපකරණ තොගයේ වටිනාකම රුපියල් මිලියන 550ක් නැතහොත් අමරිකානු ඩොලර් මිලියන 1.6ක්.\nමෙලෙස ඉන්දුනීසියාව ශ්‍රී ලංකාවට ඖෂධ ප්‍රදානයකට යොමු වූයේ, විදේශ කටයුතු අමාත්‍ය මහාචාර්ය ජී.එල්. පීරිස් අප්‍රේල් 27 වැනි දින විදේශ කටයුතු අමාත්‍යාංශයේ දී ඉන්දුනීසියාවේ තානාපති දේවි ගුස්ටිනා ටොබින්ග් සමග පැවැති සාකච්ඡාවෙන් අනතුරුවයි.\nතානාපතිනිය එහිදී එරට රජය ශ්‍රී ලංකාවට ලබාදෙන මානුෂීය ආධාර සම්බන්ධයෙන් විදේශ කටයුතු අමාත්‍යවරයා වෙත දැනුවත් කිරීමක් ද සිදු කළා.\nමෙම මානුෂීය ආධාර තොගය කාණ්ඩ දෙකක් යටතේ ශ්‍රී ලංකාවට ළඟා වන අතර, එහි පළමු කාණ්ඩය ලෙසයි මෙම ඖෂධ තොගය අද දින හිමිවුණේ.\nඉතිරි තොගය මැයි 8 වැනි ඉරිදා දින මෙරටට ළඟා වනු ඇති.\nදෙරට අතර පවත්නා දිගුකාලීන සමීප මිත්‍රත්වය සැලකිල්ලට ගනිමින්, අත්‍යවශ්‍ය මොහොතේ දී ශ්‍රී ලංකාවට සහයෝගය දැක්වීමට අවස්ථාවක් උදාවීම සම්බන්ධයෙන් ද ඉන්දුනීසියානු රජය සතුටට පත්වන බවයි විදේශ අමාත්‍යවරයා සමග පැවති හමුවේදී ප්‍රකාශ කර ඇත්තේ.\nඑම ඖෂධ හා වෛද්‍ය උපකරණ තොගය කිලෝග්‍රෑම් 3100 ක පමණ බරින් යුක්ත බව ගුවන්තොටුපළ ආරංචි මාර්ග පවසනවා.\nමෙම ඖෂධ තොගය අතර පිළිකා රෝග සඳහා යොදා ගන්නා ඖෂධ ද ප්‍රමුඛයි.\nඖෂධ ලබාගැනීමේ දුෂ්කරතාවක් මතුව ඇති මෙම අවස්ථාවේ දී ඉන්දුනීසියාව විසින් ලබාදුන් මෙම උපකාරය 70 වසරක ශ්‍රී ලංකා ඉන්දුනීසියානු රාජ්‍ය තාන්ත්‍රික සබඳතා තවත් ශක්තිමත් කරන බව මෙහිදී සෞඛ්‍ය අමාත්‍යවරයා ප්‍රකාශ කළා.\nලෝක සෞඛ්‍ය සංවිධානයේ මෙරට කාර්යාලය විසින් මෙම පරිත්‍යාගය සම්බන්ධීකරණය කරනු ලැබුවා.",
       "URL": "https://www.hirunews.lk/303036/ඉන්දුනීසියාවෙන්-ශ්‍රී-ලංකාවට-ඖෂධ-ප්‍රදානයක්",
       "Category": "Local News",
       "Parent URL": "https://www.hirunews.lk/local-news.php?pageID=1204"
}