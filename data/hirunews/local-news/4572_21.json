{
       "Source": "hirunews",
       "Timestamp": "Saturday, 08 April 2017 - 13:28",
       "Headline": "ගොවි ජනතාවට ඉදිරියේදී සහන - ජනපති",
       "News Content": "ගොවිජනතාවට අවශ්‍ය සම්පත් ලබාදීමෙන් ඔවුන් ණය බරින් මුදාලීමට සහ සශ්‍රීක කිරීමට කටයුතු කරන බව ජනාධිපති මෛත්‍රිපාල සිරිසේන පවසනවා.\nජනාධිපතිවරයා මේ බව කියා සිටියේ අනුරාධපුර ඓතිහාසික ජයශ්‍රී මහා බෝ සමිඳු අභියස අද පැවති අලුත් සහල් මංගල්‍යයට එක්වෙමින්.\nනිදහසින් පසු සිදුකෙරෙන විශාලතම වාරි ව්‍යාපෘති මේ දිනවල සිදුකරන බවයි ජනාධිපතිවරයා එහිදී කියා සිටියේ.\nනියගයෙන් පීඩාවට පත්වූ ජනතාවට සහන සැලසීම සදහා සිංහල අලූත් අවුරුදු උදාවට පෙර ඔවුන්ගේ බැංකු ගිණුම් වෙත මුදල් යොමුකිරීම සදහා රුපියල් මිලියන 7000 ක මුදලක් මේ වනවිට රජය වෙන් කර ඇති බව ද ජනාධිපති මෛත්‍රීපාල සිරිසේන ප්‍රකාශ කළා.\nඑහිදී ජනාධිපතිවරයා කියා සිටියේ රටේ කෘෂිකර්මාන්තය නගා සිටුවීමට සහ ගොවිජනතාවගේ ආර්ථිකය ශක්තිමත් කිරීමට වත්මන් රජය ඉටු කර ඇත්තේ වෙනත් කිසිදු රජයක් ඉටු නොකළ වැඩකොටසක් බවයි.\nගොවියෙකු ජනාධිපති ධුරයට පත් කරමින් රටේ ජනතාව තැබූ අපේක්ෂා ඉටු කිරීමට උපරිමයෙන් කැපවී සිටින බවත් එහි ප්‍රතිඵීල ඉදිරියේදී ගොවිජනතාවට හිමිවනු ඇති බවද ජනාධිපතිවරයා වැඩිදුරටත් කියා සිටියා.",
       "URL": "https://www.hirunews.lk/158778/ගොවි-ජනතාවට-ඉදිරියේදී-සහන-ජනපති",
       "Category": "Local News",
       "Parent URL": "https://www.hirunews.lk/local-news.php?pageID=4572"
}