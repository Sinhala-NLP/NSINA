{
       "Source": "hirunews",
       "Timestamp": "Thursday, 14 September 2023 - 9:07",
       "Headline": "ත්‍රස්ත විරෝධී නව පනත ළඟදීම ගැසට් කරයි",
       "News Content": "පිළිගත් ජාත්‍යන්තර නිර්ණායකයන්ට අනුකූලව, මෙරට ජාතික ආරක්ෂාවට තර්ජනයක් නොවන සහ ජනතාවගේ මානව හිමිකම් සුරැකෙන ආකාරයට සමතුලිත නීතියක් ගෙන ඒමේ අරමුණින් සකස් කරන ලද ත්‍රස්ත විරෝධී නව පනත් කෙටුම්පත ඉදිරි දින කිහිපය තුළ ප්‍රකාශයට පත් කරන බව විදේශ කටයුතු අමාත්‍ය ජනාධිපති නීතිඥ අලි සබ්‍රි පැවසුවා.\nඊට අදාළ පාර්ශ්ව සමඟ සාකච්ඡා පවත්වා යම්කිසි සාධනීය මට්ටමකට මෙම නව පනත් කෙටුම්පත සකස් කර තිබෙන බව ද ඇමැතිවරයා ප්‍රකාශ කර සිටියා.\nඔහු මේ බව සඳහන් කර සිටියේ \"ස්ථාවර රටකට සැවොම එක මඟකට\" මැයෙන් ඊයේ (13) ජනාධිපති මාධ්‍ය කේන්ද්‍රයේ පැවති ප්‍රවෘත්ති සාකච්ඡාවට එක්වෙමින්.\nපවතින ත්‍රස්තවාදය වැළැක්වීමේ පනත සංශෝධනය කිරීමට කටයුතු කරන ලද්දේ ජනතාවගේ මානව හිමිකම් ආරක්ෂා වන ආකාරයට සමතුලිත නීතියක් ගෙන ඒමට බව ද ඇමැතිවරයා සඳහන් කර සිටියා.\nදැනට පවතින ත්‍රස්තවාදය වැළැක්වීමේ පනත පළමුවෙන්ම ඉදිරිපත් කර තිබුණේ 1979දීයි. එම පනත ගෙනැවිත් තිබුණේ මාස හයකට වැනි කෙටි කාලයකට වන අතර රටේ පැවති තත්ත්වය තවදුරටත් උග්‍රවීම නිසා එය මේ වන තුරු බලාත්මකව පැවතුණ ද විවිධ පාර්ශ්වවලින් විවේචන ද එල්ල වුණ බව ඇමැතිවරයා පැවසුවා.\nදැනට පවතින ත්‍රස්තවාදාය වැළැක්වීමේ පනත අහෝසි කර 'ප්‍රතිත්‍රස්ත පනත' ලෙස නව නීතියක් ගෙන ඒමට උත්සාහ කරන ලද්දේ 2017-2018 වසරවලදීයි.\n2019දී සිදු වුණ පාස්කු ඉරිදා බෝම්බ ප්‍රහාර හේතුවෙන් තවදුරටත් ත්‍රස්තවාදය වැළැක්වීමේ පනතක අවශ්‍යතාව මතු වුණ බව විදේශ කටයුතු අමාත්‍යවරයා පවසා සිටියා.\nත්‍රස්තවාදය වැළැක්වීමේ පනත ලිහිල් කිරීමට අවශ්‍ය වැඩපිළිවෙළක් සකස් කිරීමට පසුගිය වසර දෙක තුන තුළ කටයුතු කළ බව සඳහන් කළ ඇමැතිවරයා ඒ යටතේ අත්අඩංගුවට ගැනීමේ ප්‍රමාණය අඩු වුණ බව පැවසුවා.\nනමුත් නව පනත යටතේ මහේස්ත්‍රාත්වරයකුගේ අවසරයකින් තොරට දින 60ක් රඳවා ගෙන ප්‍රශ්න කිට්මට හැකියාව තිබෙන බවත් ඔවුන් රඳවා තබා ගත හැක්කේ නීත්‍යානුකූලව රඳවා තබා ගැනීමට අවසරය ඇති මධ්‍යස්ථානවල පමණක් බවත් පැවසුවා.\nඒ සම්බන්ධව පැය 48ක් ඇතුළත මහේස්ත්‍රාත්වරයකු වෙත කරුණු ඉදිරිපත් කළ යුතු වෙනවා.\nමේ ආකාරයට විවිධ පාර්ශ්වවලින් ද අදහස් ලබා ගෙන සංශෝධනය කරන ලද නව ත්‍රස්ත විරෝධී පනත් කෙටුම්පත සඳහා අමාත්‍ය මණ්ඩලයේ අනුමැතිය ද හිමි වී ඇති බව විදේශ කටයුතු අමාත්‍ය අලි සබ්‍රි වැඩිදුරටත් පැවසුවා.",
       "URL": "https://www.hirunews.lk/348203/ත්‍රස්ත-විරෝධී-නව-පනත-ළඟදීම-ගැසට්-කරයි",
       "Category": "Local News",
       "Parent URL": "https://www.hirunews.lk/local-news.php?pageID=31"
}