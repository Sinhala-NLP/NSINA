{
       "Source": "hirunews",
       "Timestamp": "Wednesday, 10 March 2021 - 17:32",
       "Headline": "ලිඛිත පොරොන්දුවක් හේතුවෙන් වල්සපුගල ගොවීන්ගේ මාරාන්තික උපවාසය නවතී (වීඩියෝ)",
       "News Content": "යෝජිත හම්බන්තොට වන අලි කළමනාකරණ රක්ෂිතය ගැසට් කිරීම ඇතුළු ඉල්ලීම් කිහිපයක් මුල්කරගනිමින් වල්සපුගල ගොවීන් ආරම්භ කළ මාරාන්තික උපවාසය අද පස්වරුවේ අවසන් කෙරුණා.\nඒ මාසයක් ඇතුළත අදාළ ගැසට් පත්‍රය ප්‍රකාශයට පත් කරන බවට වනජිවි අධ්‍යක්ෂ ජනරාල්වරයාගෙන් ලැබුණු ලිඛිත පොරොන්දුවත් සමගයි.\nකෙසේ වෙතත්, අද පස්වරුව වනතුරු ඔවුන් ආරම්භ කර තිබූ සත්‍යග්‍රහය නිමවී තිබුණේ නැහැ.\nමේ අතර, මාරාන්තික උපවාසයේ නිරත වල්සපුගල ගොවීන්ට සහය පළ කර පැවැති විරෝධතාවක් හේතුවෙන් කොළඹ - කතරගම ප්‍රධාන මාර්ගය අම්බලන්තොට නගරයෙන් අද දහවල් අවහිර වුණා.\nදෙවැනි වරටත් පසුගිය 07 වැනිදා ආරම්භ කෙරුණු මෙම මාරාන්තික උපවාසය අද සිව්වන දිනටත් ක්‍රියාත්මක වූ අතර, ඊට සහය පළ කර ගොවි සංවිධාන නියෝජිතයින් අද පෙරවරුවේ උද්ඝෝෂණයක නිරත වුණේ සූරියවැව නගරයේදීයි.\nඊට සුරියවැව වෙළෙඳ සංගමයද සිය වෙළෙඳසැල් වසා සහය පල කළා.\nපොලිසිය අධිකරණ නියෝගයක් ඉදිරිපත් කිරීම නිසා ඔවුන් රථ පෙළපාලියකින් අම්බලන්තොට නගරයට පැමිණි අතර, ඒ හේතුවෙන් වලවේ ගඟ පාලම ආසන්නයෙන් කොළඹ - කතරගම ප්‍රධාන මාර්ගය අවහිර වුණා.\nඑම ස්ථානයට සුරකිමු ශ්‍රී ලංකා සංවිධානයේ සභාපති පූජ්‍ය පාහියංගල ආනන්ද සාගර හිමියන්ද වැඩම කර සිටියා\nගිලන් රථ හා වෛද්‍ය කාර්ය මණ්ඩල සඳහා විරෝධතාව පැවති ස්ථානයෙන් ගමන් කිරීමට විරෝධතාකරුවන් අවස්ථාව ලබා දී තිබූ අතර බස් රථයක් ගමන් කිරීමට උත්සාහ කිරීමත් සමඟ ඇති වුණේ උණුසුම් තත්ත්වයක්.\nකෙසේ වෙතත්, විරෝධතාකරුවන්ට එම ස්ථානයෙන්ද ඉවත් වීමට සිදුවුණේ අම්බලන්තොට පොලිසිය අධිකරණ නියෝගයක් ඉදිරිපත් කිරීම හේතුවෙන්.\nඅනතුරුව ඔවුන් හම්බන්තොට පරිපාලන සංකීර්ණ අසලට පැමිණ යලි සිය විරෝධය යළි දියත් කළා.\nපසුව විරෝධතාකරුවන් හම්බන්තොට දිස්ත්‍රික් ලේකම් ඩබ්ලිව්. එල් කරුණාරත්න හමු වූ අතර, එහිදී සාකච්ඡා වූ කරුණු සම්බන්ධයෙන් සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න අදහස් පළ කළා.\nමේ අතර වාරිමාර්ග අමාත්‍ය චමල් රාජපක්ෂ මතුවී ඇති තත්ත්නය පිළිබඳ කරුණු පැහැදිළි කරමින් ඊයේ මාධ්‍ය නිවේදනයක් නිකුත් කළා.\nඑහි සඳහන් වන්නේ අමාත්‍ය මණ්ඩල අනුමැතිය ලැබුණු යෝජනාවක් ගැසට් පත්‍රයක් ලෙස මුද්‍රණය කිරීමට ගතවන කාලය නොඉවසා සිටීම ප්‍රහේළිකාවක් බවයි.",
       "URL": "https://www.hirunews.lk/264951/ලිඛිත-පොරොන්දුවක්-හේතුවෙන්-වල්සපුගල-ගොවීන්ගේ-මාරාන්තික-උපවාසය-නවතී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2097"
}