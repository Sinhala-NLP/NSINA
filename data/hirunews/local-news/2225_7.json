{
       "Source": "hirunews",
       "Timestamp": "Friday, 08 January 2021 - 13:23",
       "Headline": "මහජන නීති සරල කිරීමට නව කොමිසමක් (වීඩියෝ)",
       "News Content": "මහජන සුබ සිද්ධිය අරමුණු කර ගනිමින්, පවත්නා නීති හා රෙගුලාසි සරල කිරීම සඳහා ජනාධිපති ගෝඨාභය රාජපක්ෂ මහතා විසින් සාමාජිකයින් 18 දෙනෙකුගෙන් යුත් කොමිසමක් පත් කර තිබෙනවා.\nජනාධිපති ප්‍රධාන උපදේශක ලලිත් වීරතුංග සහ ක්‍රිෂාන් බාලේන්ද්‍ර යන මහත්වරුන්ගේ සම සභාපතීත්වයෙන් යුත් කොමිසමේ ලේකම් ධුරය හොබවන්නේ විශ්‍රාමික අමාත්‍යාංශ ලේකම් ජී.එස්. විතානගේ මහතායි.\nජනාධිපතිවරයා පත් කළ මෙම කොමිසමට විශ්‍රාමික අමාත්‍යාංශ ලේකම්වරු, මණ්ඩල සභාපතිවරුන් මෙන්ම පෞද්ගලික ආයතන රැසක අධ්‍යක්ෂවරුන්ද ඇතුළත්.\nආයෝජන හා ඉදිකිරීම් කෂේත්‍ර ප්‍රමුඛ සියලු ක්ෂේත්‍රවලට අදාළව දැනට නිකුත් කර ඇති චක්‍රලේඛ, අවසර පත්‍ර හා බලපත්‍ර නිකුත් කිරීමේ ක්‍රමවේද සහ අනුමත කිරීමේ පටිපාටි, රාජ්‍ය මූල්‍ය හා බදු ආදායම් සම්බන්ධ සියලු නීති, රෙගුලාසි සහ ඒවා ඇති කිරීමට බලපෑ කරුණු කෙරෙහි අවධානය යොමු කරමින් පූර්ණ සමාලෝචනයකට ලක්කිරීම කොමිසමට පැවරෙන කාර්යයක් වනවා.\nඑමෙන්ම විශාල ප්‍රමාණයක් චක්‍රලේඛ උපදෙස් නිකුත් කිරීම හා වරින්වර විවිධ නීති රෙගුලාසි බලාත්මක කිරීම හේතුවෙන් අධි නියාමනයක් ඇති වීම නිසා මූලික අරමුණින් බැහැරවීමක් සිදුවී ඇත්දැයි අධ්‍යයනය කිරීම සහ වඩාත් ඵලදායී නව නියාමන ක්‍රමවේද හඳුනා ගැනීම සඳහා ගෝලීය ප්‍රමිතීන් තුළ උක්ත නීති රෙගුලාසිවල අදාළ බව සහ ශ්‍රී ලකාව තුළ ඒවායේ යෝග්‍යතාව ඇගයීම ද කොමිසමට පැවරෙනු ඇති.\nදැනට පවතින සංකීර්ණ හා අධිනියාමන නීති පද්ධති තුළ ඒවා බලාත්මක කිරීමට රජයටත්, ඒ සඳහා අනුගත වීමට ජනතාවටත් දැරිය යුතු වන වියදම සහ උක්ත නීති රෙගුලාසි හේතුවෙන් දූෂණ හා අවධිමත් භාවිතයන් නිර්මාණය වීමට ඇති හැකියාව තක්සේරු කිරීම සහ දැනට පවතින චක්‍රලේඛ, උපදෙස්, නීති රෙගුලාසි සරල කළ හැකි ක්ෂේත්‍ර හඳුනා ගැනීම හා එසේ සරල කිරීමට මෙන්ම නවීකරණයට අවශ්‍ය උපදෙස් නිකුත් කිරීමද නව කොමිසමේ කාර්ය භාරයක්.\nඊට අමතරව ජාතික මට්ටමෙන් පළාත් සභා හා පළාත් පාලන ආයතන මට්ටමින් විවිධ අනුමත කිරීම්, අවසර දීම් හා බලපත්‍ර නිකුත් කිරීම් ක්‍රියාවලිය හේතුවෙන් ක්‍රියාවලි ද්වීකරණය සිදුවී තිබේදැයි අධ්‍යයනය කොට එවැනි ක්‍රියාවලි සුදුසු පරිදි සංශෝධනය කිරීම ද ඊට ඇතුළත්.\nමෙම කාර්යයන් ඉටුකිරීම සඳහා කොමිසමට දින 90 ක කාලයක් දී ඇති බවත්, සිය කාර්යභාරය ක්‍රියාත්මක කිරීම සඳහා අවශ්‍යතාව පරිදි අදාළ ආයතන වෙත උපදෙස් දීමේ බලයද කොමිසම සතු බවත් ජනාධිපති මාධ්‍ය අංශය පැවසුවා.",
       "URL": "https://www.hirunews.lk/259160/මහජන-නීති-සරල-කිරීමට-නව-කොමිසමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2225"
}