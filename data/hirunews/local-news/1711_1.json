{
       "Source": "hirunews",
       "Timestamp": "Sunday, 05 September 2021 - 6:30",
       "Headline": "ඌරුවරිගේ වන්නිලඇත්තන්ගේ බිරිඳ අභාවප්‍රාප්ත වෙයි (වීඩියෝ)",
       "News Content": "දඹාන ආදිවාසී ගම්මානයේ ආදිවාසී නායක ඌරුවරිගේ වන්නිලඇත්තන්ගේ බිරිඳ වන ඌරුවරිගේ හීන් මැණිකා අභාවප්‍රාප්ත වී තිබෙනවා.\nඒ කොරෝනා වෛරසය ආසාදනය වී පේරාදෙණිය ශික්ෂණ රෝහලේ ප්‍රතිකාර ලබමින් සිටියදීයි.\nමිය යන විට ඇය 64 වන වියේ පසු වුනා.\nඇය එක් දියණියක් හා පුතුන් අටදෙනෙකු දැයට බිහිකල මාතාවක්.\nපසුගියදා ආදිවාසී ගම්මානයේ සිදු කරනු ලැබූ රැපිඩ් ඇන්ටිජන් පරික්ෂාවකදී ආදිවාසී ගම්මානයේ කොරෝනා ආසාදිතයන් 44ක් සෞඛ්‍ය අංශ විසින් හදුනාගනු ලැබු අතර ඒ අතරට ආදිවාසී නායකගේ බිරිඳ හීන් මැණිකා සහ පවුලේ සාමාජිකයන් කිහිප දෙනෙකුද ඇතුලත් වුනා.\nදිර්ඝ කලක සිට වකුගඩු අක්‍රිය වීමෙන් පීඩා විදි ඇයට ශ්‍යල්‍යකර්මයක් මගින් වකුගඩුවක් බද්ධ කිරිමෙන් අනතුරුව සුවපත්ව වසර ගණනාවක් යහපත් සෞඛ්‍ය තත්වයෙනුයි පසුවුනේ.\nපසුගියදා කොවිඩ් ආසාදිත බවට සෞඛ්‍ය අංශ විසින් හඳුනාගැනීමෙන් අනතුරුව, අගෝස්තු 25 දින මහියංගණ මුලික රෝහල වෙත ඇතුලත් කර ප්‍රතිකාර ලබමින් සිටියදී අසාධ්‍ය වීම හේතුවෙන් වැඩිදුර ප්‍රතිකාර සදහා පසුගිය දෙවනදා පේරාදෙණිය රෝහල වෙත මාරුකර යවා තිබුණා.\nසත්වයන් හට මහත් කරුණාවක් දැක් වූ හීන් මැණිකා සතුන් වෙනුවෙන්තම මුළුතැන් ගෙයි වෙනම ආහාර පිළියෙල කිරීමට ද කටයුතු කළා.\nඑමෙන්ම විවිධ වු පිඩාවන්ට ලක්වු සතුන් නිවසට රැගෙන විත් ඇති දැඩි කිරිමේ ආශාවක් හා පුරුද්දක් දැක් වූ කාන්තාවක් වන ආදිවාසී නායක බිරිඳ චාම් ගති ගුණයෙන් පිරි, ආගම දහමට ඉතා ලැදි කාන්තාවක්.\nඇයගේ අවසන් කටයුතු පිළිබඳ මෙතෙක් තීරණය කර නොමැති අතර, එය බොහෝවිට සෞඛ්‍ය මාර්ගෝපදේශ අනුව සිදු කෙරෙනු ඇති බවටයි විශ්වාස කෙරෙන්නේ.",
       "URL": "https://www.hirunews.lk/281408/ඌරුවරිගේ-වන්නිලඇත්තන්ගේ-බිරිඳ-අභාවප්‍රාප්ත-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1711"
}