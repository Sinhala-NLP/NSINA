{
       "Source": "hirunews",
       "Timestamp": "Wednesday, 11 May 2022 - 16:33",
       "Headline": "මට වැඩ කරන්න නම් දේශපාලන ස්ථාවරත්වයක් අවශ්‍යයි, නැත්නම් මම ගෙදර යනවා - මහ බැංකු අධිපති (වීඩියෝ)",
       "News Content": "රට තුළ දේශපාලන ස්ථාවරත්වය ගොඩ නගා ගැනීමට දේශපාලන පක්ෂ ප්‍රමුඛ අනෙකුත් බල බලධාරීන් කටයුතු නොකරන්නේ නම් තමන් මහ බැංකු අධිපති ධූරයෙන් ඉල්ලා අස්වන බව ශ්‍රී ලංකා මහ බැංකුවේ අධිපති ආචාර්ය නන්දලාල් වීරසිංහ පවසනවා.\nඔහු මේ බව පවසා සිටියේ අද පැවති විශේෂ ප්‍රවෘත්ති සාකච්ඡාවකට එක්වෙමින්.\nමෙහිදී වැඩිදුරටත් අදහස් දැක් වූ ආචාර්ය වීරසිංහ පවසා සිටියේ තමන් මෙරටට පැමිණියේ සති දෙකක් තුළ දේශපාලන ස්ථාවරත්වයක් ඇති වී තමන්ගේ සිත් තුල තිබූ ආර්ථිකය යථාවත් කිරීමේ සැලසුම් ක්‍රියාත්මක කිරීමට හැකි වනු ඇති බවට තිබූ විශ්වාසය මත බවයි.\nකෙසේ වෙතත් මේ වන විට තමන් මහ බැංකු අධිපති ධුරය භාර ගෙන මාසයකට ආසන්න කාලයක් ගත වුවද තවමත් රට දේශපාලන වශයෙන් අස්ථාවර තත්වයක තිබීම මහ බැංකුවේ ආර්ථිකය ප්‍රකෘතිමත් කිරීමේ සැලසුම් ඉදිරියට ගෙන යෑම බරපතළ අභියෝගයකට ලක්කර ඇති කර ඇති බව ඔහු සඳහන් කරනවා.\nයම්හෙයකින් නුදුරේදීම රට තුළ යහපත් දේශපාලන ස්ථාවරත්වයක් ගොඩ නො නැගුන හොත් නැවත මේ රට ගොඩ ගැනීම තමාට නොව කිසිවකුටත්\nකළ නොහැකි වනු ඇති බවටයි ඔහු අනතුරු අඟවන්නේ.\nතමන් මේ බව මේ වන විටත් ජනාධිපතිවරයා පමුඛ රටේ ප්‍රධාන දේශපාලන පක්ෂ සියල්ලට දන්වා ඇති බවත්, සියල්ල එක්මුතු වී රට ගොඩ ගැනීමට අවශ්‍ය තීන්දු තීරණ ගැනීම ඔවුන්ගේ වගකීම බවත් මහ බැංකු අධිපතිවරයා වැඩිදුරටත් පවසා සිටියා.\nමෙම මාධ්‍ය හමුවේ දී මේ මොහොතේ රටට නව මහා මැතිවරණයකට හෝ ජනාධිපතිවරණයකට යොමු වීමේ හැකියාවක් ඇත්දැයි පැමිණ සිටි මාධ්‍යවේදීනිනියක විමසා සිටියා.\nඑයට පිළිතුරු වශයෙන් මහ බැංකු අධිපතිවරයා සඳහන් කළේ රට තුළ මේ මොහොතේ පවතින ආර්ථික තත්ත්වය නැවත යථා තත්ත්වයට පත්කර ගැනීම් සඳහා අසීරු තීන්දුත් තීරණ රැසක් ගැනීම්ට සිදුව ඇති බවයි.\nමේ මොහොතේ ජනතා නියෝජිතයින් සහ අදාල බලධාරීන් තීරණය කළ යුත්තේ මැතිවරණයක් පවත්වා ස්ථාවර රජයක් ගෙන එනවද, එසේ නො මැතිව මැතිවරණයක් නොපවත්වා ස්ථාවර රජයක් ගෙන එනවා ද යන කාරණය පිළිබඳව පමණක් බවයි.\nමේ මොහොතේ මැතිවරණයක් කරා යා යුතුද නැද්ද යන කාරණය සම්බන්ධයෙන් තමන්ට ඍජු පිළිතුරක් ලබා දිය නොහැකි වුවද අවශ්‍ය කරනුයේ සෘජු තීන්දු තීරණ ගත හැකි ස්ථාවර රජයක් පමණක් බවයි.\nඑය සාක්ෂාත් කර දීම දැන් පවතින්නේ ජනතා නියෝජිතයින්ගෙන් පාර්ශවයේ බවත් එය ඔවුන් විසින් තීරණය කළ යුතු බවත් මහ බැංකු අධිපති ආචාර්ය නන්දලාල් වීරසිංහ මෙම ප්‍රවෘත්ති සාකච්ඡාවේවේ දී වැඩිදුරටත් කියා සිටියා.",
       "URL": "https://www.hirunews.lk/304084/මට-වැඩ-කරන්න-නම්-දේශපාලන-ස්ථාවරත්වයක්-අවශ්‍යයි-නැත්නම්-මම-ගෙදර-යනවා-මහ-බැංකු-අධිපති-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1176"
}