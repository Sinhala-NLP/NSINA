{
       "Source": "hirunews",
       "Timestamp": "Friday, 11 August 2017 - 7:30",
       "Headline": "දිස්ත්‍රික්ක 6 ක රෝහල් ඉදිරිපිට වෛද්‍ය සිසුන් සත්‍යග්‍රහයක (ඡායාරූප)",
       "News Content": "මාලඹේ පෞද්ගලික වෛද්‍ය විද්‍යාලය අහෝසි කරන ලෙස බලකරමින් වෛද්‍ය පීඨ ශිෂ්‍ය ක්‍රියාකාරී කමිටුව සහ එම සිසුන්ගේ දෙමව්පිය සංගමය දිස්ත්‍රික්ක 06 ක රෝහල් ඉදිරිපිට දින 05 ක සත්‍යග්‍රහයක් ආරම්භ කර තිබෙනවා.\nමාතර, කුරුණෑගල, කෑගල්ල, කොළඹ, අනුරාධපුර සහ රත්නපුර යන දිස්ත්‍රික්කවල රෝහල් ඉදිරිපිට අට්ටාල මත මෙලෙස සත්‍යග්‍රහ ආරම්භ කළ බවයි වෛද්‍ය පීඨ ශිෂ්‍ය ක්‍රියාකාරී කමිටුවේ කැඳවුම්කරු රයන් ජයලත් හිරු ප්‍රවෘත්ති අංශයට සඳහන් කළේ.\nමාතර රෝහල ඉදිරිපිටදී අට්ටාලයක් ඉදිකිරීමට යාමේදී ඊට පොලිසිය බාධා එල්ල කළ බවයි වෛද්‍ය පීඨ ශිෂ්‍ය ක්‍රියාකාරී කමිටුව සඳහන් කළේ.\nකෙසේ වෙතත්, වෛද්‍ය පීඨ ශිෂ්‍ය ක්‍රියාකාරී කමිටුවේ කැදවුම්කරු රයන් ජයලත් ඇතුළු සිසුන් 05 දෙනෙකු වහාම අත්අඩංගුවට ගන්නා ලෙස කොළඹ කොටුව මහෙස්ත්‍රාත් ලංකා ජයරත්න ඊයේ පොලිසියට නියෝග කළා.\nඒ, මහජන පීඩාවක් වන අයුරින් උද්ඝෝෂණයේ නිරත වීම සම්බන්ධයෙන් කොල්ලූපිටිය පොලිසිය අධිකරණයේ ගොනු කර ඇති නඩුවක් කැඳවූ අවස්ථාවේදීයි.",
       "URL": "https://www.hirunews.lk/168138/දිස්ත්‍රික්ක-6-ක-රෝහල්-ඉදිරිපිට-වෛද්‍ය-සිසුන්-සත්‍යග්‍රහයක-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4377"
}