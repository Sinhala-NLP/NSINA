{
       "Source": "hirunews",
       "Timestamp": "Wednesday, 16 June 2021 - 14:29",
       "Headline": "එක්ස් ප්‍රෙස් පර්ල් නෞකාවේ දේශීය නියෝජිතයා ඇප මත මුදා හැරේ  (වීඩියෝ)",
       "News Content": "එක්ස්ප්‍රස් පර්ල් නෞකාව ගිනි ගැනීමේ සිද්ධිය සම්බන්ධයෙන් අත්අඩංගුවට ගන්නා ලද එම නෞකාවේ දේශීය නියෝජිත සී කොන්සෝටියම් ලංකා පුද්ගලික සමාගමේ සභාපති අර්ජුන හෙට්ටිආරච්චි ඇප මත මුදා හැරීමට කොළඹ මහාධිකරණය අද නියෝග කළා.\nසැකකරු සිය නීතිඥවරුන් මාර්ගයෙන් අද පෙරවරුවේ අපරාධ පරීක්ෂණ දෙපාර්තමේන්තුවට භාර වීමෙන් පසුව ඔහු අත්අඩංගුවට ගෙන කොළඹ මහාධිකරණ විනිසුරු දමිත් තොටවත්ත හමුවට ඉදිරිපත් කෙරුණා.\nඑහිදී සැකකරු රුපියල් ලක්ෂයක මුදල් ඇපයක් සහ රුපියල් ලක්ෂ 10 බැගින්වූ ශරීර ඇප දෙකක් මත මුදා හැරීමට නියෝග කළ විනිසුරුවරයා ඇපකරුවන් දෙදෙනාගෙන් එක් අයෙකු ළඟම ඥාතියෙකු නොවිය යුතු බවට ද නියෝග කළා.\nසැකකරුට විදෙස් ගමන් තහනමු කළ අධිකරණය ගමන් බලපත්‍ර අධිකරණයට භාර දෙන ලෙසයි නියම කළේ. මොහු වෙත අලු‍තින් විදේශ ගමන් බලපත්‍රයක් නිකුත් කිරීමෙන් වළකින ලෙස ද ආගමන හා විගමන පාලකවරයා වෙත නියෝග කෙරුණා.\nපැමිණිල්ල වෙනුවෙන් පෙනී සිටි නියෝජ්‍ය සොලිසිටර් ජනරාල් මාධව තෙන්නකෝන් අධිකරණය හමුවේ කරුණු දක්වමින් කියා සිටියේ එක්ස්ප්‍රස් පර්ල් නෞකාව තුළ රසායනික ද්‍රව්‍ය කාන්දුවක් හා දුමාරයක් පිටවන බව දනිමින් ඒ බව වසන් කොට අදාළ නෞකාව දේශීය ජල තීරය තුලට පිවිසීමට මෙම සැකකරු ඇතුළු ඔහුගේ සමාගම ආධාර අනුබල දී ඇති බවයි.\nසැකකරු වෙනුවෙන් පෙනී සිටි ජනාධිපති නීතිඥ අනුර මැද්දේගොඩ අධිකරණය හමුවේ කරුණු දක්වමින් තම සේවාදායකයා කිසිදු අවස්ථාවක සත්‍ය වසන් කිරීමක් සිදුකර නොමැති බව සඳහන් කළා.\nඅදාළ නෞකාව මැයි මස 19 වනදා දේශීය ජල තීරය තුළට පිවිසි බවත් 20 වනදා සවස 4.30ට පමණ හාබර් මාස්ටර්වරයාගේ නිලධාරීන් කණ්ඩායමක් නැවට ගොඩ වූ බව පෙන්වා දුන් ජනාධිපති නීතිඥ මැද්දේගොඩ එම අවස්ථාව වනවිටත් නෞකාව තුළ ගින්නක් හටගෙන නොතිබූ බව ප්‍රකාශ කළා.\nඒ අනුව මැයි මස 20 වන දා වනවිටත් නෞකාව තුළ ගින්නත් නොතිබූ බව පැහැදිලි වී ඇති බවත් ගින්න හට ගැනීමට පෙර පැය 24 කට වැඩි කාලයක් අදාළ නෞකාව වරාය අධිකාරිය භාරයේ තිබී ඇති හෙයින් එම නෞකාව තුළ ඇති වූ අනතුරු සම්බන්ධයෙන් තම සේවාදායකයාට වගකිව නොහැකි බවත් මෙහිදී ජනාධිපති නීතිඥ අනුර මැද්දේගොඩ අධිකරණය හමුවේ අවධාරණය කර සිටියා.\nඉදිරිපත් වූ කරුණු සලකා බැලූ  විනිසුරුවරයා සැකකරුට ඇප නියම කරමින් යළි ලබන මස 01 වන දා අධිකරණයේ පෙනී සිටින ලෙස නියෝග කළා.\nමේ අතර, නෞකාව ගිනි ගැනීම නිසා සිදුවූ පාරිසරික හානිය සහ ඉන්ධන මිල ඉහල දැමීම හේතුවෙන් අසරණව සිටින ජන කොටස් වෙත සහන සලසන ලෙස අගරදගුරු අතිඋතුම් මැල්කම් කාදිනල් රංජිත් හිමිපාණන් ඉල්ලීමක් කරනවා.\nජනාධිපතිවරයාගෙන් සහ රජයෙන් උන්වහන්සේ මෙම ඉල්ලීම සිදුකර ඇත්තේ විශේෂ නිවේදනයක් නිකුත් කරමින්.\nමේ අතර සමගි ජන බලවේගයේ පාර්ලිමේන්තු මන්ත්‍රී කාවින්ද ජයවර්ධන අද පෙරවරුවේ අගරදගුරු අතිඋතුම් මැල්කම් කාදිනල් රංජිත් හිමිපාණන් හමුවුණා.\nඑමෙන්ම අද දිනයේත් මියගිය කැස්බෑවන්ගේ සිරුර වෙරළට ගොඩ ගසා තිබුණා.\nමේ අතර  සාගර මුහුදු මිතුරු සංසදය කොස්ගොඩ මුහුදු තීරයේ විරෝධතාවක නිරත වූයේ කැස්බෑ සංරක්ෂණයේ යෙදෙන පිරිස් මුහුණ දී ඇති  ගැටළුවලට විසදුම් ලබා දෙන ලෙස ඉල්ලමින්.",
       "URL": "https://www.hirunews.lk/274465/එක්ස්-ප්‍රෙස්-පර්ල්-නෞකාවේ-දේශීය-නියෝජිතයා-ඇප-මත-මුදා-හැරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1881"
}