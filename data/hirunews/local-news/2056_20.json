{
       "Source": "hirunews",
       "Timestamp": "Sunday, 28 March 2021 - 19:54",
       "Headline": "මෙරට පළමු කොරෝනා මරණය වාර්තා වී අදට වසරක්  (වීඩියෝ)",
       "News Content": "යාපනය අධ්‍යාපන කලාපයේ සියළුම පාසල් හෙට සිට සතියක කාලයකට වසා තැබෙන බව දිස්ත්‍රික් ලේකම් කනපතිපිල්ලෙයි මහේෂන් ප්‍රකාශ කළා.\nයාපනය දිස්ත්‍රික්කයේ පවතින කොරෝනා අවදානම සැලකිල්ලට ගෙන එම පියවර ගත් බවයි ඔහු කියා සිටියේ.\nගත වූ පැය 24 තුළ වාර්තා වූ රෝගීන් අතරින් වැඩිම සංඛ්‍යාවක් එනම් 88 දෙනෙකු යාපනය දිස්ත්‍රික්කයෙන් වාර්තා වී තිබෙනවා.\nයාපනය රෝහලේ වෛද්‍යවරුන් දෙදෙනෙකු, රෝගීන් 6 දෙනෙකු, රෝහල් සේවකයින් ඇතුළු 19 දෙනෙකුද ඒ අතර වනවා.\nඑමෙන්ම, තලාව ප්‍රාදේශීය සභාවේ සභාපතිවරයා, උප සභාපතිවරයා සහ මන්ත්‍රීවරුන් 8 දෙනෙකු ඇතුලු 28 දෙනෙකුට කොරෝනා වෛරසය ආසාදනය වී තිබෙනවා. මේ හේතුවෙන් ප්‍රාදේශීය සභාවේ කටයුතු තාවකාලිකව නතර කර ඇති අතර පවුල් 70 කට අයත් පුද්ගලයින් 204 දෙනෙකු නිරෝධායනයේ පසුවන බවයි වාර්තා වන්නේ.\nලුණුගම්වෙහෙර - අගුණුකොළවැව ප්‍රාථමික විද්‍යාලයේ විදුහල්පතිවරයා ඇතුළු 18 දෙනෙකු කොරෝනා ආසාදිතයන් ලෙස තහවුරු වී ඇති බව ප්‍රදේශය භාර මහජන සෞඛ්‍ය පරීක්ෂකවරයා සඳහන් කළා.\nමේ අතර, මෙරට පළමු කොරෝනා මරණය වාර්තා වී අදට වසරක් ගත වනවා. එලෙස මිය ගියේ අංගොඩ ජාතික බෝවන රෝග විද්‍යාතනයේ ප්‍රතිකාර ලබමින් සිටි 60 හැවිරිදි සංචාරක මඟ පෙන්වන්නෙක්. වසරක් ඇතුළත මෙරටින් වාර්තා වන සමස්ත මරණ සංඛ්‍යාව 559ක්.\nඑමෙන්ම, අද දිනයේ කොරෝනා ආසාදිතයින් 168 වාර්තා වූ අතර ඒ සමග මෙරට සමස්ත ආසාදිතයින් සංඛ්‍යාව 92,000 ඉක්මවා ගියා. එය දැක්වුණේ 92,007ක් ලෙසයි.\nඑසේම තවත් ආසාදිතයින් 235 දෙනෙකු සුවය ලබා රෝහල්වලින් පිටව යාමත් සමඟ මෙරට සුවය ලැබූ සමස්ත සංඛ්‍යාව 88,623 දක්වා ඉහළ ගියා. ඒ අනුව තවදුරටත් රෝහල්ගතව ප්‍රතිකාර ලබන සංඛ්‍යාව 2825ක්.\nමේ අතර, බස්නාහිර පළාතේ පාසල්වල සියලු‍ ශ්‍රේණි සෞඛ්‍ය මාර්ගෝපදේශවලට අනුකූලව හෙට විවෘත වනවා.\nවිශේෂ චක්‍රලේඛයක් නිකුත් කරමින් අධ්‍යාපන අමාත්‍යාංශය දැනුම් දී ඇත්තේ පංති කාමරයක් තුළ සිටින සිසුන් සංඛ්‍යාව අනුව කණ්ඩායම් වශයෙන් බෙදා අධ්‍යයන කටයුතු සිදුකරන ලෙසයි.\nකොවිඩ් 19 ව්‍යාප්තිය හමුවේ වසා දැමුණු බස්නාහිර පළාතේ පාසල්වල 5, 11 සහ 13 වන ශ්‍රේණිවල අධ්‍යයන කටයුතු පසුගිය 15 වැනිදා ආරම්භ කෙරුණා.\nමේ අතර, මුම්බායි පුරවරය ඇතුළත් බටහිර ඉන්දියාවේ මහාරාෂ්ඨ ප්‍රාන්තයේ කොරෝනා ව්‍යාප්තිය යළි ඉහළ යාමත් සමඟ එහි ඇඳිරි නීතිය පැනවීමට ප්‍රාන්ත බලධාරීන් පියවර ගෙන තිබෙනවා.\nඑමෙන්ම, චීනයේ නිෂ්පාදිත සිනොෆාම් එන්නතේ මාත්‍රා දෙකක් ලබාදීම හරහා නව කොරෝනා ප්‍රභේදවලට ප්‍රතිචාර දක්වන්නේ ද යන්න සෙවීමේ සායනික පරීක්ෂණවල ප්‍රතිඵල පිළිබදව මේ වන විට විශ්ලේෂණය කරමින් පවතින බව අදාළ සමාගම ප්‍රකාශ කළා.",
       "URL": "https://www.hirunews.lk/266824/මෙරට-පළමු-කොරෝනා-මරණය-වාර්තා-වී-අදට-වසරක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2056"
}