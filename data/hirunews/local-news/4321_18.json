{
       "Source": "hirunews",
       "Timestamp": "Thursday, 14 September 2017 - 21:43",
       "Headline": "විදුලිබල මණ්ඩල සේවකයන්ට අමාත්‍යංශයෙන් දැනුම්දීමක්",
       "News Content": "සේවා අවශ්‍යතා මත ලංකා විදුලිබල මණ්ඩලයේ අනියම් පදනම මත හා පරිවාස සේවා කාලය තුළ සිටින සියලු සේවකයින් හෙට පෙරවරු 8.30ට පෙර තම සේවා ස්ථාන වෙත අනිවාර්යයෙන් වාර්තා කළ යුතු බව විදුලිබල හා පුනර්ජනනීය අමාත්‍යාංශය පවසනවා.\nඅද පස්වරුවේ නිවේදනයක් නිකුත් කරමින් එම අමාත්‍යාංශය සදහන් කළේ එලෙස සේවයට වාර්තා නොකරන සේවකයින් සේවය අතහැර ගියා සේ සලකන බවයි.\nමේ අතර විෂය භාර අමාත්‍යවරයා සමඟ සාකච්ඡාව අසාර්ථක වූ බැවින් අඛණ්ඩව තම වර්ජනය ක්‍රියාත්මක කරන බව විදුලි වෘත්තීය සමිති පවසනවා.\nතම ඉල්ලීම් පිළිබඳව විෂය භාර අමාත්‍ය රංජිත් සියඹලාපිටිය සහ විදුලි වෘත්තීය සමිති අද (14) පස්වරුවේ සාකච්ඡාවක් පවත්වනු ලැබුවා.\nකෙසේ වෙතත්, තම ඉල්ලීම්වලට නිසි විසඳුම් ලබාදීමට බලධාරීන් අපොහොසත් වූ බවයි ලංකා විදුලි සේවක සංගමයේ ලේකම් රන්ජන් ජයලාල් හිරු ප්‍රවෘත්ති අංශයට සදහන් කළේ.\nවැටුප් විෂමතා ඉවත් කර හයට එක අනුපාතයට වැටුප් තල සකස් කිරීම ඇතුලූ ඉල්ලීම් කිහිපයක් මුල් කරගනිමිනුයි විදුලි සේවකයින් වර්ජනයේ නිරත වන්නේ.",
       "URL": "https://www.hirunews.lk/170954/විදුලිබල-මණ්ඩල-සේවකයන්ට-අමාත්‍යංශයෙන්-දැනුම්දීමක්",
       "Category": "Local News",
       "Parent URL": "https://www.hirunews.lk/local-news.php?pageID=4321"
}