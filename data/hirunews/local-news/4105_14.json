{
       "Source": "hirunews",
       "Timestamp": "Saturday, 27 January 2018 - 18:45",
       "Headline": "ව්‍යාජ විදේශ ගමන් බලපත්‍රයකින් ඔස්ටි‍්‍රයා යන්න ගිය තරුණයෙක් රිමාන්ඩ්",
       "News Content": "ව්‍යාජ විදේශ ගමන් බලපත්‍රයක් සහ වීසා යොදා ගනිමින් අබුඩාබි හරහා ඔස්ට්‍රියාව බලා යාමට උත්සාහ කිරීමේ දී අත්අඩංගුවට පත්ව පිටුවහල් කරනු ලැබූ ලාංකිකයෙකු ලබන 29 වනදා දක්වා රක්ෂිත බන්ධනාගාර ගතකර තිබෙනවා.\nමිනුවන්ගොඩ වැඩබලන මහේස්ත්‍රාත්වරයා විසිනුයි නියෝගය ලබාදී ඇත්තේ.\nඅබුඩාබි බලධාරීන් විසින් මෙම සැකකරු ශ්‍රී ලංකාවට එවා තිබු අතර කටුනායක ගුවන්තොටුපල අපරාධ පරීක්ෂණ දෙපාර්තමේන්තු නිලධාරීන් විසිනුයි අත්අඩංගුවට ගෙන අධිකරණයට ඉදිරිපත් කර තිබුනේ.\nකන්තලේ ප්‍රදේශයේ පදිංචි 25 හැවිරිදි සැකකරු සංචාරක වීසා මත ශ්‍රී ලංකාවේ සිට අබුඩාබි රාජ්‍යයට ගොස් තිබෙනවා.\nඑහිදී ව්‍යාජ විදේශ ගමන් බලපත්‍රයක් සහ වීසා යොදා ගනිමින් ඔස්ට්‍රියාව බලා යාමටයි උත්සාහ කර ඇත්තේ.\nඑම විදේශ ගමන් බලපත්‍රය අබුඩාබියේදී සකස්කරගෙන ඇත්තේ එරට පුද්ගලයෙකුට අමරිකානු ඩොලර් 3200 ක් ලබාදීමෙන් පසුවයි.\nඔහු පසුගිය 23 වනදා අබුඩාබි බලා ගොස් ඇතැයි සඳහන්.\nඅන්තර්ජාලය හරහා හඳුනාගත් අබුඩාබි රාජ්‍යයේ පුද්ගලයෙකුගේ සහයෝගය මත අදාළ ගමන් බලපත්‍රය සකස්කරගෙන තිබෙනවා.",
       "URL": "https://www.hirunews.lk/182208/ව්‍යාජ-විදේශ-ගමන්-බලපත්‍රයකින්-ඔස්ටි‍්‍රයා-යන්න-ගිය-තරුණයෙක්-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=4105"
}