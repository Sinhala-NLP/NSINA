{
       "Source": "hirunews",
       "Timestamp": "Thursday, 27 January 2022 - 14:17",
       "Headline": "ලක්ෂ දෙකෙන් හැදුව මෝටර් රථය (වීඩියෝ)",
       "News Content": "මෝටර් රථයක හිමිකරුවෙකු වීම සැමගේම සිහිනයක්.\nඒත් අද ඒ සිහිනය, සිහිනයක්ම පමණක් වී ඇත්තේ ඩොලර් අර්බුදය හමුවේ මෝටර්රථ ආනයනය නැවතී ගොස් ඇති පසුබිමකයි.\nමේ අතර මෝටර් රථයක් නිෂ්පාදනය කළ සහෝදරයින් දෙදෙනෙක් හා පාසල් සිසුවෙකු පිළිබඳවත් වාර්තා වනවා.\nමහරගම මධ්‍ය මහා විද්‍යාලයේ සිසුන් මේ අභිමානයෙන් නරඹන්නේ, සිය පාසලේ සහෝදර සිසුවෙකු විසින් නිර්මාණය කළ මෝටර්රථය යි.\nමෙම නිර්මාණය හිමිකරු වන්නේ 13වැනි ශ්‍රේණියේ ඉගෙනුම ලබන කවිඳු හිම්සර.\nඔහු තාක්ෂණ අංශයෙන් උසස් පෙළ හදාරනු ලබනවා.\nයතුරු පැදියක එන්ජිමක් භාවිත කරමින් නිර්මාණය කර ඇති මෙම මෝටර් රථය ධාවනය වන්නේ පෙට්‍රල් භාවිතයෙන්.\nකවිඳු පවසන්නේ මෙම මෝටර් රථය ජලයෙන් ධාවනය කිරීම සඳහා ද කටයුතු කරමින් පවතින බවයි.\nFOMULA වර්ගයේ මෝටර් රථයක බාහිර පෙනුමට සාමාන ආකාරයෙන් නිර්මාණය කර ඇති මෙම මෝටර් රථය පැයට කිලෝමීටර් 60ත් 70ත් අතර වේගයකින් ධාවනය කළ හැකියි.\nමේ අතර රත්නපුර - හීන් බැරැණ්ඩුව ප්‍රදේශයේ සහෝදරයින් දෙදෙනෙකුද මෝටර් රථයක් නිර්මාණය කර තිබෙනවා.\nඒ 28 හැවිරිදි නුවන් බුද්ධික සහ 21 හැවිරිදි උදාර මදුෂංකයි.\nඔවුන් මෙම නිර්මාණය කර ඇත්තේ තේ දලු හා පොහොර ප්‍රවාහනය කිරීමේ අරමුණින්.\nපෙට්‍රල් භාවිතයෙන් ධාවනය වන මෙම මෝටර් රථය කදු සහිත මාර්ගවල මේ වන විට සාර්ථකව ධාවනය වනවා.\nනුවන් සහ උදාර මෙම මෝටර් රථය තවදුරටත් නවීකරණය කිරීමේ අපේක්ෂාවෙන් සිටින අතර මෙහි ක්‍රියාකාරිත්වය පිළිබඳව වැඩිදුරටත් පැහැදිළි කළා.",
       "URL": "https://www.hirunews.lk/295348/ලක්ෂ-දෙකෙන්-හැදුව-මෝටර්-රථය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1394"
}