{
       "Source": "hirunews",
       "Timestamp": "Tuesday, 16 July 2019 - 7:25",
       "Headline": "හිරු ධර්ම ප්‍රදීපය කොළොන්නාව රජමහා විහාරස්ථානයේ",
       "News Content": "අදට යෙදෙන ඇසළ පුර පසලොස්වක පොහෝ දිනය නිමිත්තෙන් කොළොන්නාව රජ මහා  විහාරස්ථානය කේන්ද්‍ර කර ගනිමින් හිරු ධර්ම ප්‍රදීපය වැඩසටහන මේ වනවිට ක්‍රියාත්මකයි.\nඋදෑසන 06.00 ට අෂ්ඨාංග ශීලයේ සමාදන් කරමින් හිරු ධර්මප්‍රදීපය ආරම්භ වූ අතර, එහිදී පිරිස අෂ්ඨාංග ශීලය සමාදන් කරමින් සහ ධර්මානුශාසනාව ආරම්භ කරනු ලැබුවේ කොළොන්නාව රජමහා විහාරස්ථානයේ විහාරාධිපති පූජ්‍ය කොළොන්නාවේ ධම්මික හිමියන් විසින්.\nඋදෑසන 07.30ට සජීවි විශේෂ ධර්ම දේශනය ආරම්භ වීමට නියමිත අතර, පූජ්‍ය පිටිගල ධම්මවිනීත ස්වාමීන් වහන්සේ එහිදී ධර්ම දේශනාව සිදුකිරීමට නියමිතයි.\nඑමෙන්ම, විශේෂ ධර්ම සාකච්ඡාවක්ද පෙරවරු 08.30 සිට 10.00 දක්වා පැවැත්වෙනවා. අවිහිංසාව පිළිබඳව එහිදී සාකච්ඡා කෙරෙන අතර, මහානාම විද්‍යාලයේ ආචාර්ය, ශාස්ත්‍රපති පූජ්‍ය සියඹලාගොඩ ධම්මින්ද හිමියන්, පේරාදෙණිය විශ්වවිද්‍යාලයේ පාලි හා බෞද්ධ අංශයේ ජ්‍යෙෂ්ඨ කථිකාචාර්ය ආචාර්ය මහින්ද හේරත් සහ වෛද්‍ය ආසිරි නිලංග ඊට එක්වනවා.\nමීට අමතරව කාව්‍යමය ධර්ම දේශනය පෙරවරු 10 සිට 11 දක්වා පැවැත්වීමට නියමිතයි. එය මෙහෙය වන්නේ කාව්‍ය විශාරද පූජ්‍ය මස්සැන්නේ විජිත හිමියන් විසින්.\nදහවල් 12 සිට සවස 1 දක්වා විශේෂ ධර්ම සාකච්ඡාවක් පැවැත්වෙන අතර, ඊට පූජ්‍ය මැදිරිගිරියේ සිද්ධාර්ථ හිමියන්, පේරාදෙනිය විශ්වවිද්‍යාලයේ කථාකාචාර්ය සේනාරත්න කාරියවසම් සහ ජෝති්‍යර්වේදී නිශාන්ත පෙරේරා එක්වනවා.",
       "URL": "https://www.hirunews.lk/220389/හිරු-ධර්ම-ප්‍රදීපය-කොළොන්නාව-රජමහා-විහාරස්ථානයේ",
       "Category": "Local News",
       "Parent URL": "https://www.hirunews.lk/local-news.php?pageID=3246"
}