{
       "Source": "hirunews",
       "Timestamp": "Saturday, 28 May 2022 - 8:06",
       "Headline": "ඉන්ධන මිල වැඩි කළේ රට බංකොළොත්භාවයෙන් වළක්වාගැනීමටයි - පාකිස්ථාන අගමැති",
       "News Content": "පාකිස්ථාන රජය විසින් ඉන්ධන මිල ඉහළ නැංවූයේ රට බංකොළොත් භාවයට පත්වීම වළක්වාගැනීමට බව පාකිස්ථානයේ නව අග්‍රාමාත්‍ය ෂෙබාස් ෂරිෆ් ප්‍රකාශ කළා.\nපාකිස්ථානය පසුගිය බ්‍රහස්පතින්දා එරට පෙට්‍රල්, ඩීසල් සහ භූමිතෙල් මිල රුපියල් 30 කින් ඉහළ නැංවීමට පියවර ගත් අතර, එය, හිටපු අගමැති ඉම්රාන් ඛාන්ගේ දැඩි දෝෂ දර්ශනයට ලක්වුණා.\nකෙසේ නමුත් ඉන්ධන මිල ඉහළ නැංවීමෙන් දුප්පත්ම ජනතාවට සිදුවන පීඩාව අවම කිරීම සඳහා පවුල් මිලියන 14කට මසකට රුපියල් 2,000 බැගින් දීමනාවක් ලබාදීමට ද පාකිස්ථාන රජය පියවර ගෙන තිබෙනවා.\nඑමඟින් මිලියන 80 ක් එනම් රටේ ජනගහණයෙන් තුනෙන් එකකට සහන සැළසෙන බවයි අගමැති ෂෙබාස් ෂරිෆ් කියා සිටියේ.\nඑමෙන්ම ඉන්ධන මිල ඉහළ නැංවීමට සිදු වූයේ හිටපු අගමැති ඉම්රාන් ඛාන්ගේ පාලන සමයේ ජාත්‍යන්තර මූල්‍ය අරමුදල සමඟ ඇති කරගත් ඩොලර් බිලියන හයේ ණය වැඩසටහනේ කොන්දේසි අනුව බව ද ඔහු සඳහන් කළා.",
       "URL": "https://www.hirunews.lk/305496/ඉන්ධන-මිල-වැඩි-කළේ-රට-බංකොළොත්භාවයෙන්-වළක්වාගැනීමටයි-පාකිස්ථාන-අගමැති",
       "Category": "Local News",
       "Parent URL": "https://www.hirunews.lk/local-news.php?pageID=1138"
}