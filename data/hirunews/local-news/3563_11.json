{
       "Source": "hirunews",
       "Timestamp": "Thursday, 10 January 2019 - 10:30",
       "Headline": "ආණ්ඩුකාර ධුරවලින් ඉවත් වූ රෙජිනෝල්ඩ්ට සහ නිලූකාට නව තනතුරු",
       "News Content": "උතුර පළාත් හිටපු ආණ්ඩුකාර රෙජිනෝල්ඩ් කුරේ මැණික් හා ස්වර්ණාභරණ අධිකාරියේ නව සභාපතිවරයා ලෙස පත් කර තිබෙනවා.\nඊට අමතරව සබරගමු පළාත් හිටපු ආණ්ඩුකාර නිලූකා ඒකනායක රාජ්‍ය දැව සංස්ථාවේ සභාපතිනිය ලෙස පත් කර ඇති බව සඳහන්.\nඊට අදාළ පත්වීම් ලිපි ඊයේ පස්වරුවේ ජනාධිපති ලේකම් කාර්යාලයේදී ඔවුන් වෙත ලබාදී තිබෙනවා.\nඒ සම්බන්ධයෙන් හිරු ප්‍රවෘත්ති අංශය හිටපු ආණ්ඩුකාර නිලූකා ඒකනායකගෙන් කළ විමසීමකදී ඇය කියා සිටියේ තමන් හෙට දිනයේදී නව තනතුරේ වැඩ භාරගන්නා බවයි.\nපසුගිය දෙසැම්බර් මාසයේදී ආණ්ඩුකාරවරුන්ට සිය ධුරවලින් ඉල්ලා අස්වන ලෙසට ජනාධිපතිවරයා කළ දැනුම්දීමට අනුව සියළු ආණ්ඩුකාරවරුන් සිය ඉල්ලා අස්වීමේ ලිපි භාර දෙනු ලැබුවා.",
       "URL": "https://www.hirunews.lk/207878/ආණ්ඩුකාර-ධුරවලින්-ඉවත්-වූ-රෙජිනෝල්ඩ්ට-සහ-නිලූකාට-නව-තනතුරු",
       "Category": "Local News",
       "Parent URL": "https://www.hirunews.lk/local-news.php?pageID=3563"
}