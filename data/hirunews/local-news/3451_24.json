{
       "Source": "hirunews",
       "Timestamp": "Saturday, 16 March 2019 - 13:30",
       "Headline": "හෙරොයින් සමඟ ජාඇල දී අත්අඩංගුවට ගත් සැකකරුවන් දෙදෙනා අද වත්තල මහේස්ත්‍රාත් අධිකරණයට (ඡායාරූප)",
       "News Content": "හෙරොයින් කිලෝග්‍රෑම් 16 ඇතුළු මත්ද්‍රව්‍ය කිලෝ 21 ක් සමඟ ජා-ඇල - දකුණු නිවන්දම ප්‍රදේශයේදී පොලිස් විශේෂ කාර්ය බලකාය අත්අඩංගුවට ගත් සැකකරුවන් දෙදෙනා දින 7ක් රදවාගෙන ප්‍රශ්න කිරීමට වත්තල මහේස්ත්‍රාත් අධිකරණයෙන් අවසර ලබා ගැනීමට අපේක්ෂා කරන බව පොලීසිය පවසනවා.\nපොලිස් මාධ්‍ය ප්‍රකාශක පොලිස් අධිකාරි රුවන් ගුණසේකර සංවිධානාත්මක අපරාධ කොට්ඨාශයේ අද පැවැති මාධ්‍ය හමුවකට එක්වෙමින් කියා සිටියේ සැකකරුවන් සතුව තිබී රිවෝල්වර 4 ක්, ජංගම දුරකථන 12ක් ද සොයා ගත් බවයි.\nපොලිස් මාධ්‍ය ප්‍රකාශකවරයා සඳහන් කළේ මෙම සැකකරුවන් පුද්ගල ඝාතන කිහිපයකට ද සම්බන්ධ බවයි.\nවත්තල හේකිත්ත ප්‍රදේශයේදී පුද්ගලයන් දෙදෙනෙකු වෙඩි තබා ඝාතනය කිරීම, පිටකොටුව ප්‍රදේශයේදී කොළඹ නාගරික මන්ත්‍රීවරයෙකු ඝාතනයට මෙන්ම වේල්ලවීදිය ප්‍රදේශයේදී පුද්ගලයෙකු ඝාතනයට තැත් කිරීමට ද ඔවුන් සම්බන්ධ බවටයි අනාවරණ වී ඇත්තේ.\nසැකකරුවන් සමග අත්අඩංගුවට ගත් මෝටර් රථය මොරගහහේන ප්‍රදේශයේ රථ වාහන කුලියට ලබාදෙන ආයතනයකින් ලබාගත් එකක් වන අතර එහි පැහැය ද සැකකරුවන් විසින් වෙනස්කර ඇතැයි පොලිසිය සඳහන් කළා.\nමෙම පුද්ගලයන් රැඳී සිටී ජා ඇල නිවසේ තිබී ජීව උණ්ඩ 83 ක්, ව්‍යාජ අංක තහඩු 7 ක්, මුදල් ගණින යන්ත්‍රයක්, විද්‍යුත් තරාදි 4 ක් මෙන්ම ජංගම දුරකථන 12 ක් සොයා ගැනුනා.\nඊයේ පොලිස් විශේෂ කාර්ය බලකාය සිදු කළ මෙහෙයුමේ දී සැකකරුවන් අත්අඩංගුවට පත්වන විට එහි සිටි තරුණියන් දෙදෙනා සංක නැමති සැකකරුගේ සොහොයුරිය සහ පෙම්වතිය බවටයි අනාවරණ වී ඇත්තේ.\nසංවිධානාත්මක අපරාධ කොට්ඨාශය වැඩිදුර විමර්ශණ සිදු කරනවා.",
       "URL": "https://www.hirunews.lk/212511/හෙරොයින්-සමඟ-ජාඇල-දී-අත්අඩංගුවට-ගත්-සැකකරුවන්-දෙදෙනා-අද-වත්තල-මහේස්ත්‍රාත්-අධිකරණයට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=3451"
}