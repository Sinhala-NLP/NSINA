{
       "Source": "hirunews",
       "Timestamp": "Monday, 14 September 2020 - 13:15",
       "Headline": "කුරුණෑගල නගරාධිපති ඇතුලු සැකකරුවන්ට නීතිපතිවරයාගෙන් විරෝධතා",
       "News Content": "කුරුණෑගල - රාජසභා මණ්ඩපය සහිත ගොඩනැගිල්ල කඩා බිඳ දැමීමට වගකිවයුතු කුරුණෑගල නගරාධිපති තුෂාර සංජීව ඇතුලු සැකකරුවන් පස්දෙනා අත්අඩංගුවට ගැනීම හෝ රක්ෂිත බන්ධනාගාර ගතකිරීම වළක්වමින් අභියාචනාධිකරණය නිකුත් කළ නියෝගය සම්බන්ධයෙන් විරෝධතා ගොනු කරන බව නීතිපතිවරයා අද අභියාචනාධිකරණයට දැනුම් දුන්නා.\nඒ, කුරුණෑගල නගරාධිපති ඇතුලු සැකකරුවන් ගොනුකර තිබූ පෙත්සම් අභියාචනාධිකරණ සභාපති විනිසුරු ඒ.එච්.එම්.ඩී. නවාස් සහ සෝභිත රාජකරුණා යන විනිසුරු මඩුල්ල හමුවේ කැඳවූ අවස්ථාවේදියි.\nමෙහිදී නීතිපතිවරයා වෙනුවෙන් පෙනී සිටි රජයේ ජ්‍යෙෂ්ඨ අධිනීතීඥවරිය ඒ බව දැනුම් දුන්නා.\nඒ අනුව නීතිපතිවරයාගේ ලිඛිත විරෝධතා අධිකරණය හමුවේ ලබන නොවැම්බර් 12 වනදා ගොනු කරන ලෙසට විනිසුරු මඩුල්ල නියෝග කළා.\nඑසේම මෙම පෙත්සම් විභාගය එදින ආරම්භ කිරීමටයි විනිසුරු මඩුල්ල නියෝග කර ඇත්තේ.",
       "URL": "https://www.hirunews.lk/250179/කුරුණෑගල-නගරාධිපති-ඇතුලු-සැකකරුවන්ට-නීතිපතිවරයාගෙන්-විරෝධතා",
       "Category": "Local News",
       "Parent URL": "https://www.hirunews.lk/local-news.php?pageID=2456"
}