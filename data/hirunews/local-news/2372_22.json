{
       "Source": "hirunews",
       "Timestamp": "Friday, 23 October 2020 - 19:50",
       "Headline": "විස්සට පක්ෂවූ මන්ත්‍රීවරුන්ට වැඩ වරදී (වීඩියෝ)",
       "News Content": "විසිවන ව්‍යවස්ථා සංශෝධන පනත් කෙටුම්පතට පක්ෂව ඡන්දය භාවිත කළ සමගි ජනබලවේගයේ පාර්ලිමේන්තු මන්ත්‍රීවරුන් පක්ෂයෙන් නෙරපා හැරීමට තීරණය කළ බව විපක්ෂ නායක සජිත් ප්‍රේමදාස පවසනවා.\nඔහු මේ බව සඳහන් කළේ අද (23) පස්වරුවේ පාර්ලිමේන්තු සංකීර්ණයේ පැවති එම පක්ෂයේ මන්ත්‍රී කණ්ඩායම් රැස්වීමෙන් අනතුරුව මාධ්‍ය වෙත අදහස් දක්වමින්.\nමේ අතර මෙම කණ්ඩායම් රැස්වීමේදී සමගි ජනබලවේගයේ මන්ත්‍රීවරුන් මහලේකම් රංජිත් මද්දුමබණ්ඩාර වෙත පෙත්සමක් භාරදෙනු ලැබුවේ සාමූහික තීන්දුවට එරෙහිවූ මන්ත්‍රීවරුන් සිය පක්ෂවලින් ඉවත් කිරීමට රවුෆ් හකීම් මෙන්ම රිෂාඩ් බදියුදීන් පියවර ගත යුතු බවයි.\nමෙම මන්ත්‍රී කණ්ඩායම් හමුව දැඩි උණුසුම් මුහුණුවරක් ගෙන තිබෙනවා.\nසමගි ජනබලවේගයේ අභ්‍යන්තර ආරංචි මාර්ග කියා සිටියේ සිය මන්ත්‍රීවරුන් සාමූහික මතයට එකඟ කරගැනීමට නොහැකිවීම සම්බන්ධයෙන් පාර්ලිමේන්තු මන්ත්‍රීවරුන් වන රවුෆ් හකීම්ට සහ රිෂාඞ් බදියුදීන්ට දැඩි විරෝධයක් එල්ලවූ බවයි.\nමේ අතර විසිවන ව්‍යවස්ථා සංශෝධනයට සහයෝගය පළ කළ දෙමළ ප්‍රගතිශිලී සන්ධානයේ පාර්ලිමේන්තු මන්ත්‍රී අරවින්ද් කුමාර්ගේ පක්ෂ සාමාජිකත්වය අහෝසි කිරීමට එම සන්ධානය අද තීරණය කරනු ලැබුවා.\nඒ, එම සන්ධානයේ පාර්ලිමේන්තු කණ්ඩායම අද (23) රැස්වූ අවස්ථාවේදියි.",
       "URL": "https://www.hirunews.lk/253163/විස්සට-පක්ෂවූ-මන්ත්‍රීවරුන්ට-වැඩ-වරදී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2372"
}