{
       "Source": "hirunews",
       "Timestamp": "Thursday, 19 May 2022 - 11:02",
       "Headline": "රජයේ සේවකයින් හෙට වැඩට එන්න එපා - එන සතියේ කන්නත් සල්ලි නෑ ! - අගමැති (වීඩියෝ)",
       "News Content": "එදිනෙදා අත්‍යවශ්‍ය ආහාර සඳහා වැයකළ යුතු මුදල් ද මේ වන විට භාණ්ඩාගාරය සතුව නොමැති බව අග්‍රාමාත්‍ය රනිල් වික්‍රමසිංහ පවසනවා.\nඅග්‍රාමාත්‍යවරයා අද (19) පාර්ලිමේන්තුවේදී අදහස් දක්වමින් කියා සිටියේ ඒ පිළිබඳව සවිස්තර වාර්තාවක් ලබන සතියේදී පාර්ලිමේන්තුවට ඉදිරිපත් කරන බවයි.\nඑදිනෙදා පරිභෝජනයට අවශ්‍ය කරන අත්‍යවශ්‍ය ආහාර ද්‍රව්‍ය සඳහා සිදු කළ යුතු වියදම් සඳහා වන මුදල් වහාම සොයා ගත යුතු බවත් අග්‍රාමාත්‍යවරයා අවධාරණය කළා.\nඑමෙන්ම අග්‍රාමාත්‍යවරයා වැඩිදුරටත් අදහස් දක්වමින් කියා සිටියේ මෙම ගැටලුව ශ්‍රී ලංකාවට පමණක් බලපාන ගැටලුවක් නොවන බවයි.\nආහාර ගැටලුව මේ වන විට ලෝක අර්බුදයක් බවට පත්වන ලකුණු පෙන්නුම් කරමින් ඇති බවත් ලෝක බැංකුව මේ තත්ත්වය කල්තියා වටහා ගෙන ඒ සම්බන්ධව ක්‍රියාමාර්ග ගැනීම සඳහා ඇමෙරිකානු ඩොලර් බිලියන තිහක් වෙන් කර ඇති බවත් අග්‍රාමාත්‍ය රනිල් වික්‍රමසිංහ පාර්ලිමේන්තුව හමුවේ කියා සිටියා.\nමෙහිදී වැඩිදුරටත් අදහස් දැක්වූ අග්‍රාමාත්‍යවරයා කියා සිටියේ රාජ්‍ය සේවයේ අත්‍යවශ්‍ය නොවන සේවකයින් හෙට (20) දින සේවයට වාර්තා කිරීම අවශ්‍ය නොවන බවයි.\nමේ වන විට පවතින බරපතළ ඉන්ධන හිඟය සහ ප්‍රවාහන අපහසුතා සැලකිල්ලට ගනිමින් මෙම තීරණය ගත් බවත් අග්‍රාමාත්‍යවරයා පාර්ලිමේන්තුව හමුවේ කියා සිටියා.",
       "URL": "https://www.hirunews.lk/304716/රජයේ-සේවකයින්-හෙට-වැඩට-එන්න-එපා-එන-සතියේ-කන්නත්-සල්ලි-නෑ-අගමැති-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1159"
}