{
       "Source": "hirunews",
       "Timestamp": "Wednesday, 11 September 2019 - 15:05",
       "Headline": "රතුපස්වල සිද්ධිය ගැන නීතිපති අධිචෝදනා ගොනු කරයි",
       "News Content": "පිරිසිදු පානීය ජලය ලබාගැනීම වෙනුවෙන් වැලිවේරිය රතුපස්වලදී විරෝධතාවයේ යෙදුණු ජනතාවට වෙඩි තැබීමේ සිද්ධිය සම්බන්ධයෙන් නීතිපති දප්පුල ද ලිවේරා ගම්පහ මහාධිකරණය හමුවේ අධිචෝදනා ගොනුකර තිබෙනවා.\nනීතිපතිවරයාගේ සම්බන්ධීකරණ නිලධාරිනී රජයේ අධිනීතිඥ නිෂාරා ජයරත්න කියා සිටියේ නීතිපතිවරයා විසින් අද මෙම අධිචෝදනා ගොනුකළ බවයි.\nනීතිපතිවරයාගේ ඉල්ලීම මත අගවිනිසුරු ජයන්ත ජයසූරිය විසින් මෙම සිද්ධියට අදාළව මීට පෙර ත්‍රිපුද්ගල මහාධිකරණ විනිසුරු මණ්ඩලයක් පත් කරනු ලැබුවා.\nමෙය මහජන කැලඹිමකට හේතුවූ සිදුවිමක් බැවින් එහි සුවිශේෂීත්වය සැලකිල්ලට ගෙන ත්‍රිපුද්ගල විනිසුරු මඩුල්ලක් හමුවේ මෙම නඩුව කැදවන ලෙසටයි නීතිපතිවරයා අගවිනිසුරුවරයාගෙන් ඉල්ලා තිබුණේ.\nඒ අනුව මීට වසර 6 කට පෙර සිදුවූ අදාළ සිද්ධිය සම්බන්ධයෙන් ගම්පහ මහාධිකරණයේදී සිදු කෙරෙන එම නඩු විභාගය සඳහා මහාධිකරණ විනිසුරු මේනකා විජේසුන්දරගේ සභාපතිත්වයෙන් යුතුව පත්කර ඇති ත්‍රිපුද්ගල විනිසුරු මඩුල්ලේ අනෙකුත් විනිසුරුවන් වන්නේ නිමල් රණවීර සහ නිශාන්ත හපුආරච්චියි.\n2013 වසරේ අගෝස්තු මස 01 වනදා සිදුවූ මෙම සිද්ධියෙන් පුද්ගලයන් 03 දෙනෙකු මියගිය අතර තවත් තිස් තුන් දෙනෙකු තුවාල ලැබුවා.\nඊට අදාළව බ්‍රිගේඩියර් අරුණ දේශප්‍රිය ගුණවර්ධන ඇතුළු හමුදා නිලධාරින් හතර දෙනෙකුට එරෙහිව ගම්පහ මහේස්ත්‍රාත් අධිකරණය හමුවේ මීට පෙර නඩු පවරනු ලැබුවා.",
       "URL": "https://www.hirunews.lk/224066/රතුපස්වල-සිද්ධිය-ගැන-නීතිපති-අධිචෝදනා-ගොනු-කරයි",
       "Category": "Local News",
       "Parent URL": "https://www.hirunews.lk/local-news.php?pageID=3152"
}