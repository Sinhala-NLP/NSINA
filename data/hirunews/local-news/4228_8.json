{
       "Source": "hirunews",
       "Timestamp": "Wednesday, 08 November 2017 - 20:53",
       "Headline": "රජයේ වෛද්‍ය පීඨ ශිෂ්‍ය දෙමාපිය සංගමයේ මාරාන්තික උපවාසය අවසන්",
       "News Content": "මාලඹේ පෞද්ගලික වෛද්‍ය විද්‍යාලය අහෝසි කරන ලෙස ඉල්ලා වෛද්‍ය පීඨ ශිෂ්‍ය දෙමාපිය සංගමය ක්‍රියාත්මක කළ මාරාන්තික උපවාසය අවසන් කෙරුණා.\nඒ, ඔවුන්ගේ ඉල්ලිම් සම්බන්ධයෙන් ලිඛිත පොරොන්දුවක් නියෝජ්‍ය අමාත්‍ය හර්ෂ ද සිල්වා මහතා විසින් උපවාසකරුවන්ට ලබාදීමෙන් අනතුරුවයි.\nමාලඹේ පෞද්ගලික වෛද්‍ය විද්‍යාලය අහෝසි කිරීම මුල්කර ගනිමින් පසුගිය 6 වැනිදා පස්වරුවේ වෛද්‍යපීඨ ශිෂ්‍ය දෙමාපිය සංගමය ආරම්භ කළ මාරාන්තික උපවාසය අද තුන්වන දිනටත් ක්‍රියාත්මක වුණා.\nඒ, ජාතික දන්ත වෛද්‍ය රෝහල ඉදිරිපිටදීයි.\nඑම උපවාසයට සහය පල කිරීම සඳහා දේශපාලන නියෝජිතයින් කිහිපදෙනෙකුම අද එම ස්ථානයට පැමිණියා.\nඊට ජනතා විමුක්ති පෙරමුණ, පෙරටුගාමී සමාජවාදී පක්ෂය, ඒකාබද්ධ විපක්ෂය යන පාර්ශ්ව නියෝජිතයින් ඇතුළත්.\nඋපවාසය පැවති ස්ථානයට දේශපාලන නියෝජිතයින් පැමිණ සිටින අවස්ථාවේදී උපවාසයට එක්ව සිටින පියෙකුගේ බිරිඳක් සංවේදි වුණා.\nමේ අතර, වෛද්‍ය පීඨ ශිෂ්‍ය දෙමාපිය සංගමයේ නියෝජිතයින් අද පෙරවරුවේ ද සයිටම් ගැටලුව සම්බන්ධයෙන් රජය ලබාදුන් අවසන් විසඳුම් යෝජනා මාලාවේ ගැටලුසහගත තැන් පිළිබඳ සොයාබලා විසඳුම් ලබාදීම ජනාධිපතිවරයා පත්කළ කමිටුවේ සභාපති නියෝජ්‍ය අමාත්‍ය ආචාර්ය හර්ෂ ද සිල්වා මහතා හමුවී සාකච්ඡා කළා.\nඒ, අග්‍රාමාත්‍ය කාර්යාලයේදී.\n‍එම සාකච්ඡාවන් හි ප්‍රතිඵලයක් ලෙස නියෝජ්‍ය අමාත්‍ය ආචාර්ය හර්ෂ ද සිල්වා මහතා අද පස්වරු 7.15 ට පමණ මාරාන්තික උපවාසය පැවැත්වෙන ස්ථානයට පැමිණියා.\nඒ, මාලඹේ පෞද්ගලික වෛද්‍ය විද්‍යාලය අහෝසි කිරීම සම්බන්ධයෙන් වන ආණ්ඩුවේ ලිඛිත පොරොන්දුවද රැගෙනයි.\nඑහිදී නියෝජ්‍ය අමාත්‍යවරයා සහ සයිටම් අහෝසි කිරීම සම්බන්ධයෙන් අරගල කළ පාර්ශ්ව අතර විනාඩි 45 කට ආසන්න කාලයක් සාකච්ඡාවක් පැවැත්වුණා.",
       "URL": "https://www.hirunews.lk/175601/රජයේ-වෛද්‍ය-පීඨ-ශිෂ්‍ය-දෙමාපිය-සංගමයේ-මාරාන්තික-උපවාසය-අවසන්",
       "Category": "Local News",
       "Parent URL": "https://www.hirunews.lk/local-news.php?pageID=4228"
}