{
       "Source": "hirunews",
       "Timestamp": "Tuesday, 24 September 2019 - 12:39",
       "Headline": "ලලිත් වීරරාජ් සහ කූගන් මුරුගානන්දන් සිද්ධියට හිටපු ආරක්ෂක ලේකම් ගෝඨාභය රාජපක්ෂට නිකුත් කර ඇති නියෝගයට අතුරු තහනම් නියෝගයක්",
       "News Content": "2011 වසරේ මානව හිමිකම් ක්‍රියාකාරිකයින් දෙදෙනෙකු වන ලලිත් වීරරාජ් සහ කූගන් මුරුගානන්දන් අතුරුදන් වීමේ සිද්ධියට අදාලව පැවැත්වෙන නඩු විභාගයක් සඳහා සාක්ෂි ලබාදීමට අධිකරණයේ පෙනී සිටින ලෙසට හිටපු ආරක්ෂක ලේකම් ගෝඨාභය රාජපක්ෂට නිකුත් කර ඇති නියෝගයක් ක්‍රියාත්මක කිරීම වලක්වාලමින් අභියාචනාධිකරණය අද අතුරු තහනම් නියෝගයක් නිකුත් කළා.\nගෝඨාභය රාජපක්ෂ විසින් ඉදිරිපත් කළ පෙත්සමක් සලකා බැලූ දීපාලි විජේසුන්දර සහ අචල වෙන්ගප්පුලි යන අභියාචනාධිකරණ විනිසුරු මඩුල්ල විසිනුයි මෙම නියෝගය නිකුත් කරනු ලැබුවේ.\nගෝඨාභය රාජපක්ෂ ගොනු කළ මෙම පෙත්සමේ සඳහන් කර තිබුණේ ලලිත් වීරරාජ් සහ කූගන් මුරුගානන්දන් අතුරුදන්වීමේ සිද්ධිය සම්බන්ධයෙන් ගොනු කර ඇති නඩුවට අදාලව සාක්ෂි දීම සදහා තමාට මේ මස 27 වනදා යාපනය මහේස්ත්‍රාත් අධිකරණය හමුවේ පෙනී සිටින ලෙස දන්වා එම අධිකරණය මගින් සිතාසි නිකුත් කර ඇති බවයි.\nකෙසේ වෙතත, ආරක්ෂක හේතූන් මත යාපනය අධිකරණයේ පෙනී සිටීමට නොහැකි බවට අභියාචනාධිකරණය හමුවේ හිටපු ආරක්ෂක ලේකම්වරයා කරුණු දක්වා තිබෙනවා.\nඒ අනුවයි අදාළ තීන්දුව දැනුම් දී ඇත්තේ. මෙම නඩුව දෙසැම්බර් මස 03 වනදා යලි කැදවනු ඇති.",
       "URL": "https://www.hirunews.lk/224905/ලලිත්-වීරරාජ්-සහ-කූගන්-මුරුගානන්දන්-සිද්ධියට-හිටපු-ආරක්ෂක-ලේකම්-ගෝඨාභය-රාජපක්ෂට-නිකුත්-කර-ඇති-නියෝගයට-අතුරු-තහනම්-නියෝගයක්",
       "Category": "Local News",
       "Parent URL": "https://www.hirunews.lk/local-news.php?pageID=3131"
}