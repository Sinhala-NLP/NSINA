{
       "Source": "hirunews",
       "Timestamp": "Wednesday, 14 July 2021 - 7:46",
       "Headline": "මොඩර්නා එන්නත් ලක්ෂ 15 ඉදිරියේදි දිවයිනට",
       "News Content": "නව කොරෝනා අසාදිතයින් 1,413 දෙනෙකු හඳුනා ගැනීමත් සමඟ මෙරට සමස්ත කොරෝනා ආසාදිතයින් සංඛ්‍යාව මේ වනවිට දැක්වෙන්නේ දෙලක්ෂ 77,519 ක් ලෙසයි.\nඊයේ වාර්තා වූ ආසාදිතයින් අතරින් 1,404 දෙනෙකු අලුත් අවුරුදු කොරෝනා පොකුරේ ආසාදිතයින් වන බව රජයේ ප්‍රවෘත්ති දෙපාර්තමේන්තුව සඳහන් කළා. විදේශයන්හි සිට දිවයිනට පැමිණ නිරෝධායනයට ලක්වෙමින් සිටින පුද්ගලයින් 09 දෙනෙකුද ආසාදිතයින් ලෙස හඳුනාගෙන තිබුණා.\nඊයේ දිනයේදි ආසාදිතයින් 1,328 දෙනෙකු සුවය ලැබු අතර මෙරට සුවය ලැබු සමස්ත ආසාදිතයින් ගණන දැක්වෙන්නේ දෙලක්ෂ 47,569ක් ලෙසයි.\nඑසේම, පසුගිය 12 වැනිදා සිදුවූ කොරෝනා ආසාදිත පුද්ගල මරණ 41 ක් සෞඛ්‍ය සේවා අධ්‍යක්ෂ ජනරාල්වරයා විසින් ඊයේ පස්වරුවේ තහවුරු කළා. ඒ අනුව මෙරටින් වාර්තා වන සමස්ත කොරෝනා ආසාදිත පුද්ගල මරණ සංඛ්‍යාව 3,574 ක් දක්වා ඉහළ යනවා.\nඑසේම, කොරෝනා වෛරස් ව්‍යාප්තිය හේතුවෙන් කල් දැමුණු දිස්ත්‍රික් ශාසනාරක්ෂක මණ්ඩලයේ නිලවරණය ලබන 27 වනදා පැවැත්වෙන බව බෞද්ධ කටයුතු පිළිබඳ දෙපාර්තමේන්තුව දැනුම් දෙනවා.\nමේ අතර, ලබන සිකුරාදා මොඩර්නා එන්නත් ලක්ෂ 15 ලැබීමට නියමිත බව රාජ්‍ය අමාත්‍ය චන්න ජයසුමන ප්‍රකාශ කළා. කොවැක්ස් පහසුකම යටතේ ඇමරිකාවේ සිට එම එන්නත් තොගය මෙරටට ලැබෙන බවයි රාජ්‍ය අමාත්‍යවරයා වැඩිදුරටත් කියා සිටියේ.\nඑලෙස ලැබෙන මොඩර්නා එන්නත් ලක්ෂ 15 න්, හත් ලක්ෂ පනස් දහසක් පළමු මාත්‍රාව ලෙසත්, අනෙක් එන්නත් මාත්‍රා හත් ලක්ෂ පනස් දහස දෙවන මාත්‍රාව ලෙසත් ජනතාවට ලබා දෙන බවයි සෞඛ්‍ය අමාත්‍යංශය සඳහන් කරන්නේ.",
       "URL": "https://www.hirunews.lk/276910/මොඩර්නා-එන්නත්-ලක්ෂ-15-ඉදිරියේදි-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=1821"
}