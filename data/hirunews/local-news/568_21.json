{
       "Source": "hirunews",
       "Timestamp": "Tuesday, 31 January 2023 - 11:10",
       "Headline": "සේපාල් අමරසිංහ යළි රිමාන්ඩ්",
       "News Content": "දළදා වහන්සේට අපහාස වන අයුරෙන් ප්‍රකාශ සිදුකිරීම සම්බන්ධයෙන් අත්අඩංගුවට ගෙන සිටින සේපාල් අමරසිංහ ලබන මස 14 වනදා දක්වා යළි රක්ෂිත බන්ධනාගාර ගත කර තිබෙනවා.\nඒ සැකකරු අද (31) පෙරවරුවේ කොළඹ ප්‍රධාන මහේස්ත්‍රාත් ප්‍රසන්න අල්විස් හමුවට ඉදිරිපත් කළ අවස්ථාවේදීයි.\nඑහිදී සැකකරු වෙනුවෙන් පෙනී සිටි නීතිඥ දර්ශන කුරුප්පු අධිකරණය හමුවේ කරුණු දක්වමින් කියා සිටියේ සිය සේවාදායකයා සිදුකළ ප්‍රකාශය සම්බන්ධයෙන් සමාව අයැද සිටීමට සූදානම් බවයි.\nඒ පිළබඳව තමන් නීතිපතිවරයා වෙත කරුණු දැක්වීමට බලාපොරොත්තු වන බවද නීතිඥ දර්ශන කුරුප්පු අධිකරණය හමුවේ දන්වා සිටියා.\nමේ අතර අපරාධ පරීක්ෂණ දෙපාර්තමේන්තුව අධිකරණයෙන් ඉල්ලීමක් කරමින් සඳහන් කළේ සැකකරුගේ කටහඩ පිලිබඳ පරීක්ෂණයක් සිදුකිරීමට අවශ්‍ය බැවින් ඒ සඳහා ඔහු රජයේ රස පරීක්ෂක දෙපාර්තමේන්තුව වෙත ඉදිරිපත් කරන ලෙසට නියෝගයක් නිකුත් කරන ලෙසයි.\nඒ අනුව එම ඉල්ලීම පිළිගත් මහේස්ත්‍රාත් ප්‍රසන්න අල්විස් සැකකරු ලබන 02 වනදා රජයේ රස පරීක්ෂක දෙපාර්තමේන්තුවට ඉදිරිපත් කරන ලෙසට නියෝගයක් නිකුත් කළා.",
       "URL": "https://www.hirunews.lk/326296/සේපාල්-අමරසිංහ-යළි-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=568"
}