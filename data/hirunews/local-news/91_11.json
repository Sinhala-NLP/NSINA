{
       "Source": "hirunews",
       "Timestamp": "Thursday, 17 August 2023 - 15:40",
       "Headline": "පේරාදෙණිය සරසවියේ පීඨාධිපතිවරයෙකු බැන වැදීමේ සිද්ධියකට පොලීසියෙන් විමර්ශනයක්",
       "News Content": "පේරාදෙණිය විශ්වවිද්‍යාලයේ ශාස්ත්‍ර පීඨයේ පීඨාධිපතිවරයා, එම විශ්ව විද්‍යාලයේ මහා ශිෂ්‍ය සංගමයේ සභාපතිවරයාට බැන වැදී තර්ජනය කිරීමේ සිද්ධිය සම්බන්ධයෙන් පොලිසිය විමර්ශනයක් ආරම්භ කර තිබෙනවා.\nඒ එහි මහා ශිෂ්‍ය සංගමයේ සභාපති ලහිරු ප්‍රනාන්දු, පේරාදෙණිය පොලිසියට කළ පැමිණිල්ලකට අනුවයි.\nවිශ්වවිද්‍යාලයේ ශාස්ත්‍ර පීඨයේ පීඨාධිපති ආචාර්ය ප්‍රභාත් ඒකනායකට විශ්වවිද්‍යාලයේ ගැටලුවක් සම්බන්ධයෙන් විමසීමට ඇමතුමක් ලබා දුන් අවස්ථාවේ තමන්ට තර්ජනාත්මකව මෙලෙස පරුෂ වචනයෙන් බැණ වැදුනු බවයි ශිෂ්‍ය සංගමයේ සභාපතිවරයා පැමිණිලි කර ඇත්තේ.\nඑම දුරකථන ඇමතුමට අදාළ හඬ පටය මේ වන විට සමාජ මාධ්‍ය ඔස්සේ සංසරණය වනවා.\nමේ අතර බැණ වැදීමට විරෝධය පළ කරමින් පීඨාධිපතිවරයාට එරෙහිව ඊයේ පේරාදෙණිය විශ්වවිද්‍යාලයේ සනාතන මන්දිරය ඉදිරිපිට විරෝධතාවයක් පැවැත්වුණා.\nමේ අතර ව්‍යාජලේඛනයක් යොදා ගනිමින් අතිශය පෞද්ගලික ලිංගික හැසිරීම් සහ ආකල්ප පිළිබඳ තොරතුරු ලබා ගැනීමට අයදුම් පත්‍රයක් සකස් කර කැළණිය විශ්වවිද්‍යාලයේ සිසුවියන් අතර අන්තර්ජාලය ඔස්සේ බෙදා හැරීමේ සිද්ධියක් සම්බන්ධයෙන් අපරාධ පරීක්ෂන දෙපාර්තුමේන්තුව විමර්ශනයක් ආරම්භ කර තිබෙනවා.\nඒ අනුව එම අයදුම් පත්‍රය සකස්කළේ කවුරුන්ද යන්න සම්බන්ධයෙන් තොරතුරු ලබා දෙන ලෙසට අධිකරණයෙන් නියොගයක්ද ලබා ගත් බවයි හිරු අධිකරණ වාර්තාකරු සදහන් කළේ.\nමේ අතර, අනුරාධපුර පිහිටි රජරට විශ්ව විද්‍යාලයේ ආචාර්යවරුන් පිරිසක් පසුගියදා එම විශ්ව විද්‍යාලය ඉදිරිපිට විරෝධතාවයක නිරත වුණා. ඒ නවකවදය ඇතුළු ඇතැම් ක්‍රියාකාරකම් වලට විරුද්ධ වන ආචාර්යවරුන්ට ශිෂ්‍යයින්ගෙන් තරජන එල්ලවී ඇති බව පවසමින්.\nකෙසේ වෙතත් එම විශ්වවිද්‍යාලයේ මහා ශිෂ්‍ය සංගමයේ සභාපති මධුශංක චන්ද්‍රසිරි විශ්වවිද්‍යාල ආචාර්යවරුන්ගේ එම චෝදනාව ප්‍රතික්ෂේප කළා.",
       "URL": "https://www.hirunews.lk/345154/පේරාදෙණිය-සරසවියේ-පීඨාධිපතිවරයෙකු-බැන-වැදීමේ-සිද්ධියකට-පොලීසියෙන්-විමර්ශනයක්",
       "Category": "Local News",
       "Parent URL": "https://www.hirunews.lk/local-news.php?pageID=91"
}