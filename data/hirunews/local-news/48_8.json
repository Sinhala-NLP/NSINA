{
       "Source": "hirunews",
       "Timestamp": "Wednesday, 06 September 2023 - 17:13",
       "Headline": "'ඉන්දියාව' වෙනුවට 'භාරත්' කීම ව්‍යවස්ථානූකූලයි",
       "News Content": "ඉන්දියාවේ නාමය වෙනුවට නිල කටයුතු සඳහා 'භාරත්' යනුවෙන් භාවිත කිරීම ව්‍යවස්ථානූකූල බව වාර්තා වෙනවා. ඉන්දියානු ව්‍යවස්ථාවේ පළමු පරිච්ඡේදයේ පළමු වගන්තියට අනුව ඉන්දියාව භාරත් යන නමින් ද හැඳින්විය හැකි බව සඳහන් වී තිබෙනවා.\nසැප්තැම්බර් 9 වන දින G20 සමුළුවට සමගාමීව පැවැත්වෙන රාත්‍රී භෝජන සංග්‍රහයක් සඳහා ඉන්දියානු ජනපති Droupadi Murmu විසින් යවන ලද ආරාධනා පත්‍රයක සිය තනතුරු නාමය ලෙස 'භාරතයේ ජනපති' (The President of Bharat) ලෙස සඳහන් කර තිබීම ලොව පුරා සාකච්ඡාවට ලක් වූ මාතෘකාවක් වූ අතර මෙය ඉන්දියාවේ නම භාරත් ලෙස වෙනස් කිරීමේ ප්‍රයත්නයක පළමු පියවර ලෙසයි වාර්තා වී ඇත්තේ.\nමේ අතර ඉන්දියානු අග්‍රාමාත්‍ය නරේන්ද්‍ර මෝදි ද ASEAN - India Summit සමුළුවට සහභාගී වන රාජ්‍ය නායකයින්ට යැවූ ආරාධනා පතක භාරතයේ අගමැති ලෙස 'භාරතයේ අගමැති' (Prime Minister of Bharat) ලෙස සඳහන් වීම මේ වන විට කතාබහට ලක් ව තිබෙනවා.\nකෙසේ වෙතත් පාලක භාරතීය ජනතා පක්ෂයේ ප්‍රධාන විපක්ෂය වන ඉන්දියානු කොංග්‍රසය මූලිකත්වය ගෙන තවත් පක්ෂ 25ක සහභාගීත්වයෙන් ගොඩ නගා ඇති Indian National Development Inclusive Alliance නම් සංධානයේ නම්වල මුලකුරු එක්කළ විට INDIA ලෙස දැක්වීම හරහා ඔවුන්ගේ දේශපාලන ප්‍රචාරණ කටයුතුවලට සිදු විය හැකි වාසිය වැළැක්වීම උදෙසා භාරත් යන නම භාවිත කරන බව ද ඉන්දියානු මාධ්‍ය වාර්තා කර ඇති බවයි සඳහන් වන්නේ.\nඑමෙන්ම විදෙස් මාධ්‍ය වාර්තා කරන්නේ භාරත් යන නම භාවිත කිරීම හරහා 'භාරතීය ජනතා පක්ෂයට' ඇති විය හැකි ප්‍රචාරණමය වාසිය ද මෙම තීරණයට බලපා ඇති බවයි.",
       "URL": "https://www.hirunews.lk/347360/ඉන්දියාව-වෙනුවට-භාරත්-කීම-ව්‍යවස්ථානූකූලයි",
       "Category": "Local News",
       "Parent URL": "https://www.hirunews.lk/local-news.php?pageID=48"
}