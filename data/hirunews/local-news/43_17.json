{
       "Source": "hirunews",
       "Timestamp": "Friday, 08 September 2023 - 15:28",
       "Headline": "දයාසිරිගේ පැමිණිල්ලට අධිකරණයෙන් දුන් තීන්දුව",
       "News Content": "පාර්ලිමේන්තු මන්ත්‍රී දයාසිරි ජයසේකරගේ ශ්‍රීලනිප පක්ෂ සාමාජිකත්වය අත්හිටුවමින් නිකුත් කර ඇති ලිපි ක්‍රියාත්මක කිරීම වළක්වාලමින් අතුරු තහනම් නියෝගයක් නිකුත් කිරීම කොළඹ දිසා අධිකරණය අද(08) ප්‍රතික්ෂේප කර තිබෙනවා.\nසිය පක්ෂ සාමාජිකත්වය අත්හිටුවීමට එරෙහිව නිදහස් පක්ෂය විසින් ගනු ලැබූ තීරණය අහියෝගයට ලක් කරමින් පාර්ලිමේන්තු මන්ත්‍රී නීතීඥ දයාසිරි ජයසේකර විසින් ගොනු කළ පැමිණිල්ල සළකා බැලීමෙන් අනතුරුව කොළඹ දිසා අධිකරණය මෙම නියෝගය නිකුත් කර ඇති බවයි වාර්තා වන්නේ.\nදයාසිරි ජයසේකර දැරූ පක්ෂ මහ ලේකම් ධූරය සඳහා නිදහස් පක්ෂය විසින් පත් කළ සරත් ඒකනායකට එම ධූරයේ කටයුතු කිරීම ද වළක්වාලමින් අධිකරණ නියෝගයක් නිකුත් කර ඇති බව ද සඳහන්.\nපක්ෂ ව්‍යවස්ථාවට පටහැනිව තම පක්ෂ සාමාජිකත්වය අත්හිටුවීමට ශ්‍රි ලංකා නිදහස් පක්ෂයේ සභාපති හිටපු ජනපති මෛත්‍රීපාල සිරිසේන ගත් තීරණය අභියෝගයට ලක් කරමින් පාර්ලිමේන්තු මන්ත්‍රී දයාසිරි ජයසේකර ඉදිරිපත් කළ පැමිණිල්ලක් මූලික වශයෙන් සලකා බැලීමෙන් අනතුරුවයි මෙම නියෝගය නිකුත් කෙරුණේ.\nමේ අතර, ශ්‍රී ලංකා නිදහස් පක්ෂයේ කුරුණෑගල දිස්ත්‍රික්කයේ ආසන සංවිධායකවරුන් අද පක්ෂ මූලස්ථානයට කැඳවා තිබූ අතර පඬුවස්නුවර ආසනයේ සංවිධායකවරයා වන හිටපු මහ ලේකම් පාර්ලිමේන්තු මන්ත්‍රී දයාසිරි ජයසේකරට ඊට ආරාධනා කර තිබුණේ නැහැ.\nඑසේම අද පෙරවරුවේ නිදහස් පක්ෂයේ උප සභාපතිවරයෙකු වන තිලංග සුමතිපාල එක්සත් ජනතා නිදහස් සංධාන කාර්්‍යාලයේ තිබූ තමන්ට අයත් ලිපි ගොනු, ජෙනරේටරයක් සහ භාන්ඩ රැසක් එම ස්ථානයෙන් ඉවත් කරගෙන තිබුණා. මෙම කාර්්‍යාලයේ යතුර මේ වන විට නිදහස් පක්ෂ මූලස්ථාන භාරයේ තිබෙනවා.\nඑක්සත් ජනතා නිදහස් සංධාන මහ ලේකම් තනතුර සම්බන්ධයෙන් දැනට අධිකරණයේ නඩු කටයුත්තක් පවතින අතර තිලංග සුමතිපාල භාරයේ තිබූ මෙම කාර්්‍යාලයේ යතුර පසුගිය දා පාර්ලිමේන්තු මන්ත්‍රී දුමින්ද දිසානායක විසින් පක්ෂ සභාපතිවරයා අතට පත් කර තිබුණා.",
       "URL": "https://www.hirunews.lk/347595/දයාසිරිගේ-පැමිණිල්ලට-අධිකරණයෙන්-දුන්-තීන්දුව",
       "Category": "Local News",
       "Parent URL": "https://www.hirunews.lk/local-news.php?pageID=43"
}