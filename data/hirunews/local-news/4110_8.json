{
       "Source": "hirunews",
       "Timestamp": "Wednesday, 24 January 2018 - 16:11",
       "Headline": "බැඳුම්කර විවාදයට දින නියම වෙයි",
       "News Content": "බැඳුම්කර සහ බරපතල වංචා පිළිබඳ විමර්ශනය කළ කොමිෂන් සභා වාර්තා පිළිබඳ පාර්ලිමේන්තු විවාදය පෙබරවාරි 20 සහ 21 යන දෙදින තුළ පැවැත්වීමට අද පැවති පක්ෂ නායක රැස්වීමේදී තීරණය කෙරුණා.\nකථානායක කරූ ජයසූරියගේ ප්‍රධානත්වයෙන් එය පැවැත්වුණේ පාර්ලිමේන්තු සංකීර්ණයේදියි. බැඳුම්කර වාර්තාවේ පවතින අඩු පාඩු ඉදිරි සතිය වනවිට සම්පූර්ණ කරන බව කථානායකවරයා මෙහිදී ප්‍රකාශ කළේ යැයි පක්ෂ නායක රැස්වීමෙන් අනතුරුව අදහස් දැක්වූ පාර්ලිමේන්තු මන්ත්‍රී දිනේෂ් ගුණවර්ධන කියා සිටියා.\nඑසේම මෙම වාර්තා දෙක සභාවට ඉදිරිපත් කිරීමේ ක්‍රියාවලිය පිළිබඳව ලබන සතියේදී පක්ෂ නායකයන් කැඳවා කරුණු පැහැදිළි කිරීමට තමන් අපේක්ෂා කරන බව ජනාධිපතිවරයා තමා වෙත දන්වා ඇති බවද කථානායක කරූ ජයසූරිය විසින් අද පැවති පක්ෂ නායක රැස්වීමේදි සඳහන් කර තිබෙනවා.",
       "URL": "https://www.hirunews.lk/181916/බැඳුම්කර-විවාදයට-දින-නියම-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4110"
}