{
       "Source": "hirunews",
       "Timestamp": "Monday, 07 August 2017 - 7:47",
       "Headline": "මහනුවර අවසන් රන්දෝළි පෙරහර අද",
       "News Content": "මහනුවර ඓතිහාසික ශ්‍රී දළදා මාළිගාවේ අවසන් රන්දෝළි පෙරහර අද වීථි සංචාරය කිරීමට නියමිතයි.\nරාත්‍රී 7.53 ට දකුණු දිශාභිමුඛව පෙරහර පිටත්වන බවයි දියවඩන නිලමේ නිලංග දෑල පෙරහර මංගල්‍යය සම්බන්ධයෙන් ඊයේ පැවති මාධ්‍ය හමුවකදී සඳහන් කළේ.\nයටිනුවර වීදිය, කන්දෙ වීදිය, ඩී.එස්. සේනානායක වීදිය ඔස්සේ ගමන් ගන්නා පෙරහර රජ වීදියෙන් ඉහළ පැමිණ මාළිගාවට ගෙවදීමට නියමිතයි.\nඅනතුරුව අලුයම 1.15 ට දකුණු දිශාභිමුඛව ශ්‍රී ධන්ත ධාතු මන්දිරයේ පෙරහර සිව් දේවාලයන් පෙරහර සමග පිටත්ව දළදා වීදිය, ඩී. එස්. සේනානායක වීදිය ඔස්සේ ගොස් දළදා කරඬුව, ගෙඩිගේ විහාරයේ සිරිත් පරිදි එහි තැන්පත් කෙරෙනවා.\nඅනතුරුව සිව් දේවාලයන්හි පෙරහර නැවත දේවාලවලට පැමිණ දේව පූජාව පැවැත්වීමෙන් පසු ගැටඹේ තොටට ගොස් දිය කැපීමේ මංගල්‍යය සිදුකර නැවත ගණදෙවි කෝවිලට පැමිණීමට නියමිතයි.\nමේ අතර ඓතිහාසික රුහුණු - කතරගම මහා දේවාලයේ අවසන් පෙරහරද අද රාත්‍රී 7.30ට යෙදෙන සුබ මොහොතින් වීථි සංචාරය කිරීමට නියමිතයි.\nඅද දිනයේ පෙරහර මංගල්‍යයේ විශේෂත්වය වන්නේ කතරගම දේවාලයට ලැබුණු පුද පඬුරුවලින් කොටසක් කිරිවෙහෙර චෛත්‍ය රාජයාණන් වහන්සේට පූජා කර පසුව  පෙරහර ගමන් කිරීමයි.\nහෙට උදෑසන 8 ට මැණික් ගෙඟ් ජීවමාලි තොටුපලේ දිය කැපීමෙන් අනතුරුව කතරගම පෙරහර මංගල්‍යය නිමාවට පත්වනවා.",
       "URL": "https://www.hirunews.lk/167797/මහනුවර-අවසන්-රන්දෝළි-පෙරහර-අද",
       "Category": "Local News",
       "Parent URL": "https://www.hirunews.lk/local-news.php?pageID=4383"
}