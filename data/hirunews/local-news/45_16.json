{
       "Source": "hirunews",
       "Timestamp": "Thursday, 07 September 2023 - 17:49",
       "Headline": "ජාතික ශිෂ්‍යභට බළකායට තවත් පුහුණු මධ්‍යස්ථානයක්",
       "News Content": "ජාතික ශිෂ්‍යභට බළකායේ පුහුණු මධ්‍යස්ථානයක් මුලතිව්හි පිහිටුවීම පියවර ගෙන තිබෙනවා.\nශ්‍රී ලංකා යුද හමුදාව අයත්ව තිබු පුහුණු මධ්‍යස්ථානයක් ‍ආරක්‍ෂක රාජ්‍ය අමාත්‍ය ප්‍රමිත බණ්ඩාර තෙන්නකෝන් විසින් ජාතික ශිෂ්‍යබට බළකායේ පුහුණු මධ්‍යස්ථානයක් පිහිටුවීමට සැප්තැම්බර් 04 වැනි දින නිළ වශයෙන් භාරගත්තා.\nඒ අනුව, යුද හමුදාපති නියෝජනය කරමින් මුලතිව් ආරක්‍ෂක සේනා ආඥාපති මේජර් ජෙනරල් එම්.කේ ජයවර්ධන විසින් ශ්‍රී ලංකා යුද හමුදාවේ 59 වන සේනාංකයේ සේනාංකාධිපති මේජර් ජෙනරල් ඩී.කේ.ඒ.කේ දොලගේ සහ ජාතික ශිෂ්‍යභට බළකායේ අධ්‍යක්‍ෂ බ්‍රිගේඩියර් ජී.එස්.ෆොන්සේකා යන නිලධාරීන් ඉදිරියේ 59 වන සේනාංකයට අයත් තිබු පාබල බලඇණි පුහුණු මධ්‍යස්ථාන පහසුකම් අමාත්‍යවරයා වෙත නිල වශයෙන් භාර දෙන දී තිබෙන බව සඳහන්.\nවසර 142 ක ඉතිහාසයක් ඇති ජාතියේ අනාගත නායකයන් බිහි කිරීමට පාසල් සිසුන් හැඩගන්වන එකම ආයතනය වන්නේ රන්ටැඹේ ජාතික ශිෂ්‍යභට බළකා පුහුණු මධ්‍යස්ථානයයි.\nජාතික ශිෂ්‍යභට බලකායේ ඉදිරි සැලසුම් වලට අනුව බලඇණි, පළාත් සහ ජාතික මට්ටමේ කඳවුරු සඳහා සහභාගී වන ශිෂ්‍ය භටයින් සංඛ්‍යාව ඉහළ නැංවීමට හා ජාතික ශිෂ්‍යභට බලකා නිලධාරීන් සහ ශිෂ්‍ය භටයින් පුහුණු කිරීම සඳහා මෙම පහසුකම් යොදා ගැනීමට නියමිතයි.\nශිෂ්‍යභට ක්‍රියාකාරකම් සහ නායකත්ව පුහුණු වැඩසටහන් සඳහා වන ඉහළ ඉල්ලුම සපුරාලීම ද මෙමගින් අපේක්‍ෂා කරන අතර, එමඟින් ජාතියට අනාගත නායකයින් බිහිකිරීමේ ප්‍රතිලාභයද හිමිවෙයි.\nමෙම පුහුණ මධ්‍යස්ථානය පිහිටුවීමත් සමගම දිවයිනේ සෑම ජාතික පාසලකම ශිෂ්‍යභට ඛණ්ඩයක් නිර්මාණය කිරීමේ ජනාධිපති රනිල් වික්‍රමසිංහගේ සංකල්පය තුලින් අනාගත පරපුර නායකයින් ලෙස පුහුණු කිරීමටත් රටේ උතුරු-නැගෙනහිර සහ දකුණු අතර සංහිඳියාවේ රාමුව තුළ සමගිය සහ සහජීවනය ගොඩනැගීමටත් මෙහිදී හැකියාවක් ලැබෙනු ඇති බවට විශ්වාස කරයි.\nඅධ්‍යාපන පරිපාලන සේවයේ, විදුහල්පති සේවයේ සහ ගුරු සේවයේ නිලධාරීන් 1000ක් ජාතික ශිෂ්‍යභට බලකාය වෙත බඳවා ගැනීමට රජය දැනටමත් කටයුතු යොදයි තිබෙන්නේ.\nජනාධිපති වික්‍රමසිංහ 1988 දී ආරක්‍ෂක අමාත්‍යාංශයේ විෂය පථය යටතේ ස්වාධීන ආයතනයක් ලෙස ජාතික ශිෂ්‍යභට බලකාය පිහිටුවීමට පුරෝගාමී වූ අතර, 1990 දී රන්ටැඹේ පුහුණු මධ්‍යස්ථානය පිහිටුවීමටද සහාය වු බව සඳහන්.\nජාතික ශිෂ්‍යභට බලකාය වෙත 2023 වර්ෂයේදී ජනාධිපති වර්ණ සහ ජාතික ශිෂ්‍යභට බලකා වර්ණ ප්‍රධානය කර තිබෙනවා.",
       "URL": "https://www.hirunews.lk/347495/ජාතික-ශිෂ්‍යභට-බළකායට-තවත්-පුහුණු-මධ්‍යස්ථානයක්",
       "Category": "Local News",
       "Parent URL": "https://www.hirunews.lk/local-news.php?pageID=45"
}