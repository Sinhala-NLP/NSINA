{
       "Source": "hirunews",
       "Timestamp": "Monday, 10 October 2022 - 8:08",
       "Headline": "දයාසිරි රහස් පොලිසියට",
       "News Content": "විවිධ පුද්ගලයින්ගෙන් රුපියල් කෝටි ගණනින් මුදල් වංචා කිරීමේ සිද්ධීන් සම්බන්ධයෙන් මේ වනවිට රක්ෂිත බන්ධනාගාර ගතකර සිටින තිළිණි පියුමාලි නැමති කාන්තාව සමඟ තමාගේ සබඳතාවක් ඇති බවට පැතිර යන ප්‍රචාරයන් සම්බන්ධයෙන් අපරාධ පරීක්ෂණ දෙපාර්තමේන්තුවට පැමිණිලි කරන බව ශ්‍රී ලංකා නිදහස් පක්ෂ මහ ලේකම් පාර්ලිමේන්තු මන්ත්‍රි දයාසිරි ජයසේකර ප්‍රකාශ කළා.\nමන්ත්‍රීවරයා කියා සිටියේ අද (10) පෙරවරුවේ තමන් මෙම පැමිණිල්ල ඉදිරිපත් කරන බව යි.\nපිවිතුරු හෙළ උරුමයේ නායක පාර්ලිමේන්තු මන්ත්‍රී උදය ගම්මන්පිල ද ඊයේ දිනයේ අපරාධ පරීක්ෂණ දෙපාර්තමේන්තුව වෙත පැමිණිල්ලක් ගොනු කළා.\nඒ, අදාළ කාන්තාව සමඟ තමන් සබඳතා පැවැත්වූ බවට පැතිර යන ප්‍රචාර අසත්‍ය බවට පවසමින්.\nමේ අතර සමාජ මාධ්‍ය ඔස්සේ පැතිර යන ප්‍රචාර අතර පූජ්‍ය ඕමල්පේ සෝභිත හිමියන්ගේ නමද සඳහන්ව තිබුණා.\nකෙසේ වෙතත් අදාළ චෝදනා අසත්‍යයක් බවයි ඊයේ පැවති මාධ්‍ය හමුවකදී මාධ්‍යවේදීන් උන්වහන්සේ කියා සිටියේ.\nකොළඹ - කොටුව ලෝක වෙළඳ මධ්‍යස්ථානයේ කාර්යාලයක් පවත්වාගෙන යමින් මෙම කාන්තාව පුද්ගලයින්ගෙන් මුදල් වංචා කර ඇති බවට ඉදිරිපත් වූ පැමිණිලි මතයි අපරාධ පරීක්ෂණ දෙපාර්තමේන්තුව අත්අඩංගුවට ගනු ලැබුවේ.\nමෙම කාන්තාව මෙරට ප්‍රධාන පෙළේ තරු පන්තියේ හෝටලයක වසර එකහමාරක කාලයක් තිස්සේ නැවතී මෙලෙස මුදල් වංචා කර ඇති බවට පොලිසිය තොරතුරු හෙළි කරගෙන තිබෙනවා.",
       "URL": "https://www.hirunews.lk/317465/දයාසිරි-රහස්-පොලිසියට",
       "Category": "Local News",
       "Parent URL": "https://www.hirunews.lk/local-news.php?pageID=814"
}