{
       "Source": "hirunews",
       "Timestamp": "Wednesday, 17 January 2018 - 16:14",
       "Headline": "වැරදුනු ජාවාරම (ඡායාරූප)",
       "News Content": "කුලී පදනම මත වාහන ලබාදෙන ආයතනයකින් ලබාගත් වෑන් රථයක් ව්‍යාජ ලියකියවිලි සකස් කර උකස් කිරීමට උත්සාහ කළ පුද්ගලයන් දෙදෙනෙකු අත්අඩංගුවට ගෙන තිබෙනවා.\nජා ඇල ප්‍රදේශයේ ආයතනයකින් සැකකරුවන් වාහනය ලබාගෙන ඇති අතර එය උකස් කිරීමට උත්සාහ කර ඇත්තේ තලවකැලේ ප්‍රදේශයේ ව්‍යාපාරිකයෙකුටයි.\nරුපියල් ලක්ෂ 80 ක් පමණ වටිනා වෑන් රථයේ ලියකියවිලි ව්‍යාජ ලෙසට සකස් කර හදිසි මුදල් අවශ්‍යතාවකට බව පවසමින් වෑන් රථය රුපියල් ලක්ෂ 35 ක මුදලකට උකස් කිරීමට මෙම පුද්ගලයන් උත්සාහ කර තිබෙනවා.\nඒ යළිත් මාස 3 කින් වෑන් රථය නිදහස් කර ගන්නා බවට පොරොන්දුවක් මතයි.\nතලවකැලේ පොලිස් මාර්ග බාධකයේදී වෑන් රථය පිළිබඳ ඇතිවු සැකයක් මත පොලිසිය කළ පරීක්ෂාවේදීයි ජාවාරම පිළිබඳ තොරතුරු අනාවරණ වී ඇත්තේ.\nසැකකරුවන් දුරකථනය ඔස්සේ ව්‍යාපාරිකයා සමග ගනුදෙනු සාකච්ඡා කර තිබු බව සඳහන්.\nවෑන් රථයේ අසුන් තුල සගවා තිබු ව්‍යාජ ලියකියවිලි ද පොලිසිය සොයාගෙන තිබෙනවා.\nමෙම සැකකරුවන් මීට මාසයකට පමණ පෙර මෙම වෑන් රථය කුලී පදනම මත ලබාගෙන සගවා තබාගෙන අද තලවාකැලේ ප්‍රදේශයට රැගෙන යන අවස්ථාවේදීයි අත්අඩංගුවට පත්වී ඇත්තේ.\nසැකකරුවන් දෙදෙනා මතුගම ප්‍රදේශයේ පදිංචිකරුවන් වන අතර ඔවුන් නුවරඑළිය මහේස්ත්‍රාත් අධිකරණයට ඉදිරිපත් කිරීමට නියමිතයි.\nඡායාරූප - හැටන් රංජිත් රාජපක්ෂ",
       "URL": "https://www.hirunews.lk/181313/වැරදුනු-ජාවාරම-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4121"
}