{
       "Source": "hirunews",
       "Timestamp": "Tuesday, 03 October 2017 - 18:59",
       "Headline": "දෙමළ ජනතා සභාව වෙනම සැළකිල්ලක් අපේක්ෂාවෙන්",
       "News Content": "නව ආණ්ඩුක්‍රම ව්‍යවස්ථා මණ්ඩල මෙහෙයුම් කමිටුවේ අතුරු වාර්තාව ප්‍රතික්ෂේප කරන බව උතුර පළාත් ප්‍රධාන අමාත්‍ය සී.වී.විග්නේෂ්වරන්ගේ සම සභාපතීත්වයෙන් යුත් දෙමළ ජනතා සභාව පවසනවා.\nනිවේදනයක් නිකුත් කරමින් ඔවුන් පෙන්වා දෙන්නේ නව ව්‍යවස්ථාව සිංහල බෞද්ධ මතයට වැඩි නැඹුරුවක් සහිතව සකස් කර ඇති බවයි.\nව්‍යවස්ථාව සකස් කිරීමට පෙර දෙමළ ජනතාවගේ ගැටලූවට ලබාදෙන විසඳුම රජය පැහැදිලිව ප්‍රකාශ කළ යුතු බවත්, අනතුරුව එය ව්‍යවස්ථාවට ඇතුළත් කළ යුතු බවත් අදාළ නිවේදනයේ දැක්වෙනවා.\nඑළිදැක්වූ අතුරු වාර්තාව මගින් සියල්ලන් ශ්‍රී ලාංකිකයන් ලෙස පමණක් දක්වා ඇති බව පවසන දෙමළ ජනතා සභාව, දෙමළ ජනතාවගේ අයිතිවාසිකම් පිළිගැනීමට ලක් කර නොමැති බවයි ප්‍රකාශ කර ඇත්තේ.\nඑම නිසා දෙමළ ජනතාව වෙනම කොටසක් ලෙස සලකා නව ව්‍යවස්ථාව සකස් කළ යුතු බව ඔවුන්ගේ අදහසයි.\nදෙමළ ජනතාවගේ ස්වෛරීභාවය තුළින් මෙම ගැටලූවට විසඳුම් සෙවීම තුළින් පමණක් මෙරට සාමය ඇති කළ හැකි බව පවසන දෙමළ ජනතා සභාව නව ව්‍යවස්ථාවක් සකස් කිරීමේ කාර්යයේදී ජාත්‍යන්තර ප්‍රජාවගේ මැදිහත්වීමක්ද අපේක්ෂා කරන බවයි එම නිවේදනය මගින් වැඩිදුරටත් දක්වා ඇත්තේ.",
       "URL": "https://www.hirunews.lk/172498/දෙමළ-ජනතා-සභාව-වෙනම-සැළකිල්ලක්-අපේක්ෂාවෙන්",
       "Category": "Local News",
       "Parent URL": "https://www.hirunews.lk/local-news.php?pageID=4289"
}