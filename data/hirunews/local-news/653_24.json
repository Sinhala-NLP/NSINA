{
       "Source": "hirunews",
       "Timestamp": "Tuesday, 20 December 2022 - 20:49",
       "Headline": "ෂාෆ්ටර්ගේ බිරිඳගෙන් රහස් පොලිසියට අදත් ප්‍රකාශයක්",
       "News Content": "ප්‍රකට ව්‍යාපාරිකයෙකු වූ දිනේෂ් ෂාෆ්ටර් බොරැල්ල සුසාන භූමියට ගෙන්වා ඝාතනය කර ඇත්තේ ඔහුගේ සමීපතමයෙකුගේ සැලසුමකට අනුව බවට ඒ සම්බන්ධ විමර්ශන සිදුකරන නිලධාරින්ට සැකයක් මතුව තිබෙනවා.\nඅපරාධ පරීක්ෂණ දෙපාර්තමේන්තුව අද (20) දිනයේදීත් ජනශක්ති සමාගමේ අධ්‍යක්ෂ දිනේෂ් ෂාෆ්ටර්ගේ ඝාතනය සම්බන්ධයෙන් ඔහුගේ බිරිඳගෙන් ප්‍රකාශ සටහන් කර ගත්තා.\nඊයේ දිනයේදීත් එම නිලධාරින් විසින් ඇයගෙන් පැය 4 කට ආසන්න කාලයක් ප්‍රකාශ සටහන් කර ගෙන තිබුණා.\nමේ අතර පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව ප්‍රකාශ කළේ දිනේෂ් ෂාෆ්ටර්ගේ නිවසේ සේවය කරන පුද්ගලයින්ගෙන්ද අද ප්‍රකාශ සටහන් කර ගත් බවයි.\nඑමෙන්ම අපරාධ පරීක්ෂණ දෙපාර්තමේන්තුව පමණක් මේ වනවිට 32 කට වැඩි පිරිසකගෙන් ප්‍රකාශ සටහන් කරගෙන තිබෙනවා.\nදිනේෂ් ෂාෆ්ටර්ගේ රථය මල්පාරේ සිට බොරැල්ල කනත්තට පැමිණීමට පෙර මළලසේකර මාවතේ පිහිටි අවන්හලක නතර කර ඇති බවට ද තොරතුරු වාර්තා වනවා.\nවිමර්ශන නිලධාරින් ලබාගෙන ඇති සී.සී.ටී.වී දර්ශන අනුව පෙනී ගොස් ඇත්තේ ෂාෆ්ටර් සිය මෝටර් රථයෙන් බොරැල්ල කනත්තට පැමිණ ඇත්තේ තනිව බවයි.\nඔහුගේ සමීපතමයන්ගේ පෙර සහ පසු හැසිරීම් මේ වනවිට දැඩි ලෙස නිරීක්ෂණය කරමින් ඔවුන්ගේ දුරකථන ජාල පරීක්ෂාවකට ද අපරාධ පරීක්ෂණ දෙපාර්තමේන්තුව මේ වනවිට යොමුවී ඇති බව සඳහන්.\nඝාතනය සම්බන්ධයෙන් විමර්ශන සිදුකරන උසස් නිලධාරියෙකු ප්‍රකාශ කළේ කොළඹ - මල්පාරේ පිහිටි නිවසේ සිට බොරැල්ල කනත්ත දක්වා මෝටර් රථය ගමන් කිරීමේදී ෂාෆ්ටර් කෙටි ආහාර අලෙවිකරන අවන්හලක මෙලෙස නතර කර ඇති බවයි.\nඒ අනුව කොළඹ මල්පාර නිවසේ සිට අදාළ අවන්හල පිහිටි මළලසේකර මාවත දක්වා පැමිණ පසුව ඔහු බොරැල්ල සුසාන භූමිය දක්වා ගොස් ඇති බවයි හෙළි වී ඇත්තේ.\nමේ අතර, නිලධාරින් පවසන්නේ ඝාතනය සම්බන්ධයෙන් මේ වනවිට සාර්ථක තොරතුරු රැසක් ලැබී ඇති හෙයින් ඉදිරි දින කිහිපයේදී දිනේෂ් ෂාෆ්ටර්ගේ ඝාතන අභිරහස හෙළි කර ගත හැකි බවයි.",
       "URL": "https://www.hirunews.lk/323152/ෂාෆ්ටර්ගේ-බිරිඳගෙන්-රහස්-පොලිසියට-අදත්-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=653"
}