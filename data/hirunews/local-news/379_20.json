{
       "Source": "hirunews",
       "Timestamp": "Sunday, 30 April 2023 - 14:02",
       "Headline": "ගැටුම්වලට මැදිවූ ශ්‍රී ලාංකිකයන් 18ක් සූඩානයෙන් පිටවීම ප්‍රතික්ෂේප කරයි (වීඩියෝ)",
       "News Content": "සුඩානයේ ගැටුම්වලට මැදිව සිරව සිටින ශ්‍රී ලාංකිකයන් 18 දෙනෙකු මෙරටට පැමිණීම ප්‍රතික්ෂේප කර ඇතැයි වාර්තාවනවා.\nහිරු ප්‍රවෘත්ති අංශය කළ විමසීමකදී විදේශ අමාත්‍ය අලි සබ්රි සඳහන් කළේ සිය රැකියා අහිමිවෙතැයි පවතින බිය සහ තවත් හේතු කිහිපයක් මත ඔවුන් මෙලෙස පැමිණීම ප්‍රතික්ෂේප කරන බවයි.\nඑමෙන්ම ගැටුම්වලට මැදිවී සිටියදී මුදාගත් තවත් ශ්‍රී ලාංකිකයන් 16 දෙනෙකු පෝට් සුඩාන් නගරයේ රැඳී සිටින්නේ සෞදි අරාබියට පැමිණ එතැන් සිට ශ්‍රී ලංකාවට පැමිණීමේ අපේක්ෂාවෙන්.\nඊයේ (29) දින මෙලෙස මුදාගත් තවත් හයදෙනෙකු සෞදිය වෙත පැමිණ තිබුණා. සෞදි රජය සමඟ එක්ව කළ මෙහෙයුම්වලදී මුදාගත් ශ්‍රී ලාංකිකයන් 14 දෙනෙකු ඊයේ දිවයිනට පැමිණි බවයි විදේශ අමාත්‍යාංශය සඳහන් කළේ.\nඅප්‍රේල් 15 වනදා සිට සුඩාන හමුදා රජය සහ ආර්.එස්.එෆ් හමුදා කල්ලිය අතර, බල අරගලය හේතුවෙන් ඇතිවූ ගැටුම් නිසා සිවිල් ජනතාව ඇතුලු 512 දෙනෙකු ජීවිතක්ෂයට පත්ව ඇති අතර, 4200 කට අධික පිරිසක් තුවාල ලබා තිබෙනවා.",
       "URL": "https://www.hirunews.lk/333857/ගැටුම්වලට-මැදිවූ-ශ්‍රී-ලාංකිකයන්-18ක්-සූඩානයෙන්-පිටවීම-ප්‍රතික්ෂේප-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=379"
}