{
       "Source": "hirunews",
       "Timestamp": "Sunday, 07 May 2017 - 13:02",
       "Headline": "වන ජීවී ඇමති සියලු අලි කැඳවයි",
       "News Content": "නඩු කටයුතු හේතුවෙන් වනජීවී භාරයේ සිටින අලි ඇතුන්ට නිසි සත්කාර නොලැබෙන බවට හීලෑ අලි ඇතුන් සුරැකීමේ සංවිධානය චෝදනා කරනවා.\nඑහි ජාතික සංවිධායක පූජ්‍ය මාගල්කන්දේ සුදත්ත හිමියන් ප්‍රවෘත්ති සාකච්ඡාකට එක්වෙමින් සඳහන් කළේ කතරගම දේවාලය භාරයේ සිටි සමාධි ඇතින්නද වනජීවී අමාත්‍යාංශයේ අධීක්ෂණය යටතේ පින්නවල අලි අනාථාගාරයේ රඳවා සිටින අතර නිසි සත්කාර  නොලැබෙන බවයි.\nමේ චෝදනාව සම්බන්ධයෙන් තිරසාර සංවර්ධන සහ වනජීවී අමාත්‍ය ගාමිණී ජයවික්‍රම පෙරේරාගෙන් විමසීමක් කළා.\nඑහිදී අමාත්‍යවරයා සඳහන් කළේ නඩු කටයුතු හේතුවෙන් වනජීවී භාරයේ සිටින අලි ඇතුන්ට සිදුකරන සත්කාරවල අඩුකිරීමක් සිදුකර නොමැති බවයි.\nඑමෙන්ම කිසිදු හේතුවක් මත නඩු කටයුතු අවසන් වනතුරු එම අලි ඇතුන් යළි භාර නොදෙන බවද අමාත්‍යවරයා අවධාරණය කළා.\nඑහිදී අමාත්‍යවරයා වැඩිදුරටත් සඳහන් කළේ දිවයින පුරා සිටින සියලු අලි ඇතුන්ගේ හිමිකරුවන් ලබන මාසයේ කැඳවීමට බලාපොරොත්තු වන බවයි.",
       "URL": "https://www.hirunews.lk/160791/වන-ජීවී-ඇමති-සියලු-අලි-කැඳවයි",
       "Category": "Local News",
       "Parent URL": "https://www.hirunews.lk/local-news.php?pageID=4529"
}