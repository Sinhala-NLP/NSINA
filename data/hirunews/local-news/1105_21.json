{
       "Source": "hirunews",
       "Timestamp": "Friday, 10 June 2022 - 12:58",
       "Headline": "හිටපු අගමැති මහින්ද ඇතුළු පිරිසකට එරෙහි පෙත්සම සලකා බැලීම ජූලි හතර",
       "News Content": "හිටපු අග්‍රාමාත්‍ය මහින්ද රාජපක්ෂ ඇතුළු පිරිසකට එරෙහි ව ගොනුකර ඇති මූලික අයිතිවාසිකම් පෙත්සම සලකා බැලීම සඳහා ලබන මස 4 වනදා කැඳවන ලෙස ශ්‍රේෂ්ඨාධිකරණය නියම කළා.\nඒ, රජයේ අකාර්යක්ෂම ආර්ථික කළමනාකරණය හා අදූරදර්ශී තීරණ හේතුවෙන් වර්තමානයේ රට තුළ ආර්ථික අර්බුදයක් හා දරාගත නො හැකි උද්ධමනයක් නිර්මාණය කිරීම තුළින් මූලික මිනිස් අයිතිවාසිකම් උල්ලංඝනය වී ඇති බවට පවසමින් ගොනු කර ඇති පෙත්සම අද කැඳවූ අවස්ථාවේදියි.\nආචාර්ය මහීම් මෙන්ඩිස් ඇතුළු විවෘත විශ්වවිද්‍යාලයේ කථිකාචාර්යවරු තුන්දෙනෙකු විසින් මෙම පෙත්සම ගොනුකර තිබෙනවා.\nපෙත්සම අද කැඳවනු ලැබුවේ අගවිනිසුරු ජයන්ත ජයසූරිය, බුවනෙක අලු‍විහාරේ, ප්‍රියන්ත ජයවර්ධන, විජිත් මළල්ගොඩ සහ එල්. ටී. බී. දෙහිදෙණිය යන පංච පුද්ගල ශ්‍රේෂ්ඨාධිකරණ විනිසුරු මඩුල්ල ඉදිරියේයි.\nහිටපු අග්‍රාමාත්‍යවරයාට අමතරව හිටපු මුදල් අමාත්‍යවරුන් වන බැසිල් රාජපක්ෂ, අලි සබ්රි, හිටපු මහබැංකු අධිපති අජිත් නිවාඩ් කබ්රාල් ඇතුළු 39 දෙනෙකු මෙහි වගඋත්තරකරුවන් ලෙස නම් කර තිබෙනවා.",
       "URL": "https://www.hirunews.lk/306732/හිටපු-අගමැති-මහින්ද-ඇතුළු-පිරිසකට-එරෙහි-පෙත්සම-සලකා-බැලීම-ජූලි-හතර",
       "Category": "Local News",
       "Parent URL": "https://www.hirunews.lk/local-news.php?pageID=1105"
}