{
       "Source": "hirunews",
       "Timestamp": "Sunday, 15 May 2022 - 8:31",
       "Headline": "ඇමති ප්‍රසන්නගේ සහ ප්‍රා.ස. මන්ත්‍රීන්ගේ නිවාසවලට පහරදුන් පහක් රිමාන්ඩ් (වීඩියෝ)",
       "News Content": "අමාත්‍ය ප්‍රසන්න රණතුංගගේ සහ තවත් ප්‍රාදේශීය සභා මන්ත්‍රීවරුන් කිහිප දෙනෙකුගේ නිවාස සහ දේපළ ගිනි තබා හානි කිරීම සම්බන්ධයෙන් අත්අඩංගුවට ගත් සැකකරුවන් 05 දෙනෙකු ලබන 18 වැනිදා දක්වා රක්ෂිත බන්ධනාගාරගත කර තිබෙනවා.\nඒ, ඔවුන් ගම්පහ වැඩබලන මහේස්ත්‍රාත් ඉන්ද්‍රානි අත්තනායක හමුවට ඊයේ (14) ඉදිරිපත් කළ අවස්ථාවේදීයි.\nමෙලෙස අත්අඩංගුවට ගෙන රක්ෂිත බන්ධනාගාරගත කෙරුණේ උඩුගම්පොල, කෙහෙල්බද්දර, වීදියවත්ත සහ මදුරුවිට යන ප්‍රදේශවල පදිංචිකරුවන් පිරිසක්.\nමේ අතර, රට තුළ පසුගිය 09 වනදා ඇතිවූ කළහකාරී තත්වය අතරතුර හිටපු අමාත්‍ය මහින්දානන්ද අලුත්ගමගේගේ නාවලපිටිය පිහිටි කාර්යාලයට පහරදුන් සැකකරුවන් සිව් දෙනෙකුද අත්අඩංගුවට ගනු ලැබුවා.\nඒ, හිටපු අමාත්‍ය මහින්දානන්ද අලුත්ගමගේගේ පෞද්ගලික ලේකම්වරයා විසින් සැකකරුවන් 16 දෙනෙකු සම්බන්ධයෙන් නාවලපිටිය පොලීසිය වෙත කල පැමිණිල්ලකට අනුව සිදුකල විමර්ශනයකදීයි.\nකෙසේ වෙතත් එම සැකකරුවන් ඊයේ නාවලපිටිය මහේස්ත්‍රාත් නිලන්ත විමලවීර වෙත ඉදිරිපත් කිරීමෙන් පසු ඔවුන් රුපියල් ලක්ෂයක් බැගින් වූ පුද්ගලික ශරීර ඇප මත මුදා හැර තිබෙනවා.\nඑමෙන්ම හිටපු අමාත්‍යවරුන් වන එස්.එම් චන්ද්‍රසේන, චන්න ජයසුමන සහ රාජ්‍ය අමාත්‍ය දුමින්ද දිසානායකගේ නිවෙස්වලට පහර දී අලාභ හානි සිදුකිරීම් සම්බන්ධයෙන් තවත් සැකකරුවන් සිව් දෙනෙකු අත්අඩංගුවට ගනු ලැබුවා.",
       "URL": "https://www.hirunews.lk/304379/ඇමති-ප්‍රසන්නගේ-සහ-ප්‍රා-ස-මන්ත්‍රීන්ගේ-නිවාසවලට-පහරදුන්-පහක්-රිමාන්ඩ්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1168"
}