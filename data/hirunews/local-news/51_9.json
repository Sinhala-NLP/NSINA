{
       "Source": "hirunews",
       "Timestamp": "Tuesday, 05 September 2023 - 10:31",
       "Headline": "තොප්පිගල ඩෝසර් කරයි - යාල ප්‍රේරක කලාපයේත් වන සංහාරයක්",
       "News Content": "මඩකළපුව - තොප්පිගල, වඩමුණේ, උත්තුචේන යන රක්ෂිතවල, පුරාවස්තු කිසියම් පිරිසක් විසින් ඩෝසර් කර දමා මහා වන විනාශයක් සිදු කරන බවට පරිසරවේදීන් සහ ප්‍රදේශයේ ගොවි සංවිධාන චෝදනා කරනවා.\nතිස් දෙනකුගෙන් පමණ සමන්විත කණ්ඩායමක් එම රක්ෂිත තුනේ අක්කර 1,500 කට ආසන්න ප්‍රදේශයක් සම්පූර්ණයෙන් වනසා ඇතැයි ද වාර්තා වෙනවා.\nඔවුන් එහි වී වගා කිරීමට යැයි පවසා රක්‍ෂිතය දිවා රාත්‍රී ඩෝසර් කරමින් ඇති අතර, එම රක්ෂිතවල සිටින වන අලින් ඇතුළු සතුන්, ගම්වැදීමට පටන්ගෙන ඇති බව ද උත්තුචේන ගම්වැසියන් ප්‍රකාශ කළා.\nමේ අතර, ලෝක බැංකුවේ ණය ආධාර අවභාවිතා කරමින් යාල වනෝද්‍යානයට යාබද වන සංරක්ෂක ප්‍රේරක කලාපයේ වැවක් ප්‍රතිසංකරණය කරන මුවාවෙන් විශාල වන විනාශයක් සිදුවන බව ගොවීන් චෝදනා කරනවා.\nදේශගුණ සුහුරු ව්‍යාපාරය යටතේ යාල වන සංරක්ෂක කලාපයේ පිහිටි කුඩා වැවක් වන කරපුඩංගේ වැව ඇතුළු කුඩා වැව් කිහිපයක ප්‍රතිසංස්කරණ කටයුතු මේ වන විට ආරම්භ කර තිබෙනවා.\nකෙසේ වෙතත් ගොවීන් චෝදනා කළේ එම ප්‍රතිසංස්කරණ මුවාවෙන් බැකෝ යන්ත්‍ර යොදාගනිමින් වන සංහාරයක් සිදු කරන බවයි.\nමේ සම්බන්ධයෙන් හිරු ප්‍රවෘත්ති අංශය තිස්සමහාරාම වන සංරක්ෂණ දෙපාර්තමේන්තුවේ විමසීමක් සිදු කළ අතර එහි උසස් නිලධාරියකු සඳහන් කළේ මේ සම්බන්ධයෙන් තමන් දැනුවත් අතර අදාළ කොන්ත්‍රාත් සමාගමට වැවේ සංවර්ධන කටයුතු තාවකාලිකව නතර කරන ලෙස දන්වා ඇති බවයි.",
       "URL": "https://www.hirunews.lk/347205/තොප්පිගල-ඩෝසර්-කරයි-යාල-ප්‍රේරක-කලාපයේත්-වන-සංහාරයක්",
       "Category": "Local News",
       "Parent URL": "https://www.hirunews.lk/local-news.php?pageID=51"
}