{
       "Source": "hirunews",
       "Timestamp": "Thursday, 11 February 2021 - 13:50",
       "Headline": "25වන දිනටත් ක්‍රියාත්මක සුරියවැව වල්සපුගල ගොවීන් සත්‍යග්‍රහය (වීඩියෝ)",
       "News Content": "අදට දින 25ක් සපිරෙන සුරියවැව වල්සපුගල ගොවීන් ආරම්භ කළ සත්‍යග්‍රහය ඊයේ නවමුහුණුවරක් ගත්තා.\nඒ තම ගැටලුවලට කඩිනම් විසඳුම් ලබා දෙන ලෙසට බලකරමින් ඔවුන් පන්දම්පාලියක් පැවැත්වීම හේතුවෙන්.\nහම්බන්තොට යොජිත වන අලි කලමනාකරණ රක්ෂිතය ගැසට් කිරීම ඇතුළු ඉල්ලීම් කිහිපයක් මුල්කරගනිමින් සුරියවැව වල්සපුගල දී ගොවීන් පිරිසක් ආරම්භ කළ සත්‍යග්‍රහයේ 25 වැනි දිනය අදයි.\nඊයේ රාත්‍රියේ දී ගොවීන් එම ස්ථානයේදී පන්දම්පාලියක් පවත්වමින් බලධාරීන්ට බලකර සිටියේ තම ගැටලුවලට කඩිනමින් විසඳුම් ලබා දෙන ලෙසයි.\nමේ අතර, පොළොන්නරුව ජල ගැලුම් නිම්න ජාතික වනෝද්‍යානය තුළ පාරම්පරිකව ගොවිතැන් කරන ගොවීන්ට ඒ සඳහා වනජීවී නිලධාරීන් අවසර ලබා නොදීම හේතුවෙන් මතුව ඇති ගැටලු මෙතෙක් නිරාකරණය වී නැහැ.\nමේ හේතුවෙන් එම ගොවීන් සිය ගොවි බිම් අභියස අඛණ්ඩ සත්‍යග්‍රහයක් ඊයේ ආරම්භ කළා.\nඅද පෙරවුරුවේ එම ස්ථානයට පැමිණි ලංකාරපුර ප්‍රාදේශිය ලේකම් කාර්යාලයේ නියෝජිතයින් සත්‍යග්‍රහයේ නිරතවන ගොවීන්ට දන්වා ඇත්තේ මෙම ගැටලුව\nසම්බන්ධයෙන් පොළොන්නරුව වනජීවී කාර්යාලයට ලිඛිතව දැනුවත් කර ඇති බවයි.\nඑසේවුවද සත්‍යග්‍රහයේ නිරතවන ගොවීන්ගෙන් ඊට ප්‍රතිචාරයක් නොලැබුණු බව අප වාර්තාකරු සඳහන් කළා.\nඑම ස්ථානයට පැමිණි ලංකාරපුර ප්‍රාදේශිය ලේකම් කාර්යාලයේ නියෝජිතයින්ට ගොවීන් පවසා ඇත්තේ ලංකාපුර ප්‍රාදේශීය ලේකම්වරයා එම ස්ථානයට වහා\nගෙන්වන ලෙසයි.\nමේ අතර මුතුරාජවෙල කනිජතෙල් ගබඩා තොග පර්යන්තයේ සිට දිවයින පුරා තෙල් බෙදාහැරීමේ කටයුතුවල නියුතු පෞද්ගලික අංශයේ ලීටර් 33000 බවුසර් රථ සේවකයින් සහ සහයකයින් ගබඩා තොග පර්යන්තය ඉදිරිපිට අද මෙලෙස විරෝධතාවක නිරත වුණේ තමන්ට අවශ්‍ය පහසුකම් ලබාදෙන ලෙස ඉල්ලමින්.",
       "URL": "https://www.hirunews.lk/262307/25වන-දිනටත්-ක්‍රියාත්මක-සුරියවැව-වල්සපුගල-ගොවීන්-සත්‍යග්‍රහය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2154"
}