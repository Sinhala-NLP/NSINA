{
       "Source": "hirunews",
       "Timestamp": "Monday, 11 September 2023 - 12:22",
       "Headline": "සිංගප්පූරුවේ හෝටල් කාමරයකදී සිය බිරිය ඝාතනය කළැයි ශ්‍රී ලාංකිකයෙක් අත්අඩංගුවට",
       "News Content": "සිංගප්පූරුවේ කටොන්ග්හි හෝටල් කාමරයක තිබී පසුගිය සෙනසුරාදා (09) කාන්තාවකගේ මළසිරුරක් සොයා ගෙන ඇති අතර, ඇය ඝාතනය කිරීම සම්බන්ධයෙන් ඇයගේ ස්වාමි පුරුෂයා වන ශ්‍රී ලාංකිකයකු ඊයේ (11) අත්අඩංගුවට ගෙන තිබෙනවා.\n30 හැවිරිදි ඉෂාන් කෝට්ටගේ නමැති මෙම තරුණයාට චෝදනා එල්ලවුණේ සිංගප්පූරුවේ, නැගෙනහිර වෙරළ පාරේ පිහිටි Holiday Inn Express Katong Squareහිදී ඔහුගේ බිරිය වන 32 හැවිරිදි දියවින්නගේ සෙව්වන්දි මධුකා කුමාරි ඝාතනය කිරීම හේතුවෙන්.\nවිදෙස් මාධ්‍ය හෙළි කරන අන්දමට මෙම ඝාතනය සිදු වී ඇත්තේ පසුගිය සෙනසුරාදා (සැප්තැම්බර් 9) පෙරවරු 10.45 ත් සවස 4.42 ත් අතර කාලය තුළයි.\nමෙම ශ්‍රී ලාංකික පුද්ගලයාට අදාළ රාජ්‍ය අධිකරණයේ වීඩියෝ ලින්ක් හරහා චෝදනාව භාර දී තිබෙනවා.\nසතියක කාලයක් ඔහු රිමාන්ඩ් භාරයේ තබන ලෙසට නියෝග ලැබී තිබෙන බවයි විදෙස් මාධ්‍ය වැඩිදුරටත් වාර්තා කර ඇත්තේ.\nවිත්තිකරු නීතීඥවරයකු සම්බන්ධ කර ගැනීම සඳහා ශ්‍රී ලංකා මහ කොමසාරිස් කාර්යාලයට කතා කරන ලෙස භාෂා පරිවර්තකයකු මාර්ගයෙන් ඉල්ලා සිටි අතර ඔහුට නීතීඥවරයකු ලබා දෙන ලෙස රජයෙන් ඉල්ලා සිටි නමුත් මේ අවස්ථාවේදී කිසිවකු සමඟ සන්නිවේදනය කළ නොහැකි බව රජය දන්වා තිබෙනවා.\nසැප්තැම්බර් 18 වන දා ඔහු නැවත අධිකරණයට ඉදිරිපත් වනු ඇති.\nඑරට පොලිසිය පවසන ආකාරයට මෙම සිද්ධිය සිදු වී ඇත්තේ මෙසේයි;\nවිත්තිකරු පසුගිය සෙනසුරාදා i12, කටොන්ග් සාප්පු සංකීර්ණය අසල පිහිටි හෝටලයේ කාමරයක් තුළදී තම බිරිඳ ඝාතනය කර පසුව එදින සවස 5.05 ට පමණ මැරීන් පෙරඩ් පොලිස් මධ්‍යස්ථානයට ගොස් තමන් සිය බිරිය ඝාතනය කළ බව පොලිස් නිලධාරීන්ට දැනුම් දී තිබෙනවා.\nපසුව, පොලිසිය විසින් ඔහු අත්අඩංගුවට ගෙන ඇති අතර, පොලිසිය අදාළ හෝටල් කාමරයට ගොස් පරීක්ෂා කිරීමේදී එම කාන්තාව හෝටල් කාමරය තුළ කැපුම් තුවාලයක් සහිතව නිසලව වැටී සිටින අයුරු දැක ඇති අතර ඇය එම ස්ථානයේදීම මිය ගොස් සිටි බවයි පොලිසිය පවසන්නේ.\nසිද්ධියට යොදා ගත් බවට සැක කෙරෙන පිහියක් ද එම හෝටල් කාමරයේ තිබී පොලිසි භාරයට ගත් බවයි සඳහන් වන්නේ.\nවිදෙස් මාධ්‍ය වාර්තා කරන්නේ මෙම පුද්ගලයා වරදකරු වුවහොත් ඔහුට මරණීය දණ්ඩනයට මුහුණ දීමට සිදුවන බවයි..",
       "URL": "https://www.hirunews.lk/347909/සිංගප්පූරුවේ-හෝටල්-කාමරයකදී-සිය-බිරිය-ඝාතනය-කළැයි-ශ්‍රී-ලාංකිකයෙක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=38"
}