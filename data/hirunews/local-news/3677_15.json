{
       "Source": "hirunews",
       "Timestamp": "Sunday, 28 October 2018 - 18:00",
       "Headline": "නව අගමැති මහින්ද හෙට වැඩ භාරගනී",
       "News Content": "අග්‍රාමාත්‍ය ධුරයට පත් මහින්ද රාජපක්ෂ හෙට (29) පෙරවරු 10ට අග්‍රාමාත්‍ය කාර්යාලයේදී සිය ධුරයේ වැඩ භාර ගැනීමට නියමිත බව දේශපාලන ආරංචිමාර්ග පවසනවා.\nමේ අතර රට අර්බුදයකට පත්ව ඇති මොහොතක අග්‍රාමාත්‍ය ධුරය භාර ගන්නා ලෙස තමන්ට කළ ආරාධනය පිළිගත්තේ රට වෙනුවෙන් යුතුකම් හා වගකීම් ඉටු කිරීම සඳහා නිරන්තරයෙන් සූදානමින් සිටි නිසා බව අග්‍රාමාත්‍ය මහින්ද රාජපක්ෂ ප්‍රකාශ කළා.\nනව අග්‍රාමාත්‍යවරයා ලෙස දිවුරුම්දීමෙන් අනතුරුව ඓතිහාසික ශ්‍රී දළදා සමිඳුන් වැද පුදාගෙන ආශිර්වාද ලබා ගැනීම සඳහා මහින්ද රාජපක්ෂ අග්‍රාමාත්‍යවරයා අද (28) උදෑසන එහි ගොස් තිබුණා.\nදළදා සමිඳුන් වැද පුදා ගැනීමෙන් අනතුරුව අග්‍රාමාත්‍යවරයා මල්වතු සහ අස්ගිරි පාර්ශවයේ මහනාහිමිවරුන් බැහැදැක සුහද කතාබහක ද නිරත වූ බවයි එහි සිටි අප වාර්තාකරු සඳහන් කළේ.\nඅනතුරුව අග්‍රාමාත්‍ය මහින්ද රාජපක්ෂ ඇතුළු පිරිස ගැටඹේ විහාරස්ථානයට ද ගොස් තිබෙනවා.",
       "URL": "https://www.hirunews.lk/203116/නව-අගමැති-මහින්ද-හෙට-වැඩ-භාරගනී",
       "Category": "Local News",
       "Parent URL": "https://www.hirunews.lk/local-news.php?pageID=3677"
}