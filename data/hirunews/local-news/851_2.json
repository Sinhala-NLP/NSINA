{
       "Source": "hirunews",
       "Timestamp": "Thursday, 22 September 2022 - 20:08",
       "Headline": "ත්‍රිපෝෂ ගැන අලුත්ම අනාවරණයක් (වීඩියෝ)",
       "News Content": "ශ්‍රී ලංකා ත්‍රීපෝෂ සමාගම විසින් ගර්භණී මව්වරුන්ට ලබාදී ඇති නිෂ්පාදනවල තත්ත්වය සම්බන්ධයෙන් කිසිදු අනියත බියක් ඇතිකර නොගත යුතු බව එහි සභාපති දීප්ති කුලරත්න පවසනවා.\nරජයේ ප්‍රවෘත්ති දෙපාර්තමේන්තුවේ අද පැවති මාධ්‍ය හමුවකට එක්වෙමින් සභාපතිවරයා කියා සිටියේ නිසි ප්‍රමිතීන්ට අනුව සිය නිෂ්පාදන සිදුකරන බවයි.\nකුඩා දරුවන්ට මෙන්ම ගර්භණී හා කිරිදෙන මව්වරුන්ට ලබාදෙන ත්‍රීපෝෂවල පිලිකාකාරක ඇෆලටොක්සීන් අඩංගු බවට මහජන සෞඛ්‍ය පරික්ෂකවරුන්ගේ සංගමයේ සභාපති උපුල් රෝහණ පසුගියදා සිදුකළ ප්‍රකාශයත් සමඟ ඒ පිළිබඳව සමාජයේ කතාබහක් ඇති වුණා.\nමේ අතර, කොළඹ අද කැඳවා තිබූ මාධ්‍ය හමුවකදී ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමයේ උප සභාපති කේ.ඒ.පී.බොරලැස්ස කියා සිටියේ සභාපතිවරයා සිදුකළ ප්‍රකාශය සම්බන්ධයෙන් සංගමය තවදුරටත් පෙනී සිටින බවයි.\nමාස දෙකකට පමණ පෙර තම සමාගමේ නිෂ්පාදිත ත්‍රිපෝෂවල ඇෆ්ලටොක්සින් සංඝටකය වැඩි ප්‍රතිශතයක් පැවති බව ශ්‍රී ලංකා ත්‍රීපෝෂ සමාගමේ සභාපති දීප්ති කුලරත්න මහතා අද සඳහන් කළා.\nකෙසේවෙතත් ඒවා මව්වරුන්ට ලබා නොදුන් බවයි ඔහු සඳහන් කළේ.\nමේ අතර සෞඛ්‍ය අමාත්‍යවරයාද අද පාර්ලිමේන්තුවේදී ප්‍රකාශ කළේ ත්‍රී පෝෂ පිළිබද ප්‍රශ්නයක් ඇති බව තමන්ද පිළිගන්නා බවයි.\nසෞඛ්‍ය වෛද්‍ය නිලධාරී කාර්යාල මගින් ගර්භණී මව්වරුන්ට, කිරිදෙන මව්වරුන්ට හා දරුවන්ට ලබා දෙන ත්‍රීපෝෂ සාම්පල කිහිපයක ඇෆ්ලටොක්සින් නැමැති පිළිකාකාරකය අඩංගු බවට සමහජන සෞඛ්‍ය පරික්ෂකවරුන්ගේ සභාපති උපුල්\nරෝහණ මහතා ඉකුත් 20 වැනිදා සිදු කළ හෙළිදරව්ව සෞඛ්‍ය අමාත්‍ය කෙහෙළිය රඹුක්වැල්ල මහතා ඊයේ පාර්ලිමේන්තුවේදී ප්‍රතික්ෂේප කළා.\nකෙසේ වෙතත් ත්‍රීපෝෂවල ඇෆ්ලටොක්සීන් සීමාව ඉක්මවා අඩංගු බවට දත්ත ඇතුළත් පරික්ෂණ වාර්තා 6ක් අදාළ සෞඛ්‍ය අංශ වෙතින් අප වෙත යොමු කළ අතර ආහාර ආරක්ෂණ ඒකකයේ නියෝජ්‍ය අධ්‍යක්ෂවරයා ද ඒ බව සනාථ කරමින් සඳහන් කළේ ත්‍රීපෝෂවල ඇෆ්ලටොක්සින් අධිකව අඩංගු වූ බවට මීට මාස කිහිපයකට පෙර සිදු කළ පරික්ෂණවලදී තහවුරු වූ බවයි.\nමේ සම්බන්ධයෙන් සෞඛ්‍ය අමාත්‍ය කෙහෙළිය රඹුක්වැල්ල මහතාගෙන් අදත් පාර්ලිමේන්තුවේදී ප්‍රශ්න කෙරුණා.",
       "URL": "https://www.hirunews.lk/316062/ත්‍රිපෝෂ-ගැන-අලුත්ම-අනාවරණයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=851"
}