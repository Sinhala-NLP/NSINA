{
       "Source": "hirunews",
       "Timestamp": "Sunday, 12 February 2023 - 14:19",
       "Headline": "භූ කම්පනයෙන් අතුරුදන් වූ ශ්‍රී ලාංකික කතගේ සිරුර සොයාගැනේ (වීඩියෝ)",
       "News Content": "තුර්කියට හා සිරියාවට බලපෑ රික්ටර් මාපක 7.8ක ප්‍රබල භූ කම්පනයෙන් දින කිහිපයක සිට අතුරුදන් ව සිටි ශ්‍රී ලාංකික කාන්තාවගේ සිරුර සොයාගෙන තිබෙනවා.\nමීට ටික වේලාවකට (12) ඉහතදියි ඇයගේ සිරුර එරට ආරක්ෂක අංශ සහ විපතට පත් පිරිස ගලවා ගැනීමේ කණ්ඩායම් විසින් සොයාගනු ලැබුවේ.\nඑසේ හමු වූ කාන්තා මළසිරුර තම මවගේ බවට ඇයගේ දියණිය විසින් හඳුනාගනු ලැබූ බවත්, ඒ බව තහවුරු කළ බවත් වාර්තා වනවා.\nඇයගේ සිරුර ඇය නවාතැන්ගෙන සිටි නිවාස සංකීර්ණයේ සුන්බුන් ඉවත් කිරීමේ දී සොයාගෙන ඇති බවටයි වාර්තා වන්නේ.\nචන්ද්‍රිකා රාජපක්ෂ නම් ඇය නවාතැන්ගෙන සිටි ස්ථානයේ සුන්බුන් ඉවත් කිරීමේ කටයුතු ඊයේ ආරම්භ කළ අතර, එම ස්ථානයට ඇයගේ දියණිය ද පැමිණ තිබුණා.\nමෙම කාන්තාව තුර්කියට ගොස් ඇත්තේ මීට වසර 20කට පෙරයි.\nඇයගේ උපන් ගම ගලගෙදර ප්‍රදේශයේ වන අතර, මිය යනවිට ඇය 69 හැවිරිදි වියෙහි පසුවුණා.\nමෙම ඛේදවාචකය සම්බන්ධයෙන් තුර්කියේ පිහිටි ශ්‍රී ලංකා තානාපති කාර්යාල‍ය මියගිය කාන්තාවගේ දියණියට සහ පවුලේ සාමාජිකයින් වෙත සිය බලවත් ශෝකය පළ කර තිබෙනවා.",
       "URL": "https://www.hirunews.lk/327230/භූ-කම්පනයෙන්-අතුරුදන්-වූ-ශ්‍රී-ලාංකික-කතගේ-සිරුර-සොයාගැනේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=541"
}