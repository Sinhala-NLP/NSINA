{
       "Source": "hirunews",
       "Timestamp": "Thursday, 22 September 2022 - 19:17",
       "Headline": "ආර්ථික අර්බුදයෙන් වැඩිම පීඩාව දරුවන්ට",
       "News Content": "පාසල් ආපනශාලා කෑම වර්ගවල මිල ඉහළ යාම නිසා දරුවන් ආහාර ලබා නොගන්නා බැවින් පාසල් දරුවන් සඳහා සහනාධාර ලෙස පිටරටින් ලැබුණු සහල් කඩිනමින් ලබා දෙන ලෙසට අනුරාධපුර දිස්ත්‍රික් ආපනශාලා හිමියන් රජයෙන් ඉල්ලීමක් කරනවා.\nමේ අතර, ආහාර තිබෙන දිනයන්හිදී පමණක් දරුවන් පාසල් යවන බව අනුරාධපුර - බුලන්කුලම ප්‍රදේශයේ දරුවන් දෙදෙනෙකු සිටින මවක් අද හිරු ප්‍රවෘත්ති අංශයට ප්‍රකාශ කළා.\nඇය කියා සිටියේ තම දරුවන් උදේ ආහාර නොගෙන පාසලට යන විට ක්ලාන්ත තත්ත්වයන්ට මුහුණ දෙන අතර රජයෙන් මෙතෙක් කිසිදු ආධාරයක් නොලැබූ බවයි.\nඑවන් පසුබිමක අනුරාධපුර දිස්ත්‍රික්කයේ පාසල් කිහිපයක සිසුන් පෝෂණ ඌණතාවය හේතුවෙන් ක්ලාන්ත වී ඇඳ වැටෙන බවට අද ඇතැම් මාධ්‍ය වාර්තා අනාවරණ කර තිබුණා.\nඅනුරාධපුර දිස්ත්‍රික් ආපනශාලා හිමියන් අද මාධ්‍ය හමුවක් කැඳවමින් ප්‍රදේශයේ පාසල් දරුවන්ගේ පෝෂණ තත්ත්වය සම්බන්ධයෙන් අදහස් පළ කළා.\nමේ අතර, පාසලේදී තුළදී දිවා ආහාරයට කළටි පොල් මද රැගෙන ආ පුවත සම්බන්ධයෙන් මිනුවන්ගොඩ කලාප අධ්‍යාපන කාර්යාලය විසින් අද කරුණු පැහැදිලි කිරීමක් සිදුකළා.\nමිනුවන්ගොඩ අධ්‍යාපන කලාපයේ කනිෂ්ඨ ද්වීතියික පාසලක 9 වන ශ්‍රේණියේ ඉගෙනුම ලබන ශිෂ්‍ය නායිකාවක පොල් මඳ රැගෙන ආ බවට පුවතක් වාර්තා වී තිබුණා.\nමේ පිළිබදව ඊයේ හිරු පුවත් තුළින් අප කරුණු අනාවරණය කළ අතර, ඉන් අනතුරුව අදාළ පාසලේ ගුරුවරයෙකුට විවිධ පාර්ශව වලින් බලපෑම් ද එල්ල වී ඇති බවද අප වෙත අනාවරණය වුණා.\nඑවන් පසුබිමක මිනුවන්ගොඩ කලාප අධ්‍යාපන අධ්‍යක්ෂක ඊ.ඩබ්ලිව්.ආර්. පෙරේරා මෙම පුවත සම්බන්ධයෙන් නිවේදනයක් නිකුත් කරමින් සඳහන් කළේ සිය අධ්‍යාපන කලාපයේ කිසිදු පාසලක එවැනි සිදුවීමක් වාර්තා වී නොමැති බවයි.\nදිවා ආහාරය සඳහා පොල් මඳ ආහාරයට ගැනීම සම්බන්ධයෙන් තමන් සොයා බැලීමක්ද කළ බවයි ඔහු විසින් නිකුත් කළ නිවේදනයේ වැඩිදුරටත් සඳහන් වන්නේ.\nපවත්නා ආර්ථික අර්බුදය හේතුවෙන් වැඩිම පීඩාවට පත්ව සිටින්නේ මෙරට දරුවන් බවට ළමයින් සඳහා වන පාර්ලිමේන්තු සංසදය පවසනවා. එම සංසදය ඊයේ පාර්ලිමේන්තුවේදී ප්‍රථම වරට රැස්වුයේ එහි සභාපති පාර්ලිමේන්තු මන්ත්‍රීනි රෝහීනි කවිරත්නගේ ප්‍රධානත්වයෙන්. එහිදී වර්තමාන තත්ත්වය හමුවේ දරුවන් මුහුණ පා ඇති ගැටළු සහ ඊට විසඳුම් සෙවිම සම්බන්ධයෙන් දිර්ඝ ලෙස සාකච්ඡා කර තිබෙනවා.",
       "URL": "https://www.hirunews.lk/316057/ආර්ථික-අර්බුදයෙන්-වැඩිම-පීඩාව-දරුවන්ට",
       "Category": "Local News",
       "Parent URL": "https://www.hirunews.lk/local-news.php?pageID=851"
}