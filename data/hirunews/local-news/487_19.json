{
       "Source": "hirunews",
       "Timestamp": "Thursday, 09 March 2023 - 14:15",
       "Headline": "වී අස්වනුවලට සාධාරණ මිලක් ඉල්ලා ප්‍රදේශ රැසක ගොවීන් විරෝධතාවයක (වීඩියෝ)",
       "News Content": "මහ කන්නයේ වී අස්වැන්න නෙළා අවසන් වුවද තවමත් ඊට සාධාරණ මිලක් නොලැබෙන බවට දිවයිනේ බොහෝ ප්‍රදේශවල ගොවීන් මැසිවිලි නගනවා.\nගොවීන් ඉල්ලා සිටින්නේ වී කිලෝවක් සඳහා රුපියල් 140ක මිලක් වත් ලැබිය යුතු බවයි.\nඑමෙන්ම පොළොන්නරුව දිස්ත්‍රික් ඒකාබද්ධ ගොවි සංවිධානයේ ගොවීන් පිරිසක් විරෝධතා පුවරු ප්‍රදර්ශනය කරමින් පොලොන්නරුව රෝහල හංදියේ සිට හබරණ පොලොන්නරුව ප්‍රධාන මාර්ගයේ විරෝධතාවේ නිරත වූයේ සිය වී අස්වනුවලට සාධාරණ මිලක් ඉල්ලමින්.\nමේ අතර පොළොන්නරුව කිරිමැටිපිටිය සහ මින්නේරිය දම්සෝපුර ප්‍රදේශවල වී ගොවීන්ද සිය අස්වැන්නට නිසි මිලක් ලබා දෙන්නැයි රජයෙන් ඉල්ලා සිටිනවා.\nඅස්වනු නෙලීම ආරම්භ වීමත් සමග වී මිළ ඉතා විශාල ලෙස පහළ බැසීම හේතුවෙන් ගොවීන් දැඩි දුෂ්කරතාවට පත්ව සිටින්නේ පෞද්ගලික වී මෝල් හිමියන් වී කිලෝවක් රුපියල් 70ක් 80ක් වැනි ඉතා අඩු මිළකට මිළදී ගැනීම හමුවේයි.\nඅස්වනු නෙලීම සදහා විශාල මුදලක් වැය කිරීමට සිදුව තිබූ පසුබිමක තමන් මේ වනවිට දැඩි අපහසුතාවට පත්ව ඇති බවයි ගොවීන් පවසන්නේ.\nතවද කෘෂිකර්ම අමාත්‍යාංශය යටතේ ක්‍රියාත්මක වන කුඩා පරිමාණ කෘෂි ව්‍යාපාර සහභාගිත්ව වැඩසටහන මගින් අනුරාධපුර, මොණරාගල, බදුල්ල යන දිස්ත්‍රික්කවල බඩ ඉරිඟු ගොවීන් පන්දහසක් සඳහා කෘෂිකර්ම අමාත්‍ය මහින්ද\nඅමරවීරගේ ප්‍රධානත්වයෙන් රුපියල් මිලියන 418ක් වටිනා කෘෂි උපකරණ ලබා දීම කෘෂිකර්ම අමාත්‍යාංශ පරිශ්‍රයේ දී සිදුකෙරුණා.\nමේ අතර පොහොර හා ඉන්ධන මිල ඉහළ යාම, සේවක වැටුප් ඉහළ යාම වැනි හේතුන් මත ප්‍රදේශ කිහිපයක අන්නාසි වගාකරුවන් දුෂ්කරතාවට පත්ව සිටිනවා.\nඔවුන් පවසන්නේ අන්නාසි වගාකිරීමට වැයවන පිරිවැය ඉහළ ගොස් තිබුණද සිය අස්වනු සාධාරණ මිලකට අලෙවි කර ගැනීමට නොහැකි තත්ත්වයක් උද්ගතව ඇති බවයි.\nමේ හේතුවෙන් බොහෝ පිරිසක් මේ වනවිට අන්නාසි වගාවෙන් ඉවත්ව සිටිනවා.",
       "URL": "https://www.hirunews.lk/329440/වී-අස්වනුවලට-සාධාරණ-මිලක්-ඉල්ලා-ප්‍රදේශ-රැසක-ගොවීන්-විරෝධතාවයක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=487"
}