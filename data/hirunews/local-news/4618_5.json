{
       "Source": "hirunews",
       "Timestamp": "Sunday, 12 March 2017 - 19:02",
       "Headline": "ඩෙංගු වැළදී මිය ගිය ගැබිණි කාන්තාවගේ දේහය රැගෙන ඥාතීන් කළුබෝවිල රෝහල ඉදිරිපිට විරෝධතාවක",
       "News Content": "ඩෙංගු උණ වැළඳී කළුබෝවිල රෝහලට ඇතුළත් කළ පස් මස් ගැබිණි කාන්තාවක් මිය යාමේ සිද්ධියට විරෝධය පළ කරමින් ඇයගේ ඥාතීන් අද එම රෝහල ඉදිරිපිට විරෝධතාවක නිරත වුණා.\nමෙම කාන්තාවගේ අවසන් කටයුතු අද පස්වරුවේ සිදුකෙරුණු අතර, ඒ සඳහා දේහය සුසාන භූමිය වෙත රැගෙන යන අතරතුර කළුබෝවිල රෝහල ඉදිරිපිට දේහය තැන්පත් කර ඥාතීන් විරෝධතාවයේ නිරත වූ බවයි එහි සිටි හිරු වාර්තාකරු සදහන් කළේ.\nඑහිදී ඥාතීන් රෝහල් බලධාරීන්ට චෝදනා කළේ නිසි ප්‍රතිකාර ලබානොදීම හේතුවෙන් මෙම මරණය සිදුව ඇති බවටයි.\nදිල්කි දිල්ෂානි නන්දසේන නමැති 22 හැවිරිදි මෙම ගැබිණි කාන්තාව උණ රෝගයක් හේතුවෙන් කළුබෝවිල රෝහලට ඇතුළත් කර තිබුණේ පසුගිය පෙබරවාරි මස 28 වන දායි.\nඑහිදී සිදුකළ රුධිර පරීක්ෂාවෙන් ඇයට ඩෙංගු රෝගය වැළඳී ඇති බව වෛද්‍යවරුන් නිර්දේශ කර තිබුණා.\nකෙසේ වෙතත් රෝහලෙන් ඇයට කිසිදු ප්‍රතිකාරයක් සිදුකර නොමැති බවයි ඇයගේ සැමියා ප්‍රකාශ කළේ.\nඅධික උණ තත්ත්වය හේතුවෙන් දිල්කි දැඩි වේදනාවෙන් ප්‍රතිකාර ඉල්ලා සිටියත් ඇතැම් අවස්ථාවලදී හෙදියන් සහ ඇතැම් වෛද්‍යවරුන් ඒ පිළිබඳ කිසිදු අවධානයක් යොමු නොකළ බවට ද ඔහු චෝදනා කළා.\nඅසාධ්‍ය තත්ත්වයෙන් පසුවූ ඇය පසුගිය තුන්වනදා අංගොඩ උණ රෝහලට මාරුකර යැවුණු අතර, ඊට දින හයකට පසුවයි දිල්කි මිය ගියේ.\nඇයගේ සැමියා වන ලක්ෂිත රණසිංහ බිරිඳගේ මරණය සම්බන්ධයෙන් අපක්ෂපාතී පරීක්ෂණයක් පවත්වන ලෙසට  රෝහල් පරිපාලනයෙන් ඉල්ලා සිටියා.\nමේ පිළිබඳව හිරු ප්‍රවෘත්ති අංශය කළුබෝවිල රෝහලේ අධ්‍යක්‍ෂ වෛද්‍ය අසේල ගුණරත්නගෙන් විමසීමක් කළා.\nඔහු කියා සිටියේ් මියගිය දිල්කිගේ ස්වාමියා රෝහලෙන් කළ ඉල්ලීමකට අනුව පරීක්ෂණයක් පැවැත්වීම සඳහා සියලූ තොරතුරු හෙට දින  සෞඛ්‍ය අමාත්‍යාංශය වෙත යොමුකරන බවයි.",
       "URL": "https://www.hirunews.lk/156687/ඩෙංගු-වැළදී-මිය-ගිය-ගැබිණි-කාන්තාවගේ-දේහය-රැගෙන-ඥාතීන්-කළුබෝවිල-රෝහල-ඉදිරිපිට-විරෝධතාවක",
       "Category": "Local News",
       "Parent URL": "https://www.hirunews.lk/local-news.php?pageID=4618"
}