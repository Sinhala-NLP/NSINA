{
       "Source": "hirunews",
       "Timestamp": "Sunday, 22 May 2022 - 11:25",
       "Headline": "වඳුරු උණ වසංගතය ලොව පුරා පැතිරීමේ අවදානමක් - චන්දිම ජීවන්දරගෙන් සහතිකයක්",
       "News Content": "වඳුරු උණ වෛරස් රෝගය සඳහා නිශ්චිත ප්‍රතිවෛරස ඖෂධ පවතින අතර, ඒ පිළිබඳ ප්‍රබල විශ්වාසයක් තැබිය හැකි බව ශ්‍රී ජයවර්ධනපුර විශ්වවිද්‍යාලයේ ආසාත්මිකතා, ප්‍රතිශක්ති විද්‍යා හා සෛල ජෛව විද්‍යා ආයතනයේ අධ්‍යක්ෂ ආචාර්ය චන්දිම ජීවන්දර පවසනවා.\nඑමෙන්ම වසූරිය එන්නත ලබා ඇති වයස අවුරුදු 45 ට වැඩි ජනගහනයට රෝගයෙන් පාර්ශ්වීය ප්‍රතිශක්තියක් පවතින බවයි ඔහු පෙන්වා දෙන්නේ.\nවර්තමාන තත්වවලට අනුව වඳුරු උණ වෛරස් රෝගය, වාතය මගින් ස්වසන පද්ධතිය හරහා පැතිරෙන තරම් ශීඝ්‍ර ව්‍යාප්තියකින් යුක්ත නොවන බව ද ආචාර්ය චන්දිම ජීවන්දර සඳහන් කළා.\nශ්‍රී ජයවර්ධනපුර විශ්වවිද්‍යාලයේ ආසාත්මිකතා ප්‍රතිශක්ති විද්‍යා හා සෛල ජෛව විද්‍යා ආයතනයේ වඳුරු උණ රෝගයට අදාළ පරීක්ෂණ සිදුකිරීමේ හැකියාව පවතින අතර, අවශ්‍ය රසායනිකයන් ද ඉදිරි සතියේ ලැබීමට නියමිතයි.\nමේ අතර මෙතෙක් වඳුරු උණ වෛරස් රෝගය වාර්තා නොවූ රටවලටද රෝගය පැතිරීමේ අවදානමක් පවතින බව ලෝක සෞඛ්‍ය සංවිධානය පවසනවා.\nලන්ඩනයේ කැඳවා තිබූ හදිසි රැස්වීමකට එක්වෙමින් එහි ප්‍රකාශකයෙකු සඳහන් කළේ මේ වනවිට ලෝකයේ එවැනි රටවල් 12 කින් තහවුරු කළ ආසාදිතයන් 98 දෙනෙකු සහ සැකකටයුතු ආසාදිතයන් 28 දෙනෙකු හඳුනාගෙන ඇති බවයි.\nවඳුරු උණ වසංගතය පැතිරීම අවම කරලීම සඳහා මාර්ගෝපදේශ සහ නිර්දේශ ඉදිරි දින කිහිපය තුළ දී ප්‍රකාශයට පත් කරන බවද ලෝක සෞඛ්‍ය සංවිධානය කියා සිටියා.",
       "URL": "https://www.hirunews.lk/304981/වඳුරු-උණ-වසංගතය-ලොව-පුරා-පැතිරීමේ-අවදානමක්-චන්දිම-ජීවන්දරගෙන්-සහතිකයක්",
       "Category": "Local News",
       "Parent URL": "https://www.hirunews.lk/local-news.php?pageID=1151"
}