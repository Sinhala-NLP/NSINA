{
       "Source": "hirunews",
       "Timestamp": "Thursday, 17 September 2020 - 21:39",
       "Headline": "අපි කිසිම පනතක් හකුළාගෙන නැහැ -කෙහෙළිය රඹුක්වැල්ල (වීඩියෝ)",
       "News Content": "මේ වනවිට ගැසට් කර තිබෙන 20 වැනි ආණ්ඩුක්‍රම ව්‍යවස්ථා සංශෝධන පනත් කෙටුම්පත වෙනස් කිරීමකින් තොරව පාර්ලිමේන්තුවට ඉදිරිපත් කිරීමට කැබිනට් මණ්ඩලය ඒකමතිකව තීරණය කර තිබෙනවා.\nඅමාත්‍ය බන්දුල ගුණවර්ධන මහතා පවසන්නේ පනතට අවශ්‍ය සංශෝධන පාර්ලිමේන්තුව තුලදී සිදු කිරීමට එහිදී තීරණය වූ බවයි.\n20 වැනි ආණ්ඩුක්‍රම ව්‍යවස්ථා සංශෝධනය ගැසට් පත්‍රයක් මඟින් පසුගියදා ප්‍රකාශයට පත් කළද ඒ පිළිබඳව අධ්‍යයනය කර වාර්තාවක් සකස් කිරිම සඳහා අග්‍රාමාත්‍ය මහින්ද රාජපක්ෂ මහතා විසින් සාමාජිකයින් 9 දෙනෙකුගෙන් යුතු කමිටුවක් පත් කළා.\nඅදාල කමිටුවේ වාර්තාව අග්‍රාමාත්‍යවරයාට ඉදිරිපත් කෙරුණු අතර ගැසට් කළ පනත් කෙටුම්පතේ සඳහන් යම් කරුණු සංශෝධනය කිරීමටයි ඔවුන් එකඟතාව පළ කර තිබුණේ.\nවිගණන කොමිසම තවදුරටත් පවත්වාගෙන යාම, අමාත්‍යධූර සඳහා පනවා තිබූ සීමාවන් එලෙසින්ම තබා ගැනීම, මැතිවරණ කොමිසමේ සාමාජිකයින් සංඛ්‍යාව 5ක් දක්වා වැඩි කිරිම සහ ජනාධිපතිධූරයට අදාලව පමණක් ද්විත්ව පුරවැසිභාවයේ බාධාව පවත්වාගෙන යාම ඇතුළු කරුණු ඊට ඇතුලත්.\nකෙසේ වෙතත් අදාල කමිටු වාර්තාව ඊයේ අමාත්‍ය මණ්ඩල රැස්වීමට ඉදිරිපත් කෙරුණේ නැහැ.\nනමුත් 20 සංශෝධනය සම්බන්ධයෙන් එහිදී සාකච්ඡා කර තිබෙනවා.\nඑමෙන්ම පනත් කෙටුම්පත හැකි ඉක්මණින් පාර්ලිමේන්තුවේ විවාද කිරීමට බලාපොරොත්තු වන බව අමාත්‍ය විමල් වීරවංශ මහතා ඊයේ ප්‍රකාශ කළා.\nමේ අතර, අද පැවති කැබිනට් තීරණ දැනුම් දීමේ ප්‍රවෘත්ති සාකච්ඡාවේදීද 20 වැනි සංශෝධනය සම්බන්ධයෙන් අදහස් පළවුණා.",
       "URL": "https://www.hirunews.lk/250476/අපි-කිසිම-පනතක්-හකුළාගෙන-නැහැ-කෙහෙළිය-රඹුක්වැල්ල-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2447"
}