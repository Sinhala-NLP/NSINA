{
       "Source": "hirunews",
       "Timestamp": "Tuesday, 13 March 2018 - 10:29",
       "Headline": "පාතාල සාමාජිකයෙකු පෑලියගොඩදී අත්අඩංගුවට",
       "News Content": "හෙරොයින් ජාවාරම, මහා පරිමාණ කප්පම් ගැනීම් ඇතුළු අපරාධ රැසකට සම්බන්ධ පාතාල කල්ලි සාමාජිකයෙකු වන හේරත් මුදියන්සෙලාගේ ප්‍රභාත් මධුශංක හෙවත්, බැරල් සංඛ අත්අඩංගුවට ගෙන තිබෙනවා.\nපොලිස් විශේෂ කාර්ය බලකාය ඊයේ රාත්‍රියේ සිදුකළ මෙහෙයුමක් මගින් පෑලියගොඩ ප්‍රදේශයේදී මොහු අත්අඩංගුවට ගෙන ඇති බව සඳහන්.\nඑම අවස්ථාවේදී ඔහු සතුව තිබී හෙරොයින් ග්‍රෑම් 6ක් ද සොයාගෙන ඇති අතර, ඔහු පෑලියගොඩ - මිරිස්වත්ත ප්‍රදේශයේ පදිංචිකරුවෙක්.\nමොහු පොලිස් විශේෂ කාර්ය බලකාය සමඟ සිදුවූ වෙඩි හුවමාරුවකදී පසුගිය දා ජීවිතක්ෂයට පත්වූ ප්‍රබල පාතාල කල්ලි නායකයෙකු වන දඩල්ලගේ මංජු හෙවත් ඩී. මංජුගේ සමීපතමයෙක්.\nඔහුගේ මිය යාමෙන් පසු මධුශංක හෙවත් බැරල් සංඛ එම කණ්ඩායමේ නායකත්වය ගෙන කටයුතු කර ඇති බවටයි දැනට සිදුකරන ලද පරීක්ෂණවලින් අනාවරණ වී ඇත්තේ. 24 හැවිරිදි සැකකරු අද අලූත්කකඬේ මහේස්ත්‍රාත් අධිකරණයට ඉදිරිපත් කිරීමට නියමිතයි.\nමේ අතර, මාතර - වැලිගම - මිදිගම ප්‍රදේශයේදී ගිනි අවි සමඟ අත්අඩංගුවට ගත් මාකඳුරේ මධුෂ් නැමැත්තාගේ ගෝලයින් දෙදෙනාගෙන් මේ වන විට ප්‍රකාශ සටහන් කර ගනිමින් සිටිනවා.\nඔවුන්ගේ ප්‍රකාශවලට අනුව මධුෂ් පිළිබදව වැදගත් තොරතුරු රැසක් අනාවරණ කර ගැනීමට හැකියාව පවතින බවටයි පොලිස් ආරංචි මාර්ග සඳහන් කළේ.\nමධූෂ් නමැති පාතාල නායකයා මේ වනවිට ඩුබායි හි සැගවී සිටින බවට තොරතුරු අනාවරණ වී තිබෙනවා.",
       "URL": "https://www.hirunews.lk/185775/පාතාල-සාමාජිකයෙකු-පෑලියගොඩදී-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4040"
}