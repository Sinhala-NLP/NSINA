{
       "Source": "hirunews",
       "Timestamp": "Thursday, 16 November 2017 - 11:26",
       "Headline": "රහසිගතව බිළිඳු කළලයක් ගබ්සා කළ කාන්තාවක් මියයයි (ඡායාරූප)",
       "News Content": "මාස පහක කළලයක් ගබ්සා කළ 32 හැවිරිදි මවක් නිකවැරටිය මහා රෝහලේදී ජීවිතක්ෂයට පත්ව තිබෙනවා.\nමෙලෙස මියගොස් ඇත්තේ කොබෙයිගනේ, සුබසෙතගම ප්‍රදේශයේ පදිංචිව සිටි කාන්තාවක්.\nඇය වයස අවුරුදු 9 සහ 6 වයස්වල පසුවූ දියණියන් දෙදෙනෙකුගේ මවක් බවයි වාර්තා වන්නේ.\nමෙම කාන්තාව පසුගිය 8 වන දින කුරුණෑගල ප්‍රදේශයේ ගබ්සා සිදුකරන ස්ථානයක වෛද්‍යවරයෙකු මුණගැසී කළලය ඉවත් කරගැනීම සඳහා උපදෙස් ලබා ගෙන තිබෙනවා.\nඑම අවස්ථාවේ වෛද්‍යවරයා විසින් කළලය දින 2කින් පමණ ඉවත් කරගැනීමට හැකි ඖෂධ වර්ග ඇයට ලබා දී තිබුණා.\nවෛද්‍යවරයා පැවසූ ආකාරයට බිළිඳු කළලය ඉවතට ගත් මෙම කාන්තාව එය පොලිතින් උරයක දමා නිවස ඉදිරිපිට වළක් කපා වළලා, එහි මතුපිට රෝස පැළයක් සිටුවා තිබෙනවා.\nමෙම සිද්ධියෙන් දින 5කට පසු ලේ වහනය වීම හේතුවෙන් ඇය දැඩි ලෙස රෝගාතුර වී රෝහල් ගතකර ඇති අතර පසුගිය 14 වන දින ඇය දැඩි සත්කාර ඒකකයේ ප්‍රතිකාර ලබමින් සිටියදී මියගොස් තිබුණා.\nමෘත ශරීරය පිළිබඳ පශ්චාත් මරණ පරීක්ෂණය ඊයේ (15) සිදුකර තිබෙනවා.\nමේ අතර මෙම කාන්තාවගේ ගෙවත්තේ වලදමා තිබූ කළලය නිකවැරටිය මහේස්ත්‍රාත් කාන්චනා එන්. සිල්වා ඉදිරියේ ගොඩ ගෙන තිබුණා.\nමියගිය කාන්තාවගේ සැමියා විශ්‍රාමික හමුදා සෙබළෙකු වන අතර ඇය සැමියාට පවසා ඇත්තේ අර්ශස් රෝගය වැඩි වීමෙන් ලේ වහනය වූ බවයි.\nකෙසේ වෙතත් මියගිය කාන්තාව මීට පෙර ආවස්ථාවක දී ද තම බාල දියණිය ගැබ්ගත් අවස්ථාවේ ගබ්සාවක් සිදුකිරීමට උත්සාහකර ඇති බව වාර්තා වනවා.\nඅනතුරුව ඇයගේ සැමියා විසින් ඒ පිළිබඳව සැලවීමත් සමඟකොබෙයිගනේ පොලිසියට පැමිණිලි කර තිබෙනවා.\nඑම අවස්ථාවේදී වහාම ක්‍රියාත්මක වූ කොබෙයිගනේ පොලිසියේ ස්ථානාධිපති ජයතිලක මහතා විසින් දෙපාර්ශවය කැඳවා කරුණු පැහැදිලි කිරීමෙන් අනතුරුව එම උත්සාහය වලක්වා ගැනීමට සමත්ව තිබෙනවා.\nසිද්ධිය පිළිබඳ වැඩිදුර පරීක්ෂණ කොබෙයිගනේ පොලිසිය මගින් ක්‍රියාත්මකයි.",
       "URL": "https://www.hirunews.lk/176172/රහසිගතව-බිළිඳු-කළලයක්-ගබ්සා-කළ-කාන්තාවක්-මියයයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4216"
}