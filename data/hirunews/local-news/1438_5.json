{
       "Source": "hirunews",
       "Timestamp": "Sunday, 09 January 2022 - 16:28",
       "Headline": "මහබාගේ සුපිරි වෙළද සංකීර්ණයකින් භාණ්ඩ සොරා ගත් අයෙක් දිවි හානි කර ගනී",
       "News Content": "රාගම - මහබාගේ ප්‍රදේශයේ සුපිරි වෙළද සංකීර්ණයකින් කුඩා ළමයින් සඳහා භාවිත කරන සුවඳ විලවුන් රැගෙන පළා යමින් සිටි පුද්ගලයෙකු පසුව තියුණු ආයුධයකින් ගෙල කපාගෙන සිය දිවි හානි කරගෙන තිබෙනවා.\nමෙලෙස මියගොස් ඇත්තේ අවුරුදු 48 වයසැති මාතලේ උකුවෙල ප්‍රදේශයේ පදිංචිකරුවෙක්.\nමොහු අද උදෑසන මහබාගේ ප්‍රදේශයේ සුපිරි වෙළද සංකීර්ණයට ඇතුළත් වී එහි තිබූ කුඩා ළමයින් සඳහා භාවිත කරන සුවඳ විලවුන් කිහිපයක් රැගෙන මුදල් නොගෙවා එම ස්ථානයෙන් පිටතට දිව ගොස් ඇති බවයි පොලීසිය සදහන් කළේ.\nඑහිදි ත්‍රිරෝද රථ රියදුරෙකු ඔහුව අල්ලා ගැනීමට උත්සාහ කිරීමේදී සැකකරු තමා සන්තකයේ තිබූ තියුණු ආයුධයකින් පහර දී තිබෙනවා.\nඑම සිද්ධියත් සමග තවත් පුද්ගලයින් කිහිප දෙනෙකු සැකකරු ලුහුබැඳ ගොස් ඇති අතර එහිදී ඔහු ප්‍රකාශ කර ඇත්තේ කිසිවෙකුත් තමා අසළට පැමිණියහොත් ගෙල කපා ගන්නා බවටයි.\nකෙසේ වෙතත්, එම පිරිස තවදුරටත් සැකකරු පසුපස ලුහුබැද ගොස් ඇති අතර, සුපිරි වෙළදසැලේ සිට මීටර් 500ක් පමණ දුරින් ඔහු සිය ගෙල කපාගෙන තිබෙනවා.\nමෙම සිද්ධියෙන් ත්‍රීරෝද රථයේ රියදුරු තුවාල ලබා රාගම රෝහලට ඇතුළත් කර ඇති බවයි පොලිසිය සඳහන් කළේ.\nමේ අතර, සිද්ධිය සම්බන්ධයෙන් පරීක්ෂණ පවත්වන පොලීසිය සඳහන් කළේ මියගිය පුද්ගලයා මීගමුව ප්‍රදේශයේ ද සුපිරි වෙළදසැලකට ගොස් මෙලෙස භාණ්ඩ සොරාගෙන ඇති බවට තොරතුරු ලැබී ඇති බවයි.\nසැකකරු දැඩි ලෙස මත්ද්‍රව්‍ය භාවිතයට ඇබ්බැහිවූවෙකු වන අතර ඔහුගේ සියළු දේපළ ද විකුණා ඇත්තේ මත්ද්‍රව්‍ය පානය කිරීම සඳහා බවටද අනාවරණ වී තිබෙනවා.",
       "URL": "https://www.hirunews.lk/293475/මහබාගේ-සුපිරි-වෙළද-සංකීර්ණයකින්-භාණ්ඩ-සොරා-ගත්-අයෙක්-දිවි-හානි-කර-ගනී",
       "Category": "Local News",
       "Parent URL": "https://www.hirunews.lk/local-news.php?pageID=1438"
}