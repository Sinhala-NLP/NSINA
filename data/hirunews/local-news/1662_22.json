{
       "Source": "hirunews",
       "Timestamp": "Tuesday, 28 September 2021 - 20:00",
       "Headline": "ආරක්ෂාව ගැන නාවික හමුදාවෙන් දේවස්ථානයකට තොරතුරක්  (වීඩියෝ)",
       "News Content": "ජාඇල - බෝපිටිය - ශාන්ත නිකොලා දෙව් මැදුරට බෝම්බ ප්‍රහාරයක් එල්ලවන බවට තොරතුරු ලැබී ඇති හෙයින් ඒ පිළිබඳව විමසිලිමත්ව සිටින ලෙස නාවික හමුදා නිලධාරීන් පිරිසක් පැමිණ දැනුවත් කර තිබෙනවා.\nඑම දේවස්ථානයේ ජයන්ත නිමල් පියතුමන් ප්‍රකාශ කළේ අද පස්වරුවේ නාවික හමුදා නිලධාරීන් කණ්ඩායමක් යළි පැමිණ එය නිවැරදි කළ බවයි.\nඅද පෙරවරු 10.05 ට පමණ නාවික හමුදා නිලධාරීන් පිරිසක් කැබ් රථයකින් දෙව් මැදුරට පැමිණෙන ආකාරය එහි සී සී ටී වී දර්ශනවලද සටහන්ව තිබුණා.\nඑම අවස්ථාවේ දේවස්ථානයේ පියතුමා ඉන් බැහැරට ගොස් සිට ඇති අතර, දේවස්ථානයේ සිටි සේවිකාවකට නාවික හමුදා නිලධාරීන් ප්‍රකාශ කර ඇත්තේ ප්‍රහාරයක් එල්ලවීමට ඉඩ පවතින බවයි.\nදේවස්ථානයට එලෙස පැමිණි නාවික හමුදා නිලධාරියාට දේවස්ථානයේ ජයන්ත නිමල් පියතුමා දුරකථන ඇමතුමක් ලබාදී සිද්ධිය සම්බන්ධයෙන් විමසීමක් සිදුකර තිබුණා.\nනාවික හමුදාවේ නිලධාරින් ලබාදී තිබු අදාළ පණිවුඩය සම්බන්ධයෙන් දේවස්ථානයේ පියතුමා කොළඹ අගරදගුරු මැදුරෙන්ද විමසීමක් කර තිබුණා.\nපෙරවරුවේ වැලිසර නාවික හමුදා කඳවුරෙන් පැමිණ ප්‍රහාරයක් එල්ලවීමට ඉඩ ඇති බවට සිදුකළ ප්‍රකාශය වැරදීමකින් සිදුවූවක් බවත්, එය, නිවැරදි කිරීමට කටයුතු කරන බවත් අද පස්වරුවේ උස්වැටකෙයියාව නාවික හමුදා කඳවුරේ නිලධාරීන් පිරිසක් දේවස්ථානයට පැමිණ තමාට ප්‍රකාශ කළ බවයි ජයන්ත නිමල් පියතුමා කියා සිටියේ.\nමහජන ආරක්ෂක අමාත්‍ය සරත් වීරසේකරගෙන් අප මේ පිළිබඳව විමසා සිටියා.\nඔහු නාවික හමුදා මාධ්‍ය ප්‍රකාශකවරයා සමඟ සාකච්ඡා කිරීමෙන් අනතුරුව හිරු ප්‍රවෘත්ති අංශයට අදහස් දක්වමින් ප්‍රකාශ කළේ එය ආරක්ෂක වැඩපිළිවෙලක  එක් කොටසක් බවයි.\nකෙසේ වෙතත් දේවස්ථානයට පැමිණි නිලධාරීන් අතින් අවශ්‍ය ප්‍රමාණයට වඩා කරුණු ප්‍රකාශ වී ඇති බවද අමාත්‍යවරයා වැඩිදුරටත් සඳහන් කළා.\nදේවස්ථානයේ පියතුමා ප්‍රකාශ කළ පරිදි  උස්වැටකෙයියාව නාවික හමුදා කඳවුරේ නිලධාරීන් පිරිසක් දේවස්ථානයට පැමිණ නිවැරදි කර ඇත්තේ අදාළ අවශ්‍ය ප්‍රමාණයට වඩා ඉදිරිපත්වූ කරුණු බවයි  මහජන ආරක්ෂක අමාත්‍ය සරත් වීරසේකර වැඩිදුරටත් කියා සිටියේ.",
       "URL": "https://www.hirunews.lk/283497/ආරක්ෂාව-ගැන-නාවික-හමුදාවෙන්-දේවස්ථානයකට-තොරතුරක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1662"
}