{
       "Source": "hirunews",
       "Timestamp": "Tuesday, 19 October 2021 - 11:10",
       "Headline": "වනසත්ත්ව හා වෘක්ෂලතා ආරක්ෂක ආඥා පනත සංශෝධනයට පියවර",
       "News Content": "තර්ජනයට ලක් වූ වනසත්ත්ව හා වෘක්ෂලතා විශේෂයන්ගේ ජාත්‍යන්තර වෙළෙඳාම පිළිබඳ සම්මුතියේ පාර්ශ්වකාර රාජ්‍යයක් වශයෙන් ශ්‍රී ලංකාව 1979 මැයි මස 04 දින එම සම්මුතියට අත්සන් තබා තිබෙනවා.\nඑම සම්මුති‍යේ විධිවිධාන දේශීය වශයෙන් බලගැන්වීමට හැකි වන පරිදි 2009 අංක 22 දරණ වනසත්ත්ව හා වෘක්ෂලතා ආරක්ෂක ආඥා පනත සංශෝධනය කිරීම පිණිස 2016 සැප්තැම්බර් 06 දින පැවති අමාත්‍ය මණ්ඩල රැස්වීමේදී අනුමැතිය ලබා දුන්නා.\nඒ අනුව , නීති කෙටුම්පත් සම්පාදක විසින් සකස් කරන ලද සංශෝධිත පනත් කෙටුම්පත සඳහා නීතිපතිවරයාගේ නිෂ්කාශනය ලැබුණු බවයි වාර්තා වන්නේ.\nඑකී පනත් කෙටුම්පත පාර්ලිමේන්තුවට ඉදිරිපත් කිරීම වනජීවී හා වන සංරක්ෂණ අමාත්‍යවරයා විසින් සිදු කරනු ලැබූ අතර, අදාළ යෝජනාවට අමාත්‍ය මණ්ඩලයේ අනුමැතිය ද හිමි වුණා.",
       "URL": "https://www.hirunews.lk/285420/වනසත්ත්ව-හා-වෘක්ෂලතා-ආරක්ෂක-ආඥා-පනත-සංශෝධනයට-පියවර",
       "Category": "Local News",
       "Parent URL": "https://www.hirunews.lk/local-news.php?pageID=1619"
}