{
       "Source": "hirunews",
       "Timestamp": "Thursday, 26 May 2022 - 9:56",
       "Headline": "ලාෆ් ගෑස් තව දින 6කින් වෙළදපොළේ - ලිට්රෝ නැව ප්‍රමාදයි (වීඩියෝ)",
       "News Content": "මාස කිහිපයක සිට බෙදා හැරීම් කටයුතු නතර කර තිබූ ලාෆ් ගෑස් සමාගම ඉදිරි දින 6 ඇතුළත සිය නිෂ්පාදන වෙළදපොළට නිකුත් කරන බව අද ප්‍රකාශ කළා.\nණයවර ලිපි විවෘත කිරීමට හැකි වීම මත ගෑස් වෙළදපොලට නිකුත් කිරීමට හැකිවන බවයි එම සමාගමේ සභාපති ඩබ්ලිව්.කේ.එච්. වෑගපිටිය ප්‍රකාශ කළේ.\nඒ අනුව සිය පාරිභෝගිකයින් සඳහා අවශ්‍ය ගෑස් විධිමත් ලෙස වෙළදපොලට නිකුත් කිරිමට කටයුතු කරන බව ඔහු සදහන් කළා.\nමේ අතර, අද මෙරටට ළඟාවීමට නියමිතව තිබූ ගෑස් මෙටි්‍රක් ටොන් 3,500ක් රැගත් නෞකාවේ පැමිණීම ප්‍රමාද වන බව ලිට්රෝ සමාගම පවසනවා.\nඑම සමාගම සදහන් කළේ අදාළ නෞකාවට ශ්‍රී ලංකාවෙන් ඉන්ධන ලබාදීමට නොහැකි වීම හේතුවෙන් එය ඉන්ධන ලබා ගැනීම සඳහා ඉන්දියාවට ගොස් ඇති බවයි.\nඑම නෞකාව මෙරටට ළඟාවීම තවත් දින 2 ගත වන බැවින් පෝලිම්වල රැඳී නොසිටින ලෙස ලිට්රෝ සමාගම ජනතාවගෙන් ඉල්ලා සිටිනවා.\nකෙසේ වෙතත්, ප්‍රදේශ රැසක ගෑස් අලෙවි මධ්‍යස්ථාන ඉදිරිපිට අද දිනයේත් පෝලිම් දක්නට ලැබුණා.\nමේ අතර, ඉන්ධන ලබා ගැනීම සඳහා පිරවුම්හල් ඉදිරිපිට අද දිනයේත් දිගු පෝලිම් දක්නට ලැබෙනවා.\nමාතලේ විල්ගමුව මාර්ගයේ එළවනාකන්ද ප්‍රදේශයේදී ඩීසල් රැගත් බවුසරයක් පෙරලී ගොස් ඇති අතර, ඉන් කාන්දු වන ඩීසල් එකතු කිරීම සඳහා බූලි සහ කෑන් රැගෙන අවට ජනතාව එම ස්ථානයට පැමිණි බවයි හිරු වාර්තාකරු සදහන් කළේ.\nඑමෙන්ම, විදුලිබල මණ්ඩලයට මාසිකව අවශ්‍ය ඉන්ධන ප්‍රමාණය ලබා ගැනීම සඳහා දැනට ඉදිරිපත් කර ඇති පුනර්ජනනීය ව්‍යාපෘති වෙනුවෙන් අනුමැතිය ලබාදෙන ලෙස විදුලිබල හා බලශක්ති අමාත්‍ය කංචන විජේසේකර පුනර්ජනනීය බලශක්ති අධිකාරියට දැනුම් දී තිබෙනවා.\nඅමාත්‍යවරයා විදුලිබල මණ්ඩලයට පැමිණ එහි නිලධාරීන් සමග ඊයේ විශේෂ හමුවක් පවත්වා මෙම දැනුම් දීම සිදුකර ඇති බවයි එම අමාත්‍යාංශය සඳහන් කළේ.\nපවතින විදුලි අර්බුදය කඩිනමින් අවසන් කිරීමට, අඛණ්ඩව විදුලිය ලබාදීමට සහ පුනර්ජනනීය බලශක්ති ව්‍යාපෘති කඩිනමින් ක්‍රියාත්මක කිරීමට ඇති බාධාවන් ඉවත් කර ගැනීම පිළිබදව මෙහිදී වැඩිදුරටත් සාකච්ඡා වී තිබෙනවා.\nමේ අතර, විදුලිබල හා බලශක්ති අමාත්‍ය කංචන විජේසේකර, ඇමරිකානු තානාපතිනිය සමග අද පෙරවරුවේ සාකච්ඡාවක නිරත වුණා.\nබලශක්ති අමාත්‍යාංශයේ පැවති මෙම හමුවේදී මෙරට විදුලිබල පද්ධතිය නව තාක්ෂණය සමග වැඩි දියුණු කිරීම සදහා ඇමරිකාවේ සහය ලබා ගැනීම සම්බන්ධයෙන් අවදානය යොමු වී තිබෙනවා.",
       "URL": "https://www.hirunews.lk/305316/ලාෆ්-ගෑස්-තව-දින-6කින්-වෙළදපොළේ-ලිට්රෝ-නැව-ප්‍රමාදයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1143"
}