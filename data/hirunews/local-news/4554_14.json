{
       "Source": "hirunews",
       "Timestamp": "Friday, 21 April 2017 - 7:14",
       "Headline": "මෝදි පැමිණීමට පෙර ඉන්දීය බෝට්ටු නිදහස් කරන ලකුණු",
       "News Content": "ඉන්දීය අග්‍රාමාත්‍ය නරේන්ද්‍ර මෝදි ලබන මාසයේ ශ්‍රී ලංකාවේ සංචාරය කිරීමට පෙර මෙරට රදවාගෙන සිටින ඉන්දීය ධීවර බෝ්ට්ටු නිදහස් කිරීම සම්බන්ධයෙන් තීරණයකට එළඹෙනු ඇතැයි හින්දු පුවත්පත විශ්වාසය පළ කරනවා.\nඑම පුවත්පතේ වාර්තාකාරිනියක වන මීරා සිරිනිවාසන් මන්නාරමේ සංචාරය කරමින් එම අදහස පළ කළේ මෙරට ධීවර ප්‍රජාව සමග සාකච්ඡා කිරීමෙන් අනතුරුවයි.\nපෝක් සමුද්‍ර සන්ධියේ ධීවර ගැටලූ සම්බන්ධයෙන් තිරසාර විසදුමක් ශ්‍රී ලාංකික ධීවරයන් ද අපේක්ෂා කරන බවයි ඇය සදහන් කළේ.\nමෙරට ධීවරයින්ගේ විරෝධතාව සහ දෙරටේ රජයන්හි මැදිහත්වීම මත ශ්‍රී ලංකාවේ මුහුදු තීරය ආක්‍රමණය කරන ඉන්දීය ධීවර යාත්‍රා සංඛ්‍යාව කැපී පෙනෙන ලෙස අඩුවී තිබෙනවා.\nඑහෙත්, ගැටලූව මුළුමනින්ම විසදීමට නම් රජයන් දෙකෙහිම දේශපාලන ප්‍රයත්නයක් ක්‍රියාත්මක වීම මෙන්ම, තමිල්නාඩුවේ ධීවර සංගම් නායකයන් ගැටලූව වටහා ගැනීම ද වැදගත් වන බවයි මෙරට ධීවරයින්ගේ අදහස වී ඇත්තේ.\nමෙතෙක් පැවති සාකච්ඡාවලදී ප්‍රගතියක් අත් නොවීමට ඉන්දීය පාර්ශවය වගකිව යුතු බව මෙරට ධීවර නායකයින්ගේ අදහසයි.\nවිශේෂයෙන් මෙරට මත්ස්‍ය සම්පත විනාශ කරන පතුල සහිත ටෝලර් යාත්‍රා භාවිතයෙන් ඉවත්වීමට තමිල්නාඩු ධීවරයින් මෙතෙක් කටයුතු නොකිරීම ද ගැටලූකාරි තත්ත්වයක්.\nමෙරට ධීවරයින්ගේ ජීවිකාව රැක දිය යුතු බව තමිල්නාඩු ධීවරයින් වටහා ගන්නා තුරු අර්බුදය විසදීම දුෂ්කර බව මන්නාරමේ ධීවරයින් හින්දු වාර්තාකාරිනියට පවසා තිබෙනවා.",
       "URL": "https://www.hirunews.lk/159622/මෝදි-පැමිණීමට-පෙර-ඉන්දීය-බෝට්ටු-නිදහස්-කරන-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=4554"
}