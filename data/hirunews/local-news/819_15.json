{
       "Source": "hirunews",
       "Timestamp": "Friday, 07 October 2022 - 13:24",
       "Headline": "මුදල් කාරක සභා සභාපති ගැන නැගූ ප්‍රශ්නයකින් පාර්ලිමේන්තුව උණුසුම්  (වීඩියෝ)",
       "News Content": "ගල් අඟුරු ටෙන්ඩරය සම්බන්ධයෙන් රාජ්‍ය මුදල් පිළිබඳ සභාව කළ විමර්ශනයේ දී එහි සභාපති පාර්ලිමේන්තු මන්ත්‍රී ආචාර්ය හර්ෂ ද සිල්වා අත්තනෝමතික ලෙස ක්‍රියා කර ඇතැ යි රාජ්‍ය අමාත්‍ය අනූප පැස්කුවල් අද (07) පාර්ලිමේන්තුවේ දී වරප්‍රසාද ප්‍රශ්නයක් මතු කළා.\nඑම අවස්ථාවේ හර්ෂ ද සිල්වා මන්ත්‍රීවරයා ඊට පිළිතුරු ලබාදීමට උත්සාහ කළ ද කතානායකවරයා සඳහන් කළේ, වරප්‍රසාද කමිටුව හමුවේ කරුණු දක්වන ලෙස යි.\nකතානායකවරයාගේ ප්‍රකාශයත් සමග සභාවේ උණුසුම් සංවාදයක් ඇතිවුණා.\nඒ විපක්ෂ නායක සජිත් ප්‍රේමදාස, පාර්ලිමේන්තු මන්ත්‍රීවරුන් වන චමින්ද විජේසිරි, චන්දිම වීරක්කොඩි, මහින්දානන්ද අලුත්ගමගේ, දයාසිරි ජයසේකර සහ ජාතික ජන බලවේගයේ නායක අනුර කුමාර දිසානායක ද එම සංවාදයට මැදිහත් වීමත් සමඟ යි.\nමේ අතර සපුගස්කන්ද පිරිපහදුව අද දිනයේ සිට යළි වසා දමන බව විදුලිබල හා බලශක්ති අමාත්‍ය කංචන විජේසේකර අද පාර්ලිමේන්තුවේ දී ප්‍රකාශ කළා.\nමෙරට මුහුදු සීමාවේ මේ වනවිට නැංගුරම් ලා ඇති බොරතෙල් නෞකාවකට විදේශ විනිමය ගෙවීමට නො හැකි වීම හේතුවෙන් මෙලෙස පිරිපහදුව වසා දැමීමට කටයුතු කළ බව යි අමාත්‍යවරයා කියා සිටියේ.",
       "URL": "https://www.hirunews.lk/317254/මුදල්-කාරක-සභා-සභාපති-ගැන-නැගූ-ප්‍රශ්නයකින්-පාර්ලිමේන්තුව-උණුසුම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=819"
}