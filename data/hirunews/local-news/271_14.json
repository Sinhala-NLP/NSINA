{
       "Source": "hirunews",
       "Timestamp": "Tuesday, 13 June 2023 - 19:14",
       "Headline": "සබරගමු ආණ්ඩුකාර නවීන් දිසානායක මහ මැතිවරණයටත් එන බව කියයි (වීඩියෝ)",
       "News Content": "සබරගමුව පළාතේ අධ්‍යාපනය නගා සිටුවීම තම අපේක්ෂාව බව එහි නව ආණ්ඩුකාරවරයා ලෙස අද පත්වූ හිටපු අමාත්‍ය නවීන් දිසානායක පවසනවා.\nඉදිරි මහ මැතිවරණයට නියත වශයෙන්ම තරග කරන බවයි අද දහවල් ජනාධිපති රනිල් වික්‍රමසිංහ ඉදිරියේ දිවුරුම් දීමෙන් අනතුරුව මාධ්‍යවේදීන් නැගූ ප්‍රශ්නවලට පිළිතුරු ලබාදෙමින් ඔහු ප්‍රකාශ කළේ.\nමීට පෙර සබරගමු පළාත් ආණ්ඩුකාරවරයා ලෙස කටයුතු කළ ටිකිරි කොබ්බෑකඩුව එම ධුරයෙන් ඉල්ලා අස්වීමෙන් අනතුරුවයි හිටපු අමාත්‍ය නවීන් දිසානායක අද එම තනතුරට පත්කරනු ලැබුවේ.\nනව තනතුරේ දිවුරුම් දීමෙන් පසු අද පස්වරුවේ ඔහු හුණුපිටිය - ගංඟාරාම විහාරස්ථානයට ගොස් ආගමික වතාවත්වලද නිරතවුණා.\nපසුගියදා උතුර, නැගෙනහිර සහ වයඹ පළාත් සඳහා ද නව ආණ්ඩුකාරවරුන් පත් කෙරුණා.\nඒ අනුව වයඹ පළාතේ නව ආණ්ඩුකාරවරයා ලෙස හිටපු අමාත්‍යවරයෙකු වන ලක්ෂ්මන් යාපා අබේවර්ධනද, උතුර පළාත් ආණ්ඩුකාරවරිය ලෙස පී.එස්.එම්. චාල්ස් සහ නැගෙනහිර පළාත් ආණ්ඩුකාරවරයා ලෙස සෙන්දිල් තොණ්ඩමන් ද පත් කරනු ලැබුවා.",
       "URL": "https://www.hirunews.lk/337846/සබරගමු-ආණ්ඩුකාර-නවීන්-දිසානායක-මහ-මැතිවරණයටත්-එන-බව-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=271"
}