{
       "Source": "hirunews",
       "Timestamp": "Wednesday, 16 August 2017 - 15:37",
       "Headline": "බන්ධනාගාර ගතව සිටින\"බැඳිවැවේ සුද්දා\"ගේ තවත් තොරතුරු හෙළිවෙයි",
       "News Content": "පොළොන්නරුවට කුඩු බෙදූ \"බැඳිවැවේ සුද්දා\" වසර ගණනාවක් සිට ව්‍යාජ නමකින් පෙනී සිට ඇතැයි පොළොන්නරුව පොලිස් දිසා දූෂණ මර්දන ඒකකය පවසනවා.\nඉකුත් (13) දා අත්අඩංගුවට ගෙන අධිකරණයට ඉදිරිපත් කිරීමෙන් අනතුරුව රක්ෂිත බන්ධනාගාර ගතව සිටින \"බැඳිවැවේ සුද්දා\" නම් කුඩු ජාවාරම්කරු වසර ගණනාවක් තිස්සේ ආරක්ෂක අංශ සාමාජිකයෙකු ලෙස සේවය කරන තම සහෝදරයා නමින් පෙනී සිට පොලිසියත් අධිකරණයත් නොමඟ යවා ඇතැයි  පොළොන්නරුව දිසා දූෂණ මර්දන ඒකකයේ ස්ථානාධිපති උප පොලිස් පරීක්ෂක වසන්ත කුමාර කියා සිටියා.\n28 හැවිරිදි මොහුගේ සැබෑ නම අගලගමගේ තිසිර රුවන් කුමාර බවත් මේ බව තහවුරු කර ගැනීමට හැකි වූයේ දීර්ඝ විමර්ශනයකින් අනතුරුව බවත් පොලිසිය සඳහන් කළා.\nමීට පෙර අධිකරණයෙන් වරෙන්තු 03ක් ලබා සිට ඇත්තේ ද ව්‍යාජ නමකින් බවත් ඉකුත් (14) දා රක්ෂිත බන්ධනාගාර ගත වූයේද එම ව්‍යාජ නමින්ම බවත් මේ පිළිබදව ගරු අධිකරණයට කරුණු වාර්තාකරන බවත් පොලිසිය වැඩිදුරටත් පවසනවා.\nසිද්ධිය සම්බන්ධයෙන් උතුරු ඇද පළාත් භාර නියෝජ්‍ය පොලිස්පතිගේ උපදෙස් පරිදි පොළොන්නරුව ජ්‍යෙෂ්ඨ පොලිස් අධිකාරි ලක්සිරි විජේසේනගේ මෙහෙයවීමෙන් දිසා දූෂණ මර්දන ඒකකය වැඩිදුර පරික්ෂණ සිදුකරන බව සඳහන්.\nපොලිසිය පවසන අන්දමට බැදිවැවේ \"සුද්දා\"පොළොන්නරුවට කුඩු බෙදා හරින මහ මොළකරු බවත් ඔහු කොළඹ ප්‍රදේශයට පළා ගොස් එහි සිට ඊසි කෑෂ් ක්‍රමයට කුඩු ජාවාරම ක්‍රියාත්මක කළ බවට හෙළිවී තිබෙනවා.\nමොහු සහ බැදුණු සංවිධානාත්මක කණ්ඩායමක් මෙම කුඩු බෙදා හැරීම් හා ඊසි කෑෂ් ක්‍රමයට කුඩු ස්ථාන ගත කිරීම සිදුකර ඇති බවටයි තොරතුරු වාර්තා වූණේ.\nකොළඹ සිට \"බැදිවැවේ සුද්දා\" පැමිණ ඇති බවට ලැබුණු තොරතුරක් මත ඔහුව අත්අඩංගුවට ගැනීමට පසුගිය 13 වනදා මෙම වැටලීම සිදුකර කෙරුණා.\nඅත්අඩංගුවට පත්වන අවස්ථාවේ ඔහු සන්තකයේ කුඩු ග්‍රෑම් 5යි මිලි ග්‍රෑම් 290ක් සොයා ගැනුණා.\nමෙහු සමඟ වයස අවුරුදු 17ක පාසල් සිසුවෙක් සහ තවත් පුද්ගලයින් සිව් දෙනෙකු අත්අඩංගුවට පත් වූ බව සඳහන්.",
       "URL": "https://www.hirunews.lk/168591/බන්ධනාගාර-ගතව-සිටිනබැඳිවැවේ-සුද්දාගේ-තවත්-තොරතුරු-හෙළිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=4368"
}