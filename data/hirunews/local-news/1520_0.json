{
       "Source": "hirunews",
       "Timestamp": "Friday, 03 December 2021 - 15:42",
       "Headline": "විදුලිය කප්පාදුව කඩාකප්පල්කාරී ක්‍රියාවක් - ලංවිම සාමාන්‍යාධිකාරි (වීඩියෝ)",
       "News Content": "අද (03) සිදු වූ විදුලිය බිඳ වැටීම කඩා කප්පල්කාරි ක්‍රියාවක් බවට සැක කරන බව විදුලිබල මණ්ඩලයේ සාමාන්‍යාධිකාරී එම්.ආර්. රණතුංග ප්‍රකාශ කළා.\nමේ වනවිට අනුරාධපුර -හබරන, ලක්ෂපාන - අතුරුගිරිය හා කොත්මලේ - බියගම සම්ප්‍රේෂණ මාර්ගවල විදුලි සැපයුම යථා තත්ත්වයට පත් කර ඇති බවයි ඔහු සඳහන් කළේ.\nඑසේම, කොළඹ දිස්ත්‍රික්කයේ මෙගවොට් 40ක ප්‍රමාණයකට යළි විදුලි සැපයුම ලබා දී තිබෙනවා.\nකෙසේ වෙතත්, මේ වනවිට සමස්ත විදුලි සැපයුමෙන් මේ වනවිට යථා තත්ත්වයට පත් කර ඇත්තේ මෙගවොට් 300ක ප්‍රමාණයක් බවයි විදුලිබල මණ්ඩලයේ සාමාන්‍යාධිකාරිවරයා කියා සිටියේ.\nමේ අතර, ඊයේ (02) රාත්‍රියේ කඩුවෙල - වැලිවිට පාරිභෝගික අධිකාරි ප්‍රදේශයේ සිදු වූ විදුලිබිඳ වැටීම සම්බන්ධයෙන් විදුලිබල මණ්ඩලයේ ව්‍යාපාර හා මෙහෙයුම් ක්‍රම උපාය අංශයේ ප්‍රධාන ඉංජිනේරුවරයා කොම්පඤ්ඤ වීදිය පොලීසිය වෙත පැමිණිලි කර තිබෙනවා.\nඒ අදාළ විදුලිබිඳ වැටීම කඩා කප්පල්කාරි පිරිසක් විසින් සිදු කරන ලද්දක් ද යන්න විමර්ශනය කරන ලෙස ඉල්ලමින්.\nකෙසේ වෙතත්, එහි පරීක්ෂණ මේ වනවිට කොළඹ අපරාධ කොට්ඨාසයට භාර දී ඇති බවයි පොලිස් මාධ්‍ය ප්‍රකාශක කාර්යාලය සඳහන් කළේ.",
       "URL": "https://www.hirunews.lk/289928/විදුලිය-කප්පාදුව-කඩාකප්පල්කාරී-ක්‍රියාවක්-ලංවිම-සාමාන්‍යාධිකාරි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1520"
}