{
       "Source": "hirunews",
       "Timestamp": "Thursday, 21 June 2018 - 19:13",
       "Headline": "ඇමති සුජීවට එරෙහිව තවත් සාක්ෂියක් සී.අයි.ඩී.යට",
       "News Content": "අර්ජුන් ඇලෝසියස්ට අයත් ඩබ්ලිව්.එම්. මෙන්ඩිස් සමාගමෙන් රාජ්‍ය අමාත්‍ය සුජීව සේනසිංහ රුපියල් මිලියන 3 ක මුදලක් ලබාගෙන ඇති බවට සනාථ කෙරෙන තවත් සාක්ෂියක් අපරාධ පරීක්ෂණ දෙපාර්තමේන්තුවට ලැබී ඇති බව නීතිපති දෙපාර්තමේන්තුව අද අධිකරණයට දැනුම් දුන්නා.\nඑම සාක්ෂිකරුවන්ගේ සාක්ෂි සම්පිණ්ඩනය අපරාධ විමර්ශන දෙපාර්තමේන්තුව මගින් කොටුව මහේස්ත්‍රාත් ලංකා ජයරත්න හමුවට ඉදිරිපත් කිරීමටයි කටයුතු කෙරුණේ.\nමෙලෙස සාක්ෂි ලබාදී ඇත්තේ අමල් රවීන්ද්‍රනාත් ඩයස් නැමති හිටපු රාජ්‍ය අමාත්‍ය සුජීව සේනසිංහගේ මැතිවරණ ව්‍යාපාරය මෙහෙයවූ පුද්ගලයෙක්.\nඔහු පිළිබඳ තොරතුරු ලබාදී ඇත්තේ මීට පෙර සාක්ෂි ලබාදුන් රාජ්‍ය අමාත්‍යවරයාගේ ආරක්ෂකයින් දෙදෙනෙකු විසින්.\nඑමෙන්ම ප්‍රශ්නගත බැඳුම්කර ගණුදෙනුව සම්බන්ධයෙන් අත්අඩංගුවට ගෙන සිටින පර්පෙචුවල් ටෙ‍්‍රෂරීස් සමාගමේ හිමිකරු අර්ජුන් ඇලෝසියස් සහ එහි ප්‍රධාන විධායක නිලධාරි කසුන් පලිසේන ලබන මස 5 වනදා දක්වා අද යළි රක්ෂිත බන්ධනාගාර ගත කෙරුණා.\nඅර්ජුන් ඇලෝසියස්ගේ පියා වන පර්පෙචුවෙල් ටෙ‍්‍රෂරීස් සමාගමේ සභාපති, ජෙෆ්රි ඇලෝසියස්ටද එදිනට අධිකරණය හමුවේ පෙනී සිටින ලෙසයි මහේස්ත්‍රාත්වරිය නියෝග කළේ.\nපර්පෙචුවෙල් ටෙ‍්‍රෂරීස් සමාගමේ දත්ත ගබඩාවට පිවිසීමට අවශ්‍ය රහස් අංකය ලබාදෙන ලෙස මීට පෙර අධිකරණය ජෙෆ්රි ඇලෝසියස්ට නියෝග කර තිබුණා.\nකෙසේ වෙතත් එය ලබාදීමට ඔහු මෙතෙක් කටයුතු කර නැහැ.\nදත්ත ගබඩාවට පිවිසීමේ රහස් අංකය පිළිබඳ එම සමාගමේ හිටපු ප්‍රධාන තොරතුරු තාක්ෂණ විධායක නිලධාරීයෙකු වන සචිත්‍ර මධුශංක දේවතන්ත්‍රි දැනුම්වත් බව අපරාධ පරීක්ෂණ දෙපාර්තමේන්තුව අධිකරණයට දැනුම් දුන්නා.\nඒ අනුව ඔහු මාර්ගයෙන් මේ මස 25 වනදා සිට ලබන මස හයවනදා දක්වා එම දත්ත ගබඩාව විවෘත කර අවශ්‍ය දත්ත ලබාගැනීමට අධිකරණය නියෝගයක් නිකුත් කළා.\nඒ සඳහා සමාගමේ දත්ත ගබඩා භාරකාර නිලධාරියෙකු වන උපේක මධුශංකගේ සහය ලබාගැනීමටද අධිකරණය අවසර ලබාදී තිබෙනවා.\nඑම දත්ත ගබඩාව විවෘත කර අපරාධ පරීක්ෂණ දෙපාර්තමේන්තුවට අවශ්‍ය දත්ත ලබාගැනීමට අවසර ලබාදෙන ලෙසද ජෙෆ්රි ඇලෝසියස්ට කොටුව මහේස්ත්‍රාත් ලංකා ජයරත්න නියෝග කළා.\nනීතිපතිවරයා වෙනුවෙන් පෙනී සිටි ජ්‍යෙෂ්ඨ නියෝජ්‍ය සොලිසිටර් ජනරාල් හරිප්‍රියා ජයසුන්දර සිද්ධිය සම්බන්ධයෙන් පර්පෙචුවෙල් ටෙ‍්‍රෂරීස් සමාගම අයථා ලෙස උපයාගත් මුදල් බෙදීගිය ආකාරය සම්බන්ධයෙන් පුළුල් පරික්ෂණ සිදුකරන බව අධිකරණයට දැනුම් දුන්නා.\nඑමෙන්ම මේ වනවිට බැංකු 31 කින් අවශ්‍ය තොරතුරු ලබාගෙන ඇති අතර, පරීක්ෂණවල ප්‍රගතිය ඉදිරි දිනකදී අධිකරණයට වාර්තා කරන බව ද ජ්‍යෙෂ්ඨ නියෝජ්‍ය සොලිසිටර් ජනරාල් හරිප්‍රියා ජයසුන්දර සඳහන් කළා.",
       "URL": "https://www.hirunews.lk/193618/ඇමති-සුජීවට-එරෙහිව-තවත්-සාක්ෂියක්-සී-අයි-ඩී-යට",
       "Category": "Local News",
       "Parent URL": "https://www.hirunews.lk/local-news.php?pageID=3884"
}