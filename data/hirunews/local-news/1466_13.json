{
       "Source": "hirunews",
       "Timestamp": "Monday, 27 December 2021 - 19:03",
       "Headline": "පොහොර ලේකම් කාර්යාලයෙන් ගොවීන්ට දැනුම්දීමක් (වීඩියෝ)",
       "News Content": "දේශීය කාබනික දියර පොහොර පිළිබද විශ්වාසයක් හෝ අවශ්‍යතාවයක් නොමැති නම් ඒවා නැවත ගොවිජන සේවා මධ්‍යස්ථාන වෙත භාරදිය හැකි බව ජාතික පොහොර ලේකම් කාර්යාලයේ අධ්‍යක්ෂ චන්දන ලොකුහේවගේ ප්‍රකාශ කළා.\nකොළඹ අද පැවති මාධ්‍ය හමුවකට එක්වෙමින් ඔහු වැඩිදුරටත් සදහන් කළේ එම දියර පොහොර කෘෂිකර්ම අධ්‍යක්ෂ ජනරාල්ගේ ප්‍රධානත්වයෙන් යුත් තාක්ෂණික කමිටුවකින් නිර්දේශ යටතේ පිළිගත් රසායනාගාර මගින් පරීක්ෂා කර, මිලදී ගත් ඒවා බවයි.\nකෙසේ වෙතත්, ගොවීන් චෝදනා කරන්නේ දේශීයව නිපදවු කාබනික දියර පොහොර ප්‍රමිතියෙන් තොර බවටයි. රජය විසින් ලබාදුන් දියර පොහොර හේතුවෙන් සුනඛයින්ගෙන්ද සිය වගාවන් ආරක්ෂා කර ගැනීමට සිදුව ඇති බවයි ගොවීන් වැඩිදුරටත් චෝදනා කරන්නේ.\nමේ අතර, තේ දළු සදහා සාධාරණ මිලක් සහ පොහොර සහනාධාරය  ලබාදෙන ලෙස ඉල්ලා යටිනුවර - දන්තුරේ නගරයේදි කුඩා තේ වතු හිමියන් අද උද්ඝෝෂණයක නිරත වුණා.\nමේ අතර, කෘෂිකර්ම අමාත්‍යාංශ ලේකම් තනතුරෙන් ජ්‍යෙෂ්ඨ මහාචාර්ය උදිත් කේ ජයසිංහ ඉවත් කිරීම සම්බන්ධයෙන් ශ්‍රී ලංකා කෘෂීකර්ම ආයතනයේ විධායක සභාව ජනාධිපති ගෝඨාභය රාජපක්ෂ වෙත ලිපියක් යොමුකර තිබෙනවා.\nඑමගින් ඔවුන් පෙන්වා දී ඇත්තේ ආහාර, කෘෂි ආර්ථීක විද්‍යාව සහ ව්‍යාපාර කළමනාකරණය පිළිබද විශේෂඥ තත්ත්වය ප්‍රදානය කර ඇති ජ්‍යෙෂ්ඨ මහාචාර්ය උදිත් කේ ජයසිංහ වැනි කුසලතා සහිත වෘත්තිකයෙකු හදිසියේ ඉවත්කිරීම තුලින් මෙරට සියලුම වෘත්තිකයන්ගේ වෘත්තිය ගරුත්වයට හානියක් සිදුවන බවයි.",
       "URL": "https://www.hirunews.lk/292300/පොහොර-ලේකම්-කාර්යාලයෙන්-ගොවීන්ට-දැනුම්දීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1466"
}