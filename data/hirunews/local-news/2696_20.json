{
       "Source": "hirunews",
       "Timestamp": "Saturday, 30 May 2020 - 12:52",
       "Headline": "පාස්කු කොමිසමේදී තවත් අනාවරණයක්  (වීඩියෝ)",
       "News Content": "පාස්කු ඉරිදා බෝම්බ ප්‍රහාර එල්ල කළ ප්‍රහාරකයන් සම්බන්ධයෙන් හමුදා බුද්ධි අංශ තොරතුරු ලබාදී තිබියදීත් ඔවුන් පිළිබදව තොරතුරු සොයා ගැනීමට නොහැකිව තිබූ බව ත්‍රස්ත මර්දන හා විමර්ශන අංශය, පාස්කු ඉරිදා ත්‍රස්ත ප්‍රහාරය සම්බන්ධයෙන් විමර්ශනය කෙරෙන ජනාධිපති කොමිසම හමුවේ පිළිගනු ලැබුවා.\nඒ, එහි උසස් නිලධාරියෙකු කොමිසම හමුවේ ඊයේ සාක්ෂි ලබාදුන් අවස්ථාවේදියි.\nපාස්කු ඉරු දින දෙහිවල දී බෝම්බ පුපුරුවා ගත් ප්‍රහාරකයා සම්බන්ධයෙන් සහ ෂැංග්‍රිලා හෝටලයේ දෙවන බෝම්බකරු අන්තවාදී ක්‍රියාවලට සම්බන්ධ බවට වසර කිහිපයකට පෙර සිට තොරතුරු පැවති බව බුද්ධි අංශ නිලධාරියෙකු කොමිසම හමුවේ සාක්ෂි ලබාදෙමින් අනාවරණ කර තිබුණා.\nඑම තොරතුරු පොලිස්පතිවරයාට, තම බුද්ධි අංශය මගින් දැනුම් දී තිබූ බවයි ඔහු එහිදී සඳහන් කළේ.\nමේ අනුව ඊයේ කොමිසම හමුවේ සාක්ෂි ලබාදුන් ත්‍රස්ත මර්දන හා විමර්ශන කොට්ඨාශයේ ජ්‍යෙෂ්ඨ නිලධාරියාගෙන් කොමිසම ප්‍රශ්න කළේ පොලිස්පතිවරයා විසින් එවැනි බුද්ධි අංශයකින් ලද තොරතුරක් තම කොට්ඨාශයට යොමු කර විමර්ශනය කරන ලෙස 2017 වසරේ නොවැම්බර් 9 වන දා ලිපියක් මගින් යොමු කර තිබුණේ ද යන්නයි.\nඅබ්දුල් ලතීෆ් ජමීල් මොහොමඞ් හෙවත් පාස්කු ඉරු දින දෙහිවල ට්‍රොපිකල් ඉන් ලැගුම්හලෙහි බෝම්බයක් පුපුරුවා ගත් ප්‍රහාරකයා අන්තවාදී ක්‍රියාවන්ට සම්බන්ධ දැයි සොයා බලන ලෙස එහි අන්තර්ගතව තිබූ බව ඔහු පිළිතුරු දෙමින් සඳහන් කළා.\nඒ අනුව අවස්ථා 8කදී තම කොට්ඨාශය මගින් මේ සම්බන්ධයෙන් පොලිස්පතිවරයාට වැඩිදුර වාර්තා යොමු කළ බව සාක්ෂිකරු කියා සිටියා.\nඅවසන් වාර්තාව ඉදිරිපත් කර තිබුණේ පාස්කු ප්‍රහාරයට දින 13කට පෙර එනම්, පසුගිය වසරේ අප්‍රේල් මස 8 වන දායි.\nඑහිදී කොමිසම විමසා සිටියේ ජමීල් මොහොමඩ් නැමැත්තා අන්තවාදී ක්‍රියාවන්ට සම්බන්ධ බවට එහිදී අනාවරණ වූයේ ද යන්නයි.\nජමිල් මොහොමඞ්ගෙන් 2018 වසරේ අප්‍රේල් 12 වන දා ත්‍රස්ත විමර්ශන කොට්ඨාශය ප්‍රකාශයන් සටහන් කර ගත් බව ද සාක්ෂිකරු එහිදී සඳහන් කර තිබෙනවා.\nඑහෙත් ඔහු සම්බන්ධයෙන් එවැනි කිසිදු තොරතුරක් හඳුනා ගැනීමට නොහැකි වූ බවයි සාක්ෂිකරු ප්‍රකාශ කර ඇත්තේ.\nඅනතුරුව කොමිසම විමසුවේ හමුදා බුද්ධි අංශ මගින් 2016 වසරේ සිට ජමිල් මොහොමඞ් අන්තවාදී ක්‍රියාවලට සම්බන්ධ බවට තොරතුරු අනාවරණ කරගෙන තිබූ බව තමන් නොදැන සිටියේ ද යන්නයි.\nඑහිදී නැත ලෙස පිළිතුරු ලබාදුන් සාක්ෂිකරු වැඩිදුරටත් සදහන් කර ඇත්තේ හමුදා බුද්ධි අංශ සහ ත්‍රස්ත මර්දන හා විමර්ශන කොට්ඨාශය අතර අන්තර් සහයෝගයකින් කටයුතු නොකළ බවයි.",
       "URL": "https://www.hirunews.lk/241855/පාස්කු-කොමිසමේදී-තවත්-අනාවරණයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2696"
}