{
       "Source": "hirunews",
       "Timestamp": "Monday, 22 March 2021 - 7:33",
       "Headline": "විනාශ කිරීමට නියෝග කළ කසළ තේ තොගයක් යළිත් ජාවාරම්කරුවන්ට - විශේෂ විමර්ශනයක් ඇරඹේ",
       "News Content": "අධිකරණ නියෝග මත විනාශ කිරීම සඳහා කොච්චිකඩේ - ඕවිටියාවත්ත කසල අංගනය වෙත රැගෙන ගිය කසළ තේ තොගයක් යළිත් ජාවාරම්කරුවන් පිරිසක් අතට පත් වීමේ සිද්ධියක් සම්බන්ධයෙන් මීගමුව කොට්ඨාස අපරාධ විමර්ශණ අංශය විශේෂ පරීක්ෂණයක් ආරම්භ කර තිබෙනවා.\nපසුගිය ජනවාරි මස 14 වනදා කොටුගොඩ පිහිටි ගබඩාවක තිබී අපනයනය සඳහා සූදානම් කර තිබූ කසළ තේ කිලෝ ග්‍රෑම් 27,000ක් සීදුව පොලිසිය විසින් සොයාගෙන තිබුණා.\nපසුව ඊට අදාළ නඩුව මීගමුව මහේස්ත්‍රාත් අධිකරණයේදී පැවති අතර එහිදී නියෝග කළේ කසළ තේ තොගය විනාශ කරන ලෙසටයි.\nඒ අනුව මාර්තු මස 03 වන දින විනාශ කිරීම සදහා අදාළ කසල තේ තොගය ලොරි රථ 05කින් ඕවිටියාවත්ත කසල අංගනය වෙත ප්‍රවාහනය කර ඇති බව සදහන්.\nකෙසේ වෙතත්, වත්තල ප්‍රදේශයේ ගබඩාවක කසළ තේ තොගයක් ඇති බවට විශේෂ කාර්ය බලකායට ලද තොරතුරකට අනුව පසුගිය දා වැටලීමක් සිදුකර ඇති අතර ඊට අදාළව සැකකරුවන් 4 දෙනෙකු ද අත්අඩංගුවට ගෙන තිබුණා.\nඑහිදී අනාවරණ වී ඇත්තේ අදාළ කසල තේ තොගය අධිකරණ නියෝග මත ඕවිටියාවත්ත කසළ අංගනයට විනාශ කිරීම සඳහා රැගෙන තේ වලින් කොටසක් බවටයි.\nඒ අනුව අදාළ කසළ තේ යළිත් වත්තල ප්‍රදේශයේ එම ගබඩාවට පැමිණියේ කෙසේ දැයි යන්න පිළිබදව මේ වන විට පරීක්ෂණ ආරම්භ කර තිබෙනවා.",
       "URL": "https://www.hirunews.lk/266114/විනාශ-කිරීමට-නියෝග-කළ-කසළ-තේ-තොගයක්-යළිත්-ජාවාරම්කරුවන්ට-විශේෂ-විමර්ශනයක්-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=2072"
}