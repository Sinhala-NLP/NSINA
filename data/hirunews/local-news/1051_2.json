{
       "Source": "hirunews",
       "Timestamp": "Saturday, 02 July 2022 - 19:58",
       "Headline": "කන්දකාඩු රැඳවියාගේ ඝාතනයට ඇල්ලූ හමුදා සෙබලුන් 4 දෙනා රිමාන්ඩ්  (වීඩියෝ)",
       "News Content": "කන්දකාඩු පුනරුත්ථාපන මධ්‍යස්ථානයේ රැඳවියාගේ මරණය සම්බන්ධයෙන් අත්අඩංගුවට ගත් යුද හමුදා සහ ගුවන් හමුදා සෙබලුන් 4 දෙනා මේ මස 14 වනදා දක්වා රක්ෂිත බන්ධනාගාර ගත කෙරුණා.\nඒ අද පස්වරුවේ ඔවුන් පොළොන්නරුව මහේස්ත්‍රාත් අධිකරණයට ඉදිරිපත් කිරීමෙන් අනතුරුවයි.\nමෙලෙස රක්ෂිත බන්ධනාගාර ගත කෙරුණේ ගුවන් හමුදා සැරයන්වරු දෙදෙනෙක්, යුද හමුදා සැරයන්වරයෙක් සහ යුද හමුදා මාණ්ඩලික සැරයන්වරයෙක්.\nමේ අතර, රැඳවියන්ට මොවුන් විසින් අමානුෂික ලෙස පහරදුන් බවට සැක කෙරෙන උණ පතුරු සහ විදුලි රැහැනක් ද එම මධ්‍යස්ථානයේ තිබී පොලිස් භාරයට ගෙන තිබූ අතර, ඒවා නඩු භාණ්ඩ ලෙස අධිකරණයට ඉදිරිපත් කෙරුණා.\nපසුගිය මස 29 වනදා මෙම සිද්ධියෙන් මියගියේ බදුල්ල - දෙමෝදර ප්‍රදේශයේ පදිංචි 36 හැවිරිදි රැඳවියෙක්.\nමෘත ශරීරය ඔහුගේ බාල සහෝදරයෙකු සහ මිතුරන් විසින් හඳුනා ගත් අතර, පශ්චාත් මරණ පරික්ෂණය ලබන අඟහරුවාදා දක්වා කල් දමා ඇති බවයි පොලීසිය සඳහන් කළේ.\nසිද්ධියෙන් පසු පුනරුත්ථාපන මධ්‍යස්ථානයෙන් පලාගිය තවත් 40 දෙනෙකු සොයා තවදුරටත් මෙහෙයුම් ක්‍රියාත්මකයි.\nපලාගිය 685 දෙනෙකු මේ වනවිට අත්අඩංගුවට ගෙන පොලිස් භාරයේ සහ රක්ෂිත බන්ධනාගාර ගතව සිටින බව පුනරුත්ථාපන කොමසාරිස් මේජර් ජෙනරල් දර්ශන හෙට්ටිආරච්චි සඳහන් කළා.\nඔහු කියා සිටියේ මේ වනවිට මධ්‍යස්ථානය තුල 272 දෙනෙකු ආරක්ෂිතව සිටින බවයි ඔහු සඳහන් කළා.",
       "URL": "https://www.hirunews.lk/308856/කන්දකාඩු-රැඳවියාගේ-ඝාතනයට-ඇල්ලූ-හමුදා-සෙබලුන්-4-දෙනා-රිමාන්ඩ්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1051"
}