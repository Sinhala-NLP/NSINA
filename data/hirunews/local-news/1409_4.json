{
       "Source": "hirunews",
       "Timestamp": "Friday, 21 January 2022 - 16:01",
       "Headline": "මහරගම නගරාධිපති පොදු වැසිකිළියක් කඩයි, පළාතම ගඳ ගසයි (වීඩියෝ)",
       "News Content": "මහරගම නගර මධ්‍යයේ පිහිටි පොදු වැසිකිලිය නගර සභා අනුමැතියකින් තොරව කඩා ඉවත් කිරීමට මහරගම නගරාධිපති ටිරාජ් පියරත්න අද (21) උදෑසන ක්‍රියා කර තිබෙනවා.\nමෙම ක්‍රියාමාර්ගයට ශ්‍රී ලංකා පොදුජන පෙරමුණේ මන්ත්‍රීවරුන් විරෝධය පළ කිරීමත් සමග උණුසුම් තත්ත්වයක් හට ගත්තා.\nඑහිදී නගරාධිපතිවරයා හා මන්ත්‍රීවරුන් අතරත් මන්ත්‍රීවරුන් හා නගර සභා සේවකයින් අතරත් උණුසුම් වචන හුවමාරු වීම් සිදු වුණා.\nඑහිදී වැසිකිළි පද්ධතිය කඩා ඉවත් නොකරන ලෙසට හිටපු නගරාධිපතිනිය ඇතුළු මන්ත්‍රීවරුන් විරෝධය පළ කිරීමත් සමඟ නගරාධිපතිවරයා පැමිණ හිටපු නගරාධිපතිනී කාන්ති කොඩිකාරට පහරදීමක් ද සිදුකර තිබෙනවා.\nමේ පහර දීමේ සිද්ධිය සම්බන්ධයෙන් මිරිහාන පොලිසියට පැමිණිල්ලක් සිදු කළ හිටපු නගරාධිපතිනී කාන්ති කොඩිකාර ඉන් අනතුරුව ප්‍රතිකාර ලබා ගැනීම සඳහා ශ්‍රී ජයවර්ධනපුර රෝහලට ඇතුළත් වී තිබෙනවා.\nවසර තිහකට අධික කාලයක් පුරා මහරගම නගර මධ්‍යයේ පිහිටි මෙම පොදු වැසිකිලිය දෛනිකව මහරගමට රෙදි වෙළඳාම සඳහා පැමිණෙන දහස් ගණන් ජනයාගේ අවශ්‍යතා ඉටු කළ ස්ථානයක්.\nකෙසේ වෙතත් මහරගම නගරාධිපති ටිරාජ් පියරත්න මෙම වැසිකිළි පද්ධතිය කඩා ඉවත් කර ඇත්තේ, ඒ වෙනුවෙන් අලුතින් වැසිකිළි පද්ධතියක් ඉදි කිරීමෙන් තොරවයි.\nඅද මෙම වැසිකිළි පද්ධතිය කඩා දැමීමට නගර සභා සේවකයින් උත්සාහ දරන අවස්ථාවේ එහි ගිය හිටපු නගරාධිපතිනිය ඇතුළු මන්ත්‍රීවරුන් පිරිස නගරාධිපතිවරයාගේ ඉල්ලා ඇත්තේ, නව වැසිකිළියක් ඉදි කිරීමෙන් අනතුරුව පමනක් මෙය කඩා ඉවත් කරන ලෙසයි.\nනමුත් නගරාධිපතිවරයා එම ඉල්ලීමට එකඟ නොවීම හේතුවෙන් එතැනදී උණුසුම් තත්වයක් හටගෙන තිබෙනවා.\nමෙහිදී තත්ත්වය පාලනය කිරීමට එම ස්ථානයට පැමිණි මහරගම පොලීසියේ නිලධාරීන් සමඟ ද නගර සභා මන්ත්‍රීවරුන් උණුසුම් වචන හුවමාරුවක යෙදුනා.\nකෙසේ වෙතත් විරෝධතාව හමුවේ වැසිකිළිය කඩා දැමීම නැවැත්වීම සඳහා හිටපු නගරාධිපතිනිය ඇතුළු මන්ත්‍රීවරුන් බැකෝ යන්ත්‍රයේ කුල්ල මත ද නැග විරෝධතාවය දැක්වූ අතර, එය ද නොතකා නගරාධිපතිවරයා වැසිකිළි පද්ධතිය ඉවත් කිරීමට පියවර ගෙන තිබුණා.",
       "URL": "https://www.hirunews.lk/294704/මහරගම-නගරාධිපති-පොදු-වැසිකිළියක්-කඩයි-පළාතම-ගඳ-ගසයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1409"
}