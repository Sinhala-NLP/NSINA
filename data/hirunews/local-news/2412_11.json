{
       "Source": "hirunews",
       "Timestamp": "Sunday, 04 October 2020 - 12:37",
       "Headline": "දිවයිනේ සියලු පාසල් සඳහා දෙවන වාර නිවාඩුව හෙට ඇරඹෙයි (වීඩියෝ)",
       "News Content": "ලබන 09 වනදා ආරම්භ වීමට නියමිත ව තිබු දෙවන පාසල් වාර නිවාඩුව හෙට සිට ක්‍රියාත්මක වන බව අධ්‍යාපන අමත්‍යාංශය ප්‍රකාශ කළා.\nඒ අනුව දිවයිනේ සියලුම රජයේ පාසල් සඳහා දෙවන වාර නිවාඩුව හෙට සිට ක්‍රියාත්මක වනු ඇති.\nදිවයිනේ සියලුම කතෝලික පාසල්ද අධ්‍යාපන අමාත්‍යාංශයේ තීරණයට අනුව හෙට සිට දෙවන වාර නිවාඩුව ආරම්භ කරන බව එම පාසල් සංසදය නිවේදනය කළා.\nගම්පහ දිස්ත්‍රික්කයේ සියලුම උපකාරක පන්ති සහ පිරිවෙන් ද අද  සිට සතියක කාලයක් වසා තැබීමට තීරණය කළ බවයි අධ්‍යාපන අමාත්‍යාංශය මීට පෙර නිවේදනය කළේ.\nමේ අතර ගම්පහ - දිවුලපිටිය සහ මිනුවන්ගොඩ ප්‍රදේශවලට නැවත දැනුම්දෙන තුරු පොලිස් ඇඳිරි නීතිය පනවා තිබෙනවා.\nඒ, උණ රෝගී තත්ත්වයකට ගම්පහ රෝහලෙන් ප්‍රතිකාර ලබාගත් දිවුලපිටිය ප්‍රදේශයේ පදිංචි කාන්තාවකට කොවිඩ් 19 හෙවත් කොරෝනා වෛරසය ආසාදනය වී ඇති බවට තහවුරු වීමත් සමඟයි.\nඒ අනුව දිවුලපිටිය සහ මිනුවන්ගොඩ ප්‍රදේශවලට ඇතුලුවීම සහ පිටවීම සඳහාද දැඩි සංචරණ සීමා පනවනු ලැබුවා.\nමේ අතර ලබන 09 වනදා ක්‍රියාත්මක වීමට නියමිත ව තිබු දෙවන පාසල් වාර නිවාඩුව හෙට සිට ක්‍රියාත්මක වන බව අධ්‍යාපන අමත්‍යාංශය ප්‍රකාශ කළා.\nඒ අනුව දිවයිනේ සියලුම රජයේ පාසල් සඳහා නිවාඩුව හෙට සිට ක්‍රියාත්මක වනු ඇති.\nඑමෙන්ම අධ්‍යාපන අමාත්‍යාංශය මීට පෙර නිවේදනය කළේ ගම්පහ දිස්ත්‍රික්කයේ සියලුම උපකාරක පන්ති සහ පිරිවෙන් අද  සිට සතියක කාලයක් වසා තැබීමට තීරණය කළ බවයි.\nපසුගිය සැප්තැම්බර් මස 30 වනදා ගම්පහ රෝහලට දිවුලපිටියේ පදිංචි 39 හැවිරිදි මෙම කාන්තාව ඇතුළත් කර ඇත්තේ උණ රෝගී තත්වයක් සඳහා ප්‍රතිකාර ලබාගැනීමටයි.\nදින කිහිපයකට පසු අදාළ කාන්තාව සුවය ලබා තිබීම හේතුවෙන් රෝහලෙන් පිටත් කර තිබෙනවා.\nරට තුළ පවතින නිරෝධායන නීතිරීතින්වලට අදාළව සෑම රෝහලකම රෝගීන්ගේ කොවිඩ් 19 පර්යේෂණ නියැදි ලබාගන්නා අතර, ඒ අනුවයි සැකසහිත රෝග ලක්ෂණ පෙන්නුම් නොකළද මෙම කාන්තාව, පී.සී.ආර්. පරීක්ෂණයකට ලක් කර ඇත්තේ.\nඑහිදී අදාළ කාන්තාවට කොරෝනා වෛරසය ආසාදනය වී ඇති බවට අනාවරණ වී තිබෙනවා.\nමෙම තහවුරුවීමත් සමග ගම්පහ රෝහල තුළදී ඇයට ප්‍රතිකාර කළ කාර්ය මණ්ඩලයේ 15 දෙනෙකු වහාම ස්වයං නිරෝධායනයට යොමු කෙරුණා.\nරෝහල් අධ්‍යක්‍ෂ වෛද්‍ය සමන් පතිරණ ප්‍රකාශ කළේ රෝහල වසා දැමීමේ තීන්දුවක් මේ වනතුරුත් ගෙන නොමැති බවයි.\nසේවිකාවකට කොරෝනා ආසාදනය වූ බවට අනාවරණ වීමත් සමඟ ඇය සේවය කළ බ්‍රැන්ඩික්ස් සමූහයට අයත් අදාළ ඇඟලුම් කම්හලේ සේවකයන් 40 දෙනෙකුද ස්වයං නිරෝධායනයට යොමු කෙරුණා.\nඑමෙන්ම බ්‍රැන්ඩික්ස් සමූහය නිවේදනයක් නිකුත් කරමින් සඳහන් කළේ සිය ආයතනයේ දැඩි සෞඛ්‍ය ආරක්ෂණ ක්‍රියාමාර්ග ක්‍රියාත්මක කර තිබූ අතර, කඩිනම් ප්‍රතිචාර දැක්වීම මගින් මෙම කොවිඩ් ආසාදිත කාන්තාව කළින්ම හඳුනාගැනීමට හැකිවූ බවයි.\nඒ සඳහා මහජන සෞඛ්‍ය පරීක්ෂක සහ අදාළ සෞඛ්‍ය බලධාරින් වෙතින් ඉමහත් සහයක් හිමිවී තිබෙනවා.\nඒ අනුව අදාළ ආසාදිත කාන්තාව ප්‍රතිකාර සඳහා අයි.ඩී.එච්. රෝහල වෙත වහා මාරුකර යැවීමට පියවර ගැනීම තුළින් වෛරසය තවදුරටත් පැතිරීමේ අවදානම අවම කරගැනීමට හැකිවූ බවයි බ්‍රැන්ඩික්ස් ආයතනය සඳහන් කළේ.\nඅදාළ ක්‍රියාවලිය පුරාම බලධාරීන්ට උපරිම සහය දැක්වීමටත් ඔවුන්ගේ උපදෙස් පැතීමටත් කටයුතු කෙරෙනවා.\nවෛරසය පැතිරීම වළක්වාලීම මුළුමනින්ම සහතික කරලීම සඳහා වහා සියලු පියවර ගැනීමට කටයුතු යොදා තිබෙනවා.\nආසාදිත කාන්තාව සේවය කළ කම්හල් පරිශ්‍රය දැඩි විෂබීජානුහරණයට ලක් කිරිමද ඊට ඇතුළත්.\nඑම කාන්තාව සමඟ සමීපව සම්බන්ධ වූ සේවා ස්ථානයේ තවත් සේවකයන් 40 දෙනෙකු සහ ඔවුන්ගේ පවුල්වල සාමාජිකයන් වහා ස්වයං නිරෝධායනයට ලක් කෙරෙන අතර, ඉදිරියේදී පී.සී.ආර්. පරීක්ෂණ සිදුකිරීමට පියවර ගැනෙනවා.\nමේ සම්බන්ධයෙන් සෞඛ්‍ය බලධාරීන් ඇතුලු සියලු අංශවලින් ලැබෙන සහයට කෘතඥ වන අතර, සේවකයන්ගේ සහ ඔවුන්ගේ ප්‍රජාවන්හි සුරක්ෂිතතාව උපරිම අන්දමින් පත්වාගැනීම සඳහා ප්‍රමුඛත්වය ලබාදී කටයුතු කරන බවයි බ්‍රැන්ඩික්ස් ආයතනය සිය නිවේදනය මගින් අවධාරණය කළේ.\nමේ අතර හමුදා බුද්ධි අංශ සහ සෞඛ්‍ය අංශ ඒකාබද්ධව මෙම ඇඟළුම් කම්හල් සේවිකාවට කොරෝනා ආසාදනය වූ මූලාශ්‍රය සොයාගැනීම සඳහා පුළුල් මෙහෙයුමක් ආරම්භ කර තිබෙනවා.\nකොළඹ වෛද්‍ය පරීක්ෂණ ආයතනයේ අධ්‍යක්‍ෂ වෛද්‍ය ජයරුවන් බණ්ඩාර සඳහන් කළේ සමාජයෙන් රෝගියෙකු හමුවීමත් සමඟ කොරෝනා වැළැක්වීමට නිර්දේශිත සෞඛ්‍ය පුරුදු සම්බන්ධයෙන් දැඩිව  ජනතාව සිහිතබා ගත යුතුව ඇති බවයි.\nමෙම සිද්ධියත් සමඟ තවත් තෝරාගත් සියදෙනෙකුට වැඩි දෙනෙකුගේ පී.සී.ආර්. පරීක්ෂණ සිදුකිරීමට බලාපොරොත්තු වන බව වසංගත රෝග විද්‍යා අංශයේ අධ්‍යක්ෂ වෛද්‍ය සුදත් සමරවීර හිරු ප්‍රවෘත්ති අංශයට සඳහන් කළා.",
       "URL": "https://www.hirunews.lk/251766/දිවයිනේ-සියලු-පාසල්-සඳහා-දෙවන-වාර-නිවාඩුව-හෙට-ඇරඹෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2412"
}