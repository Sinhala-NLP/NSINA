{
       "Source": "hirunews",
       "Timestamp": "Tuesday, 13 July 2021 - 19:44",
       "Headline": "විකෘති කොරෝනා ප්‍රභේද සාම්පල 96ක් ජපුරට",
       "News Content": "විකෘති ප්‍රභේදයන් යැයි සැක සහිත කොරෝනා සාම්පල 96ක් සම්බන්ධයෙන් ශ්‍රී ජයවර්ධනපුර විශ්වවිද්‍යාලයේ ආසාත්මිකතා, ප්‍රතිශක්ති විද්‍යා සහ සෛල ජෛව විද්‍යා ආයතනය පරීක්ෂණ ආරම්භ කර තිබෙනවා.\nඒ අනුව ඉදිරි දින කිහිපය තුළ අදාළ වාර්තාව නිකුත් කිරීමට නියමිතයි.\nකොළඹ ඇතුළු දිවයිනේ විවිධ ප්‍රදේශවලින් මෙම විකෘති කොරෝනා සාම්පල ශ්‍රී ජයවර්ධනපුර සරසවිය වෙත ලැබී තිබෙනවා.\nඑම කොරෝනා වෛරසය ඩෙල්ටා ප්‍රභේදයද එසේත් නොමැති නම් වෙනත් ප්‍රභේදයක්ද යන්න පිළිබඳව නිශ්චිත නිගමනය ඉදිරි දින කිහිපයේදී ප්‍රකාශයට පත් කිරීමට නියමිතයි.\nඊට සමගාමීව සයිනොෆාම් එන්නත මගින් ඩෙල්ටා ප්‍රභේදයට එරෙහිව ලැබෙන ආරක්ෂාව සම්බන්ධයෙන් පරීක්ෂණ වාර්තාවක්ද එළිදැක්වීමට නියමිතව තිබෙනවා.\nතවත් සතියක කාලසීමාවකින් පසු එය ප්‍රකාශයට පත් කිරීමට නියමිත බවයි ශ්‍රී ජයවර්ධනපුර විශ්වවිද්‍යාලයේ ආසාත්මිකතා, ප්‍රතිශක්ති විද්‍යා සහ සෛල ජෛව විද්‍යා ආයතනය ප්‍රකාශ කළේ.\nමේ අතර, දිවයිනේ සියලුම පාසල් ගුරුවරුන් ඉදිරි දින 10ක කාලය ඇතුළත එන්නත්කර අවසන් කිරීමට හැකිවනු ඇති බව අධ්‍යාපන අමාත්‍ය ජී.එල්.පීරිස් ප්‍රකාශ කළා.\nකොළඹදී අද මාධ්‍ය වෙත අදහස් දක්වමින් අමාත්‍යවරයා කියා සිටියේ මේ වනවිට බස්නාහිර පළාතේ ගුරුවරුන්ගෙන් 86% කට කොරෝනා එන්නත් ලබාදී ඇති බවයි.\nමේ අතර, දිවයින පුරා විසිරී සිටින 38,000ක් වන පෙර පාසල් ගුරුවරුන් සඳහාද කොරෝනා මර්දන එන්නත් ලබාදීමට කටයුතු ආරම්භ කෙරුණා.\nඒ අනුව පෙරපාසල් ගුරුවරුන් සඳහා එන්නත් ලබාදීමේ කටයුතු අද ආරම්භ කෙරුණේ ගම්පහ දිස්ත්‍රික්කයෙන්.\nමේ අතර, පාසැල් ළමයින් සඳහාද කොරෝනා මර්දන එන්නත් ලබාදීම පිළිබඳව සාකච්ඡා ආරම්භ වී ඇති බව රාජ්‍ය අමාත්‍ය, මහාචාර්ය චන්න ජයසුමන ප්‍රකාශ කළා.\nශ්‍රී ලංකා ආයෝජන මණ්ඩලයට අයත් කලාප 14ක සියලු සේවකයින් සඳහා කොරෝනා මර්දන පළමු එන්නත් මාත්‍රාව ලබාදී අවසන් කර ඇති බව ශ්‍රී ලංකා ආයෝජන මණ්ඩලයේ සභාපති සංජය මොහොට්ටාල සඳහන් කළා.\nමේ අතර, ශ්‍රී ලංකාව ඇතුළු ආසියාතික රටවල් 6කට මෙන්ම පැසිෆික් දූපත් රාජ්‍යයන් වෙත ඇස්ට්‍රාසෙනෙකා කොරෝනා එන්නත් මිලියන 11ක් පරිත්‍යාග කිරීමට ජපානය සූදානම් බව එරට විදේශ අමාත්‍ය ටොෂිමිට්සු මොටේගි ප්‍රකාශ කළා.\nකොවැක්ස් වැඩසටහන යටතේ ශ්‍රී ලංකාව හැරුණු කොට එම එන්නත් ලබාදෙන අනෙකුත් ආසියාතික රටවල් වන්නේ බංග්ලාදේශය, කාම්බෝජය, ඉරානය, ලාඕසය සහ නේපාලයයි.\nඑසේම, ශ්‍රී ලංකාවේ එන්නත්කරණ කටයුතු සඳහා භාවිත කිරීමට චීනයේ සිට එන්නත් සිරින්ජර ලක්ෂ දහයක් අද අලුයම කටුනායක ගුවන් තොටුපල වෙත රැගෙන එනු ලැබුවා.\nමේ අතර, ඊයේ දිනයේ සිදුවූ කොරෝනා මරණ 41ක් සෞඛ්‍ය සේවා අධ්‍යක්ෂ ජනරාල්වරයා විසින් අද තහවුරු කළා.\nඒ අනුව, මෙරට සමස්ත කොරෝනා මරණ සංඛ්‍යාව දැක්වෙන්නේ 3,574ක් ලෙසයි.\nඅද දිනයේදීත් තවත් ආසාදිතයින් 882 දෙනෙකු ද වාර්තා වූ බවයි යුද හමුදාපති ජනරාල් ශවේන්ද්‍ර සිල්වා ප්‍රකාශ කළේ.",
       "URL": "https://www.hirunews.lk/276886/විකෘති-කොරෝනා-ප්‍රභේද-සාම්පල-96ක්-ජපුරට",
       "Category": "Local News",
       "Parent URL": "https://www.hirunews.lk/local-news.php?pageID=1822"
}