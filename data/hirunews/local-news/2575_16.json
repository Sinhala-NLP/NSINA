{
       "Source": "hirunews",
       "Timestamp": "Saturday, 18 July 2020 - 20:34",
       "Headline": "සමගි ජනබලවේගයේ රැස්වීමකට ලිපි යවමින් තැපෑලට වංචා කළ හිටපු මන්ත්‍රී නිමල් ආර්.පීරිස් අත්අඩංගුවට (වීඩියෝ)",
       "News Content": "තැපැල් දෙපාර්තමේන්තුවට සිදුකළ වංචාවක් සම්බන්ධයෙන් හිටපු පාර්ලිමේන්තු මන්ත්‍රීවරයෙකු සහ පළාත් සභා මන්ත්‍රීවරයෙකු වන නිමල් ආර්. පීරිස් තලංගම පොලිසිය මගින් අත්අඩංගුවට ගනු ලැබුවා.\nඒ, ලිපි 7,564ක් සඳහා අයවිය යුතු රුපියල්113,460 ක මුදලක් එම දෙපාර්තමේන්තුවට නොගෙවා වංචා කිරීමේ සිද්ධියකට අදාළවයි.\n1999 වසරේදී හිටපු මන්ත්‍රීවරයාට ලබාදී තිබූ මුද්දරය වෙනුවට මුද්‍රාව තබන තැපැල් මුද්‍රා යන්ත්‍රය භාවිත කරමින් මෙම වංචාව සිදුකර ඇති බවටයි අනාවරණ වී ඇත්තේ.\nඑමෙන්ම ඔහු දැරූ මන්ත්‍රී ධුරයට අදාළ කාලසීමාව අවසන් වුවද තැපැල් මුද්‍රා තැබීමේ යන්ත්‍රය යළි භාරදී තිබුණේ නැහැ.\nඔහු මෙලෙස තැපැල් දෙපාර්තමේන්තුවට වංචා කරමින් යොමුකර ඇත්තේ සමගි ජනබලවේගයේ ජනහමුවක් සඳහා පැමිණෙන ලෙස ආරාධනා කරන ලද ලිපි තොගයක්.\nමීට දින කිහිපයකට පෙර මධ්‍යම තැපැල් හුවමාරුවට මෙම ලිපි භාරදී ඇති අතර, ඉන් කිහිපයක් තලවතුගොඩ තැපැල් ස්ථානයට ද ලැබී තිබෙනවා.\nඑහිදී අදාළ ලිපි පරීක්ෂා කිරීමේදී මතුවූ සැකය මත තලවතුගොඩ තැපැල් ස්ථානාධිපතිවරයා පොලීසියට පැමිණිල්ලක් සිදුකර ඇති බවයි වාර්තාවන්නේ.\nපසුව ඒ පිළිබඳව මූලික විමර්ශනයක් සිදුකළ තලංගම පොලීසිය අධිකරණයට කරුණු දැක්වීමෙන් අනතුරුව සැකකාර හිටපු මන්ත්‍රීවරයාගේ නිවස පරීක්ෂා කිරීමට අවසරයක් ලබාගෙන තිබෙනවා.\nඒ අනුවයි, තලවතුගොඩ ප්‍රදේශයේ පිහිටි හිටපු මන්ත්‍රී නිමල් ආර්. පීරිස්ගේ නිවස පරීක්ෂා කරනු ලැබුවේ.\nඑහිදී අදාළ තැපැල් මුද්‍රා යන්ත්‍රය සොයා ගත් අතර, එහිදී මෙම වංචාව පිළිබඳ තොරතුරු අනාවරණ වුණා.\nපසුව හිටපු මන්ත්‍රීවරයා අත්අඩංගුවට ගත අතර, ඔහු කඩුවෙල මහේස්ත්‍රාත් අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/245855/සමගි-ජනබලවේගයේ-රැස්වීමකට-ලිපි-යවමින්-තැපෑලට-වංචා-කළ-හිටපු-මන්ත්‍රී-නිමල්-ආර්-පීරිස්-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2575"
}