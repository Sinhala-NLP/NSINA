{
       "Source": "hirunews",
       "Timestamp": "Thursday, 27 July 2017 - 12:57",
       "Headline": "හිටපු ගුවන් හමුදාපති හර්ෂ අබේවික්‍රමට අවසන් වරට සිතාසි",
       "News Content": "හිටපු ජනාධිපති මහින්ද රාජපක්ෂගේ පාලන සමයේදී වැල්ලවත්ත ප්‍රදේශයේ නිවසක් පවරාගැනීමේ ක්‍රමවේදය වැරදි බව ශ්‍රේෂ්ඨාධිකරණය අද නියෝග කළා.\nඒ, මෙම නිවසේ හිමිකරුවන් ශ්‍රේෂ්ඨාධිකරණය හමුවේ ගොනුකර තිබූ පෙත්සමක තීන්දුව ප්‍රකාශයට පත් කරමින්.\nඒ අනුව මෙම නිවස යළි එහි හිමිකරුවන්ට ලබාදීමටත්, මොවුන්ට රුපියල් ලක්ෂ 5ක වන්දියක් ගෙවන ලෙසත් රජයට නියෝග කෙරුණා.\nඑල්.ටී.ටී.ඊ. ක්‍රියාකාරකම්වලින් උපයාගත් මුදලින් මෙම නිවස මිලදී ගෙන ඇති බව පවසමින් එවකට හිටපු ජනාධිපති මහින්ද රාජපක්ෂ විසින් ඔහුට ඇති බලය ප්‍රකාරව මෙම නිවස රාජසන්තක කර තිබුණා.\nඑමෙන්ම හිටපු ගුවන් හමුදාපති එයාර් මාෂල් හර්ෂ අබේවික්‍රමට අධිකරණයේ පෙනී සිටින ලෙස කොළඹ අතිරේක මහේස්ත්‍රාත් බුද්ධික ශ්‍රී රාගල අද අවසන් වරට සිතාසි නිකුත් කළා.\nඒ පාර්ලිමේන්තු මන්ත්‍රී නාමල් රාජපක්ෂ ලෙසින් පෙනී සිටිමින් ස්ථාන මාරුවක් අවලංගු කරන ලෙස හිටපු ගුවන් හමුදාපතිවරයාට දුරකතන ඇමතුමක් ලබාදීමේ සිද්ධියට අදාළ නඩුව කැදවූ අවස්ථාවේදීයි.\nමෙම නඩුවට පැමිණිල්ලේ සාක්ෂිකරු ලෙස හිටපු ගුවන් හමුදාපතිවරයාට අද දිනයේ අධිකරණයේ පෙනී සිටින ලෙස දැනුම් දී තිබුණත් ඔහු නොපැමිණීම හේතුවෙනුයි අවසන් වරට මෙම සිතාසි නිකුත් කිරීම සිදු කර ඇත්තේ.\nහිටපු ගුවන් හමුදාපති එයාර් මාෂල් හර්ෂ අබේවික්‍රමට මෙම දුරකතන ඇමතුම ලබාදී තිබුණේ 2011 වසරේ මාර්තු මස 28 වනදායි.\nමෙම නඩුව නොවැම්බර් මස 02 වනදා යලි කැදවීමට නියමිතයි.\nමේ අතර රජයේ වාහනයක් පෞද්ගලික පරිහරණය සඳහා යොදාගෙන රුපියල් ලක්ෂ 10කට අධික අලාභයක් රජයට සිදු කිරීමේ චෝදනාව යටතේ රාජ්‍ය අමාත්‍ය ඒ. එච්. එම්. ෆවුසිට එරෙහිව නඩුව විභාග කිරීම නොවැම්බර් මස 23 වනදා දක්වා කල් දමා තිබෙනවා.",
       "URL": "https://www.hirunews.lk/166905/හිටපු-ගුවන්-හමුදාපති-හර්ෂ-අබේවික්‍රමට-අවසන්-වරට-සිතාසි",
       "Category": "Local News",
       "Parent URL": "https://www.hirunews.lk/local-news.php?pageID=4400"
}