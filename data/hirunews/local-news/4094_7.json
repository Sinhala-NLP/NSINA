{
       "Source": "hirunews",
       "Timestamp": "Sunday, 04 February 2018 - 7:54",
       "Headline": "පර්පෙචුවල් ටෙ‍්‍රෂරීස් හිමිකරු අර්ජුන් ඇලෝසියස් සහ ප්‍රධාන විධායක නිලධාරි කසුන් පලිසේන අත්අඩංගුවට",
       "News Content": "පර්පෙචුවල් ටෙ‍්‍රෂරීස් සමාගමේ හිමිකරු අර්ජුන් ඇලෝසියස් සහ එහි ප්‍රධාන විධායක නිලධාරි කසුන් පලිසේන අපරාධ පරීක්ෂණ දෙපාර්තමේන්තුව මගින් අත්අඩංගුවට ගෙන තිබෙනවා.\nඒ සඳහා අපරාධ පරීක්ෂණ දෙපාර්තමේන්තුවේ කණ්ඩායම් අද උදෑසන ඔවුන්ගේ නිවෙස්වලට ගොස් ප්‍රකාශද සටහන් කරගෙන ඇති බව සඳහන්.\nඔවුන් දෙදෙනා මේවන විට අපරාධ පරීක්ෂණ දෙපාර්තමේන්තුව වෙත රැගෙන විත් තිබෙනවා.\nඅර්ජුන් ඇලෝසියස් සහ කසුන් පලිසේන මෙන්ම හිටපු මහ බැංකු අධිපති අර්ජුන් මහේන්ද්‍රන්ද මහ බැංකු බැඳුම්කර නඩුවට අදාළව සැකකරුවන් ලෙස කොළඹ කොටුව මහේස්ත්‍රාත් අධිකරණය මගින් පසුගියදා නම් කෙරුණා.\nඒ අනුව මේ වනවිට සිංගප්පූරුවේ සිටින හිටපු මහබැංකු අධිපතිවරයාට පෙබරවාරි 15 වනදාට පෙර මෙරටට පැමිණ අපරාධ පරීක්ෂණ දෙපාර්තමේන්තුවට ප්‍රකාශයක් ලබාදෙන ලෙසද කොළඹ - කොටුව මහේස්ත්‍රාත්වරිය නොතිසී නිකුත් කළා.\nඑහිදී මහේස්ත්‍රාත් ලංකා ජයරත්න, අර්ජුන් ඇලෝසියස්ට සහ කසුන් පලිසේනට රටින් පිටවීම තහනම් කළ අතර, හිටපු මහ බැංකු අධිපති අර්ජුන් මහේන්ද්‍රන් මෙරටට පැමිණියහොත් රහස් පොලිසියට දැනුම් දෙන ලෙසයි ආගමන විගමන පාලකවරයාට නියෝග කළේ.",
       "URL": "https://www.hirunews.lk/182836/පර්පෙචුවල්-ටෙ‍්‍රෂරීස්-හිමිකරු-අර්ජුන්-ඇලෝසියස්-සහ-ප්‍රධාන-විධායක-නිලධාරි-කසුන්-පලිසේන-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4094"
}