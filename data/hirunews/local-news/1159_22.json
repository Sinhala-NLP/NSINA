{
       "Source": "hirunews",
       "Timestamp": "Thursday, 19 May 2022 - 7:31",
       "Headline": "දුමින්ද දිසානායකගේ පිස්තෝලයක් සහ සේමසිංහගේ පවුම් 60ක් අතුරුදන් - පහර කෑ පුද්ගලයෙකුත් ජාතික රෝහලේ දී මරුට (වීඩියෝ)",
       "News Content": "පසුගිය 9 වනදා ඇති වූ කලහකාරී සිදුවීම අතරතුර අනුරාධපුර දිස්ත්‍රික් පාර්ලිමේන්තු මන්ත්‍රී දුමින්ද දිසානායකගේ නිවසේ තිබූ මිලිමීටර 9 වර්ගයේ පිස්තෝලයක් සහ උතුරුමැද පළාත් සභාවේ හිටපු අමාත්‍ය එච්.බී සේමසිංහගේ නිවසේ තිබූ පවුම් හැටක රන් ආභරණ ද අතුරුදන්ව ඇති බවට අනුරාධපුර පොලිසියට පැමිණිල්ලක් ඉදිරිපත්ව තිබෙනවා.\nරට පුරා ඇතිවූ කළහකාරී සිදුවීම්වල දී අනුරාධපුර ගුවන්තොටුපොළ මාර්ගයේ පිහිටි දුමින්ද දිසානායක සහ එච්.බී. සේමසිංහගේ නිවෙස් දෙකට කිසියම් පිරිසක් විසින් ගිනි තබා එහි දේපළවලට හානිකර තිබුණා.\nකෙසේ වෙතත් දුමින්ද දිසානායක මන්ත්‍රීවරයාගේ සහෝදරයෙකු විසින් අනුරාධපුර පොලීසිය වෙත පැමිණිල්ලක් ඉදිරිපත් කරමින් කියා සිටියේ ලියාපදිංචි කළ පිස්තෝලයක් වන මෙය පසුගිය 9 වනදායින් පසුව අතුරුදන්ව ඇති බවයි.\nකෙසේ වෙතත් අනුරාධපුර පොලීසිය සඳහන් කළේ, සිද්ධියට අදාළ පරීක්ෂණ සිදු කරන ලෙස රස පරීක්ෂකවරයාට දැනුම් දී ඇති බවයි.\nමේ අතර මැයි 09 වැනිදා පහරකෑමට ලක් වී ප්‍රතිකාර ලබමින් සිටි පුද්ගලයෙක් කොළඹ ජාතික රෝහලේ දී ජීවිතක්ෂයට පත් වී තිබෙනවා.\nපොලීසිය සඳහන් කළේ පසුගිය 09 වනදා කොල්ලුපිටිය හා ගාලු මුවදොර ප්‍රදේශවල සිදු වූ ප්‍රචණ්ඩකාරී හා කලහකාරී සිදුවීම හේතුවෙන් කොල්ලුපිටිය පෙරහැර මාවත සහ බේරේ වැව අතර පදිකවේදිකාවේ දී පිරිසක් පහරකෑමට ලක් වූ බවත්, එසේ පහරකෑමට ලක් වූ පුද්ගලයෙක් තුවාල ලබා රාගම රෝහලට ඇතුළත් කිරීමෙන් පසු වැඩිදුර ප්‍රතිකාර සඳහා කොළඹ ජාතික රෝහල වෙත මාරුකර යවා ඇති බවයි.\nඑලෙස ප්‍රතිකාර ලබමින් සිටි පුද්ගලයෙකුයි ඉකුත් 16 දා මෙලෙස ජීවිතක්ෂයට පත්ව ඇත්තේ.\nඔහු 47 හැවිරිදි ගලහිටියාව කුලියාපිටිය ප්‍රදේශයේ පදිංචිකරුවෙක් වන අතර, මියගිය පුද්ගලයාගේ පශ්චාත් මරණ පරීක්ෂණය ඊයේ (18) පවත්වා තිබෙනවා.\nඑහිදී අනාවරණය වී ඇත්තේ හිසට හා පපුවට සිදු වූ බහුවිධ තුවාල හේතුවෙන් අදාළ මරණය සිදු වී ඇති බවයි.",
       "URL": "https://www.hirunews.lk/304699/දුමින්ද-දිසානායකගේ-පිස්තෝලයක්-සහ-සේමසිංහගේ-පවුම්-60ක්-අතුරුදන්-පහර-කෑ-පුද්ගලයෙකුත්-ජාතික-රෝහලේ-දී-මරුට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1159"
}