{
       "Source": "hirunews",
       "Timestamp": "Saturday, 05 February 2022 - 14:35",
       "Headline": "ජාතික රෝහලේ රෝගියෙකුට මාරක ප්‍රහාරයක්",
       "News Content": "කොළඹ ජාතික රෝහලේ ප්‍රතිකාර ලබමින් සිටින අයෙකුට, පිටතින් පැමිණි පුද්ගලයෙකු විසින් තියුණු ආයුධයකින් පහර දී පලායාමේ සිද්ධියක් හිරු ප්‍රවෘත්ති අංශයට වාර්තා වුණා.\nපොලිසිය සඳහන් කළේ මෙලෙස තියුණු ආයුධ ප්‍රහාරයට ලක් වූ පුද්ගලයා මරදාන -ආනන්ද මාවත ප්‍රදේශයේ පදිංචි 36 හැවිරිදි අයෙකු බවයි.\nඅද (05) අලුයම එකට පමණ ඔහු ජාතික රෝහලට ඇතුලු කරනු ලැබුවේ ද සිය නිවස ආසන්නයේදී තියුණු ආයුධ ප්‍රහාරයකට ලක්වීමෙන් අනතුරුවයි.\nපසුව අද උදෑසන රෝගීන් බැලීමට පැමිණෙන මුවාවෙන් පැමිණි සැකකරුම රෝහල් වාට්ටුවට පැමිණ යළි තියුණු ආයුධයකින් පහරදී පලාගොස් ඇති බවයි පොලීසිය සඳහන් කළේ.\nකෙසේ වෙතත්, අදාළ රෝගියාගේ කෑගැසීමත් සමඟ සැකකරු ඔහුගේ අතකට පිහියෙන් පහර දී පලාගොස් ඇති බව සඳහන්.\nසිද්ධියෙන් තුවාල ලැබූ පුද්ගලයා බරපතල තත්ත්වයේ පසු නොවන අතර පලාගිය සැකකරු සොයා පරීක්ෂණ ආරම්භ කර ඇති බවයි පොලීසිය පැවසුවේ.\nසිද්ධියෙන් පහරකෑ පුද්ගලයා මරදාන ප්‍රදේශයේ සුළු අලෙවිසැලක් පවත්වාගෙන යන අයෙකු වන අතර ඔහුට පහරදුන් සැකකරු මීට පෙර වැරදි කිහිපයක් සම්බන්ධයෙන් පැමිණිලි ලැබූ අයෙකු බවයි පොලීසිය සඳහන් කළේ.",
       "URL": "https://www.hirunews.lk/296237/ජාතික-රෝහලේ-රෝගියෙකුට-මාරක-ප්‍රහාරයක්",
       "Category": "Local News",
       "Parent URL": "https://www.hirunews.lk/local-news.php?pageID=1374"
}