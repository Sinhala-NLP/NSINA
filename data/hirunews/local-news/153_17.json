{
       "Source": "hirunews",
       "Timestamp": "Tuesday, 25 July 2023 - 11:46",
       "Headline": "රාජ්‍ය ඇමැතිනී ඩයනාට එරෙහි පෙත්සම විභාගය කල් යයි",
       "News Content": "රාජ්‍ය ඇමැතිනී ඩයනා ගමගේගේ පාර්ලිමේන්තු මන්ත්‍රී ධුරය අහෝසි කිරීමේ නියෝගයක් නිකුත් කරන ලෙස ඉල්ලා ගොනු කර ඇති රිට් පෙත්සම සැප්තැම්බර් 14 වැනිදා නව විනිසුරු මඩුල්ලක් හමුවේ විභාගයට ගැනීමට අභියාචනාධිකරණය තීරණය කර තිබෙනවා.\nමෙම පෙත්සමේ තීන්දුව අභියාචනාධිකරණයේ සභාපති විනිසුරු නිශ්ශංක බන්දුල සහ ඒ. මරික්කාර්ගෙන් සමන්විත විනිසුරු මඬුල්ලක් ඉදිරියේ අද (25) ප්‍රකාශයට පත් කිරීමටයි නියමිතව තිබුණේ.\nමෙම රිට් පෙත්සම ඉදි‍රිපත් කර තිබුණේ සමාජ ක්‍රියාකාරිකයකු වන ඕෂල හේරත් විසින්.\nඔහු ප්‍රකාශ කරන්නේ ඩයනා ගමගේ ඇමැතිවරියට බ්‍රිතාන්‍ය පුරවැසිභාවය හිමි බැවින් ආණ්ඩුක්‍රම ව්‍යවස්ථාවේ ප්‍රතිපාදනවලට අනුව පාර්ලිමේන්තුවේ අසුන් ගැනීමට ඇයට නීතිමය හැකියාවක් නොමැති බවයි.\nඒ අනුව, අභියාචනාධිකරණ විනිසුරු අද නියෝග කළේ මෙම නඩුව නව විනිසුරු මඬුල්ලක් ඉදිරියේ සැප්තැම්බර් 14 වන දාට විභාගයට ගන්නා බවයි.",
       "URL": "https://www.hirunews.lk/342463/රාජ්‍ය-ඇමැතිනී-ඩයනාට-එරෙහි-පෙත්සම-විභාගය-කල්-යයි",
       "Category": "Local News",
       "Parent URL": "https://www.hirunews.lk/local-news.php?pageID=153"
}