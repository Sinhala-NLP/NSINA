{
       "Source": "hirunews",
       "Timestamp": "Tuesday, 20 February 2018 - 12:17",
       "Headline": "මැතිවරණ කොමිසම, අතිරේක ලැයිස්තුවේ නම් ඉල්ලයි - කාන්තා නියෝජනය අඩු වන ලකුණු",
       "News Content": "පළාත් පාලන මැතිවරණයෙන් සියළු පක්ෂවලට අතිරේක ලැයිස්තුවලින් හිමි වූ මන්ත්‍රී ආසන සඳහා නම් කරන ලද සභිකයින්ගේ නාම ලේඛන ඉදිරි සතිය වන විට තමන් වෙත ලැබිය යුතු බව මැතිවරණ කොමිසම පවසනවා.\nඑහි උසස් නිලධාරියෙකු සදහන් කළේ ඒ සඳහා වන සම්පූර්ණ වගකීම ඇත්තේ අදාළ පක්ෂවල මහලේකම්වරුන්ට බවයි.\nපළාත් පාලන ආයතන ස්ථාපිත කිරීමේදී සියයට 25ක කාන්තා නියෝජනයක් අනිවාර්ය කර ඇති අතර, පක්ෂ නායකයන් පොදු එකගත්වයකට පත්වී ඇත්තේ අවශ්‍ය තැන්වලදී ඒ සදහා නම්‍යශීලි ලෙස කටයුතු කිරීමටයි.\nදේශපාලන ආරංචි මාර්ග සඳහන් කරන පරිදි ප්‍රායෝගික ගැටළු රැසක් නිර්මාණය වී ඇති බැවින් ඔවුන් එම තීරණයට එළඹී තිබෙනවා.\nදිවයිනේ ප්‍රාදේශීය සභා කිහිපයක කාන්තා නියෝජනය කිසිසේත් ස්ථාපිත කිරීමට නොහැකි තත්ත්වයක් උද්ගතව තිබීම ඊට හේතුව බව පාර්ලිමේන්තු සංකීර්ණයේ දේශපාලන පක්ෂ නියෝජිතයින් සහ කථානායකවරයා අතර ඊයේ පැවැති සාකච්ඡාවේදී අනාවරණ වූ කරුණක්.\nමේ අතර, ප්‍රධාන දේශපාලන පක්ෂ කිහිපයක් අතිරේක ලැයිස්තු සැකසීම අවසන් අදියරේ පවතින බව පක්ෂ ලේකම්වරුන් හිරු ප්‍රවෘත්ති අංශයට සඳහන් කළා.\nඑක්සත් ජාතික පක්ෂයේ අතිරේක ලැයිස්තු වලින් නියෝජිතයන් නම් කිරීම ආසන සංවිධායකවරයා සහ පක්ෂයෙන් නම් කරන කමිටුවක් මගින් සිදුකරන බවයි පක්ෂ මහලේකම්, අමාත්‍ය කබීර් හෂීම් සඳහන් කළේ.\nඑක්සත් ජනතා නිදහස් සන්ධානයේ සහ ශ්‍රී ලංකා නිදහස් පක්ෂයේ අතිරේක ලැයිස්තුවෙන් පත්වන සභිකයින් පිළිබදව තවමත් අවසන් තීරණයකට එළඹ නොමැති බව සන්ධාන මහලේකම්, අමාත්‍ය මහින්ද අමරවීර ප්‍රකාශ කළා.\nශ්‍රී ලංකා පොදුජන පෙරමුණේ අතිරේක ලැයිස්තුවෙන් පත්වන සභිකයින් තෝරා ගැනීම මේ දිනවල සිදුවන බවයි එම පෙරමුණේ ලේකම් නීතිඥ සාගර කාරියවසම් හිරු ප්‍රවෘත්ති අංශයට කියා සිටියේ.\nපළාත් පාලන මැතිවරණයෙන් ජනතා විමුක්ති පෙරමුණට අතිරේක ලැයිස්තුවෙන් හිමි වූ සභිකයින් තෝරා ගැනීම මේ වන විට සිදුවෙමින් පවතිනවා.\nඑම පෙරමුණේ ආරංචි මාර්ග සඳහන් කළේ දිස්ත්‍රික් නායකයින් සම්බන්ධ කර ගනිමින් ඉදිරි සතිය තුළ එම කටයුතු අවසන් කිරීමට කටයුතු යොදා ඇති බවයි.\nමේ අතර, මාර්තු 12 ව්‍යාපාරය, කොළඹ අද කැදවා තිබූ මාධ්‍ය හමුවකට එක්වෙමින් පැෆ්රල් සංවිධානයේ විධායක අධ්‍යක්ෂ රෝහණ හෙට්ටිආරච්චි දේශපාලන පක්ෂවලින් ඉල්ලා සිටියේ ඡන්දදායකයාගේ අභිලාෂය ඉෂ්ඨ වන අයුරින් කටයුතු කරන ලෙසයි.",
       "URL": "https://www.hirunews.lk/184076/මැතිවරණ-කොමිසම-අතිරේක-ලැයිස්තුවේ-නම්-ඉල්ලයි-කාන්තා-නියෝජනය-අඩු-වන-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=4072"
}