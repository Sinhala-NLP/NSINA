{
       "Source": "hirunews",
       "Timestamp": "Thursday, 19 November 2020 - 10:37",
       "Headline": "ලලිත් වීරතුංග සහ අනූෂ පැල්පිට සිල්රෙදි නඩුවෙන් නිදොස් කොට නිදහස් (වීඩියෝ)",
       "News Content": "සිල් රෙදි බෙදාදීමේ සිද්ධියට අදාළ නඩුව සම්බන්ධයෙන් වරදකරු වී වසර තුනක සිර දඬුවම් හා දඩ මුදල් නියම වී ඇප මත මුදාහැර සිටිි හිටපු ජනාධිපති ලේකම් ලලිත් වීරතුංග සහ විදුලි සන්දේශ නියාමන කොමිසමේ හිටපු අධ්‍යක්ෂ ජනරාල් අනුෂ පැල්පිට යන අය  එම චෝදනාවලින් නිදොස් කොට නිදහස් කරන ලෙස අභියාචනාධිකරණය අද නියම කළා. කුමුදුනි වික්‍රමසිංහ සහ දේවිකා අබේරත්නගෙන් සමන්විත අභියාචනාධිකරණ විනිසුරු මඩුල්ල විසින් මෙම තීන්දුව ලබා දුන් බවයි හිරු අධිකරණ වාර්තාකරු සඳහන් කළේ.\nතීන්දුව ප්‍රකාශයට පත් කළ විනිසුරු කුමුදුනි වික්‍රමසිංහ පෙත්සම්කාර පාර්ශ්වය සහ නීතිපතිවරයා විසින් ඉදිරිපත් කළ කරුණු පුළුල් ලෙස විග්‍රහ කිරීමෙන් අනතුරුව මෙම තීන්දුව ප්‍රකාශයට පත් කළ බව සඳහන් කළා.\nමෙම නඩුවේ විත්තිකාර අභියාචකයින් දෙදෙනා ජේ්‍යෂ්ඨ රජයේ සේවයේ නිලධාරීන් බව සඳහන් කළ විනිසුරුවරිය,  ඉදිරිපත් වන සාක්ෂි හා ලේඛන විශ්ලේෂණය කිරීමේදී එම සිද්ධියට අදාළව ඔවුන් වංක සාවද්‍ය පරිහරණය කිරීමක් සිදුකළ බවට තහවුරු කළ හැකි සාක්ෂි අනාවරණය නොවන බව ද සඳහන් කළා.\nඒ අනුව සාවද්‍ය මුදල් පරිහරණය සම්බන්ධයෙන් විත්තිකරුවන්ට එරෙහිව මහාධිකරණය හමුවේ ගොනු කර තිබුණු අධිචෝදනා තුන සාධාරණ සැකයකින් තොරව ඔප්පු වී නොමැති බව  පෙන්වා දුන් විනිසුරුවරිය,  විත්තිකරුවන් නිදොස් කොට නිදහස් කරන ලෙසයි නියෝග කළේ.\nමෙම නඩු තීන්දුවේ පිටපතක් වැඩිදුර කටයුතු සිදු කිරීම සඳහා කොළඹ මහාධිකරණය වෙත යොමු කරන ලෙසද විනිසුරු මඩුල්ල විසින් අභියාචනාධිකරණයේ රෙජිස්ටාර්වරයාට නියෝග කර සිටියා.\n2015 වසරේ ජනාධිපතිවරණය පැවති සමයේ විදුලි සන්දේශ නියාමන කොමිසමට අයත් රුපියල් මිලියන 600 ක මුදලක් වැය කර දිවයින පුරා පිහිටි විහාරස්ථානවලට සිල් රෙදි බෙදා හැරීම තුළින් රජයේ මුදල් සාවද්‍ය ලෙස පරිහරණය කළේ යැයි චෝදනා කරමින් ලලිත් වීරතුංග සහ අනුෂ පැල්පිටට එරෙහිව නීතිපතිවරයා විසින් පසුගිය යහපාලන රජය සමයේ මෙම නඩුව පවරා තිබුණා.එම චෝදනා වලට වරදකරු කළ ලලිත් වීරතුංග සහ අනුෂ පැල්පිට 2017 වසරේ සැප්තැම්බර් මස 07 වනදා  බරපතල වැඩ සහිතව වසර තුනක සිර දඬුවම් හා රුපියල් ලක්ෂ 20 ක් බැගින් දඩ මුදල් ද  ගෙවන ලෙස  කොළඹ මහාධිකරණය  නියෝග කළා. ඊට අමතරව විත්තිකරුවන් විසින් රුපියල් ලක්ෂ 500 ක් බැගින් වන්දි ගෙවිය යුතු  යැයි ද  එවක කොළඹ මහාධිකරණ විනිසුරු ගිහාන් කුලතුංග විසින් දුන් තීන්දුවේ සඳහන් කර තිබුණා.\nඅනතුරුවයි, තමන්ට දඬුවම් නියම කර ඇති ආකාරය නීතියට පටහැනි බවත්, තමන් සියලු‍ චෝදනාවලින් නිදොස් කොට නිදහස් කර ලෙසත්, ඉල්ලමින් ලලිත් වීරතුංග සහ අනුෂ පැල්පිට අභියාචනාධිකරණය හමුවේ මෙම අභියාචනා පෙත්සම් ගොනුකළේ.",
       "URL": "https://www.hirunews.lk/255078/ලලිත්-වීරතුංග-සහ-අනූෂ-පැල්පිට-සිල්රෙදි-නඩුවෙන්-නිදොස්-කොට-නිදහස්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2324"
}