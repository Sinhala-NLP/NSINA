{
       "Source": "hirunews",
       "Timestamp": "Saturday, 16 October 2021 - 7:34",
       "Headline": "සංවර්ධන ව්‍යාපෘති අවසන් කරන ලෙසට අගමැතිගෙන් උපදෙස්",
       "News Content": "සංවර්ධන ව්‍යාපෘති සඳහා වෙන් කළ මුදල් ආපසු මහා භාණ්ඩාගාරය වෙත යැවීම වෙනුවට වසර අවසන් වීමට පෙර අදාළ සංවර්ධන ව්‍යාපෘති අවසන් කරන ලෙස අග්‍රාමාත්‍ය මහින්ද රාජපක්ෂ නාගරික සංවර්ධන හා නිවාස අමාත්‍යංශයේ නිලධාරීන්ට උපදෙස් ලබා දී තිබෙනවා. ඒ එම අමාත්‍යංශයේ නිලධාරීන් සමග ඊයේ අරලියගහ මන්දිරයේ පැවති සාකච්ඡාවකදීයි.\nඑහි දී අදහස් දක්වමින් නාගරික සංවර්ධන හා නිවාස අමාත්‍යංශයේ ලේකම් සිරිනිමල් පෙරේරා සඳහන් කළේ, මහා භාණ්ඩාගාරයේ මුදල් වැය නොකර, ආයෝජන මඟින් නිවාස ව්‍යාපෘති ක්‍රියාත්මක කිරීම පිළිබඳ අවධානය යොමුව ඇති බවයි.\nමේ වසරේ දෙසැම්බර් 31 වැනිදාට පෙර සියක් නගර සංවර්ධන ව්‍යාපෘතියේ කටයුතු බොහෝදුරට අවසන් කිරීමට අපේක්ෂා කරන බවද ඔහු ප්‍රකාශ කළා.\nඑහිදී නාගරික සංවර්ධන අධිකාරියේ සභාපති විශ්‍රාමික මේජර් ජෙනරාල් උදය නානායක්කාර කියා සිටියේ වසර 2024 අවසන් වන විට නිවාස 60,000ක් ඉදිකිරීමට සැලසුම් කර ඇති බවයි.\nඒ අනුව අඩු ආදායම්ලාභීන් වෙනුවෙන් නිවාස 40,000ක් මෙන්ම මධ්‍යම සහ අනෙකුත් පාන්තිකයන් වෙනුවෙන් නිවාස 20,000ක් ඉදිකිරීමට නියමිත බව ඔහු සඳහන් කළා.\nඑමෙන්ම සියක් නගර ව්‍යාපෘතියට අදාළව එක් නගරයක නිවාස 100 බැගින් නිවාස දස දහසක් ඉදි කෙරෙන බවයි නාගරික සංවර්ධන අධිකාරියේ සභාපතිවරයා වැඩිදුරටත් කියා සිටියේ.",
       "URL": "https://www.hirunews.lk/285128/සංවර්ධන-ව්‍යාපෘති-අවසන්-කරන-ලෙසට-අගමැතිගෙන්-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=1625"
}