{
       "Source": "hirunews",
       "Timestamp": "Wednesday, 01 June 2022 - 15:39",
       "Headline": "භාණ්ඩ 369ක ආනයනය සීමා ලිහිල් කෙරෙයි",
       "News Content": "සියළු භාණ්ඩ හා සේවා මත එකතු කළ අගය මත බද්ද හෙවත් වැට් බදු වැඩි කිරීමට අදාළ ගැසට් නිවේදනය මේ වනවිට නිකුත් වී තිබෙනවා.‍\nඒ අනුව මෙතෙක් 8%ක් ව පැවති වැට් අනුපාතය 12% දක්වා ඉහළ නැංවෙනු ඇති.\nඅද සිට ක්‍රියාත්මක එම බදු සියළු භාණ්ඩ හා සේවා මත පැනවෙනවා.\nමෙම බදු වැඩි කිරීම ශ්‍රී ලංකා සංචාරක සංවර්ධන අධිකාරිය යටතේ ලියාපදංචි හෝටල් තානයම් සහ අවන්හල් හා ඒ ආශ්‍රිත සේවා සඳහා ද අදාලයි.\nමීට පෙර එම සේවාවන් සඳහා එකතු කළ අගය මත බද්දක් පනවා තිබුණේ නැහැ.\nඑසේම, මුල්‍ය සේවා සැපයීම මත දැනට ක්‍රියාත්මක 18%ක් වන වැට් අනුපාතය නොවෙනස්ව පවතිනවා.\nකෙසේ වෙතත් ආනයනය කරන රෙදිපිළි හා ඒ ආශ්‍රිත නිෂ්පාදන සඳහා 2018 නොවැම්බර් පළමුවැනිදා නිකුත් කෙරුණු ගැසට් නිවේදනය මගින් ලබාදී තිබූ පූර්ණ වැට් බදු සහනය තවදුරටත් ක්‍රියාත්මකයි.\nමේ අතර වැට් ඉහළ නැංවීම මත ඩී.සී.එස්.එල් සමාගම ද දේශීය අරක්කු මිල ගණන් අද සිට ක්‍රියාත්මක වන පරිදි ඉහළ නංවා තිබෙනවා.\nඒ අනුව, මත්පැන් බෝතලයක මිල රුපියල් 520 කින් සහ බියර් කෑන් එකක් රුපියල් 30 කින් ඉහළ දමා ඇති බව සඳහන්.\nඅනෙකුත් මත්පැන් වර්ග ද නියමිත ප්‍රතිශතවලින් ඉහළ දමා තිබෙනවා.\nලංකා දුම්කොළ සමාගමද අද සිට රුපියල් 05 කින් දුම්වැටි මිල ගණන් ඉහළ දමා තිබෙනවා.\nමේ අතර භාණ්ඩ 369 ක් ආනයනය කිරීමට අදාළ පනවා තිබූ සීමා ලිහිල් කළ ඇති අතර අද සිට බලපැවැත්වෙන පරිදි නියමිත බදු ඇතුළත්ව අදාළ නීතිරීති වලට යටත්ව එම භාණ්ඩ ආනයනය කළ හැකියි.\nඒ අනුව කිරි, යෝගට්, බටර් , චීස් , රට ඉඳි, දොඩම්, මිදි හා ඇපල් ආනයනය කළ හැකි වනවා.\nචොකලට් සහ කොකෝවා අඩංගු ආහාර, සීරියල්, පලතුරු යුෂ, පානීය ජලය සහ මධ්‍යසාර නොවන පාන වර්ග ද එම ලැයිස්තුවට ඇතුළත්.\nසුවඳ විලවුන්, රූපලාවන්‍ය ද්‍රව්‍ය, පාවහන් හා හිස්වැසුම් ,සෙරමික් පිඟන් භාණ්ඩ, වීදුරු භාණ්ඩ, නාන කාමර උපාංග, වායු සමීකරණ හා ශීතකරණ, ඉලෙක්ට්‍රොනික් ගෘහභාණ්ඩ, සියලු‍ම වර්ගයේ ස්ථාවර සහ ජංගම දුරකථන, සංගීත භාණ්ඩ, කුඩා දරුවන්ගේ සෙල්ලම් බඩු ඒ අනුව ආනයනය කළ හැකියි.",
       "URL": "https://www.hirunews.lk/305911/භාණ්ඩ-369ක-ආනයනය-සීමා-ලිහිල්-කෙරෙයි",
       "Category": "Local News",
       "Parent URL": "https://www.hirunews.lk/local-news.php?pageID=1127"
}