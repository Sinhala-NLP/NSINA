{
       "Source": "hirunews",
       "Timestamp": "Friday, 15 April 2022 - 15:42",
       "Headline": "අරගලයට සහාය දැක්වූ පොලිස් නිලධාරියා අත්අඩංගුවට",
       "News Content": "ගාලුමුවදොර විරෝධතාවයට එක්වූ පොලිස් සැරයන්වරයා කොටුව පොලීසිය මගින් අත්අඩංගුවට ගෙන අලුත්කඩේ මහේස්ත්‍රාත් අධිකරණයට ඉදිරිපත් කිරීමෙන් අනතුරුව ඇප මත මුදා හැර තිබෙනවා.\nඊයේ එම පොලිස් සැරයන්වරයා කොටුව පොලීසිය මගින් අත්අඩංගුවට ගෙන තිබුණේ ප්‍රකාශයක් ලබා ගැනීම සඳහා කැඳවූ අවස්ථාවේදීයි.\nමෙම පොලිස් සැරයන්වරයා පොලිස් නිල ඇඳුමින් සැරසී ගාලුමුවදොර විරෝධතාවයට එක්වෙමින් අදහස් දක්වන වීඩියෝවක් සමාජ මාධ්‍යය ඔස්සේ ප්‍රචාරය වීමත් සමග පොලිස් මාධ්‍ය ප්‍රකාශක කාර්යාලය නිවේදනයක් නිකුත් කරමින් ඊයේ සඳහන් කළේ ඊට අදාළව පොලිස් සැරයන්වරයාට එරෙහිව විනයානුකූලව ක්‍රියා කරන බවයි.\nමෙම සැරයන්වරයා දැනට සිරිපාගම පොලිසියේ විශේෂ රාජකාරී පදනම යටතේ රාජකාරී කරනු ලබන අතර සිරිපාගම පොලිස් ස්ථානයෙන් අනවසරයෙන් පිටව ගොස් ඊයේ ගාලු මුවදොර වෙත පැමිණ තිබූ අතර, ඔහුගේ මෙම ක්‍රියාකලාපය ශ්‍රී ලංකා පොලිසියට බරපතල අපකීර්තියක් එක්කර ඇති බවයි එම නිවේදනයේ දැක්වුණේ.\nමෙම පොලිස් නිලධාරීයා කුට්ටිගල පොලිසියට අනුයුක්තව සේවය කරනු ලබන අතර, ඔහු 1989 වසරේ පොලිසියට එක්ව තිබෙනවා.\nවිවිධ පොලිස් ස්ථානවල සේවය කිරීමේදී විෂමාචාර ක්‍රියාවලට හසුවීම හේතුවෙන් ඔහු දඬුවම් සහ වැඩතහනමට ලක්ව ඇති බවද අදාළ නිවේදනයේ වැඩිදුරටත් දැක්වුණා.\nමේ අතර, කොළඹ - ගාලු මුවදොර ඇරඹි ජනතා විරෝධතාවට අදට සතියක් සපිරෙනවා.\nවිරෝධතා භූමියේ රැය පහන් කිරීම සඳහා ඊයේ අලුත් අවුරුදු දින රාත්‍රියේත් කලාකරුවන් ඇතුළු විශාල ජන සහභාගීත්වයක් දක්නට ලැබුණා.\nවිරෝධතාවට එක්ව සිටින පිරිස් වෙනුවෙන් වෛද්‍ය කඳවුරු, පුස්තකාල ආදී ස්වේච්ඡා සේවා අදත් ක්‍රියාත්මකයි.\nඑසේම, පාස්කු ඉරිදා ත්‍රස්ත ප්‍රහාරයේ වින්දිතයින්ට යුක්තිය ඉල්ලා සහ රට තුළ පවතින වර්තමාන ගැටළුවලට සාධාරණය ඉල්ලා හිටපු ක්‍රිකට් ක්‍රීඩක ධම්මික ප්‍රසාද් එම විරෝධතා භූමියේදී පැය විසි හතරක සත්‍යග්‍රහයක් ආරම්භ කළේ අද පෙරවරුවේයි.\nකලාකරුවන් පිරිසක් ද බොරැල්ල - සුදර්ශි ශාලාවේදී ද විලාපය නමින් විරෝධතා වැඩසටහනක් සංවිධාන කර තිබුණා.\nමේ අතර, පවතින තත්ත්වයට විරෝධය පළ කරමින් අම්බලංගොඩ හා කලගෙඩිහේන ඇතුළු ප්‍රදේශවල අද දිනයේදීත් විරෝධතා සංවිධාන කර තිබුණා.",
       "URL": "https://www.hirunews.lk/302005/අරගලයට-සහාය-දැක්වූ-පොලිස්-නිලධාරියා-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1229"
}