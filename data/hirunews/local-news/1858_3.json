{
       "Source": "hirunews",
       "Timestamp": "Sunday, 27 June 2021 - 7:47",
       "Headline": "ඉදිරි සති කිහිපය තුළ කොරෝනා මරණ අඩුවීමක් - නව ආසාදිතයින් 1825ක්",
       "News Content": "මෙරට කොරෝනා ආසාදිත මරණවල අඩුවීමක් ඉදිරි සති කිහිපය ඇතුළත දැකගත හැකි වනු ඇතැයි ශ්‍රී ලංකා වෛද්‍ය සංගමය විශ්වාසය පළ කරනවා.\nමේ අතර, ඊයේ (26) දිනයේ වාර්තා වූ කොරෝනා ආසාදිතයින් 1,825 දෙනා සමඟ මෙරටින් වාර්තා වන සමස්ත ආසාදිතයින් සංඛ්‍යාව 250,000 සීමාව ඉක්මවා ගියා.\nමෙරටින් වාර්තා වන සමස්ත කොරෝනා ආසාදිතයින්ගේ සංඛ්‍යාව මේ වනවිට සටහන් වන්නේ 251,751 ක් ලෙසයි.\nඉන් 244,502 ක්ම දිවුලපිටිය, පෑලියගොඩ, බන්ධනාගාර සහ අලුත් අවුරුදු පොකුරුවලින් වාර්තා වී ඇති බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nපසුගිය සතිය වන විට කොරෝනා ආසාදනය වූ ගර්භණී මව්වරුන් 11 දෙනෙකු ජීවිතක්ෂයට පත්ව සිටි බව පවුල් සෞඛ්‍ය කාර්යාංශයේ අධ්‍යක්ෂිකා විශේෂඥ වෛද්‍ය චිත්‍රමාලි ද සිල්වා ප්‍රකාශ කළා.\nඑසේම, තවමත් ගර්භනී මව්වරුන් 200 ක් පමණ කොරෝනා ආසාදිතව රෝහල්ගතව ප්‍රතිකාර ලබනවා.\nමේ අතර, පසුගිය 25 වැනිදා සිදුවූ කොරෝනා ආසාදිත මරණ 43ක් සෞඛ්‍ය සේවා අධ්‍යක්ෂ ජනරාල්වරයා විසින් ඊයේ (26) පස්වරුවේ තහවුරු කළා.\nඉන් 18 දෙනෙකු කාන්තාවන් වන අතර, අනෙක් 25 දෙනා පිරිමි පුද්ගලයන්.\nඑම පිරිස අතුරින් 35 ක්ම අවුරුදු 60 ඉක්මවූවන් වීම විශේෂත්වයක්.\nමෙම මරණ 43 ත් සමඟ මෙරටින් වාර්තා වන සමස්ත කොරෝනා ආසාදිත රෝගීන්ගේ මරණ සංඛ්‍යාව 2,905 දක්වා ඉහළ ගියා.\nසුවය ලැබූ සමස්ත ආසාදිතයින්ගේ සංඛ්‍යාව සටහන් වන්නේ දෙලක්ෂ 16,840 ලෙසයි.\nමේ අතර, කොළඹ දිස්ත්‍රික්කයේ තලංගම පොලිස් වසමේ තලාහේන ග්‍රාම නිලධාරී වසමේ විජය මාවත සහ ජයගත් මාවත අද (27) උදෑසන හයේ සිට හුදෙකලා කර තිබෙනවා.\nඑසේම, තලාහේන උතුර ග්‍රාම නිලධාරී වසමේ ජයගත් මාවත, සත්සර මාවත, ඉසුරු මාවත, සමනල මාවත සහ තැපැල් පෙට්ටිය හංදිය හුදෙකලා කරන බවයි යුද හමුදාපති ජෙනරාල් ශවේන්ද්‍ර සිල්වා කියා සිටියේ.\nරත්නපුර දිස්ත්‍රික්කයේ රත්නපුර පොලිස් වසමේ කහන්ගම කොස්ගල වත්ත ග්‍රාම නිලධාරී වසම සහ පැල්මඩුල්ල පොලිස් බල ප්‍රදේශයේ බෝපැත්ත ග්‍රාම නිලධාරී වසමද හුදෙකලා කෙරෙනවා.\nඑසේම, නුවරඑළිය දිස්ත්‍රික්කයේ නාවලපිටිය පොලිස් වසමේ කැටබුලාව මධ්‍ය කොටස ග්‍රාම නිලධාරී වසමද අද (27) උදෑසන හයේ සිට හුදෙකලා කරන බවයි යුද හමුදාපතිවරයා සඳහන් කළේ.\nමේ අතර, පසුගිය පැය 24 තුළ නිරෝධායන නීති උල්ලංඝනය කළ තවත් පුද්ගලයින් 361 දෙනෙකු අත්අඩංගුවට ගෙන ඇති බව පොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ සඳහන් කළා.",
       "URL": "https://www.hirunews.lk/275432/ඉදිරි-සති-කිහිපය-තුළ-කොරෝනා-මරණ-අඩුවීමක්-නව-ආසාදිතයින්-1825ක්",
       "Category": "Local News",
       "Parent URL": "https://www.hirunews.lk/local-news.php?pageID=1858"
}