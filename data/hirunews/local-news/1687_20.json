{
       "Source": "hirunews",
       "Timestamp": "Thursday, 16 September 2021 - 19:41",
       "Headline": "සුව සේවාවේ තවත් මගඩියක් ගැන හෙළිවේ (වීඩියෝ)",
       "News Content": "විදෙස්ගතව සිට පැමිණෙන ශ්‍රී ලාංකිකයින් නිරෝධායනයට යොමු කිරීමේදී සිදුවූ මුදල් ගසා කෑමේ සිද්ධිය වැනි තවත් එවැනිම සුව සේවාවක ප්‍රතිලාභ මෙරටට ලැබීම, ඇතැම් සෞඛ්‍ය බලධාරීන්ගේ මඩිය තර කර ගැනීමේ පටු අරමුණ ඇතිව යට ගැසීමේ සුදානමක් පිළිබඳව ද තොරතුරු වාර්තා වනවා.\nකොරෝනා ව්‍යාප්තිය හමුවේ ජනතාවට කොවිඩ් පරීක්ෂණ සිදුකර ගැනීමේදී ඉහල පිරිවැයක් දැරීමට සිදුවීම මෙන්ම ප්‍රතිඵල ලබාගැනීමට වැඩි කාලයක් ගතවීම ගැටලු‍වක්.\nඉන්දියාවේ ටාටා සමාගම නවීන රසායනාගාර පහසුම්  සහිතව වැඩි දියුණු කල බස් රථ සහිත ජංගම කොවිඩ් පරීක්ෂණ සේවාවක් මෙරටටද හඳුන්වා දුන්නේ  ඊට පිළියමක් ලෙසයි.\nඉන්දියාව තුල කොවිඩ් ආසාදිතයන් හදුනා ගැනීම සදහා මේ වන විටත් සේවාවක් මෙම ජංගම රථ සේවය  සාර්ථකව ක්‍රියාත්මක වනවා.\nමීට අමතරව එක්සත් අරාබි එමීර් රාජ්‍ය, නේපාලය, දකුණු අප්‍රිකාව, අයර්ලන්තය, මැලේසියාව සහ තායිවානය යන රටවල ද මෙම සේවය ක්‍රියාත්මකයි.\nඒ අනුව අදාළ සමගම සෞඛ්‍ය අමාත්‍යාංශයට යෝජනා කර ඇත්තේ මෙරට දෛනික කොවිඩ්  පරීක්ෂණ ධාරිතාව 20,000ක් දක්වා ඉහල දැමීමට හැකිවන පරිදි ජංගම රථ 5ක් මෙරටට නොමිළේ ලබා දීමටයි. ඒ මාස 18ක් තුල චජර පරීක්ෂණ ලක්ෂ 36ක් සිදු කිරීමේ පදනමින්.\nඑම රථ කොළඹ, මීගමුව, වව්නියාව, මහනුවර සහ කල්මුනේ යන ප්‍රදේශ කේන්ද්‍ර කරගෙන ක්‍රියාත්මක කිරීම ඔවුන්ගේ සැලසුම වී තිබෙනවා.\nඑහිදී එක් PCR පරීක්ෂාවක්  සිදුකිරීම සදහා වැය වන්නේ රුපියල් 2000ක් තරම් අඩු අගයක්.\nඅදවන විට මෙරට PCR පරීක්ෂණයක් සදහා රුපියල් 6500ක උපරිම මිලක් සහ ඇන්ටිජන් පරීක්ෂාවක් සදහා උපරිම මිල රුපියල් 2000ක් නියම කර තිබෙනවා.\nමෙම රසායනාගාර සහිත බස් රථ මෙරටට ලබා ගැනීම සදහා ඖෂධ නිෂ්පාදන සැපයීම සහ නියාමන රාජ්‍ය අමාත්‍යාංශයේ අනුමැතිය ද හිමිව ඇති අතර එම අමාත්‍යාංශය නිර්දේශ කර ඇත්තේ අදාළ කොවිඩ් පරීක්ෂණ ජංගම රථ කොළඹ ජාතික රෝහල, කෑගල්ල දිස්ත්‍රික් රෝහල, ශ්‍රී ජවර්ධනපුර විශ්වවිද්‍යාල වෛද්‍ය පිඨය, වෛද්‍ය පර්යේෂණ ආයතනය සහ කටුනායක ජාත්‍යන්තර ගුවන්තොටුපල පරිශ්‍රයේ ස්ථාපිත කරන ලෙසයි.\nමේ සඳහා ජාතික ඖෂධ නියාමන අධිකාරියේ අනුමැතියද මේ වන විටත් ලැබී තිබෙනවා.\nකෙසේ වෙතත්, මෙරට ජනතාවට කඩිනමින් සහ සහන මිලට කොවිඩ් පරීක්ෂාවන් සිදුකර ගත හැකි මේ සුව සේවා ව්‍යාපෘතිය යට ගැසීමේ සුදානමක් පවතින බවටයි චෝදනා එල්ල වන්නේ.",
       "URL": "https://www.hirunews.lk/282401/සුව-සේවාවේ-තවත්-මගඩියක්-ගැන-හෙළිවේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1687"
}