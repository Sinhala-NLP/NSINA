{
       "Source": "hirunews",
       "Timestamp": "Saturday, 26 November 2016 - 18:17",
       "Headline": "අයවැයෙන් යෝජනා කළ දඩයේ වෙනසක් නැහැ - මුදල් ඇමති යළි අවධාරණය කරයි",
       "News Content": "සමස්ත ලංකා ත්‍රිරෝද රථ රියදුරන්ගේ සංගමයේ විශේෂ රැස්වීමක් මුදල් අමාත්‍ය රවී කරුණානායකගේ ප්‍රධානත්වයෙන් අද (26) කොළඹදී පැවැත්වුණා.\nඑහිදී අමාත්‍යවරයා වෙත ප්‍රධාන ඉල්ලීම් 3 ක් ඉදිරිපත් වුණා.\nත්‍රිරෝද රථ සදහා උපරිම වේගය ලෙස දැනට ලබාදී ඇති පැයට කිලෝමීටර් 40 ක වේගය 50 දක්වා වැඩිකර දෙන ලෙසයි මෙහිදී අමාත්‍යවරයාගෙන් එම සංගමයේ සාමාජිකයෙකු ඉල්ලා සිටියේ.\nඊට මුදල් අමාත්‍ය රවී කරුණානායක ප්‍රතිචාර දක්වමින් කියා සිටියේ ඒ සම්බන්ධයෙන් තමන් අදහසක් ලබාගන්නා බවයි.\nත්‍රිරෝද රථ රියදුරන් සදහා විශ්‍රාම වැටුපක් හා රක්ෂණ ක්‍රමයක් ද හදුන්වා දෙන ලෙස එහිදී අමාත්‍යවරයා වෙත යෝජනාවක් ඉදිරිපත් වුණා.\nරැස්වීමෙන් අනතුරුව මාධ්‍ය වෙත අදහස් දක්වමින් මුදල් අමාත්‍ය රවී කරුණානායක යලිත් අවධාරණය කර සිටියේ මාර්ග නීති කඩ කිරීම සම්බන්ධයෙන් අයවැයෙන් යෝජනා කළ දඩ පැනවීම් සංශෝධනය කිරීමේ අවශ්‍යතාවයක් නොමැති බවයි.\nමේ අතර, ලංකා පෞද්ගලික බස් හිිමියන්ගේ සංගමයේ සභාපති ගැමුණු විජේරත්න ද මෙම රැස්වීමට සහභාගි වී සිටි අතර, රැස්වීමෙන් අනතුරුව ඔහු, දෙසැම්බර් පළමුවැනිදා මධ්‍යම රාත්‍රියේ සිට ආරම්භ කිරීමට නියමිත පෞද්ගලික බස් රථ වර්ජනය සම්බන්ධයෙන් අදහස් පළ කළා.\nඔහු කියා සිටියේ ජාතික ගමනාගමන කොමිෂන් සභාවේ සභාපතිවරයා සහ වර්ජනය කැදවා ඇති බස් සංගම් අතර සම්බන්ධයක් පවතින බවයි.\nඊට අදාළ තොරතුරු තමන් පොලිස්පතිවරයා වෙත ලබාදීමට කටයුතු කරන බවද ගැමුණු විජේරත්න එහිදී කියා සිටියා.",
       "URL": "https://www.hirunews.lk/148389/අයවැයෙන්-යෝජනා-කළ-දඩයේ-වෙනසක්-නැහැ-මුදල්-ඇමති-යළි-අවධාරණය-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4779"
}