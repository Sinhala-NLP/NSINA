{
       "Source": "hirunews",
       "Timestamp": "Monday, 09 January 2023 - 10:34",
       "Headline": "අභිජනනය කරන ලද බිත්තර ලක්ෂ දෙකක් ආනයනයට පියවර (වීඩියෝ)",
       "News Content": "අභිජනනය කරන ලද බිත්තර ලක්ෂ දෙකක් ආනයනය කිරීමට පියවර ගන්නා ලෙස විෂයභාර අමාත්‍ය මහින්ද අමරවීර කෘෂිකර්ම අමාත්‍යාංශයේ පශු සම්පත් අංශයට උපදෙස් ලබා දී තිබෙනවා.\nමාසික බිත්තර නිෂ්පාදනය මිලියන 30 දක්වා අවම වීමට හේතුව සත්ව ආහාර හිඟය සහ වාර්ෂිකව මව් සතුන් ආනයනය 80,000 සිට 40,000 දක්වා අඩු වීම බවයි කෘෂිකර්ම අමාත්‍යාංශය පෙන්වා දෙන්නේ.\nඊට විසඳුමක් ලෙස මව් සතුන් ආනයනය කරන්නේ නම් බිත්තර නිෂ්පාදනය මාස 11 කින් පමණ ප්‍රමාදවිය හැකි බැවින් ඊට විකල්පයක් ලෙසයි අභිජනනය කරන ලද බිත්තර ආනයනය කිරීමට තීරණය කර ඇත්තේ.\nපසුගිය කාලය තුළ බිත්තර සහ කුකුළුමස් නිෂ්පාදනය පහත වැටීමට හේතුව 2021 වසරේ රසායනික පොහොර තහනම සමඟ බඩඉරිඟු නිෂ්පාදනය සියයට 40 දක්වා පහත වැටීම හේතුවෙන් සත්ව ආහාර හිඟයක් ඇතිවීම බවයි කෘෂිකර්ම අමාත්‍යාංශය වැඩිදුරටත් සඳහන් කළේ.",
       "URL": "https://www.hirunews.lk/324611/අභිජනනය-කරන-ලද-බිත්තර-ලක්ෂ-දෙකක්-ආනයනයට-පියවර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=614"
}