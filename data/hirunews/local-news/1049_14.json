{
       "Source": "hirunews",
       "Timestamp": "Sunday, 03 July 2022 - 16:04",
       "Headline": "රාජ්‍ය පරිපාලන සේවා සංගමයෙන් අනතුරු ඇඟවීමක්",
       "News Content": "අත්‍යවශ්‍ය සේවා පවත්වාගෙන යාම සඳහා ජීවිත අවදානම පවා නොතකා මැදිහත්වීම් සිදුකරන රාජ්‍ය නිලධාරීන්ට සිදුවූ පීඩාවන් පිළිබඳව නීතිය ක්‍රියාත්මක කිරීමට රජය කටයුතු නොකිරීම සම්බන්ධයෙන් දැඩි විරෝධය පළ කරන බව රාජ්‍ය පරිපාලන සේවා සංගමය පවසනවා.\nමාතර ප්‍රාදේශීය ලේකම්වරිය රෝගී තත්වයක් හේතුවෙන් ප්‍රතිකාර ලබාගැනීමට පසුගිය ජූනි මස 25 වනදා මාතර මහ රෝහලට ගිය අවස්ථාවේ සෞඛ්‍ය සේවකයින් පිරිසක් ඇය, අපහසුතාවට පත් කිරීමේ සිද්ධිය සම්බන්ධයෙන් තවමත් නීතිය ක්‍රියාත්මක කර නොමැති බවයි එම සංගමය පෙන්වා දෙන්නේ.\nඑමෙන්ම පසුගිය ජූනි 23 වනදා වයඹ පළාත් ආණ්ඩුකාර ලේකම්වරයාගේ රාජකාරියට බාධා කරමින් හැසිරුණු කුරුණෑගල නගරාධිපතිවරයා සම්බන්ධයෙන් ද මෙතෙක් නීතිය ක්‍රියාත්මක කර නොමැති බව ඔවුන් පෙන්වා දෙනවා.\nමෙම සිද්ධීන් සම්බන්ධයෙන් නීතිය නිසි පරිදි ක්‍රියාත්මක නොකරන්නේ නම් දැඩි වෘත්තිය සමිති ක්‍රියාමාර්ගයකට අවතීර්ණ වන බවයි ශ්‍රී ලංකා පරිපාලන සේවා සංගමය කියා සිටියේ.",
       "URL": "https://www.hirunews.lk/308925/රාජ්‍ය-පරිපාලන-සේවා-සංගමයෙන්-අනතුරු-ඇඟවීමක්",
       "Category": "Local News",
       "Parent URL": "https://www.hirunews.lk/local-news.php?pageID=1049"
}