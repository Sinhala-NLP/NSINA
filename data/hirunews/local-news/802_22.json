{
       "Source": "hirunews",
       "Timestamp": "Friday, 14 October 2022 - 18:35",
       "Headline": "අලුත් බද්දෙන් සිදුව ඇති ඛේදවාචකය ගැන කියමින්; සජිත් ක්‍රිකට් පිත්තෙනුත් දස්කම් පෙන්වයි (වීඩියෝ)",
       "News Content": "ආණ්ඩුව ආර්ථිකයෙන්, මෙන්ම අදහස් අතිනුත් බංකොලොත් බව විපක්ෂ නායක සජිත් ප්‍රේමදාස පවසනවා.\nකබලෙන් ළිපට වැටී ඇති ජනතාවට අලුත් බදු බරක් පැටවීම ආණ්ඩුව කටයුතු කොට ඇති බව පැවසූ විපක්ෂ නායකවරයා කියා සිටින්නේ, ජනතාවගේ කරමත අසීමිත පීඩනයක් පටවන අරුම පුදුම බද්දක් බවට එය පත්ව ඇති බවයි.\nරාජ්‍ය ආදායම වැඩිකර ගැනීමට ඇති එකම මඟ බදු වැඩි කිරීම පමණක් නොවන බවත්, ඒ වෙනුවට පැන්ඩෝරා පත්‍රිකා හරහා නම් සඳහන් පුද්ගලයින් සතුව ඇති ඩොලර් ද ගෙන්වාගත යුතු බවත් සඳහන් කළා.\nඑමෙන්ම දේශපාලන ලකුණු වෙනුවෙන් අරගල කරනවා වෙනුවට අධ්‍යාපනය ඉහළ නැංවීම වෙනුවෙන් කටයුතු කළ යුතු බව ද මෙහිදී විපක්ෂ නායකවරයා කියා සිටියා.\nමේ අතර දේශයේ දුවා දරුවන් උදෙසා විපක්ෂ නායක සජිත් ප්‍රේමදාසගේ සංකල්පයක් ලෙස ක්‍රියාත්මක \"සක්වල\" හරහා ලබාදෙන 36 වන බස් රථය ගාල්ල සිද්ධාර්ථ ජාතික පාසලට පරිත්‍යාග කිරීම ද අද සිදු කෙරුණා.\nඒ විපක්ෂනායක සජිත් ප්‍රේමදාසගේ ප්‍රධානත්වයෙන්.\nඑමෙන්ම මෙම උත්සව අවස්ථාවෙන් අනතුරුව එම පාසලේ දරුවන් සමග ක්‍රිකට් ක්‍රීඩාවේ නිරත වීමට මෙන් ම සක්වල වැඩසටහන හරහා පිරිනැමුණු බස් රථයේ මංගල ධාවනය ද විපක්ෂ නායකවරයා විසින් සිදු කරනු ලැබුවා.",
       "URL": "https://www.hirunews.lk/317887/අලුත්-බද්දෙන්-සිදුව-ඇති-ඛේදවාචකය-ගැන-කියමින්-සජිත්-ක්‍රිකට්-පිත්තෙනුත්-දස්කම්-පෙන්වයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=802"
}