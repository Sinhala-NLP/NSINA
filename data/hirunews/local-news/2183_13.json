{
       "Source": "hirunews",
       "Timestamp": "Thursday, 28 January 2021 - 21:07",
       "Headline": "සියයට සියයක් එජාප පාක්ෂිකයන් සමගි ජන බලවේගයට එක් නොවන බව මන්ත්‍රී නවීන් කියයි (වීඩියෝ)",
       "News Content": "සියයට සියයක් එක්සත් ජාතික පාක්ෂිකයන්, සමගි ජන බලවේගය හා එක් නොවන බව හිටපු පාර්ලිමේන්තු මන්ත්‍රී නවීන් දිසානායක පවසනවා.\nපසුගිය කෘත්‍යාධිකාරී මණ්ඩල රැස්වීමේදී එක්සත් ජාතික පක්ෂයේ ජාතික සංවිධායක ධූරය නවීන් දිසානායකට ලබාදී තිබූ අතර, ජ්‍යෙෂ්ඨ උප සභාපති ධූරය අර්ජුණ රණතුංගට ලබාදී තිබුණා.\nකෙසේ වෙතත්, එම තනතුරු ප්‍රතික්ෂේප කළ ඔවුන්, කොළඹ අද පැවති මාධ්‍ය හමුවකදී වත්මන් දේශපාලන තත්ත්වය සම්බන්ධයෙන් අදහස් පළ කළා.\nබලාපොරොත්තු වූ වෙනස්කම් එක්සත් ජාතික පක්ෂය තුළ සිදු නොවූ බවයි නවීන් දිසානායක හිටපු මන්ත්‍රීවරයා එහිදී වැඩිදුරටත් සඳහන් කළේ.\nනවීන් දිසානායක සහ අර්ජුන රණතුංග පක්ෂයේ තනතුරු ලබා නොගැනීම සම්බන්ධයෙන් එහි නියෝජ්‍ය නායක රුවන් විජේවර්ධනගෙන් මාධ්‍යවේදීන් අද කරුණු විමසා සිටියා.\nඑහිදී ඔහු කියා සිටියේ ඔවුන් හා පක්ෂය අතර විරසකයක් නොමැති බවයි. පක්ෂ නායකවරයා සමඟ සාකච්ඡා කර ඔවුන්ගේ ගැටළු විසදා ගත හැකි බව ද එක්සත් ජාතික පක්ෂ නියෝජ්‍ය නායක රුවන් විජේවර්ධන සඳහන් කළා.",
       "URL": "https://www.hirunews.lk/261002/සියයට-සියයක්-එජාප-පාක්ෂිකයන්-සමගි-ජන-බලවේගයට-එක්-නොවන-බව-මන්ත්‍රී-නවීන්-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2183"
}