{
       "Source": "hirunews",
       "Timestamp": "Sunday, 07 February 2021 - 19:07",
       "Headline": "PCR ප්‍රතිඵල ප්‍රමාදයක් - රෝහල් ගත කොරෝනා ආසාදිතයන් යළි 5000 සීමාවට (වීඩියෝ)",
       "News Content": "මෙරට සුවය ලැබූ කොරෝනා ආසාදිතයින්ගේ සංඛ්‍යාව අද (07) 63,000 සීමාව ඉක්මවා ගියා.\nඒ, තවත් ආසාදිතයින් 807 දෙනෙකු සුවය ලබා රෝහල්වලින් පිටත්ව යෑමත් සමඟයි.\nඒ සමඟ රෝහල්ගතව ප්‍රතිකාර ලබන කොරෝනා ආසාදිතයින්ගේ සංඛ්‍යාව පන්දහසේ සීමාව දක්වා පහත වැටුණා.\nඑසේම, අද (07) දිනයේදී තවත් කොරෝනා ආසාදිතයින් 362 දෙනෙකු හඳුනාගත් බව යුද හමුදාපති ජෙනරාල් ශවේන්ද්‍ර සිල්වා ප්‍රකාශ කළා.\nඒ අනුව මෙරටින් මේ වනවිට වාර්තා වන සමස්ත කොරෝනා ආසාදිතයින්ගේ සංඛ්‍යාව 68,938ක් වන අතර, සුවය ලැබූ සමස්ත ආසාදිතයින්ගේ සංඛ්‍යාව 63,401 ක්.\nතවදුරටත් රෝහල් ගතව ප්‍රතිකාර ලබන සංඛ්‍යාව 5186 ක්.\nමේ අතර, රජයේ වෛද්‍ය නිලධාරීන්ගේ සංගමයේ සංස්කාරක වෛද්‍ය හරිත අලුත්ගේ කියා සිටියේ මේ වනවිට මෙරට තුළ සිදුකෙරෙන පී.සී.ආර්. සංඛ්‍යාව පහත වැටී ඇති බවයි.\nශ්‍රී ලංකා මහජන සෞඛ්‍ය පරීක්ෂකවරුන්ගේ සංගමයේ සභාපති උපුල් රෝහණ ප්‍රකාශ කළේ පී.සී.ආර්. පරීක්ෂණවල ප්‍රතිඵල ප්‍රමාද වී ලැබීම හේතුවෙන් ආසාදිතයින් අතරමැදි ප්‍රතිකාර මධ්‍යස්ථාන සහ රෝහල් වෙත යොමු කිරීම ඇතැම් අවස්ථාවලදී ප්‍රතිඵලදායක නොවන බවයි.\nමේ අතර, නාවලපිටිය ප්‍රදේශයේ - දෙමළ මාධ්‍ය පාසැලක 7 වැනි සහ 11 වැනි ශ්‍රේණිවල අධ්‍යාපනය ලබන සිසු සිසුවියන් 15 දෙනෙකුට සහ ගුරුවරියකට කොරෝනා වෛරසය ආසාදිත බව තහවුරු වුණා.\nඑසේම, අතුරුගිරිය ප්‍රදේශයේ පාසැලක ගුරුවරියකට සහ සිසුවෙකුට වෛරසය ආසාදිත බව හඳුනාගෙන තිබෙනවා.\nසිසුවා අධ්‍යාපනය ලැබූ පංතියේ සියලු‍ සිසුන් ස්වයං නිරෝධානයට යොමු කළ බවයි ප්‍රදේශයේ මහජන සෞඛ්‍ය පරීක්ෂකවරුන් සඳහන් කළේ.",
       "URL": "https://www.hirunews.lk/261921/pcr-ප්‍රතිඵල-ප්‍රමාදයක්-රෝහල්-ගත-කොරෝනා-ආසාදිතයන්-යළි-5000-සීමාවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2162"
}