{
       "Source": "hirunews",
       "Timestamp": "Tuesday, 08 August 2017 - 13:39",
       "Headline": "ඒකාබද්ධ විපක්ෂයේ මන්ත්‍රීවරුන් පාර්ලිමේන්තුවේ විශේෂ රැස්වීමක",
       "News Content": "විදේශ කටයුතු අමාත්‍ය රවී කරුණානායකට එරෙහිව ඉදිරිපත් කර ඇති විශ්වාසභංග යෝජනාව කඩිනමින් විවාදයට ගන්නා ලෙස අද පැවැත්වෙන පක්ෂ නායක රැස්වීමේදී ඉල්ලා සිටීමට අපේක්ෂා කරන බව ඒකාබද්ධ විපක්ෂය පවසනවා.\nඑහි නායක පාර්ලිමේන්තු මන්ත්‍රී දිනේෂ් ගුණවර්ධන ප්‍රකාශ කළේ මේ සම්බන්ධයෙන් පක්ෂ නායක රැස්වීමේදී දීර්ඝ ලෙස සාකච්ජා කිරීමට බලාපොරොත්තු වන බවයි.\nඅද පස්වරුවේ පාර්ලිමේන්තු රැස්වීමට පෙර මෙම පක්ෂ නායක රැස්වීම පැවැත්වෙන්නේ කථානායක කරූ ජයසූරියගේ ප්‍රධානත්වයෙන්.\nඑමෙන්ම ඒකාබද්ධ විපක්ෂයේ මන්ත්‍රී කණ්ඩායම් රැස්වීමක් ද මේ වනවිට පාර්ලිමේන්තු සංකීර්ණයේදී පැවැත්වෙනවා.\nඑහිදී ද රවී කරුණානායක අමාත්‍යවරයාට එරෙහිව ඒකාබද්ධ විපක්ෂයේ මන්ත්‍රීවරුන් 33 දෙනෙකුගේ අත්සනින් යුතුව භාර දුන් විශ්වාසභංග යෝජනාව පිළිබඳව සාකච්ජා කිරීමට බලාපොරොත්තු වන බවයි ඊට සහභාගි වීමට පෙර හිරු ප්‍රවෘත්ති අංශයට අදහස් දක්වමින් පාර්ලිමේන්තු මන්ත්‍රී දිනේෂ් ගුණවර්ධන සඳහන් කළේ.\nමේ අතර අද පැවැත්වීමට නියමිතව තිබූ අමාත්‍ය මණ්ඩල රැස්වීම හෙට පස්වරුව දක්වා කල් දමා තිබෙනවා.\nසාමාන්‍යයෙන් සතියේ අමාත්‍ය මණ්ඩල රැස්වීම අඟහරුවාදා උදෑසන පැවැත්වෙන නමුත් එය අද පස්වරුව දක්වා කල් දැමුණේ ජනාධිපතිවරයා මහනුවර ශ්‍රී දළදා මාලිඟාවේ පෙරහර කටයුතු සඳහා සහභාගි වීම හේතුවෙන්.\nකෙසේ වෙතත්, අමාත්‍ය මණ්ඩල රැස්වීම ජනාධිපති කාර්යාලයේදී හෙට පස්වරුවේ පැවැත්වීමට නියමිත බවයි සම කැබිනට් ප්‍රකාශක අමාත්‍ය දයාසිරි ජයසේකර හිරු ප්‍රවෘත්ති අංශයට කියා සිටියේ.",
       "URL": "https://www.hirunews.lk/167917/ඒකාබද්ධ-විපක්ෂයේ-මන්ත්‍රීවරුන්-පාර්ලිමේන්තුවේ-විශේෂ-රැස්වීමක",
       "Category": "Local News",
       "Parent URL": "https://www.hirunews.lk/local-news.php?pageID=4381"
}