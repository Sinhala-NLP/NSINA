{
       "Source": "hirunews",
       "Timestamp": "Thursday, 29 July 2021 - 13:01",
       "Headline": "නිරෝධායන නීති කඩන විරෝධතාකරුවන් අත්අඩංගුවට ගැනීමට මහජන සෞඛ්‍ය පරීක්ෂකවරුන්ගෙන් නිර්දේශ",
       "News Content": "යෝජිත කොතලාවල විශ්වවිද්‍යාල පනතට විරෝධය පළ කරමින් සහ වැටුප් විෂමතා ඉවත් කරන ලෙස බලකරමින් ගුරු - විදුහල්පති වෘත්තීය සමිති ආරම්භ කළ වර්ජනය අද 18 වන දිනටත් ක්‍රියාත්මකයි.\nවෘත්තීය සමිති සඳහන් කළේ අද දිනයේදී සිසුන්ගේ දෙමාපියන් දැනුවත් කිරීමේ කටයුතු සිදුකිරිමට සැලසුම් කර ඇති බවයි.\nඒ අනුව අද පස්වරු 6 සිට රාත්‍රී 8 දක්වා දෙමාපියන් දැනුවත් කිරීමේ වැඩපිළිවෙලක් දියත් කරන බව ද ඔවුන් සඳහන් කළා.\nමේ අතර, මෙම වෘත්තීය සමිති ක්‍රියාමාර්ගයට සහය පළ කරන බව ශ්‍රී ලංකා නිදහස් පක්ෂය පවසනවා.\nඑහි ජ්‍යෙෂ්ඨ උප සභාපතිවරයෙකු වන පාර්ලිමේන්තු මන්ත්‍රී ශාන් විජේලාල් ද සිල්වා මේ බව සඳහන් කළේ හිරු වන් ටු වන් විශේෂාංගය සමඟ සංවාදයකට එක්වෙමින්.\nමේ අතර, නිරෝධායන නීති රීති උල්ලංඝනය කරමින් උද්ඝෝෂණ සිදුකරන්නන් සහ මහජන ඒකරාශි වීම් සම්බන්ධයෙන් අත්අඩංගුවට ගැනීම සඳහා නිර්දේශ නිකුත් කිරීමට සූදානම් බව මහජන සෞඛ්‍ය පරීක්ෂකවරුන්ගේ සංගමයේ සභාපති උපුල් රෝහණ සඳහන් කළා.\nමේ අතර, කොතලාවල ආරක්ෂක විශ්වවිද්‍යාල පාර්ලිමේන්තු විවාදය පැවැත්වෙන අගෝස්තු 6 වනදාට පෙර එනම්, අගෝස්තු 3 වනදා පාර්ලිමේන්තු මන්ත්‍රීවරුන්ට අමාත්‍ය චමල් රාජපක්ෂගේ ප්‍රධානත්වයෙන් විශේෂ සාකච්ඡාවක් කැඳවා තිබෙනවා.",
       "URL": "https://www.hirunews.lk/278314/නිරෝධායන-නීති-කඩන-විරෝධතාකරුවන්-අත්අඩංගුවට-ගැනීමට-මහජන-සෞඛ්‍ය-පරීක්ෂකවරුන්ගෙන්-නිර්දේශ",
       "Category": "Local News",
       "Parent URL": "https://www.hirunews.lk/local-news.php?pageID=1788"
}