{
       "Source": "hirunews",
       "Timestamp": "Sunday, 14 February 2021 - 16:38",
       "Headline": "උපකාරක පන්ති ගුරුවරයාගේ ඝාතනයේ තොරතුරු රැසක් හෙළිවෙයි",
       "News Content": "නිකවැරටිය - කොටවෙහෙර - ඉහළගම ප්‍රදේශයේ රක්ෂිතයක් තුළ ඝාතනය කර තිබියදී සොයාගත් උපකාරක පන්ති ගුරුවරයාගේ මරණය සම්බන්ධයෙන් මේ වනවිට තොරතුරු රැසක් අනාවරණ වී තිබෙනවා.\nමෙලෙස ඝාතනය කර තිබුණේ කළුතර - මග්ගොන සහ ඒ අවට උපකාරක පන්ති පවත්වන 25 හැවිරිදි උපකාරක පන්ති ගුරුවරයෙක්.\nපසුගිය 10 වනදා මොහුගේ සිරුර අදාළ රක්ෂිතය තුළ තිබී සොයා ගැනුණේ ප්‍රදේශවාසීන් විසින් කළ දැනුම් දීමකට අනුවයි.\nපසුගිය 08 වන දා සීදූව ප්‍රදේශයේ රැදී සිටියදී මෝටර් රථයකින් පැමිණි පිරිසක් විසින් මෙම ගුරුවරයාව පැහැරගෙන ගොස් තිබූ බවට ගුරුවරයාගේ දෙමව්පියන් විසින් සීදුව පොලීසියට පැමිණිල්ලක් ද ඉදිරිපත් කර තිබුණා.\nසිරුර අදාළ රක්ෂිතය තුළ තිබී සොයා ගන්නා අවස්ථාවේදී හිසෙහි කොටසකට සහ පපු ප්‍රදේශයට දැඩි ලෙස හානි කර තිබූ බවයි පොලීසිය සඳහන් කළේ.\nසිද්ධියට සම්බන්ධ සැකකරුවන් 06 දෙනෙකු හඳුනාගෙන ඇති අතර, පෞද්ගලික ආරවුලක් මත මෙම ඝාතනය සිදුකර ඇති බවට මූලික පරීක්ෂණවලදී අනාවරණ වී තිබෙනවා.",
       "URL": "https://www.hirunews.lk/262571/උපකාරක-පන්ති-ගුරුවරයාගේ-ඝාතනයේ-තොරතුරු-රැසක්-හෙළිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=2147"
}