{
       "Source": "hirunews",
       "Timestamp": "Friday, 10 June 2022 - 15:09",
       "Headline": "මෝටර් රථයක් දුම්රියක ගැටීමෙන් දෙදෙනෙකු මරුට",
       "News Content": "යාපනය අරියාලෙයි ප්‍රදේශයේදී අද මෝටර් රථයක් දුම්රියක ගැටීමෙන් පුද්ගලයින් දෙදෙනෙකු මිය ගොස් තිබෙනවා.\nඊයේ (09)රාත්‍රී මෙම අනතුර සිදුව ඇති බවයි අප වාර්තාකරු සඳහන් කළේ.\nකොළඹ සිට යාපනය දක්වා ධාවනය වූ නගරාන්තර සීග්‍රගාමී දුම්රියට අරියලෙයි ප්‍රදේශයේ මාම්පලම් මංසන්ධියේ පිහිටි දුම්රිය හරස්මාර්ගයකදී මෙම අනතුර සිදුව තිබෙනවා.\nදුම්රිය පැමිණෙන අවස්ථාවේදී ආලෝක සංඥා පුවරු ක්‍රියාත්මක වුනද එම සංඥා නොසලකා හරිමින් මෝටර් රථය ධාවනය කිරීමට ගත් උත්සහයකදී මෙම අනතුර සිදුව ඇති බවටයි පොලිසිය පවසන්නේ.\nප්‍රදේශවාසීන් සහ පොලීසිය එම ස්ථානයට පැමිණ මෝටර් රථයේ සිටි මගීන් ඉවතට ගැනීමට පියවර ගත්ත ද එහි සිටි දෙදෙනාම මිය ගොස් සිටි බවට ද අනාවරණ වී තිබෙනවා.\nදුම්රියේ මෝටර් රථය ගැටීමෙන් පසුව එම මාර්ගයේ ධාවන කටයුතු ද පැයක පමණ කාලයක් නැවතී තිබූ බව සඳහන්.\nඅදාළ මෝටර් රථය දුම්රිය හරස් මාර්ගය හරහා ධාවනය කිරීමට උත්සහ ගත් අවස්ථාවේදී ප්‍රදේශයේ විදුලිය විසන්ධි වීම හේතුවෙන් ආලෝක සංඥා ක්‍රියාත්මක නොවීම හමුවේ රියදුරු දුම්රිය නොදැක සිටීම මෙම අනතුරට හේතුව බවට ප්‍රදේශවාසීන් සැක කරනවා.\nඅනතුරින් මිය ගොස් ඇත්තේ බිංගිරිය ප්‍රදේශයේ පදිංචි අවුරුදු 31 සහ 35 වයස්වල පසුවන දෙදෙනෙක්.\nදුම්රියේ මෝටර් රථය ගැටීමෙන් පසු මීටර් 50ක් පමණ ඇදී ගොස් දුම්රියේ හිරවී තිබූ බවද සඳහන්.",
       "URL": "https://www.hirunews.lk/306746/මෝටර්-රථයක්-දුම්රියක-ගැටීමෙන්-දෙදෙනෙකු-මරුට",
       "Category": "Local News",
       "Parent URL": "https://www.hirunews.lk/local-news.php?pageID=1105"
}