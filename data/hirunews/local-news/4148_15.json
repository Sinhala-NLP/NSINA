{
       "Source": "hirunews",
       "Timestamp": "Sunday, 31 December 2017 - 16:12",
       "Headline": "වීරයෙක් වෙන්න ගිහින් ජීවිතය හැරගිය 'දේවින්ද' (ඡායාරූප)",
       "News Content": "ළමා කාටූන් වැඩසටහනක වීර චරිතයක් අනුකරණය කිරීමට ගොස් මියගිය දරුවෙකු පිළිබඳව පදවි ශ්‍රීපුර, ජයන්තිවැව ප්‍රදේශයෙන් වාර්තාවනවා.\nමෙලෙස මියගොස් ඇත්තේ පදවි ශ්‍රීපුර, ජයන්තිවැව, අටේ කෑල්ල ප්‍රදේශයේ පදිංචිව සිටි වීරතුංග ආරච්චිගේ දේවින්ද මධුෂාන් නමැති වයස අවුරුදු 09ක පිරිමි දරුවෙක්.\nත්‍රි/පදවි ශ්‍රීපුර ජයන්තිවැව විද්‍යාලයේ ඉගෙනුම ලැබූ මේ දරුවා 2018 වසරේ 5 ශ්‍රේණියට සමත් වූ දරුවෙකු බවද සඳහන්.\nඊයේ (30) දහවල් කාලයේදී නිවසේ කිසිවෙකු නොසිටි අවස්ථාවක තම මවගේ ඇඳුම්වලින් සැරසී හිසටද කාන්තා ඇඳුමක් පැළඳ කුඩා කෝන් ගසක අත්තක ගැට ගැසූ ලණුවක එල්ලී පැනීමට යාමේදී ලණුව බෙල්ලේ පැටලී මෙසේ මියගොස් තිබෙනවා.\nවැලිඔය හදිසි මරණ පරීක්ෂක එන්.ඩබ්ලිව් බංදුසිරි විසින් ඊයේ සවස හදිසි මරණ පරීක්ෂණය සිදුකර පශ්චාත් වෛද්‍ය පරීක්ෂණය සිදුකිරීමට අනුරාධපුර අධිකරණ විශේෂඥ වෛද්‍ය නිලධාරී එච්.ඒ කරුණාරත්නට නියෝග කර ඇති බවයි අප වාර්තාකරු සඳහන් කළේ.\nඒ අනුව අද (31) දහවල් අනුරපුර ශික්ෂණ රෝහලේදී පශ්චාත් වෛද්‍ය පරීක්ෂණය සිදුකළ ඇති අතර එහිදී මෙය ගෙළ සිරවීමෙන් සිදුවූ මරණයක් බවට නිගමනය කර තිබෙනවා.\nඡායාරූප - පදවිය, පියදාස සමරවීර",
       "URL": "https://www.hirunews.lk/179795/වීරයෙක්-වෙන්න-ගිහින්-ජීවිතය-හැරගිය-දේවින්ද-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4148"
}