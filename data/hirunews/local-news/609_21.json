{
       "Source": "hirunews",
       "Timestamp": "Wednesday, 11 January 2023 - 11:14",
       "Headline": "හිටපු ජනාධිපතිගේ කාර්ය මණ්ඩල ප්‍රධානියාට ලබාදුන් දඩුවම ශ්‍රේෂ්ඨාධිකරණය ස්ථිර කරයි",
       "News Content": "රුපියල් මිලියන 20 ක අල්ලස් ලබා ගැනීම සම්බන්ධයෙන් හිටපු ජනාධිපති මෛත්‍රීපාල සිරිසේනගේ හිටපු කාර්ය මණ්ඩල ප්‍රධානී කුසුම්දාස මහානාම සහ රාජ්‍ය දැව සංස්ථාවේ හිටපු සභාපති පියදාස දිසානායකට පළමු ස්ථීර ත්‍රිපුද්ගල මහාධිකරණය නියම කළ සිරදඬුවම ශ්‍රේෂ්ඨාධිකරණය අද ස්ථිර කළා.\nඒ, අදාළ සිරදඬුවමින් තමන්ව නිදොස් කොට නිදහස් කරන ලෙස ඉල්ලා විත්තිකරුවන් ඉදිරිපත් කළ අභියාචනා පෙත්සම්වල තීන්දුව ප්‍රකාශයට පත් කරමින්. විජිත් මලල්ගොඩ, එල්.ටී.බී. දෙහිදෙණිය, ප්‍රීති පද්මන් සූරසේන, එස්. තුරෙයිරාජ සහ යසන්න කෝදාගොඩ යන විනිසුරුවරුන්ගෙන් සමන්විත පංච පුද්ගල ශ්‍රේෂ්ඨාධිකරණ විනිසුරු මඩුල්ල විසිනුයි මෙම තීන්දුව ලබා දෙනු ලැබුවේ.\n2018 වසරේ මැයි මස කන්තලේ සීනි කම්හලේ යන්ත්‍රෝපකරණ පවර දීමේ කටයුතු ඉටු කිරිම සඳහා ඉන්දීය ජාතික ව්‍යාපාරිකයෙකුගෙන් රුපියල් මිලියන 54ක අල්ලසක් ඉල්ලා ඉන් මිලියන 20ක් ලබා ගැනීම ඇතුළු අධි චෝදනා 24ක් යටතේ අල්ලස් කොමිසම මෙම නඩුව පවරා තිබුණා.\nඑම චෝදනාවට වරදකරු කෙරුණු කුසුම්දාස මහානාමට ත්‍රිපුද්ගල මහාධිකරණ විනිසුරු මඩුල්ල බරපතල වැඩසහිත වසර 20ක සිරදඬුවම් සහ රුපියල් 65,000ක දඩයක් නියම කළා.\nඊට අමතරව පියදාස දිසානායකට බරපතල වැඩසහිත වසර 12ක සිරදඩුවම් නියම කර රුපියල් පනස් පන්දහසක දඩයක් නියම කරනු ලැබුවා.\nමහාධිකරණය තමන්ට දඩුවම් පමුණුවා ඇති ආකාරය නීතියට පටහැනි බවත් එබැවින් එම දඬුවම්වලින් තමන්ව නිදොස් කොට නිදහස් කරන ලෙස ඉල්ලමින් අදාල විත්තිකරුවන් ශ්‍රේෂ්ඨාධිකරණය වෙත මෙම අභියාචනා පෙත්සම් ගොනු කර තිබුණා.\nවිවෘත අධිකරණය හමුවේ තීන්දුව ප්‍රකාශයට පත් කරමින් විනිසුරු මඩුල්ල කියා සිටියේ මෙවැනි නිලධාරීන් නිසා රාජ්‍ය සේවය පිරිහීමකට ලක්වන බවයි.\nඉතා යහපත්, සෙසු රාජ්‍ය නිලධාරීන්ට පූර්වාදර්ශයක් ලබාදිය හැකි, අවංක, ගුණගරුක, දූෂණයෙන් තොර නිලධාරීන් රාජ්‍ය සේවයේ ඉහල තනතුරු වලට පත්විය යුතු බවත් පංච පුද්ගල විනිසුරු මඩුල්ල මෙහිදී අවධාරණය කළා.",
       "URL": "https://www.hirunews.lk/324775/හිටපු-ජනාධිපතිගේ-කාර්ය-මණ්ඩල-ප්‍රධානියාට-ලබාදුන්-දඩුවම-ශ්‍රේෂ්ඨාධිකරණය-ස්ථිර-කරයි",
       "Category": "Local News",
       "Parent URL": "https://www.hirunews.lk/local-news.php?pageID=609"
}