{
       "Source": "hirunews",
       "Timestamp": "Saturday, 11 May 2019 - 18:46",
       "Headline": "වත්තලදී වෙඩි වැදුණු සුඛෝපභෝගි මෝටර් රථයේ රියදුරුට ඇප",
       "News Content": "වත්තල - හුණුපිටිය අධිවේගී ගුවන් පාලම අසළ නාවික හමුදා මාර්ග බාධකයේදී අණ නොතකා ධාවනය කළ වාහන දෙකකට අද අලූයම අවස්ථා දෙකකදී එල්ල කළ වෙඩි ප්‍රහාරයකින් එක් අයෙකු ජීවිතක්ෂයට පත්වුණා.\nපළමු වෙඩි තැබීම සිදුවුයේ අළුයම 12යි 50ට පමණයි.\nමාර්ගයේ සැකකටයුතු ලෙස ගමන් කළ වාහනයක් පරීක්ෂා කිරීම සඳහා නතර කරන ලෙස නාවික හමුදා නිලධාරීන් දැනුම් දුන් නමුත් එම අණ නොතකා මීගමුව දෙසට එම කුඩා මෝටර් රථය ධාවනය කරමින් පැවතීම හේතුවෙන් නාවික හමුදා නිලධාරීන් එම මෝටර් රථයට වෙඩි තැබුවා.\nඑහිදී බරපතල තුවාල ලැබූ මෝටර් රථයේ රියදුරු කොළඹ ජාතික රෝහලට ඇතුළත් කෙරුණු අවස්ථාවේදී මියගිය බවයි පොලීසිය සදහන් කළේ.\nඔහු වත්තල - පරණ මීගමුව පාරේ පදිංචි චාමර අසංක රණසිංහ නමැති 34 හැවිරිදි දෙදරු පියෙක්.\nජීවිතක්ෂයට පත්වූ පුද්ගලයා තේ කර්මාන්තශාලාවක වැඩ පරීක්ෂකවරයෙකු ලෙස කටයුතු කර ඇති අතර, වෙඩි තැබීම සිදුවූ ස්ථානයේ සිට ඔහුගේ නිවසට ඇත්තේ කිලෝමීටරයක පමණ දුරක්.\nඑසේම, ඔහු පෙරදින රාත්‍රියේ සාදයකට සහභාගි වී යළි නිවස වෙත එමින් සිටියදී මෙම සිද්ධියට මුහුණපා ඇතැයි ද වාර්තා වනවා.\nමේ අතර, දෙවන වෙඩි තැබීම සිදුවූයේ අද අලූයම 1.50ට පමණයි.\nමෙම මාර්ග බාධකයේදීම පරීක්ෂා කිරීම් සඳහා තවත් සුඛෝපභෝගී මෝටර් රථයක් නවත්වන ලෙස අණ කළත් අණ නොතකා එම මෝටර් රථය ධාවනය කිරීම හේතුවෙන් නාවික හමුදාව වෙඩි තබා තිබුණා.\nඑහිදී කිසිවෙකුටත් හානි සිදුව නොමැති අතර, බීමත්ව සිටි එහි රියදුරු පසුව කිරිබත්ගොඩ පොලීසිය අත්අඩංගුවට ගෙන තිබෙනවා.\nපසුව, ඔහු ඇප මත මුදා හැරීමට මහර මහේස්ත්‍රාත් අධිකරණය අද පස්වරුවේ නියම කළා.\nඔහු නීතිඥවරයෙකු ලෙස හඳුනාගෙන ඇති බවයි නාවික හමුදාව සඳහන් කළේ. මොහුට අමතරව පළමු සිද්ධියෙන් මියගිය පුද්ගලයා ද අධික ලෙස බීමත්ව සිට ඇති බවට පරීක්ෂණවලදී අනාවරණ වී තිබෙනවා.",
       "URL": "https://www.hirunews.lk/216200/වත්තලදී-වෙඩි-වැදුණු-සුඛෝපභෝගි-මෝටර්-රථයේ-රියදුරුට-ඇප",
       "Category": "Local News",
       "Parent URL": "https://www.hirunews.lk/local-news.php?pageID=3356"
}