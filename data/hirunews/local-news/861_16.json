{
       "Source": "hirunews",
       "Timestamp": "Saturday, 17 September 2022 - 13:41",
       "Headline": "අතරමග නැවතුණු ඊ පුස්තකාලය (වීඩියෝ)",
       "News Content": "දිනෙන් දින යාවත්කාලීන වන තාක්ෂණ ලෝකය සමඟ මෙරට දරු පරපුර ද ඉදිරියට යැවීමට බලධාරීන් ඉහළ අවධානයක් යොමු කළ යුත්තේ එය අප රටේ ඉදිරි අනාගතය හා බැඳී පවතින තීරණාත්මක සන්ධිස්ථානයක් වීම හේතුවෙන්.\nඑම අරමුණ පෙරදැරි කරගෙන ආරම්භ කෙරුණු ව්‍යාපෘතියක් අතරමග නතර වීමේ පුවතක් පිළිබඳවයි අද (17) රතු මිනිත්තුවේ අවධානය.\nමෙරට දරු පරපුර තාක්ෂණික දැනුමෙන් සන්නද්ධ කිරීමේ අරමුණ කර ගනිමින් පොළොන්නරුව දිස්ත්‍රික්කය පුරා ඊ පුස්තකාල ව්‍යාපෘතියක් ආරම්භ කෙරෙන්නේ මීට වසර එකහමාරකට පමණ පෙරයි.\nපළාත් සභා හා පළාත් පාලන අමාත්‍යාංශයේ මැදිහත් වීමෙන් එම දිස්ත්‍රික්කය පුරා පිහිටි ප්‍රාදේශීය ලේකම් කොට්ඨාස හත කේන්ද්‍ර කරගත් ඊ පුස්තකාල ගොඩනැගිලි 42ක් ඉදිකිරීම ව්‍යාපෘතියට ඇතුළත්.\nඊට අදාළ ගිවිසුම් මත කොන්ත්‍රාත්කරුවන් විසින් ඉදිකිරීම් ආරම්භ කෙරෙන්නේ එක් ගොඩනැගිල්ලක් සඳහා රුපියල් ලක්ෂ 39කට ආසන්න මුදලක ඇස්තමේන්තුවක් මතයි.\nකෙසේ වෙතත් මේ දක්වා කොන්ත්‍රාත්කරුවන්ට කිසිදු මුදලක් ගෙවීමට රජය අපොහොසත් වීම හේතුවෙන් එම ඉදිකිරීම් මේ වනවිට ඇණහිට ඇත්තේ සම්පූර්ණ නොවූ ඉදිකිරීම්ද විනාශ මුඛයට යොමුකරමින්.\nමෙම ව්‍යාපෘතිය යටතේ මැදිරිගිරිය ප්‍රාදේශීය ලේකම් කොට්ඨාසය තුළ ඊ. පුස්තකාල ගොඩනැගිලි 4ක ඉදිකිරීම් අවසන් කර ඊට අවශ්‍ය අංගෝපාංග ද ලැබී ඇති නමුත් මේ දක්වා ඒවාද ළමුන්ගේ පරිහරණය සඳහා ලබා දී නැහැ.\nමේ සම්බන්ධයෙන් කළ විමසීමකදී මැදිරිගිරිය ප්‍රාදේශීය සභාවේ සභාපතිවරයා සඳහා එහි ඉගැන්වීම් සඳහා ගුරුවරුන් සහ මුරකරුවන් සොය ගැනීමේ ගැටලුවහේතුවෙන් තවමත් එම පුස්තකාල ආරම්භ කිරීමට නොහැකි වී ඇති බවයි.\nමෙම තත්ත්වය හමුවේ ඉදිකිරීම් අවසන් වූ සහ අවසන් නොවූ ගොඩනැගිලි සියල්ලම පාහේ විවිධ අපචාර සිදුවන ස්ථාන බවට පත්ව තිබෙනවා.\nරටේ ඉදිරි අවශ්‍යතාවලට අනුගතව විවිධ ව්‍යාපෘති ආරම්භ කිරීම පමණක් නොව ඒවා අවසන් කර එහි ප්‍රතිලාභ ජනතාවට ලබාදීම ද බලධාරීන්ගේ වගකීමක්.\nපොළොන්නරුවේ දරු පරපුර තාක්ෂණයෙන් සන්නද්ධ කෙරෙන ඊ. පුස්තකාල ව්‍යාපෘතිය කඩිනමින් ආරම්භ කෙරෙනතෙක් රතු මිනිත්තුව අවධානයෙන්.",
       "URL": "https://www.hirunews.lk/315642/අතරමග-නැවතුණු-ඊ-පුස්තකාලය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=861"
}