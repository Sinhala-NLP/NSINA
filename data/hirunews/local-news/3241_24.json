{
       "Source": "hirunews",
       "Timestamp": "Thursday, 18 July 2019 - 13:02",
       "Headline": "මුස්ලිම් මන්ත්‍රීවරු, ඇමතිධූරවල දිවුරුම් දීම කල් යයි",
       "News Content": "ආණ්ඩුවේ මුස්ලිම් මන්ත්‍රීවරුන් අමාත්‍ය ධූර යලි භාර ගැනීම තවදුරටත් කල් යනු ඇතැයි දේශපාලන ආරංචි මාර්ග ප්‍රකාශ කළා.\nපසුගිය 11 වනදා පාර්ලිමේන්තු මන්ත්‍රී ඒ.එච්.එම්.ෆවුසිගේ ප්‍රධානත්වයෙන් පාර්ලිමේන්තුවේ පැවති සාකච්ජාවකදී ඔවුන් තීරණය කළේ යලි අදාල තනතුරු භාරගෙන කටයුතු කිරීමටයි.\nඒ අනුව පෞද්ගලික සංචාරයක් සඳහා එංගලන්තයට ගොස් සිටි ජනාධිපති මෛත්‍රීපාල සිරිසේන යලි දිවයිනට පැමිණීමෙන් පසු මෙම සතියේ ඇමති ධූරවල දිවුරුම් දීමට ඔවුන් සැලසුම් කර තිබුණා.\nකෙසේ වෙතත් ශ්‍රී ලංකා මුස්ලිම් කොංග්‍රසය නියෝජනය කරන දිගාමඩුළු දිස්ත්‍රික් පාර්ලිමේන්තු මන්ත්‍රී එච්.එම්.එම් හාරිස් යලි ඇමති ධූර භාර ගැනීමට විරෝධය පළ කර තිබෙනවා.\nඅප මේ සම්බන්ධයෙන් මන්ත්‍රීවරයාගෙන් විමසීමක් කළ අතර ඔහු කියා සිටියේ තමන් යලි අමාත්‍ය ධූරයක් භාර නොගන්නා බවයි.\nමේ අතර මතභේදයට තුඩු දී ඇති කල්මුණේ උතුර සඳහා වෙනම ප්‍රාදේශීය ලේකම් කාර්යාලයක් ලබාදීම සම්බන්ධයෙන් පාර්ලිමේන්තුව නියෝජනය කරන දෙමල මන්ත්‍රීවරුන් සහ මුස්ලිම් මන්ත්‍රීවරුන් අතර සාකච්ජාවක් අද පස්වරුවේ පැවැත්වෙනවා.\nස්වදේශ කටයුතු අමාත්‍ය වජිර අබේවර්ධනගේ ප්‍රධානත්වයෙන් පැවැත්වෙන සාකච්ජාවේදී මෙම අර්බුදයට අවසන් විසදුමක් ලබා ගැනීමට හැකි වනු ඇති බවයි පාර්ලිමේන්තු මන්ත්‍රී එච්.එම්.එම් හාරිස් තවදුරටත් කියා සිටියේ.",
       "URL": "https://www.hirunews.lk/220543/මුස්ලිම්-මන්ත්‍රීවරු-ඇමතිධූරවල-දිවුරුම්-දීම-කල්-යයි",
       "Category": "Local News",
       "Parent URL": "https://www.hirunews.lk/local-news.php?pageID=3241"
}