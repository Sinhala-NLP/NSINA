{
       "Source": "hirunews",
       "Timestamp": "Saturday, 16 October 2021 - 17:28",
       "Headline": "21 වනදායින් පසු පළාත් අතර බස් ධාවනය සිදුවෙන හැටි රාජ්‍ය ඇමති දිලුම් අමුණුගම කියයි (වීඩියෝ)",
       "News Content": "එළැඹෙන 21 වැනිදා අන්තර් පළාත් සංචරණ සීමා ලිහිල් කළහොත් පොදු ප්‍රවාහන සේවා ක්‍රියාත්මක කිරීමට සූදානමින් සිටින බව රාජ්‍ය අමාත්‍ය දිලුම් අමුණුගම පවසනවා.\nඑලෙස එදිනට සීමා ලිහිල් කිරීමක් සිදුනොවන්නේ නම් සීමිත බස් රථ සංඛ්‍යාවක් හෝ පළාත් අතර ධාවනයට යෙදවීමට අපේක්ෂා කරන බව ඔහු සඳහන් කළා.\nමේ අතර ලබන සතියේ යෙදී ඇති නිවාඩු දින සමග දීර්ඝ සති අන්තයක් යෙදී ඇති බැවින් සියලු‍ම පළාත් මායිම්වලදී ගමනාගමනයේ යෙදෙන්නන් දැඩි පරීක්ෂාවකට ලක් කරන අයුරු අද දක්නට ලැබුණා.\nදක්ෂිණ අධිවේගී මාර්ගයේ වැලිපැන්න පිවිසුම අසලද අද දැඩි රථවාහන තදබදයක් දක්නට ලැබුණේ එහි පරීක්ෂා කිරීම් කටයුතු තර කර තිබීම හේතුවෙන්.\nනව මාර්ගෝපදේශ අනුව ආපනශාලා විවෘත කිරීමට අවස්ථාව ලබාදීමත් සමග දීර්ඝ කාලයක් වසා දමා තිබූ ආපනශාලාවල සෞඛ්‍ය ආරක්ෂිත බව තහවුරු කර ගැනීම සඳහා මහජන සෞඛ්‍ය පරීක්ෂකවරුන් අද දිනයේ ආපනශාලා පරීක්ෂාවට ලක් කළා.\nමේ අතර, අද දිනයේ මේ දක්වා කොරෝනා ආසාදිතයින් 488 දෙනෙකු හඳුනාගෙන ඇති අතර, ඒ අනුව මෙරටින් වාර්තා වන සමස්ත කොරෝනා ආසාදිතයන් සංඛ්‍යාව 530,909 ක්.\nඊයේ සිදුවූ කොරෝනා ආසාදිත පුද්ගල මරණ 23 ක් සෞඛ්‍ය සේවා අධ්‍යක්ෂ ජනරාල්වරයා අද තහවුරු කළා.\nඒ අනුව මෙරටින් වාර්තා වන සමස්ත කොරෝනා මරණ සංඛ්‍යාව 13,472ක්.\nඑසේම, කොරෝනා ආසාදනය වී සිටි තවත් පුද්ගලයින් 347 දෙනෙකු අද සුවය ලබා පිටව ගොස් තිබෙනවා. ඒ අනුව සුවය ලැබූ සමස්ත කොරෝනා ආසාදිතයන් සංඛ්‍යාව 492,305ක්.",
       "URL": "https://www.hirunews.lk/285188/21-වනදායින්-පසු-පළාත්-අතර-බස්-ධාවනය-සිදුවෙන-හැටි-රාජ්‍ය-ඇමති-දිලුම්-අමුණුගම-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1624"
}