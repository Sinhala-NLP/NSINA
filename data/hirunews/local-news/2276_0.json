{
       "Source": "hirunews",
       "Timestamp": "Monday, 14 December 2020 - 12:26",
       "Headline": "කුරුල්ලන් සහ වන සතුන් සන්තකයේ තබාගත් පුද්ගලයින් දස දෙනෙකුගෙන් හය ලක්ෂ අසූදහසක දඩ මුදලක්",
       "News Content": "පසුගිය මාස කිහිපයේ මාතලේ දිස්ත්‍රික්කය තුල සිදුකළ විශේෂ වැටලීම් වලින් වන සත්ව හා රුක්ෂලතා ආරක්ෂණ පනතේ අධි ආරක්ෂිත පක්ෂීන් සහ වන සතුන් 48 දෙනෙකු සන්තකයේ තබාගත් පුද්ගලයින් 10 දෙනෙක් අධිකරණයට ඉදිරිපත් කිරීමෙන් පසු රුපියල් හය ලක්ෂ අසූදහසක දඩ මුදලක් අයකරගෙන ඇති බව මාතලේ වනජීවි කාර්යාලය පවසනවා.\nපසුගිය සමයේ වැටලීම් 36ක් සිදුකරමින් අළු ගිරවුන් 11 දෙනෙක්, කොන්ඩ කුරැල්ලන් දෙදෙනෙක්, ලබු ගිරවුන් 17ක්, කහ කුරැල්ලන් 02ක්, සැලළිහිණියන් පස්දෙනෙක්, කලවැද්දන් දෙදෙනෙක්, මයිනන් 04ක්, අධි ආරක්ෂිත වන සතුන්වන  මීමින්නෙක්, වළි කුකුළන් දෙදෙනෙක් තාරකා ඉබ්බෙක් සහ අළු කෑදැත්තෙක් වනජීවි භාරයට ගැනුණු බවයි එම නිලධාරීන් පැවසුවේ.\nමෙම වන සතුන් සන්තකයේ තබාගත් කාන්තාවක් සහ තවත් පුද්ගලයෙන් සිවිදෙනෙක් අත්අඩංගුවට ගෙන මාතලේ සහ නාඋල මහේස්ත්‍රාත් අධිකරණ වෙත ඉදිරිපත් කිරීමෙන් අනතුරුවයි අදාල දඩ මුදල් අයකරගෙන ඇත්තේ.\nමෙම සැකකරුවන් සියලුම දෙනා නකලස් අධි සංවේදී කළාපයට මායිම්ව පිහිටි මාතලේ ප්‍රදේශය අවට පදිංචිකරුවන් බවයි වනජීවි දෙපාර්තමේන්තුව පැවසුවේ.",
       "URL": "https://www.hirunews.lk/256989/කුරුල්ලන්-සහ-වන-සතුන්-සන්තකයේ-තබාගත්-පුද්ගලයින්-දස-දෙනෙකුගෙන්-හය-ලක්ෂ-අසූදහසක-දඩ-මුදලක්",
       "Category": "Local News",
       "Parent URL": "https://www.hirunews.lk/local-news.php?pageID=2276"
}