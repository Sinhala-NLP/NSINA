{
       "Source": "hirunews",
       "Timestamp": "Monday, 19 August 2019 - 18:53",
       "Headline": "හම්බන්තොට වළ දැමූ සායනික අපද්‍රව්‍ය පිටත රෝහල්වලින් ගෙන ආ බවට චෝදනා",
       "News Content": "හම්බන්තොට දිස්ත්‍රික්කයේ ස්ථාන දෙකකින් හමුවූ රෝහල් සායනික අපද්‍රව්‍ය එම දිස්ත්‍රික්කයේ රෝහල්වලින් ඉවත් කරන ලද අපද්‍රව්‍ය නොවන බව දිස්ත්‍රික් සෞඛ්‍ය සේවා අධ්‍යක්ෂිකා වෛද්‍ය දීපිකා පටබැදිගේ පවසනවා.\nහිරු ප්‍රවෘත්ති අංශයට අදහස් දක්වමින් ඇය සඳහන් කළේ හම්බන්තොට දිස්ත්‍රික්කයේ රෝහල්වල මෙතරම් විශාල පරිමාණයේ සායනික අපද්‍රව්‍ය රැස් නොවන බවයි.\nඑබැවින් අදාළ රෝහල් සායනික අපද්‍රව්‍ය පිටත රෝහලකින් රැගෙන එන්නට ඇති බවට සැක කරන බවයි ඇය වැඩිදුරටත් සඳහන් කළේ.\nකෙසේ වෙතත්, හෙට දිනයේ දී බැකෝ යන්ත්‍ර යොදා ගනිමින් ඒවා ඉවත් කිරීමට කටයුතු කරන බවයි හම්බන්තොට දිස්ත්‍රික් සෞඛ්‍ය සේවා අධ්‍යක්ෂිකා වෛද්‍ය දීපිකා පටබැදිගේ කියා සිටියේ.\nමේ අතර, කොළඹ සිට අරුවක්කාරු දක්වා කසළ ප්‍රවාහනය කළ ටිපර් රථවලට ගල් ප්‍රහාරයක් එල්ල කිරීමේ සිද්ධියක් සම්බන්ධයෙන් අත්අඩංගුවට ගත් සැකකරුවන් තුන් දෙනා රුපියල් ලක්ෂ 2 බැගින් වූ මුදල් ඇප මත මුදා හැරීමට පුත්තලම මහේස්ත්‍රාත් අධිකරණය අද කටයුතු කළා.\nපුත්තලම නගරය ආසන්නයේදී අද අලූයම මෙම පහරදීම සිදුව ඇති අතර ඉන් ටිපර් රථවලට සුළු හානි සිදුව ඇති බවයි පොලීසිය පැවසුවේ.\nඑමෙන්ම, අද පැවති පුත්තලම දිස්ත්‍රික් සංවර්ධන කමිටු රැස්වීමේදී මෙම කසල ගැටළුව සම්බන්ධයෙන් අදහස් පළ වුණා.\nමේ අතර රෝහල්වල සායනික අපද්‍රව්‍ය අවිධිමත් ලෙස බැහැර කිරීමේ සිද්ධි සම්බන්ධයෙන් පසුගිය දිනවල හඳුනාගත් පුද්ගලයින් සිව්දෙනෙකුට එරෙහිව අද ඇඹිලිපිටිය මහේස්ත්‍රාත් අධිකරණය හමුවේ නඩු පවරන බව මධ්‍යම පරිසර අධිකාරිය ප්‍රකාශ කළා.",
       "URL": "https://www.hirunews.lk/222547/හම්බන්තොට-වළ-දැමූ-සායනික-අපද්‍රව්‍ය-පිටත-රෝහල්වලින්-ගෙන-ආ-බවට-චෝදනා",
       "Category": "Local News",
       "Parent URL": "https://www.hirunews.lk/local-news.php?pageID=3190"
}