{
       "Source": "hirunews",
       "Timestamp": "Saturday, 30 January 2021 - 13:05",
       "Headline": "කොටුව සහ මරදානේ දුම්රිය යාචකයින් සොයා පොලීසියෙන් විශේෂ මෙහෙයුමක් (වීඩියෝ)",
       "News Content": "ඊයේ දිනය තුල හඳුනාගත් කොරෝනා ආසාදිතයින් 892 දෙදෙනාගෙන් 602 දෙනෙකුම බස්නාහිර පළාතෙන් වාර්තා වූ බව වසංගත රෝග විද්‍යා අංශය පවසනවා.\nඒ අනුව කොළඹ, ගම්පහ, කළුතර දිස්ත්‍රික්ක අතරින් වැඩිම ආසාදිතයින් කොළඹ දිස්ත්‍රික්කයෙන් වාර්තා වූ අතර එම සංඛ්‍යාව 313ක්.\nඉන් 74 දෙනෙකුම ගොතටුව ප්‍රදේශයෙන් වාර්තා වුණා. 60 දෙනෙකු හඳුනාගෙන ඇත්තේ කොළඹ කොටුව ප්‍රදේශයෙන්.\nගම්පහ දිස්ත්‍රික්කයෙන් අසාදිතයින් 211 දෙනෙකු හඳුනා ගත්තා. කළුතර දිස්ත්‍රික්කයෙන් ආසාදිතයින් 78 දෙනෙකු හඳුනාගෙන තිබූ අතර ඉන් 37 දෙනෙකුම වාර්තා වී තිබුණේ වැලිපැන්න ප්‍රදේශයෙන්.\nඊයේ දිස්ත්‍රික්ක 17කින් ආසාදිතයින් වාර්තා වූ අතර කුරුණෑගල දිස්ත්‍රික්කයෙන් 79ක්, පුත්තලම දිස්ත්‍රික්කයෙන් 47ක්, අම්පාර දිස්ත්‍රික්කයෙන් 22ක් සහ මාතර හා අනුරාධපුර යන දිස්ත්‍රික්කවලින් ආසාදිතයින් 20 බැගින් වාර්තා වුණා.\nමේ වනවිට මෙරට සමස්ත ආසාදිතයින් සංඛ්‍යාව 62,445 ක් ලෙස සටහන් වනවා.\nගෙවුණු දින දෙකේදීම කොරෝනා අසාදිතයින් 800 සීමාව ඉක්මවා තිබීම විශේෂත්වයක්.\nඑසේම, මෙරටින් වාර්තා වන කොරෝනා මරණ සංඛ්‍යාවද ඊයේ 300 සීමාව ඉක්මවා ගියා.\nඒ ගතවූ දිනයේදි මරණ 08ක් වාර්තා විමත් සමඟයි.\nමේ අතර කොළඹින් පිටත ප්‍රදේශවලින් වාර්තා වන මරණ සංඛ්‍යාව මේ වනවිට ඉහළ යමින් පවතින බව රජයේ වෛද්‍ය නිලධාරීන්ගේ සංගමයේ සංස්කාරක වෛද්‍ය හරිත අලුත්ගේ ප්‍රකාශ කළා.\nඑම තත්ත්වය පිලිබඳව සැලකිල්ල යොමුකළ යුතු බවයි ඔහු වැඩිදුරටත් කියා සිටියේ.\nකොරෝනා ව්‍යාප්තිය පාලනය කිරීම සඳහා කොළඹ කොටුව සහ මරදාන දුම්රිය ස්ථානවල සැරිසරන යාචකයන් සොයා, අද සිට මෙහෙයුමක් ආරම්භ කරන බව පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ ප්‍රකාශ කළා.\nදුම්රිය බලධාරින්ගෙන් මේ සම්බන්ධයෙන් ලැබුණු පැමිණිලි සලකා වෘත්තීය වශයෙන් යාචකයින් ලෙස කටයුතු කරන පුද්ගලයින් අත්අඩංගුවට ගැනීමට කටයුතු කරන බවයි ඔහු කියා සිටියේ.",
       "URL": "https://www.hirunews.lk/261139/කොටුව-සහ-මරදානේ-දුම්රිය-යාචකයින්-සොයා-පොලීසියෙන්-විශේෂ-මෙහෙයුමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2180"
}