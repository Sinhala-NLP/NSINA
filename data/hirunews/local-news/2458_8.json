{
       "Source": "hirunews",
       "Timestamp": "Sunday, 13 September 2020 - 12:51",
       "Headline": "නවක වදයට එරෙහිව බුද්ධි අංශ සීරුවෙන්",
       "News Content": "විශ්වවිද්‍යාලවල නවක වදය මර්දනය කිරීම සඳහා බුද්ධි අංශවල සහයෝගය ලබාගැනීමට තීරණය කර තිබෙනවා.\nවිශ්වවිද්‍යාල ප්‍රතිපාදන කොමිෂන් සභාවේ සභාපති ජ්‍යෙෂ්ඨ මහාචාර්ය සම්පත් අමරතුංග සඳහන් කළේ තමන් මේ පිළිබඳව ආරක්ෂක ලේකම්වරයාගෙන් ඉල්ලීමක් කර ඇති බවයි.\nඊට පූර්ණ සහය ලබාදීමට ආරක්ෂක ලේකම්වරයා එකඟතාව පළ කර තිබෙනවා.\nඒ අනුව විශ්වවිද්‍යාල තුළ සිදුවන සියලූම ආකාරයේ නවක වද සිද්ධීන් පිළිබඳව බුද්ධි අංශ මගින් අවධානය යොමු කරනු ඇති.\nඑමඟින් හඳුනාගන්නා සැකකරුවන් නීතිය හමුවට ගෙන ඒමට පියවර ගන්නා බවයි විශ්වවිද්‍යාල ප්‍රතිපාදන කොමිසමේ සභාපතිවරයා වැඩිදුරටත් ප්‍රකාශ කළේ.\nනීතියට අනුව විශ්වවිද්‍යාලයකට නවක සිසුවෙකු ඇතුලූවූ විට ඔහු හෝ ඇය අකමැති  ඕනෑම දෙයක් සිදුකිරීමට බලකිරීම නවක වදය ලෙස අර්ථ දැක්විය හැකියි.\nඑමඟින් සිසුන්ට සිදුවන හානිය කායික හා මානසික ලෙස දෙඅංශයකින් වර්ගීකරණය කිරීමටද හැකියාව පවතිනවා.\nවිශ්වවිද්‍යාල ප්‍රතිපාදන කොමිසම පවසන්නේ නවක වදය හේතුවෙන් මෙරට විශ්වවිද්‍යාල ශිෂ්‍ය ප්‍රජාවගේ අධ්‍යාපන කටයුතුවලට දැඩි බාධා එල්ලවන අතර, එමඟින් ජාතික අධ්‍යාපනයට සිදුවන ආර්ථික සහ සමාජයීය අලාභය අතිවිශාල බවයි.\nආරක්ෂක ලේකම්වරයා විසින් මීට අදාළ මූලික පියවර පිළිබඳ මේ වනවිටත් නිර්දේශ ලබා  දී ඇති අතර, ඒ සඳහා සියලූ විශ්වවිද්‍යාල උප කුලපතිවරුන්ගේ සහයෝගය ලබාදීමට එකඟවී ඇති බවයි විශ්වවිද්‍යාල ප්‍රතිපාදන කොමිෂන් සභාවේ සභාපති ජ්‍යෙෂ්ඨ මහාචාර්ය සම්පත් අමරතුංග වැඩිදුරටත් සඳහන් කළේ.",
       "URL": "https://www.hirunews.lk/250091/නවක-වදයට-එරෙහිව-බුද්ධි-අංශ-සීරුවෙන්",
       "Category": "Local News",
       "Parent URL": "https://www.hirunews.lk/local-news.php?pageID=2458"
}