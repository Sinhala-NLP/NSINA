{
       "Source": "hirunews",
       "Timestamp": "Saturday, 22 February 2020 - 20:03",
       "Headline": "දුම්කොල කර්මාන්තයේ නීතීවිරෝධී ප්‍රවර්ධනය ගැන වාර්තා කිරීමට අන්තර්ජාල තොරතුරු ද්වාරයක්",
       "News Content": "ලෝක සෞඛ්‍ය සංවිධානය විසින් පැහැදිලිවම මහජන සෞඛ්‍යට හානි කර බව ප්‍රකාශයට පත් කර තිබුණ ද, දුම්වැටි භාවිතයට හා ප්‍රවර්ධනයට එරෙහි පියවර ක්‍රියාත්මක කිරීමේදී දකුණු ආසියාතික රටවල් විවිධ දුෂ්කරතාවන්ට මුහුණදෙනවා.\nඇෆ්ගනිස්ථානයේ සහ නේපාලයේ ඒවා දේශපාලන හා ව්‍යාපාරික බලපෑම් වන අතර, බංග්ලාදේශ රජය එරට දුම්කොළ සමාගමේ කොටස් දැරීම එවැනි ගැටලූවක්.\nශ්‍රී ලංකාවේ දුම්වැටි භාවිතය අවම කළ හැකි පියවරක් වන තනි දුම්වැටි අලෙවිය තහනම් කිරීමේ යෝජනාව පසුගිය රජයේ අමාත්‍ය මණ්ඩල රැස්වීමකදී පරාජයට පත් වූ බව අනාවරණ වී ඇති කරුණක්.\nමෙම කරුණු හෙළිදරව් වූයේ දකුණු ආසියානු කලාපය තුළ දුම්කොළ කර්මාන්තයේ නීතිවිරෝධී ප්‍රවර්ධන කටයුතු සහ ක්‍රියාකාරකම් වාර්තා කිරීමේ අන්තර්ජාල තොරතුරු ද්වාරය දියත් කිරීමේ අවස්ථාවේදීයි.\nඑය සකස් කළ කොළඹ විශ්වවිද්‍යාලයේ වෛද්‍ය පීඨයේ දුම්කොළ කර්මාන්ත අධ්‍යයන කේන්ද්‍රය, ලෝක සෞඛ්‍ය සංවිධානයේ දුම්කොළ පාලනය පිළිබඳ නීතිමය රාමුවෙහි 5-3 වගන්තිය ක්‍රියාත්මක කිරීම අධීක්ෂණය කිරීමේ නිරීක්ෂණාගාරයක්.\nදකුණු ආසියානු කලාපය තුළ දුම්කොළ කර්මාන්තයේ මැදිහත්වීම් පිළිබදව තොරතුරු හුවමාරු කර ගැනීමේ සමුළුවක් ද ශ්‍රී ලංකාවේ පැවැත්වුණු අතර, එම රටවල විමර්ශනවලින් සොයා ගත් කරුණු ටුබැකෝ - අන්මාස්ක්ඩ් සවුත් ඩොට් ඒෂියා තොරතුරු ද්වාරය හරහා ප්‍රකාශයට පත් කෙරෙනවා.",
       "URL": "https://www.hirunews.lk/235013/දුම්කොල-කර්මාන්තයේ-නීතීවිරෝධී-ප්‍රවර්ධනය-ගැන-වාර්තා-කිරීමට-අන්තර්ජාල-තොරතුරු-ද්වාරයක්",
       "Category": "Local News",
       "Parent URL": "https://www.hirunews.lk/local-news.php?pageID=2888"
}