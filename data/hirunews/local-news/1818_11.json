{
       "Source": "hirunews",
       "Timestamp": "Thursday, 15 July 2021 - 19:23",
       "Headline": "ශ්‍රී ලංකාවට චීනයෙන් තවත් එන්නත් මිලියන 1.6ක ප්‍රදානයක්",
       "News Content": "ශ්‍රී ලංකාවේ එන්නත්කරණ වැඩසටහන තවදුරටත් වේගවත් කිරීම සඳහා සහය වීමේ අරමුණින් තවත් සයිනොෆාම් කොරෝනා එන්නත් මාත්‍රා මිලියන 1.6 ක් ශ්‍රී ලංකාවට පරිත්‍යාගයක් ලෙස ලබාදීමට චීනය තීරණය කර තිබෙනවා.\nඑම එන්නත් තොගය ඉදිරි සති කිහිපය තුල ශ්‍රී ලංකාවට ලබාදෙන බවයි කොළඹ චීන තානාපති කාර්යාලය ප්‍රකාශ කළේ.\nජනාධිපති ගෝඨාභය රාජපක්ෂගේ ඉල්ලීම පරිදි  කොවිෂීල්ඩ් ඇස්ට්‍රාසෙනිකා එන්නත් මාත්‍රා 1,450,000ක් ලබාදීමට ජපාන රජය තීරණය කර ඇති බව ටෝකියෝ නුවර පිහිටි ශ්‍රී ලංකා තානාපති කාර්යාලය නිවේදනය කළා.\nඅදාල නිවේදනයේ සඳහන් වන්නේ ලෝක සෞඛ්‍ය සංවිධානයේ කොවැක්ස් පහසුකම හරහා මෙම එන්නත් තොගය ඉදිරි සතියේදී මෙරටට ලබා දීමට නියමිත බවයි.\nමෙරට දෛනික කොවිඩ් මර්දන එන්නත්කරණ වාර්තාව ගත වූ දිනයේදී යළි අලු‍ත් වූ අතර, ගෙවුණු දිනයේදී සමස්ත එන්නත් මාත්‍රා 384,763ක් ලබා දී තිබුණා.\nමේ අතර, බස්නාහිර පළාතේ පදිංචි වයස අවුරුදු 30ට වැඩි පුද්ගලයින් සඳහා සයිනොෆාම් එන්නතේ පළමු මාත්‍රාව විහාර මහා දේවි උද්‍යානයේ එන්නත්කරණ මධ්‍යස්ථානයේදී ලබාදීම යුද හමුදා වෛද්‍ය කණ්ඩායම් මගින් අද ආරම්භ කළා.\nඑය නිරීක්ෂණය කිරීම සඳහා ලෝක සෞඛ්‍ය සංවිධානයේ මෙරට  නියෝජිත වෛද්‍ය අලංකා සිං ද එම ස්ථානයට පැමිණියා.\nමේ අතර සයිනොෆාම් එන්නත ලබා ගත් ශ්‍රමිකයින් මැද පෙරදිග රටවල් සඳහා යොමු කිරිමේදි  මතුවන කොරොනා එන්නත් වර්ගයේ ගැටලුව නිරාකරණය කිරිමෙන් පසු ඔවුන් විදේශ රැකියා සඳහා යොමු කිරිමට රජය තිරණය කර තිබෙනවා.\nඇතැම් මැද පෙරදිග රටවල් අදාළ රටවලට පැමිණෙන පුද්ගලයන් වෙනත් එන්නත් වර්ග ලබා ගෙන තිබිය යුතු බවට සඳහන් කර තිබිම හේතුවෙනුයි මෙම ගැටලුව මතු වුණේ.\nරාජ්‍ය අමාත්‍ය මහාචාර්ය චන්න ජයසුමන කියා සිටියේ ඒ අනුව අදාළ මැද පෙරදිග රටවල් සමඟ ඒ පිළිබඳව සාකච්ඡා කර සයිනොෆාම් එන්නත ලබා ගත් විදේශ ශ්‍රමිකයින් යළි කඩිනමින් රැකියා සඳහා යොමු කිරිමට ඉදිරියේදි පියවර ගන්නා බවයි.\nඑසේම, නව ඩෙල්ටා ප්‍රභේදය පැතිරිමේ අවධානම් තත්ත්වය පාලනය කිරිම ජනතාව සතු බවයි සෞඛ්‍ය අමාත්‍යාංශයේ මහජන සෞඛ්‍ය පිළිබඳ නියෝජ්‍ය අධ්‍යක්ෂ ජනරාල් විශේෂඥ වෛද්‍ය සුසී පෙරේරා කියා සිටියේ.\nමේ අතර ඔට්ටමාවඩි ප්‍රදේශයේ මේවනවට කොව්ඩ් මරණ 1001 භුමාදානය කර ඇති බව හිටපු පාර්ලිමේන්තු මන්ත්‍රි අලි සහිර් මවුලානා සිය ටුව්ටර් ගිණුමේ සටහනක් තබමින් සඳහන් කර තිබෙනවා.\nසංචරණ සීමා සෞඛ්‍ය මාර්ගෝපදේශයන්ට යටත්ව ලිහිල් කිරීමත් සමඟ අත්‍යවශය සේවා සඳහා පළාත් අතර ගමන් කරන පිරිස වෙනුවෙන් අන්තර් පළාත් පොදු ප්‍රවාහන සේවා අදත් ක්‍රියාත්මක වුණා.\nකෙසේ වෙතත්, බස්නාහිර හා දකුණු පළාත් වෙන්වන බෙන්තර පාලම අසල පිහිටුවා ඇති මාර්ග බාධකයේදී පොලිසිය බස් රථ පරික්ෂා කළ අතර, ඇතැම් බස් රථ නැවත හරවා යැවිම පිළිබඳව බස් රථ රියදුරන් සහ මගීන් අදහස් දක්වා සිටියා.",
       "URL": "https://www.hirunews.lk/277061/ශ්‍රී-ලංකාවට-චීනයෙන්-තවත්-එන්නත්-මිලියන-1-6ක-ප්‍රදානයක්",
       "Category": "Local News",
       "Parent URL": "https://www.hirunews.lk/local-news.php?pageID=1818"
}