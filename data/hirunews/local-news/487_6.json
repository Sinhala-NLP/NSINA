{
       "Source": "hirunews",
       "Timestamp": "Thursday, 09 March 2023 - 16:56",
       "Headline": "වසන්ත මුදලිගේට සිතාසි - 27 උසාවියේ පෙනී සිටින්නත් දැනුම්දෙයි (වීඩියෝ)",
       "News Content": "ලබන 27 වනදා අධිකරණය හමුවේ පෙනීසිටින ලෙස අන්තර් විශ්වවිද්‍යාලයීය ශිෂ්‍ය බල මණ්ඩලයේ කැඳවුම්කරු වසන්ත මුදලිගේ හට කොළඹ මහාධිකරණය අද (09) සිතාසි නිකුත් කළා.\nඒ ත්‍රස්තවාදය වැළැක්වීමේ පනත යටතේ අත්අඩංගුවට ගෙන රක්ෂිත බන්ධනාගාර ගතකර සිටි වසන්ත මුදලිගේ කොළඹ ප්‍රධාන මහේස්ත්‍රාත් ප්‍රසන්න අල්විස් විසින් නිදහස් කිරීමේ නියෝගය බලරහිත කරන ලෙස ඉල්ලා නීතිපතිවරයා ගොනුකළ ප්‍රතිශෝධන අයදුම්පත අද සළකා බැලූ අවස්ථාවේදීයි.\nතම උපදෙස් ලැබෙනතුරු රක්ෂිත බන්ධනාගාර ගතකර සිටි සැකකරුට නීතිපති උපදෙස් නොමැතිව ඇප දීමට මහේස්ත්‍රාත්වරයෙකුට බලයක් නොමැති බවයි අදාළ පෙත්සමෙන් නීතිපතිවරයා ඉල්ලා තිබුණේ.\nමේ අතර ඊයේ රාත්‍රියේ කැලණිය විශ්වවිද්‍යාලය ඉදිරිපිට පැවති විරෝධතාවය අතරතුර අත්අඩංගුවට ගත් සිසුන් හය දෙනා අද පස්වරුවේ මහර මහේස්ත්‍රාත් අධිකරණය වෙත ඉදිපත් කිරීමෙන් අනතුරුව ඇප මත මුදාහැර තිබෙනවා.\nඑමෙන්ම පේරාදෙණිය විශ්වවිද්‍යාලයේ මහා ශිෂ්‍ය සංගමයද අද දහවල් ගලහ මංසන්ධිය ඉදිරිපිට විරෝධතාවයක නිරත වුණා.\nමේ අතර යුධ හමුදාව පොලු‍ මුගුරු රැගෙන විරෝධතා මර්ධනය කරන බවට සමාජ මාධ්‍යවල සංසරණය වන ඡායාරූප සම්බන්ධයෙන් විද්‍යුත් වෝහාරික පරීක්ෂණයක් සිදු කරන බව යුධ හමුදා මාධ්‍ය ප්‍රකාශක බ්‍රිගේඩියර් රවී හේරත් පවසනවා.\nඔහු මේ බව සඳහන් කළේ ජාතික ජන බලවේගයේ නායක අනුර කුමාර දිසානායක විසින් නැගූ චෝදනාවක් සම්බන්ධයෙන් හිරු ප්‍රවෘත්ති අංශය කළ විමසීමකට පිළිතුරු දෙමින්.\nජාතික ජන බලවේගයේ නායක අනුර කුමාර දිසානායක කොළඹ අද කැදවා තිබු මාධ්‍ය හමුවකට එක්වෙමින් කියා සිටියේ සාමකාමී විරෝධතා වලට එරෙහිව යුධ හමුදාව සන්නද්ධ කරවීමට අයිතියක් නොමැති බවයි.\nකෙසේ වෙතත් පසුගිය දින කිහිපයේ පැවතී කිසිදු විරෝධතාවක් විසුරුවා හැරීමට යුද හමුදාව කටයුතු නොකළ බවයි යුධ හමුදා මාධ්‍ය ප්‍රකාශක බ්‍රිගේඩියර් රවී හේරත් සඳහන් කළේ.\nපොලිසිය, පොලිස් විශේෂ කාර්ය බලකාය සහ කැරලි මර්දන ඒකකය එම විරෝධතා විසුරුවා හැරීමට ක්‍රියාත්මක වුවද යුද හමුදාව කිසිදු අයුරකින් ඊට සම්බන්ධ නොවූ බව ඔහු අවධාරණය කළා.\nමේ අතර කොළඹ සහ කැලණිය විශ්වවිද්‍යාල අසළ පසුගිය දිනවල පැවති උද්ඝෝෂණ පාලනය කිරීම සදහා පොලිසිය ක්‍රියාත්මක වූ ආකාරය පිළිබදව පරීක්ෂණයක් පැවැත්වීමට මානව හිමිකම් කොමිසන් සභාව තීරණය කර තිබෙනවා.\nඒ අනුව පොලිස් නිලධාරින් අනුගමනය කරනු ලැබූ ක්‍රියාපිලිවෙල පැහැදිලි කිරීමට මහජන ආරක්ෂක අමත්‍යවරයා මානව හිමිකම් කොමිසම වෙත එළඹෙන 13 වනදා කැඳවා ඇති බව සඳහන්.\nඑමෙන්ම, පසුගිය 7 සහ 8 යන දිනවල පැවති උද්ඝෝෂණ පාලනය කිරීම සඳහා එම ක්ෂේත්‍රයේ කටයුතු කළ ජ්‍යෙෂ්ඨතම පොලිස් නිලධාරින්ගේ නාම ලේඛනයක් ද හෙට දිනයට පෙර මානව හිමිකම් කොමිසම වෙත යොමුකරන ලෙසටයි පොලිස්පතිවරයාට අද දින ලිඛිතව දැනුම්දී ඇත්තේ.",
       "URL": "https://www.hirunews.lk/329463/වසන්ත-මුදලිගේට-සිතාසි-27-උසාවියේ-පෙනී-සිටින්නත්-දැනුම්දෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=487"
}