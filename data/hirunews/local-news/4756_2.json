{
       "Source": "hirunews",
       "Timestamp": "Tuesday, 13 December 2016 - 12:59",
       "Headline": "පෞද්ගලික බස් වර්ජනය දා පහරදීම්වලින් ලංගමයේ පාඩුව මිලියන 3යි",
       "News Content": "පෞද්ගලික බස් රථ රියදුරන් පසුගිය දා දියත් කළ වර්ජනය අතරතුර බස් රථවලට පහරදීම හේතුවෙන් රුපියල් ලක්ෂ 34ක මුදලක් ශ්‍රී ලංකා ගමනාගමන මණ්ඩලයට අලාභ සිදුවී තිබෙනවා.\nඑහි නියෝජ්‍ය සාමාන්‍යාධිකාරී රාජා ගුණතිලක කියා සිටියේ එම මුදල් ගමනාගමන මණ්ඩලය වෙත ලබාදීමට ප්‍රවාහන අමාත්‍යාංශය එකඟ වී ඇති බවයි.\nමාර්ග වැරදි 7 ක් සඳහා දඩය රුපියල් 25000 දක්වා ඉහළ නැංවීමට විරෝධය පළ කරමින් පසුගිය 1 වන දා මෙම වර්ජනය දියත් කෙරුණු අතර ශ්‍රී ලංගම බස් රථවලට සිදුවූ පහරදීම්වලින් පුද්ගලයින් 5 දෙනෙකු තුවාල ලැබුවා.\nඔවුන් අතුරෙන් රඹෑව ප්‍රදේශයේදී ලංගම බස් රථයකට එල්ලවූ ගල් ප්‍රහාරයෙන් තුවාල ලබා අනුරාධපුර ශික්ෂණ රෝහලේ ප්‍රතිකාර ලබන හමුදා සෙබලාගේ තත්ත්වය තවමත් අසාධ්‍ය බවයි රෝහල් ආරංචි මාර්ග ප්‍රකාශ කළේ.",
       "URL": "https://www.hirunews.lk/149596/පෞද්ගලික-බස්-වර්ජනය-දා-පහරදීම්වලින්-ලංගමයේ-පාඩුව-මිලියන-3යි",
       "Category": "Local News",
       "Parent URL": "https://www.hirunews.lk/local-news.php?pageID=4756"
}