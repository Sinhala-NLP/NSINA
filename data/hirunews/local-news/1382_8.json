{
       "Source": "hirunews",
       "Timestamp": "Tuesday, 01 February 2022 - 20:47",
       "Headline": "බිත්තර ප්‍රහාරය ගැන එස්.බී.ට සැකයක්  (වීඩියෝ)",
       "News Content": "නිට්ටඹුව - කලගෙඩිහේන ප්‍රදේශයේ පැවති තම සමුළුවට එල්ල කළ බිත්තර ප්‍රහාරය පිටුපස ආණ්ඩුව සිටින බවට ජාතික ජන බලවේගයේ නීතිඥ සංවිධානය චෝදනා කරනවා.\nකොළඹ අද පැවති මාධ්‍ය හමුවකට එක්වෙමින් නීතිඥ සුනිල් වටගල මේ බව කියා සිටියා.\nමේ අතර පසුගිය ඉරිදා ජාතික ජනබලවේගයේ නායක අනුර කුමාර දිසානායක පැමිණි මෝටර් රථයට බිත්තර ප්‍රහාරයක් එල්ල කිරීමේ සිද්ධියට අදාළව කිසිදු පැමිණිල්ලක් මෙතෙක් ලැබී නොමැති බවයි නිට්ටඹුව පොලීසියේ ජ්‍යෙෂ්ඨ නිලධාරියෙකු ප්‍රකාශ කළේ.\nසංවිධායක මණ්ඩලයෙන් පැමිණිල්ලක් ලැබී නොමැති බැවින් විමර්ශන දියත් කිරීමේ ගැටලු සහගත තත්ත්වයක් පවතින බව සඳහන්.\nකෙසේ වෙතත්, එම අවස්ථාවේදී පුද්ගලයින් දෙදෙනකු අතර සිදුවූ ගැටුමක් පිළිබඳව පොලිසියට පැමිණිලි ලැබී තිබෙනවා.\nඅදාළ සිද්ධිය සම්බන්ධයෙන් සී.සී.ටී.වී දර්ශන පරීක්ෂා කිරීමෙන් පසු පුද්ගලයින් 12 දෙනෙකු පොලිසීය විසින් හඳුනාගෙන තිබුණා.\nකෙසේ වෙතත්, ප්‍රකාශ ලබාදෙන ලෙසට අදාළ සංවිධායක මණ්ඩලයට හා පුද්ගලයින්ට දුරකථන ඇමතුම් ලබාදී ඇති නමුත් මෙතෙක් ඔවුන් ප්‍රකාශ ලබාදී නැහැ.\nකෙසේ වෙතත් ශ්‍රී ලංකා පොදුජන පෙරමුණ කොළඹ අද කැඳවා තිබූ මාධ්‍ය හමුවකට එක්වෙමින් පාර්ලිමේන්තු මන්ත්‍රී එස්.බී. දිසානායක ප්‍රකාශ කළේ මෙම සිද්ධිය පිටුපස පෙරටුගාමී සමාජවාදී පක්ෂය සිටින බවට තමන් සැක පළ කරන බවයි.",
       "URL": "https://www.hirunews.lk/295904/බිත්තර-ප්‍රහාරය-ගැන-එස්-බී-ට-සැකයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1382"
}