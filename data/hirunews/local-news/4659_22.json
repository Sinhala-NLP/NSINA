{
       "Source": "hirunews",
       "Timestamp": "Wednesday, 15 February 2017 - 18:39",
       "Headline": "සුදුසුකම් සපුරන තුරු සයිටම් උපාධි නතර කරන්න - වෛද්‍ය පීඨ අටම ඉල්ලයි",
       "News Content": "මාළඹේ පෞද්ගලික වෛද්‍ය විද්‍යාලය, අනුකූලතා සහතිකය ලබාගන්නා තුරු එහි උපාධි පිරිනැමීමේ වරප්‍රසාදය අහෝසි කරන ලෙස රාජ්‍ය විශ්වවිද්‍යාල වෛද්‍ය පීඨ අටෙහි ආචාර්ය සංගම් රජයෙන් ඉල්ලීමක් කරනවා.\nනිවේදනයක් නිකුත් කරමින් එම සංගමය සඳහන් කළේ 2013 වසරේ විශ්වවිද්‍යාල පනත 137 වන කොටසෙහි ප්‍රකාශයට පත් කරන ලද රෙගුලාසිවලට අනුව රාජ්‍ය නොවන උපාධි පිරිනමන ආයතන වෘත්තිමය නිපුණතා සහිත උපාධි පාඨමාලා දියත් කරන්නේ නම් ඒ සඳහා නිපුණතා සහතිකය ලබාගත යුතු බවයි.\nඑහෙත් අද වනතුරු මාළඹේ පෞද්ගලික වෛද්‍ය විද්‍යාලය අදාළ අනුකූලතා සහතිකය ලබාගෙන නොමැති බවයි එම සංගමය නිකුත් කළ නිවේදනයේ සඳහන් වන්නේ.\n2013 වසරේ විශ්වවිද්‍යාල ප්‍රතිපාදන කොමිසම් සභාව විසින් සිදුකරන ලද ආයතන සමාලෝචනයට අනුව සයිටම් ආයතනයේ ස්ථීර පුහුණු අධ්‍යයන කාර්ය මණ්ඩලයක්ද නොමැති බව ඔවුන් පෙන්වා දෙනවා.\nමේ අතර වෛද්‍ය පීඨාධිපතිවරුන් අද සෞඛ්‍ය අමාත්‍ය රාජිත සේනාරත්න හමුවුණා. ඒ, මාළඹේ පෞද්ගලික වෛද්‍ය විද්‍යාලය සම්බන්ධයෙන් ඇතිවී තිබෙන ගැටළු පිළිබඳව සාකච්ඡා කිරීම සඳහායි.\nකෙසේ වෙතත් කොළඹ අද පැවති උත්සවයකට එක්වීමෙන් අනතුරුව මාධ්‍ය වෙත අදහස් දක්වමින් සෞඛ්‍ය අමාත්‍ය රාජිත සේනාරත්න සඳහන් කළේ අද පැවති සාකච්ඡාව සාර්ථකව අවසන් වූ බවයි.\nඑහිදී වෛද්‍ය පීඨාධිපතිවරුන් තමන්ට සයිටම් ආයතනයේ ප්‍රමිතීන් පිළිබඳව කරුනු ඇතුළත්  වාර්තාවක් ලබාදීමට එකඟතාව පළ කළ බවද අමාත්‍යවරයා කියා සිටියා.\nමේ අතර මාළඹේ පෞද්ගලික වෛද්‍ය විද්‍යාලයට එරෙහිව දිවයිනේ ප්‍රදේශ කිහිපයක අදත් විරෝධතා පැවැත්වුණා.\nඅන්තර් විශ්වවිද්‍යාලයීය ශිෂ්‍ය බල මණ්ඩලය පේරාදෙණිය විශ්වවිද්‍යාලය ඉදිරිපිටින් අද රථ පෙළපාලියක් ආරම්භ කළ අතර, කොළඹ විශ්වවිද්‍යාලයේ සිසුන් පිරිසක් ද අද  තුම්මුල්ල මංසන්ධියේ විරෝධතාවක නිරතවුණා.\nඑසේම සයිටම් ගැටළුව සම්බන්ධයෙන් අන්තර් විශ්වවිද්‍යාලයීය ශිෂ්‍ය බල මණ්ඩලය සහ ජාතික වෘත්තිය සමිති මධ්‍යස්ථානයේ සභාපති කේ.ඞී. ලාල්කාන්ත අතර හමුවක් අද කොළඹදී පැවැත්වුණා.\nඑමෙන්ම මාලඹේ පෞද්ගලික වෛද්‍ය විද්‍යාලයට විරෝධය පළ කරමින් කොළඹ, හෝමාගම ආදී රෝහල්වල දහවල් කෑම පැයේදී උද්ඝෝෂණ පැවැත්වුණා.\nඑය සංවිධාන කර තිබුණේ පෞද්ගලික වෛද්‍ය විද්‍යාල විරෝධී මධ්‍යස්ථානය විසින්.",
       "URL": "https://www.hirunews.lk/154584/සුදුසුකම්-සපුරන-තුරු-සයිටම්-උපාධි-නතර-කරන්න-වෛද්‍ය-පීඨ-අටම-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=4659"
}