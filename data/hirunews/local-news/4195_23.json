{
       "Source": "hirunews",
       "Timestamp": "Wednesday, 29 November 2017 - 13:07",
       "Headline": "මන්ත්‍රීවරුන් පිරිසක් කථානායකට දුක කියයි",
       "News Content": "අල්ලස් හෝ දූෂණ චෝදනා විමර්ශන කොමිෂන් සභාවේ පරීක්ෂණ ප්‍රමාද වීම සම්බන්ධයෙන් අද පාර්ලිමේන්තුවේදී ප්‍රශ්න කෙරුණා.\nජනතා විමුක්ති පෙරමුණේ පාර්ලිමේන්තු මන්ත්‍රී බිමල් රත්නායක වාචික පිළිතුරු අපේක්ෂාවෙන් ප්‍රශ්නයක් යොමු කරමින් කියා සිටියේ එම කොමිසමේ නිලධාරීන්ගේ අකාර්යක්ෂමතාවන් හේතුවෙන් මෙවැනි ප්‍රමාදවීම් සිදුවන බවයි.\nඑහිදී පාර්ලිමේන්තු මන්ත්‍රීවරුන් 05 දෙනෙකු සහ අමාත්‍යවරයෙකු සිය දුක් ගැනවිලි ඉදිරිපත් කරමින් කියා සිටියේ තමන් අල්ලස් කොමිසමට සහ අපරාධ පරීක්ෂණ දෙපාර්තමේන්තුවට ගොනු කළ පැමිණිලි ද විමර්ශනය කිරීම් ප්‍රමාද කරමින් සිටින බවයි.\nඑමෙන්ම පළාත් පාලන ආයතන ඡන්ද විමසීම් ආඥා පනත සංශෝධනය කිරීම සඳහා වූ පනත් කෙටුම්පත ද අද පාර්ලිමේන්තුවට ඉදිරිපත් කෙරුණා.\nඑසේම අයවැය කාරක සභා විවාදයේ 11 වන දිනය වන අද, කර්මාන්ත හා වාණිජ, ග්‍රාමීය ආර්ථික කටයුතු සහ රාජ්‍ය ව්‍යවසාය සංවර්ධන යන අමාත්‍යාංශයන් පිළිබඳව වැය ශීර්ෂයන් මේ වන විට විවාදයට ගැනෙනවා.",
       "URL": "https://www.hirunews.lk/177201/මන්ත්‍රීවරුන්-පිරිසක්-කථානායකට-දුක-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4195"
}