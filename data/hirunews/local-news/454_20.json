{
       "Source": "hirunews",
       "Timestamp": "Saturday, 25 March 2023 - 16:55",
       "Headline": "ක්‍රීඩාව වෙනුවෙන් විශේෂඥ කමිටුවක් (වීඩියෝ)",
       "News Content": "ක්‍රීඩා ක්ෂේත්‍රයේ ප්‍රගමනය සහ එහි ඉදිරි සැලසුම් පිළිබඳ සොයා බැලීමට විශේෂඥ කමිටුවක් පත් කරන ලෙස ජනාධිපති රනිල් වික්‍රමසිංහ, ක්‍රීඩා අමාත්‍යවරයා ප්‍රමුඛ නිලධාරින්ට උපදෙස් ලබා දුන්නා.\nඊට ක්‍රීඩා සහ අධ්‍යාපන අමාත්‍යවරුන්, ක්ෂේත්‍රයේ විශේෂඥයන් මෙන්ම, පාර්ලිමේන්තුව නියෝජනය කරන පක්ෂ, විපක්ෂ මන්ත්‍රීවරුන් ද ඇතුළත් කරන ලෙසයි ජනාධිපතිවරයා ප්‍රකාශ කර ඇත්තේ.\nජනාධිපතිවරයා මෙම උපදෙස් ලබා දුන්නේ දියගම මහින්ද රාජපක්ෂ ක්‍රීඩා සංකීර්ණයේ නිරීක්ෂණ චාරිකාවකට අද එක්වෙමින්.\nක්‍රීඩක ක්‍රීඩිකාවන් සමග සුහද කතාබහක නිරත වූ ජනාධිපතිවරයා, පිහිනුම් තටාකය, ක්‍රිකට් ක්‍රීඩාංගනය, ක්‍රීඩාපත ඇතුළු බොහෝ ස්ථාන පුහුණු කටයුතු සඳහා නුසුදුසු මට්ටමක පවතින බව ද නිරීක්ෂණය කර තිබුණා.\nඒ අනුව, ජනාධිපතිවරයා කියා සිටියේ ක්‍රීඩාංගනයේ නඩත්තුව පිළිබඳව ක්‍රීඩා අමාත්‍යාංශය පසුගිය කාලයේ නිසි අවධානයක් යොමුකර නොමැති බවයි. ජනාධිපතිවරයා අදහස් දක්වන අවස්ථාවේ අමාත්‍ය බන්දුල ගුණවර්ධන මෙන්ම, ජාතික ක්‍රීඩා සභාවේ සභාපති අර්ජුන රණතුංග ද එක්ව සිටියා.",
       "URL": "https://www.hirunews.lk/330898/ක්‍රීඩාව-වෙනුවෙන්-විශේෂඥ-කමිටුවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=454"
}