{
       "Source": "hirunews",
       "Timestamp": "Thursday, 11 March 2021 - 18:37",
       "Headline": "සීනි බදු වංචාව පිළිබඳ ශ්‍රේෂ්ඨාධිකරණයට පැමිණිල්ලක් (වීඩියෝ)",
       "News Content": "ආනයනික සීනි සඳහා පනවා තිබු බදු අඩු කිරීම හරහා රජයට රුපියල් බිලියන 15.9ක අති විශාල මුදලක් අහිමි කිරීම සහ ඒ මගින් ජනතාවට ලැබිය යුතු සහනය නොලැබීම නිසා ජනතාවගේ මූලික අයිතිවාසිකම් කඩවීම සම්බන්ධයෙන් සහනයක් ඉල්ලා ජනතා විමුක්ති පෙරමුණ ශ්‍රේෂ්ඨාධිකරණයට පැමිණිල්ලක් ගොනුකිරීමට තිරණය කර තිබෙනවා.\nහෙට (12) දින පෙ.ව. 10.00ට හිටපු පාර්ලිමේන්තු මන්ත්‍රී සුනිල් හඳුන්නෙත්ති සහ නීතිඥ සුනිල් වටගල ශ්‍රේෂ්ඨාධිකරණයේදී මෙම පැමිණිල්ල ගොනුකිරීමට නියමිතයි.\nජනාධිපති ගෝඨාභය රාජපක්ෂ, අග්‍රාමාත්‍ය මහින්ද රාජපක්ෂ, ජනාධිපති ලේකම් පී.බී. ජයසුන්දර, මුදල් අමාත්‍යංශ ලේකම් එස්.ආර්. ආටිගල, සතොස හිටපු සභාපති නුෂාඩ් පෙරේරා, විල්මා සමාගමේ සභාපති සජාත් මවුසූන්, පාරිභෝගික සේවා අධිකාරියේ සභාපති ශාන්ත දිසානායක සහ නීතිපති යන අය මෙම පැමිණිල්ලේ වගඋත්තරකරුවන් කර තිබෙනවා.\nමේ අතර, බෝගල මිනිරන් පතලේ නිරීක්ෂණ චාරිකාවකට අද එක්වෙමින් අමාත්‍ය මහින්ද අමරවීර සඳහන් කළේ රජය විසින් අදාල බදු සහනය ලබාදීමට තීරණය කළේ ජනතාවට සහන ලබාදීමට මිස ජාවාරම්කරුවන්ගේ සාක්කු පිරවීමට නොවන බවයි.",
       "URL": "https://www.hirunews.lk/265063/සීනි-බදු-වංචාව-පිළිබඳ-ශ්‍රේෂ්ඨාධිකරණයට-පැමිණිල්ලක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2094"
}