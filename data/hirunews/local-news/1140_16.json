{
       "Source": "hirunews",
       "Timestamp": "Friday, 27 May 2022 - 8:11",
       "Headline": "ස්ටාලින්, කච්චිතිව් දූපත යළි ඉන්දියාවට පවරා ගන්නැයි ඉල්ලයි",
       "News Content": "කච්චතිව් දූපත නැවත ඉන්දියාවට පවරා ගැනීමට කටයුතු කරන්නැ යි තමිල්නාඩු මහ ඇමති එම්.කේ. ස්ටාලින් ඉන්දීය අග්‍රාමාත්‍ය නරේන්ද්‍ර මෝදිගෙන් ඉල්ලීමක් කළා.\nතමිල්නාඩු ප්‍රාන්තයේ සංවර්ධන ව්‍යාපෘති රැසක් විවෘත කිරීම සඳහා ඉන්දීය අග්‍රාමාත්‍යවරයා ඊයේ චෙන්නායි නුවරට පැමිණි අතර, ස්ටාලින් මෙම ඉල්ලීම කළේ උත්සව වේදිකාවේදීයි.\nබි්‍රතාන්‍ය අධිරාජ්‍ය සමයේ ඉන්දියාව සහ ශ්‍රී ලංකාව යන රටවල් දෙක විසින්ම භාවිත කළ පෝක් සමුද්‍ර සන්ධියේ පිහිටි කච්චතිව් දූපත ශ්‍රී ලංකාවට නැවත හිමිවූයේ 1976 ඉන්දු - ශ්‍රී ලංකා සමුද්‍ර සීමා ගිවිසුම මගින්.\nකෙසේ නමුත් විශේෂයෙන් තමිල්නාඩු ධීවරයන් කච්චතිව් දූපත නැවත ඉන්දියාවට පවරාගන්නා ලෙස අඛන්ඩව ඉල්ලීම් කරනු ලැබුවා.\nඑම ඉල්ලීමයි තමිල්නාඩු මහ ඇමතිවරයා අගමැති මෝදි ඉදිරියේ ඊයේ නැවතත් ප්‍රකාශ කළේ.\nදෙමළ භාෂාව ඉන්දියානු රාජ්‍ය භාෂාවක් කරන ලෙසද ඔහු එහිදී ඉල්ලා තිබෙනවා.\nචෙන්නායි උත්සව සභාව අමතමින් ඉන්දීය අග්‍රාමාත්‍ය නරේන්ද්‍ර මෝදි කියා සිටියේ, ආර්ථික දුෂ්කරතාවට මුහුණදෙන ශ්‍රී ලාංකික ජනතාව වෙනුවෙන් ඉන්දියාව තවදුරටත් පෙනී සිටින බවයි.\nමෙරට ප්‍රජාතන්ත්‍රවාදය, ස්ථාවරභාවය සහ ආර්ථික පුනර්ජීවනය ඉන්දියාව අපේක්ෂා කරන බවද ඔහු සඳහන් කළා.\nඉන්දීය සංවිධාන ඇතුලු විවිධ පුද්ගලයන් ශ්‍රී ලංකාවේ සහෝදර සහෝදරියන් වෙනුවෙන් දැනටමත් සිය සහය දක්වා ඇති බව අගමැති මෝදි සඳහන් කළේ තමිල්නාඩුව, පසුගියදා ශ්‍රී ලංකාවට එවූ ආධාර තොගය පිළිබඳ සිහිපත් කරමින්.",
       "URL": "https://www.hirunews.lk/305406/ස්ටාලින්-කච්චිතිව්-දූපත-යළි-ඉන්දියාවට-පවරා-ගන්නැයි-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=1140"
}