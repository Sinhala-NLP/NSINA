{
       "Source": "hirunews",
       "Timestamp": "Saturday, 13 May 2023 - 7:43",
       "Headline": "ඩෙංගු මර්දනයට කණ්ඩායම් 60ක්",
       "News Content": "බස්නාහිර පළාත තුළ ඩෙංගු රෝගීන් ශීඝ්‍රයෙන් වැඩිවීම හේතුවෙන් කොළඹ නගර ආශ්‍රිතව විශේෂ ඩෙංගු මර්දන වැඩසටහනක් ආරම්භ කර තිබෙනවා.\nකොළඹ නගර සභාවේ සෞඛ්‍ය වෛද්‍ය නිලධාරී වෛද්‍ය රුවන් විජයමුණී සඳහන් කළේ කොළඹ නගරයේ වැල්ලවත්ත, පාමංකඩ, නාරාහේන්පිට, කුරුඳුවත්ත, කොටුව හා ග්‍රෑන්ඩ්පාස් ප්‍රදේශවලින් ඩෙංගු රෝගීන් වාර්තාවීම ඉහළ ගොස් ඇති නිසා එම තත්ත්වය පාලනට කණ්ඩායම් 60 ක් යොදවා ඇති බවයි.\nඔහු වැඩිදුරටත් කියා සිටියේ දින දෙකකට වඩා උණ පවතී නම් වහාම වෛද්‍ය ප්‍රථිකාර සඳහා යොමු වන ලෙසයි.\nකොළඹ නගරයේ පරීක්ෂා කිරීම්වලදී ඩෙංගු මදුරුවන් වැඩි වශයෙන් හමු වී ඇති අතර ඊට එරෙහිව පියවර ගැනීම සඳහා විශේෂ වැඩපිළිවෙළක් ද ක්‍රියාත්මක බව කොළඹ නාගරික කොමසාරිස් භද්‍රානි ජයවර්ධන අප කළ විමසීමක දී සඳහන් කළා.\nමේ වසරේ ගත වූ කාලසීමාව තුල ඩෙංගු රෝගීන් 32,600ක් වාර්තා වී ඇති අතර එය පසුගිය වසරට සාපේක්ෂව ඉහළ අගයක් බවයි එහි විශේෂඥ වෛද්‍ය නිමල්කා පන්නිලහෙට්ටි ප්‍රකාශ කළේ.\nඉන් 50% ක්ම වාර්තා වී ඇත්තේ බස්නාහිර පළාතෙන් බවයි වාර්තා වන්නේ.",
       "URL": "https://www.hirunews.lk/335030/ඩෙංගු-මර්දනයට-කණ්ඩායම්-60ක්",
       "Category": "Local News",
       "Parent URL": "https://www.hirunews.lk/local-news.php?pageID=348"
}