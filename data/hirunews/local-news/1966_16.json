{
       "Source": "hirunews",
       "Timestamp": "Sunday, 09 May 2021 - 6:54",
       "Headline": "ලෝක මව්වරුන්ගේ දිනය අදයි (වීඩියෝ)",
       "News Content": "උදාවන සෑම දිනයක්ම අම්මාගේ මහා කරුණාවට වෙන් වූ බව අදහන අප ලෝක මව්වරුන්ගේ දිනය වෙනුවෙන් මේ සටහන තබන්නේ ලක්ෂ සංඛ්‍යාත මව්වරුන් තම දරුවන්ගේ ආරක්ෂාව වෙනුවෙන් පාරමිතා පුරන තත්ත්වයක සිටයි.\nලොව බොහෝ රටවල් මැයි මාසයේ දෙවන ඉරිදා මව්වරුන්ගේ ඉරිදාව ලෙස සමරනවා. එය 1912 වසරේ සිට ඇරඹුනු බව ඉතිහාසයේ සඳහන්.\nලොව කිසිදිනෙක කිසිවකට සමකළ නොහැකි දෙයක් වේ නම් ඒ අම්මා පමණයි.\nඅම්මා ගෙදර බුදුන් පමණක් නොව ලොවම ජිවත් කරවන අපිරිමිත වස්තුවයි. දරු සෙනෙහස මහමෙරටත් වඩා දරාගෙන ඒ වෙනුවෙන් ජීවිතයම කැප කළ අම්මාගේ ගුණ සුවද වදන් වලට කැටිකල හැකි ද ?\nකොරෝනා අර්බුදය හමුවේ තම දරුවන් රැක දෙන්නැයි ලොවපුරා මව්වරුන් අද සොබා දහමෙන් අයදිමින් සිටිනවා.\nඒ උතුම් මව්වරුන්ගේ ප්‍රාර්ථනාවට මහා වටිනාකමක් ලබාදීම දරුවන් වූ සැමගේ වගකීම නොවේද ?\nඋපන් දා සිට අම්මා ජීවිතය කරගත් අපට මව්වරුන්ගේ දිනය මහා සැමරුමක් නොවුණත් අම්මාගේ සෙනෙහස අමතක කළ අතලොස්සක ඇය වෙනුවෙන් කැප වීම මතක් කරන්නට අද දිනය වැදගත් වනවා නොඅනුමානයි.\nදරුවන් වෙනුවෙන් දහසක් දුක් ගැහැට විඳින අම්මාගේ අපිරිමිත සෙනෙහස හුස්ම පොද පවතිනතුරු නිම නොවන යථාර්ථයක්.\nඔබ ගන්නා සෑම හුස්ම පොදක් වෙනුවෙන්ම ඇය මහා කැප කිරීම් සිදුකර ඇති බව ඔබේ හුස්ම නවතිනතුරු අමතක නොකරන්න.",
       "URL": "https://www.hirunews.lk/270840/ලෝක-මව්වරුන්ගේ-දිනය-අදයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1966"
}