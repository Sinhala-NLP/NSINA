{
       "Source": "hirunews",
       "Timestamp": "Tuesday, 28 March 2023 - 17:48",
       "Headline": "ගුවන්තොටුපලට සිවිල් ආරක්ෂක නිලධාරින්",
       "News Content": "මෙරටට පැමිණෙන විදෙස් සංචාරකයින්ට හානි වන අයුරින් විවිධ අක්‍රමිකතාවල නිරත වන ගුවන්තොටුපල සේවකයින් හසුකර ගැනීම සඳහා සිවිල් ඇඳුමින් සැරසුණු ආරක්ෂක කණ්ඩායමක් යෙදවීමට වරාය, නාවික හා ගුවන් සේවා අමාත්‍ය නිමල් සිරිපාල ද සිල්වා තීරණය කර තිබෙනවා.\nඒ සංචාරකයින්ගෙන් ලැබෙන පැමිණිලි සලකා බලමින්.\nවිශේෂයෙන් ගමන් මළු ඔසවන්නන්, කුලී රථ රියදුරන් හා තැරැව්කරුවන්ගෙන් තමන්ට හිරිහැර සිදුවන බවටයි ඔවුන් අමාත්‍යවරයාට පැමිණිලි කර ඇත්තේ.\nඒ අනුව, මෙවැනි අක්‍රමිකතාවල යෙදී හසුවන පුද්ගලයින්ට පනවන දඩය රුපියල් 25,000 සිට ලක්ෂය දක්වා වැඩි කිරීමට ද තීරණය වී තිබෙනවා.\nඑසේ ම, සී.සී.ටී.වී කැමරා පද්ධතිය පුළුල් කිරීමට මෙන්ම, අදාල පැමිණිලි භාර ගැනීමට හා ක්ෂණිකව ක්‍රියාත්මක වීමට විශේෂිත කවුළුවක් ස්ථාපිත කිරීමටයි ගුවන්තොටුපල හා ගුවන් සේවා සමාගම තීරණය කර ඇත්තේ.",
       "URL": "https://www.hirunews.lk/331172/ගුවන්තොටුපලට-සිවිල්-ආරක්ෂක-නිලධාරින්",
       "Category": "Local News",
       "Parent URL": "https://www.hirunews.lk/local-news.php?pageID=448"
}