{
       "Source": "hirunews",
       "Timestamp": "Tuesday, 16 May 2017 - 19:19",
       "Headline": "අන්තවාදීන්ට ඉඩක් නැහැ - සිවාජිලිංගම්ට ආණ්ඩුවෙන් යළිත් ප්‍රතිචාර",
       "News Content": "දෙමළ ජනතාවගේ සැබෑ ප්‍රශ්නවලට විසඳුම් ලබා නොදී ඒ සම්බන්ධයෙන් පෙනී සිටින පුද්ගලයින්ට ආණ්ඩුව චෝදනා එල්ල කරමින් සිටින බව උතුර පළාත් සභා මන්ත්‍රී එම්.කේ. සිවාජිලිංගම් පවසනවා.\nඔහු මේ බව කියා සිටියේ ඊයේ ආරක්ෂක රාජ්‍ය අමාත්‍ය රුවන් විජේවර්ධන කළ ප්‍රකාශයට අද ත්‍රිකුණාමලයේදී පිළිතුරු ලබාදෙමින්.\nකොළඹ පැවති උත්සවයකදී ආරක්ෂක රාජ්‍ය අමාත්‍ය රුවන් විජේවර්ධන සිවාජිලිංගම් මන්ත්‍රිවරයා ජනසංහාර සතියක් සැමරීමට සූදානම් වීම පිළිබඳව අදහස් පල කරමින් කියා සිටියේ දෙමළ ඩයස් පොරාවෙන් මුදල් ලබා ගනිමින් රටේ එකිය භාවයට එරෙහිව උතුර පළාත් සභා මන්ත්‍රී එම්.කේ. සිවාජිලිංගම් කටයුතු කරන බවයි.\nදෙමළ ජනතාව ගේ දුක නොදන්නා අය තමන්ට විවිධ චෝදනා එල්ල කරන බව ඊට පිළිතුරු ලබාදෙමින් උතුර පළාත් සභා මන්ත්‍රී එම්.කේ. සිවාජිලිංගම් ඊට පිළිතුරු ලබාදෙමින් කියා සිටියා.\nජාතික සහජීවනය ගොඩනැගීම සඳහා ජාත්‍යන්තර පරීක්ෂණයක් අවශ්‍ය බවද ඔහු එහිදී සඳහන් කර සිටියා.\nජාතික සංවිධාන සම්මේලනය කොළඹදී අද කැඳවා තිබූ මාධ්‍ය හමුවකට එක්වූ එහි නියෝජිත හිටපු පාර්ලිමේන්තු මන්ත්‍රී රියර් අද්මිරාල් සරත් වීරසේකර කියා සිටියේ සිවාජිලිංගම් මන්ත්‍රිවරයාට උතුරේ දෙමළ ජනතාව පිළිබඳව කථා කිරීමට කිසිදු අයිතියක් නොමැති බවයි.\nමන්ත්‍රීවරයෙකු ලෙස ව්‍යවස්ථාවට එරෙහිව කටයුතු කිරීම තුළ ඔහුට මන්ත්‍රි ධුරයද හෙබවිය නොහැකි බවද සරත් වීරසේකර හිටපු මන්ත්‍රීවරයා එහිදී සඳහන් කළා.\nමුදල් අමාත්‍ය රවී කරුණානායකද කොළඹ අද පැවති වැඩසටහනකින් අනතුරුව ඒ සම්බන්ධයෙන් අදහස් දක්වමින් කියා සිටියේ අන්තවාදී පිරිස් සඳහා රටේ සාමය බිඳ දැමීමට ඉඩ ලබා නොදෙන බවයි. එවැන්නන් සම්බන්ධයෙන් ඉදිරියේදී ක්‍රියාමාර්ග ගන්නා බවද මුදල් අමාත්‍යවරයා අවධාරණය කළා.\nඑමෙන්ම කොළඹ අද පැවති මාධ්‍ය හමුවකට එක්වූ හෙළ උරුමයේ ජාතික සංවිධායක පළාත් සභා මන්ත්‍රී නිශාන්ත ශ්‍රී වර්ණසිංහ ද සිවාජිලිංගම් මන්ත්‍රිවරයාගේ ප්‍රකාශය පිළිබඳව කියා සිටියේ මෙරට සාමය ඇති කිරීම සඳහා දිවි පුදා කටයුතු කළ රණවිරුවන් ඉදිරියේ සිවාජිලිංගම් වැන්නන් මල් තබා ආචාර කළ යුතු බවයි.",
       "URL": "https://www.hirunews.lk/161479/අන්තවාදීන්ට-ඉඩක්-නැහැ-සිවාජිලිංගම්ට-ආණ්ඩුවෙන්-යළිත්-ප්‍රතිචාර",
       "Category": "Local News",
       "Parent URL": "https://www.hirunews.lk/local-news.php?pageID=4514"
}