{
       "Source": "hirunews",
       "Timestamp": "Thursday, 24 August 2023 - 8:15",
       "Headline": "රාමඤ්ඤ පාර්ශ්වයේ අනුනායක අතිපූජ්‍ය නැදගමුවේ විජය මෛත්‍රී නාහිමිපාණන් වහන්සේ අපවත් වෙති",
       "News Content": "රාමඤ්ඤ පාර්ශ්වයේ අනුනායක අතිපූජ්‍ය නැදගමුවේ විජය මෛත්‍රී නාහිමිපාණන් වහන්සේ අපවත් වී තිබෙනවා.\nඅපවත් වන විට උන්වහන්සේගේ වයස අවුරුදු 73ක්.\nශ්‍රී ලංකා රාමඤ්ඤ මහ නිකායේ අනු නායක පදවියෙන් පිදුම් ලැබූ පූජ්‍ය නැදගමුවේ විජය මෛත්‍රී ස්වාමීන් වහන්සේ සමස්ත ලංකා පිරිවෙන් අධ්‍යාපන උපදේශක හිමි නමක ලෙස ද කටයුතු කළා.\nඅනුරාධපුර භික්ෂු විශ්වවිද්‍යාලයේ පාලක සභික ලෙස ද උන් වහන්සේ කටයුතු කර තිබෙනවා.\n1963 වර්ෂයේදී පැවිදි දිවියට පත් උන් වහන්සේ සම්බුද්ධ ජයන්ති කමිටුවේ මෙන්ම තවත් කමිටු රැසකද තනතුරු හෙබවූවා.\nවිචිත්‍ර ධර්ම කථිකයකු වන පූජ්‍ය නැදගමුවේ විජයමෛත්‍රී ස්වාමීන් වහන්සේ විදේශ ධර්ම දූත සේවාවන්හි නිරත වෙමින් විශාල ශාසනික මෙහෙවරක් ඉටු කරනු ලැබුවා.\nනැදගමුවේ විජය මෛත්‍රී නාහිමියෝ මිනුවන්ගොඩ පත්තඩුවන භික්ෂු පුහුණු මධ්‍යස්ථානාධිපති සහ අධ්‍යාපන අමාත්‍යාංශයේ හිටපු උපදේශකවරයාණන් ද වූ උන් වහන්සේ ශ්‍රී ලංකා රාමඤ්ඤ මහා නිකායේ අනුනායක පදවියට පත් කරන ලද්දේ රාමඤ්ඤ මහා නිකායේ කාරක සංඝ සභාව විසින්.\nඑමෙන්ම අනුනායක නාහිමියෝ ශ්‍රී ලංකා රාමඤ්ඤ මහා නිකායේ නියෝජ්‍ය මහා ලේඛකාධිකාරී පදවිය ද හොබවනු ලැබුවා.",
       "URL": "https://www.hirunews.lk/345888/රාමඤ්ඤ-පාර්ශ්වයේ-අනුනායක-අතිපූජ්‍ය-නැදගමුවේ-විජය-මෛත්‍රී-නාහිමිපාණන්-වහන්සේ-අපවත්-වෙති",
       "Category": "Local News",
       "Parent URL": "https://www.hirunews.lk/local-news.php?pageID=77"
}