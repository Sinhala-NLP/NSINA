{
       "Source": "hirunews",
       "Timestamp": "Friday, 22 July 2022 - 19:15",
       "Headline": "හිටපු ඇමති නිමල්ගේ ඉල්ලීමට ජනපතිගෙන් ත්‍රිපුද්ගල පරීක්ෂණ කමිටුවක්",
       "News Content": "හිටපු අමාත්‍ය නිමල් සිරිපාල ද සිල්වා මහතාගේ ඉල්ලීමට අනුව ජනාධිපති රනිල් වික්‍රමසිංහ ත්‍රිපුද්ගල පරීක්ෂණ කමිටුවක් පත්කර තිබෙනවා.\nජපානයේ තයිසේ සමාගමෙන් කැබිනට් අමාත්‍යවරයෙකු අල්ලසක් ඉල්ලූ බවට සමාජ මාධ්‍ය ජාලා ඇතුළු විද්‍යුත් හා මුද්‍රිත මාධ්‍යයන්හි පළකර තිබූ ප්‍රවෘත්තිය පදනම් කර ගනිමින් විපක්ෂනායකවරයා පාර්ලිමේන්තුවේ දී මතුකරන ලද කරුණ පිළිබඳ අපක්ෂපාතී පරීක්ෂණයක් පවත්වන ලෙසට හිටපු අමාත්‍ය නිමල් සිරිපාල ද සිල්වා කරන ලද ඉල්ලීම කෙරෙහි අවධානය යොමු කළ ජනාධිපති රනිල් වික්‍රමසිංහ ඒ පිළිබඳ වහාම පරීක්ෂණයක් සිදු කර වාර්තා කිරීමටයි ත්‍රිපුද්ගල කමිටුවක් පත් කර ඇත්තේ.\nවිශ්‍රාමලත් මහාධිකරණ විනිසුරු ජනාධිපති නීතිඥ කුසලා සරෝජනී වීරවර්ධන මහත්මියගේ සභාපතිත්වයෙන් යුත් මෙම කමිටුවේ සෙසු සාමාජිකයන් ලෙස විශ්‍රාමලත් ජ්‍යෙෂ්ඨ නියෝජ්‍ය පොලිස්පති එස්.එම්. වික්‍රමසිංහ, විශ්‍රාමලත් ශ්‍රී ලංකා පරිපාලන සේවයේ විශේෂ නිලධාරියෙකු වූ එස්.එම්.ජී.කේ. පෙරේරා යන මහත්වරුන් පත් කර තිබෙනවා.\nපරීක්ෂණ වාර්තාව මෙම ජූලි 31 දිනට පෙර තමා වෙත ලබා දෙන ලෙසටයි ජනාධිපතිවරයා දැනුම් දී ඇත්තේ.",
       "URL": "https://www.hirunews.lk/310684/හිටපු-ඇමති-නිමල්ගේ-ඉල්ලීමට-ජනපතිගෙන්-ත්‍රිපුද්ගල-පරීක්ෂණ-කමිටුවක්",
       "Category": "Local News",
       "Parent URL": "https://www.hirunews.lk/local-news.php?pageID=1001"
}