{
       "Source": "hirunews",
       "Timestamp": "Saturday, 23 December 2017 - 13:11",
       "Headline": "ගුරු සංගම් සතියක් කල් ඉල්ලයි",
       "News Content": "අධ්‍යයන පොදු සහතික පත්‍ර සාමාන්‍ය පෙළ විභාගයේ රාජකාරීවල නිරත වූ විදුහල්පතිවරුන්, ගුරුවරුන් ඇතුළු අධ්‍යාපන ක්ෂේත්‍රයේ නිලධාරීන් බොහෝ දෙනෙකුට මෙවර තැපැල් ඡන්ද අයදුම් කිරීමට අවස්ථාවක් නොලැබුණු බව ගුරු සංගම් පවසනවා.\nලංකා ගුරු සංගමයේ ප්‍රධාන ලේකම් මහින්ද ජයසිංහ හිරු ප්‍රවෘත්ති අංශයට කියා සිටියේ සාමාන්‍ය පෙළ විභාගය 21 වන දා අවසන් වූ බැවින් තැපැල් ඡන්ද අයදුම් කිරීමට එම නිලධාරීන්ට නොහැකි වූ බවයි.\nමේ නිසා තැපැල් ඡන්ද අයදුම් කිරීමේ කාලසීමාව තවත් සතියකින් හෝ දීර්ඝ කළ යුතු බවයි ඔහු ඉල්ලා සිටියේ.\nඅප මේ සම්බන්ධයෙන් මැතිවරණ කොමිසමේ අතිරේක මැතිවරණ කොමසාරිස් එම්.එම්. මොහොමඩ්ගෙන් විමසීමක් කළා.\nඔහු කියා සිටියේ මැතිවරණ කොමිසම සාකච්ඡා කිරීමෙන් අනතුරුව ඒ පිළිබදව තීරණයක් ගන්නා බවයි.\nපළාත් පාලන මැතිවරණයට අදාළ තැපැල් ඡන්ද අයදුම්පත්‍ර භාර ගැනීම ඊයේ (22) මධ්‍යම රාත්‍රියෙන් අවසන් වුණා.",
       "URL": "https://www.hirunews.lk/179115/ගුරු-සංගම්-සතියක්-කල්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=4160"
}