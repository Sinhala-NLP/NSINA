{
       "Source": "hirunews",
       "Timestamp": "Friday, 29 October 2021 - 15:05",
       "Headline": "වැලමිටියාවේ කුසලධම්ම නා හිමි ශ්‍රී දේහයට ජනපති අවසන් ගෞරව දක්වයි",
       "News Content": "අපවත් වී වදාළ කැලණිය විශ්වවිද්‍යාලයේ කුලපති, කොළඹ හලාවත දෙදිසාවේ ප්‍රධාන සංඝ නායක, පෑලියගොඩ විද්‍යාලංකාර පරිවෙණාධිපති,\nඅග්ගමහා පණ්ඩිත, ආචාර්ය අතිපූජ්‍ය වැලමිටියාවේ කුසලධම්ම නා හිමිපාණන් වහන්සේගේ ශ්‍රී දේහයට ජනාධිපති ගෝඨාභය රාජපක්ෂ\nවිසින් අවසන් ගෞරව දක්වනු ලැබුවා.\nඋන්වහන්සේගේ ශ්‍රී දේහය තැන්පත් කර ඇති පෑලියගොඩ විද්‍යාලංකාර පිරිවෙන වෙත අද (29) පස්වරුවේ ගිය ජනාධිපතිවරයා, ශ්‍රී දේහයට අවසන් ගෞරව දැක්වූ අතර, විහාරස්ථ ශිෂ්‍ය භික්ෂූන් වහන්සේ සහ නා හිමිපාණන් වහන්සේගේ ඥාතීන් ඇතුළු දායක සභාව වෙත සිය සාතිශය සංවේගය ද පළ කළා.\nඅතිපූජ්‍ය වැලමිටියාවේ කුසලධම්ම නා හිමි අදාහන පූජෝත්සවය පූර්ණ රාජ්‍ය අනුග්‍රහයෙන් සිදු කිරීමටයි ජනාධිපතිවරයා උපදෙස් ලබා දී ඇත්තේ.\nජනාධිපතිවරයා එම කටයුතු පිළිබඳ ද සොයා බලමින් ආදාහන කමිටුවේ භික්ෂුන් වහන්සේ සමග ද කතාබහක නිරත වුණා.\nමේ අතර, කුසලධම්ම නාහිමියන්ගේ ආදාහන පූජෝත්සවය පැවැත්වෙන අනිද්දා ශෝක දිනයක් ප්‍රකාශයට පත් කර ඇතැයි ස්වදේශ කටයුතු රාජ්‍ය අමාත්‍යාංශය සඳහන් කළා.\nඒ අනුව, එදින කොළඹ සහ ගම්පහ දිස්ත්‍රික්කවල මස් පිණිස සතුන් ඝාතනය කරන ස්ථාන සහ මාංශ අලෙවිසැල් වසා දැමිය යුතුයි. එසේම, එම දිස්ත්‍රික්කවල සුරාසැල් ද එදින වසා තැබිය යුතු බවයි සුරාබදු දෙපාර්තමේන්තුව පැවසුවේ.\nමේ අතර, වැලමිටියාවේ කුසලධම්ම නාහිමියන්ගේ අපවත්වීම අසා තමන් මහත් සේ දුකට සහ සංවේගයට පත්වු බව කොළඹ අගරදගුරු මැල්කම් කාදිනල් රංජිත් හිමිපාණන් ශෝක පණිවුඩයක් නිකුත් කරමින් සඳහන් කළා.",
       "URL": "https://www.hirunews.lk/286410/වැලමිටියාවේ-කුසලධම්ම-නා-හිමි-ශ්‍රී-දේහයට-ජනපති-අවසන්-ගෞරව-දක්වයි",
       "Category": "Local News",
       "Parent URL": "https://www.hirunews.lk/local-news.php?pageID=1597"
}