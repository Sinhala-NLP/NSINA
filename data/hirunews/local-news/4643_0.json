{
       "Source": "hirunews",
       "Timestamp": "Saturday, 25 February 2017 - 19:19",
       "Headline": "කලවංචිකුඩි වෙඩි තැබීම සම්බන්ධයෙන් 30 දෙනෙකුගෙන් ප්‍රකාශ",
       "News Content": "ඉඩම් ප්‍රතිසංස්කරණ කොමිෂන් සභාවේ මඩකලපුව දිස්ත්‍රික් අධ්‍යක්ෂ විමලරාජ් නේෂන්ට වෙඩි තැබීමේ සිද්ධිය සම්බන්ධයෙන් මේ වනවිට 30 කට ආසන්න පිරිසකගෙන් ප්‍රකාශ සටහන් කරගෙන ඇති බව පොලිස් මාධ්‍ය ප්‍රකාශක නියෝජ්‍ය පොලිස්පති ප්‍රියන්ත ජයකොඩි පවසනවා.\nඊට අමතරව, සිද්ධිය පිළිබදව පරීක්ෂණ කටයුතු සදහා පොලිස් කණ්ඩායම් 5 ක් යොදවා ඇති බවයි ඔහු කියා සිටියේ.\nඉඩම් ප්‍රතිසංස්කරණ කොමිෂන් සභාවේ මඩකලපුව දිස්ත්‍රික් අධ්‍යක්ෂ විමලරාජ් නේෂන් පිළිබඳව පසුගිය දිනවල දැඩි කතාබහට ලක්වූයේ මඩකලපුව - එරාවූර් ප්‍රදේශයේ රජයේ ඉඩම් බලහත්කාරයෙන් අත්පත් කර ගැනීමට එරෙහිව කටයුතු කිරීම සම්බන්ධවයි.\nඑම ඉඩම් අත්පත් කර ගැනීම් සම්බන්ධයෙන් හිරු සී.අයි.ඒ. හරහා හෙළිදරව්වක්ද සිදුකළා. එහිදී හිරු සී.අයි.ඒ. වෙත අදහස් පළ කළ අධ්‍යක්ෂවරයා කියා සිටියේ කිසියම් පිරිසක් නීතිය ක්‍රියාත්මක කිරීම සම්බන්ධයෙන් තමන්ට හිරිහැර සිදුකරන බවයි.\nකෙසේ වෙතත්, හිරු සී.අයි.ඒ. හෙළිදරව්වෙන් පසු එරාවූර් ප්‍රදේශයේ බලහත්කාරයෙන් අත්පත් කරගෙන තිබූ ඉඩම්වල ඉදිකිරීම් කටයුතු සිදුකරමින් සිටි පුද්ගලයින් පිරිසක් අත්අඩංගුවට ගෙන අධිකරණයටද ඉදිරිපත් කෙරුණා.\nඅදාළ නඩුව පසුගිය 22 වැනිදා එරාවූර් සංචාරක අධිකරණයේදී කැඳවීමෙන් අනතුරුව අතිරේක මහේස්ත්‍රාත් එම්.එල්.එම්.රිස්වි නියෝග කළේ නඩුව යළි මාර්තු මස 03 වැනිදා කැඳවීමටයි.\nඅධ්‍යක්ෂවරයාට වෙඩි ප්‍රහාරය එල්ල වන්නේ අදාළ නඩුවට සහභාගිවීමෙන් අනතුරුව සිය නිවසේ රැඳී සිටින අතරතුරයි.",
       "URL": "https://www.hirunews.lk/155457/කලවංචිකුඩි-වෙඩි-තැබීම-සම්බන්ධයෙන්-30-දෙනෙකුගෙන්-ප්‍රකාශ",
       "Category": "Local News",
       "Parent URL": "https://www.hirunews.lk/local-news.php?pageID=4643"
}