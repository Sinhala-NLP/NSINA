{
       "Source": "hirunews",
       "Timestamp": "Tuesday, 16 May 2023 - 17:06",
       "Headline": "හිටපු ජනපති ගෝඨාභය රාජපක්ෂට එල්ල වූ මරාගෙන මැරෙන බෝම්බ ප්‍රහාරයේ විත්තිකරුවෙකු නිදොස් කොට නිදහස්",
       "News Content": "2006 වසරේ එවක ආරක්ෂක ලේකම් හිටපු ජනාධිපති ගෝඨාභය රාජපක්ෂ ගමන් ගත් මෝටර් රථයට කොල්ලුපිටිය - පිත්තල මංසන්ධියේදී මරාගෙන මැරෙන බෝම්බ ප්‍රහාරයක් එල්ල කිරීම සම්බන්ධයෙන් චෝදනා ලැබ සිටි පුද්ගලයෙකු නිදොස් කොට නිදහස් කර තිබෙනවා.\nඒ, කොළඹ මහාධිකරණයේ දී අද ඊට අදාළ නඩුව කැඳවූ අවස්ථාවේදියි.\nමෙම ප්‍රහාරය එල්ල කිරීම සම්බන්ධයෙන් විත්තිකරුවෙකු බවට පත්ව සිටියේ සිවලිංගම් ආරුරන් නැමැත්තායි.\nකොළඹ මහාධිකරණ විනිසුරු නවරත්න මාරසිංහ තීන්දුව ප්‍රකාශයට පත් කරමින් සඳහන් කළේ විත්තිකරුට එල්ල කර තිබූ චෝදනා පහක් සාධාරණ සැකයකින් තොරව ඔප්පු කිරීමට පැමිණිල්ල අසමත්වී ඇති බැවින් ඔහු නිදොස් කොට නිදහස් කරන බවයි.\nඑමෙන්ම විත්තිකරු විසින් ත්‍රස්තවාදය වැළැක්වීමේ පනත යටතේ සහකාර පොලිස් අධිකාරීවරයාට ලබා දුන් පාපොච්ඡාරණය ස්වේච්ඡාවෙන් සිදු කරන ලද්දක් නොවන බවට ද අධිකරණය මෙහිදී තීන්දු කර තිබෙනවා.\nඑමෙන්ම මෙම නඩුවේ චෝදනා එල්ල වී සිටි තවත් විත්තිකරුවෙකු වන පොන්නසාමි සිවාජි නැමැත්තාට එරෙහිව නඩුව විභාග කිරීම සඳහා කොළඹ මහාධිකරණයේ අංක එක විනිසුරුවරයා වෙත යොමුකරන ලෙස ද මෙහිදී නියෝග කෙරුණා.",
       "URL": "https://www.hirunews.lk/335372/හිටපු-ජනපති-ගෝඨාභය-රාජපක්ෂට-එල්ල-වූ-මරාගෙන-මැරෙන-බෝම්බ-ප්‍රහාරයේ-විත්තිකරුවෙකු-නිදොස්-කොට-නිදහස්",
       "Category": "Local News",
       "Parent URL": "https://www.hirunews.lk/local-news.php?pageID=339"
}