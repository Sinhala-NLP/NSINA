{
       "Source": "hirunews",
       "Timestamp": "Thursday, 19 May 2016 - 17:03",
       "Headline": "කොළඹ ජල මට්ටම තවත් ඉහළට -  ආපදා මරණත් 58 ක් දක්වා ඉහළ යයි",
       "News Content": "කැළණි ගඟ පිටාර ගැලීමෙන් යටවූ ප්‍රදේශවල ජලය බැසයාමට තවත් දින කිහිපයක් ගතවනු ඇතැයි වාරිමාර්ග දෙපාර්තමේන්තුව පවසනවා.\nඑහි ජල කළමනාකරන අංශයේ අධ්‍යක්‍ෂිකා ප්‍රේමා හෙට්ටිආරච්චි ප්‍රකාශ කළේ මේ වනවිට කැළණි ගෙඟ් පවතින්නේ මීට දින තුනකට පෙර ඇතිවූ අධික වර්ෂාවෙන් කැළණි ගඟට එක්වූ ජලය බවයි.\nමේ අතර කැළණි ගෙඟ් - නාගලගම් වීදිය ජල මාපකයේ අගය අද පස්වරුවේ උපරිම අගයට ළඟාවුණා.\nපස්වරු 4 ට 7.6 ක් ලෙස එය දැක්වුණු අතර, ඊයේ එහි උපරිම අගය ලෙස දැක්වුණේ 7.4 ක් ලෙසයි.\nඒ අනුව ජලයෙන් යටවූ කොළඹ ප්‍රදේශ ගණනාවකම ජල මට්ටම තවදුරටත් ඉහළ ගොස් තිබෙනවා.\nතොටළඟ, කැළණිමුල්ල, සේදවත්ත, වැල්ලම්පිටිය, කොළොන්නාව, අංගොඩ, ඇතුලූ කොළඹ දිස්ත්‍රික්කයේ ප්‍රදේශ ගණනාවක් අදත් ජලයෙන් යටවී තිබුණා.\nසේදවත්ත ප්‍රදේශය ජලයෙන් යටවී තිබූ නිසා ප්‍රදේශවාසීන් පෑලියගොඩ - නව කැළණි පාලම මත රැඳී සිටියා.\nඇතැම් ප්‍රදේශවල නිවැසියන් ජලය බැස යනු ඇතැයි අපේක්ෂාවෙන් ඉහළ මහල්වල රැඳී සිටිනවා.\nගුවන් හමුදාව ඔවුන්ට ගුවනින් ආහාර ලබාදීම සිදුකළා.\nඑහෙත් ජලය බැසයාමට තවත් දින කිහිපයක් ගතවනු ඇති බවයි වාරිමාර්ග දෙපාර්තමේන්තුවේ ජල කළමනාකරන අංශයේ අධ්‍යක්‍ෂිකා ප්‍රේමා හෙට්ටිආරච්චි කියා සිටියේ.\nකෙසේ නමුත් කැළණි ගෙඟ් - නාගලගම් වීදිය ජල මාපකයට ඉහළින් පිහිටා ඇති හංවැල්ල ජල මාපකයේ අගය පහළ ගොස් තිබෙනවා.\nඊයේ දහවල් අඩි 10 ක් ලෙස සටහන් වූ එය අද දිනයේ දැක්වුණේ අඩි 9 ක් ලෙසයි.\nමේ අතර ගං වතුරෙන් අවතැන්වූවන් පිළිබඳව සොයාබැලීම සඳහා අග්‍රාමාත්‍ය රනිල් වික්‍රමසිංහ අද පස්වරුවේ වැල්ලම්පිටිය ප්‍රදේශයේ සංචාරයක නිරතවුණා.\nමීතොටමුල්ල කුණු කන්ද අසළ ජීවත්වන පවුල් ගං වතුර හේතුවෙන් අපහසුතා රැසකට මුහුණදී සිටිනවා.\nමේ අතර අවතැන් කදවුරුවල සිටින ගැබිණි කාන්තාවන් රෝහල්වලට ඇතුලත් කරන ලෙස ද උපදෙස් ලබාදුන් බවයි කොළඹ අද පැවති මාධ්‍ය හමුවකට එක්වෙමින් සෞඛ්‍ය සේවා අධ්‍යක්ෂ ජනරාල්, විශේෂඥ වෛද්‍ය පාලිත මහීපාල කියා සිටියේ.\nකැළණි ගඟ පිටාර ගැලීම නිසා බාධා මධ්‍යයේ කොළඹ ඇතුලූ අනෙකුත් ප්‍රදේශවලට පානීය ජලය සැපයීමට සිදුව ඇති බව ජලසම්පාදන මණ්ඩලයේ සභාපති කේ.ඒ. අන්සාර් සඳහන් කළා.\nඅයහපත් කාලගුණයත් සමග බලපෑ ආපදා තත්ත්වය හේතුවෙන් මියගිය පුද්ගලයින්ගේ සංඛ්‍යාව මේ වනවිට 58 දක්වා ඉහළ ගොස් තිබෙනවා.\nආපදා කළමනාකරණ මධ්‍යස්ථානය අද දහවල් නිකුත් කළ නවතම වාර්තාවේ දැක්වෙන්නේ පුද්ගලයින් දෙලක්ෂ 99 806 දෙනෙකු ආරක්ෂිත ස්ථාන 611 ක රඳවා සිටින බවයි. එමෙන්ම පීඩාවට පත්වූවන්ගේ සංඛ්‍යාව හාරලක්ෂය ඉක්මවා තිබෙනවා.\nමේ අතර මෙරටට බලපෑ පීඩන අවපාතය දිවයිනෙන් බැහැරව ගියත් නිරිතදිග ප්‍රදේශවලට තවදුරටත් වැසි ඇතිවිය හැකි බව කාලගුණ විද්‍යා දෙපාර්තමේන්තුව සඳහන් කළා.\nකොළොන්නාව, සේදවත්ත, වැල්ලම්පිටිය ඇතුලූ ප්‍රදේශ ගණනාවක අවතැන්ව සිටින ජනතාව වෙනුවෙන් ගුවනින් සහන සැළසීමට ගුවන් හමුදාව පියවර ගනිමින් සිටිනවා.\nඒ අනුව තමන් රැඳී සිටින ආරක්ෂිත ස්ථානවල සිට අත් ඔසවා හෝ වෙනත් ආකාරයකින්  සංඥා කරන ලෙසයි ගුවන් හමුදාව ඉල්ලා සිටින්නේ.\nමේ අතර  කැළනි ගඟ නිම්නයේ පහළ කොටසේ ජල මට්ටම වැඩිවීමක් සිදුව ඇති නිසා කඩිනමින් ආරක්ෂිත ස්ථාන වෙත ගමන් ගන්නා ලෙස හිරු ප්‍රවෘත්ති අංශය සහෝදර ජනතාවගෙන් ඉල්ලා සිටිනවා.",
       "URL": "https://www.hirunews.lk/133574/කොළඹ-ජල-මට්ටම-තවත්-ඉහළට-ආපදා-මරණත්-58-ක්-දක්වා-ඉහළ-යයි",
       "Category": "Local News",
       "Parent URL": "https://www.hirunews.lk/local-news.php?pageID=5040"
}