{
       "Source": "hirunews",
       "Timestamp": "Tuesday, 31 May 2022 - 18:19",
       "Headline": "කාලගුණයෙන් රතු නිවේදනයක්",
       "News Content": "නිරිතදිග මෝසම සක්‍රියවීමත් සමඟ පවතින අධික වැසි තත්වය හමුවේ ගංඟා කිහිපයක ජල මට්ටම් ඉහළ යාම නිසා මේ වනවිට සුළු ගං වතුර තත්වයන් වාර්තා වී තිබෙනවා.\nඒ අනුව කළු ගඟේ අතු ගංගාවක් වන කුඩා ගඟ, මිල්ලකන්ද ප්‍රදේශයෙන් පිටාර ගලා ඇති අතර, කළු ගඟේ ජල මට්ටම ඉහළ යාම හේතුවෙන් රත්නපුර ප්‍රදේශයෙන්ද සුළු ගං වතුර තත්වයක් හටගෙන ඇති බවයි වාරිමාර්ග දෙපාර්තමේන්තුව සඳහන් කළේ.\nඑමෙන්ම පානදුගම සහ තල්ගහගොඩ ප්‍රදේශවලදී සුළු ගං වතුර තත්වයක් දක්වා නිල්වලා ගඟේ ජල මට්ටම ඉහළ ගොස් තිබෙනවා.\nමීට අමතරව අත්තනගලු ඔය, දූනමලේ ප්‍රදේශයෙන් මෙන්ම කැලණි ගඟේ අතු ගංඟාවක් වන ගුරුගොඩ ඔයේ ජල මට්ටම, කොළොම්බුව ප්‍රදේශයෙන්ද සුළු ගං වතුර තත්වයක් දක්වා වර්ධනය වී ඇති බවයි වාරිමාර්ග දෙපාර්තමේන්තුව පෙන්වා දෙන්නේ.\nගිං ගඟේ ජල මට්ටම ද තවලම ප්‍රදේශයේදී සුළු ගං වතුර තත්වයක් දක්වා වර්ධනය වී තිබෙනවා.\nමේ අතර අයහපත් කාලගුණ තත්වය නිසා ප්‍රදේශ රැසක අතුරු මාර්ග ද ජලයෙන් යටවී ඇති බව අප වාර්තාකරුවන් පැවසුවා.\nදකුණු පළාතේ ප්‍රදේශ රැසක්ද ඒ අතර වනවා.\nරත්නපුර - ඇහැලියගොඩ සිට ඉඩම්ගොඩ අතර දොළපල්ල ප්‍රදේශයෙන් සුළු නායයෑමේ තත්වයක් නිසා එම ප්‍රදේශයට ගමන් කරන මාර්ගය අවහිර වී තිබුණා.\nඑසේම කළුතර දිස්ත්‍රික්කයට ඇද හැලෙන අධික වර්ෂාව නිසා බුලත්සිංහල, බදුරලිය ප්‍රධාන මාර්ගය දබල හන්දියෙන් ජලයෙන් යටවී තිබූ බවයි හිරු වාර්තාකරු පැවසුවේ.\nපවතින තත්වය හමුවේ කොළඹ, ගාල්ල, කළුතර, මහනුවර, කෑගල්ල, මාතර, නුවරඑළිය සහ රත්නපුර යන දිස්ත්‍රික්කවලට පනවා ඇති නායයෑමේ අවදානම හෙට පස්වරු 4.30 දක්වා දීර්ඝ කිරිමටයි ජාතික ගොඩනැගිලි පර්යේෂන සංවිධානය පියවර ගත්තේ.\nඑහිදී රත්නපුර දිස්ත්‍රික්කයේ රත්නපුර, කලවාන, ඇළපාත, කුරුවිට සහ ඇහැළියගොඩ යන ප්‍රාදේශීය ලේකම් කොට්ඨාසවල අවදානම් ප්‍රදේශවල ජීවත්වන ජනතාවට රතු නිවේදනයක් නිකුත් කර තිබෙනවා.\nගං වතුර අවදානම හමුවේ පීඩාවට පත් ජනතාවට සහන සැළසීම සඳහා මේ වනවිට නාවික හමුදාව විසින් සහන කණ්ඩායම් හයක් ස්ථාන ගත කර ඇති අතර, අවශ්‍යතාව මත ඉදිරියේදී ස්ථාන ගත කිරීමට තවත් සහන කණ්ඩායම් සූදානම් බවයි නාවික හමුදාව පැවසුවේ.\nඅද පෙරවරු 8.30න් පසු මේ දක්වා කාලය තුළ වැඩිම වර්ෂාපතනය කළුතර දිස්ත්‍රික්කයේ ඉංගිරිය ප්‍රදේශයෙන් වාර්තාවූයේ මිලිමීටර 83.5ක් ලෙසින්.\nඑහි\nදී ඇහැලියගොඩ ප්‍රදේශයට මිලිමීටර 73.5 ක වර්ෂාපතනයක් සහ කෑගල්ල දිස්ත්‍රිකක්යේ බුලත්කොහුපිටියට මිලිමීටර 71ක පමණ වර්ෂාපතනයක් වාර්තා වී තිබුණා.\nමේ අතර ඉදිරි පැය 36 දී, බස්නාහිර, සබරගමුව සහ වයඹ පළාත්වලත්, මහනුවර, නුවරඑළිය, ගාල්ල සහ මාතර දිස්ත්‍රික්කවලත් විටින් විට වැසි හෝ ගිගුරුම් සහිත වැසි ඇතිවිය හැකි බව කාලගුණ විද්‍යා දෙපාර්තමේන්තුව දැනුම් දෙනවා.\nඑම ප්‍රදේශවල ඇතැම් ස්ථානවලට මිලිමීටර 100 ට වැඩි තද වැසි ඇතිවිය හැකි බවයි එම දෙපාර්තමේන්තුව නිවේදනය කළේ.\nඅනුරාධපුර දිස්ත්‍රික්කයේද වැසි වාර කිහිපයක් ඇතිවිය හැකියි.\nඑසේම මධ්‍යම කඳුකරයේ බටහිර බෑවුම් ප්‍රදේශවලත්, උතුර, උතුරුමැද සහ වයඹ පළාත්වලත්, ත්‍රිකුණාමලය සහ හම්බන්තොට දිස්ත්‍රික්කවලත් විටින් විට හමන පැයට කිලෝමීටර 40ත් 50ත් අතර තද සුළං ඇතිවිය හැකි බවද කාලගුණ විද්‍යා දෙපාර්තමේන්තුව සඳහන් කළා.\nජූනි 3 වනදා දක්වා මෙම කාලගුණ තත්වය අපේක්ෂා කරන බවයි කාලගුණ විද්‍යා දෙපාර්තමේන්තුවේ අධ්‍යක්ෂ ජනරාල් අතුල කරුණානායක කියා සිටියේ.",
       "URL": "https://www.hirunews.lk/305822/කාලගුණයෙන්-රතු-නිවේදනයක්",
       "Category": "Local News",
       "Parent URL": "https://www.hirunews.lk/local-news.php?pageID=1129"
}