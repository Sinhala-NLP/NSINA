{
       "Source": "hirunews",
       "Timestamp": "Wednesday, 09 August 2023 - 19:22",
       "Headline": "මීරිගම දුම්රිය අනතුර සම්බන්ධයෙන් කන්ටේනර් රථයේ රියදුරාගෙන් ප්‍රශ්න කරයි (වීඩියෝ)",
       "News Content": "මීරිගම - විල්වත්ත දුම්රිය හරස් මාර්ගයේදී පොල්ගහවෙල සිට රත්මලාන බලා ධාවනය වෙමින් තිබූ කාර්යාල දුම්රියේ ගැටුණු කන්ටේනර් රථයේ රියදුරාගෙන් පොලිසිය මේ වන විට ප්‍රකාශයක් ගනිමින් සිටිනවා.\nමේ අතර අනතුර සිදුවී පැය 12 කට පමණ පසු පස්වරු 05 යි 48 ට පමණ පහළ මාර්ගයේ දුම්රියක් ධාවනය කෙරුණා.\nදුම්රිය ගමනාගමන නියෝජ්‍ය සාමාන්‍යාධිකාරි එන්.ජේ. ඉදිපොළගේ සඳහන් කළේ මේ වන විට ප්‍රධාන මාර්ගයේ ඉහළ හා පහළ යන මාර්ග දෙකේම දුම්රිය ධාවනය කිරීමට බාධාවක් නොමැති බවයි.\nඅද උදෑසන 05 යි 58 ට පමණ මෙලෙස දුම්රියේ ගැටී තිබුණේ එප්පාවල ප්‍රදේශයේ සිට පොහොර පටවාගෙන පැමිණි කන්ටේනර් රථයක්.\nඅතරමඟදී යාන්ත්‍රික දෝෂයකට ලක්ව ඇති මෙම කන්ටේනර් රථය විනාඩි 30 ක පමණ කාලයක් දුම්රිය හරස් මාර්ගය අසළ නවතා තිබී ඇති බව සඳහන්.\nඒ වන විට නිතර දුම්රිය ගමන් සිදුවන නිසා එය නවතා තබා ඇති අතර ගේට්ටුවේ ක්‍රියාකරුටද දන්වා දුම්රිය ගමන් අඩුවූ අවස්ථාවේ රියදුරා කන්ටේනර් රථය දුම්රිය මාර්ගයට ඇතුළු කර ඇති බව හෙළිවී තිබෙනවා.\nඒ වන විට මීරිගම දෙස සිට ආ තවත් කන්ටේනරයක් නිසා මඟ හරස් වූ අවස්ථාවේ අනතුරට පත් රථයේ රියදුරා එය පසුපසට ධාවනය කර ඇති අතර එහිදී එන්ජිම ක්‍රියාවිරහිත වී ඇති බව සඳහන්.\nඑම අවස්ථාවේ සංඥා ක්‍රියාත්මක වී ඇති අතර ගේට්ටුවේ ක්‍රියාකරු අනතුරුදායක බව දැන්වීමට ඉදිරියට දිවගොස් ඇති නමුත් වේගයෙන් පැමිණි දුම්රිය කන්ටේනරයේ ගැටී තිබෙනවා.\nඑම අවස්ථාවේ කන්ටේනර් රථයේ රියදුරු සහ සහයකයා ඉන් බැස යාම නිසා ඔවුනට හානියක් සිදුවූයේ නැහැ. කන්ටේනර් රථය දුම්රියේ ගැටීමත් සමඟ එය ඉදිරියට ඇඳීගොස් නැවතී තිබෙනවා.\nකෙසේ වෙතත් කන්ටේනර් රථයට මෙන්ම එම් 11 වර්ගයේ නවීන පන්නයේ දුම්රිය එන්ජිමටද එහිදී දැඩි අලාභානි සිදුවුණා.\nඅනතුරත් සමඟ පස්යාල - ගිරිඋල්ල මාර්ගයේ රථ වාහන තදබදයක් හටගත් අතර පැය තුනකට ආසන්න කාලයක් එම මාර්ගය වසා දැමුණා.\nලොරි රථය පැය 11 කට පමණ පසු දුම්රිය මාර්ගයෙන් ඉවත් කිරීමට පියවර ගත් අතර ඒ සඳහා දොඹකර තුනක සහය ලබාගැනීමට සිදුවූ බවයි අප වාර්තාකරු කියා සිටියේ.",
       "URL": "https://www.hirunews.lk/344246/මීරිගම-දුම්රිය-අනතුර-සම්බන්ධයෙන්-කන්ටේනර්-රථයේ-රියදුරාගෙන්-ප්‍රශ්න-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=110"
}