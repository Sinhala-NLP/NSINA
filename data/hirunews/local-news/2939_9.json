{
       "Source": "hirunews",
       "Timestamp": "Thursday, 23 January 2020 - 7:46",
       "Headline": "උණවටුනේ ව්‍යාපාරික කාන්තාව ඝාතනයට පස්දෙනෙකු අල්ලයි",
       "News Content": "උණවටුන - යද්දෙහිමුල්ල සංචාරක හෝටලයක හිමිකාරිය ගෙළ කපා පසුව වෙඩි තබා අමානුෂික ලෙස ඝාතනය කිරීමට සම්බන්ධ පුද්ගලයින් පස්දෙනෙකු පොලීසිය අත්අඩංගුවට ගෙන තිබෙනවා.\nහබරාදූව පොලීසිය සඳහන් කළේ අත්අඩංගුවට ගත් සැකකරුවන් අම්බලන්ගොඩ සහ අවිස්සාවේල්ල ප්‍රදේශවල පදිංචිකරුවන් බවයි.\nඝාතනය සඳහා යොදාගත් මන්නා පිහියක් සහ ගිනි අවියද ඔවුන් පැමිණි මෝටර් රථයක් සහ යතුරුපැදියක් ද පොලිස් භාරයට ගෙන තිබෙනවා.\nසැකකරුවන් අතර පොලිස් විශේෂ කාර්ය බලකායේ සිට සේවය අතහැර ගිය ප්‍රභූ ආරක්ෂක පුහුණුව ලැබූ පුද්ගලයෙකු සිටින අතර, ඔහු වෙඩික්කරු ලෙස ක්‍රියාකර ඇති බව ද පොලිස් පරීක්ෂණවලදී අනාවරණ වී ඇති බවයි වාර්තා වන්නේ.\nසී.සී.ටී.වී. දර්ශන සහ ජී.පී.එස්. තාක්ෂණය ඔස්සේ මෙම සැකකරුවන් අත්අඩංගුවට ගෙන ඇති අතර මෙම ඝාතනය කොන්ත්‍රාත්තුවක් මත සිදුවූවක් බවටයි අනාවරණ වී ඇත්තේ.\nමීට පෙර ඇයගේ විදෙස් ගතව සිටි සැමියා විසින් මෙම කාන්තාව ඝාතනය කිරීම සඳහා පුද්ගලයෙකුට රුපියල් තිස් ලක්ෂයක් ලබාදී තිබූ අතර, පසුව එම පුද්ගලයා විසින් ඇයට ඒ බව ප්‍රකාශ කර තිබීම හේතුවෙන් එම ඝාතනය ව්‍යර්ථ වී තිබුණා.",
       "URL": "https://www.hirunews.lk/232860/උණවටුනේ-ව්‍යාපාරික-කාන්තාව-ඝාතනයට-පස්දෙනෙකු-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=2939"
}