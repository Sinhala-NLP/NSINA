{
       "Source": "hirunews",
       "Timestamp": "Wednesday, 30 March 2016 - 19:41",
       "Headline": "බැසිල්ට එරෙහි කැරැල්ලක්",
       "News Content": "හිටපු අමාත්‍ය බැසිල් රාජපක්ෂට නව පක්ෂයක් බිහි කිරීම සඳහා ඉඩ ලබානොදෙන බව නිදහස් පක්ෂයේ මාධ්‍ය ප්‍රකාශක, රාජ්‍ය අමාත්‍ය ඩිලාන් පෙරේරා ප්‍රකාශ කළා.\nතමන් සමඟ එක්ව සිටින ඒකාබද්ධ විපක්ෂය නියෝජනය කරන නිදහස් පක්ෂයේ මන්ත්‍රීවරුන් පිරිසක්ද ඊට සහය ලබාදෙන බවයි නිදහස් පක්ෂ මූලස්ථානයේ අද පැවති මාධ්‍ය හමුවකට එක්වෙමින් ඔහු කියා සිටියේ.\nආණ්ඩුව නියෝජනය කරන නිදහස් පක්ෂයේ අමාත්‍යවරුන්, අමාත්‍ය නිමල් සිරිපාල ද සිල්වාගේ ප්‍රධානත්වයෙන් වෙනම ආණ්ඩු පක්ෂ රැස්වීමක් පවත්වන බවයි අමාත්‍ය ඩිලාන් පෙරේරා මෙහිදී සඳහන් කළේ.\nඔහු කියා සිටියේ හිටපු ජනාධිපතිවරයාගේ සහ හිටපු ජනාධිපතිනියගේ ක්‍රියාකාරම් පක්ෂය දෙකඩවීමට හේතුවන බවයි.\nහිටපු ජනාධිපති මහින්ද රාජපක්ෂගේ ප්‍රධානත්වයෙන් පසුගියදා හයිඞ් පිටියේ පැවති රැස්වීමට සහභාගි වූ නිදහස් පක්ෂ මන්ත්‍රීවරුන්ට විනය පියවරක් නොගන්නා බවයි අමාත්‍යවරයා තවදුරටත් සඳහන් කළේ.\nමෙම මාධ්‍ය හමුවට නිදහස් පක්ෂයේ ජ්‍යෙෂ්ඨ උප සභාපතිවරයෙකු වන අමාත්‍ය නිමල් සිරිපාල ද සිල්වාද එක්ව සිටි අතර, තමන් කිසි දිනෙක නිදහස් පක්ෂය හැර නොයන බවයි ඔහු එහිදී කියා සිටියේ.",
       "URL": "https://www.hirunews.lk/129759/බැසිල්ට-එරෙහි-කැරැල්ලක්",
       "Category": "Local News",
       "Parent URL": "https://www.hirunews.lk/local-news.php?pageID=5109"
}