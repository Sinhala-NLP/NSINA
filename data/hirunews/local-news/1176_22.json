{
       "Source": "hirunews",
       "Timestamp": "Wednesday, 11 May 2022 - 13:20",
       "Headline": "කොළඹ ආරක්ෂාවට යුද ටැංකි සහ යතුරුපැදි කණ්ඩායම් (වීඩියෝ)",
       "News Content": "දිවයින පුරා පැනවූ ඇඳිරි නීතිය තවදුරටත් ක්‍රියාත්මක වන අතර යුද හමුදාව විසින් කොළඹ නගරය ඇතුළු දිවයිනේ අනෙකුත් ප්‍රදේශවල අද දිනයේ විශේෂ ආරක්ෂක වැඩපිළිවෙලක් දියත් කර තිබෙනවා.\nඒ අනුව සන්නද්ධ රථ යොදා ගනිමින් අද උදෑසන සිට කොළඹ නගරයේ ස්ථානීය මුර සංචාර ආරම්භ කර තිබුණා.\nඑමෙන්ම විශේෂ බලකා යතුරුපැදි ඛණ්ඩය විසින් කොළඹ, පිටකෝට්ටේ, මිරිහාන, කිරුළපණ, කොල්ලුපිටිය ආදී ප්‍රදේශවල මුර සංචාර සිදුකිරීමටයි අද දින පියවර ගෙන තිබුණේ.\nආරක්ෂක අමාත්‍යාංශය ඊයේ ප්‍රකාශ කළේ මහජන දේපළ කොල්ලකන හෝ පුද්ගල හානි සිදුකරන සියලු තැනැත්තන්ට වෙඩි තැබීම සඳහා ත්‍රිවිධ හමුදාවට නියෝග කර ඇති බවයි.\nමේ වන විට දිවයිනේ පුරා ඇති වූ ප්‍රචණ්ඩකාරී සහ කලහකාරී සිදුවීම්වලින් පුද්ගලයින් 9 දෙනෙකු ජීවිතක්ෂයට පත්වී තවත් 250කට ආසන්න පිරිසක් තුවාල ලබා රෝහල්වල ප්‍රතිකාර ලබමින් සිටිනවා.\nඊයේ දිනයේදී ද රත්ගම සහ අංගොඩ යන ප්‍රදේශවල සිදුවූ වෙඩි තැබීම්වලින් පුද්ගලයින් 9 දෙනෙකු තුවාල ලැබුවා.\nකෙසේ වෙතත්, මේ වනවිට දිවයින පුරා සාමකාමී තත්ත්වයක් පවතින බවයි හිරු වාර්තාකරුවන් ප්‍රකාශ කළේ.\nමේ අතර, පහර දී ඝාතනය කරන ලද පොළොන්නරුව දිස්ත්‍රික් පාර්ලිමේන්තු මන්ත්‍රී අමරකීර්ති අතුකෝරළගේ දේහය ඊයේ රාත්‍රියේ ඔහුගේ නිවසට\nරැගෙන එනු ලැබුවා.\nපොළොන්නරුව නව නගරයේ ඩී.එස්. සේනානායක මාර්ගයේ පිහිටි ඔහුගේ නිවසේ දේහය මේ වන විට තැන්පත් කර ඇති බවයි හිරු වාර්තාකරු සදහන් කළේ.\nගාලුමුවදොර පසුගිය දා ඇති වූ තත්ත්වයත් සමග නිට්ටඹුව ප්‍රදේශයේදී කිසියම් පිරිසක් විසින් ඔහුට පහර දී ඝාතනය කර තිබුණා. ඔහුගේ දේහය පිළිබද අවසන් කටයුතු හෙට දින සිදුකිරීමට නියමිතයි.",
       "URL": "https://www.hirunews.lk/304064/කොළඹ-ආරක්ෂාවට-යුද-ටැංකි-සහ-යතුරුපැදි-කණ්ඩායම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1176"
}