{
       "Source": "hirunews",
       "Timestamp": "Wednesday, 07 July 2021 - 13:10",
       "Headline": "ස්පුට්නික් එන්නතේ සැපයුමට බාධා",
       "News Content": "ඉදිරියේදී රුසියානු ස්පුට්නික් එන්නතේ ජාත්‍යන්තර  සැපයුමට යම් බාධා ඇතිවිය හැකි බවට රුසියානු සෞඛ්‍ය අංශ අනතුරු අඟවනවා.\nමීට හේතු වී ඇත්තේ මේ වන විට රුසියාව තුළ කෝවිඩ්-19 වසංගත තත්ත්වය බරපතල වීමයි.\nමේ හේතුවෙන් එරට වෛද්‍ය අධිකාරිය ස්පුට්නික් එන්නත නිෂ්පාදනය කරන අදාළ සමාගමට දැනුම් දී ඇත්තේ, පළමුව රුසියාව තුළ එන්නතට ඇති ඉල්ලුම් සපුරාලීම කෙරෙහි සිය අවධානය යොමු කරන ලෙසයි.\nඑමෙන්ම මෙම එන්නතේ නිෂ්පාදන ධාරිතාව වැඩි කරන ලෙසත් රුසියානු රජය අදාළ එන්නත් නිෂ්පාදන සමාගමට දැනුම් දී තිබෙනවා.\nකෙසේ වෙතත් රුසියාව තුළ මේ වනවිට සීඝ්‍රයෙන් ඉහල යන කොවිඩ් අවධානමත් සමග මතුවී ඇති අධික එන්නත් ඉල්ලුමත් සමඟ, ඉදිරියේදී අනිවාර්‍යයෙන්ම එන්නතේ ජාත්‍යන්තර අපනයනය වලට බාධා පැමිණිය හැකි බවටයි එරට සෞඛ්‍ය අංශ අවධාරණය කරන්නේ.",
       "URL": "https://www.hirunews.lk/276324/ස්පුට්නික්-එන්නතේ-සැපයුමට-බාධා",
       "Category": "Local News",
       "Parent URL": "https://www.hirunews.lk/local-news.php?pageID=1836"
}