{
       "Source": "hirunews",
       "Timestamp": "Tuesday, 16 November 2021 - 7:57",
       "Headline": "සමගි ජන බලවේගය පස්වරුවේ කොළඹට",
       "News Content": "ජීවන වියදම ඉහළ යාම ඇතුළු කරුණු කිහිපයක් මුල් කරගනිමින් සමගි ජන බලවේගය සංවිධාන කර ඇති විරෝධතා ව්‍යාපාරය අද (15) පස්වරු 2ට කොළඹ - විහාරමහාදේවි උද්‍යානය අසල දී පැවැත්වීමට නියමිතයි.\nඒ, එම පක්ෂයේ නායක, විපක්ෂ නායක සජිත් ප්‍රේමදාසගේ ප්‍රධානත්වයෙන්.\nකෙසේ වෙතත්, මෙම විරෝධතා තහනම් කරන්නැයි ඉල්ලා පොලීසි කිහිපයක්ම අධිකරණවලින් නියෝග ඉල්ලා සිටි අතර, බොහෝ අධිකරණ එම ඉල්ලීම් ඊයේ (15) ප්‍රතික්ෂේප කළ අතර, ඇතැම් අධිකරණ පොලිසිය කරනු ලැබූ ඉල්ලීම පිළිගෙන විරෝධතා පැවැත්වීම තහනම් කර තිබුණා.\nකෙසේ වෙතත්, සැලසුම් කළ පරිදි එම විරෝධතාව පවත්වන බව සමගි ජන බලවේගයේ ජාතික සංවිධායක පාර්ලිමේන්තු මන්ත්‍රී තිස්ස අත්තනායක කියා සිටියා.\nමේ අතර නිසි බලධාරියෙකුගේ අවසරය ලබාගැනීමකින් තොරව අද (16) සිට ලබන 30 වනදා දක්වා මහජන ඒකරාශීවීම්, රැස්වීම් සහ උත්සව තහනම් කරමින් නව සෞඛ්‍ය මාර්ගෝපදේශයන් නිකුත් කර තිබෙනවා.\nසෞඛ්‍ය සේවා අධ්‍යක්ෂ ජනරාල්වරයා විසින් මෙම නව මාර්ගෝපදේශ නිකුත් කරනු ලැබුවේ ඊයේ (15) දිනයේයි.",
       "URL": "https://www.hirunews.lk/288132/සමගි-ජන-බලවේගය-පස්වරුවේ-කොළඹට",
       "Category": "Local News",
       "Parent URL": "https://www.hirunews.lk/local-news.php?pageID=1559"
}