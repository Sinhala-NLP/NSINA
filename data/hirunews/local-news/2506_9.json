{
       "Source": "hirunews",
       "Timestamp": "Saturday, 22 August 2020 - 6:41",
       "Headline": "රුපියල් බිලියන 949.76ක අතුරු සම්මත ගිණුමක් පාර්ලිමේන්තුවට",
       "News Content": "රජයේ ඉදිරි මාස හතරක වියදම් පියවා ගැනීම සඳහා රුපියල් බිලියන 949.76 ක අතුරු සම්මත ගිණුමක් පාර්ලිමේන්තුවට ඉදිරිපත් කර තිබෙනවා.\nසැප්තැම්බර් මස 1 වනදා සිට දෙසැම්බර් 31 වනදා දක්වා කාලය තුළ රජයේ වියදම් පියවා ගැනීම සඳහා ඉදිරිපත් කර ඇති මෙම විසර්ජන පනත් කෙටුම්පත මේ වනවිට පාර්ලිමේන්තු න්‍යාය පුස්තකයටද ඇතුළත් කර අවසන්.\nපාර්ලිමේන්තු න්‍යාය පුස්තකයට ඇතුළත් කළ ඉදිරි මාස 4 සඳහා වන පරිපූරක ඇස්තමේන්තුවෙන් වැඩිම මුදලක් වෙන් කර ඇත්තේ රාජ්‍ය සේවා පළාත් සභා හා පළාත් පාලන අමාත්‍යාංශයටයි.\nඑහි අගය රුපියල් බිලියන 194 ක්.\nආරක්ෂක අමාත්‍යාංශය සඳහා රුපියල් බිලියන 174 ක් වෙන් කර තිබෙනවා.\nලබන සැප්තැම්බර් 8 වනදා සිට මාස 4 ක කාලයක් සඳහා රජයේ වියදම් ලෙස රුපියල් බිලියන 1747 ක් ඇතුළත් අතුරු සම්මත ගිණුමේ ප්‍රාග්ධන වියදම ලෙස රුපියල් බිලියන 758ක් වෙන් කර ඇති අතර, දේශීයව සහ විදේශීයව ලබා ගත් ණය පියවීම සඳහා වෙන් කර ඇති මුදල බිලියන 778ක්.\nමේ අතර 19 වන ආණ්ඩුක්‍රම ව්‍යවස්ථා සංශෝධනයේ පවතින සාධණීය කරුණු රැකගෙන නව ව්‍යවස්ථා සංශෝධනය සිදුකිරීමට සූදානම් බව ආණ්ඩු පක්ෂය ප්‍රකාශ කළා.",
       "URL": "https://www.hirunews.lk/248348/රුපියල්-බිලියන-949-76ක-අතුරු-සම්මත-ගිණුමක්-පාර්ලිමේන්තුවට",
       "Category": "Local News",
       "Parent URL": "https://www.hirunews.lk/local-news.php?pageID=2506"
}