{
       "Source": "hirunews",
       "Timestamp": "Monday, 28 November 2022 - 11:10",
       "Headline": "කැසිනෝ බලපත්‍ර ලබාදීම ගැන මුදල් කාරක සභාවේ සභාපති ප්‍රශ්න කරයි",
       "News Content": "ශ්‍රී ලංකාව තුළ කැසිනෝ සඳහා බලපත්‍ර ලබාදෙන්නේ නම් ඊට අදාළ නියාමන ආයතනයක් කඩිනමින් ස්ථාපිත කළ යුතු බව රජයේ මුදල් පිළිබඳ කාරක සභාවේ සභාපති පාර්ලිමේන්තු මන්ත්‍රී ආචාර්ය හර්ෂ ද සිල්වා අද (28) පාර්ලිමේන්තුවේදී ප්‍රකාශ කළා.\nකැසිනෝ ව්‍යාපාර නියාමනය කිරීමේ පනතේ නියමයන්ට රජයේ මුදල් පිළිබඳ කාරක සභාවේ අනුමැතිය ලබාදී තිබුණේ නැහැ.\nඑම කාරක සභාවේ වාර්තාව ඉදිරිපත් කරමින් මන්ත්‍රීවරයා කියා සිටියේ කැසිනෝ සඳහා පළමු වරට මෙලෙස බලපත්‍ර ලබාදෙන බවයි.\nඑලෙස මෙම පනතේ නියෝගයන්ට අනුමැතිය ලබා දෙන්නේ නම් ඊට පෙර ඒවා නියාමනය කිරීම සඳහා පනතක් ගෙන ආ යුතු බවත්, ලෝකයේ සාමාන්‍යයෙන් කැසිනෝ බලපත්‍ර ලබාදෙන්නේ නියාමන ආයතනයකින් බවත් ඔහු සඳහන් කළා.\nකෙසේ වෙතත් මෙම පනත හරහා අමාත්‍යවරයාට ඒ සඳහා බලය ලබාදී ඇති බව මන්ත්‍රීවරයා පෙන්වා දුන්නා.\nඑබැවින් අදාළ නියාමන ආයතනය ඇති කරන්නේ කවදාද යන්න දළ වශයෙන් මුදල් කාරක සභාව දැනුවත් කිරීම වැදගත් බව ද ඔහු එහිදී සඳහන් කළා.",
       "URL": "https://www.hirunews.lk/321478/කැසිනෝ-බලපත්‍ර-ලබාදීම-ගැන-මුදල්-කාරක-සභාවේ-සභාපති-ප්‍රශ්න-කරයි",
       "Category": "Local News",
       "Parent URL": "https://www.hirunews.lk/local-news.php?pageID=702"
}