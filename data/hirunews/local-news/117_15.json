{
       "Source": "hirunews",
       "Timestamp": "Monday, 07 August 2023 - 12:35",
       "Headline": "පුහුණු ගුවන් යානයක් කඩා වැටෙයි (වීඩියෝ)",
       "News Content": "ත්‍රිකුණාමලය චීන වරාය විද්‍යා පීඨයේදී අද පෙරවරුවේ අනතුරට ලක්වුණේ ශ්‍රී ලංකා ගුවන් හමුදාවට අයත් PT 6 වර්ගයේ පුහුණු ගුවන් යානයක්.\nගුවන් හමුදාව පවසන පරිදි මෙය නිෂ්පාදනය කර ඇත්තේ චීනයේයී.\nමේ යානය ත්‍රිකුණාමලය චීන වරාය විද්‍යා පීඨයේ ධාවන පථයෙන් අද පෙරවරු 11.25ට පමණ ගුවන්ගත වී තිබුණා.\nඒ, ගුවන් නියමු උපදේශකවරයෙකු සහ පුහුණු ගුවන් නිලධාරියෙකු සමගයි.\nනමුත් යානය වැඩි කාලයක් ගුවනේ රඳවා ගන්නට ඔවුන්ට හැකිවුණේ නැහැ.\nඒ අනුව ගුවන් ගතවී විනාඩි 02ක් වැනි කෙටි කාලයක් තුළ එනම් පෙරවරු 11.27ට යානය ධාවන පථයෙන් ඉවත තණතිල්ලට ඇද වැටී විනාශ වී තිබූ අතර එය ගිනි ගැනීමකට ලක්ව නොතිබූ බවයි වාර්තා වන්නේ.\nමෙලෙස අනතුරට පත්වුණේ ගුවන් හමුදා චීන වරාය විද්‍යාපීඨයේ ගුවන් නියමුවන් පුහුණු කිරීම සඳහා යොදාගනු ලබන චීනයේ නිෂ්පාදිත PT 6 වර්ගයේ ගුවන් යානයක්.\nඅද උදෑසන 11.25ට පමණ පුහුණු ගුවන් සැසියක් සඳහා යානය ගුවන්ගතව තිබූ අතර ඉන් විනාඩි දෙකක් වැනි කෙටි කාලයක් තුළ යානය කඩා වැටී තිබුණේ ගුවන් පථයට පිටත ප්‍රදේශයටයි.\nඅනතුර සිදුවන අවස්ථාවේ ගුවන් නියමු උපදේශක නිලධාරියෙකු සහ පුහුණු ගුවන් නිලධාරියෙකු යානයේ සිට තිබෙනවා.\nඅනතුරින් නිලධාරීන් දෙදෙනා රෝහල් ගතකිරීමට ගුවන් හමුදාව කටයුතු කළද ඒ වනවිටත් ඔවුන් ජීවිතක්ෂයට පත්ව සිටි බවයි ගුවන් හමුදාව ප්‍රකාශ කළේ.\nඅද පස්වරුවේ මහේස්ත්‍රාත්වරයා පැමිණ ස්ථානීය පරීක්ෂණය සිදු කළ අතර පශ්චාත් මරණ පරීක්ෂණ සඳහා සිරුරු ත්‍රිකුණාමලය රෝහල වෙත යොමු කෙරුණා.\nමෙම ගුවන් අනතුරින් ජීවිතක්ෂයට පත්වුණේ කුරුණෑගල ප්‍රදේශයේ පදිංචිව සිටි ගුවන් නියමු උපදේශක වින්ග් කමාන්ඩර් තරිඳු හේරත් සහ අලව්ව ප්‍රදේශයේ පදිංචිව සිටි පුහුණු ගුවන් නිලධාරී ෆ්ලයින් ඔෆිසර් පෙෂාන් වර්ණසූරිය යන ගුවන් හමුදා සාමාජිකයින් දෙදෙනායි.\nනියමු උපදේශක වින්ග් කමාන්ඩර් තරිඳු හේරත් 2006 වර්ෂයේ ගුවන් හමුදාවට එක්ව ඇති අතර ඔහු තිදරු පියෙක්.\nපුහුණු ගුවන් නිලධාරී ෆ්ලයින් ඔෆිසර් පෙෂාන් වර්ණසූරිය 2017 වර්ෂයේ කොතලාවල ආරක්ෂක විද්‍යාලයෙන් අධ්‍යාපනය හදාරා ගුවන් යානා ඉංජිනේරුවෙකු ලෙස ගුවන් හමුදාවට එක්ව තිබෙනවා.\nඔහු සහෝදරයන් තිදෙනෙකුගෙන් යුත් පවුලේ වැඩිමහල් සාමාජිකයායි.\nමෙම ගුවන් අනතුර සම්බන්ධයෙන් සොයා බැලීමට ගුවන් හමුදාපති එයාර් මාෂල් උදේනි රාජපක්ෂ මහතා විසින් විශේෂ පරීක්ෂණ කමිටුවක් පත් කර ඇතැයි ගුවන් හමුදාව නිවේදනය කළා.\nමීට පෙර 2020 වසරේ දෙසැම්බර් මාසයේදීද මෙම වර්ගයේම පුහුණු ගුවන් යානයක් කන්තලේ ප්‍රදේශයේ ඇළකට කඩා වැටීමෙන් ගුවන් හමුදා නිලධාරියෙකුට දිවි අහිමි වුණා.",
       "URL": "https://www.hirunews.lk/343937/පුහුණු-ගුවන්-යානයක්-කඩා-වැටෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=117"
}