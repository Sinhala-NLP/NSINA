{
       "Source": "hirunews",
       "Timestamp": "Tuesday, 10 August 2021 - 12:39",
       "Headline": "ගිනිගත් නෞකාවේ ප්ලාස්ටික් තොගය ගැන අවසන් තීන්දුව නීතිපති උපදෙස් මත",
       "News Content": "ශ්‍රී ලංකාවේ වෙරළට ආසන්නව ගිනිගෙන මුහුදුබත් වූ එක්ස්ප්‍රස් පර්ල් නෞකාවේ තිබී වෙරළට පාවී ආ ප්ලාස්ටික් කැට තොගය සම්බන්ධයෙන් අවසන් තීරණයක් ගනු ලබන්නේ නීතිපතිවරයාගේ සහ නෞකාවේ සිදුවූ හානිය සම්බන්ධයෙන් ජනාධිපතිවරයා පත් කළ කමිටුවේ නිර්දේශ අනුව පමණක් බව අමාත්‍ය මහින්ද අමරවීර පවසනවා.\nනෞකාවෙන් වෙරළට එක්රැස් වූ ප්ලාස්ටික් කැට මෙට්ට්‍රික් ටොන් 1400 කට ආසන්න තොගයක් මේ වනවිට හැඳල ප්‍රදේශයේ අංගනයක බහාලුම් 40 ක තැන්පත් කර තිබෙනවා.\nමෙම ප්ලාස්ටික් තොගය නිෂ්පාදන කටයුතු සඳහා යොදා ගත හැකි බැවින් ප්ලාස්ටික් නිෂ්පාදන සමාගම් හා ඇතැම් පාර්ශව විසින් ඒවා ඉල්ලා සිටින බවයි නෞකාවෙන් සිදුවූ හානිය පිලිබඳව සූම් තාක්ෂණය ඔස්සේ ඊයේ පැවති ප්‍රගති සමාලෝචන රැස්වීමකට එක්වෙමින් අමාත්‍යවරයා කියා සිටියේ.\nනෞකාවෙන් සිදුවූ හානිය සම්බන්ධයෙන් සිදුකෙරෙන අධිකරණ කටයුතුවලදී මෙම ප්ලාස්ටික් තොගය නඩු භාණ්ඩයක් වශයෙන් වැදගත් වන බවත්, ඒවා ආරක්ෂිතව තබා ගැනීමට තමන් මධ්‍යම පරිසර අධිකාරියට උපදෙස් ලබාදුන් බවත්, එහිදී අමාත්‍ය මහින්ද අමරවීර වැඩිදුරටත් ප්‍රකාශ කළා.",
       "URL": "https://www.hirunews.lk/279333/ගිනිගත්-නෞකාවේ-ප්ලාස්ටික්-තොගය-ගැන-අවසන්-තීන්දුව-නීතිපති-උපදෙස්-මත",
       "Category": "Local News",
       "Parent URL": "https://www.hirunews.lk/local-news.php?pageID=1764"
}