{
       "Source": "hirunews",
       "Timestamp": "Wednesday, 24 November 2021 - 10:15",
       "Headline": "රසායනික පොහොර හා පළිබෝධනාශක ආනයනයට පෞද්ගලික  අංශයට අද සිට අවසර (වීඩියෝ)",
       "News Content": "රසායනික පොහොර, සහ කෘෂි රසායනික යලි ආනයනය කිරීමට අද (24) සිට අවසර ලබා දීමට රජය තීරණය කර තිබෙනවා.\nඒ අනුව ඊට අදාළ ගැසට් නිවේදනය පස්වරුව වන විට නිකුත් කරන බවයි රජයේ ප්‍රවෘත්ති දෙපාර්තමේන්තුවේ අද පැවති කැබිනට් තීරණය දැනුම්දීමේ මාධ්‍ය හමුවට එක්වෙමින් කෘෂිකර්ම අමාත්‍ය මහින්දානන්ද අලුත්ගමගේ කියා සිටියේ.\nපසුගිය අප්‍රේල් මස 26 වනදා අමාත්‍ය මණ්ඩලය විසින් රසායනික පොහොර ආනයනය සහ කෘෂි රසායනික ද්‍රව්‍ය ආනයන තහනම් කිරීමට පියවර ගනු ලැබුවේ ජනාධිපතිවරයා කළ යෝජනාවකට අනුවයි.\nඒ සඳහා පසුව ගැසට් නිවේදනයක් ද නිකුත් කෙරුණා.\nකෙසේ වෙතත්, පොහොර ලබාදෙන ලෙස ඉල්ලා පසුගිය කාලයේ ගොවි විරෝධතා පැවති අතර දිගින් දිගටම පැවති විරෝධතා හමුවේ රසායනික පොහොර සහ කෘෂි රසායනික ආනයනය කිරීමට අවසර ලබා දීමටයි ජනාධිපති ගෝඨාභය රාජපක්ෂගේ ප්‍රධානත්වයෙන් පෙරේදා (22) පැවති සාකච්ඡාවකදී තීරණය කෙරුණේ.\nග්ලයිෆොසෙට් ඇතුළු පලිබෝධනාශක වර්ග 5ක් භාවිතය තහනම් කරමින් 2014 වසරේ නිකුත් කර තිබූ ගැසට් නිවේදනය අවලංගු කරමින් පළිබෝධනාශක රෙජිස්ට්‍රාර් ආචාර්ය ජේ.ඒ. සුමිත් එදිනම තවත් ගැසට් නිවේදනයක් නිකුත් කරනු ලැබූවා.\nකෙසේ වෙතත් මෙම ගැසට් නිවේදනය හේතුවෙන් පළිබෝධනාශක රෙස්ට්‍රාර්වරයා එම තනතුරෙන් ඉවත් කිරීමටයි විෂය භාර අමාත්‍ය මහින්දානන්ද අලුත්ගමගේ කටයුතු කළේ.\nකෙසේ වෙතත්, අද (24) පැවති මාධ්‍ය හමුවේදී කෘෂිකර්ම අමාත්‍ය මහින්දානන්ද අලුත්ගමගේ කියා සිටියේ අද සිට රසායනික පොහොර, වල් නාශක, දිලීර නාශක සහ පළිබෝධනාශක ආනයනය සඳහා පෞද්ගලික අංශයට අවසර ලබාදෙන බවයි.\nහරිත කෘෂිකර්මාන්ත සංකල්පය යථාර්තයක් කර ගැනීමට රජයේ ඇතැම් පාර්ශවයන්ගෙන් ද, සහයෝගය නොලැබුණු බවයි අමාත්‍යවරයා එහිදී සදහන් කළේ.",
       "URL": "https://www.hirunews.lk/288994/රසායනික-පොහොර-හා-පළිබෝධනාශක-ආනයනයට-පෞද්ගලික-අංශයට-අද-සිට-අවසර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1541"
}