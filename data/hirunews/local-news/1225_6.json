{
       "Source": "hirunews",
       "Timestamp": "Monday, 18 April 2022 - 7:46",
       "Headline": "අයි.එම්.එෆ්. සාකච්ඡා ගැන ශ්‍රී ලංකාවේ බලාපොරොත්තුව (වීඩියෝ)",
       "News Content": "මුදල් අමාත්‍ය අලි සබ්රි ප්‍රමුඛ ශ්‍රී ලංකා මහ බැංකු අධිපති ආචාර්ය නන්දලාල් වීරසිංහ, මුදල් අමාත්‍යාංශ ලේකම් මහින්ද සිරිවර්ධන ඇතුළු දූත පිරිසක් ජාත්‍යන්තර මූල්‍ය අරමුදල (IMF) සමඟ සාකච්ඡා කිරීම සඳහා ඊයේ (17) දිවයිනෙන් පිටත්ව ගියා.\nඒ අනුව ඔවුන් වොෂින්ටන් ඩීසී හි පිහිටි ජාත්‍යන්තර මූල්‍ය අරමුදලේ මූලස්ථානයේදී එම සාකච්ඡා හෙට (19) සිට අප්‍රේල් 24 දක්වා පැවැත්වීමට නියමිතයි.\nජාත්‍යන්තර මූල්‍ය අරමුදල සමඟ පැවැත්වෙන මෙම සාකච්ඡා සාර්ථක වුවහොත් ඒ හරහා ශ්‍රී ලංකාවට ඇමරිකානු ඩොලර් බිලියන 4කට ආසන්න මුදලක් ලැබීමට නියමිත යි.\nකෙසේ වෙතත් ශ්‍රී ලංකාවටගෝලීය මූල්‍ය ක්ෂේත්‍රයේ විශ්වසනීයත්වය සහතික කිරීමට හැකි වන පරිදි එය ලැබීමට නියමිත ව ඇත්තේ කොටස් පහක් යටතේයි.\nමේ අතර ශ්‍රී ලංකාවට ජාත්‍යන්තර මූල්‍ය අරමුදල වෙතින් මූල්‍ය ආධාර ලැබෙන්නේ නම්, මීට සමගාමීව එම අරමුදල විසින් ඉදිරිපත් කරනු ලබන නිර්දේශ ශ්‍රී ලංකාව තුළ ක්‍රියාත්මක කිරීමට ද සිදුවනු ඇති.\nඒ අනුව මෙම සංචාරයේදී ජාත්‍යන්තර මූල්‍ය අරමුදල විසින් ඉදිරිපත් කෙරෙන නිර්දේශ සහ ඒවා ක්‍රියාත්මක කරන ආකාරය පිළිබඳව ද දැඩි අවධානයක් යොමු කිරීමට නියමිත බව වාර්තා වනවා.\nශ්‍රී ලංකාව ජාත්‍යන්තර මූල්‍ය අරමුදල වෙතින් ඩොලර් බිලියන 4 ක හදිසි මූල්‍ය සහයෝගයක් අපේක්ෂා කරන බව මුදල් අමාත්‍ය අලි ශබ්‍රි මීට පෙර ප්‍රකාශ කර තිබුණා.\nමේ අතර ජාත්‍යන්තර මූල්‍ය අරමුදල සමග සිදුකෙරෙන ණය ප්‍රතිව්‍යුහගත කිරීමේ වැඩසටහන අවසන් වන තෙක් බැඳුම්කර සහ රජයෙන් රජයට ණය ගැනීම් ඇතුළු විදේශ ණය ආපසු ගෙවීම අත්හිටුවන බව මුදල් අමාත්‍යාංශය විසින් පසුගිය අඟහරුවාදා (12) නිවේදනය කළා.\nනිදහසින් පසු ශ්‍රී ලංකාව විසින් ණය පැහැර හැරි ප්‍රථම අවස්ථාව මෙය වන අතර, මේ වන විට රටේ ජනතාව බරපතළ විදුලි කප්පාදුවලට සහ ආහාර, ඉන්ධන සහ ඖෂධ වැනි අත්‍යවශ්‍ය ද්‍රව්‍යවල උග්‍ර හිඟයකට මුහුණ දී සිටිනවා.\nමේ වසරේ ශ්‍රී ලංකාවට තවත් ඩොලර් බිලියන 7ක ණය වාරික ගෙවීමට ඉතිරි වී තිබෙනවා.",
       "URL": "https://www.hirunews.lk/302180/අයි-එම්-එෆ්-සාකච්ඡා-ගැන-ශ්‍රී-ලංකාවේ-බලාපොරොත්තුව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1225"
}