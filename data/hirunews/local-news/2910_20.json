{
       "Source": "hirunews",
       "Timestamp": "Sunday, 09 February 2020 - 12:51",
       "Headline": "විදුලි කප්පාදුව ගැන කමිටු වාර්තාව දින 4 කින් - මණ්ඩලය ණය ගෙවීමට බිලියන 5ක් ණය වෙයි",
       "News Content": "ඛනිජ තෙල් සංස්ථාවට ගෙවිය යුතු රුපියල් බිලියන 88 ක ණය මුදල පියවීම සඳහා විදුලි බල මණ්ඩලය රාජ්‍ය බැංකුවකින් රුපියල් බිලියන 5 ක ණය මුදලක් ගැනීමට මේ වන විටත් කටයුතු කරමින් සිටිනවා.\nකෙසේ නමුත් ඒ සඳහා තවමත් අනුමැතිය හිමිවී නොමැති බවයි වාර්තා වන්නේ.\nපසුගිය දිනවල දිවයිනේ ප්‍රදේශ කිහිපයකට පැය දෙකක විදුලි කප්පාදුවක් සිදුකිරීමට හේතුවූයේද මෙම ණය අර්බුදයයි.\nපසුගිය 03 වනදා පෙරවරුවේ දිවයිනේ ඇතැම් පළාත්වලට හදිසියේ විදුලිය කප්පාදු කිරීමට සිදුවූ අතර, විදුලි ඉංජිනේරු සංගමයේ සභාපති අනුරුද්ධ තිලකරත්න සඳහන් කළේ ඛනිජ තෙල් නීතිගත සංස්ථාව හදිසියේ ඉන්ධන සැපයීම අත්හිටුවීම හේතුවෙන් මෙලෙස විදුලිය විසන්ධි කිරීමට සිදුවු බවයි.\nවිදුලිය නිෂ්පාදනය කිරීම සඳහා ලබාදෙන ඉන්ධනවලට විදුලිබල මණ්ඩලය මුදල් නොගෙවීම මෙලෙස ඉන්ධන සැපයීම අත්හිටුවීමට හේතුව බවත් ඔහු එහිදි ප්‍රකාශ කර සිටියා.\nමේ අතර, කිසිදු පූර්ව දැනුම්දීමකින් තොරව සිදුකළ හදිසි විදුලි කප්පාදුව පිළිබඳව විමර්ශනය සඳහා පත් කල විශේෂ කමිටුවේ වාර්තාව තවත් දින හතරකින් ලබා දීමට කටයුතු කරන බවයි එම කමිටුවේ සමාජික විදුලි අමාත්‍යාංශයේ මාධ්‍ය ප්‍රකාශක සුලක්ෂණ ජයවර්ධන සදහන් කලේ.\nවිදුලි කප්පාදුව සිදුකිරීමට හේතුවූ කරුණු, තාක්ෂණික තත්ත්වයන්ට අනුකූලව සිදුවූවක් ද, ඉන්ධන සැපයීම සීමාවීමෙන් සිදුවූවක් ද යන්න පිළිබදව සහා කඩාකප්පල් ක්‍රියාවක් සිදුකලේ ද යන්න මෙහිදි මුලික වශයෙන් සොයා බලන බවයි.",
       "URL": "https://www.hirunews.lk/234028/විදුලි-කප්පාදුව-ගැන-කමිටු-වාර්තාව-දින-4-කින්-මණ්ඩලය-ණය-ගෙවීමට-බිලියන-5ක්-ණය-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=2910"
}