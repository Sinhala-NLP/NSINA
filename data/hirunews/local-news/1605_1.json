{
       "Source": "hirunews",
       "Timestamp": "Tuesday, 26 October 2021 - 12:12",
       "Headline": "පළමු පොපි මල ජනපතිට පළඳවයි",
       "News Content": "ශ්‍රී ලංකා සේවා මුක්ත භට සංගමය විසින් වාර්ෂිකව සංවිධානය කරන සන්නද්ධ හමුදා අනුස්මරණ පොපි මල් දින සැමරුමේ පළමු පොපි මල ජනාධිපති ගෝඨාභය රාජපක්ෂට පළඳවනු ලැබුවා.\nඑහි සභාපති මේජර් ජෙනරාල් උපුල් පෙරේරා විසින් අද (26) පෙරවරුවේ ජනාධිපති ලේකම් කාර්යාලයේදීයි, ජනාධිපතිවරයාට පොපි මල පළඳවනු ලැබුවේ.\nපොපි මල් අලෙවියෙන් ලැබෙන ආදායම විශ්‍රාමික හා රණක්ෂිතයට පත් රණවිරුවන්ගේ සුබසාධනයට වෙන් කෙරෙනු ඇති.\nමෙරට පොපි සැමරුම වර්ෂ 1944 දී ආරම්භ කොට ඇති අතර, මෙවර පොපි මල් සැමරුම සිදු කරන්නේ 77වන වරටයි.\nපළමුවන හා දෙවන ලෝක යුද්ධයේදී මෙන්ම පසුගිය තිස් වසරක් පුරා ශ්‍රී ලංකාවේ පැවති අභ්‍යන්තර යුද ගැටුම්වලදී ජීවිතය පූජා කළ වීරෝධාර රණවිරුවන් අනුස්මරණය කරමින්, 2021 පොපි සැමරුම නොවැම්බර් මස 14 වන දින පෙරවරුවේ විහාරමහාදේවී උද්‍යානයේ ලෝක යුද විරු අනුස්මරණ ස්මාරකය අභියස දී පැවැත්වීමට ද නියමිතයි.\nසෑම වසරකම නොවැම්බර් මස 11 වෙනිදා ලෝකයේ බොහෝ රටවල් පොපි සැමරුම සිදු කරන අතර, මෙරට ද නොවැම්බර් මස 11 වැනි දිනට ආසන්න ඉරු දිනක දී මෙම සැමරුම පවත්වනවා.\nමෙම අවස්ථාවට ශ්‍රී ලංකා සේවා මුක්ත භට සංගමයේ නිලධාරීන් පිරිසක් ද එක්ව සිටියා.",
       "URL": "https://www.hirunews.lk/286088/පළමු-පොපි-මල-ජනපතිට-පළඳවයි",
       "Category": "Local News",
       "Parent URL": "https://www.hirunews.lk/local-news.php?pageID=1605"
}