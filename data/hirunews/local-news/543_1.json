{
       "Source": "hirunews",
       "Timestamp": "Saturday, 11 February 2023 - 19:44",
       "Headline": "ගිනිඅවි උණ්ඩ 50ක් රැගෙන ගුවන් තොටට ආ අමුත්තා (වීඩියෝ)",
       "News Content": "උණ්ඩ 50 ක් රැගෙන විදේශ ගත වීමට උත්සාහ කළ බේරුවල පදිංචි ව්‍යාපාරිකයෙකු සම්බන්ධයෙන් මේ දක්වා ගුවන්තොටුපල ආරක්ෂක අංශ නිලධාරින්, පොලීසිය දැනුවත් කර නොමැති බව අභ්‍යන්තර ආරංචි මාර්ග ප්‍රකාශ කළා.\nමෙම සිද්ධිය වාර්තා වී දැනට දින 13 ක් පමණ ගත වී තිබෙනවා.\nජනවාරි 29 වනදා කටුනායක ගුවන්තොටුපලේදී සිංගප්පූරුව බලා යාමට පැමිණි අදාළ ව්‍යාපාරිකයා සතුව තිබී මිලිමීටර් 9 ගිනි අවි උණ්ඩ 50 ක් සොයා ගෙන තිබුණ ද එම අවස්ථාවේදී අදාළ ව්‍යාපාරිකයා තමන් සතුව තිබූ බලපත්‍රයක් ඉදිරිපත් කිරීමෙන් පසුව මුදා හැර ඇති බවටයි තොරතුරු වාර්තා වුණේ.\nඒ අනුව, උණ්ඩ තොගය ව්‍යාපාරිකයා සමග පැමිණි රියදුරුට ලබාදී ව්‍යාපාරිකයාට සිංගප්පූරුව බලා යාමට ඉඩ සලසා දී ඇති බව සඳහන්.\nමේ සම්බන්ධයෙන් කටුනායක ගුවන්තොටුපල පොලීසිය දැනුවත් කර ඇත්ද යන්න සම්බන්ධයෙන් අප පොලිස් මාධ්‍ය ප්‍රකාශක නිහාල් තල්දූවගෙන් ද විමසීමක් කළා.\nඔහු කියා සිටියේ එවැනි දැනුවත් කිරීමක් සිදු කර ඇති බවට තොරතුරු වාර්තා නොවන බවයි.\nඑමෙන්ම, ගිනි අවි සඳහා ඉදිරිපත් කරන බලපත්‍රයට අනුව ළග තබා ගත හැකි වන්නේ උණ්ඩ 10 ක් පමණක් බව ද ආරක්ෂක අමාත්‍යාංශය සඳහන් කළා.\nමේ අතර, සිවිල් ගුවන් සේවා අධිකාරියේ අධ්‍යක්ෂ ජනරාල් හා ප්‍රධාන විධායක නිලධාරි පී.ඒ.ජයකාන්ත අද නිවේදනයක් නිකුත් කරමින් සඳහන් කළේ අදාල සිද්ධිය සම්බන්ධයෙන් විමර්ශනයක් කර කඩිනම් වාර්තාවක් ලබාදෙන ලෙස ගුවන්තොටුපල හා ගුවන්සේවා පෞද්ගලික සමාගමට දැනුම්දීමක් කර ඇති බවයි.\nසිවිල් ගුවන්සේවා අධිකාරියේ කිසිදු නිලධාරියෙකු කටුනායක ජාත්‍යන්තර ගුවන්තොටුපල තුල ආරක්ෂක රාජකාරිවල නිරත නොවන බවට ද අදාළ නිවේදනය මගින් අවධාරණය කර තිබෙනවා.",
       "URL": "https://www.hirunews.lk/327184/ගිනිඅවි-උණ්ඩ-50ක්-රැගෙන-ගුවන්-තොටට-ආ-අමුත්තා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=543"
}