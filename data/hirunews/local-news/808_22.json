{
       "Source": "hirunews",
       "Timestamp": "Wednesday, 12 October 2022 - 14:46",
       "Headline": "අභිරහස් ලෙස මිය ගිය බිළිඳියකගේ මළ සිරුරක් මිණිපේ ඇළෙන් (වීඩියෝ)",
       "News Content": "අභිරහස් ලෙස මිය ගිය වයස අවුරුද්ද යි මාස තුනක බිළිඳියකගේ මළ සිරුරක් මිණිපේ ඇළේ තිබිය දී සොයාගෙන තිබෙනවා.\nමෙලෙස මියගොස් ඇත්තේ, හසලක උල්පත්ගම ගම්මානයේ බිළිඳියක්.\nහසලක - උල්පත්ගම ගුරු ගම්මානයේ පදිංචි කේ.ජී. තුෂාර සුජීවන්ත සහ ආර්. ජී.කල්‍යාණිවතී යන යුවළගේ බාල දියණිය වන ඔනදි හිරන්‍යා මේ අවාසනාවන්ත\nසිදුවීමට මුහුණ පා තිබෙනවා.\nබිළිඳියගේ මව ආහාර සඳහා මැල්ලුම් සොයා ගැනීමට අසල්වැසි කාන්තාවක් සමඟ නිවසින් පිට ව ගොස් තිබුණේ, බිළිඳිය අසල්වැසි නිවසක රඳවමින්.\nඒ ඇයගේ වැඩිමහල් සොහොයුරා සහ අසල්වැසි නිවසේ දරුවන් දෙදෙනා ද සමඟ යි.\nදරුවන් පිරිස ගෙමිදුලේ කෙළිදොලින් සිට ඇතත් ටික වේලාවකින් වැඩිමහල් පුතු සිය පියාට දන්වා ඇත්තේ, බාල නැගණිය ගෙමිදුලේ පෙනෙන්නට නොමැති බව යි.\nඒ අනුව බිළිඳියගේ පියාත් අසල්වැසියනුත් එක් ව දියණිය සොයා ප්‍රදේශය තුළ සෝදිසි කරන අතරතුර මිණිපේ ඇළෙහි නාන තොටුපොළක යමක් පා වෙමින් ඇති\nආකාරය පියා දැක තිබෙනවා.\nඒ අතුරුදන් වූ බිළිඳිය බව හඳුනාගැනීමෙන් අනතුරු ව ඇය ව කඩිනමින් හසලක රෝහලට ඇතුළත් කෙරුණත් දරුවාගේ ජිවිතය බේරා ගැනීමට හැකි වූයේ නැහැ.\nබිළිඳියගේ මරණය සම්බන්ධයෙන් ස්ථානීය පරීක්ෂණය සිදු කිරීම සඳහා මහියංගනය වැඩ බලන මහේස්ත්‍රාත් එස්. ගෝවින්ද පැමිණි අතර, මිය ගිය බිළිඳියගේ මාමා කෙනෙකු එහි දී පවසා ඇත්තේ, මෙම මරණය සැක සහිත බව යි.\nඒ අනුව, බිළිඳියගේ මරණය සැක සහිත මරණයක් බවට තීරණය කළ මහේස්ත්‍රාත්වරයා නියෝග කළේ, වැඩිදුර පරීක්ෂණ සඳහා දේහය මහියංගණය විශේෂඥ අධිකරණ වෛද්‍ය නිලධාරීවරයා වෙත යොමු කරන ලෙස යි.",
       "URL": "https://www.hirunews.lk/317664/අභිරහස්-ලෙස-මිය-ගිය-බිළිඳියකගේ-මළ-සිරුරක්-මිණිපේ-ඇළෙන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=808"
}