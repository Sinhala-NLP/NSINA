{
       "Source": "hirunews",
       "Timestamp": "Wednesday, 04 January 2023 - 18:41",
       "Headline": "රිෂාබ් පාන්ට් වැඩිදුර ප්‍රතිකාර සඳහා ගුවනින් මුම්බායි වෙත",
       "News Content": "රිය අනතුරකින් තුවාල ලබා රෝහල් ගත කර ඇති ඉන්දීය කඩුලු රකින ක්‍රීඩක රිෂාබ් පාන්ට් අද (04) දිනයේ ගුවනින් මුම්බායි වෙත රැගෙන ගොස් තිබෙනවා.\nඒ ඔහුට වැඩිදුර ප්‍රතිකාර සිදුකිරීම සඳහායි.\nඉන්දීය කඩුලු රකින්නාගේ නවතම සෞඛ්‍ය තත්ත්වය පිළිබඳව තොරතුරු වාර්තා කරන විදෙස් මාධ්‍ය වාර්තාවල වැඩිදුරටත් සඳහන් වන්නේ මුම්බායි වෙත රැගෙන ගිය රිෂාබ් පාන්ට් ගේ පාදයේ දණහිස ආශ්‍රිතව සිදුකිරීමට නියමිත සැත්කම පිළිබඳව ඉදිරි ක්‍රියාමාර්ග ගැනීමට නියමිත බව ද එම වාර්තා සඳහන් කර තිබෙනවා.\nඉන්දීය ක්‍රිකට් ආයතනය විසින් රිෂාබ් පාන්ට් ගේ ප්‍රතිකාර සඳහා විශේෂඥ වෛද්‍ය කණ්ඩායමක් පත්කර ඇති අතර ඔවුන්ගේ තොරතුරු උපුටා දක්වමින් ඉන්දීය මාධ්‍ය සදහන් කරන්නේ අනතුර හේතුවෙන් මෙම කඩුලු රකින ක්‍රීඩකයාට අවම තරමින් මාස 6කට වැඩි කලක් ක්‍රීඩා පිටියෙන් ඈත්ව සිටීමට සිදුවනු ඇති බවයි.\nපසුගිය 30 වැනිදා ඉන්දියාවේ උත්තර්ඛාන්ද් ප්‍රදේශයේ දී සිදු වූ රිය අනතුරක් හේතුවෙන් රිෂාබ් පාන්ට් බරපතල ලෙස තුවාල ලැබූ අතර මේ අනතුර හේතුවෙන් ඔහු ගමන් ගත් මෝටර් රථය ද ගිනි ගැනීමකට ලක් වුණා.\nඅනතුර සම්බන්ධයෙන් මෙතෙක් සිදුකළ විමර්ශන අනුව හෙළිදරව් වී ඇත්තේ රිෂාබ් ට නින්ද යෑම හේතුවෙන් මෙම අනතුර සිදුව ඇති බවයි.",
       "URL": "https://www.hirunews.lk/324285/රිෂාබ්-පාන්ට්-වැඩිදුර-ප්‍රතිකාර-සඳහා-ගුවනින්-මුම්බායි-වෙත",
       "Category": "Local News",
       "Parent URL": "https://www.hirunews.lk/local-news.php?pageID=623"
}