{
       "Source": "hirunews",
       "Timestamp": "Tuesday, 24 January 2017 - 15:01",
       "Headline": "කොස් කොළ, ක්‍රෝටන් කොළ නිසා දකුණු පළාත් සභාව උණුසුම් වෙයි",
       "News Content": "මන්ත්‍රිවරුන් පිරිසක් දකුණු පළාත් සභාව තුළට අද කොස් කොළ, ක්‍රෝටන් කොළ සහ තණකොළ ගෙන ඒම නිසා එහි උණුසුම් තත්ත්වයක් මතුවුණා.\nඑක්සත් ජනතා නිදහස් සන්ධාන මන්ත්‍රී සාලිය මෙන්ඩිස් පළමුව කොස් කොළ මල් මාලාවක් පැළඳ සභාවට පැමිණි අතර එහිදී ඇතැම් මන්ත්‍රීවරුන් ඔහුට උසුලූ විසුළු කළ බවයි අප වාර්තාකරු ප්‍රකාශ කළේ.\nපසුව සන්ධාන මන්ත්‍රීවරුන් කිහිපදෙනෙකු කොස් කොළ සහ ක්‍රෝටන් කොළ පෙන්වමින් විරෝධය පළ කර ඇති අතර, ආණ්ඩුව නියඟයට මුහුණදීමට නිසි අයුරින් සූදානම් නොවූ බවට ඔවුන් චෝදනා කළා.\nඑහිදී එක්සත් ජාතික පක්ෂයේ මන්ත්‍රීවරයෙකු තණකොළ මිටියක් පෙන්වමින් ඒවා කොස් කොළ පෙන්වූ මන්ත්‍රිවරුන්ට ආහාරයට වඩා සුදුසු බව ප්‍රකාශ කිරීමත් සමඟ එහි උණුසුම් සංවාදයක් මතුවූ බවයි අප වාර්තාකරු වැඩිදුරටත් කියා සිටියේ.",
       "URL": "https://www.hirunews.lk/152788/කොස්-කොළ-ක්‍රෝටන්-නිසා-දකුණු-පළාත්-සභාව-උණුසුම්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4695"
}