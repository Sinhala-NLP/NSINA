{
       "Source": "hirunews",
       "Timestamp": "Monday, 24 August 2020 - 7:40",
       "Headline": "මධුෂ්ගේ ප්‍රධාන ගෝලයෙකු අත්අඩංගුවට - වැල්ලේ සාරංගටත් රැදවුම් නියෝග",
       "News Content": "දැනට රක්ෂිත බන්ධනාගාර ගත කර සිටින සංවිධානාත්මක අපරාධ කල්ලි නායකයෙකු වන මාකඳුරේ මධුෂ්ගේ මත්කුඩු ජාවාරමේ ප්‍රධාන ගෝලයෙකු හෙරොයින් සමඟින් අත්අඩංගුවට ගෙන තිබෙනවා.\nසැකකරු අලුත්ගම ප්‍රදේශයේ පදිංචි 34 හැවිරිදි පාදාගොඩ බුසියා නැමති අයෙක්. ඔහු සතුව තිබී හෙරොයින් ග්‍රෑම් 18යි මිලිග්‍රෑම් 360ක් සොයාගෙන තිබෙනවා. කළුතර කොට්ඨාශ විෂ මත්ද්‍රව්‍ය ඒකකයට ලද තොරතුරකට අනුවයි ඊයේ මොහු අත්අඩංගුවට ගනු ලැබුවේ.\nමේ අතර, අත්අඩංගුවට ගත් පාතාල කල්ලි වෙඩික්කරුවෙකු ලෙස සැළකෙන වැල්ලේ සාරංග ඇතුළු සිව් දෙනාට පැය 72ක් රඳවාගෙන ප්‍රශ්න කිරීම සඳහා රැඳවුම් නියෝග ලබාගෙන තිබෙනවා.\nවැල්ලේ සාරංග නැමැත්තා සහ තවත් තුන්දෙනෙකු කොළඹ අපරාධ කොට්ඨාසය විසින් කටුනායක ජාත්‍යන්තර ගුවන් තොටුපලේදී ඊයේ අත්අඩංගුවට ගෙන තිබුණා.\nඩුබායි බලා පිටත්ව යාම සඳහා කටුනායක ගුවන් තොටුපලට පැමිණ සිටි මොවුන් ළඟ තිබී මත්ද්‍රව්‍ය ජාවාරම්වලින් උපයන ලද බවට සැක කෙරෙන ඇමරිකානු ඩොලර් 7900ක් සහ රුපියල් 14 ලක්ෂ 97,000ක මුදලක් ද සොයාගෙන තිබෙනවා.",
       "URL": "https://www.hirunews.lk/248492/මධුෂ්ගේ-ප්‍රධාන-ගෝලයෙකු-අත්අඩංගුවට-වැල්ලේ-සාරංගටත්-රැදවුම්-නියෝග",
       "Category": "Local News",
       "Parent URL": "https://www.hirunews.lk/local-news.php?pageID=2502"
}