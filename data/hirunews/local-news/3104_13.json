{
       "Source": "hirunews",
       "Timestamp": "Thursday, 10 October 2019 - 19:22",
       "Headline": "මහ මැතිවරණයේදී නිදහස් පක්ෂය සහ පොදුජන පෙරමුණ පුටුව ලකුණින්",
       "News Content": "ජනාධිපතිවරණය වෙනුවෙන් වන අවබෝධතා ගිවිසුමට ශ්‍රී ලංකා නිදහස් පක්ෂය සහ ශ්‍රී ලංකා පොදුජන පෙරමුණ අද කොළඹ පදනම් ආයතනයේදී අත්සන් තැබුවා.\nඅනතුරුව, අදහස් දැක්වූ නිදහස් පක්ෂ මහලේකම් පාර්ලිමේන්තු මන්ත්‍රී දයාසිරි ජයසේකර සඳහන් කළේ මහ මැතිවරණයේදී පුටුව ලකුණින් තරග කිරීමට ද දෙපාර්ශවය එකඟත්වයකට පැමිණි බවයි.\nකරුණු 20 කින් සමන්විත අවබෝධතා ගිවිසුම සඳහා ශ්‍රී ලංකා නිදහස් පක්ෂ පාර්ශවය වෙනුවෙන් එහි මහලේකම් පාර්ලිමේන්තු මන්ත්‍රී දයාසිරි ජයසේකර අත්සන් තැබූ අතර ශ්‍රී ලංකා පොදුජන පෙරමුණ වෙනුවෙන් එහි මහලේකම් නීතිඥ සාගර කාරියවසම් අත්සන් තබනු ලැබුවා.\nඑළඹෙන මහ මැතිවරණයකදී දෙපාර්ශවය පොදු ලකුණකින් තරග කිරීම, දෙපාර්ශවය එක්ව ගොඩනගන ආණ්ඩුවේ කැබිනට් මණ්ඩලය සීමා කිරීම ඇතුළු කරුණු රැසක් මෙම අවබෝධතා ගිවිසුමට ඇතුළත්.\nඑම අවස්ථාවට පක්ෂ දෙක නියෝජනය කරන මන්ත්‍රීවරුන් සහ ජනාධිපති අපේක්ෂක ගෝඨාභය රාජපක්ෂට සහය දක්වන අනෙකුත් පක්ෂවල නායකයන් ද එක්වුණා.",
       "URL": "https://www.hirunews.lk/225983/මහ-මැතිවරණයේදී-නිදහස්-පක්ෂය-සහ-පොදුජන-පෙරමුණ-පුටුව-ලකුණින්",
       "Category": "Local News",
       "Parent URL": "https://www.hirunews.lk/local-news.php?pageID=3104"
}