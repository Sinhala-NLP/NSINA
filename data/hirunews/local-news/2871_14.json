{
       "Source": "hirunews",
       "Timestamp": "Tuesday, 03 March 2020 - 19:18",
       "Headline": "ඉතාලියේදී කොරෝනා වැළඳුණු ශ්‍රී ලාංකික කතගේ අලුත්ම තත්ත්වය",
       "News Content": "කොවිඞ් - 19 හෙවත් කොරෝනා වෛරසය ආසාදනය වූ ඉතාලියේ වෙසෙන ශ්‍රී ලාංකික කාන්තාවගේ තත්ත්වය බරපතල නොවන බව මිලානෝ නුවර ශ්‍රී ලංකා කොන්සල් ජනරාල් කාර්යාලය පවසනවා.\nඑහි වැඩබලන කොන්සල් ජනරාල් ප්‍රභාෂිණී පොන්නම්පෙරුම කියා සිටියේ අදාළ කාන්තාව තවදුරටත් රෝහල් ගතව ප්‍රතිකාර ලබමින් සිටින බවයි.\nඉතාලිය තුළ ශ්‍රී ලාංකිකයින් ලක්ෂයකට වැඩි පිරිසක් ජීවත්වන අතර, කොරෝනා වැළඳුණු අදාළ 46 හැවිරිදි ශ්‍රී ලාංකික කාන්තාව මේ වනවිට ගේ‍්‍රෂියා ප්‍රදේශයේ රෝහලක ප්‍රතිකාර ලබමින් සිටින බව සඳහන්.\nඇය හොරණ - පොකුණුවිට ප්‍රදේශයේ පදිංචිකාරිනියක් වන අතර, වසර 10 ක් පුරා සැමියා සමඟ ඉතාලියේ වාසය කරනවා.\nඑසේම වෛරසය ආසාදනය වී ඇති බවට අනාවරණ වූ පසු ඇය හිතවතෙකු සමඟ කළ වීඩියෝ සංවාදයක් සමාජ මාධ්‍ය තුළ සංසරණය වුණා.\nනව කොරෝනා වෛරසය යුරෝපය තුළ ව්‍යාප්තවීමේ මධ්‍යස්ථානය බවට පත්ව ඇත්තේ ඉතාලියයි.\nඑරටින් ආසාදිතයින් 2036 ක් වාර්තාවන අතර, පුද්ගල මරණ 52 ක් ද මේ වනවිට වාර්තාවී තිබෙනවා.\nමේ අතර කොරෝනා වෛරසය සීග්‍රයෙන් පැතිරෙන දකුණු කොරියාව, ඉතාලිය සහ ඉරානයේ සිට ගුවන් මෙන්ම නෞකා මගින් මෙරටට පැමිණෙන සියලූම මගීන් දින 15 ක කාලයක් නිරෝධායනයට ලක් කිරීමට සෞඛ්‍ය අමාත්‍යාංශය පියවර ගෙන තිබෙනවා.\nඑමෙන්ම ප්‍රභූ පර්යන්තය ආවේක්ෂණයටද පියවර ගෙන ඇති බවයි සෞඛ්‍ය අමාත්‍යාංශය සඳහන් කළේ.\nමේ අතර අළු බදාදා දේව මෙහෙයේදී අසනීප තත්ත්වයක් පෙන්නුම් කළ පාප්වහන්සේ ද කොරෝනා වෛරස් පරීක්ෂාවකට ලක් කර තිබෙනවා.\nඑහිදී අනාවරණ වී ඇත්තේ උන්වහන්සේට වෛරසය ආසාදනය වී නොමැති බවයි.\nඑමෙන්ම චීනය හැරුණු කොට වැඩිම කොරෝනා වෛරස් ආසාදිතයන් සංඛ්‍යාවක් එනම්, 4812 ක් වාර්තා වී ඇති දකුණු කොරියාවේ ශ්‍රී ලාංකිකයන් කිසිවෙකුටත් මෙතෙක් එම වෛරසය ආසාදනය වී නොමැති බව සෝල් නුවර ශ්‍රී ලංකා තානාපති ආචාර්ය සජ් යූ මෙන්ඩිස් පවසනවා.\nහිරු ප්‍රවෘත්ති අංශය කළ විමසීමකදී ඔහු සදහන් කළේ එරට ඉහළ මට්ටමේ සෞඛ්‍ය සේවාව පිළිබදව විශ්වාසයක් තැබිය හැකි බැවින් ශ්‍රී ලාංකිකයන් අනියත බියක් ඇති කර නොගත යුතු බවයි.",
       "URL": "https://www.hirunews.lk/235713/ඉතාලියේදී-කොරෝනා-වැළඳුණු-ශ්‍රී-ලාංකික-කතගේ-අලුත්ම-තත්ත්වය",
       "Category": "Local News",
       "Parent URL": "https://www.hirunews.lk/local-news.php?pageID=2871"
}