{
       "Source": "hirunews",
       "Timestamp": "Monday, 19 April 2021 - 19:20",
       "Headline": "කැරොලයින් සහ චූලාට ඇප",
       "News Content": "ලෝක විවාහක රූ රැජිණ කැරොලයින් ජූරි  සහ නිරූපණ ශිල්පිණී චූලා පද්මේන්ද්‍ර රුපියල් ලක්ෂය බැගින් වූ ශරීර ඇප මත මුදාහැරීමට කොළඹ ප්‍රධාන මහේස්ත්‍රාත් අධිකරණය අද නියෝග කළා.\nඒ, ශ්‍රී ලංකා විවාහක රූ රැජිණ තේරීමේ තරඟයේ දී ඇති වූ ආන්දෝලනාත්මක සිද්ධිය සම්බන්ධයෙන් ගොනු කෙරුණු නඩුව කොළඹ ප්‍රධාන මහේස්ත්‍රාත් බුද්ධික ශ්‍රී රාගල ඉදිරියේ කැඳවූ අවස්ථාවේදියි.\nවිවාහක රූ රැජිණ ලෙස කිරුළ පැළදි පුෂ්පිකා ද සිල්වාට සුළු තුවාල සිදුකිරීම, බිය ගැන්වීම, බලපෑම් කිරීම ඇතුළු චෝදනා ඔවුන්ට එරෙහිව ගොනු කර තිබුණා.\nකෙසේ වෙතත්, ඊට අදාල අධිකරණයෙන් පවරා ඇති නඩුව සමථයකට පත් කර ගැනීමට පැමිණිලිකාර පුෂ්පිකා ද සිල්වා එකග වී ඇති බව ඇයගේ නීතිඥයින් අද අධිකරණයට දන්වා සිටියා.\nඑම අවස්ථාවේදී කුරුඳුවත්ත පොලීසිය අධිකරණය හමුවේ කරුණු ගොනු කරමින් ප්‍රකාශ කළේ අදාළ රූ රැජිණ තේරීමේ තරඟය පැවැත්වූ නෙළුම් පොකුණ රගහලට රුපියල් ලක්ෂ 4ක පමණ අලාභයක් සිදුව ඇති බවයි.\nඒ අනුව එම අලාභය නිශ්චිතව ගණනය කොට නීතිපතිවරයා වෙත යවා උපදෙස් ලබාගෙන අධිකරණයට කරුණු වාර්තා කරන ලෙස එහිදී ප්‍රධාන මහේස්ත්‍රාත්වරයා පොලීසියට නියෝග කර තිබෙනවා.\nඑම අවස්ථාවේදී කැරොලයින් ජූරි වෙනුවෙන් පෙනී සිටි නීතිඥවරයා ප්‍රකාශ කළේ සිය සේවාදායිකාව අතින් කිසිදු අලාභයක් සිදුව නොමැති බවයි.\nකෙසේ වෙතත් ඊට අදාළ නඩුව වැඩිදුර විභාගය ජුනි මස 28 වන දා දක්වා කල් තැබීමටයි කොළඹ ප්‍රධාන මහේස්ත්‍රාත් බුද්ධික ශ්‍රී රාගල නියෝග කළේ.",
       "URL": "https://www.hirunews.lk/268913/කැරොලයින්-සහ-චූලාට-ඇප",
       "Category": "Local News",
       "Parent URL": "https://www.hirunews.lk/local-news.php?pageID=2009"
}