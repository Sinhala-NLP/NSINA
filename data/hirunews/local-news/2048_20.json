{
       "Source": "hirunews",
       "Timestamp": "Thursday, 01 April 2021 - 10:07",
       "Headline": "රුපියල් කෝටියක හෙරොයින් මරදානෙන් සොයාගැනේ (ඡායාරූප)",
       "News Content": "මරදාන - ලොක්ගේට් ප්‍රදේශයේ පාළු නිවසක තිබී රුපියල් කෝටියකට අධික වටිනාකමකින් යුත් හෙරොයින් තොගයක් සොයාගෙන තිබෙනවා.\nකොළඹ මධ්‍යම කොට්ඨාස අපරාධ විමර්ශණ කාර්යාංශයේ නිලධාරීන්ට ලද තොරතුරකට අනුව අද අලුයම මෙම මත්කුඩු තොගය සොයාගෙන ඇති අතර, ඒවායේ බර  කිලෝ 1 යි ග්‍රෑම් 78 ක් බවයි එහි උසස් නිලධාරියෙකු සඳහන් කළේ.\nපැකට් 6 ක මෙම මත්කුඩු අසුරා තිබී ඇති අතර, බස් රථ උපයෝගී කරගනිමින් කොළඹින් බැහැර ප්‍රදේශවලට මේවා ප්‍රවාහනය කිරීම සඳහා අසුරා තබන්නට ඇති බවට පොලීසිය සැක කරනවා.\nකෙසේ වෙතත් අදාළ මත්කුඩු තොගය මෙම නිවස වෙත රැගෙන ආ පුද්ගලයා කවුරුන්ද යන්න නිශ්චිතව හඳුනාගෙන නැහැ.\nමේ අතර පසුගියදා ඉන්දීය වෙරළාරක්ෂක බලකාය විසින් මත්කුඩු කිලෝග්‍රෑම් 300 ක් සමඟ අත්අඩංගුවට ගත් ධීවර යාත්‍රාවේ සිටි පුද්ගලයින් 6 දෙනා සම්බන්ධයෙන් එරට ආරක්ෂක අංශ සමඟ එක්ව විමර්ශන සිදු කරන බව පොලීසිය සඳහන් කළා.\nඑසේම තවත් යාත්‍රා තුනක සිටි පුද්ගලයින්  19 දෙනෙකු සම්බන්ධයෙන්ද එලෙස විමර්ශන සිදුකරන බවයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ කියා සිටියේ.",
       "URL": "https://www.hirunews.lk/267184/රුපියල්-කෝටියක-හෙරොයින්-මරදානෙන්-සොයාගැනේ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=2048"
}