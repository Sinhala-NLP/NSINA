{
       "Source": "hirunews",
       "Timestamp": "Tuesday, 26 September 2017 - 13:09",
       "Headline": "දසුන්ගේ සිය දිවි නසා ගැනීම පිළිබද පැති කිහිපයක් ඔස්සේ පරීක්ෂණ",
       "News Content": "නව පරපුරේ රංගන ශිල්පියෙකු වන දසුන් නිශාන්-ගේ  සිය දිවි හානි කර ගැනීම සම්බන්ධයෙන් පොලීසිය අංශ කිහිපයක් ඔස්සේ පරීක්ෂණ ආරම්භ කර තිබෙනවා.\nඔහුගේ ජංගම දුරකථනයට ලැබුණු දුරකථන ඇමතුම් සහ අනෙකුත් තොරතුරු ඔස්සේ මෙම පරීක්ෂණ ක්‍රියාත්මක බවයි පිළියන්දල පොලීසියේ ප්‍රකාශකයෙකු හිරු ප්‍රවෘත්ති  අංශයට සදහන් කළේ.\nමීට අමතරව ඔහුගේ සිය දිවි නසා ගැනීම පිළිබදව මෙම සිද්ධියට පෙර ලියූ ලිපිය සහ පවුලේ ඥාතීන්ගෙන් මෙන්ම මිතුරන්ගෙන් ද ප්‍රකාශ මේ වන විට සටහන් කරගෙන තිබෙනවා.\nමේ අතර, මිය ගිය රංගන ශිල්පි දසුන් නිශාන්ගේ පශ්චාත් මරණ පරීක්ෂණය මේ වන විට කළුබෝවිල ශික්ෂණ රෝහලේ සිදුකෙරෙනවා.\nපන්නිපිටිය - පැලැන්වත්ත ප්‍රදේ්ශයේ නවාතැන්පළේ දී ගෙළ වැළලාගෙන සිය දිවි හානි කරගෙන සිටි රංගන ශිල්පී දසුන් නිශාන්ගේ සිරුර සොයා ගනු ලැබුවේ ඊයේ(25) දහවල් කාලයේදියි.\nඔහු සිය දිවි හානි කර ගන්නා ආකාරය තමන්ගේ ජංගම දුරකථනයෙන්ම වීඩියෝගත කර තිබීම ද විශේෂත්වයක්.\nසිය දිවි හානි කර ගැනීමට උත්සාහ දැරූ පළමු අවස්ථාවේදී එය ව්‍යර්ථ වී ඇති අතර ඉන් අනතුරුවයි ඔහු යළිත් වරක් ගෙළ වැළලාගෙන ඇත්තේ.\nඑම දර්ශන සම්පූර්ණයෙන්ම ඔහුගේ ජංගම දුරකථනයෙහි වීඩියෝ ගත වී තිබෙනවා.\nසිය දිවි හානි කර ගන්නා අවස්ථාවේදී ඔහු පදිංචිව සිටි නවාතැන්පළෙහි මිතුරන් කිසිවෙකුත් එහි සිට නැහැ.\nසිය දිවි හානි කර ගැනීමට කිසිදු බාහිර පාර්ශවයකගේ බලපෑමක් නොමැති බවට ඔහු විසින් මියයෑමට පෙර ලියන ලද ලිපියේ සඳහන්.\nනිට්ටඹුව - ගිංතොට ප්‍රදේශයේ පදිංචි 29 හැවිරිදි වියේ පසු වූ රංගන ශිල්පී දසුන් නිශාන් ටෙලිනාට්‍ය රැසකට සහ ගීත රූප රචනා සඳහා සිය දායකත්වය ලබාදී තිබෙනවා.\nඑමෙන්ම ඔහු පසුගිය දිනකදී විවාහ ගිවිස ගෙන ඇති බව ද සඳහන්.",
       "URL": "https://www.hirunews.lk/171885/දසුන්ගේ-සිය-දිවි-නසා-ගැනීම-පිළිබද-පැති-කිහිපයක්-ඔස්සේ-පරීක්ෂණ",
       "Category": "Local News",
       "Parent URL": "https://www.hirunews.lk/local-news.php?pageID=4302"
}