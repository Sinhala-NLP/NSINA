{
       "Source": "hirunews",
       "Timestamp": "Sunday, 17 January 2016 - 18:04",
       "Headline": "නව ව්‍යවස්ථා පසු ඡන්දයක් ඉල්ලයි",
       "News Content": "නව ව්‍යවස්ථාව සැකසීමෙන් පසු ඒ යටතේ අලූත් ආණ්ඩුවක් පත්කරගැනීම සඳහා ඡන්දයක් පැවැත්වීම සුදුසු බව හිටපු ජනාධිපති මහින්ද රාජපක්ෂ ප්‍රකාශ කරනවා.\nඔහු සඳහන් කරන්නේ නව ව්‍යවස්ථාවක් සැකසීම යනු රටේ මුළු අනාගතයම වෙනස් කරන ක්‍රියාවලියක් බවයි.\nඑම නිසා ඊට ජනතා සහභාගීත්වය උපරිම මට්ටමෙන් ලැබිය යුතු බව ඔහු කියා සිටියා.\nහිටපු ජනාධිපති මහින්ද රාජපක්ෂ මෙම අදහස් පළ කළේ නාරාහේන්පිට අභයාරාමයේ පැවති රැස්වීමකදියි.\nනව ව්‍යවස්ථාවේ මූලික පරමාර්ථය විධායක ජනාධිපති ක්‍රමය අහෝසි කිරීම සහ මැතිවරණ ක්‍රමය සංශෝධනය කිරීම බව සිහිපත් කරන හිටපු ජනාධිපතිවරයා ඒ සඳහා සියලූදෙනා සහය ලබාදිය යුතු බවයි ප්‍රකාශ කරන්නේ.\nවිධායක ජනාධිපති ධුරය ඇතිකළ එක්සත් ජාතික පක්ෂයම එය අහෝසි කිරීමට ව්‍යවස්ථා සංශෝධන ගෙන එද්දී ශ්‍රී ලංකා නිදහස් පක්ෂයට ඊට එරෙහි විය නොහැකි බව ඔහුගේ අදහසයි.\nඑසේම නව ව්‍යවස්ථාව සම්පාදනය කිරීම අදියර  දෙකකට සිදුකළ යුතු බවද ඔහු කරන තවත් යෝජනාවක්.\nජනමත විචාරණයක් අවශ්‍ය වන කාරණා පළමුව සිදුකර අනෙකුත් සංශෝධන පාර්ලිමේන්තුවේ තුනෙන් දෙකේ බලයෙන් වෙනස් කළ හැකි බවයි හිටපු ජනාධිපති මහින්ද රාජපක්ෂ ප්‍රකාශ කරන්නේ.\nඑසේම නව ව්‍යවස්ථාවේ බලතල බෙදීම 13 වන සංශෝධනයේ වගන්තිවලින් ඔබ්බට නොයා යුතු බවද හිටපු ජනාධිපතිවරයා සඳහන් කරනවා.",
       "URL": "https://www.hirunews.lk/124204/නව-ව්‍යවස්ථා-පසු-ඡන්දයක්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=5206"
}