{
       "Source": "hirunews",
       "Timestamp": "Friday, 09 July 2021 - 8:33",
       "Headline": "ඇප ලැබුණු ජෝෂප් ස්ටාලින් ඇතුළු 16 දෙනා නිරෝධායනයට",
       "News Content": "උද්ඝෝෂණ සහ මහජන ඒකරාශීවීම් සිදුනොකළ යුතු බවට දන්වා තිබියදී විරෝධතාවල නිරත වීම සම්බන්ධයෙන් අත්අඩංගුවට ගෙන ඇප මත මුදා හැරුණු 33 දෙනාගෙන් 16 දෙනෙකු නිරෝධායනය සඳහා යොමුකර තිබෙනවා.\nමොවුන් අතර  ලංකා ගුරු සංගමයේ ප්‍රධාන ලේකම් ජෝශෆ් ස්ටාලින් ද වන අතර, මොවුන් විශේෂිත නිරෝධායන මධ්‍යස්ථානයක් සඳහා යොමු කළ බවයි පොලීසිය සඳහන් කළේ.\nඅන්තර් විශ්වවිද්‍යාලයීය ශිෂ්‍ය බලමණ්ඩලය ඇතුළු සිවිල් සංවිධාන කිහිපයක නියෝජිතයින් ඊයේ පාර්ලිමේන්තු වටරවුම ඉදිරිපිට උද්ඝෝෂණයක නිරත වුයේ පාර්ලිමේන්තුවට ඉදිරිපත් කළ කොතලාවල ආරක්ෂක විශ්වවිද්‍යාලයීය පනත් කෙටුම්පතට එරෙහිවයි.\nඑහිදී පොලීසිය ඊට මැදිහත් වී ඔවුන් අත්අඩංගුවට ගැනීමට කටයුතු කළ අතර එහිදී දැඩි උණුසුම්කාරී තත්ත්වයක් ද ඇති වුණා.\nපසුව සිද්ධියට අදාළව ජෝශෆ් ස්ටාලින් ඇතුළු 33 දෙනෙකු අත්අඩංගුවට ගෙන අධිකරණයට ඉදිරිපත් කළ අතර, එහිදී ඇප මත මුදා හැරුණා.\nකෙසේ වෙතත්, එම අවස්ථාවේදී පොලීසිය අධිකරණයෙන් ඉල්ලා සිටියේ මොවුන් නිරෝධායන මධ්‍යස්ථානයක් වෙත යොමු කිරීමට නියෝගයක් ලබාදෙන ලෙසටයි.\nඑහිදී අධිකරණය පොලීසියට දැනුම් දුන්නේ තමන්ට ඒ සඳහා බලයක් නොමැති බවයි.\nඇප ලැබුණු එම පිරිස අධිකරණයෙන් පිටතට පැමිණෙන අවස්ථාවේදී ඔවුන්ව නිරෝධායනය සඳහා යොමු කිරීමට පොලීසිය කටයුතු කළ අතර එහිදී ද උණුසුම් තත්ත්වයක් ඇති වුණා.\nඒ, ඊට මෙම පිරිස විරෝධය පළ කිරීම හේතුවෙන්.\nඑම අවස්ථාවේදී ලංකා ගුරු සංගමයේ ප්‍රධාන ලේකම් ජෝශෆ්  ස්ටාලින් ඇතුළු 16 දෙනෙකු පමණක් නිරෝධායනය සඳහා යොමු කිරීමටයි පොලීසිය කටයුතු කර තිබුණේ.",
       "URL": "https://www.hirunews.lk/276490/ඇප-ලැබුණු-ජෝෂප්-ස්ටාලින්-ඇතුළු-16-දෙනා-නිරෝධායනයට",
       "Category": "Local News",
       "Parent URL": "https://www.hirunews.lk/local-news.php?pageID=1832"
}