{
       "Source": "hirunews",
       "Timestamp": "Thursday, 06 January 2022 - 19:35",
       "Headline": "ගෑස් ලිපේ ගින්නට නිවසක් දැවී අළු වෙයි (ඡායාරූප)",
       "News Content": "මන්නාරම කොට්ටෙයි ප්‍රදේශයේ නිවසක ගෑස් ලිපක් පිපිරීමෙන් ඇතිවූ ගින්නක් හමුවේ අදාළ නිවස සම්පූර්ණයෙන් විනාශවී තිබෙනවා.\nඅද දහවල් මෙම අනතුර සිදුව ඇති බවයි අප වාර්තාකරු සඳහන් කළේ.\nඅදාළ නිවසේ තනිව ජීවත්ව සිටි කාන්තාවක් විසින් මීට දින කිහිපයකට පෙර රැගෙන ගිය ගෑස් සිලින්ඩරයක් භාවිත කර උදෑසන ආහාර සකස් කර ඇති අතර දහවල් ආහාර සැකසීමට සූදානම් වූ අවස්ථාවේ ගෑස් ලිප පුපුරා ගොස් ඇති බවටයි අනාවරණ වී ඇත්තේ.\nඑහිදී හටගත් ගින්න පැතිර යාම හමුවේ කාන්තාව නිවසින් එළියට පැමිණ ප්‍රදේශවාසීන්ගෙන් උදව් ඉල්ලා කෑ ගසා තිබෙනවා.\nප්‍රදේශවාසීන් එක්ව ගින්න නිවා දැමීමට කටයුතු කළ ද ඒ වන විට නිවස සම්පූර්ණයෙන් විනාශ වී ඇතැයි සඳහන්.\nනිවෙස් හිමි කාන්තාව ගින්න නිවා දැමීමට ගත් උත්සාහයකදී සිහිසුන් වීම හේතුවෙන් මන්නාරම රෝහලට ඇතුලත් කර තිබෙනවා.\nපොලිසිය පැමිණ මේවන විට සිද්ධිය පිළිබඳ විමර්ශණ ආරම්භ කර ඇති බවයි අප වාර්තාකරු සඳහන් කළේ.\nගින්නට නිශ්චිත හේතුව මෙතෙක් අනාවරණ වී නොමැති අතර ගෑස් කාන්දුව හේතුවෙන් එය සිදුවී ඇත් ද යන්න සම්බන්ධයෙන් පරීක්ෂණ ක්‍රියාත්මක බව පොලිසිය සඳහන් කර තිබෙනවා.",
       "URL": "https://www.hirunews.lk/293225/ගෑස්-ලිපේ-ගින්නට-නිවසක්-දැවී-අළු-වෙයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1444"
}