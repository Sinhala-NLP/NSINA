{
       "Source": "hirunews",
       "Timestamp": "Sunday, 12 July 2020 - 11:59",
       "Headline": "ව්‍යාජ මුදල් නෝට්ටු මුද්‍රණය කළ පෙම් යුවලක් පොලිස් දැළේ (වීඩියෝ)",
       "News Content": "රුපියල් 137,020.00ක් වටිනා ව්‍යාජ මුදල් නෝට්ටු මුද්‍රණය කළ පෙම් යුවලක් කුරුවිට පොලීසිය විසින් අත්අඩංගුවට ගෙන තිබෙනවා.\nඒ පොලීසියට ලද තොරතුරක් අනුව කුරුවිට, දොඩම්පේ - මණ්ඩදෙණිය ප්‍රදේශයේ සිදු කළ වැටලීමකදී.\nසැකකරුවන් මුදල් නෝට්ටු මුද්‍රණය සඳහා යොදාගත් පරිගණක යන්ත්‍රය සහ ඔවුන් සතුව තිබු මෝටර් රථයක්, ජංගම දුරකථන දෙකක් ද පොලිස් භාරයට ගෙන තිබෙනවා.\nපොලීසිය පවසන්නේ සැකකරුවන් අත්අඩංගුවට ගන්නා විටත් රුපියල් පන්දහසේ ව්‍යාජ නෝට්ටු 21ක්, රුපියල් පන්සීයේ ව්‍යාජ නෝට්ටු 34ක්, රුපියල් දහයේ ව්‍යාජ නෝට්ටු 2ක් ඔවුන් සන්තකයේ තිබූ බවයි.\nසැකකාර තරුණයා අනුරාධපුර, ලේකොළවැව, මහගල්කඩ ප්‍රදේශයේ පදිංචි 34හැවිරිදි අයෙක් වන අතර ඔහුගේ පෙම්වතිය බව කියන 21හැවිරිදි තරුණියගේ නිවසේ මෙම ව්‍යාජ මුදල් නෝට්ටු මුද්‍රණය සිදුකර තිබෙනවා.\nපොලීසිය වැඩිදුරටත් පවසන්නේ මෙම ව්‍යාජ මුදල් නෝට්ටු මුද්‍රණයයට සහ ව්‍යාජ මුදල් මාරු කිරීමට අනුබල දුන් සහ දායක වූ 44 හැවිරිදි සමාදාන විනිසුරුවරයෙක් ද අත්අඩංගුවට ගත් බවයි.\nකුරුවිට පොලීසිය සිද්ධිය පිලිබඳ වැඩිදුර විමර්ශන මෙහෙයවනවා.",
       "URL": "https://www.hirunews.lk/245288/ව්‍යාජ-මුදල්-නෝට්ටු-මුද්‍රණය-කළ-පෙම්-යුවලක්-පොලිස්-දැළේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2592"
}