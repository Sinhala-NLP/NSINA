{
       "Source": "hirunews",
       "Timestamp": "Thursday, 27 April 2023 - 20:27",
       "Headline": "IMF ගිවිසුම පිළිබඳ ඡන්ද විමසීමට සහභාගීවීමට නොහැකියි - මෛත්‍රීපාල සිරිසේන",
       "News Content": "ජාත්‍යන්තර මූල්‍ය අරමුදල සමඟ ඇතිකරගත් ගිවිසුම පිළිබඳව හෙට (28) පැවැත්වෙන ඡන්ද විමසීම සඳහා සහභාගීවීමට නොහැකි බව හිටපු ජනාධිපති මෛත්‍රීපාල සිරිසේන පවසනවා.\nකෙසේ වෙතත් ඔහු ඊයේ (26) සඳහන් කළේ මෙම ඡන්ද විමසීමේ දී නිදහස් පක්ෂය ඊට පක්ෂව ඡන්දය ප්‍රකාශකරන බවයි.\nඑහෙත් මේ සම්බන්ධයෙන් අද (27) ඔහු මාධ්‍ය වෙත නිවේදනයක් නිකුත් කළ අතර එහි දැක්වුණේ අත්‍යවශ්‍යම කරුණකට කොළඹින් බැහැරට ගමන් කිරීමට සිදුවීම නිසා ඡන්ද විමසීමට සහභාගිවිය නොහැකි බවයි.\nමෙය නිදහස් පක්ෂයේ තීරණය බවද ඔහු එමගින් වැඩිදුරටත් දක්වා තිබෙනවා.\nමේ අතර ජාත්‍යන්තර මූල්‍ය අරමුදල සමඟ ඇතිකරගත් ගිවිසුම පිළිබඳව හෙට (28) පැවැත්වෙන ඡන්ද විමසීමේ දී ඩලස් අලහප්පෙරුම සහ විමල් වීරවංශ නියෝජනය කරන නිදහස ජනතා සභාව සහ උත්තර ලංකා සභාගය විරුද්ධව ඡන්දය භාවිතා කිරීමට තීරණය කර තිබෙනවා.",
       "URL": "https://www.hirunews.lk/333625/imf-ගිවිසුම-පිළිබඳ-ඡන්ද-විමසීමට-සහභාගීවීමට-නොහැකියි-මෛත්‍රීපාල-සිරිසේන",
       "Category": "Local News",
       "Parent URL": "https://www.hirunews.lk/local-news.php?pageID=386"
}