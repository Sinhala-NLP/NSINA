{
       "Source": "hirunews",
       "Timestamp": "Tuesday, 14 February 2023 - 14:11",
       "Headline": "විදුලි බිල ගැන සාකච්ඡාව එකඟතාවකින් තොරව අවසන්",
       "News Content": "විදුලි බිල ඉහළ දැමීම සම්බන්ධයෙන් මහජන උපයෝගීතා කොමිෂන් සභාව සහ ලංකා විදුලි බල මණ්ඩලය අතර ඊයේ (13) පැවති සාකච්ඡා එකඟතාවකින් තොරව අවසන් වූ බව ලංකා විදුලි බල මණ්ඩලයේ නිලධාරීන් ජාතික සභාවට අද (14) දැනුම් දී තිබෙනවා.\nවිදුලි බිල ඉහළ දැමීම සම්බන්ධයෙන් මෙම පාර්ශ්ව දෙකට මුණගැසී සාකච්ඡාකොට අවසන් තීරණයක් ගන්නා ලෙස ජාතික සභාව ඊයේ (13) පෙරවරුවේ රැස් වූ අවස්ථාවේදී දැනුම් දුන් අතර මේ අනුව ඊයේ පස්වරුවේ මහජන උපයෝගීතා කොමිෂන් සභාව සහ ලංකා විදුලි බල මණ්ඩලය නියෝජනය කරන නිලධාරීන් මුණගැසී මේ පිළිබඳ සාකච්ඡා කළ බවත්, මේ සම්බන්ධයෙන් අවසන් තීරණයකට එළඹීමට නොහැකි වූ බවත් මෙහි දී පැමිණ සිටි නිලධාරීන් ජාතික සභාවට දැනුම්දීම සිදු කළ බව විදුලි බල හා බලශක්ති අමාත්‍යංශය නිවේදනය කරනවා.\nඑහි දී මහජන උපයෝගීතා කොමිෂන් සභාවේ නිලධාරීන් සඳහන් කළේ, අද දින කොම්ෂන් සභාව රැස්වී මේ පිළිබඳ සාකච්ඡා කොට අවසන් තීරණයක් ගැනීමට බලාපොරොත්තු වන බවයි.\nමේ සම්බන්ධයෙන් සාකච්ඡා කෙරුණේ ජාතික සභාව කථානායක ගරු මහින්ද යාපා අබේවර්ධන සහ අග්‍රාමාත්‍ය ගරු දිනේෂ් ගුණවර්ධන යන අයගේ ප්‍රධානත්වයෙන් අද (14) පාර්ලිමේන්තුවේ දී රැස්වූ අවස්ථාවේ දී යි.\nමෙහි දී කථානායක ගරු මහින්ද යාපා අබේවර්ධන සඳහන් කළේ, මින් පෙර ජාතික සභාව රැස් වූ අවස්ථාවේ දී විදුලි බල ගාස්තු වැඩිකිරීම පිළිබඳ අවසන් තීරණය 15 වැනිදාට පෙර දැනුම් දෙන බව මහජන උපයෝගිතා කොමිෂන් සභාව ජාතික සභාවට සඳහන් කළ බවත්, එම නිසා හෙට (15) දින මේ සම්බන්ධයෙන් තීරණයක් ලබාදෙනු ඇතැයි තමන් බලාපොරොත්තු වන බවයි.",
       "URL": "https://www.hirunews.lk/327405/විදුලි-බිල-ගැන-සාකච්ඡාව-එකඟතාවකින්-තොරව-අවසන්",
       "Category": "Local News",
       "Parent URL": "https://www.hirunews.lk/local-news.php?pageID=536"
}