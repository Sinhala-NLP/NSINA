{
       "Source": "hirunews",
       "Timestamp": "Tuesday, 08 August 2023 - 18:43",
       "Headline": "යාපනයේ කදුරුගොඩ විහාරයෙන් හමු වූ ලක්ෂ්මී කාසි 5",
       "News Content": "යාපනයේ කදුරුගොඩ විහරස්ථානය ආශ්‍රිතව සිදුකළ පුරාවිද්‍යා කැණීම් වලදී ලක්ෂ්මී කාසි 5ක් ඊයේ(07) හමු වී තිබෙනවා.\nඅප වාර්තාකරු සඳහන් කළේ ජර්මනියේ පුරාවිද්‍යා නිලධාරීන් පිරිසක් සමඟ ශ්‍රී ලංකා පුරාවිද්‍යා දෙපාර්තමේන්තුවේ හා යාපනය විශ්වවිද්‍යාලයේ පුරාවිද්‍යා අංශය එක්ව සිදුකළ කැණිම් වලදී මෙම කාසි හමු වී ඇති බවයි.\nක්‍රි.ව 1වන හා 3වන සියවස් වල මැද භාගයට අයත් බවට සැළකෙන ලක්ෂ්මී කාසි 5ක් දැනට මාසයකට පමණ කාලයක සිට කදුරුගොඩ විහාරස්ථානය ආශ්‍රිතව සිදු කළ කැණීම්වල දී හමු වී තිබෙනවා.\nයාපනය විශ්වවිද්‍යාලයේ පුරාවිද්‍යා අංශය පවසන්නේ 1917 වසරේ දී ද මෙම ප්‍රදේශයෙන් මෙවැනි කාසි කීපයක් හමු වී ඇති අතර, එම කාසි මත නෙලුම් මලක් මත සිටින කාන්තාවකගේ රුවක් කොටා තිබූ බවයි.\nකෙසේ වෙතත්, එම කාසි වලට ලක්ෂ්මී කාසි ලෙස නම් තබා ඇත්තේ 1917 දී කන්දහාර් ප්‍රදේශය වෙත චාරිකාවක නිරත වූ පෝල් පීරිස් නැමැත්තෙකු විසින් බවයි වාර්තා වන්නේ.\nඅප වාර්තාකරු වැඩිදුරටත් පැවසුවේ කදුරුගොඩ විහාරය අසන්නයේ කණීම්වල දී හමු වූ ලක්ෂ්මී කාසි 5 යාපනය විශ්වවිද්‍යාලය වෙත රැගෙන ගොස් ඇති බවයි.",
       "URL": "https://www.hirunews.lk/344118/යාපනයේ-කදුරුගොඩ-විහාරයෙන්-හමු-වූ-ලක්ෂ්මී-කාසි-5",
       "Category": "Local News",
       "Parent URL": "https://www.hirunews.lk/local-news.php?pageID=113"
}