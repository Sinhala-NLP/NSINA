{
       "Source": "hirunews",
       "Timestamp": "Sunday, 20 March 2022 - 7:25",
       "Headline": "විදුලි කප්පාදුව අදත්",
       "News Content": "විදුලි උත්පාදනය සඳහා බලාගාරවලට ප්‍රමාණවත් ඉන්ධන නොමැතිවීම හේතුවෙන් දිවයිනේ ප්‍රදේශ රැසකට අදත් පැය කිහිපයක් විදුලිය කප්පාදු කිරීමට සිදුවන බව ලංකා විදුලිබල මණ්ඩලය පවසනවා.\nඑම මණ්ඩලය සඳහන් කළේ ඒ අනුව ‘ඒ සිට ‘එල් දක්වා වන කලාප 12 ට පෙරවරු 9.00 ත් පස්වරු 5.00 ත් අතර පැය 2 ක්ද, පස්වරු 5.00 ත් රාත්‍රී 10.00 ත් අතර පැයයි විනාඩි 15 ක් ද බැගින් විදුලිය කප්පාදු කිරීමට මහජන උපයෝගිතා කොමිසම අනුමැතිය ලබා දී ඇති බවයි.\n‘පී සිට ‘ඩබ්ලිව් දක්වා කලාප 8කට පස්වරු 4.30 ත් රාත්‍රී 9.30 ත් අතර පැයයි විනාඩි 15 ක් විදුලිය කප්පාදු කිරීමට අනුමැතිය හිමිව තිබෙනවා.\nවිදුලි බල මණ්ඩලය සඳහන් කළේ ඉන්ධන නොමැතිවීම හේතුවෙන් කැළණිතිස්ස බලාගාරයේ මෙගාවොට් 300 ක සම්පූර්ණ විදුලි ජනන පද්ධතියම මේ වනවිට නතර වී ඇති බවයි.\nකෙසේ වෙතත් අද පැමිණෙන නෞකාවලින් ලබා ගන්නා ඉන්ධන විදුලි බල මණ්ඩලයට ලබා දෙන ප්‍රමාණය අනුව හෙට සිට විදුලිය කප්පාදු කරන පැය ගණන තීරණය වන බවයි එම මණ්ඩලයේ ප්‍රකාශකයෙකු සඳහන් කළේ.\nආදාල නෞකාවලින් ලැබෙන ඩීසල් වලින් සැලකිය යුතු ප්‍රමාණයක් විදුලි බල මණ්ඩලයට ලබා දීමට බලශක්ති අමාත්‍යංශය සහ ඛණිජ තෙල් නීතිගත සංස්ථාව එකඟතාවය පල කර ඇති බවද ඔහු කියා සිටියා.",
       "URL": "https://www.hirunews.lk/299881/විදුලි-කප්පාදුව-අදත්",
       "Category": "Local News",
       "Parent URL": "https://www.hirunews.lk/local-news.php?pageID=1283"
}