{
       "Source": "hirunews",
       "Timestamp": "Thursday, 26 May 2022 - 22:00",
       "Headline": "මාෆියාවට පොහොර දැමූ නිලධාරීන් (වීඩියෝ)",
       "News Content": "කර්මාන්ත කටයුතු සඳහා පමණක් භාවිත කරන යුරියා මෙරටට ආනයනය කර එහි තොරතුරු වංචනිකව මකා දමා පොහොර ලෙස විකිණීමේ මහා පරිමාණ ජාවාරම් පිළිබඳව අප හිරු සී.අයි.ඒ. ඔස්සේ පසුගියදා රටට හෙළි කළා.\nඒ පිළිබඳව නීතිය ක්‍රියාත්මක කිරීම සම්බන්ධයෙනුයි මේ විමසා බැලීම.\n‘‘ඉන්ඩස්ට්‍රියල් යුස් ඔන්ලි\" ලෙස සටහන් කර කර්මාන්ත කටයුතු සඳහා පමණක් භාවිතයට ගන්නා යුරියාවල තොරතුරු වෙනස් කර පොහොර ලෙස මෙරට වෙළඳපලට නිකුත් කිරීමට සකසමින් තිබු ජාවාරමක් අප හෙළි කළේ පසුගිය ඉරිදා\nදිනයේයි.\nඑම ජාවාරම පිළිබදව පාරිභෝගික කටයුතු අධිකාරියේ නිලධාරීන් ගංගොඩවිල මහේස්ත්‍රාත් අධිකරණයට කරුණු වාර්තා කර තිබුණා.\nඑහිදී නියෝග කර තිබුනේ අදාළ ව්‍යපාරිකයා රුපියල් 4500ක දඩයකට යටත් කිරීම හා එක්සත් ආරාබි එමීර් රාජ්‍යයේ සිට එම යූරියා ආනයනය කළ බවට වංචනිකව සටහන් කර තිබු මුද්‍රිත කොටස ඉවත් කිරීමයි.\nඒ අනුව එක්සත් අරාබි එමීර් රාජ්‍යයන් ගෙන් වු බවට සටහන් කර තිබු දත්ත පමණක් පාරිභෝගික අධිකාරියේ නිලධාරීන් ඉදිරියේ මෙලෙස ඉවත් කෙරුණා.\nමෙහිදී පැනනැගෙන ගැටලුව වන්නේ එම සටහන් ඉවත් කිරීමට වඩා මේවා මෙරට වගා කටයුතු සඳහා සුදුසු ද යන්න සෙවීම නොවේද ?\nඒ සඳහා පාරිභෝගික කටයුතු අධිකාරියේ නිලධාරීන් පරීක්ෂණයක් ඉල්ලා නොසිටීම ගැටලු සහගත තත්ත්වයක්.\nනිලධාරීන්ගේ අතපසුවීමක් නිසා හෝ සිතාමතා මඟහැරීමක් හරහා කර්මාන්ත කටයුතු සඳහා ආනයනය කරන යුරියා අදාළ ව්‍යාපාරිකයන් වෙතම මුදාහැරීමටයි අධිකරණය නියෝග ලබාදී ඇත්තේ.\nමෙහි ඇති බරපතළම කරුණවන්නේ මෙම යුරියා පොහොර ලෙස වගා කටයුතුවලට නිකුත් කිරීම හරහා අහිතකර බැර ලෝහ මෙරට පසට එක්වීමේ අවදානමයි.\nමේ වනවිට ප්‍රශ්නකාරී යුරියා තොගය කල්මුනේ ප්‍රදේශයට ගෙන ගොස් ඇති අතර එහිදී සැකපිට පොලිසිය අදාළ ලොරි රථය පරීක්ෂා කිරීම සඳහා නවතා ඇති අයුරු ද දක්නට ලැබුණා.\nමේ අතර කුරුණෑගල - වැල්ලව ප්‍රදේශයේදී මුද්‍රිත දත්ත මකා දමා තිබියදී පාරිභෝගික කටයුතු අධිකාරියේ නිලධාරීන්ගේ භාරයට ගත් යුරියා තොගය පිළිබඳව ද හෙට අධිකරණයට කරුණු වාර්තා කිරීමට නියමිතයි.",
       "URL": "https://www.hirunews.lk/305385/මාෆියාවට-පොහොර-දැමූ-නිලධාරීන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1141"
}