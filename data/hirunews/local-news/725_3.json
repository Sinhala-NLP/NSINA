{
       "Source": "hirunews",
       "Timestamp": "Friday, 18 November 2022 - 18:25",
       "Headline": "තද සුළං සහ මුහුද රළුවීම ගැන කාලගුණයෙන් අවවාදාත්මක නිවේදනයක්",
       "News Content": "තද සුළං සහ මුහුද රළුවීම පිළිබඳ කාලගුණ විද්‍යා දෙපාර්තමේන්තුවේ ස්වභාවික විපත් පිළිබඳ පූර්ව අනතුරු ඇඟවීමේ මධ්‍යස්ථානය විසින් අවවාදාත්මක නිවේදනයක් නිකුත් කර තිබෙනවා.\nහෙට (19) පස්වරු 5.30 දක්වා වලංගු වන ආකාරයෙන් මෙම නිවේදනය නිකුත් කර ඇත්තේ කන්කසන්තුරය සිට ත්‍රිකුණාමලය හරහා මඩකලපුව දක්වා වෙරළට ඔබ්බෙන් වන ගැඹුරු සහ නොගැඹුරු මුහුදු ප්‍රදේශ සහ ගිනිකොණදිග බෙංගාල බොක්ක සඳහායි.\nඑමගින් ප්‍රකාශකර ඇත්තේ ගිනිකොණදිග බෙංගාල බොක්ක සහ ඊට යාබද උතුරු අන්දමන් සාගරය ආශ්‍රිතව පවතින අඩු පීඩන කලාපය ඉදිරි පැය 48 තුල පිඩන අවපාතයක් දක්වා වර්ධනය වී බටහිරට බරව වයඹ දෙසට ගමන් කරමින් ලබන ඉරිදා සහ සඳුදා දිනය වන විට ශ්‍රී ලංකාවේ උතුරු වෙරළට ආසන්නව ගමන් කිරීමේ වැඩි හැකියාවක් පවතින බවයි.\nමේ හේතුවෙන් ඒ ආසන්න මුහුදු ප්‍රදේශවල සුළඟේ වේගය පැයට කිලෝමීටර් 50ක් 55ක් පමණ වන අතර විටින් විට පැයට කිලෝමීටර් 60 දක්වා වැඩිවිය හැකියි.\nඉහත මුහුදු ප්‍රදේශ ඉතා රළු හෝ රළු වන අතර තද වැසි හෝ ගිගුරුම් සහිත වැසි ද ඇතිවිමේ හැකියාවක් පවතිනවා.\nකන්කසන්තුරය සිට මුලතිව් හරහා ත්‍රිකුණාමලය දක්වා වන වෙරළ ආසන්න මුහුදු ප්‍රදේශවල මුහුදු රළ මීටර් 2.0 3.0ක් පමණ ඉහළ යාමේ හැකියාව පවතින අතර මේ හේතුවෙන් මුහුදු රළ ගොඩබිමට පැමිණීමේ හැකියාවක් ද පවතිනවා.\nඑබැවින් අදාළ මුහුදු ප්‍රදේශයට ලබන 21 වනදා දක්වා යාත්‍රා නොකරන ලෙසටයි ධීවර සහ නාවික ප්‍රජාවන්ට දැනුම්දෙන්නේ.\nදැනට මෙම මුහුදු ප්‍රදේශවල ධීවර කටයුතුවල යෙදී සිටින පිරිස වහාම ගොඩබිමට හෝ ආරක්ෂිත ස්ථානයක් වෙත පැමිණෙන ලෙසට දැනුම්දී තිබෙනවා.\nඑමෙන්ම කාලගුණ විද්‍යා දෙපාර්තමේන්තුව මගින් මේ සම්බන්ධව නිකුත් කරන ඉදිරි නිවේදන පිළිබඳ අවධානය යොමු කරන ලෙසටයි ධීවර හා නාවික ප්‍රජාවගෙන් ඉල්ලා සිටින්නේ.",
       "URL": "https://www.hirunews.lk/320726/තද-සුළං-සහ-මුහුද-රළුවීම-ගැන-කාලගුණයෙන්-අවවාදාත්මක-නිවේදනයක්",
       "Category": "Local News",
       "Parent URL": "https://www.hirunews.lk/local-news.php?pageID=725"
}