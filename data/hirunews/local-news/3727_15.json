{
       "Source": "hirunews",
       "Timestamp": "Thursday, 27 September 2018 - 15:58",
       "Headline": "නිදහස් පක්ෂ සභාපති ධුරය ඉල්ලා ගොනුකළ පෙත්සමක් ප්‍රතික්ෂේප වෙයි",
       "News Content": "ශ්‍රී ලංකා නිදහස් පක්ෂයේ සභාපති ධුරයට, හිටපු ජනාධිපති මහින්ද රාජපක්ෂ යළි පත් කිරීමේ නියෝගයක් නිකුත් කරන ලෙස ඉල්ලා ගොනුකර තිබූ අභියාචනා පෙත්සමක් විභාගයට නොගෙන ප්‍රතික්ෂේප කිරීමට කොළඹ සිවිල් අභියාචනා මහාධිකරණය අද නියෝග කළා.\nමීට පෙර කොළඹ දිසා අධිකරණය මෙම පෙත්සම ප්‍රතික්ෂේප කළ අතර, ඉන් අනතුරුවයි අභියාචනා පෙත්සමක් කොළඹ සිිවිල් අභියාචනා මහාධිකරණයට ගොනු කෙරුණේ.\nඒ අනුව, අද එම පෙත්සම සලකා බැලූ මනිලාල් වෛද්‍යතිලක සහ ඩී.එන්. සමරකෝන් යන විනිසුරුවරුන් එය විභාගයට නොගෙන ප්‍රතික්ෂේප කිරීමට නියෝග කළා.\nබොරැලැස්ගමුව නගර සභාවේ සභාපති ඇතුළු නිදහස් පක්ෂයේ සමස්ත ලංකා කාරක සභාවේ නියෝජිතයින් දෙදෙනෙකු මෙම පෙත්සම ගොනුකර තිබුණා.\nමෙහිදී මූලික විරෝධතා ගොනුකරමින් නිදහස් පක්ෂයේ මහලේකම්වරයා අධිකරණයට දැනුම් දුන්නේ පෙත්සම පවත්වාගෙන යාමට තරම් නීතිමය පදනමක් නොමැති බවයි.\nනිදහස් පක්ෂයේ නායකයා වත්මන් ජනාධිපතිවරයා බවත්, පක්ෂ ව්‍යවස්ථාවෙන් ඔහුට ඒ සදහා මුක්තියක් හිමිවී ඇති බවත්, ඔහු අධිකරණයට දැනුම්දී තිබෙනවා.",
       "URL": "https://www.hirunews.lk/200874/නිදහස්-පක්ෂ-සභාපති-ධුරය-ඉල්ලා-ගොනුකළ-පෙත්සමක්-ප්‍රතික්ෂේප-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=3727"
}