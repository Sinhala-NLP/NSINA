{
       "Source": "hirunews",
       "Timestamp": "Thursday, 26 May 2016 - 8:36",
       "Headline": "හිරු උත්තම ධාතු වන්දනා සාර්ථකව නිමාවට පත්වෙයි",
       "News Content": "සම්බුදු තෙමගුල සමරමින් ආසියානු මාධ්‍ය ජාලයේ හිරු ටී.වී. හිරු එෆ්.එම් සිව් වැනි වරටත් සංවිධාන කළ හිරු උත්තම ධාතු වන්දනා වැඩසටහන ඊයේ සාර්ථකව නිමාවට පත්වුණා.\nඒ, ලක්ෂ සංඛ්‍යාත බැතිමතුන්ගේ වන්දනාමානයට පාත්‍ර වූ කපිලවස්තුපුර නිසැක ශ්‍රී සර්වඥ ධාතූන් වහන්සේ ඊයේ රාත්‍රියේ වස්කඩුව ශ්‍රී සුභූති විහාරස්ථානය වෙත යළි වැඩම කරවීමෙන් අනතුරුවයි.\nඓතිහාසික බදුලූ - මුතියංගන රජමහා විහාරයේදී ලක්ෂ සංඛ්‍යාත බැතිමතුන්ගේ වන්දනාමානයට පාත්‍ර වූ කපිලවස්තුපුර නිසැක ශ්‍රී සර්වඥ ධාතූන් වහන්සේ පෙරේදා  නුවරඑළිය බෞද්ධ මධ්‍යස්ථානය වෙත වැඩම කරවනු ලැබුවා.\nපසුව පුස්සැල්ලාව - මන්තින්දාරාමයට සහ  ගම්පොල - සාලියාගල ශ්‍රී පුරාණ රජමහා විහාරයට වැඩම කරවනු ලැබූ සර්වඥ ධාතූන් වහන්සේ අනතුරුව ගෙලිඔය - ජනරංජනාරාමයට වැඩම කරවනු ලැබුවේ ඊයේ උදෑසනයි.\nකෑගල්ල - වෑවලදෙණිය පිරිවෙණේදී සහ යක්කල - අබේසේකරාමයේ්දීද බැතිමතුන්ට වන්දනා මාන කිරීමට අවස්ථාව සැළසුණු කපිලවස්තු පුර නිසැක ශ්‍රී සර්වඥ ධාතූන් වහන්සේ ඊයේ පස්වරුවේ මොරටුව බෞද්ධ මධ්‍යස්ථානයටද වැඩම කරවනු ලැබුවා.\nඉන් අනතුරුව ඊයේ රාත්‍රියේ සර්වඥ ධාතූන් වහන්සේ යළි වස්කඩුව ශ්‍රී සුභූති විහාරයට වැඩම කරවනු ලැබුවා.",
       "URL": "https://www.hirunews.lk/134052/හිරු-උත්තම-ධාතු-වන්දනා-සාර්ථකව-නිමාවට-පත්වෙයි",
       "Category": "Local News",
       "Parent URL": "https://www.hirunews.lk/local-news.php?pageID=5032"
}