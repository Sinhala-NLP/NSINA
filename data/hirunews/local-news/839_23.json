{
       "Source": "hirunews",
       "Timestamp": "Wednesday, 28 September 2022 - 7:11",
       "Headline": "විරෝධතා මැද රාජ්‍ය ගෞරව සහිත ව සමුගත් අබේ",
       "News Content": "ඝාතනය කෙරුණු හිටපු ජපාන අග්‍රාමාත්‍ය ෂින්ශෝ අබේගේ පූර්ණ අවමඟුල් උත්සවය ඊයේ (27) පැවැත්වුණා.\nඑහි දී කළු කිමෝනාවකින් සැරසුණු ෂින්සෝ අබේගේ බිරිඳ වන 'අකී' සිය සැමියාගේ භෂ්මාවශේෂ සහිත සේද රෙදිවලින් ආවරණය වූ අවමඟුල් බඳුන ද රැගෙන සෙමින් ඇවිද යන ආකාරය සියල්ලන්ගේ නෙතට ගෙන ආවේ කඳුළක්.\nෂින්ශෝ අබේ යනු, දීර්ඝ ම කාලයක් ජපානයේ අග්‍රාමාත්‍ය ධුරය දැරූ පුද්ගලයා යි.\nදෙවැනි ලෝක යුද්ධයට පෙර ජපන් ඉතිහාසයේ දේශපාලඥයකුට රාජ්‍ය අවමඟුල් උත්සවයක් පවත්වා ඇත්තේ, එක් වරක් පමණක් බව යි වාර්තා වන්නේ.\nඒ හේතුවෙන් ෂින්ශෝ අබේ වෙනුවෙන් පැවැත්වූ රාජ්‍ය අවමඟුල් උත්සවය එරට තුළ මහත් ආන්දෝලයක් ඇති කර තිබෙනවා.\nජපානයේ පශ්චාත් යුධ ඉතිහාසයේ දේශපාලඥයෙකුට රාජ්‍ය අවමංගල්‍යයක් ලබා දී ඇත්තේ එක් වරක් පමණ යි.\nරාජ්‍ය අවමංගල්‍යයක් ප්‍රකාශයට පත් කිරීමත් සමඟ බොහෝ පිරිසක් ඊට විරුද්ධ වී ඇති අතර, ජපන් මහජනයාගේ අකැමැත්ත නො තකා යි එය පැවැත්වුණේ.\nඅවමංගල්‍ය උත්සවය පැවැත්වෙන විටත් ජපන් පාර්ලිමේන්තුව ඉදිරිපිට දහස් ගණනක පිරිසක් ඝෝෂාකාරී ව හා කෝපයෙන් තම විරෝධය ප්‍රදර්ශනය කිරීමට රැස් ව සිටි බව සඳහන්.\nවිරෝධතාකරුවන් පවසා ඇත්තේ, ෂින්ශෝ අබේ රාජ්‍ය අවමංගල්‍යයක දුර්ලභ ගෞරවය ලැබීමට සුදුසු නො වන බව යි.\nපසුගිය සතියේ සුලි කුණාටුවෙන් පීඩා විඳි ජපන් ජාතිකයන් සිටිය දී රජය විසින් මෙතරම් මුදලක් වියදම් කර අබේ වෙනුවෙන් රාජ්‍ය අවමංගල්‍යයක් පැවැත්වීම නුසුදුසු බව යි විරෝධතාකරුවන් සඳහන් කර ඇත්තේ.\nකෙසේ වෙතත් ඔහුගේ මරණය සිදු වූ අවස්ථාවේ රටවැසියන් බොහෝ දෙනෙකු පැවසුවේ, ඔහු ජපානයට ස්ථාවරත්වය සහ ආරක්ෂාව පිළිබඳ හැඟීමක් ලබා දුන් බව යි.",
       "URL": "https://www.hirunews.lk/316485/විරෝධතා-මැද-රාජ්‍ය-ගෞරව-සහිත-ව-සමුගත්-අබේ",
       "Category": "Local News",
       "Parent URL": "https://www.hirunews.lk/local-news.php?pageID=839"
}