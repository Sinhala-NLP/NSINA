{
       "Source": "hirunews",
       "Timestamp": "Monday, 07 August 2023 - 7:55",
       "Headline": "කෙසෙල්වත්තේ පුද්ගලයකු ඝාතනය කිරීමට සැක 2ක් අල්ලයි",
       "News Content": "කොළඹ - කෙසෙල්වත්ත මාටිස් පටුමග ප්‍රදේශයේ දී කාවින්ද දිල්ෂාන් හෙවත් 'කෙසෙල්වත්තේ පොඩි කවී' ඝාතනය කිරීමේ සිද්ධියට සම්බන්ධ දෙදෙනෙකු කොළඹ මධ්‍යම කොට්ඨාස අපරාධ විමර්ශන කාර්යාංශයේ නිලධාරීන් අත්අඩංගුවට ගෙන තිබෙනවා.\nඊයේ (06) පස්වරුවේ මොවුන් අත්අඩංගුවට ගෙන ඇත්තේ මෙම අපරාධය සඳහා යොදාගත් යතුරුපැදියද සමගයි.\nසැකකරුවන් අවුරුදු 20 සහ 30 යන වයස්වල පසුවන මරදාන ප්‍රදේශයේ පදිංචිකරුවන්.\nසැකකරුවන් සම්බන්ධයෙන් සිදුකළ වැඩිදුර විමර්ශනයේදී අපරාධය සිදුකිරීම සඳහා සැකකරුවන් පැමිණි යතුරුපැදිය මෙම පුද්ගලයන් දෙදෙනා විසින් ලබාදී ඇති බවට අනාවරණ වී තිබෙනවා.\nඅවුරුදු විස්සක් වයසැති 'කෙසෙල් වත්තේ පොඩි කවී' වෙළඳසැලක් ඉදිරිපිට රැඳී සිටියදී යතුරුපැදියකින් පැමිණි දෙදෙනෙකු වෙඩි තබා තිබුණේ පසුගිය 30 වනදායි.\nමියගිය පුද්ගලයා ඩුබායි හි සැඟව සිටින සංවිධානාත්මක අපරාධකරුවෙකු වන කෙසෙල්වත්තේ දනුකගේ ගෝලයෙකු බවට අනාවරණය වී තිබුණා.\nමේ අතර වේයන්ගොඩ - නුංගමුව - කුඹල්ඔලුව ප්‍රදේශයේදී මනුෂ්‍ය ඝාතනයකට අවශ්‍යව සිටි සැකකරුවෙකු අත්අඩංගුවට ගෙන තිබෙනවා.\nඊයේ අත්අඩංගුවට ගත් මොහු 47 හැවිරිදි වේයන්ගොඩ - කුඹල්ඔලුව ප්‍රදේශයේම පදිංචිකරුවෙක්.\nමොහු පසුගිය 04 වනදා අක්මීමන පොලිස් වසමේ හියාරේ ප්‍රදේශයේදී කාන්තාවකට අතවර කර ගෙළ සිරකර ඝාතනය කර ඇය සන්තකයේ තිබූ රන් මාලයක්, කරාබු ජෝඩුවක් සහ ජංගම දුරකථන දෙකක් සොරගෙන ඇති බවටද පරීක්ෂණවලදී අනාවරණ වුණා.",
       "URL": "https://www.hirunews.lk/343897/කෙසෙල්වත්තේ-පුද්ගලයකු-ඝාතනය-කිරීමට-සැක-2ක්-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=118"
}