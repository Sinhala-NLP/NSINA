{
       "Source": "hirunews",
       "Timestamp": "Thursday, 21 September 2023 - 20:48",
       "Headline": "හරක්කටා ලඟ මත් පෙති",
       "News Content": "රැඳවුම් නියෝග මත දැනට අපරාධ පරීක්ෂණ දෙපාර්තමේන්තුව භාරයේ සිටින ජාත්‍යන්තර මත්ද්‍රව්‍ය ජාවාරම්කරුවෙකු මෙන්ම සංවිධානාත්මක අපරාධකරුවකු වන නදුන් චින්තක හෙවත් හරක් කටා ළඟ තිබී මත්වීම සඳහා භාවිත කරන පෙති තොගයක් සොයා ගෙන තිබෙනවා.\nඅපරාධකරුවන් මත්ද්‍රව්‍ය භාවිත කරන බැවින් ඔවුන්ට ඒවා නොමැති වූ අවස්ථාවන්වල ඒ සඳහා මත්පෙති භාවිත කරන බවයි පොලීසිය සඳහන් කළේ.\nහරක් කටාට එම මත්පෙති ලබාදී ඇත්තේ දැනට පලාගොස් සිටින අපරාධ පරීක්ෂණ දෙපාර්තමේන්තුවේ පොලිස් කොස්තාපල්වරයා බවටද අනාවරණ වී තිබෙනවා.\nඑය සනාථ වී ඇතතේ පොලිස් කොස්තාපල්වරයාගේ ලාච්චුවක තිබී මත්පෙති දහසකට ආසන්න ප්‍රමාණයක් සොයා ගැනීමත් සමගයි.\nහරක් කටාට පළා යාමට සහය දුන් බවට චෝදනා එල්ල වී දැනට අතුරුදන්ව සිටින අපරාධ පරීක්ෂණ දෙපාර්තමේන්තුවේ පොලිස් කොස්තාපල්වරයා රටින් පළා ගොස් නොමැති බැවින් ඔහුව අත්අඩංගුවට ගැනීම සඳහා තවදුරටත් විශේෂ මෙහෙයුම් සිදු කරන බවයි එම දෙපාර්තමේන්තුවේ ජ්‍යේෂ්ඨ ප්‍රකාශකයෙකු හිරු ප්‍රවෘත්ති අංශයට සඳහන් කළේ.\nසැකකාර කොස්තාපල්වරයාගේ මව සහ මස්සිනාද පසුගියදා අත්අඩංගුවට ගත් අතර ඔවුන් මේ වනවිට රඳවාගෙන ප්‍රශ්න කෙරෙනවා.\nවිමර්ශන වලින් අනාවරණය වී ඇත්තේ ඔහුගේ මස්සිනාද, හරක් කටාව රැගෙන පළා යාමට තැත් කිරීමේ සැලසුමේ කොටස්කරුවෙකු වී ඇති බවටයි.\nපොලිස් කොස්තාපල්වරයාට හරක් කටා විසින් රුපියල් කෝටියකට අධික මුදලක් ලබා දී ඇති අතර ඉන් කොටසක් පොලිස් කොස්තාපල්වරයා විසින් ඔහුගේ මස්සිනාට ලබාදී ඇති බවට විමර්ශනවලදී හෙලිව තිබෙනවා.",
       "URL": "https://www.hirunews.lk/349019/හරක්කටා-ලඟ-මත්-පෙති",
       "Category": "Local News",
       "Parent URL": "https://www.hirunews.lk/local-news.php?pageID=15"
}