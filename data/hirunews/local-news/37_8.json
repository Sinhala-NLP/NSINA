{
       "Source": "hirunews",
       "Timestamp": "Monday, 11 September 2023 - 17:54",
       "Headline": "බිරිඳ සහ දරු දෙදෙනා නොමැති නිසා ව්‍යාපාරිකයා සියදිවි නසා ගනී",
       "News Content": "අමනාප වී නිවස හැරගිය බිරිඳ සහ දරු දෙදෙනා යළි නිවසට නොපැමිණීම පිළිබදව සිත් තැවුලෙන් ලිපියක් ලියා තබා වස පානය කොට මියගිය බව පැවසෙන පුද්ගලයෙකුගෙ මළ සිරුරක් මරණින් දින හතරකට පමණ පසුව සොයාගත් බව මාළඹේ පොලිසිය පවසනවා.\nමෙසේ මියගොස් ඇත්තේ මාළඹේ ගොඩැල්ලවත්ත පාර නො, 427 / 5 හි පදිංචි රමේෂ් දිමංක සල්ගාදු නමැති (36) හැවිරිදි නිමි ඇදුම් ව්‍යාපාරිකයකු බවයි සඳහන් වෙන්නේ .\nමියගිය පුද්ගලයා නිරන්තරයෙන්ම බිරිද සමග ඇති කර ගන්නා ආරවුල් හේතුවෙන් දින කිහිපයකට පමණ පෙර බිරිද දරු දෙදෙනා සමග ඇයගේ නිවසට ගොස් ඇති අතර යළි නිවසට එන්නැයි අවස්ථා කිහිපයකදී මොහු බිරිදට ඇවිටිලි කළත් ඊට යහපත් ප්‍රතිචාරයක් ලැබී නොමැති බව සඳහන්.\nමේ අතරතුරදී බිරිද සැමියාට දුරකථන ඇමතුමක් ගෙන ඇති අතර ඊට ප්‍රතිචාර නොදැක්වීම නිසා අසල්වාසියකුට දන්වා නිවසේ සිටින සැමියා පිළිබදව තොරතුරක් ලබා දෙන්නැයි ඉල්ලා තිබෙනවා.\nඒ අනුව අසල්වාසියකු නිවස අසලට විත් විපරම් කර බැලීමේදී ඒ තුළින් අධික ලෙස දුගදක් වහනය වීම නිසා සැක සිතී ඒ පිළිබඳව බිරිදට දන්වා ඔවුන් පැමිණ බලා මේ පිළිබඳව පොලීසිය දැනුවත් කර ඇති බවයි වාර්තා වෙන්නේ.\nපසුව පොලිසිය පැමිණ නිවස තුළට ගොස් පරීක්ෂා කර බැලීමේදී නිවසේ සාලයේ පුටුවක් මත දින හතරකට පමණ පෙර මියගිය පුද්ගලයෙකුගේ මළ සිරුරක් සොයාගත් බවත් එය අධික දුගද හමමින් , හදුනාගත නොහැකි තරමටම නරක් වී තිබූ බවයි පැවසෙන්නේ.\nමේ අතර මළ සිරුර අසල වස කුප්පියක් තිබී හමු වී ඇති අතර ඒ අනුව මෙම පුද්ගලයා වස පානය කොට දිවි හානි කර ගන්නට ඇතැයි පොලීසිය සැක කරන්නේ.\nපසුව නිවස පරීක්ෂා කිරීමේදී \" මගෙන් සිදු වූ වැරදි වලට සමාවෙන්න.මා සමග තරහා වෙන්න එපා. මම ජීවිතය නැතිකර ගන්නවා. මගේ සහෝදරයෙකුට සල්ලි වගයක් දීල ඇති එ සල්ලි ඉල්ල ගන්න.මට සමාවෙන්න.\" යනුවෙන් ලියා තිබූ ලිපියක් පොලීසියට හමුවී තිබෙනවා.\nපසුව සිද්ධිය වූ ස්ථානයට තලංගම හදිසි මරණ පරීක්ෂිකා සාමවිනිසුරු ප්‍රේමලතා අබේවර්ධන පැමිණ ස්ථානීය පරීක්ෂණය සිදුකොට පශ්චාත් මරණ පරීක්ෂණය සඳහා දේහය අයි.ඩී.එච් රෝහලට රැගෙන යන ලෙසට පොලීසියට නියෝග කර තිබෙනවා .\nඒ අනුව අයි.ඩී.එච් රෝහලේ අධිකරණ වෛද්‍ය නිලධාරී වෛද්‍ය ඒ.ජී.ඇම්.ඇස්.ප්‍රනාන්දු මහතා විසින් පශ්චාත් මරණ පරීක්ෂණ සිදු කර ඇති බව සඳහන් .\nඑහිදී මෘතදේහය හදුනා ගත නොහැකි තරමටම නරක් වී තිබීම නිසා මරණයට හේතුව නිශ්චිතවම දැක්දීමට නොහැකි වීම හේතුවෙන් සිරුරේ පටක කොටස් වැඩි දුර පරීක්ෂණය සදහා රජයේ රස පරීක්ෂක වරයා වෙත යොමු කිරීමට අධිකරණ වෛද්‍යවරයා පියවර ගෙන තිබෙනවා .",
       "URL": "https://www.hirunews.lk/347942/බිරිඳ-සහ-දරු-දෙදෙනා-නොමැති-නිසා-ව්‍යාපාරිකයා-සියදිවි-නසා-ගනී",
       "Category": "Local News",
       "Parent URL": "https://www.hirunews.lk/local-news.php?pageID=37"
}