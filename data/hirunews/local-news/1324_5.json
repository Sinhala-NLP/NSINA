{
       "Source": "hirunews",
       "Timestamp": "Wednesday, 02 March 2022 - 8:19",
       "Headline": "කොම්පෝස්ට් පොහොර මිල දී නො ගන්නා බව රාජ්‍ය ඇමති කියයි",
       "News Content": "ඉදිරි කන්නයේ දි කොම්පෝස්ට් පොහොර මිල දී නො ගන්නා බව රාජ්‍ය අමාත්‍ය ශෂීන්ද්‍ර රාජපක්ෂ ප්‍රකාශ කළා.\nගුණාත්මක කාබනික ඝන පොහොර නිෂ්පාදනය සදහා අවශ්‍ය කටයුතු සිදුකරන බවත් එවැනි නිෂ්පාදන මිල දී ගැනීමට කටයුතු කරන බවත් ඔහු ප්‍රකාශ කළේ, ඝන අපද්‍රව්‍ය කළමනාකරණ ඩිප්ලෝමා පාඨමාලාවේ ආරම්භක අවස්ථාවට හාලිඇළ දී ඊයේ එක්වෙමින්.\nඑමෙන්ම, මෙවර යල කන්නයේ දී ගොවීන්ට සහනාධාර ලෙස ලබාදීම සඳහා බණ්ඩි පොහොර ආනයනය කිරීමට අමාත්‍ය මණ්ඩල අනුමැතිය හිමි වු අතර රජයේ පොහොර සමාගම් දෙක යටතේ මෙම පොහොර තොගය ආනයනය කිරීමට නියමිත යි.\nමේ අතර, ඉන්ධන හිඟවීම හේතුවෙන් ගොවීන් මෙන්ම ධීවරයින් ද මේ වනවිට දැඩි අසීරුතාවට පත්ව සිටිනවා.\nපොහොර අර්බුදය හමුවේ පසුගිය මහකන්නයේ වගා කළ සිය අස්වැන්න නෙලීම මෙන්ම ඒවා ප්‍රවාහනයට ඉන්ධන හිගය හේතුවෙන් දැඩි බලපෑම් එල්ල වී ඇති බවයි ගොවීන් පවසන්නේ.\nඉන්ධන හිඟය හේතුවෙන් දිවයිනේ ආර්ථික මධ්‍යස්ථාන වෙත වෙළඳුන්ගේ පැමිණීමේ අඩුවක් දක්නට ලැබෙන බව අප වාර්තාකරුවන් ප්‍රකාශ කළා.\nමේ අතර, ඉන්ධන හිඟවීම නිසා ධීවර කර්මාන්තයට දැඩි බලපෑම් එල්ල වී ඇති මොහොතක අයිස් හොන්ඩරයක මිල ද ඉහළ දමා ඇති බව සමස්ත ලංකා ධීවර සම්මේලනය ප්‍රකාශ කළා.\nමේ හේතුවෙන් ධීවර කටයුතුවල නිතර ධීවරයින් දැඩි අපහසුතාවයට පත්ව ඇති බවයි එම සම්මේලනයේ සභාපති රත්න ගමගේ ප්‍රකාශ කළේ.\nඑමෙන්ම මහියංගනය - රිදීමාලියද්ද ප්‍රාදේශීය ලේකම් කොට්ඨාශයේ වෙලන්ගොල්ල ගම්මානයේ ප්‍රදේශවාසීන් සැතපුම් 4ක් පමණ දුරක සිට පානීය ජලය කරත්තවලින් ගෙන ඒමේ පුවතක් හිරු ප්‍රවෘත්ති අංශයට වාර්තා වුණා.\nගවයින් යොදා ගනිමින් කරත්තය රැගෙන යනවා වෙනුවට ප්‍රදේශවාසීන් එක්ව ජලය රැගෙන කරත්තය පදවාගෙන එන බවයි වාර්තා වන්නේ.",
       "URL": "https://www.hirunews.lk/298434/කොම්පෝස්ට්-පොහොර-මිල-දී-නො-ගන්නා-බව-රාජ්‍ය-ඇමති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1324"
}