{
       "Source": "hirunews",
       "Timestamp": "Saturday, 19 September 2020 - 7:12",
       "Headline": "ගිනිගත් නෞකාවේ ඉන්ධන කාන්දුව ගැන වාර්තාව සඳුදා නීතිපතිට",
       "News Content": "ගිනිගැනීමට ලක්වූ එම්.ටී. නිව් ඩයමන්ඞ් නෞකාවේ ඇති ඉන්ධන සහ ඒ අවට මුහුදු සීමාවේ කාන්දු වී තිබූ ඉන්ධන පිළිබදව සිදුකරන ලද පරීක්ෂණයේ වාර්තාව සදුදා නීිතිපති දෙපාර්තමේන්තුවට ලැබීමට නියමිතව තිබෙනවා.\nසමුද්‍රීය පරිසර ආරක්ෂණ අධිකාරිය සදහන් කළේ එම වාර්තාවේ සියලූ කටයුතු මේ වනවිටත් අවසන් කර ඇති බවයි.\nමේ අතර, එම නෞකාවේ කපිතාන්වරයාට ලබන 28 වැනිදා කොළඹ ප්‍රධාන මහේස්ත්‍රාත් අධිකරණය හමුවේ පෙනී සිටින ලෙස දන්වා පසුගියදා නොතීසි නිකුත් කෙරුණා.\nඒ, කොළඹ අතිරේක මහේස්ත්‍රාත් ප්‍රියන්ත ලියනගේ හමුවේ අපරාධ පරීක්ෂණ දෙපාර්තමේන්තුව ඊට අදාළව කරුණු දැක්වූ අවස්ථාවේදීයි.\nසැප්තැම්බර් 03 වනදා අදාළ නැව ගිනි ගැනීමට ලක්වූ අතර, එහිදී විධිමත් ලෙස සන්නිවේදන ක්‍රියාවලියක්ද ක්‍රියාත්මක සිදු කර නොමැති බවටයි සිදුකළ පරීක්ෂණ වලින් අනාවරණය වී තිබුණේ.\nඑමෙන්ම, කපිතාන් ඇතුළු නැවේ කාර්ය මණ්ඩලය අපරාධ පරීක්ෂණ දෙපාර්තමේන්තුව මගින් සිදුකරන විමර්ශනවලටද කිසිදු සහයක් දක්වා නොමැති බවට ද වාර්තා වුණා.\nකෙසේ නමුත් එම්.ටී. නිව් ඩයමන්ඞ් ඉන්ධන නෞකාව සම්බන්ධයෙන් ලක් රජයට රුපියල් මිලියන 340 ක ගාස්තුවක් ගෙවිය යුතු බවට නීතිපතිවරයා විසින් එහි හිමිකරුවන්ගේ නීතීඥයන් වෙත පසුගිය බදාදා දැනුම්දීමක් සිදුකරනු ලැබුවා.",
       "URL": "https://www.hirunews.lk/250571/ගිනිගත්-නෞකාවේ-ඉන්ධන-කාන්දුව-ගැන-වාර්තාව-සඳුදා-නීතිපතිට",
       "Category": "Local News",
       "Parent URL": "https://www.hirunews.lk/local-news.php?pageID=2445"
}