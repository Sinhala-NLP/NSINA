{
       "Source": "hirunews",
       "Timestamp": "Friday, 23 March 2018 - 18:57",
       "Headline": "එජාපයේ ගාල්ලේ සහ මීගමුවේ බලය පොහොට්ටුව ඩැහැ ගනී",
       "News Content": "එක්සත් ජාතික පක්ෂයට බලය හිමි වූ ගාල්ල සහ මීගමුව මහනගර සභාවන්හි නගරාධිපති තනතුරු අද ශ්‍රී ලංකා පොදුජන පෙරමුණට හිමි වුණා.\nඒ, පැවති ඡන්ද විමසීම්වලදී පොදුජන පෙරමුණේ අපේක්ෂකයන් ජයග්‍රහණය කිරීම හේතුවෙන්.\nපසුගිය පළාත් පාලන ආයතන ඡන්ද විමසීමේදී ගාල්ල මහනගර සභාවේ ආසන 14ක් එක්සත් ජාතික පක්ෂයටත්, ආසන 13ක් ශ්‍රී ලංකා පොදුජන පෙරමුණට සහ ආසන තුන බැගින් ජනතා විමුක්ති පෙරමුණට සහ එක්සත් ජනතා නිදහස් සන්ධානයට හිමි වුණා.\nඑහි තවත් ආසන දෙකක් හිමි වූයේ එක්සත් ජාතික නිදහස් පෙරමුණට සහ ස්වාධීන කණ්ඩායමකටයි.\nඒ අනුව බහුතරය කිසිවෙකුටත් හිමි නොවූ එම මහනගර සභාවේ නගරාධිපතිවරයා තෝරා පත් කර ගැනීම සඳහා අද පළමුවරට සභාව රැස්වූ අතර, රහස් ඡන්දයක් ඊට අදාළව පැවැත්වුණා.\nඑහිදී ශ්‍රී ලංකා පොදුජන පෙරමුණෙන් තරඟ කළ ප්‍රියන්ත සහබන්දුට ඡන්ද 20ක් හිමි වූ අතර, එක්සත් ජාතික පක්ෂයෙන් තරඟ කළ ජිලිත් නිශාන්තට හිමි වූයේ ඡන්ද 11ක් පමණයි.\nඑක්සත් ජාතික පක්ෂ මන්ත්‍රීවරුන් 14 දෙනාගෙන් තුන්දෙනෙකු ඔහුට ඡන්දය ලබාදී තිබුණේ  නැහැ.\nඒ අනුව වැඩි ඡන්ද 9කින් ගාල්ල මහනගර සභාවේ නගරාධිපති ලෙස ප්‍රියන්ත සහබන්දු තේරී පත්වුණා.\nපළාත් පාලන මැතිවරණයේදී මීගමුව මහනගර සභාව ජය ගත්තේ ද එක්සත් ජාතික පක්ෂයයි.\nඑහිදී ආසන 19ක් ඔවුන්ට හිමි වූ අතර, ශ්‍රී ලංකා පොදුජන පෙරමුණට හිමි වූ ආසන සංඛ්‍යාව 16ක්.\nශ්‍රී ලංකා නිදහස් පක්ෂය ආසන 6ක් හා ජනතා විමුක්ති පෙරමුණ ආසන 3ක් ජයග්‍රහණය කළා.\nඊට අමතරව තවත් පක්ෂ දෙකකට හා ස්වාධීන කණ්ඩායම් දෙකකට එක් ආසනය බැගින් ද ආසන 4ක් බෙදී ගියා.\nඅද රැස්වූ එම නගර සභාවේ නගරාධිපති තනතුර සඳහා එක්සත් ජාතික පක්ෂයෙන් රොයිස් ප්‍රනාන්දු හා ශ්‍රී ලංකා පොදුජන පෙරමුණෙන් පාර්ලිමේන්තු මන්ත්‍රී නිමල් ලන්සාගේ සොහොයුරෙකු වන දයාන් ලන්සා ඉදිරිපත් වුණා.\nඑහිදී විවෘත ඡන්දයක් පැවති අතර, දයාන් ලන්සා එහිදී ජයග්‍රහණය කළේ වැඩි ඡන්ද 6කින්.\nඑහිදී ඔහුට ඡන්ද 25ක් හිමි වූ අතර, ඊට ශ්‍රී ලංකා පොදුජන පෙරමුණේ ඡුන්ද 16ක්, නිදහස් පක්ෂයේ ඡන්ද 5ක්, එක්සත් ජාතික නිදහස් පෙරමුණේ ජන්දයක් සහ ලංකා ජනතා කොංග්‍රසයේ ඡන්දයක් ද හිමි වුණා.\nමීට අමතරව ස්වාධීන කණ්ඩායම් නියෝජිතයන් දෙදෙනාට ඔහුට පක්ෂව ඡන්දය භාවිත කර තිබෙනවා.\nඑක්සත් ජාතික පක්ෂ නියෝජිතයාට හිමි වූ ඡුන්ද 19ට ශ්‍රී ලංකා නිදහස් පක්ෂ නියෝජිතයෙකුගේ ද ඡන්දයක් හිමිව තිබුණා.\nඑමෙන්ම, දේශපාලන පක්ෂයකට බහුතර බලය හිමි නොවූ මිනුවන්ගොඩ නගර සභාවේ නගරාධිපති තනතුර ද අද ශ්‍රී ලංකා පොදුජන පෙරමුණ හිමි කර ගත්තා.\nඑහිදී ද රහස් ඡන්දයක් පැවති අතර, ඊට එක්සත් ජාතික පක්ෂයෙන් චන්දන මාරසිංහ සහ පොදුජන පෙරමුණෙන් නීල් ජයසේකර තරඟ කළා.\nඑහිදී ඡන්ද 8ක් හිමි කර ගනිමින් නගරාධිපති ලෙස තේරී පත්වුණේ නීල් ජයසේකරයි.\nඑම නගර සභාවේ නියෝජ්‍ය නගරාධිපති ධුරය සඳහා විවෘත ඡන්දයක් පැවති අතර එහිදී එක්සත් ජාතික පක්ෂ අපේක්ෂකයා සහ පොදුජන පෙරමුණු අපේක්ෂකයා ඡන්ද 7 බැගින් ලබාගෙන සම තත්ත්වයක පසුවුණා.\nඅනතුරුව කාසියේ වාසිය උරගා බැලූණු අතර එහිදී ජයග්‍රහණය කළේ ශ්‍රී ලංකා පොදුජන පෙරමුණේ සාමාජිකයායි.\nමේ අතර, පළාත් පාලන ඡන්දයෙන් ශ්‍රී ලංකා පොදුජන පෙරමුණ ජයග්‍රහණය කළ බහුතරය බලය හිමි නොවූ බලංගොඩ නගර සභාවේ නගරාධිපති තනතුර එක්සත් ජාතික පක්ෂය විසින් අද හිමි කර ගත්තා.\nනගරාධිපති ධුරය සඳහා පක්ෂ දෙකෙන්ම විවෘත ඡන්දයක් පැවති අතර එහිදී ජයග්‍රහණය හිමි කර ගත්තේ එක්සත් ජාතික පක්ෂයෙන් ඉදිරිපත් වූ චාමික වැවේගෙදරයි.\nඑමෙන්ම බලංගොඩ ප්‍රාදේශීය සභාවේ සභාපති තනතුර සඳහා ද අද රහස් ඡන්දයක් පැවැත්වුණා.\nඑය ශ්‍රී ලංකා පොදුජන පෙරමුණෙන් ඉදිරිපත් වූ අපේක්ෂකයා ජයග්‍රහණය කළා.\nමේ අතර, පසුගිය මැතිවරණයේදී ශ්‍රී ලංකා පොදුජන පෙරමුණ ජය හිමි කරගෙන තිබූ කටුනායක - සීදුව නගර සභාවේ නගරාධිපති තනතුර අද එක්සත් ජාතික පක්ෂය විසින් හිමි කර ගත්තා.\nඒ, විවෘත ඡන්ද විමසීමකින් අනතුරුවයි.",
       "URL": "https://www.hirunews.lk/186703/එජාපයේ-ගාල්ලේ-සහ-මීගමුවේ-බලය-පොහොට්ටුව-ඩැහැ-ගනී",
       "Category": "Local News",
       "Parent URL": "https://www.hirunews.lk/local-news.php?pageID=4023"
}