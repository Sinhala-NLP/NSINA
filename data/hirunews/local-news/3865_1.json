{
       "Source": "hirunews",
       "Timestamp": "Wednesday, 04 July 2018 - 18:56",
       "Headline": "පාසල් නොගිය ගුරුවරුන් කොළඹදී ගැටේ",
       "News Content": "ගුරු විදුහල්පතිවරුන් ඇතුළු අධ්‍යාපන ක්ෂේත්‍රයේ වෘත්තිය සමිති රැසක් එක්ව ක්‍රියාත්මක කළ වර්ජනය සාර්ථක බව අධ්‍යාපනය සුරැකීමේ වෘත්තීය සමිති එකමුතුව ප්‍රකාශ කළා.\nකෙසේ වෙතත් අධ්‍යාපන අමාත්‍ය අකිල විරාජ් කාරියවසම් සඳහන් කළේ වර්ජනය අසාර්ථක බවයි.\nදේශපාලන පලි ගැනීම් මුවාවෙන් අධ්‍යාපන සේවාවන් හි සිදුකරන පත්වීම් නතර කරන ලෙස බලකරමිනුයි අධ්‍යාපනය සුරැකීමේ වෘත්තීය සමිති එකමුතුව මෙම වර්ජනය ආරම්භ කළේ.\nමේ අතර, වර්ජනයේ නිරත වෘත්තීය සමිති සහ නව පත්වීම් ලබාගැනීමට නියමිත පිරිස් අතර අද අධ්‍යාපන අමාත්‍යාංශය ඉදිරිපිට උණුසුම් තත්ත්වයක් ද හට ගත්තා.\nකෙසේ වෙතත්, පොලීස් කැරලි මර්දන ඒකකයේ නිලධාරින් මැදිහත්ව ඇති වීමට ගිය ගැටුම පාලනය කළත්, ඇතිවූ උනුසුම්කාරී තත්ත්වයත් සමඟ වර්ජනයේ නිරත ලංකා ගුරු සේවා සංගමයේ සභාපති ධම්මික අලහප්පෙරුම තුවාල ලබා කොළඹ ජාතික රෝහලට ප්‍රතිකාර සඳහා ඇතුළත් කරනු ලැබුවා.\nඅද දිනයේ දිවයිනේ බොහෝ සිසුන් පාසල් වෙත පැමිණියත්, ගුරුවරුන් වැඩි වශයෙන් පාසල්වලට නොපැමිණි බවයි වාර්තා වන්නේ.\nකොළඹ දිස්ත්‍රික්කයේ පාසල් රැසක ළමයින් පාසල් වෙත පැමිණ තිබුණත් ගුරුවරුන්ගේ අඩුවක් දක්නට ලැබුණා.\nඑමෙන්ම ඇතැම්  පාසල්වල සිසුන් ගුරුවරු නොමැතිවීම හේතුවෙන් සිය පන්ති කාමරවල ගී ගයමින් විනෝදයෙන් පසුවුණු බවයි අප වාර්තාකරු ප්‍රකාශ කළේ.\nදෙමාපියන් කිහිපදෙනෙකු සඳහන් කළේ මෙම වර්ජනය ඉතා අසාධාරණ බවයි.\nකෙසේ වෙතත් සුපුරුදු පරිදි පාසල්වල කටයුතු සිදු කෙරුණු බව පාසල් කිහිපයක විදුහල්පතිවරුන් ප්‍රකාශ කළා.\nමේ අතර වර්ජනයේ නිරත වෘත්තිය සමිති අද පස්වරුවේ කොළඹ මාධ්‍ය හමුවක් කැඳවා තිබූ අතර ඊට  එක්වෙමින් ලංකා ගුරු සංගමයේ ප්‍රධාන ලේකම් ජෝෂප් ස්ටාලින් කියා සිටියේ වර්ජනය අතිසාර්ථක බවයි.\nකෙසේ වෙතත් වර්ජනය අසාර්ථක බව අධ්‍යාපන අමාත්‍ය අකිල විරාජ් කාරියවසම් හිරු ප්‍රවෘත්ති අංශයට කියා සිටියා.",
       "URL": "https://www.hirunews.lk/194508/පාසල්-නොගිය-ගුරුවරුන්-කොළඹදී-ගැටේ",
       "Category": "Local News",
       "Parent URL": "https://www.hirunews.lk/local-news.php?pageID=3865"
}