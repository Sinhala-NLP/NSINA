{
       "Source": "hirunews",
       "Timestamp": "Friday, 17 December 2021 - 10:16",
       "Headline": "මත්ද්‍රව්‍ය සහ අවිආයුධ ජාවාරම් සම්බන්ධයෙන් ශ්‍රී ලාංකිකයන් 15 දෙනෙකුට ඉන්දියාවෙන් නඩු",
       "News Content": "අවි ආයුධ සහ මත්ද්‍රව්‍ය ජාවාරමක නිරත වීම සම්බන්ධයෙන් ශ්‍රී ලාංකිකයන් 15 දෙනෙකුට ඉන්දීය ජාතික ඔත්තු සේවාව මගින් නඩු පවරා තිබෙනවා.\nමෙම සැකකරුවන්ගෙන් කොටසක් පසුගිය මාර්තු 25 වන දා අරාබි මුහුදේ ධීවර බෝට්ටුවකින් අත්අඩංගුවට ගනු ලැබූ අතර, ඔවුන් සන්තකයේ තිබී කිලෝග්‍රෑම් 300ක හෙරොයින් සහ අවි ආයුධ තොගයක්ද සොයා ගත් බවයි ඉන්දීය ඔත්තු සේවාව අධිකරණයට දැනුම් දුන්නේ.\nමොවුන් කුඩාවැල්ල ධීවර වරායෙන් මුහුදු ගිය රවිහංසි යාත්‍රාවේ සිටිය දී අත්අඩංගුවට ගෙන ඇති බවයි වාර්තාවන්නේ.\nඑමෙන්ම මොවුන් තමිල්නාඩුවේ කොටි හිතවාදීන් සමඟ එක්වී එල්.ටී.ටී.ඊ. සංවිධානය යළි පණගැන්වීමට උත්සාහ කරන බවට ඉන්දීය ඔත්තු සේවා චෝදනා එල්ල කළා.\nඅත්අඩංගුවට ගත් එක් සැකකරුවෙකු වන ඒ. රමේෂ් නැමැත්තා දෙරට අතර මත්ද්‍රව්‍ය ප්‍රවාහනයෙන් විශාල මුදලක් එක්රැස් කරගෙන ඇති බව ද විශ්වාස කෙරෙනවා.\nඑම මුදල් ත්‍රස්තවාදී කටයුතු සඳහා යොදාගැනීමට සැල සුම් කර ඇති බව ඉන්දීය ඔත්තු සේවාවේ අදහසයි.\nචෙන්නායි හි සරණාගත කඳවුරකින් අත්අඩංගුවට ගනු ලැබූ සත්ගුණන් නැමති තවත් සැකකරුවෙක් එල්.ටී.ටී.ඊ. සංවිධානයේ හිටපු සන්නද්ධ සාමාජිකයෙකු බවත්, ඔහු ප්‍රභාකරන්ගේ පිටත ආරක්ෂක වළල්ලේ සේවයේ යෙදී සිටි අයෙකු බවත් ඉන්දීය ජාතික ඔත්තු සේවාව සඳහන් කළා.\nහින්දු පුවත්පත වාර්තා කළ පරිදි ඉරානය සහ පාකිස්ථානය වැනි රටවල සිට ශ්‍රී ලංකාව හරහා ඉන්දියාවට මත්ද්‍රව්‍ය ප්‍රවාහනයේ නිරත වී තිබෙනවා.",
       "URL": "https://www.hirunews.lk/291304/මත්ද්‍රව්‍ය-සහ-අවිආයුධ-ජාවාරම්-සම්බන්ධයෙන්-ශ්‍රී-ලාංකිකයන්-15-දෙනෙකුට-ඉන්දියාවෙන්-නඩු",
       "Category": "Local News",
       "Parent URL": "https://www.hirunews.lk/local-news.php?pageID=1488"
}