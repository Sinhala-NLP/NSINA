{
       "Source": "hirunews",
       "Timestamp": "Sunday, 24 April 2022 - 9:45",
       "Headline": "ජපානයේ සංචාරක බෝට්ටුවක් 26 දෙනෙකු සමඟ අතුරුදන්",
       "News Content": "ජපානයේ උතුරුදිග හොකයිඩෝ දිවයිනට ඔබ්බෙන් මුහුදු තීරයේදී සංචාරකයන් ඇතුලු 26 දෙනෙකු රැගත් යාත්‍රාවක් අතුරුදන්වී ඇති බව වාර්තාවනවා.\nකාසු එක නැමති මෙම යාත්‍රාව අංශක 30 ක් පමණ ඇළවී ගිලෙමින් පවතින බවට එහි කාර්ය මණ්ඩලය දැනුම්දී ඇති බව විදෙස් වාර්තා සඳහන් කළා.\nඑය ෂිරෙටෝකෝ අර්ධද්වීපය අවට සයුරට පිවිසී ඇත්තේ පැය තුනක නැරඹුම් චාරිකාවක් සඳහායි.\nජීවිතාරක්ෂක මෙහෙයුමට ජපාන වෙරළාරක්ෂක යාත්‍රා පහක් සහ ගුවන් යානා දෙකක් යොදවා ඇති බවයි බලධාරීන් ප්‍රකාශ කළේ.\nයාත්‍රාවේ සිටි සංචාරකයන් 24 දෙනෙකු සහ කාර්ය මණ්ඩලයේ දෙදෙනා ජීවිතාරක්ෂක කබා පැළඳ සිටි බව සඳහන්.\nකෙසේ නමුත් යාත්‍රාව අතුරුදන්වූ ප්‍රදේශයේ රාත්‍රියේ උෂ්ණත්වය සෙල්සියස් අංශක බින්දුව දක්වා පහත වැටෙන බව සඳහන්.\nඑම ප්‍රදේශයේ මුහුදු රළ රළුවීම හේතුවෙන් ධීවර යාත්‍රා පවා ගොඩබිමට පැමිණ ඇති බවයි වාර්තාවන්නේ.",
       "URL": "https://www.hirunews.lk/302674/ජපානයේ-සංචාරක-බෝට්ටුවක්-26-දෙනෙකු-සමඟ-අතුරුදන්",
       "Category": "Local News",
       "Parent URL": "https://www.hirunews.lk/local-news.php?pageID=1212"
}