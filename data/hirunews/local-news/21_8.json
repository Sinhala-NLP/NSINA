{
       "Source": "hirunews",
       "Timestamp": "Tuesday, 19 September 2023 - 10:01",
       "Headline": "රැකියා ලබා දෙන බව පවසමින් මුදල් වංචා කළ පුද්ගලයෙකු අත්අඩංගුවට (විඩීයෝ)",
       "News Content": "ජනාධිපති කාර්ය සාධන බලකායේ සේවය කරන බව අගවමින් විදේශ රැකියා ලබාදීම සඳහා මහා පරිමාණයෙන් මුදල් වංචා කළ නිමේෂ් සුරියබණ්ඩාර නමැති  පුද්ගලයෙකු විදේශ සේවා නියුක්ති කාර්යාංශයේ විශේෂ විමර්ශන ඒකකය අත්අඩංගුවට ගෙන තිබෙනවා.\nනවසීලන්තය, නෙදර්ලන්තය, දකුණු කොරියාව හා ජපානය වැනි රටවල රැකියා ලබාදීමේ වැඩසටහනක් පවතින බවත් ඒ සඳහා පුද්ගලයෙකුගෙන් රුපියල් ලක්ෂ 15ක් වැය වන බවත් ඔහු විසින් පවසා ඇති බවයි වාර්තා වන්නේ.\nඒ සඳහා මුලින් රුපියල් 750,000ක් අවශ්‍ය බවට පවසමින් ඔහු මෙම වංචාව සිදුකර තිබෙනවා.\nඒ අනුව විදේශ සේවා නියුක්ති කාර්යාංශය උපාය දූතයෙකු යොදවා අදාළ පුද්ගලයා බත්තරමුල්ල නගරය වෙත කැඳවා ඇති අතර එහිදී ඔහු පැමිණ ඇත්තේ ජනාධිපති කාර්යාලය ලෙස සඳහන් නාම පුවරුවක් සහිත මෝටර් රථයකින්.\nඑම අවස්ථාවේ ඔහු තමන් නිවාස සංවර්ධන අධිකාරියේ සේවය කරන බව පවසමින් රාජ්‍ය නිලධාරියෙකු ලෙස හැඟවෙන පරිදි කටයුතු කර තිබෙනවා.\nරැකියා ලබාදීම සඳහා සකස් කළ ගිවිසුමක් ඔහු විසින් පෙන්වා ඇති අතර එම අවස්ථාවේදීයි සැකකරු අත්අඩංගුවට ගෙන තිබෙනවා.",
       "URL": "https://www.hirunews.lk/348720/රැකියා-ලබා-දෙන-බව-පවසමින්-මුදල්-වංචා-කළ-පුද්ගලයෙකු-අත්අඩංගුවට-විඩීයෝ",
       "Category": "Local News",
       "Parent URL": "https://www.hirunews.lk/local-news.php?pageID=21"
}