{
       "Source": "hirunews",
       "Timestamp": "Sunday, 06 February 2022 - 9:16",
       "Headline": "රාගම වෛද්‍ය පීඨ සිද්ධිය ගැන තවත් පරීක්ෂණයක්",
       "News Content": "කැළණිය විශ්වවිද්‍යාලයේ රාගම පිහිටි වෛද්‍ය පීඨයේ පසුගියදා ඇති වූ ගැටුම සම්බන්ධයෙන් එළැඹෙන සතියේදී අභ්‍යන්තර පරීක්ෂණයක් සිදු කරන බව එම විශ්වවිද්‍යාලයේ උපකලපතිනි ජ්‍යෙෂ්ඨ මහාචාර්ය නිලන්ති ද සිල්වා පවසනවා.\nහිරු ප්‍රවෘත්ති අංශයට අදහස් දක්වමින් ඇය කියා සිටියේ ඒ සඳහා ජ්‍යෙෂ්ඨ ආචාර්යවරුන් තුන් දෙනෙකුගෙන් සමන්විත මණ්ඩලයක් පත් කිරීමට නියමිත බවයි.\nවිශ්වවිද්‍යාලය තුළ සිදුවන බව කියන නවක වද ක්‍රියාකාරකම් සම්බන්ධයෙන් ද එහිදී විමර්ශනය කෙරෙන බව ඇය ප්‍රකාශ කළා.\nසිද්ධිය සම්බන්ධයෙන් රාගම පොලීසියට භාරවීමෙන් පසු අත්අඩංගුවට ගත් හිටපු රාජ්‍ය අමාත්‍ය අරුන්දික ප්‍රනාන්දුගේ 23 හැවිරිදි පුත්‍රයා සහ පොලීසිය විසින් අත්අඩංගුවට ගත් වෛද්‍ය පීඨ ශිෂ්‍යයෙකු ඇතුළු 6 දෙනෙකු මේ වන විට හෙට (07) දින දක්වා රක්ෂිත බන්ධනාගාරගත කර තිබෙනවා.\nසිද්ධියට අදාළව අත්අඩංගුවට ගත් රාගම වෛද්‍ය පීඨයේ තවත් වෛද්‍ය සිසුන් 3 දෙනෙකු ඇප මත මුදා හැරීමටයි පසුගියදා වත්තල මහේස්ත්‍රාත් අධිකරණය නියෝග කළේ.\nඑමෙන්ම සිද්ධිය සම්බන්ධයෙන් චෝදනා එල්ල වීම හේතුවෙන් තමන් දැරූ රාජ්‍ය අමාත්‍ය ධුරයෙන් ඉල්ලා අස්වන බව අරුන්දික ප්‍රනාන්දු පසුගිය 3 වනදා ප්‍රකාශ කළා.\nරාගම වෛද්‍ය පීඨයේ ශිෂ්‍ය නේවාසිකාගාර භුමියට පිටතින් පැමිණි කණ්ඩායමක් පසුගිය පළමු වනදා සිදුකළ මෙම පහරදීමෙන් වෛද්‍ය සිසුන් 4 දෙනෙකු තුවාල ලබා රෝහල්ගත කෙරුණා.\nමෝටර් රථ දෙකකින් පැමිණි පුද්ගලයින් 15 දෙනෙකුගෙන් සමන්විත පිරිසක් විසින් අදාළ පහරදීම සිදුකර ඇති බවටයි වාර්තා වුණේ.\nනවක වද සිද්ධියක් පදනම් කර ගනිමින් සිසුන් දෙපිරිසක් අතර මෙම ගැටුම හටගෙන ඇති බවටයි වාර්තා වන්නේ.\nසිද්ධිය සම්බන්ධයෙන් නීතිමය කටයුතු ස්වාධීනව සිදුකිරීම සඳහා අවස්ථාව ලබා දිය යුතු බව කොටුවේ පොඩි හාමුදුරුවන් ලෙස ප්‍රකට පූජ්‍ය අත්තරගම පඤ්ඤාලංකාර හිමියන් ප්‍රකාශ කළේ කොළඹ ඊයේ (05) පැවති මාධ්‍ය හමුවකට එක්වෙමින්.",
       "URL": "https://www.hirunews.lk/296285/රාගම-වෛද්‍ය-පීඨ-සිද්ධිය-ගැන-තවත්-පරීක්ෂණයක්",
       "Category": "Local News",
       "Parent URL": "https://www.hirunews.lk/local-news.php?pageID=1373"
}