{
       "Source": "hirunews",
       "Timestamp": "Thursday, 07 July 2022 - 22:24",
       "Headline": "වැඩි මිලට විකුණන්න සැඟවූ ඉන්ධන කොටුවෙයි (වීඩියෝ)",
       "News Content": "ත්‍රීකුණාමලය - හබරණ ප්‍රධාන මාර්ගයේ ගල්ඔය පොලිස් මුරපොලේදී සැක සහිත වෑන් රථයක් පරික්ෂා කිරීමේදී වැඩි මිලට විකිණීම සඳහා මැල්සිරිපුර ප්‍රදේශයට රැගෙන යමින් තිබූ ඩීසල් ලීටර් 100ක් සමග සැකකරුවන් දෙදෙනෙක් අත්අඩංගුවට ගෙන තිබෙනවා.\nසැකකරුවන්ගෙන් සිදු කළ ප්‍රශ්න කිරීම් වලදී අණාවරණ වී ඇත්තේ එක් ඩීසල් ලීටරයක් රුපියල් 1100 බැගින් අලෙවි කිරීමට සැළසුම් කර ඇති බවයි.\nකන්තලේ IOC ඉන්ධන පිරවුම්හලෙන් ඉන්ධන ලබා ගෙන මෙම ජවාරම සිදු කිරීමට උත්සහ කර ඇති බවද පොලිසිය සඳහන් කළා.\nමේ අතර නීතිවිරෝධී ලෙස භූමිතෙල් ලීටර් 2160ක් ළඟ තබාගෙන සිටි පුද්ගලයෙක් කල්මුණේ - මානම්පාර ප්‍රදේශයේදී අත්අඩංගුවට ගෙන තිබෙනවා.\nපොලිස් විශේෂ කාර්ය බලකායට ලද තොරතුරකට අනුවයි අදාළ පුද්ගලයා අත්අඩංගුවට ගෙන ඇත්තේ.\nසොයා ගත් භූමිතෙල් තොගයේ වටිනාකම රුපියල් අට ලක්ෂ 50ල000 ක් වන බව පොලිසිය සඳහන් කළා.\nසැකකරු මාතර - වේරදූව ප්‍රදේශයේ පදිංචි පුද්ගලයෙකු බවයි පොලිස් විශේෂ කාර්ය බලකාය සඳහන් කළේ.\nමේ අතර, ගාල්ල - තල්ගම්පොල ප්‍රදේශයේ ඉන්ධන පිරවුම්හලක් අසල තිබූ නිවසක සඟවා තිබූ පෙට්‍රල් ලීටර් 119 ක් සමගින් එම ඉන්ධන පිරවුම්හලේ හිමිකරු අත්අඩංගුවට ගෙන තිබෙනවා.\nපසුව සිදුකළ විමර්ශනවලදී තවත් පෙට්‍රල් ලීටර් 252ක් සඟවා තිබියදී සොයා ගනු ලැබුවා.\nඑම පෙට්‍රල් සෞඛ්‍ය කාර්ය මණ්ඩලයට බෙදා දීමට පොලීසිය පියවර ගත් බවයි අප වාර්තාකරු සඳහන් කළේ.",
       "URL": "https://www.hirunews.lk/309372/වැඩි-මිලට-විකුණන්න-සැඟවූ-ඉන්ධන-කොටුවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1039"
}