{
       "Source": "hirunews",
       "Timestamp": "Saturday, 19 December 2020 - 12:52",
       "Headline": "මහර බන්ධනාගාරයේ ගිනි අවි 49 ක් පොලීසියට (වීඩියෝ)",
       "News Content": "මහර බන්ධනාගාරයේ ඇති වූ සිද්ධියට අදාළ පරීක්ෂණ කටයුතු සඳහා එම බන්ධනාගාරයේ නිලධාරින් භාවිත කළ ගිනි අවි 49ක් රාගම පොලීසිය වෙත භාර දී තිබෙනවා.\nබන්ධනාගාර මාධ්‍ය ප්‍රකාශක චන්දන ඒකනායක සඳහන් කළේ ටී - 56 ගිනි අවි 10 ක්, ටී - 87 ගිනි අවි 21 ක්, මිලිමීටර් 9 වර්ගයේ පිස්තෝල 7 ක් සහ රිපීටර් 11 ක් මෙලෙස රාගම පොලීසියට භාර දුන් බවයි.\nමේ සම්බන්ධයෙන් හිරු ප්‍රවෘත්ති අංශය රාගම පොලීසියෙන් විමසීමක් කළ අතර එහි උසස් නිලධාරියෙකු සඳහන් කළේ පොලීසිය භාර ගත් සියලු ගිනි අවි වත්තල අධිකරණයට භාර දුන් බවයි.\nපසුගිය නොවැම්බර් 29වනදා රාත්‍රියේ මහර බන්ධනාගාරයේ ඇති වූ සිද්ධියත් සමඟ රැඳවියන් 11 දෙනෙකු මියගිය අතර තවත් 107 දෙනෙකු තුවාල ලැබුවා.\nසිද්ධියට අදාළ නඩුවක් ද මේ වනවිට වත්තල මහේස්ත්‍රාත් අධිකරණයේ විභාග වෙමින් පවතිනවා.\nමේ අතර, ගන්දර පොලිස් ස්ථානයේ සැරයන්වරයෙකුගේ පිස්තෝලය ක්‍රියාත්මක වීමෙන් එම පොලිස් ස්ථානයේ සිර මැදිරියේ රඳවා සිටි සැකකරුවෙකුට වෙඩි වැදී තුවාල ලබා මාතර මහ රෝහලට ඇතුළත් කර තිබෙනවා.\nඊයේ පස්වරුවේ සිදුවූ මෙම සිද්ධියත් සමඟ අදාළ සැරයන්වරයා වැඩතහනමට ලක්කර මාතර පොලිසියට මාරු කර යවා ඇති බවයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ කියා සිටියේ.\nමාතර ප්‍රදේශය භාර උසස් නිලධාරියෙකු සඳහන් කළේ අදාළ සැරයන්වරයා විසින් එම ගිනිඅවියේ උණ්ඩ පරීක්ෂා කරන අවස්ථාවේදී හදිසියේම උණ්ඩයක් නික්මී තිබෙනවා.\nපසුව එය බිම වැදී කෑලී කිහිපයකට කැඩී ඇති අතර, එහි එක් කොටසක් සිරමැදිරියේ සිටි සැකකරුවෙකුගේ පිටෙහි වැදී ඇති බව සඳහන්.\nකෙසේ වෙතත්, ස්කෑන් පරීක්ෂාවක් සඳහා අදාළ සැකකරු මාතර රෝහලට ඇතුලත් කරනු ලැබුවා. මත්ද්‍රව්‍ය භාවිතයට ඇබ්බැහි වූ පුද්ගලයෙකු වන ඔහු ධීවර රැකියාවේ නිරත වන්නෙකු බවයි එම උසස් පොලිස් නිලධාරියා සඳහන් කළේ.\nකෙසේ වෙතත් සිද්ධිය සම්බන්ධයෙන් විධිමත් පරීක්ෂණයක් ක්‍රියාත්මක බව පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ සඳහන් කළා.",
       "URL": "https://www.hirunews.lk/257388/මහර-බන්ධනාගාරයේ-ගිනි-අවි-49-ක්-පොලීසියට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2266"
}