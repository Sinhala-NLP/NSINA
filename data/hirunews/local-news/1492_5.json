{
       "Source": "hirunews",
       "Timestamp": "Wednesday, 15 December 2021 - 15:59",
       "Headline": "එන්නත් දෙකම ලබාගෙන කොරෝනා වැළඳුනු අයට බූස්ටර් මාත්‍රාව මාස 6 කින්",
       "News Content": "කොරෝනා මර්දන එන්නත් මාත්‍රා දෙකම ලබා ගත් පසු කොරෝනා වෛරසය ආසාදනය වූ පුද්ගලයින්ට ඉන් මාස 6 කට පසු බූස්ටර් මාත්‍රාව ලබා ගැනීමට නිර්දේශ කරන බව වසංගත රෝග විද්‍යා අංශය පවසනවා.\nඑහි අධ්‍යක්ෂ විශේෂඥ වෛද්‍ය සමිත ගිනිගේ මේ බව කියා සිටියේ සෞඛ්‍ය ප්‍රවර්ධන කාර්යාංශයේ අද පැවති මාධ්‍ය හමුවකට එක්වෙමින්.\nමේ අතර, තවත් කොරෝනා ආසාදිතයින් 335 දෙනෙකු අද සුවය ලැබීමත් සමඟ මෙරට කොරෝනා ආසාදිතව සුවය ලැබූ සංඛ්‍යාව 546,103 දක්වා ඉහළ ගියා.\nමේ අතර මෙරට කොරෝනා තත්වය පාලනය සඳහා දැනට පවතින සෞඛ්‍ය මාර්ගෝපදේශ ඉදිරි දින 15 දක්වා දීර්ඝ කරන බව සෞඛ්‍ය සේවා අධ්‍යක්ෂ ජනරාල්වරයා ප්‍රකාශ කළා.\nසෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන සඳහන් කළේ, උත්සව සමය තුල සෞඛ්‍ය මාර්ගෝපදේශ දැඩිව ක්‍රියාත්මක කරන බවයි.\nමේ අතර, කොරෝනා ප්‍රතිශක්තීකරණ එන්නතේ බූස්ටර් හෙවත් වර්ධක මාත්‍රාව ලබා ගැනීමෙන් පසු රෝගී තත්ත්වයට පත්වී 44 හැවිරිදි කාන්තාවක මියගිය පුවතක් පොළොන්නරුව - ගිරිතලේ ප්‍රදේශයෙන් වාර්තා වුණා.\nපොලීසිය සඳහන් කළේ මරණයට නිෂ්චිත හේතුව සොයා ගැනීම සඳහා මියගිය කාන්තාවගේ සිරුර මේ වනවිට පශ්චාත් මරණ පරීක්ෂණයට යොමුකර ඇති බවයි.\nඑමෙන්ම, පේරාදෙණිය ප්‍රදේශයේ 65 හැවිරිදි පුද්ගලයෙකු බූස්ටර් මාත්‍රාව ලබා ගැනීමෙන් පසු රෝගී වී මියගොස් තිබෙනවා.\nමෙම සිද්ධින් සම්බන්ධයෙන් කොළඹ අද පැවති මාධ්‍ය හමුවේදී නියෝජ්‍ය සෞඛ්‍ය සේවා අධ්‍යක්ෂ විශේෂඥ වෛද්‍ය හේමන්ත හේරත්ගෙන් මාධ්‍යවේදීන් ප්‍රශ්න කළා.\nඔහු කියා සිටියේ ඒ සම්බන්ධයෙන් පරීක්ෂණයක් සිදුකිරීමෙන් අනතුරුව ප්‍රකාශයක් සිදුකළ හැකි බවයි.",
       "URL": "https://www.hirunews.lk/291127/එන්නත්-දෙකම-ලබාගෙන-කොරෝනා-වැළඳුනු-අයට-බූස්ටර්-මාත්‍රාව-මාස-6-කින්",
       "Category": "Local News",
       "Parent URL": "https://www.hirunews.lk/local-news.php?pageID=1492"
}