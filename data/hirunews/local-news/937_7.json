{
       "Source": "hirunews",
       "Timestamp": "Tuesday, 16 August 2022 - 11:18",
       "Headline": "ගාල්ලේ දී වෙඩි තැබීමක් (වීඩියෝ)",
       "News Content": "ගාල්ල, දඩැල්ල - පියදිගම සුදර්ශනාරාම මාර්ගයේ පිහිටි වෙළෙදසැල් හිමියෙකු ඉලක්ක කර වෙඩි ප්‍රහාරයක් එල්ල වී තිබෙනවා.\nඅද (16) උදෑසන යතුරුපැදියකින් පැමිණි දෙදෙනෙකු විසින් මෙම වෙඩි තැබීම සිදු කර ඇති බවයි පොලිසිය සදහන් කළේ.\nකෙසේ වෙතත් වෙඩි ප්‍රහාරය වැරදී යෑම නිසා අදාළ පුද්ගලයා එම ස්ථානයෙන් දිවගොස් තිබෙනවා.\nඅනතුරුව යතුරුපැදියෙන් පැමිණි පුද්ගලයන්ද පලා ගොස් ඇති අතර, ඔවුන් සොයා විමර්ශනයක් ආරම්භ කර ඇති බවයි ගාල්ල පොලිසිය කියා සිටියේ.\nමෙය මෑතකාලයේ සිදු වූ 25 වැනි වෙඩි තැබීම වනවා.\nමේ අතර, පොලිස් විශේෂ කාර්ය බලකාය විසින් අත්අඩංගුවට ගත් නදුන් චින්තක හෙවත් හරක් කටාගේ වෙඩික්කරුවෙකු වන ප්‍රබෝද කුමාර හෙවත් කදිරා නමැත්තාගෙන් කළ ප්‍රශ්න කිරීම්වල දී තොරතුරු රැසක් අනාවරණය වී තිබෙනවා.\nමෙම පුද්ගලයා හරක් කටා සමඟ ඉමෝ තාක්ෂණය ඔස්සේ අදහස් හුවමාරු කරගෙන ඇති අතර, ඔහුව පසුගිය දා ඩුබායි ගුවන්තොටුපොළේ දී අත්අඩංගුවට ගැනීමෙන් පසු ඊට අදාළ දත්ත මකා දමා ඇති බව යි මූලික පරීක්ෂණවල දී අනාවරණය වී ඇත්තේ.\nමෙම කදිරා නමැත්තා ටී. 56 වර්ගයේ ගිනි අවි සදහා යොදන ජීව උණ්ඩ තොගයක් සහ මත්කුඩු තොගයක් සමග බොරලැස්ගමුව ප්‍රදේශයේ ලැගුම්හලක සිටිය දී අත්අඩංගුවට ගනු ලැබුවේ පෙරේදා දිනයේදීයි.\nමේ අතර රත්මලාන, අල්විස්වත්ත ප්‍රදේශයේ මුහුදු වෙරළට අවුරුදු 50ක් පමණ වන නාදුනන පිරිමි පුද්ගලයෙකුගේ මළ සිරුරක් ගොඩගසා තිබිය දී අද උදෑසන සොයාගත්තා.\nමේ සම්බන්ධයෙන් ගල්කිස්ස පොලිසිය විමර්ශනයක් ආරම්භ කර තිබෙනවා.",
       "URL": "https://www.hirunews.lk/312890/ගාල්ලේ-දී-වෙඩි-තැබීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=937"
}