{
       "Source": "hirunews",
       "Timestamp": "Sunday, 26 December 2021 - 18:35",
       "Headline": "හිටපු අමාත්‍ය ගුණරත්න වීරකෝන්ගේ දේහය පිළිබඳ අවසන් කටයුතු සිදු කෙරේ (වීඩියෝ)",
       "News Content": "හිටපු අමාත්‍ය ගුණරත්න වීරකෝන් මහතාගේ දේහය පිළිබඳ අවසන් කටයුතු අද (26) පස්වරුවේ බොරැල්ල පොදු සුසාන භූමියේදී සිදු කෙරුණා.\nදෙදරු පියෙකු වන ඒ මහතා මියයන විට 74 වැනි වියේ පසුවුණා.\nජනතා විමුක්ති පෙරමුණෙන් දේශපාලනයට පිවිසි ගුණරත්න වීරකෝන් මහතා ශ්‍රී ලංකා නිදහස් පක්ෂය නියෝජනය කරමින් පළමුව කරන්දෙණිය ප්‍රාදේශීය සභාවට තේරී පත් වුණා.\nඑතැන් පටන් පූර්ණ කාලීනව ශ්‍රී ලංකා නිදහස් පක්ෂය සමග කටයුතු කළ ඒ මහතා දකුණු පළාත් සභා අමාත්‍යවරයකු ලෙසත්, පසුව ගාල්ල දිස්ත්‍රික්කයෙන් පාර්ලිමේන්තුවට තේරී පත්ව කැබිනට් අමාත්‍යවරයකු ලෙස ද කටයුතු කරනු ලැබුවා.\nමේ අතර, අභාවප්‍රාප්ත වූ හිටපු අමාත්‍ය ගුණරත්න වීරකෝන් මහතාගේ දේහයට අද (26) පෙරවරුවේ අග්‍රාමාත්‍ය මහින්ද රාජපක්ෂ විසින් අවසන් ගෞරව දැක්වූ බවයි අග්‍රාමාත්‍ය මාධ්‍ය අංශය නිවේදනය කළේ.\nකොළඹ පිහිටි පෞද්ගලික මල් ශාලාවක තැන්පත් කර ඇති ඒ මහතාගේ දේහයට අවසන් ගෞරව දැක්වූ අග්‍රාමාත්‍යවරයා, එතුමාගේ පවුලේ සමාජිකයන්ට සිය ශෝකය පළ කළා.",
       "URL": "https://www.hirunews.lk/292204/හිටපු-අමාත්‍ය-ගුණරත්න-වීරකෝන්ගේ-දේහය-පිළිබඳ-අවසන්-කටයුතු-සිදු-කෙරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1468"
}