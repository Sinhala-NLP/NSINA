{
       "Source": "hirunews",
       "Timestamp": "Saturday, 03 April 2021 - 10:30",
       "Headline": "පුද්ගලික ආරක්ෂාවේ අයිතිය භාවිත කළ හැකි ආකාරය ගැන පොලිස් මාධ්‍ය ප්‍රකාශකගෙන් පැහැදිලි කිරීමක්",
       "News Content": "පොලිස් නිලධාරියෙකු විසින් යම් පුද්ගලයෙකුට හේතුවක් නොමැතිව සිදුකරන පහරදීමකදී හෝ බලය පාවිච්චි කිරීමක් සිදුවුවහොත් එම පුද්ගලයාට පොලීසියට, පොලිස් මූලස්ථානයට, පොලීසියේ ඉහළ නිලධාරීන්ට, මානව හිමිකම් කොමිසමට පැමිණිලි කිරීමට හෝ ශ්‍රේෂ්ඨාධිකරණයේ මූලික අයිතිවාසිකම් නඩුවක් පැවරීමට හැකියාව ඇති බව පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ පවසනවා.\nඑසේ නොමැතිව නිල ඇඳුමින් සිටින පොලිස් නිලධාරීන්ට එරෙහිව බලය පාවිච්චි කිරීමට හැකියාවක් නොමැති බවයි පොලිස් මාධ්‍ය ප්‍රකාශකවරයා පෙන්වා දෙන්නේ.\nසමාජ ජාල මාධ්‍ය හරහා හුවමාරු වෙමින්,මේ වනවිට සමාජ ගතවෙමින් ඇති සාවද්‍ය තොරතුරු සම්බන්ධව පැහැදිලි කිරීමක් සිදුකරමින් ඔහු මේ බව සඳහන් කර සිටියා.\nමේ අතර පුද්ගලික ආරක්ෂාවේ අයිතිය පාවිච්චි කිරීම පිළිබඳ නිර්ණායක දණ්ඩ නීති සංග්‍රහයේ 89 සිට 99 දක්වා වගන්තිවල ඇති බවත් විශේෂයෙන් 92 සහ 93 වගන්තිවල ඇති ප්‍රතිපාදන අනුව පුද්ගලික ආරක්ෂාවේ අයිතිය පාවිච්චි කළ යුතු බවයි නියෝජ්‍ය පොලිස්පතිවරයා පෙනවා දෙන්නේ.\nඒ අනුව 92, 93 සහ 96 වගන්තිවල එම කරුණු ඇතුළත් බවත් කිසිම අවස්ථාවක රජයේ සේවකයෙකු තමාගේ නිලයේ නාමයෙන් බලය පාවිච්චි කිරීමේදී එවැනි ක්‍රියාවකට එරෙහිව පුද්ගලික ආරක්ෂාවේ අයිතිය පාවිච්චි කළ නොහැක්කේය යනුවෙන් අදාළ වගන්තියේ සඳහන් බවයි ඔහු වැඩිදුරටත් ප්‍රකාශකර සිටියේ.\nඑය වැරදි ලෙස අර්ථ නිරූපණය කරමින් නිල ඇඳුමින් සිටින පොලිස් නිලධාරීන්ට පහරදිය හැකි බවට සඳහන් ඇතැම් තොරතුරු සමාජ ජාල මාධ්‍ය හරහා සංසරණය වෙමින් ඇති බවත් එය සම්පූර්ණ වැරදි අර්ථකථනයක් බව පොලිස් මාධ්‍ය ප්‍රකාශකවරයා පෙන්වා දෙනවා.",
       "URL": "https://www.hirunews.lk/267368/පුද්ගලික-ආරක්ෂාවේ-අයිතිය-භාවිත-කළ-හැකි-ආකාරය-ගැන-පොලිස්-මාධ්‍ය-ප්‍රකාශකගෙන්-පැහැදිලි-කිරීමක්",
       "Category": "Local News",
       "Parent URL": "https://www.hirunews.lk/local-news.php?pageID=2044"
}