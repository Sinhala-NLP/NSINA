{
       "Source": "hirunews",
       "Timestamp": "Tuesday, 10 January 2023 - 12:52",
       "Headline": "පළාත් පාලන ඡන්දයට නව සන්ධානයක් (වීඩියෝ)",
       "News Content": "පළාත් පාලන ඡන්ද විමසීමට නව සන්ධානයක් යටතේ තරග කිරීම සම්බන්ධයෙන් ශ්‍රී ලංකා නිදහස් පක්ෂය, නිදහස ජාතික සභාව සහ උත්තර ලංකා සභාගය විශේෂ සාකච්ඡාවක් පවත්වා තිබෙනවා.\nඊයේ (09) ශ්‍රී ලංකාවේ කොමියුනිස්ට් පක්ෂ ප්‍රධාන කාර්යාලයේ පැවති එම සාකච්ඡාවට ඩලස් අලහප්පෙරුම, දයාසිරි ජයසේකර, විමල් වීරවංශ ඇතුළු එම කණ්ඩායම් නියෝජනය කරන පාර්ලිමේන්තු මන්ත්‍රීවරුන් එක්වුණා.\nමේ අතර, අනුරාධපුර දිස්ත්‍රික්කයේ ප්‍රාදේශීය සභා සඳහා ශ්‍රී ලංකා පොදුජන පෙරමුණ අද (10) ඇප තැන්පත් කරනු ලැබුවා.\nමේ අතර, ශ්‍රී ලංකා පොදුජන පෙරමුණේ සහ එක්සත් ජාතික පක්ෂයේ නියෝජිතයින් පිරිසක් මේ වනවිට මැතිවරණ කොමිසම හමුවට පැමිණ තිබෙනවා.\nඑමෙන්ම පළාත් පාලන ඡන්දයට ඉදිරිපත් විය යුතු ආකාරය පිළිබඳව සාකච්ඡා කිරීම සඳහා දෙමළ ජාතික සන්ධානයේ නියෝජිතයින්ගේ හමුවක් අද (10) පෙරවරුවේ එම පක්ෂයේ නායක ආර්. සම්බන්ධනගේ ප්‍රධානත්වයෙන් ආරම්භ වුණා.\nඑම හමුවට දෙමළ සන්ධානයේ හවුල්කාර පක්ෂ තුනේ නායකයින් එක්ව සිටින බව සඳහන්.\nහිටපු පාර්ලිමේන්තු මන්ත්‍රී මාවෙයි සේනාධිරාජාගේ නායකත්වයෙන් යුත් ඉලංගෙයි තමිල් අරුසු පක්ෂය පළාත් පාලන ඡන්ද විමසීමට තනිව තරඟ කර යුතු බවට ප්‍රකාශ කරන අතර ප්ලොට් සහ ටෙලෝ යන පක්ෂ සන්ධනාගතව තරඟ කර යුතු බවට ප්‍රකාශ කර තිබෙනවා.\nමේ අනුව අද (10) පැවැත්වෙන සාකච්ඡාවේ දී මේ සම්බන්ධයෙන් අවසන් තීරණයකට එළඹෙනු ඇති බවයි දෙමළ ජාතික සන්ධාන ආරංචිමාර්ග සඳහන් කළේ.",
       "URL": "https://www.hirunews.lk/324702/පළාත්-පාලන-ඡන්දයට-නව-සන්ධානයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=611"
}