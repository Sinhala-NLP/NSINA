{
       "Source": "hirunews",
       "Timestamp": "Wednesday, 30 November 2022 - 20:02",
       "Headline": "මේන් ෂිෆ් ෆයිව් දින 2ක් තුළ අමෙරිකානු ඩොලර් ලක්ෂයක් මෙරට ගෙනත්",
       "News Content": "ලෝක ප්‍රකට මේන් ෂිෆ් ෆයිව් නෞකාව මෙරටට පැමිණීම හේතුවෙන් දින 2ක් තුළ අමෙරිකානු ඩොලර් ලක්ෂයකට ආසන්න ආදායමක් ලැබී තිබෙනවා.\nනෞකාවේ පැමිණි සංචාරකයින් යාල, කතරගම, ආදී ප්‍රදේශ රැසක අද (30) දිනයේ සංචාරයට ද එක්වුණා.\nසංචාරකයින් 2500කට වැඩි පිරිසක් රැගත් මේන් ෂිෆ් ෆයිව් නෞකාව කොළඹ වරායට සේන්දු වුණේ ඊයේ (29) පෙරවරුවේයි.\nදිගින් මීටර් 296ක වූ මෙම නෞකාව කාර්ය මණ්ඩල සාමාජිකයින් 900 දෙනෙකු සමගින් ඕමානයේ මස්කට් වරායේ සිට මෙරටට පැමිණියේ පළමු වරටයි.\nමේන් ෂිෆ් ෆයිව් නෞකාව දිගින් මීටර් 25 වන පිහිණුම් තටාකයකින් සහ තවත් ජල තටාක කිහිපයකින් සමන්විතයි.\nඑමෙන් ම එය ක්‍රීඩාංගනයක් සහ ව්‍යායාම පුහුණු ඒකකයකින්ද සමන්විත වනවා.\nඊයේ දිනයේ කොළඹ ඇතුළු තදාසන්න ප්‍රදේශවල සංචාරය කළ අදාළ නෞකාවේ සංචාරකයින් බහුතරයක් යුරෝපා ජාතිකයින් වන අතර ඔවුන් රාත්‍රියේදී යළිත් නෞකාවෙන් හම්බන්තොට වරාය බලා පිටත් වුණා.\nඅද පෙරවරු 6.30ට පමණ හම්බන්තොට වරායට පැමිණි සංචාරයකයින් කතරගම, යාල,බුන්දල, රිදියගම, උඩවළව ආදී ප්‍ර දේශවල සංචාරය කළා.\nකෙසේ වුවත් අදාල සංචාරකයින්ට පහසුකම් සැලසීමේ කටයුතු සඳහා නිසි යාන්ත්‍රණයක් සකසා නොතිබීම හේතුවෙන් එම පිරිස දැඩි අපහසුතාවට පත්වූ බවට අප වාර්තාකරුවන් ප්‍රකාශ කළේ.\nමේන්ෂිෆ් ෆයිව් නෞකාව මෙරටට පැමිණීම හේතුවෙන් දින දෙකකදී දළ වශයෙන් අමෙරිකානු ඩොලර් ලක්ෂයකට අධික ආදායමක් ලබා ගැනීමට හැකිව ඇති බවට වාර්තා වනවා.\nඅද (30) රාත්‍රී 8ට අදාළ මගී ප්‍රවාහන නෞකාව මැලේසියාවේ පීනෑන්ග් වරාය බලා යාත්‍රා කිරීමට නියමිතයි.",
       "URL": "https://www.hirunews.lk/321679/මේන්-ෂිෆ්-ෆයිව්-දින-2ක්-තුළ-අමෙරිකානු-ඩොලර්-ලක්ෂයක්-මෙරට-ගෙනත්",
       "Category": "Local News",
       "Parent URL": "https://www.hirunews.lk/local-news.php?pageID=697"
}