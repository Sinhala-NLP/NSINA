{
       "Source": "hirunews",
       "Timestamp": "Saturday, 17 September 2022 - 9:57",
       "Headline": "නොසිතූ වේගයකින් අහස අල්ලන ඉන්දීය ආර්ථිකය",
       "News Content": "ලොව ධනවතුන් අතර දෙවන ස්ථානයට පත්වන්නට ඉන්දීය ව්‍යාපාරික ගෞතම් අදානි සමත් වුණා.\nෆෝර්බ්ස් නවතම වාර්තාවට අනුව මේ වන විට ඔහු දෙවැනි වන්නේ ඇමෙරිකානු ඩොලර් බිලියන 273.5ක වත්කමක් ඇති ලොව ධනවත්ම පුද්ගලයා ලෙස සැලකෙන ටෙස්ලා ප්‍රධාන විධායක නිලධාරී ඊලෝන් මස්ක්ට පමණයි.\n2022 සැප්තැම්බර් 16 වන විට අදානිගේ ශුද්ධ වත්කම ඇමෙරිකානු ඩොලර් බිලියන 155.7ක් ලෙසින් සටහන්ව තිබෙනවා.\nලොව ධනවතුන්ගේ ලැයිස්තුවේ පළමු ස්ථාන තුන අතර පැමිණි එකම ආසියානුවා ලෙස ද අදානි සැලකෙනවා.\nඑම ලැයිස්තුවේ දෙවෙනි තැන සිටි ඇමසෝන් (Amazon) හි ජෙෆ් බෙසොස් (Jeff Bezos) මේ වනවිට සිව්වැනි තැනට පත්වී ඇති අතර ප්‍රංශයේ LVMH සමාගමේ සභාපති බර්නාඩ් ආනෝල්ට් (Bernard Arnault) තෙවැනි තැනට පත්ව සිටිනවා.\nමීට අමතරව ලොව ධනවතුන්ගේ ලැයිස්තුවේ හත්වැන්නා ද ඉන්දීය ජාතිකයෙක්.\nඔහු නමින් මුකේෂ් අම්බානි වන අතර මේ වන විට අම්බානිගේ වත්කම ඇමෙරිකානු ඩොලර් බිලියන 92.6ක්.\nලොව ධනවතුන්ගේ ලැයිස්තුව තුළ ඉන්දීය ආධිපත්‍ය එලෙස තහවුරු වෙද්දී, එක්සත් රාජධානිය ද අභිබවා යමින් ලොව පස්වැනි විශාලතම ආර්ථිකය හිමි රට බවට ඉන්දියාව පත්ව ඇතැයි ජාත්‍යන්තර මූල්‍ය අරමුදලේ නවතම වාර්තාව පෙන්වා දෙනවා.\nඒ අනුව මේ වන විට ඉන්දියාවට ඉදිරියෙන් සිටින්නේ අමෙරිකා එක්සත් ජනපදය, චීනය, ජපානය සහ ජර්මනියයි.\n2022 අප්‍රේල් - ජුනි කාල සීමාවේ දැක් වූ ආර්ථිකයේ වාර්තාගත පුළුල් වීම නිසා එක්සත් රාජධානිය 6 වැනි තැනට ඇද දමා ඉදිරියට ඒමට ඉන්දියාවට හැකිව තිබෙනවා.\nඉන්දීය ආර්ථිකයේ විශාලත්වය අමෙරිකානු ඩොලර් බිලියන 854.7ක්.\nඑක්සත් රාජධානියේ ආර්ථිකයේ විශාලත්වය ඩොලර් බිලියන 816ක් බව ජාත්‍යන්තර මූල්‍ය අරමුදල් වාර්තාව පෙන්වා දෙනවා.\nඉන්දියාව නිදහසේ ශත සංවත්සරය සමරන 2047 වන විට “සංවර්ධිත” රටක් බවට පත් කිරීමට අධිෂ්ඨාන කර ගන්නා ලෙස, අගමැති නරේන්ද්‍ර මෝදි පසුගියදා පැවති 75 වැනි නිදහස් දින සැමරුම් උළෙලේ දී රටවැසියන්ගෙන් ඉල්ලා සිටියා.\nවිශේෂයෙන්ම සියවස් දෙකක් ඉන්දියානු උප මහාද්වීපය පාලනය කළ ලෝකයේ විශාලතම ආර්ථිකයක් හිමි එක්සත් රාජධානියෙන් නිදහස ලබා 75 වසරකට පසු එම ආර්ථිකය ම පසුකර යාම සුවිශේෂි සන්ධිස්ථානයක් ලෙස හඳුන්වා දිය හැකියි.\nලොව වේගයෙන්ම වර්ධනය වන ප්‍රධාන ආර්ථිකයක් හිමි ඉන්දියාව ඉදිරි පස් වසර තුළ එක්සත් රාජධානිය සමග පවතින ආර්ථික වෙනස තවත් පුළුල් කරගනු ඇති බවට පුරෝකථනය කරනවා.\nතමන් යටත් කරගෙන සිටි අධිරාජ්‍යවාදී පාලකයා අභිබවා ලොව පස්වැනි විශාලතම ආර්ථිකයට හිමිකම් පෑමට හැකි වීම අභිමානයට කරුණක් වුවත් ඒක පුද්ගල ආදායම අමෙරිකානු ඩොලර් 47,000 වන මහා බ්‍රිතාන්‍යයේ ආර්ථිකය සමග සැසඳීමේ දී අමෙරිකානු ඩොලර් 2500ක් වන තම ආර්ථිකයට යා යුුතු දුර බොහෝ බව ඉන්දියාවේ කෝතක් මහින්ද්‍රා (Kotak Mahindra) බැංකුවේ ප්‍රධාන විධායක නිලධාරී උදේයි කෝතක් (Uday Kotak) පවසනවා.\nමීට දශකයකට පෙර ඉන්දියාව ලොව විශාලතම ආර්ථිකයන් අතර 11 වැනි ස්ථානයේ පසු වූ අතර එක්සත් රාජධානිය රැඳී සිටියේ පස්වැනි ස්ථානයේයි.\nඅප්‍රේල්-ජූනි කාර්තුවේ වාර්තාගත ප්‍රසාරණයත් සමඟ එම කාල සීමාවේ ඉන්දියාවේ දල දේශීය නිෂ්පාදිතයේ වර්ධනය සියයට 13.5ක්.\nමේ අතර ඉන්දීය ආර්ථික ජයග්‍රහණය පිළිබඳ අදහස් පළකරමින් ඉන්දීය අග්‍රාමාත්‍ය නරේන්ද්‍ර මෝදි පැවසුවේ වසර දහස් ගණනක වහල්භාවයේ විලංගු බිඳ දමා රට ඉදිරියට යන බවයි.\nඉන්දියාවට මෙම තත්ත්වයට පත් වීමට හැකි වූයේ වසර 250ක් එය පාලනය කළ අධිරාජ්‍යවාදීන් අත්හැර දැමීම නිසා බවයි අග්‍රමාත්‍ය නරේන්ද්‍ර මෝදි පෙන්වා දෙන්නේ.\n\"මගේ රට පිටුපසින් සිටීමට මම ඉඩ නොදෙමි. අපි වසර දහස් ගණනක වහල්භාවයේ විලංගු බිඳ දැමුවා. දැන් අපි නවතින්නේ නැහැ. අපි ඉදිරියට යමු\" අගමැතිවරයා අවධාරණය කරනවා.\nකෙසේ වෙතත් පොලී පිරිවැය ඉහළ යෑම සහ ප්‍රධාන ලෝක ආර්ථිකයන්හි අවපාතය හේතුවෙන් ඉදිරි කාර්තුවල ආර්ථිකයේ ගම්‍යතාවය මන්දගාමී වනු ඇති බවටයි සැලකෙන්නේ.\nසියයට 13.5ක වර්ධනය පසුගිය වසරේ එම කාලයේ පෙන්වූ සියයට 20.1ක වර්ධනය හා සැලකීමෙදී අඩු අගයක් ගත්ත ද ජනවාරි සිට මාර්තු දක්වා ත්‍රෛමාසික කාල සීමාවේ වාර්තා වූ සියයට 4.09ට සාපේක්ෂව ඉතා විශාල වර්ධනයක්.\nඑය ඉන්දීය සංචිත බැංකුව පුරෝකථනය කළ සියයට 16.2ට වඩා අඩු වුව ද මෙම වර්ධනය සේවා අංශයේ දේශීය ඉල්ලුමේ පුනර්ජීවනයක සංඥා පළ කර තිබෙනවා.\nවසර දෙකක කොවිඩ් 19 සීමා කිරීම්වලින් පසු පාරිභෝගිකයින් මේ වන විට වියදම් කරමින් සිටින බැවින් ආර්ථිකයේ වැඩි ඉල්ලුමක් නිර්මාණය කර තිබෙනවා.\nඑය ලබන මාසයේ උත්සව සමය ආරම්භ වීමත් සමග සේවා අංශය ශක්තිමත් පිම්මක් දැක ගන්නට හැකිවනු ඇති.\nනමුත් නිෂ්පාදන අංශයේ වර්ධනය සියයට 4.8% ක මන්දගාමී මට්ටමේ පැවතීම කනස්සල්ලට කරුණකි.\nඑසේම, අපනයන ආදායමට වඩා ආනයන ඉහළ මට්ටමක පැවතීම කෙරෙහි ද වැඩි සැලකිල්ලක් දැක්විය යුතුවනවා.\nමීට අමතරව, මෝසම් වර්ෂාවේ විෂමතාව කෘෂිකාර්මික වර්ධනය සහ ග්‍රාමීය ඉල්ලුම මත බර තැබීමක් සිදු කරනු ඇති.\nකෙසේ වෙතත්, දල දේශීය නිෂ්පාදිතයේ මෙම විශාලත්වය අඛණ්ඩව මාස 7ක් තිස්සේ 6% ඉක්මවූ සුව පහසු කලාපයට ඉහළින් පවතින උද්ධමනය පාලනය කිරීම කෙරෙහි ද අවධානය යොමු කිරීමට ඉන්දීය සංචිත බැංකුවට ඉඩ සලසනවා.\nමැයි මාසයේ සිට ප්‍රතිපත්ති පොලී අනුපාතිකය පදනම් අංක 14 බැගින් අවස්ථා තුනකදී ඉහළ නැංවීමට මහ බැංකුව කටයුතු කළ අතර උද්ධමනය පාලනය කිරීම සඳහා මූල්‍ය ප්‍රතිපත්තිය තවත් දැඩි කිරීමට සිදුවනු ඇතැයි විශ්වාස කෙරෙනවා.\nදැඩි මූල්‍ය ප්‍රතිපත්තියක් ක්‍රියාත්මක වුව ද බලශක්ති වියදම සහ පරිභෝජන වියදම් ඉහළ යෑම පාරිභෝගික ඉල්ලුම කෙරෙහි සහ සමාගම්වල ආයෝජන සැලසුම් මත වන බලපෑම ආසියාවේ තුන්වන විශාලතම ආර්ථිකයට පීඩනයක් එල්ල කරනු ඇති.\nඅහස උසට නඟින ආහාර හා ඉන්ධන මිල ආර්ථික ක්‍රියාකාරකම්වලින් 55% ක් වන පරිභෝජන වියදම් කෙරෙහි එල්ල කරන්නේ ප්‍රබල බලපෑමක්.\nඉන්දීය ආර්ථිකයේ තවත් සුවිශේෂි තත්ත්වයක් වන්නේ ආර්ථිකයේ පලමු කාර්තුවේ වර්ධනය චීනයේ සියයට 0.4ක් වන වර්ධනයට වඩා වැඩිවීමයි.\nමේ වසර සඳහා පුරෝකතනය කරන ලද ඉන්දීය ආර්ථික වර්ධනය 7% ක්.\nකෙසේ වෙතත් ආර්ථික විද්‍යාඥයින් මීට පෙර පුරෝකථන කර තිබුණේ ඉන්දීය ආර්ථිකය 2025 දී ලොව පස්වැනි විශාලතම ආර්ථිකය වනු ඇති බවටයි.\nමේ අතර 2030 වන විට ලොව තුන්වැනි විශාලතම ආර්ථිකය හිමි රට බවට පත්වන ඉන්දියාව 2035 වසර දක්වා එම ආස්ථනයේ රැඳී සිටිනු ඇති බවට ද අනාවැකි පළ කෙරෙනවා.\nමීට අමතරව චීනය 2028 දී අමෙරිකාව අභිබවා ලොව විශාලතම ආර්ථිකය හිමි රට බවට පත්වනු ඇති බවටයි ආර්ථික විශ්ලේෂකයන් මත පළ කරන්නේ.\nමීට පෙර පුරෝකතනය කර තිබුණේ 2033 දී චීනය එම ඉලක්කයට ළඟා වනු ඇති බවටයි.\nබ්‍රිතාන්‍ය පසු බස්වා ඉන්දියාව මෙම ස්ථානයට පැමිණීම ආසියාව කරා ලෝකයේ ආර්ථික බලය මාරු වීමේ තවත් එක්තරා සන්ධිස්ථානයක් හැටියට ද සැලකිය හැකියි.\nදුෂ්කර අවස්ථාවන්හිදී සහයෝගීත්වයේ දෑත දිගු කරන ඉන්දියාව ශ්‍රී ලංකාවේ සමීපතම රාජ්‍යය ද වනවා.\nඉන්දියාව ආර්ථික වශයෙන් අත්පත් කරගන්නා මෙම ජයග්‍රහණය ආර්ථික ඒකබද්ධතාවයෙන් හා සහයෝගීතාවයෙන් ශ්‍රී ලංකාවට ද සිය ආර්ථිකය ගොඩනංවා ගැනීමට අවස්ථා උදා කරනු ඇති.\nඑමෙන්ම නිදහසින් පසු ගෙවී ගිය දශක හතක කාලය තුලදී ඉන්දීය ආර්ථිකය ගොඩගැනීම සඳහා ඔවුන් බලාත්මක කළ ස්ථිරසාර ආර්ථික ප්‍රතිපත්ති පිළිබඳව ද මෙහි දී අවධානය යොමු කළ යුතු වනවා.\nදේශීය නිෂ්පාදන සංවර්ධනය කිරීමට සහ ශක්තිමත් කිරීමට බලයට පත් වූ සෑම ඉන්දීය රජයක්ම ප්‍රතිපත්තිමය වශයෙන් කටයුතු කළ අතර එම ප්‍රතිපත්ති ආණ්ඩුවෙන් ආණ්ඩුවට මාරු නොවීම ද විශේෂ සිදුවීමක්.\nවසර දෙකක කාල පරාසයක් තුළ බ්‍රිතාන්‍ය කිරීටයෙන් නිදහස ලැබූ ඉන්දියාව සහ ශ්‍රී ලංකාව එම නිදහසින් වසර හැත්තෑවක් ගෙවා දමන විට එක් ආර්ථිකයක් ලොව පස්වැනි ශක්තිමත්ම ආර්ථිකය බවට පත් වෙද්දී අනෙක් ආර්ථිකය නිල වශයෙන් බංකොළොත් බවට පත්වූ ආර්ථිකයක් බවට පත්වීම පත් වීම දෛවයේ සරදමක් නොවේ ද?",
       "URL": "https://www.hirunews.lk/315620/නොසිතූ-වේගයකින්-අහස-අල්ලන-ඉන්දීය-ආර්ථිකය",
       "Category": "Local News",
       "Parent URL": "https://www.hirunews.lk/local-news.php?pageID=862"
}