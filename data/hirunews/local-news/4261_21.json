{
       "Source": "hirunews",
       "Timestamp": "Friday, 20 October 2017 - 17:12",
       "Headline": "ගැබ් ගත් බව පවසා දැරියක් පාසලකින් ඉවත් කිරීම ගැන අධ්‍යාපන ඇමතිගේ  අවධානය",
       "News Content": "ගැබ්ගත් බවට ව්‍යාජ කරුණක් මත දැරියක පාසලින් ඉවත් කළ සිද්ධිය පිළිබඳ සෙයා බලන්නැයි අධ්‍යාපන අමාත්‍යවරයා‍ගෙන් නිලධාරීන්ට උපදෙස් දී තිබෙනවා.\nවිදුහල්පතිවරියගේ ක්‍රියාකලාපය සම්බන්ධයෙන් පරීක්ෂණයක් පවත්වා වරදක් වී ඇත්නම් රාජකාරි වැඩ තහනම්  කරන බවයි  පළාත් අධ්‍යාපන අධ්‍යක්ෂ නිර්මලා ඒකනායක පවසන්නේ.\nකැකිරාව අධ්‍යාපන කලාපයේ මඩාටුගම රේවත විද්‍යාලයේ 10 ශ්‍රෙණියේ දැරියක ගැබ්ගෙන ඇතැයි පවසමින් ඇය පාසලින් ඉවත් කිරීමේ සිද්ධියට අදාළ පාසලේ විදුහල්පතිවරියගේ ක්‍රියාකලාපය සම්බන්ධයෙන් පරීක්ෂණයක් ආරම්භ කර තිබෙන බවයි අධ්‍යාපන අමාත්‍යංශය කියා සිටියේ.\nසිද්ධියට අදාල තොරතුරු මාධ්‍ය ඔස්සේ අනාවරණය වීමත් සමඟ ඒ පිළිබඳ අමාත්‍යවරයාගේ අවධානය යොමු වුනා.\nසිද්ධිය සම්බන්ධයෙන් කරුණු සොයා බලා පියවර ගන්නා ලෙස ඔහු අධ්‍යාපන ලේකම් සුනිල් හෙට්ටිආරච්චි ට උපදෙස් ලබා දුන්නා.\nඅදාළ දැරිය ගැබ්ගෙන ඇති බව පවසමින් පදනම් විරහිත කරුණක් මත ඇය පාසලෙන් ඉවත් කර ඇති බවත්, වෛද්‍ය පරික්ෂණයේ දී එම සිසුවිය ගැබ් ගැනීමකට ලක්ව නොතිබූ බවටත් මාධ්‍ය ඔස්සේ තොරතුරු වාර්තා කර තිබු බවයි අධ්‍යාපන අමාත්‍යංශය කියා සිටියේ.\nයහමගට ගැනීමට සහ  ඔවුන් හොඳ පුරවැසියන් ලෙස සමාජගත කිරීම සඳහා පාසල්වලට යොමු කෙරෙන දරුවන් මේ අයුරින් පාසල්වලින් ඉවත් කිරීමට යමෙකු අත්තනෝමතිකව ක්‍රියා කරයි නම්, පාසල් වලින් බලාපොරොත්තු වන කාර්යභාර්ය ඉටු වන්නේ කෙසේ දැයි ප්‍රශ්න කළ අධ්‍යාපන අමාත්‍යවරයා, මෙවැනි සිදුවීම් වලින් දරුවන් මුහුණ දෙන මානසික පීඩනයන්ගෙන් ඔවුන් මුදා ගැනීමටත්, ඔවුන්ට යහමග කියාදීමත් ගුරුවරුන්ගේ වගකීම සහ කාර්යභාර්ය බව ද අවධාරණය කළා.\nඒ අනුව  අදාළ සිද්ධිය සම්බන්ධයෙන් උතුරු මැද පළාත් අධ්‍යාපන අධ්‍යක්ෂවරියගෙන් කරුණු විමසූ අධ්‍යාපන ලේකම්වරයා මේ පිළිබඳ වහාම පියවර ගන්නා ලෙස ඇයට උපදෙස් ලබා දුන්නා.\nඒ අනුව අදාළ විදුහල්පතිවරියගේ ක්‍රියාකලාපය සම්බන්ධයෙන් විශේෂ විමර්ශනයක් ආරම්භ කර ඇති අතර වරදක් සිදු වී ඇත්නම් අදාල විදුහල්පතිවරියගේ රාජකාරි වැඩ තහනම් කරන බවත්, දරුවාට සාධාරණය ඉටු කිරීමට පියවර ගන්නා බවත්, පළාත් අධ්‍යාපන අධ්‍යක්ෂ නිර්මලා ඒකනායක විසින් අධ්‍යාපන ලේකම් සුනිල් හෙට්ටිආරච්චි වෙත දන්වා තිබෙනවා.\nමෙම සිද්ධිය හිරු ප්‍රවෘත්ති ඊයේ(19) වාර්තා කළා.\nකැකිරාව අධ්‍යාපන කලාපයට අයත් ඩාටුගම ප්‍රදේශයේ රජයේ පාසලක 10 වැනි ශ්‍රේණියේ ඉගෙන ගන්නා සිසුවියකට එහි විනය පාලක කමිටුව සහ විදුහල්පතිවරිය විසින් මේ අපුරු  දඬුවම ලබා දී තිබුනා.\nමඩාටුගම- හැවැන්තැන්නේගම ප්‍රදේශයේ පදිංචි ඉතා දිළිඳු පවුලක ජීවත් වූ මෙම සිසුවිය ආහාර නොමැතිකම නිසා කුසගින්නේ පාසල් යන වාර ගනන අනන්ත බවයි අප වාර්තාකරු පවසන්නේ.\nමීට දින කිහිපයකට පෙර උදේ ආහාරය නොගෙන මෙම සිසුවිය සිය පාසැලට ගොස් තිබෙනවා.\nඑහි දී ඇය පාසලේ  වමනය කර ඇති අතර තවත් සිසුවියන් තිදෙනෙකු ිද්යාලයේ විදුහල්පතිනිය ද මේ බව දැනුම්  දී  ඇත්තේ එම සිසුවිය ගැබ් ගෙන ඇති බව පවසමින්.\nකිසිවක් සොයා නොබැලූ විදුහල්පතිනිය වහාම විනය මණ්ඩලයේ ගුරුවරුන් කිහිප දෙනෙකු ද සමඟ සාකච්ඡා කොට පැය කිහිපයක් ඇතුලත මෙම සිසුවියගේ දෙමව්පියන් පාසලට ගෙන්වා  සිසුවිය ගැබ් ගෙන ඇති බව පවසමින් විදුහලෙන්  අස්වීමේ ලිපිය ලබා දී  පාසලෙන් ඉවත් කර යවා තිබෙනවා.\nනිසි අධ්‍යාපනයක්  සමාජ වටපිටාවක් නොමැති ඉතා අසරණව ජීවත් වන දෙමව්පියන් දෙදෙනා රුපියල් 500ක මුදලක් ණයට ඉල්ලාගෙන තම දැරිය දඹුල්ල මුලික රෝහලට ඇතුළත් කර ඇති බවයි අප වාර්තාකරු පැවසුවේ.\nවිදුහල්පතිනිය කි දේ  දඹුල්ල රෝහලේ වෛද්‍යවරුන්ට පවසා තිබෙනවා.\nදඹුල්ල රෝහලේ වෛද්‍යවරුන් මෙම දැරිය දින කිහිපයක් තබා ගෙන පරික්ෂා කර බලා නිගමනය කළේ  මෙම දැරියට කිසිදු අතවරයක් හෝ ගැබ් ගැනීමක් සිදුව  නැති  බවයි.\nදඹුල්ල මූලික රෝහලේ වෛද්‍ය අධිකාරි වෛද්‍ය ගාමිණී සේනානායක ගෙන් අප විමසීමේ දී කියා සිටියේ නාරි හා ප්‍රසව  වෛද්‍යවරියත් ,  අධිකරණ වෛද්‍ය නිලධාරීවරයා මෙම සිසුවිය දැඩි ලෙස පරීක්ෂා කර බැලූ බවත් එවැනි කිසිදු හානියක් මෙම දැරියට සිදු ව නොමැති නිසා රෝහල මගින් මේ පිළිබඳව ළමා හා කාන්තා කාර්යාංශයට පවා පැමිණිලි කරනු ලැබූ බවයි.\nමෙම සිසුවිය තවමත් දඹුල්ල රෝහලේ තබා ගෙන සිටින බවත් වෛද්‍යවරයා වැඩිදුරටත් සඳහන් කළා.\nසිසුවිය දැඩි මානසික පීඩනයකට පත්ව සිටින නිසා ඇයගේ මනස සැකසීම සඳහා ඇයව තව දුරටත් රෝහලේ තබා ගෙන සිටින බවයි ඔහු කියා සිටියේ.\nදඹුල්ල මූලික රෝහලේ අධිකරණ වෛද්ය නිලධාරීවරයා පෞද්ගලිකව මේ සිද්ධිය සම්බන්ධයෙන් කරුණු සොයා බලා ළමා ආරක්ෂණ අධිකාරියට පවා පැමිණිලි කිරීම විශේෂත්වයක්වි.\nමෙසේ අසාධාරණයට පත් වූ දැරියගේ දෙමව්පියන් සොයා අප වාර්තාකරු මඩාටුගම හැවැන්තැන්නේගම නම් වූ ගම්මානයට ගියා.\nඉතා කුඩා නිවසක පදිංචිව සිටින මෙම දැරියගේ මව්පියන් දෙදෙනා කුලීවැඩ කරමින් මෙම දරුවා පෝෂණය කරණ බව එහි දී ඔහුට දැක ගන්නට ලැබුනා.\nඅප වාර්තාකරු එම නිවසට යන විටත් දෙමව්පියන් දෙදෙනා කුලී වැඩට ගොස් සිටියා.\nදැරියගේ මව වූ ඩී එම් සෝමාවතී (57) කියා සිටියේ මෙවැන්නක්.\n\"මගේ දියණිය පිළිබඳව පසුගිය දොළොස්වැනිදා විදුහලේ  ගුරුවරයකු විසින් තමන්ට දුරකථනයෙන් කතාකොට පියා ද සමඟ පාසලට එන ලෙස දැනුම් දුන්නා. එහි ගිය පසු තම දියණිය ගැබිනියක වී ඇති බව දැනුම් දී පාසලෙන් රැගෙන යන ලෙස මට දැනුම් දුන්නා.  එහෙත් තම දියණිය මේ චෝදනාව දැඩි  සිත් වේදනාවෙන්ප්‍රතික්ෂේප කළත්   ගුරුවරුන් තනි මතයක සිටියා\"\nඉගෙනීමට වඩා දක්ෂතා ඇති තම දියණිය ට විරුද්ධව යම් කිසි සිසුවියන් පිරිසක් සිදුකළ චෝදනාවක් නිසා තමන්ට දියණිය පිළිබඳව බලවත් දුකක් ඇති වන බවද ඇය කියා සිටියා.\nගුරුවරුන් නගන චෝදනාව නිසාම තමන් රුපියල් 500ක මුදලක් ණයට ඉල්ලාගෙන තම දියණිය දඹුල්ල රෝහලට රැගෙන ගිය බවත් ඇය වැඩිදුරටත් සඳහන් කළා.\nරෝහලේදී දුව  නිර්දෝෂිභාවය ඔප්පු වූ බවද ඇය හැඬු කඳුලින් පැවසුවා.\nතමන්ගේ එකම බලාපොරොත්තුව තම දියණිය එම පාසලට ම නැවත ඇතුලත් කිරීම බවද ඇය වැඩිදුරටත් සඳහන් කළා.\nමන්ද තමන්ට ගමේ හෝ වටපිටාවේ මේ වනවිටත් එළියට බැහැලා ගමන් කිරීමට තරම් නොහැකි තත්ත්වයක් පවතින බවත් තමන් ට ගමෙන්  නිවසෙන් පිටව යන ලෙස ගම්මුන් පවා සඳහන් කළ බවද ඇය හඬමින් කියන්නට වූවා.\nදැරියගේ පියා වූ  එච් බි  කිරිබණ්ඩා(66 ) කියා සිටියේ මෙවැන්නක්.\n\"මම 2 වසරට පමණක් පාසල් ගියා.  බිරිඳ පාසල් ගිහින් නෑ .එහෙත් අපේ  දියණියට ඉගැන්වීම සඳහා අපි දෙදෙනා විශාල මහන්සියක් වෙනවා.\"\nඑහෙත් අවසානයේදී තම දියණියට සිදුවූයේ කුසගින්න නිසා මෙවැනි තත්ත්වයකට පත්වීම බව ද ඔහු වැඩි දුරටත් සදහන් කළා.\nදිනකට එක වේලක් පමණක් ආහාර සොයා ගන්නා බවත් පව්ස්සු ඔහු  දැඩි ආර්ථික දුෂ්කරතා නිසා දියණිය සාධාරණය ඉටුකර ගැනීමට නොහැකි බවද ඔහු සඳහන් කළා.\nමෙම දියණියට සිදුවූ විශාල අසාධාරණය නිසා කම්පනයට පත් මාපිය යුවල සදහන් කර සිටියේ තම දියණිය සියදිවි හානිකර ගැනීමට උත්සාහ කරන බයි.\nඒහෙත් වෛද්යවරුන් රෝහලේ සේවක සේවිකාවන් ඇයගේ මනස සුවපත් කරමින් සිටින බවද ඔවුන් දෙදෙනා කියන්නට වුනා.\nමේ පිළිබඳව කරුණු විමසීම සඳහා  අප මඩාටුගම රේවත   ආදර්ශ විද්යාලයට ගොස් එහි විදුහල්පති තුමිය හමුවීමට උත්සාහ කළා.\nවිදුහල්පතිනිය විශේෂ ගමනක් ගොස් ඇති බව එහි සිටි ගුරුවරුන් සඳහන් කර තිබෙනවා.\nනියෝජ්ය විදුහල්පතිනිය යැයි පැවසූ ගුරුවරියක හමුවන ලෙස එහි ගුරුවරුන් සඳහන් කළ නිසා අප වාර්තාකරු  නියෝජ්‍ය  විදුහල්පතිතුමිය බව කියූ ගුරුවරියක් ඔහු ඉදිරියට පැමිණ තිබෙනවා.\nමෙම සිද්ධිය පිළිබඳව කරුණු විමසන්නට වූ විට ඇය එකවරම කියා සිටියේ එවැනි සිද්ධියක් විදුහලේ සිදු වී නොමැති බවයි.\nඇයගේ නම පවා සඳහන් කිරීමට අකමැති බවත් කි ඇය විදුහල්පතිනිය මේ බව පැවසූ බව මාධ්‍ය  වෙත ප්‍රකාශ  කරන ලෙසද තදින් කියා තිබෙනවා.\nවිදුහල්පති  එස් කේ  ගොඩකන්ද මහත්මිය ට  අප වාර්තාකරු දුරකතනයෙන් කතා කොට මේ පිළිබඳව විමසීමක් කර තිබෙනවා.\nඇය කියා සිටියේ මෙම  සිසුවියගේ කල්කිරියාව හොඳ නැති නිසා  මේ තීරණයට පැමිණ විදුහලෙන් ඉවත් කිරීමට  සිදු වී තිබෙන බවයි.\nඇය පිළිබඳව ලැබුණු නරක ආරංචි නිසා මෙම තීරණයට එළඹි බව ද  පෙරද සිසුවියගේ වැරදි ක්‍රියා රැසක් තිබුණු බව ඇය පැවසුවා.\nමෙම සිසුවිය පාසලේ තබා ගැනීමට නොහැකි නිසා දෙමව්පියන් විසින් සිසුවිය පාසලෙන් ඉවත් කර ගෙන ගිය බවද ඇය වැඩිදුරටත් සඳහන් කළා.\nඇය  සඳහන් කර සිටියේ මෙම සිසුවිය ගැබිනියක් බවට එම සිසුවිය විසින්ම තවත් සිසුවියන් දෙදෙනෙකු සමග සඳහන් කොට තිබූ නිසා මේ තීරණයට එළඹි බවයි.",
       "URL": "https://www.hirunews.lk/174019/ගැබ්-ගත්-බව-පවසා-දැරියක්-පාසලකින්-ඉවත්-කිරීම-ගැන-අධ්‍යාපන-ඇමතිගේ-අවධානය",
       "Category": "Local News",
       "Parent URL": "https://www.hirunews.lk/local-news.php?pageID=4261"
}