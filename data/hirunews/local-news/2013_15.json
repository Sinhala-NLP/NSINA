{
       "Source": "hirunews",
       "Timestamp": "Sunday, 18 April 2021 - 7:22",
       "Headline": "පාස්කු ප්‍රහාරය සිහි කෙරෙන ස්මාරක දෙකක්",
       "News Content": "වසර දෙකක් ගත වන පාස්කු ප්‍රහාරය සිදුවූ අප්‍රේල් 21වන දිනට පෙර යෙදෙන අවසන් ඉරිදා අදයි.\nඒ හේතුවෙන් එම ප්‍රහාරයෙන් මිය ගිය පුද්ගලයින් සිහි කිරීම සඳහා ස්මාරක දෙකක් විවෘත කිරීම ද අද සිදුකෙරෙනවා.\nඒ, අගරදගුරු අති උතුම් මැල්කම් කාදිනල් රංජිත් හිමිපාණන්ගේ ප්‍රධානත්වයෙන්.\nකොච්චිකඩේ සහ කටුවාපිටිය දේවස්ථානවල සිදුවූ බෝම්බ ප්‍රහාරවලින් මිය ගිය පුද්ගලයින් මිහිදන් කෙරුණු බොරැල්ල සහ මාදම්පිටිය පොදු සුසාන භූමි දෙකෙහි මෙම ස්මාරක දෙක ඉදිකර තිබෙනවා.\nඒ අනුව අගරදගුරු අති උතුම් මැල්කම් කාදිනල් රංජිත් හිමිපාණන්ගේ ප්‍රධානත්වයෙන් අද පස්වරුවේ එම ස්මාරක විවෘත කෙරෙනු ඇති.\nමේ අතර, අද, හෙට සහ අනිද්දා දිනවලදී කොළඹ - කොච්චිකඩේ ශාන්ත අන්තෝනි දෙව් මැදුරේ සහ කටුවාපිටිය ශාන්ත සෙබස්තියන් දෙව් මැදුරේ යැදුම් මෙහෙයක් පැවැත්වීමට ද කටයුතු යොදා තිබෙනවා.\nඑසේම අප්‍රේල් 21 වන දින අදාළ දේවස්ථාන දෙකෙහි විශේෂ සැමරුම් සංවිධානය කර ඇති බව ද කොළඹ අගරදගුරු නිළ නිවස නිවේදනය කළා.\n2019 වසරේ අප්‍රේල් 21 වන දින දේවස්ථාන 3ක් සහ හෝටල් 3ක් ඉලක්ක කරගෙන ඉස්ලාම් අන්තවාදී කණ්ඩායමක් එල්ල කළ මරාගෙන මැරෙන ප්‍රහාරවලින් පුද්ගලයින් 263 දෙනෙකු ජීවිතක්ෂයට පත්වූ අතර, තවත් 503 දෙනෙකු තුවාල ලැබුවා.",
       "URL": "https://www.hirunews.lk/268743/පාස්කු-ප්‍රහාරය-සිහි-කෙරෙන-ස්මාරක-දෙකක්",
       "Category": "Local News",
       "Parent URL": "https://www.hirunews.lk/local-news.php?pageID=2013"
}