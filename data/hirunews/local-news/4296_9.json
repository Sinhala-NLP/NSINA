{
       "Source": "hirunews",
       "Timestamp": "Friday, 29 September 2017 - 19:18",
       "Headline": "බුදුදහමට හිමි තැන හෝ ඒකීය රාජ්‍යය වෙනස් වන වගන්ති ව්‍යවස්ථාවේ නැහැ -  ජනපති අවධාරණය කරයි",
       "News Content": "පවතින ආණ්ඩුක්‍රම ව්‍යවස්ථාවේ බුදු දහමට අදාල වගන්ති ඉවත් කරන හෝ බාල කරන වගන්ති මෙන්ම සන්ධීය රාජ්‍ය සංකල්පය ගැන වගන්ති නව ආණ්ඩුක්‍රම ව්‍යවස්ථාවට එක් නොකරන බව ජනාධිපති මෛත්‍රීපාල සිරිසේන අවධාරණය කළා.\nපූජ්‍ය ගිරාඹේ මංගල ස්වාමීන් වහන්සේ වෙත උඩරට අමරපුර සාමග්‍රී සංඝ සභාවේ උත්තරීතර මහානායක පදවියට අදාල සන්නස් පත්‍රය පිලිගැන්වීමේ උත්සවයට අද අම්පාරේදි එක්වෙමින් ජනාධිපතිවරයා මේ බව කියා සිටියා.\nරටේ ඒකීයභාවයට හානි වන කිසිදු ව්‍යවස්ථාවක් සම්පාදනය කිරීමට තමා ඉඩ නොතබන බව ජනාධිපතිවරයා එහිදී සදහන් කළා.\nදැනට පවතින ව්‍යවස්ථාව තුළ බෞද්ධාගම සම්බන්ධයෙන් සදහන් වන කිසිදු වගන්තියක් ඉවත් කිරීමට හෝ බාල කිරීමට ඉඩ නොතබන බව ද ජනාධිපතිවරයා අවධාරණය කළා.\nඑමෙන්ම උතුරු නැගෙනහිර ජනතාව මුහුණදී තිබෙන ගැටළුවලට විසදුම් ලබාදීම, ස්ථීර සාමයක් රට තුළ පවත්වාගෙන යාම, නැවත යුද්ධයක් ඇති නොවන ආකාරයෙන් සියලූ ජන කොටස් අතර සහජීවනය සහ සංහිදියාව ගොඩ නැගීම යන කරුණු කෙරෙහි රජය ප්‍රමුඛ අවදානයක් යොමු කරමින් කටයුතු කරන බව ද ජනාධිපතිවරයා මෙහිදී කියා සිටියා.",
       "URL": "https://www.hirunews.lk/172182/බුදුදහමට-හිමි-තැන-හෝ-ඒකීය-රාජ්‍යය-වෙනස්-වන-වගන්ති-ව්‍යවස්ථාවේ-නැහැ-ජනපති-අවධාරණය-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4296"
}