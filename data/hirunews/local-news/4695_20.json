{
       "Source": "hirunews",
       "Timestamp": "Tuesday, 24 January 2017 - 13:06",
       "Headline": "වේළුවනයේ සිසුවෙකුට අමුතු රගර් පුහුණුවක් - පුහුණුකරු සහ සිසුන් හතර දෙනෙකු අත්අඩංගුවට",
       "News Content": "දෙමටගොඩ - වේළුවන මහා විද්‍යාලයේ සිසුවෙකුට පහර දුන් බවට සැක කරන එම පාසලේ ක්‍රීඩා උපදේශකවරයෙකු සහ ළමයින් 04 දෙනෙකු මේ වන විට කොළඹ අලුත්කඩේ මහේස්ත්‍රාත් අධිකරණයට ඉදිරිපත් කර තිබෙනවා.\nපොලීසිය සදහන් කළේ සැකකරුවන් ඊයේ දිනයේදී අත්අඩංගුවට ගත් බවයි.\nඅදාළ විදුහලේ 10 වන ශ්‍රේණියේ ඉගෙනුම ලබන මෙම සිසුවාට පසුගිය 20 වන දා පාසලේ රගර් ක්‍රීඩා උපදේශකවරයා සහ තවත් සිසුන් 4 දෙනෙකු එක්ව පහර දුන් බවට පහරකෑමට ලක්වූ සිසුවාගේ දෙමව්පියන් දෙමටගොඩ පොලීසියට පැමිණිලි කර තිබණා.\nබැඩ්මින්ටන් ක්‍රීඩාව පුහුණු වෙමින් සිටියදී රගර් ක්‍රීඩා කරන ලෙස බල කරමින් මෙම 14 හැවිරිදි සිසුවා පන්ති කාමරයකට රැගෙන ගොස් යකඩ බටයක එල්ලා පොලුවලින් පහර දී වධ හිංසා කර ඇති බවයි ඔවුන් සිය පැමිණිල්ලෙන් දක්වා තිබුණේ.\nඒ අනුව සැකකාර රගර් ක්‍රීඩා උපදේශකවරයා සහ සිසුන් 4 දෙනා පොලීසිය ඊයේ අත්අඩංගුවට ගත් අතර, පහරකෑමට ලක්වූ සිසුවා කොළඹ ජාතික රෝහලේ 72 වන වාට්ටුවට ඇතුළත් කර ඇති බවයි පොලීසිය කියා සිටියේ.\nකෙසේ වෙතත්, හිරු ප්‍රවෘත්ති අංශය කළ විමසීමකදී දෙමටගොඩ - වේළුවන මහා විද්‍යාලයේ විදුහල්පතිවරයා කියා සිටියේ මෙම සිසුවා ඔහුගේ සීයා සමඟ පසුගිය ඉරිදා පාසලට පැමිණ තමන් හමුවූ බවයි.\nපසුගිය සිකුරාදා මෙලෙස පහරදීමක් සිදුවූ බව ඔහු එහිදී දැනුම් දී තිබෙනවා.\nකෙසේ නමුත්, ඔහුට පහරදීමක් සිදුවූ ඇති ආකාරයක් එහිදී දක්නට නොලැබුණු බව ද විදුහල්පතිවරයා සදහන් කළා.\nඑමෙන්ම සිද්ධිය සම්බන්ධයෙන් පාසල් සිසුන් දෙදෙනෙකුගෙන් තමන් කරුණු විමසූ බවයි විදුහල්පතිවරයා වැඩිදුරටත් කියා සිටියේ.",
       "URL": "https://www.hirunews.lk/152772/වේළුවනයේ-සිසුවෙකුට-අමුතු-රගර්-පුහුණුවක්-පුහුණුකරු-සහ-සිසුන්-හතර-දෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4695"
}