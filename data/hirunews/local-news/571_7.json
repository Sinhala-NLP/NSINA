{
       "Source": "hirunews",
       "Timestamp": "Monday, 30 January 2023 - 7:55",
       "Headline": "උසස් පෙළ විභාග සමයේ විදුලි කප්පාදුවට පන්දම් විරෝධයක් (වීඩියෝ)",
       "News Content": "ලංකා විදුලිබල මණ්ඩලය විසින් ප්‍රධාන පාර්ශ්ව හයක් වෙත රුපියල් බිලියන 281 ක මුදලක් ගෙවීමට තිබෙන බව විදුලිබල සහ බලශක්ති අමාත්‍ය කංචන විජේසේකර පවසනවා.\nට්විටර් සටහනක් තබමින් ඔහු සදහන් කළේ, ලංකා ඛනිජ තෙල් නීතිගත සංස්ථාවට සහ පෞද්ගලික බලාගාර වෙත ලංකා විදුලිබල මණ්ඩලය පිළිවෙළින් රුපියල් බිලියන 112 ක් සහ බිලියන 80 ක් ගෙවීමට ඇති බවයි.\nඊට අමතරව පුනර්ජනනීය බලශක්ති සැපයුම්කරුවන්ට රුපියල් බිලියන 40ක්, නිවාස මත සූර්ය පැනල ස්ථාපිත කර ඇති පාර්ශ්වයන්ට රුපියල් බිලියන 4ක් සහ පෙබරවාරි මාසයේ ගල්අගුරු වෙනුවෙන් රුපියල් බිලියන 35ක මුදලක් විදුලිබල මණ්ඩලය විසින් ගෙවීමට පවතිනවා.\nඑමෙන්ම ලංකා විදුලිබල මණ්ඩලය රුපියල් බිලියන 10 ක මුදලක් මාසික බැංකු ණය පොලිය ලෙස ගෙවිය යුතු බව ද අමාත්‍යවරයා එම ට්විටර් සටහනේ දක්වා තිබෙනවා.\nපසුගිය වසරේ ආරම්භයේ දී ලංකා විදුලිබල මණ්ඩලය, විදුලිය ජනනය සදහා පැවති ජල සම්පත යොදාගත් බැවින් එම කාලයේදී විදුලිබල කප්පාදුවක් නොකළ ද එහි ප්‍රතිඵලයක් ලෙස වසර මැද දී පැය 4 ත් 6 ත් අතර කාලයක විදුලි කප්පාදුවක් සිදුකළ යුතු වූ බව ඔහු පෙන්වා දෙනවා.\nමේ අතර උසස් පෙළ විභාගය පැවැත්වෙන කාල සීමාව තුළ විදුලිය කප්පාදු කිරීමට එරෙහිව කොළඹ 12, ගුණසිංහ පිළිරුව අසල ඊයේ පස්වරුවේ විරෝධතාවක් පැවැත්වුණා.\nප්‍රදේශවාසීන් විසින් සංවිධාන කර තිබූ මෙම විරෝධතාවයේ දී පැමිණ සිටි පිරිස පන්දම් දල්වමින් විරෝධතාවයේ නිරතවන අයුරු දක්නට ලැබුණා.",
       "URL": "https://www.hirunews.lk/326198/උසස්-පෙළ-විභාග-සමයේ-විදුලි-කප්පාදුවට-පන්දම්-විරෝධයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=571"
}