{
       "Source": "hirunews",
       "Timestamp": "Saturday, 04 June 2022 - 19:39",
       "Headline": "හෙට සිට ගෑස් බෙදන බව ලාෆ් කියයි (වීඩියෝ)",
       "News Content": "මාස කිහිපයකට පසු ලාෆ් ගෑස් බෙදා හැරීමේ කටයුතු හෙට සිට ආරම්භ කරන බව එම සමාගමේ සභාපති ඩබ්ලිව්. කේ. එච්. වෑගපිටිය පවසනවා.\nඒ ගෑස් මෙටි්‍රක් ටොන් 3500ක් රැගත් නෞකාවක් අද දිවයිනට පැමිණිමත් සමගයි.\nඑහි ගොඩබෑමේ කටයුතු මේවන විට ආරම්භ කර ඇති අතර ගෑස් මිල ඉහළ නංවන බවට පැතිර යන ප්‍රචාර අසත්‍ය බවයි ලාෆ් ගෑස් සමාගමේ සභාපතිවරයා වැඩි දුරටත් කියා සිටියේ.\nමේ අතර, අද සහ හෙට දෙදින තුල ගෘහස්ථ ගෑස් සිලින්ඩර වෙළඳපොලට නිකුත් නොකරන බව ලිට්‍රෝ ගෑස් සමාගම ප්‍රකාශ කළ අතර, ගෑස් මෙටි්‍රක් ටොන් 2500ක් රැගත් නෞකාවක් මෙරටට ලගා වී ඇතත් බෙදා හැරීම් ලබන අගහරුවාදා සිට ක්‍රියාත්මකයි.\nමේ අතර, ගෑස් බෙදා හැරීම නිසි පරිදි සිදු නොකරන බවට චෝදනා කරමින් අදත් ඇතැම් ප්‍රදේශවල විරෝධතා පැවැත්වුණා.\nගෑස් හිඟයත් සමඟ භූමිතෙල් ලබා ගැනීම සඳහා ජනතාව තවමත් දිගු පොලිම් වන රැදී සිටින අයුරු දැක ගත හැකි බවයි අප වාර්තාකරුවන් සඳහන් කළේ.\nදිවයින පුරා ඉන්ධන පිරවුම්හල් රැසක පවතින ඩීසල් හිඟයට ද තවමත් විසඳුමක් ලැබී නැහැ.",
       "URL": "https://www.hirunews.lk/306223/හෙට-සිට-ගෑස්-බෙදන-බව-ලාෆ්-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1118"
}