{
       "Source": "hirunews",
       "Timestamp": "Saturday, 24 March 2018 - 13:16",
       "Headline": "වැලිගම නව සභාපති එරෙහිව විරෝධතා",
       "News Content": "පළාත් පාලන ආයතන ඡන්ද විමසීමේදී එක්සත් ජාතික පක්ෂය බහුතරයකින් ජය ගත් වැලිගම නගර සභාවේ සභාපති තනතුරු සදහා තෝරා ගත් මන්ත්‍රීවරයා වෙනුවට වෙනත් පුද්ගලයෙකු නම් කිරීමට විරෝධය පළ කරමින් අද විරෝධතාවයක් පැවැත්වුණා.\nඒ වැලිගම නගර මධ්‍යයේදීයි.\nඊට මෙවර පළාත් පාලන මැතිවරණයේදී එක්සත් ජාතික පක්ෂයෙන් වැලිගම නගර සභාවට තේරී පත් වූ මන්ත්‍රීවරුන් ඇතුලූ පිරිසක් එක්ව සිටියා.\nශ්‍රී ලංකා පොදුජන පෙරමුණ වැලිගම නගර සභාවට ලබාදුන් නාම යෝජනා පත්‍රය ප්‍රතික්ෂේප වූ අතර එක්සත් ජාතික පක්ෂය එම නගර සභාවේ මන්ත්‍රී ආසන 18 න් 12 ක් හිමි කර ගනිමින් ජයග්‍රහණය කළා.\nඑම 12 දෙනා පසුගියදා වැලිගම එක්සත් ජාතික පක්ෂ සංවිධායකවරයාගේ පක්ෂ කාර්යාලයේදී රැස්වී ඡන්දයක් පවත්වා ඡන්ද 8 ක් ලබා ගත් අරීන්ද්‍ර සරත් කුමාර සභාපතිවරයා ලෙස තෝරා ගෙන තිබුණා.\nඑහිදී ඡන්ද 2 ක් පමණක් ලබා ගත් රොහාන් ජයවික්‍රම සභාපතිවරයා ලෙස පත් කරන බවයි එක්සත් ජාතික පක්ෂය දැනුම්දී ඇත්තේ.\nමේ අතර, පළාත් පාලන ඡන්ද විමසීමේදී එක්සත් ජාතික පක්ෂය ජයගත් මීගමුව මහනගර සභාවේ නගරාධිපති තනතුර සදහා ඊයේ ඉදිරිපත් වී පරාජයට පත්වුණු රොයිස් ප්‍රනාන්දු අද මාධ්‍ය හමුවක් කැදවමින් ඒ පිළිබදව මෙලෙස අදහස් දක්වා සිටියා.\n‘‘ එක්සත් ජාතික පක්ෂය පසුගිය පළාත් පාලන මැතිවරණයේදී මීගමුවේ තුනෙන් දෙකක බලයක් සනිටුහන් කළා. ඊයේ ඒ සියල්ල තියාගෙන මාව පත්කරන්න බැරි වුණා. ශ්‍රී ලංකා නිදහස් පක්ෂයේ පස් දෙනාම කළු සල්ලිවලින් මුදලට ගත්තා. එක්සත් ජාතික පක්ෂයේ මන්ත්‍රීවරුන්ටත් නිමල් ලන්සා ඇතුළු කල්ලිය සල්ලි දෙනවා කියලා කතා කරපු පටිගත කිරීම් අපි ගාව තියෙනවා. ඕනේ වෙලාවක ඉදිරිපත් කරන්න. මට තේරෙනවා මේ පළාත් පාලන ආයතනවල බලය ස්ව කැමැත්තෙන් ගිලිහී යන්න දෙනවා කියලා. මේවට නායකයෝ උත්තර දෙන්න ඕනේ ’’\nඑල්ල වන චෝදනාව සම්බන්ධයෙන් එම නගර සභාවේ නගරාධිපති ලෙස ශ්‍රී ලංකා පොදුජන පෙරමුණේ තේරී පත් වූ දයාන් ලන්සා ගේ සොහොයුරා වන පාර්ලිමේන්තු මන්ත්‍රී නිමල් ලන්සා මෙලෙස පිළිතුරු ලබාදුන්නා.\n‘‘ අපි පැහැදිලිව පක්ෂයත් එක්ක සාකච්ඡා කළේ. ඉතින් ශ්‍රීලංකා නිදහස් පක්ෂයේ  5 දෙනාමට අපට එක තීන්දුවක් දුන්නා. ඒ එක්කම ශත 5 ක මුදලක් අපි දීලා නැහැ. මොකද මීගමුවේ සියලු දෙනා දන්නවා විපක්ෂයෙන් ඉල්ලපු රොයිස් විජිත මැතිතුමා ආවානම් එතුමාගේ චර්යාවන් එක්ක මීගමුවේ ජනතාව කැමති නැති නිසා තමයි සියලු පක්ෂ සියලු මන්ත්‍රීවරු විශාල ප්‍රමාණයක් උදව් කරලා මේ මැතිවරණය ජයග්‍රහණය කරලා දුන්නේ’’",
       "URL": "https://www.hirunews.lk/186754/වැලිගම-නව-සභාපති-එරෙහිව-විරෝධතා",
       "Category": "Local News",
       "Parent URL": "https://www.hirunews.lk/local-news.php?pageID=4022"
}