{
       "Source": "hirunews",
       "Timestamp": "Saturday, 09 April 2022 - 8:28",
       "Headline": "වෛද්‍ය සංගමය ජනපති සමඟ හදිසි හමුවක් අපේක්ෂාවෙන් (වීඩියෝ)",
       "News Content": "මෙරට ජනතාවගේ සෞඛ්‍ය හා යහ පැවැත්ම පිළිබඳ මේ වන විට වර්ධනය වෙමින් පවතින අර්බුදය සම්බන්ධයෙන් හදිසි හමුවක් ලබා දෙන ලෙස ශ්‍රී ලංකා වෛද්‍ය සංගමය ජනාධිපතිවරයාගෙන් ඉල්ලීමක් කරනවා.\nජනාධිපතිවරයා වෙත ලිපියක් යොමු කරමින් ශ්‍රී ලංකා වෛද්‍ය සංගමය පෙන්වා දෙන්නේ මෙරට රජයේ රෝහල්වල සහ පෞද්ගලික සෞඛ්‍ය සේවා අංශයේ අත්‍යවශ්‍ය ඖෂධ හා උපකරණවල උග්‍ර හිඟයක් පවතින බවයි.\nසාමාන්‍ය ශල්‍යකර්ම වැනි සමහර සේවා සීමා කිරීමට මෙන්ම ජීවිතයට තර්ජනයක් වන රෝගවලට අදාළව පවා ඇතැම් සැපයුම් සීමා කිරීමට දැනටමත් තීරණ ගෙන ඇති බව ද එම ලිපියේ දැක්වෙනවා.\nමෙය කිසිසේත්ම ගුණාත්මක ප්‍රතිපත්තියක් නොවන බවයි ශ්‍රී ලංකා වෛද්‍ය සංගමය ජනාධිපතිවරයාට යැවූ ලිපියේ දැක්වෙන්නේ. දින කිහිපයක් ඇතුළත නොහැකි නම් සති කිහිපයක් ඇතුළත හෝ හදිසි සැපයුම් නැවත ලබාදීම සිදු නොකළහොත් හදිසි ප්‍රතිකාර ද කළ නොහැකි බවත් පෙන්වා දෙනවා.\nමෙම අර්බුදයෙන් මිදීම සඳහා බලධාරීන්ට සහාය ලබාදිය හැකි ආකාර හඳුනාගෙන ඒවා ජනාධිපතිවරයාට යොමු කළ ලිපිය තුළින් ලයිස්තුගත කිරීමට ද ශ්‍රී ලංකා වෛද්‍ය සංගමය කටයුතු කර තිබෙනවා.",
       "URL": "https://www.hirunews.lk/301539/වෛද්‍ය-සංගමය-ජනපති-සමඟ-හදිසි-හමුවක්-අපේක්ෂාවෙන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1241"
}