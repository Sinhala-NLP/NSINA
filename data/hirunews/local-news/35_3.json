{
       "Source": "hirunews",
       "Timestamp": "Tuesday, 12 September 2023 - 15:32",
       "Headline": "ව්‍යාජ අත්සනක් යෙදූ බව ප්‍රියංකරගම OIC අධිකරණයේදී පිළිගනී",
       "News Content": "ප්‍රියංකරගම පොලිසියේ ස්ථානාධිපතිවරයා ව්‍යාජ අත්සනක් සහිත කූට දිවුරුම් ප්‍රකාශයක් අධිකරණයට ඉදිරිපත් කර තිබීම හේතුවෙන් නීති විරෝධී මත්පැන් බෝතල් 30ක් සන්තකයේ තබා ගැනීමේ චෝදනාවකට අදාළ නඩුවක විත්තිකරුවෙකු නිදොස් කොට නිදහස් කිරීමට තඹුත්තේගම මහේස්ත්‍රාත් බුද්ධික මල්වත්ත අද නියෝග කළා.\nමෙසේ නිදොස් කොට නිදහස් කර මුදා හරිනු ලැබුවේ තඹුත්තේගම කළුන්දෑගම - මිනිමුතු ගම්මානයේ පදිංචි පුද්ගලයෙකුයි.\nනීති විරෝධී මත්පැන් බෝතල් සන්තකයේ තබා ගැනීමේ සිද්ධියට අදාළ නඩුවේදී ප්‍රියංකරගම පොලිසියේ ස්ථානාධිපති ප්‍රධාන පොලිස් පරීක්ෂක ලක්සිරි වික්‍රමගේ දිවුරා සාක්ෂි දෙමින් තඹුත්තේගම මහේස්ත්‍රාත් අධිකරණය හමුවේ කියා සිටියේ මෙම නඩුවට අදාළ නඩු භාණ්ඩ රජයේ රස පරීක්ෂකවරයා වෙත යොමු කිරීමට අදාල දිවුරුම් ප්‍රකාශයේ තබා ඇති අත්සන තමා විසින් තබන ලද සත්‍ය අත්සනක් බවයි.\nමේ අතර එම අධිකරණය හමුවේ පවතින වෙනත් නඩුවකටද ප්‍රධාන පොලිස් පරීක්ෂකවරයා විසින්ම අත්සන යොදා සකසන ලද තවත් දිවුරුම් ප්‍රකාශයක් කෙරෙහි අවදානය යොමු කළ මහේස්ත්‍රාත් බුද්ධික මල්වත්ත පොලිස් නිලධාරිවරයාගෙන් විමසා සිටියේ නඩු දෙකකට අදාළව ලබාදී ඇති දිවුරුම් ප්‍රකාශ දෙකෙහි තබා ඇත්තේ පරස්පර අත්සන් දෙකක් බවටයි.\nමෙම අත්සන් දෙකෙහි සත්‍යතාවය තහවුරු කර ගැනීම සඳහා අදාළ අත්සන් දෙක රජයේ රස පරීක්ෂකවරයා වෙත යැවීමට සිදුවුවහොත් මෙම පොලිස් නිලධාරියාගේ රැකියාව අහිමි වීමේ අවධානමක් පවතින බවද විනිසුරුවරයා කියා සිටියා.\nඑම අවස්ථාවේ පොලිස් නිලධාරිවරයා සඳහන් කළේ මත්පැන් නඩුවට අදාළව තමා ලබාදුන් දිවුරුම් ප්‍රකාශයේ තබා ඇති අත්සන් තමාගේ සත්‍ය අත්සන නොවන බවයි.\nඒ අනුව මෙවන් තත්ත්වයක් මත මෙම නඩුව ඉදිරියට පවත්වාගෙන යාමේ ගැටළුවක් පවතින බව අධිකරණය හමුවේ කරුණු දැක්වූ එම නඩුවේ විත්තිකරු වෙනුවෙන් පෙනී සිටි නීතිඥවරයා කියා සිටියා.\nමෙම කරුණු කෙරෙහි අවධානය යොමු කළ තඹුත්තේගම මහේස්ත්‍රාත් බුද්ධික මල්වත්ත විවෘත අධිකරණයේදී සඳහන් කළේ නීති විරෝධි මත්පැන් බෝතල් ලග තබා ගැනීමේ නඩුව තවදුරටත් පවත්වාගෙන ගියද විත්තිකරු වරදකරු කිරීමේ හැකියාවක් අධිකරණයට නොපවතින බවයි.\nඒ අනුව විත්තිකරු නිදොස් කොට නිදහස් කරන බව ප්‍රකාශ කළා.\nප්‍රියංකරගම පොලිසියේ වත්මන් ස්ථානාධිපතිවරයා තඹුත්තේගම පොලිසියේ සේවය කරමින් සිටි වකාවානුවේදී මෙම නීති විරෝධී මත්පැන් වැටලීම සිදුකර නඩු පවරා තිබුණා.",
       "URL": "https://www.hirunews.lk/348047/ව්‍යාජ-අත්සනක්-යෙදූ-බව-ප්‍රියංකරගම-oic-අධිකරණයේදී-පිළිගනී",
       "Category": "Local News",
       "Parent URL": "https://www.hirunews.lk/local-news.php?pageID=35"
}