{
       "Source": "hirunews",
       "Timestamp": "Wednesday, 18 July 2018 - 17:48",
       "Headline": "මාකඳුරේ මදුෂ්ගේ සමීපතමයෙකු වැලිපැන්නේදී අත්අඩංගුවට",
       "News Content": "මාකඳුරේ මදුෂ්ගේ සමීපතමයෙකු වන ජෝශප් කුමාර නොහොත් ජෝශා සහ ඔහුගේ ගෝලයින් තිදෙනෙකු වැලිපැන්න ප්‍රදේශයේදී පොලිසිය විසින් අත්අඩංගුවට ගෙන තිබෙනවා.\nසැකකරුවන් ළඟ තිබී ගිනි අවි සහ මත්ද්‍රව්‍ය සොයාගත් බවයි පොලීසිය කියා සිටියේ.\nකලුතර කොට්ඨාශ නීතිය බලගැන්වීමේ ඒකකයේ නිලධාරීන්ට ලැබුනු තොරතුරකට අනුව අද උදෑසන 7.30 පමණ වැටලීම සිදුකර තිබුනා.\nඑහිදී මිලිමීටර් 9 වර්ගයේ ගිනි අවියක්,  මැගසිනයක් සහ ජීව උණ්ඩ 10 ක් සහ හෙරොයින් ග්‍රෑම් 5 ක් සහ මෝටර් රථයක් සමග සැකකරුවන් 4 ක් අත්අඩංගුවට ගත් බවයි පොලිසිය කියාසිටියේ.\nගිනි අවි උණ්ඩ සහ හෙරොයින් සොයාගෙන ඇත්තේ ජෝශා නම් සැකකරු සතුව තිබියදීයි.\n38 හැවිරිදි සැකකරු වැලිපැන්න ප්‍රදේශයේම පදිංචිකරුවෙක්.\nරත්මලාන ප්‍රදේශයේ පදිංචි 28 හැවිරිදි අයෙක්, උඩවලව ප්‍රදේශයේ පදිංචි 26 හැවිරිදි අයෙක් සහ රත්මලාන ප්‍රදේශයේ පදිංචි 18 හැවිරිදි තරුණයෙක් අත්අඩංගුවට පත් අනෙක් සැකකරුවන් වනවා.\nජෝශප් කුමාර නොහොත් ජෝශා නම් සැකකරු හිටපු යුද හමුදා සෙබලෙකු වන අතර ඔහු මාකඳුරේ මදුෂ්ගේ අපරාධකරුගේ ගෝලයෙක් බවටයි හෙළිවී ඇත්තේ.\nඔහුට පානදුර සහ ඇල්පිටිය මහේස්ත්‍රාත් අධිකරණවල නඩු කිහිපයක් විභාග වෙමින් පවතින බව ද පොලිසිය සඳහන් කළා.\nසැකකරුවන් හෙට මතුගම මහේස්ත්‍රාත් අධිකරණයට ඉදිරිපත් කිරීමට නියමිතයි.\nමේ අතර, ඒකාබද්ධ විපක්ෂය කොළඹදී අද කැඳවා තිබූ ප්‍රවෘත්ති සාකච්ඡාවේදී පාතාල ක්‍රියාකාරකම් පිළිබද පාර්ලිමේන්තු මන්ත්‍රී පද්ම උදය ශාන්ත අදහස් පළ කළා.\nඑමෙන්ම අමාත්‍ය ෆීල්ඩ් මාර්ෂල් සරත් ෆොන්සේකා අද ප්‍රවෘත්ති සාකච්ඡාවක් පවත්වමින් මන්ත්‍රී පද්ම උදය ශාන්ත දැක්වූ අදහස් සදහා ප්‍රතිචාර දැක්වුවා.",
       "URL": "https://www.hirunews.lk/195502/මාකඳුරේ-මදුෂ්ගේ-සමීපතමයෙකු-වැලිපැන්නේදී-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=3842"
}