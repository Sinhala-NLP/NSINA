{
       "Source": "hirunews",
       "Timestamp": "Sunday, 23 August 2020 - 8:44",
       "Headline": "කොරෝනා සැමදා අප අතර පවතිනු ඇති බවට වෛද්‍ය මතයක්",
       "News Content": "කොරෝනා වෛරසය කවර ආකාරයකින් හෝ සැමදා අප අතර පැවතිය හැකි බවට වෛද්‍ය විශේෂඥ කණ්ඩායමක් මතයක් ඉදිරිපත් කරනවා.\nබ්‍රිතාන්‍ය රජයේ හදිසි සේවා සඳහා වූ විද්‍යාත්මක උපදේශක කණ්ඩායමේ ප්‍රධානී ශ්‍රීමත් මාක් වල්පෝට් කියා සිටියේ මේ නිසා කොරෝනා එන්නත් නිරන්තරයෙන් ලබාදීමට සිදුවනු ඇති බවයි.\nඔහු මේ බව කියා සිටියේ කොවිඩ් 19 ගෝලීය වසංගතය ස්පැනිෂ් ෆ්ලූ වසංගතය මෙන් නොව වසර දෙකකට අඩු කාලයකදී පාලනය කළ හැකි බවට ලෝක සෞඛ්‍ය සංවිධානයේ ප්‍රධානියා ප්‍රකාශ කර තිබියදියි.\nබ්‍රිතාන්‍ය උපදේශක කණ්ඩායම පෙන්වා දෙන්නේ ස්පැනිෂ් ෆ්ලූ වසංගතය ඇතිවූ 1918 වසරට වඩා වර්තමාන ලෝක ජනගහණය ඉතා ඉහළ අගයක් ගන්නා බැවින් එම තත්ත්වයන් සම කළ නොහැකි බවයි.\nකොරෝනා වෛරසය පාලනය කිරීම සඳහා ගෝලීය එන්නත් කරන වැඩසටහනක් අවශ්‍ය වනවා.\nඑමෙන්ම සරම්ප එන්නත මෙන් ජීවිත කාලයටම ප්‍රතිශක්තියක් ලබා නොදෙන බැවින් කොරෝනා එන්නත් නිශ්චිත කාලසීමාවකදී විටින් විට ලබාදීමට සිදුවනු ඇති බව බ්‍රිතාන්‍ය වෛද්‍ය උපදේශක කණ්ඩායමේ ප්‍රධානියා පෙන්වා දෙනවා.",
       "URL": "https://www.hirunews.lk/248430/කොරෝනා-සැමදා-අප-අතර-පවතිනු-ඇති-බවට-වෛද්‍ය-මතයක්",
       "Category": "Local News",
       "Parent URL": "https://www.hirunews.lk/local-news.php?pageID=2504"
}