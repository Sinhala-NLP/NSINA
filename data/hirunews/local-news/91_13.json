{
       "Source": "hirunews",
       "Timestamp": "Thursday, 17 August 2023 - 14:47",
       "Headline": "හිටපු අමාත්‍ය මර්වින් සිල්වා අත්අඩංගුවට පත්වෙයිද ?",
       "News Content": "හිටපු අමාත්‍ය මර්වින් සිල්වා වහාම අත් අඩංගුවට ගෙන අධිකරණයක් හමුවට පත් කරණ ලෙස ඉල්ලමින් යාපනයේ දෙමළ සංවිධාන කීපයක් විසින් වඩුක්කෝඩෙයි පොලීසියට පැමිණිලි කීපයක්ම ඉදිරිපත් කොට තිබෙනවා.\nදකුණේ සිංහල ජනතාවට උතුරේ දෙමළ ජනතාව කෙරෙහි වෛරීය හැගීමක් ඇති වන අන්දමට හිටපු අමාත්‍යවරයා ප්‍රසිද්ධියේ ප්‍රකාශ කීපයක්ම සිදු කොට ඇති නිසා ඉන් දෙමළ ජනතාවට සිදුව ඇති මානසික කම්පනයට සාධාරණයක් ඉටුවිය යුතු බව එම පැමිණිලි වල සදහන් වනවා.\nදෙමළ ජනතාවගේ ඔළු කැළණියට රැගෙන යන බව හිටපු අමාත්‍යවරයා විසින් ප්‍රකාශ කිරීම තුළ ව්‍යංගයෙන් දෙමළ ජනතාවට මරණීය තර්ජනයක් එල්ල කොට ඇති බව පෙන්වා දෙන පැමිණිලිකරුවෝ මේ සම්බන්ධයෙන් ඔහුට එරෙහිව නීතිය ක්‍රියාත්මක විය යුතු බවද යාපනයේ දෙමළ සංවිධාන විසින් සිදු කොට ඇති පැමිණිලි වල සදහන් වනවා.\nදෙමළ ජනතාවට මේ ප්‍රකාශ නිසා රට තුළ මෙන්ම ජාත්‍යන්තර වශයෙන්ද විශාල අපකීර්තියක් හට ගෙන ඇති බව පෙන්වා දෙන දෙමළ සංවිධාන ශ්‍රී ලංකාවේ නීතියේ හැටියට සුළු ජාතියක් පහත් කොට සලකා ඔවුන්ව මරා දමන බවට ව්‍යංගයෙන් ප්‍රකාශ නිකුත් කළ නොහැකි බවද ප්‍රකාශ කරමින් වඩුක්කෝඩෙයි පොලීසියට පැමිණිලි ඉදිරිපත් කළ යාපනයේ දෙමළ සංවිධාන ප්‍රකාශ කොට තිබෙනවා.\nහිටපු අමාත්‍යවරයා විසින් සිදු කරණ ලද මෙම ප්‍රකාශයන් සම්බන්ධයෙන් රජය නිහඩව සිටීම තුළ දෙමළ ජනයා තවත් අසරණ වන බව පැමිණිලි තුළින් පෙන්වා දී ඇති යාපනයේ දෙමළ සංවිධාන මේ ප්‍රකාශ නිසා දැඩි මානසික කම්පනයකට ලක්ව සිටින දෙමළ ජනතාවට සාධාරණව නීතිය හෝ ක්‍රියාත්මක විය යුතු බව වැඩි දුරටත් පෙන්වා දී තිබෙනවා.",
       "URL": "https://www.hirunews.lk/345150/හිටපු-අමාත්‍ය-මර්වින්-සිල්වා-අත්අඩංගුවට-පත්වෙයිද",
       "Category": "Local News",
       "Parent URL": "https://www.hirunews.lk/local-news.php?pageID=91"
}