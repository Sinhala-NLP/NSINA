{
       "Source": "hirunews",
       "Timestamp": "Thursday, 07 October 2021 - 17:46",
       "Headline": "සුදු ළුෑණු වංචාවට අදාලව, අත්අඩංගුවට ගත් පුද්ගලයා 14 වනදා දක්වා රිමාන්ඩ් (වීඩියෝ)",
       "News Content": "ලංකා සතොස ආයතනයේ සිදුවූ බව කියන සුදුළුෑණු වංචාවට අදාළ යැයි පැවසෙන දත්ත විනාශ කිරීමේ කුමන්ත්‍රණයක් ක්‍රියාත්මක වන බව පාරිභෝගික අධිකාරියෙන් ඉල්ලා අස්වූ එහි හිටපු විධායක අධ්‍යක්ෂ තුෂාන් ගුණවර්ධන පවසනවා.\nඔහු මෙම අදහස් පළ කළේ හිරු ප්‍රවෘත්ති වෙත විශේෂ හෙළිදරව්වක් සිදුකරමින්.\nසුදුළුෑණු වංචාවට අදාල ලිපිගොනු දිනෙන් දින අතුරුදන් වෙමින් පවතින බව සතොස අභ්‍යන්තර ආරංචි මාර්ග තමාට දැනුම්දී ඇති බවයි හිටපු විධායක අධ්‍යක්ෂවරයා පවසන්නේ.\nඑමෙන්ම, වෙළඳ අමාත්‍ය බන්දුල ගුණවර්ධන විසින් සතොස ආයතනයේ විනය විරෝධී චෝදනා මත වැඩ තහනමට ලක් වූ සේවකයන් පිරිසක් යළි බඳවාගෙන ඇති බවට ද ඔහු චෝදනා කළා.\nපසුගියදා ලංකා සතොස ආයතනය සතු සුදුළුෑණු තොගයක් අමාත්‍ය මණ්ඩල තීරණයට පටහැනිව යමින් තුන්වන පාර්ශවයකට අලෙවි කළ බවට චෝදනා වුණා.\nමේ පිලිබඳව මතභේදාත්මක තත්ත්වයක් ඇතිවීමත් සමඟ වෙළඳ අමාත්‍ය බන්දුල ගුණවර්ධන අපරාධ පරීක්ෂණ දෙපාර්තමේන්තුව වෙත ගොස් පැමිණිල්ලක් ඉදිරිපත් කරමින් පරීක්ෂණයක් ඉල්ලා සිටියා.\nමෙම ක්‍රියාවලිය සිදුවන අතරතුර පාරිභෝගික අධිකාරියේ විධායක අධ්‍යක්ෂවරයා ලෙස සේවය කළ තුෂාන් ගුණවර්ධන සිය තනතුරෙන් ඉල්ලා අස්වෙමින් වෙළඳ අමාත්‍යවරයා, පාරිභෝගික කටයුතු පිලිබඳ රාජ්‍ය අමාත්‍යවරයා ඇතුළු පාර්ශව ගණනාවක සුදුළුෑණු වංචාව සම්බන්ධයෙන් චෝදනා කළා.\nමේ අතර, මෙම සුදුළුෑණු වංචාව සම්බන්ධයෙන් සුදුළුෑණු මිලදී ගත් බවට චෝදනා එල්ල වූ පුද්ගලයා අපරාධ පරීක්ෂණ දෙපාර්තමේන්තුව මගින් ඊයේ අත්අඩංගුවට ගත්තා.\nබම්බලපිටිය ප්‍රදේශයේ පදිංචිකරුවෙකු වන බව ඔහු අද වැලිසර මහේස්ත්‍රාත් අධිකරණයට ඉදිරිපත් කළ අතර එහිදී නියෝග කරනු ලැබුවේ සැකකරු ලබන 14 වනදා දක්වා රක්ෂිත බන්ධනාගාර ගත කිරීමටයි.",
       "URL": "https://www.hirunews.lk/284356/සුදු-ළුෑණු-වංචාවට-අදාලව-අත්අඩංගුවට-ගත්-පුද්ගලයා-14-වනදා-දක්වා-රිමාන්ඩ්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1643"
}