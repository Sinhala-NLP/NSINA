{
       "Source": "hirunews",
       "Timestamp": "Sunday, 21 August 2022 - 13:02",
       "Headline": "'පුටින්ගේ මොළයේ' හදවත මිය යයි",
       "News Content": "රුසියානු ජනාධිපති ව්ලැඩිමීර් පුටින්ගේ සමීප හිතවතෙකුගේ දියණිය මොස්කව් නගරයේ දී ඝාතනය කර ඇති බව වාර්තා වනවා.\nරුසියානු රාජ්‍ය මාධ්‍යය වාර්තා කරන්නේ, ජනපති හිතවතාගේ දියනිය වන ඩාරියා ඩුගිනා සිය වාහනය නිවසට ධාවනය කරමින් සිටිය දී ඇගේ මෝටර් රථය ගිනිගෙන පුපුරා යාමෙන් ඇය මිය ගොස් ඇති බවයි.\nමිය ගිය තැනැත්තියගේ පියා හෙවත් \"පුටින්ගේ මොළය\" ලෙසින් හැඳින්වෙන, රුසියානු දාර්ශනික ඇලෙක්සැන්ඩර් ඩුගින් මෙම ප්‍රහාරයේ අපේක්ෂිත ඉලක්කය වන්නට ඇතැයි රුසියානු මාධ්‍ය වාර්තාවල දැක්වෙනවා.\nරුසියානු මාධ්‍ය ආයතනයක් වන 112 වාර්තා කරන්නේ, මෙම පියා සහ දියණිය සෙනසුරාදා සවස පැවැති උත්සවයකට සහභාගි වී නැවත තම නිවසට එම මෝටර් රථයෙන් ම ආපසු යාමට නියමිතව තිබූණත්, මියගිය තැනැත්තියගේ පියා වන දාර්ශනික ඩුගින් අවසන් මොහොතේ එම තීරණය වෙනස් කර ඇති බවයි.\nමිය ගිය ඩාරියා ඩුගිනා වෘත්තියෙන් මාධ්‍යවේදිනියක් වන අතර රුසියාවේ යුක්‍රේන ආක්‍රමණයට පක්ෂපාතී අයුරින් හඬ නැගූ අයෙක් බවයි විදෙස් මාධ්‍ය වාර්තා කරන්නේ.\nරුසියානු රජයේ නිල තනතුරක් නො තිබුණද, ඩුගිනාගේ පියා රුසියානු ජනාධිපතිවරයාගේ සමීප හිතවතෙකු වන අතර \"පුටින්ගේ රස්පුටින්\" හා \"පුටින්ගේ මොළය\" අන්වර්ථ නාමයන්ගෙන් ප්‍රචලිත අන්ත ජාතිකවාදී මතවාදියෙක් වන දාර්ශනිකයෙක්.",
       "URL": "https://www.hirunews.lk/313353/පුටින්ගේ-මොළයේ-හදවත-මිය-යයි",
       "Category": "Local News",
       "Parent URL": "https://www.hirunews.lk/local-news.php?pageID=924"
}