{
       "Source": "hirunews",
       "Timestamp": "Friday, 08 April 2022 - 7:48",
       "Headline": "නීතිඥ සංගමයෙන් ඉල්ලීමක්",
       "News Content": "රටට අවශ්‍යම මොහොතේ දී රාජ්‍ය තාන්ත්‍රිකයින් ලෙස ක්‍රියා කරන්නැයි ශ්‍රී ලංකා නීතිඥ සංගමය ආණ්ඩුවෙන් සහ විපක්ෂයෙන් ඉල්ලා සිටිනවා.\nවත්මන් අර්බුදයට ප්‍රජාතන්ත්‍රවාදී ව්‍යවස්ථාමය රාමුවක් තුළ විසඳුමක් සෙවිය යුතුයි.\nආණ්ඩු ක්‍රම ව්‍යවස්ථාවේ රාමුවෙන් පිටත ගන්නා ඕනෑම විසඳුමක් නීත්‍යානුකූල භාවයෙන් තොරවන අතර, නීති පද්ධතිය තුළ එය අභියෝගයට විවෘත වනවා.\nඑහෙත් පාර්ලිමේන්තුවේ විපක්ෂයේ වැදගත් කොටස් ඇතුලුව විධායකය හෝ ව්‍යවස්ථාදායකය අර්බුදය විසඳීමට බැරෑරුම් උත්සාහයක් ගන්නා බව නොපෙනෙන බවයි නීතීඥ සංගමය සඳහන් කළේ.\nමීට අදාළව ශ්‍රී ලංකා නීතිඥ සංගමයේ විධායක කමිටුව නිවේදනයක් නිකුත් කළ අතර, එහි තවදුරටත් දැක්වෙන්නේ පාර්ලිමේන්තු මන්ත්‍රීවරුන් සියලු දෙනා තමන් රටේ රාජ්‍ය මූල්‍යයේ භාරකරුවන් වන අතර, එම වගකීම් අත්හළ නොහැකි බවත් මතක තබාගත යුතු බවයි.\nපාර්ලිමේන්තු විවාදයේ අවසන් දින දෙක මහජන විශ්වාසය ඇති කිරීමට උපකාරී නොවූ බවද ශ්‍රී ලංකා නීතිඥ සංගමයේ අදහසයි.\nඑම නිසා ආණ්ඩුවේ මෙන්ම විපක්ෂයේ දේශපාලනඥයින්ද පටු දේශපාලන අභිලාෂයන් අතහැර රට අස්ථාවරත්වයෙන් මුදා ගන්නා විසඳුමකට පැමිණීමේ දැඩි අවශ්‍යතාවක් පවතින බව ඔවුන් අවධාරණය කරනවා.",
       "URL": "https://www.hirunews.lk/301461/නීතිඥ-සංගමයෙන්-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=1243"
}