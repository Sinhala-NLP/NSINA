{
       "Source": "hirunews",
       "Timestamp": "Saturday, 03 July 2021 - 15:41",
       "Headline": "සමන්ත විද්‍යාරත්න සහ නාමල් කරුණාරත්න අත්අඩංගුවට ගන්නැයි නියෝගයක් (වීඩියෝ)",
       "News Content": "රසායනික පොහොර ඉල්ලා වැලිමඩ - බොරලන්ද ප්‍රදේශයේ පසුගියදා පැවති විරෝධතාවට අදාළව සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න සහ ජනතා විමුක්ති පෙරමුණේ හිටපු පළාත් සභා මන්ත්‍රීවරයෙකු වන සමන්ත විද්‍යාරත්න අත්අඩංගුවට ගෙන අධිකරණයට ඉදිරිපත් කරන ලෙස වැලිමඩ මහේස්ත්‍රාත් අධිකරණය නියෝග කර තිබෙනවා.\nඒ නීතිවිරෝධී රැස්වීමක් පැවැත්වීම හා නිරෝධායන නීති උල්ලංඝනය කිරීම යන චෝදනා යටතේයි.\nමෙම සිද්ධිය සම්බන්ධයෙන් බෝගහකුඹුර පොලීසිය තවත් පුද්ගලයින් 5 දෙනෙකු අත්අඩංගුවට ගෙන අධිකරණයට ඉදිරිපත් කර තිබුණා.\nඑහිදී වැලිමඩ මහේස්ත්‍රාත් ප්‍රසන්න ජයසේකර නියෝග කර තිබුණේ එක් අයෙකුට රුපියල් ලක්ෂය බැගින් වූ ශරීර ඇප මත සැකකරුවන් මුදා හැරීමටයි.\nමේ අතර, ඉහළ ගිය ඉන්ධන මිලට සහ පොහොර හිඟයට විරෝධය පළ කරමින් ප්‍රදේශ කිහිපයක අදත් විරෝධතා පැවැත්වුණා.\nඒ අනුව හබරණ ප්‍රදේශයේ අක්කර 500ක පමණ ලොකු ළුෑණු වගා කරන ගොවීන් අද වගා කටයුතු ආරම්භ කර ඇත්තේ රසායනික පොහොර නොමැතිවයි.\nපොහොර ගැටලුවට විසඳුම් ඉල්ලා ගාල්ලේ කුඩා තේ වතු හිමියන් පිරිසක් ද විරෝධතාවක නිරත වුණා.\nමේ අතර, කාබනික පොහොර යොදා සිදුකළ වී වගාවෙන් සාර්ථක අස්වැන්නක් ලැබුණු බව අනුරාධපුර - රඹෑව ජනපදයේ ගොවීන් පිරිසක් සඳහන් කළා.\nඑසේම, වැව් වල ඇති ආක්‍රමණශීලි ජලජ ශාක සහ ඉවතලන කැලිකසල යොදා ගෙන වැලිකන්ද ශ්‍රී සාමවර්ධනාරාම විහාරස්ථානයේ කාබනික පොහොර නිෂ්පාදන වැඩසටහනක් ආරම්භ කර තිබෙනවා.",
       "URL": "https://www.hirunews.lk/275965/සමන්ත-විද්‍යාරත්න-සහ-නාමල්-කරුණාරත්න-අත්අඩංගුවට-ගන්නැයි-නියෝගයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1844"
}