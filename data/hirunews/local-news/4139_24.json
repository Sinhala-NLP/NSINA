{
       "Source": "hirunews",
       "Timestamp": "Friday, 05 January 2018 - 21:04",
       "Headline": "ජනපතිගෙන් අමාත්‍යංශ ලේකම්වරුන්ට ඉල්ලීමක්",
       "News Content": "මැතිවරණ කටයුතු හේතුවෙන් රාජ්‍ය ආයතන මගින් සිදුකරනු ලබන දෛනික මහජන සේවා කිසිසේත් අතපසු නොවිය යුතු බව ජනාධිපති මෛත්‍රීපාල සිරිසේන අවධාරණය කරනවා.\nඅමාත්‍යාංශ ලේකම්වරු සමග අද (05) පස්වරුවේ ජනාධිපති කාර්යාලයේ පැවති හමුවකට එක්වෙමිනුයි ජනාධිපතිවරයා මේබව කියාසිටියේ.\nකිසිදු රාජ්‍ය ආයතනයක් සතු දේපළ සම්පත් හෝ වාහන මැතිවරණ කටයුතු සදහා භාවිතා කිරීමට ඉඩ නොතැබීම අමාත්‍යාංශ ලේකම්වරුන්ගේ වගකීමක් බව ද ජනාධිපතිවරයා මෙහිදී ප්‍රකාශ කළා.\nජනාධිපති මාධ්‍ය අංශය නිවේදනය කළේ නව වසරට අදාළ සංවර්ධන ඉලක්ක සහ සැලසුම් වසර ආරම්භයේ සිටම ක්‍රියාත්මක කිරීමේ අවශ්‍යතාවය ජනාධිපතිවරයා මෙහිදී පෙන්වා දුන් බවයි.\nඑමෙන්ම පසුගිය වසරේ අමාත්‍යාංශ සදහා වෙන්කර තිබූ මුදල් භාවිතයට නොගෙන ආපසු මහාභාණ්ඩාගාරය වෙත යොමුකිරීම් සිදුව ඇත්නම් ඒ පිළිබද ඉදිරියේදී වාර්තාවක් ලබා ගැනීමට කටයුතු කරන බව ද සදහන් කර තිබෙනවා.\nසෑම අමාත්‍යාංශයකම මාධ්‍ය ඒකකයක් ස්ථාපිත කර අමාත්‍යාංශ මට්ටමින් සිදුකරන සංවර්ධන වැඩසටහන් සහ මහජන සේවාවන් පිළිබද ජනතාව දැනුවත් කිරීමේ වැදගත්කම ද ඔහු පෙන්වාදී තිබෙනවා.\nතම අමාත්‍යාංශවලට අදාළ විෂය ක්ෂේත්‍රයන් පිළිබද විදේශ රටවල් සමග ඇතිකරගෙන තිබෙන ගිවිසුම් සාර්ථකව ඉදිරියට ක්‍රියාත්මක කිරීම සදහා අමාත්‍යාංශ ලේකම්වරුන්ගේ කැපවීම ද ජනාධිපති මෛත්‍රීපාල සිරිසේන මෙහිදී පෙන්වා දුන්නා.\nඅමාත්‍යාංශ ලේකම්වරුන්ගේ සහ ජ්‍යෙෂ්ඨ නිලධාරින්ගේ වාර්ෂික විදේශ සංචාර පිළිබද පාලනයක් සහ විධිමත් ක්‍රමවේදයක් අනුගමනය කිරීමේ අවශ්‍යතාවය ද ජනාධිපතිවරයා පැහැදිළී කර තිබෙනවා.\nරාජ්‍ය ආයතනවලට වාහන මිලදී ගැනීම සහ පවත්වාගෙන යාම පිළිබද විධිමත් ක්‍රමවේදයක් අනුගමනය කළ යුතු වන අතර රජයන් මාරුවන විට වාහන අස්ථානගතවීම් වැනි අක්‍රමිකතා ඒ මගින් මගහරවා ගැනීමට අවස්ථාව ලැබෙන බවයි ජනාධිපතිවරයා පෙන්වාදී ඇත්තේ.\nඑමෙන්ම දිනෙන් දින ජනගහණය වැඩිවන රටක් ලෙස ඉඩම් පිළිබදව වැඩි අවධානයක් යොමු කරමින් කටයුතු කිරීමේ අවශ්‍යතාවය ද මෙහිදී සාකච්ඡාවට ලක්වී තිබෙනවා.\nමේවන විට දැඩි ගැටලූවක් බවට පත්ව ඇති පොල් හිගයට එක් ප්‍රධාන හේතුවක් වී ඇත්තේ  ඉඩම් පිළිබද නිසි ප්‍රතිපත්තියක් නොමැති වීම බව ද ජනාධිපතිවරයා ප්‍රකාශ කළ බවයි ජනාධිපති මාධ්‍ය අංශය කියා සිටියේ.",
       "URL": "https://www.hirunews.lk/180295/ජනපතිගෙන්-අමාත්‍යංශ-ලේකම්වරුන්ට-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=4139"
}