{
       "Source": "hirunews",
       "Timestamp": "Friday, 18 February 2022 - 15:40",
       "Headline": "නිවැරදි දේ කරන්න නීතියෙන් බාධාවක් නැහැ - ජනපති නිලධාරීන්ට කියයි (වීඩියෝ)",
       "News Content": "ඉලක්කගත ව්‍යාපෘති ක්‍රියාවට නැංවීමේ දී ජාතික අවශ්‍යතාව පමණක් සැලකිල්ලට ගන්නා ලෙස ජනාධිපති ගෝඨාභය රාජපක්ෂ පවසනවා.\nඅනාගතය වෙනුවෙන් සැලසුම් කර ඇති ව්‍යාපෘති ප්‍රමාද වීමෙන් ලෝකය ඉදිරියේ රට වසර ගණනාවකින් දැවැන්ත පසුබෑමකට ලක්වන බවයි ජනාධිපතිවරයා කියාසිටියේ\nකොළඹ 07, ආනන්ද කුමාරස්වාමි මාවතේ පිහිටි ශ්‍රී ලංකා සුනිත්‍ය බලශක්ති අධිකාරිය අද (18) පෙරවරුවේ ජනාධිපතිවරයාගේ හදිසි නිරීක්ෂණයට ලක් වුණා.\nඑහිදීයි ඔහු මේ බව සඳහන් කළේ.\n2007 අංක 35 දරණ ශ්‍රී ලංකා සුනිත්‍ය බලශක්ති අධිකාරී පනත මගින් මෙම අධිකාරිය පිහිටවා තිබෙනවා.\nශ්‍රී ලංකාව පුරා බලශක්ති කාර්යක්ෂමතාව ඉහළ නැංවිය හැකි ප්‍රධාන ආයතනයක් ලෙස කටයුතු කිරීම, ඵලදායී, කාර්යක්ෂම හා පරිසර හිතකාමී ලෙස බලශක්ති අවශ්‍යතා සපුරාලීමට පහසුකම් සැපයීම, තිරසාර බලශක්ති සම්පත් කල්තියා හඳුනාගැනීම සුනිත්‍ය බලශක්ති අධිකාරියේ අරමුණු වනවා.\nබලශක්ති අධිකාරියේ ඉල්ලුම් පාර්ශ්වීය කළමනාකරණ, පර්යේෂණ, උපායමාර්ග, බලශක්ති කළමනාකරණ අංශ වෙත ගිය ජනාධිපතිවරයා එහි කාර්යභාර්යයන් සහ සැලසුම් පිළිබඳ නිලධාරීන්ගෙන් විමසා තිබෙනවා.\nවිදුලිබල උත්පාදනයට ජල, සූර්ය, සුළං සහ ජෛව ස්කන්ධ වැනි පුනර්ජනනීය ප්‍රභවයන් යොදාගැනීමට ඇති හැකියාව ශ්‍රී ලංකා සුනිත්‍ය බලශක්ති අධිකාරියේ නිලධාරීන් හමු වී විමසා බැලීම, ජනාධිපතිවරයාගේ චාරිකාවේ අරමුණ බවයි ජනාධිපති මාධ්‍ය අංශය කියාසිටියේ.\nනීති පවතින්නේ දූෂණ සහ අක්‍රමිකතා මැඩ පැවැත්වීමට බව පෙන්වා දුන් ජනාධිපතිවරයා නිවැරදි දේ සිදු කිරීමේ දී නීතිය බාධාවක් නොවන බව සඳහන් කළා.\nහරි දේ කළත්, එය ද වැළැක්වීමට සමහර කණ්ඩායම් විවිධ උපක්‍රම යොදා ගන්නා අතර ඒවාට කිසිඳු ඉඩක් නොතැබිය යුතු බවයි ඔහු අවධාරණය කළේ.\nවිදෙස් ආයෝජන සඳහා මෙරට බලශක්ති ක්ෂේත්‍රයේ ඇති බාධා ඉවත් කිරීමට කටයුතු කිරීමේ අවශ්‍යතාව ද ජනාධිපති ගෝඨාභය රාජපක්ෂ පෙන්වා දී තිබෙනවා.\nනිවාස ලක්ෂයක වහළ මත සූර්ය පැනල සවිකීරිමේ ව්‍යාපෘතිය කඩිනම් කර එහි ප්‍රතිලාභ අඩු ආදායම්ලාභීන්ට ද සලසන ලෙස ද රාජ්‍ය අමාත්‍ය දුමින්ද දිසානායක මහතාට ජනාධිපතිවරයා විසින් මෙහිදී උපදෙස් දී තිබෙනවා.\nපුනර්ජනනීය බලශක්ති ඉලක්ක සපුරා ගැනීමේ දී පනතේ ඇති අඩුපාඩු නිවැරදි කිරීමට, විදුලිබල මණ්ඩල පනත සංශෝධනයට අවශ්‍ය කටයුතු සියලු පාර්ශ්වයන් එක්ව සකස් කොට පාර්ලිමේන්තුවට ඉදිරිපත් කිරීමට කඩිනම්ව ක්‍රියා කරන බවයි රාජ්‍ය අමාත්‍ය දුමින්ද දිසානායක පැවසුවේ.\n“සෞභාග්‍යයේ දැක්ම” ප්‍රතිපත්ති අනුව 2030 වන විට සමස්ත විදුලිබල උත්පාදනයෙන් 70%ක් පුනර්ජනනීය බලශක්තියෙන් උත්පාදනය රජයේ අරමුණයි.\nරට තුළ උද්ගතව ඇති වත්මන් බලශක්ති අර්බුදයට පුනර්ජනනීය බලශක්ති ප්‍රභවයන් දායක කරගැනීමට ඇති හැකියාව මෙහිදී විමසුමට ලක් කර තිබෙනවා.\n2021 වන විට පුනර්ජනනීය බලශක්ති ප්‍රභවයන්ගෙන් මෙගා වොට් 1,258ක් ජාතික විදුලිබල පද්ධතියට එක් කෙරෙන බවයි සුනිත්‍ය බලශක්ති අධිකාරියේ සභාපති රංජිත් සේපාල මහතා සඳහන් කළේ.\nඒ අනුව ජෛවස්කන්ධවලින් මෙගාවොට් 54ක්, කුඩා ජල ව්‍යාපෘතිවලින් මෙගාවොට් 429ක්, සොලාර්පැනල වලින් මෙගාවොට් 506ක්, සුළංවලින් මෙගාවොට් 249ක් ලෙස ඉලක්ක සපුරා ගැනීමට සැලසුම් කර ඇති බව ද ඔහු ප්‍රකාශ කළා.\n2030 වන විට සමස්ත විදුලි උත්පාදනයෙන් 70%ක රජයේ ඉලක්කය පුනර්ජනනීය බලශක්ති ප්‍රභවයන්ගෙන් සපුරා ගැනීම අපහසු ඉලක්කයක් නොවන බවයි සභාපතිවරයා පෙන්වා දුන්නේ.",
       "URL": "https://www.hirunews.lk/297367/නිවැරදි-දේ-කරන්න-නීතියෙන්-බාධාවක්-නැහැ-ජනපති-නිලධාරීන්ට-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1349"
}