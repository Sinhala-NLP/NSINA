{
       "Source": "hirunews",
       "Timestamp": "Wednesday, 10 March 2021 - 13:57",
       "Headline": "දෙනගම දී ඇල්ලූ කෝටි 70ක මත්කුඩු, හරක් කටාගේ බවට හෙළිවේ",
       "News Content": "මාතර - දෙයියන්දර - දෙනගම ප්‍රදේශයේදී අත්අඩංගුවට ගත් රුපියල් කෝටි 70ක් පමණ වටිනා හෙරොයින් කිලෝග්‍රෑම් 68, දැනට විදේශ රටකට පළා ගොස් සිටින මත්කුඩු ජාවාරම්කරුවෙකු වන නඳුන් චින්තක හෙවත් හරක් කටා ට අයත් බවට පොලීසිය සැක කරනවා.\nමාතර කොට්ඨාශ විමර්ශන අංශය අද අලුයම සිදුකළ වැටලීමකදියි මෙම මත්කුඩු තොගය සොයා ගැනුණේ.\nදෙයියන්දර - දෙනගම ප්‍රදේශයේදී අධික වේගයෙන් පැමිණි මෝටර් රථයක් අණ නොතකා ධාවනය කර තිබෙනවා.\nඒ සමඟම පිටුපසින් පැමිණි තවත් මෝටර් රථයක් නවතා පරීක්ෂා කළ පොලීසිය, එහි තිබී හෙරොයින් මත්කුඩු කිලෝග්‍රෑම් 10ක් සොයාගනු ලැබුවා.\nමෝටර් රථයේ සිටි කාන්තාවක  සහ පිරිමි පුද්ගලයෙකු ද අත්අඩංගුවට ගැනුණු අතර, සැකකරු මීගමුව - කටාන ප්‍රදේශයේ සහ සැකකාරිය මහනුවර ප්‍රදේශයේ පදිංචිකරුවන් බවට හදුනාගෙන තිබෙනවා.\nඔවුන්ගෙන් සිදුකළ ප්‍රශ්න කිරීම්වලදීි වෙනත් ස්ථානයක සගවා තිබූ මත්කුඩු කිලෝග්‍රෑම් 58ක් සොයාගෙන ඇති අතර, පසුව පළා ගිය මෝටර් රථය ද පොලිස් භාරයට ගෙන තිබෙනවා.\nඑම මෝටර් රථය සහ සැකකරුගේ මීගමුව නිවසේ තිබූ මෝටර් රථයක් ද පොලිස් භාරයට ගෙන ඇති අතර ඒවා පරීක්ෂා කිරීම මේ වන විට  සිදුකරන බවයි වැටලීම සිදුකළ උසස් පොලිස් නිලධාරියෙකු සදහන් කළේ.",
       "URL": "https://www.hirunews.lk/264925/දෙනගම-දී-ඇල්ලූ-කෝටි-70ක-මත්කුඩු-හරක්-කටාගේ-බවට-හෙළිවේ",
       "Category": "Local News",
       "Parent URL": "https://www.hirunews.lk/local-news.php?pageID=2097"
}