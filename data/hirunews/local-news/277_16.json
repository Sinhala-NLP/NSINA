{
       "Source": "hirunews",
       "Timestamp": "Sunday, 11 June 2023 - 17:25",
       "Headline": "කෝවිලේ පූජාව මැද පූජකවරු දෙපිරිසක් අතර ගුටි කෙළියක්",
       "News Content": "යාපනයේ වන්නයි ප්‍රදේශයේ පිහිටි වීර කාලි අම්මාන් කෝවිලේ වාර්ෂික පූජාව පැවැත්වීමට යාමේදී පාර්ශ්ව දෙකක් අතර පූජකවරුන් දබර කරගැනීම නිසා පොලීසියට එම පූජාවට පෙර එම තත්ත්වය පාලනය කිරීමට සිදුවුණා.\nමෙම කෝවිලේ පාර්ශ්ව දෙකක පූජකවරු සේවය කරන අතර මීට පෙරද මෙහි ඇති වූ අර්බූදයක් යාපනය අධිකරණය දක්වා යාම නිසා අවසානයේදී අධිකරණය තීරණය කොට ඇත්තේ කාලි කෝවිලේ වාර්ෂික මංගල්ලය පාර්ශ්ව දෙකේම පූජකවරු විසින් මාරුවෙන් මාරුවට සිදු කල යුතු බවටයි.\nඑහෙත් මෙවර කාලි කෝවිලේ වාර්ෂික පූජාව ආරම්භ කරමින් කොඩි සිටුවීමේ මංගල්ලය පැවති අවස්ථාවේදී දෙපාර්ශ්වයේම පූජකවරු එම අවස්ථාවට සහභාගී වූ අතර ඔවුන් දෙපිරිස විසින් මුලින් ආරම්භ කරන ලද බහින් බස් වීම අවසානයේදී ගුටි කෙළියක් බවට පත්ව ඇති බව‍යි අප වාර්තාකරු පවසන්නේ.\nබැතිමතුන් දහස් ගණනක් මැද පූජකවරු එකිනෙකාට ගුටි ඇන ගැනීම නිසා කොඩි සිටුවීමේ මංගල්ලය ඉබේම නතර වී ඇති අතර පොලීසිය පැමිණ තත්ත්වය සමථයකට පත් කොට අධිකරණමය තීන්දුවට අනුව කටයුතු කිරීමට එක් පූජක පාර්ශ්වයකට ඉඩ සලසා දීමෙන් පසුව කෝවිලේ කොඩි එසවීමේ මංගල්ලය පවත්වා වාර්ෂික මංගල්ලය ආරම්භ කොට තිබෙනවා.\nමෙම සිද්ධියෙන් පසුව එම කාලි කෝවිලේ වාර්ෂික මංගල්ලය හමාර වන තුරු කෝවිලට දැඩි ආරක්ෂාව සපයා දීමටද පොලිසිය පියවර ගෙන තිබෙනවා.",
       "URL": "https://www.hirunews.lk/337638/කෝවිලේ-පූජාව-මැද-පූජකවරු-දෙපිරිසක්-අතර-ගුටි-කෙළියක්",
       "Category": "Local News",
       "Parent URL": "https://www.hirunews.lk/local-news.php?pageID=277"
}