{
       "Source": "hirunews",
       "Timestamp": "Sunday, 24 April 2022 - 20:19",
       "Headline": "කොළඹ කොටුව අවට තවදුරටත් මාර්ග බාධක (වීඩියෝ)",
       "News Content": "අන්තර් විශ්වවිද්‍යාල ශිෂ්‍ය බලමණ්ඩලය සංවිධාන කළ පා ගමන අද පස්වරුවේ කොළඹ කොටුව දුම්රියපෙළ ඉදිරිපිටින් ආරම්භ වී විජේරාමේ පිහිටි අග්‍රාමාත්‍ය මහින්ද රාජපක්ෂගේ නිවස ඉදිරිපිටට පැමිණියා.\nවිරෝධතා පාගමන හේතුවෙන් අද පෙරවරුවේ සිට කොළඹ කොටුව ජනාධිපති මන්දිරය අවට මාර්ග සහ ගාලු‍ මුවදොර පිටියට පිවිසෙන මාර්ග අවහිර කරමින් පොලිසිය පොළවට සවි කළ මාර්ග බාධක යොදා තිබුණා.\nමේ හේතුවෙන් කොළඹ - කොටුව ප්‍රදේශයේ සේවා ස්ථාන වෙත රාජකාරි සඳහා පැමිණි ජනතාවට මෙන්ම, ගාලු‍ මුවදොර විරෝධතා පැවැත්වෙන ස්ථානයට යෑමට පැමිණි ජනතාවට සහ විදේශිකයින්ට ද බාධා එල්ල වුණා.\nඇතැම් ස්ථානවල පොලිසිය සහ ජනතාව අතර උණුසුම් තත්ත්වයක් ද හට ගත්තා.\nපා ගමනට එරෙහිව පොලිසිය ඊයේ අධිකරණ නියෝගයක් ඉල්ලා සිටිය ද කොළඹ අතිරේක මහේස්ත්‍රාත් අධිකරණය එවැනි නියෝගයක් නිකුත් කිරීම ප්‍රතික්ෂේප කළා. එහෙත් නීති විරෝධි ක්‍රියාවක් සිදුවන්නේ නම් පොලිස් ආඥා පනත යටතේ පියවර ගැනීමේ බලය පොලිසියට හිමි බව මහේස්ත්‍රාත්වරයා සඳහන් කළා.\nඑහෙත්, අද පෙරවරුවේ මෙම පාගමනට එරෙහිව නියෝගයක් නිකුත් කර තිබුණා. එහිදි අග්‍රාමාත්‍යවරයාගේ නිවස අසල තිබු මාර්ග බාධක ඉවත් කිරීමත් සමග උණුසුම් තත්ත්වයක් හට ගත්තා.\nකෙසේවෙතත් අද පෙරවරුවේ කොටුව පොලිසිය විසින් අන්තර් විශ්වවිද්‍යාලයීය ශිෂ්‍ය බලමණ්ඩලයේ සිසුන්ගේ පා ගමනට එරෙහිව කොටුව මහේස්ත්‍රාත් අධිකරණයෙන් නියෝගයක් ලබා ගෙන තිබුණා.\nඑහි දැක්වුණේ විරෝධතාකරුවන් කොටුව ජනාධිපති මාවත, යෝර්ක්වීදිය, බැංකු මාවත ඇතුලු‍ නම් කරන ලද මාර්ග ගණනාවකට ඇතුලු‍වීම අද සිට හෙට උදෑසන 09 දක්වා කාලය තුළ වළක්වා ඇති බවයි.\nවිරෝධතාව ආරම්භයට පෙර ගාලු‍ මුවදොර රැඳි සිටි අන්තර් විශ්වවිද්‍යාලයීය ශිෂ්‍ය බලමණ්ඩලයේ සාමාජිකයින් හට එම අධිකරණ නියෝගය කියවීමට පොලිස් නිලධාරීන් කටයුතු කිරීමත් සමග උණුසුම් තත්ත්වයක් හට ගත්තා.\nකෙසේවෙතත් අද පස්වරු 02ට පමණ අදාළ පා ගමන කොටුව දුම්රියපළ ඉදිරිපිටින් ආරම්භ වුණා.\nඑම පා ගමන ටෙක්නිකල් මංසන්ධිය ඔස්සේ මරදාන, බොරැල්ල හරහා අග්‍රාමාත්‍ය මහින්ද රාජපක්ෂගේ කොළඹ 07 විජේරාම පෙදෙසේ පිහිටි නිවස දෙසට ගමන් කළා. එම නිවස ඉදිරිපිට යොදා තිබු මාර්ග බාධක ඉවත් කිරීමට සිසුන් කටයුතු කිරීමත් සමග උණුසුම් තත්ත්වයක් ඇතිවුණා.\nඅනතුරුව ඔවුන් අග්‍රාමාත්‍යවරයාගේ විජේරාමේ පිහිටි නිල නිවස ඉදිරිපිට විරෝධතාවයේ නිරත වු අතර, එහි තාප්පය මත විරෝධතා පාඨ ද සටහන් කල බවයි අප වාර්තාකරු සදහන් කළේ.\nඑමෙන්ම විරෝධතාකරුවන් කළු කොඩි කිහිපයක්ද දොරටුවේ ඉහල රැදවීමටද කටයුතු කර තිබුණා.",
       "URL": "https://www.hirunews.lk/302719/කොළඹ-කොටුව-අවට-තවදුරටත්-මාර්ග-බාධක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1211"
}