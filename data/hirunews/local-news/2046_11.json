{
       "Source": "hirunews",
       "Timestamp": "Friday, 02 April 2021 - 13:00",
       "Headline": "ඇස්ට්‍රා සෙනෙකා පළමු මාත්‍රාව ලබාදීම තාවකාලිකව අත්හිටුවයි (වීඩියෝ)",
       "News Content": "කොරෝනා වෛරසය පාලනය කිරිම සඳහා ලබාදෙන කොවිඩ් ඇස්ට්‍රාසෙනෙකා එන්නත පළමු මාත්‍රාවේ එන්නත්කරණය තාවකාලිකව අත්හිටුවා තිබෙනවා.\nවසංගත රෝග විද්‍යා අංශයේ ප්‍රධාන වසංගත රෝග විද්‍යාඥ විශේෂඥ වෛද්‍ය සුදත් සමරවීර සඳහන් කළේ රට තුළ තිබෙන ඇස්ට්‍රාසෙනෙකා එන්නත් ප්‍රමාණය දෙවන මාත්‍රාව ලබාදීම සඳහා අවශ්‍ය බැවින් මෙලෙස එන්නත්කරණය තාවකාලිකව අත්හිටවූ බවයි.\nමේ අතර සිංහල හා දෙමළ අලුත් අවුරුද්ද සඳහා වන සෞඛ්‍ය මාර්ගෝපදේශ මාලාව අද පස්වරුවේ නිකුත් කරන බව සෞඛ්‍ය අමාත්‍යංශය පවසනවා. සෞඛ්‍ය ප්‍රවර්ධන කාර්යාංශය ප්‍රකාශ කළේ සීමාවන්ට යටත්ව මෙවර අලුත් අවුරුදු උත්සව පැවැත්වීම සඳහා අවස්ථාව ලබා දෙන බවයි.\nනුවරඑළියේ වසන්ත සැණකෙළිය ඊයේ සිට ආරම්භවූ අතර, ඒ සඳහා පැමිණෙන සංචාරකයින් නිසි සෞඛ්‍ය උපදෙස් අනුගමනය කළ යුතු බවයි නුවරඑළිය සංචාරක ව්‍යාපාරයේ සභාපති සුමිත් වීරසිංහ ඉල්ලීමක් කළේ.\nඊයේ දිනයේදීත් මෙරටින් කොරෝනා ආසාදිතයින් 211 ක් වාර්තා වු අතර ඉන් වැඩිම පිරිස වන 70 දෙනෙකු හදුනා ගෙන ඇත්තේ කොළඹ දිස්ත්‍රික්කයෙන්. ගම්පහ දිස්ත්‍රික්කයෙන් ආසාදිතයින් 25 දෙනෙකු හඳුනාගෙන තිබෙනවා. ඒ අනුව මෙරට සමස්ත කොරෝනා ආසාදිත සංඛ්‍යාව 92,917 ක් දක්වා ඉහළ ගියා.",
       "URL": "https://www.hirunews.lk/267295/ඇස්ට්‍රා-සෙනෙකා-පළමු-මාත්‍රාව-ලබාදීම-තාවකාලිකව-අත්හිටුවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2046"
}