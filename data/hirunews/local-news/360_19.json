{
       "Source": "hirunews",
       "Timestamp": "Monday, 08 May 2023 - 12:49",
       "Headline": "මහා භාණ්ඩාගාරයෙන් නිවාස සංවර්ධන අධිකාරියට මිලියන 751ක්",
       "News Content": "\"ඔබට ගෙයක් - රටට හෙටක්\" නිවාස ආධාර ව්‍යාපෘතියේ වැඩ අවසන් නොවූ නිවාසවල වැඩ යළි ආරම්භ කිරීමට මහා භාණ්ඩාගාරය විසින් ජාතික නිවාස සංවර්ධන අධිකාරියට රුපියල් මිලියන 751ක මුදලක් ලබාදී තිබෙනවා.\nප්‍රමාණවත් මූල්‍ය ප්‍රතිපාදන නොමැතිකමින් එම නිවාස ව්‍යාපෘතිය මාස හතරකට ආසන්න කාලයක් නතර වී තිබූ අතර නාගරික සංවර්ධන හා නිවාස අමාත්‍ය ප්‍රසන්න රණතුංග රජයෙන් කළ ඉල්ලීමකට අනුව මහා භාණ්ඩාගාරය විසින් එම මුලද ලබාදී දුන් බවයි වාර්තා වන්නේ.\nජාතික නිවාස සංවර්ධන අධිකාරිය පවසන්නේ අදාළ මුදලින් \"ඔබට ගෙයක් - රටට හෙටක්\" නිවාස ආධාර ව්‍යාපෘතිය යටතේ වැඩ ආරම්භ කර මේ වනවිට නතරවී ඇති නිවාස 2,265ක ඉදිකිරීම් කටයුතු කඩිනමින් ආරම්භ කිරීමට කටයුතු කරන බවයි.\n\"ඔබට ගෙයක් - රටට හෙටක්\" නිවාස ආධාර ව්‍යාපෘතියේ නිවාස ඉදිකිරීම් මේ වනවිට සියයට 50ක පමණ වැඩ අවසන්ව ඇති බවයි ජාතික නිවාස සංවර්ධන අධිකාරිය පවසන්නේ.\nමෙම නිවාස ව්‍යාපෘතිය යටතේ මෙරට ග්‍රාමසේවා වසම් 14,022ම ආවරණයවන පරිදි එක් ග්‍රාමසේවා වසමකට එක් නිවසක් බැගින් නිවාස 14,022ක් ඉදිකිරීමට සැලසුම්කර තිබෙන බවයි වාර්තා වන්නේ.",
       "URL": "https://www.hirunews.lk/334587/මහා-භාණ්ඩාගාරයෙන්-නිවාස-සංවර්ධන-අධිකාරියට-මිලියන-751ක්",
       "Category": "Local News",
       "Parent URL": "https://www.hirunews.lk/local-news.php?pageID=360"
}