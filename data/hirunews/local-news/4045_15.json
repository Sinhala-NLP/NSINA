{
       "Source": "hirunews",
       "Timestamp": "Friday, 09 March 2018 - 22:02",
       "Headline": "රට තුල සමාකාමී වාතාවරණයක් ස්ථාපිත කර ඇතැයි ජනපති විදෙස් තානාපතිවරුන් හමුවේ කියයි",
       "News Content": "රට තුල මේ වන විට සාමකාමී වාතාවරණයක් ස්ථාපිත කර ඇතැයි ජනාධිපති මෛත්‍රීපාල සිරිසේන විදෙස් තානාපතිවරුන් හමුවේ අවධාරණය කර තිබෙනවා.\nපසුගිය දින කිහිපයේ රටේ ඇතැම් ප්‍රදේශවල පැවති කළහකාරී තත්වය සම්පුර්ණයෙන් මැඩපවත්වා ඇති බවයි ජනාධිපතිවරයා විදෙස් තානාපතිවරුන් හමුවේ  ප්‍රකාශකර ඇත්තේ.\nශ්‍රී ලංකාවේ වත්මන් තත්වය පිළිබඳ දැනුවත් කිරීම සඳහා ජනාධිපතිවරයා අද විදෙස් තානාපතිවරුන්, මහ කොමසාරිස්වරුන් සහ රාජ්‍ය තාන්ත්‍රික නිලධාරීන් ජනාධිපති කාර්යාලයට කැඳවා තිබුනා.\nඑහිදී ජනාධිපතිවරයා කියාසිටියේ මහනුවර දිස්ත්‍රික්කයේ ඇතැම් ප්‍රදේශවල පැවති කළහකාරී තත්වයන් නිර්මාණය කිරීමට මුල්වූ සහ ක්‍රියාත්මක වූ පිරිස් අත්අඩංගුවට ගෙන උපරිම දඩුවම්දීමට කටයුතු කරන ලෙසට තමා පොලිසිය ඇතුලු අදාළ අංශවලට උපදෙස් දී ඇති බවයි.\nපසුගිය වසර ගණනාවක් පුරා ජගත් මානව හිමිකම් කොමිසමේ සැසිවාර පැවැත්වෙන මාර්තු සහ සැප්තැම්බර් මාසවලදී රටේ විවිධ කළහකාරී සිදුවීම් ඇති කිරීමට විවිධ කණ්ඩායම් කටයුතු කරන බවට නිරීක්ෂණය වී ඇතැයි ද ජනාධිපති මෛත්‍රීපාල සිරිසේන මහතා මෙහිදී පෙන්වා දුන්නා.\nඑමෙන්ම පසුගිය වසර 3 පුරා රට තුළ සාමය සහ සහජීවනය ගොඩනැගීම වෙනුවෙන් ක්‍රියාමාර්ග ගැනීමට රජය උපරිම කැපවීමෙන් කටයුතු කළ අතර ඉදිරියේදී ද ඒ සඳහා උපරිම ක්‍රියාමාර්ග ගන්නා බවයි ජනාධිපතිවරයා සඳහන් කළේ.",
       "URL": "https://www.hirunews.lk/185532/රට-තුල-සමාකාමී-වාතාවරණයක්-ස්ථාපිත-කර-ඇතැයි-ජනපති-විදෙස්-තානාපතිවරුන්-හමුවේ-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4045"
}