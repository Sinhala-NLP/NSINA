{
       "Source": "hirunews",
       "Timestamp": "Monday, 30 May 2022 - 12:55",
       "Headline": "තෙල් අර්බුදයෙන් උළු කර්මාන්තය ඇනහිටියි (වීඩියෝ)",
       "News Content": "ඉන්ධන අර්බුදය මේ වනවිටත් මෙරට කර්මාන්ත ඇතුළු ක්ෂේත්‍ර ගණනාවකට දැඩි බලපෑම් එල්ල කර ඇති බව කිසිවෙකුටත් රහසක්\nනොවෙයි.\nමේ එහි තවත් ප්‍රතිඵලයක් ලෙස කඩාවැටීමේ අවදානමට ලක්ව ඇති දේශීය උළු කර්මාන්තයේ වත්මන් තත්ත්වයි.\nදශක 8කට ආසන්න තිස්සේ මෙරට තුළ ක්‍රියාත්මක සාම්ප්‍රදායික දේශීය කර්මාන්තයක් ලෙස උළු කර්මාන්තය සැලකිය හැකියි.\nමෙරට සෙවිලි අවශ්‍යතාවයෙන් සියයට 30 ත් 40 ක් අතර ප්‍රතිශතයක් සපයා ගන්නේ ද දේශීය උළු කර්මාන්තය මගින්.\nමෙරට මුදල් පිටරටට ගලායාම නතර වීමට මෙන්ම රැකියා වියුක්තියට පිළියමක් ලෙස ද උළු කර්මාන්තය හරහා ආර්ථිකයට විශාල පිටිවහළක් හිමිවනවා.\nමේ වනවිට රට පුරා පිහිටි උළු කර්මාන්ත ශාලා 225 ක් හරහා උළු නිෂ්පාදනය කෙරෙනවා.\nකෙසේ නමුත් ඉන්ධන අර්බුදයේ අඳුරු සෙවණැල්ල වැටීමත් සමඟ දේශීය උළු කර්මාන්තය ද මේ වනවිට අකර්මන්‍ය වීමේ අවදානමක් මතුව තිබෙනවා.\nඒ, උළු නිෂ්පාදනයට අවශ්‍ය භූමිතෙල් සපයා ගැනීමට නොහැකි වීමෙන්.\nදේශීය උළු නිෂ්පාදකයින් රජයෙන් ඉල්ලා සිටින්නේ තම කර්මාන්තයට අවශ්‍ය භූමිතෙල් සපයා ගැනීම සඳහා නිසි වැඩපිළිවෙළක් සකසා දෙන ලෙසයි.\nඋළු කර්මාන්තය මෙලෙස අකර්මන්‍ය වීමත් සමඟ ඒ තුළින් ජීවිකාව සපයා ගත් විශාල පිරිසක් ද දැඩි ආර්ථික අර්බුදයකට මුහුණ දී සිටිනවා.\nදශක ගණනාවක් පුරා මෙරට ආර්ථිකයටද සැලකිය යුතු දායකත්වයක් සැපයූ මෙම දේශීය කර්මාන්තය කඩා වැටීමට පෙර ඊට අවශ්‍ය විසඳුම් ලබාදීම බලධාරීන්ගේ වගකීමක් නොවේද ?",
       "URL": "https://www.hirunews.lk/305696/තෙල්-අර්බුදයෙන්-උළු-කර්මාන්තය-ඇනහිටියි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1132"
}