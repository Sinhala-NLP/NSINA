{
       "Source": "hirunews",
       "Timestamp": "Saturday, 12 December 2020 - 13:16",
       "Headline": "දිස්ත්‍රික්ක 07ක ප්‍රදේශ කිහිපයක් තවමත් හුදෙකලාවේ (වීඩියෝ)",
       "News Content": "මෙතෙක් හුදෙකලා කර තිබූ කොළඹ මහල් නිවාස සංකීර්ණ 6ක් හුදෙකලාභාවයෙන් අද සිට ඉවත් කෙරුණා.\nඒ, මාස දෙකකට ආසන්න කාලයකට පසුවයි.\nඒ අනුව මට්ටක්කුලිය - රන්දිය උයන, මෝදර - මෙත්සඳ සෙවන සහ මිහිජය සෙවන යන නිවාස සංකීර්ණ මෙන්ම ග්‍රෑන්ඩ්පාස් මෝදර උයන සහ සමගිපුර නිවාස සංකීර්ණ, දෙමටගොඩ මිහිදුසෙන්පුර නිවාස සංකීර්ණද හුදෙකලාභාවයෙන් ඉවත් වනවා.\nඑහෙත් මීට පෙර හුඳකලා කෙරුණු නිවාස සංකීර්ණ 7ක තවදුරටත් එම හුදකලාභාවය ක්‍රියාත්මක වනු ඇති.\nකොරෝනා වෛරසයේ සීග්‍ර ව්‍යාප්තියත් සමඟ අදාළ මහල් නිවාස හුදකලා කිරීමටයි පියවර ගැනුනේ.\nකෙසේ වෙතත් ජනාධිපති ගෝඨාභය රාජපක්ෂගේ උපදෙස් මත එම ජනතාවගේ ජන ජීවිතය යථාවත් කිරීම සඳහා මහල් නිවාස ආශ්‍රිත කොරෝනා රෝගීන් හඳුනාගැනීමේ පරීක්ෂණ පුළුල් කෙරුණු අතර, සෑම මහල් නිවාසයකම එක් ගෘහ ඒකකයකින් පුද්ගලයෙකු බැගින් පී.සී.ආර්. පරීක්ෂණවලට ලක් කළා.\nඑම පරීක්ෂණවලට භාජනය කළ මහල් නිවාස හයකින් පමණක් කොරෝනා ආසාදිතයන් 264 දෙනෙකු හඳුනාගෙන ඇති බවයි යුදහමුදාපති ලුතිනන් ජෙනරාල් ශවේන්ද්‍ර සිල්වා සඳහන් කළේ.\nමේ අතර කොළඹ දිස්ත්‍රික්කයේ කොළඹ දිස්ත්‍රික්කයේ ග්‍රෑන්ඩ්පාස්, ආදුරුප්පු වීථිය, වේල්ල වීථිය, කෙසෙල්වත්ත, මාලිඟාවත්ත, මරදාන, දෙමටගොඩ සහ කොටහේන යන පොලිස් බල ප්‍රදේශ මෙන්ම වෑකන්ද, වනාතමුල්ල, සාලමුල්ල, හුණුපිටිය, හැටේ වත්ත, කෝකිලා පාර යන ග්‍රම සේවා වසම් තවදුරටත් හුදකලා කර තිබෙනවා.\nගම්පහ දිස්ත්‍රික්කයේ කෙරවලපිටිය, හේකිත්ත, කුරුදුහේන, ඇවරියවත්ත, වැලිකඩමුල්ල, පෑලිගොඩවත්ත, ගගබඩ, මීගහවත්ත, පට්ටිය උතුර, වෙල්ගොඩ උතුර යන ග්‍රාමසේවා වසම් සහ තලාදූව කම්කරු නිවාස සංකීර්ණය ද තවදුරටත් හුඳකලා තත්ත්වයේ පවතින බවයි කොවිඩ් 19 පැතිරීම වැලැක්වීමේ ක්‍රියාන්විත මධ්‍යස්ථානය සඳහන් කළේ.\nමීට අමතරව කළුතර, මහනුවර, පුත්තලම, අම්පාර සහ මාතර දිස්ත්‍රික්කවල පොලිස් වසම් සහ ග්‍රාමසේවා වසම් කිහිපයක් ද දැනට හුදකලා තත්ත්වයේම පවතිනවා.",
       "URL": "https://www.hirunews.lk/256863/දිස්ත්‍රික්ක-07ක-ප්‍රදේශ-කිහිපයක්-තවමත්-හුදෙකලාවේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2279"
}