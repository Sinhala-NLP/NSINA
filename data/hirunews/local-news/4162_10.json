{
       "Source": "hirunews",
       "Timestamp": "Thursday, 21 December 2017 - 15:08",
       "Headline": "මිලිමීටර් 100ට වැඩි වැස්සක්",
       "News Content": "කාලගුණ විද්‍යා දෙපාර්තමේන්තුව, කාලගුණික අනතුරු ඇඟවීම් නිවේදනයක් නිකුත් කර තිබෙනවා.\nකාලගුණ විද්‍යා දෙපාර්තමේන්තුවේ, ස්වභාවික විපත් පිළිබඳ  පූර්ව අනතුරු ඇඟවීමේ මධ්‍යස්ථානය විසින් නිකුත් කර ඇති මෙම තද  වැසි සහ තද සුළං පිළිබඳ  විශේෂ කාලගුණ නිවේදනය අද (21) පෙරවරු 10ට ප්‍රසිද්ධ කර තිබෙනවා.\nදිවයින ආසන්නයේ පවතින තරංගාකාර කැළඹිලි ස්වභාවය හේතුවෙන්, දිවයිනේ මධ්‍යම කඳුකරයේ නැගෙනහිර බෑවුම්වල තවදුරටත් වැසි හෝ ගිගුරුම් සහිත වැසි ඇති වන බව එහි සඳහන්.\nමේ නිසා, විශේෂයෙන් ඌව සහ නැගෙනහිර පළාත්වලත්, නුවරඑළිය, මාතලේ සහ හම්බන්තොට දිස්ත්‍රීක්කවලත් සමහර ස්ථානවලට මිලිමීටර් 100 ට වැඩි තද වැසි ඇතිවිය හැකි බවයි එහි දැක්වෙන්නේ.\nකාලගුණ විද්‍යා දෙපාර්තමේන්තුව අද (21) මධ්‍යහන 12 ට නිකුත් කළ නිවේදනයේ දැක්වෙන්නේ නැගෙනහිර සහ ඌව පළාත්වලත් පොලොන්නරුව සහ හම්බන්තොට දිස්ත්‍රික්කවලත් වැසි වාර කිහිපයක් ඇතිවන බවයි.\nබස්නාහිර සහ සබරගමුව පළාත්වල සහ නුවරඑළිය, ගාල්ල සහ මාතර දිස්ත්‍රික්කවල තැනින් තැන විශේෂයෙන් සවස 2 පසු වැසි හෝ ගිගිරුම් සහිත වැසි ඇතිවන බව එහි සඳහන්.\nදිවයිනේ උතුරු අර්ධයේ සහ හම්බන්තොට, මොණරාගල සහ මාතර දිස්ත්‍රික්කවල විටින් විට හමන පැයට කිලෝමීටර් 40 දක්වා තරමක් තද සුළං බලාපොරොත්තු විය හැකි බවයි නිවේදනයේ දැක්වෙන්නේ.\nගිගුරුම් සහිත වැසි ඇති වන විට එම ප්‍රදේශවල තාවකාලිකව තද සුළං ඇති විය හැකියි.\nඅකුණු මඟින් සිදුවන අනතුරු අවම කර ගැනීමට අවශ්‍ය පියවර ගන්නා ලෙසයි කාලගුණ විද්‍යා දෙපාර්තමේන්තුව ජනතාවගෙන්  ඉල්ලා සිටින්නේ.\nමේ අතර, කොත්මලේ ජලාශයේ විවෘත කර තිබූ වාන් දොරටු 3 ම මේ වනවිට වසා දමා තිබෙනවා.\nකෙසේ වෙතත්, රන්ටැඹේ ජලාශය ද වාන් මට්ටමට ආසන්නව පවතින බැවින් මිනිපේ, හසලක සහ අඹගහතැන්න ප්‍රදේශවල පහත්බිම් වල සිටින ජනතාව දැඩි අවධානයෙන් පසුවිය යුතු බවයි ආපදා කළමනාකරණ මධ්‍යස්ථානය සඳහන් කළේ.\nඑසේම, උඩරට දුම්රිය මාර්ගයේ තලවාකැලේ දුම්රිය ස්ථානය ආසන්නයේදී පස්කන්දක් කඩා වැටීම නිසා ඊයේ රාත්‍රීයේ තැපැල් දුම්රිය ධාවනයට බාධා එල්ල වූ අතර එය පසුව යථා තත්ත්වයට පත්කළ බව දුම්රිය පාලක මැදිරිය සඳහන් කළා.\nඑමෙන්ම, බණ්ඩාරවෙල සහ හීල්ඔය අතර දුම්රිය මාර්ගයටද ගලක් පෙරලී තිබූ අතර එය ද මේ වනවිට ඉවත් කර තිබෙනවා.",
       "URL": "https://www.hirunews.lk/178971/මිලිමීටර්-100ට-වැඩි-වැස්සක්",
       "Category": "Local News",
       "Parent URL": "https://www.hirunews.lk/local-news.php?pageID=4162"
}