{
       "Source": "hirunews",
       "Timestamp": "Friday, 07 January 2022 - 13:30",
       "Headline": "රජයක දියුණුවට මැති ඇමතිවරුන්ගේ හැසිරීම ගැන ජනපතිගෙන් ප්‍රකාශයක් (වීඩියෝ)",
       "News Content": "රටේ ඉදිරි ගමන වෙනුවෙන් මැති ඇමතිවරු සියලු දෙනා කණ්ඩායමක් ලෙස වැඩ කළ යුතු බව ජනාධිපති ගෝඨාභය රාජපක්ෂ පවසනවා.\n“සෞභාග්‍යයේ දැක්ම” ප්‍රතිපත්ති ප්‍රකාශයේ තවත් එක් පියවරක් යථාර්ථයක් බවට පත් කරමින් පාසල් දහසක් ජාතික පාසල් බවට පත් කිරීමේ වැඩසටහන අද (07) පෙරවරුවේ ආරම්භ කරමිනුයි ජනාධිපතිවරයා මේ බව සඳහන් කළේ.\nඑහි සමාරම්භය සනිටුහන් කරමින් මොනරාගල - සියඹලාණ්ඩුව මහා විද්‍යාලය ජාතික පාසලක් ලෙස සිසු අයිතියට පත් කිරීම අද සිදු කෙරුණේ ජනාධිපතිවරයාගේ ප්‍රධානත්වයෙන්.\nඅනාගතයට ගැළපෙන කුසලතාවන්ගෙන් පිරිපුන් දරු පරපුරක් බිහි කිරීම සඳහා අධ්‍යාපන පද්ධතිය තුළ ප්‍රතිපත්තිමය තීරණ සහ ප්‍රතිසංස්කරණ කටයුතු රැසක් මේ වනවිටත් සිදු කෙරෙමින් පවතින බවයි ජනාධිපති මාධ්‍ය අංශය නිවේදනය කරන්නේ.\nමේ වන විට පවතින ජාතික පාසල් සංඛ්‍යාව 374 ක් වන අතර, එය සමස්ත පාසල් සංඛ්‍යාවෙන් 3.6%ක්.\nජාත්‍යන්තරව පිළිගත් නිර්ණායකයන් සැලකිල්ලට ගෙන විද්‍යාත්මක ක්‍රමවේදයකින් තෝරාගත් පාසල් ජාතික පාසල් බවට පත් කිරීමට මෙහිදී පියවර ගෙන තිබෙනවා.\nපාසලෙන් හෝ විශ්වවිද්‍යාලයෙන් පිටව යන විට හැකියාවක් සහිත දරුවෙකු බිහි කරන අධ්‍යාපන ක්‍රමයක් සකස් කිරීම “සෞභාග්‍යයේ දැක්ම'' අධ්‍යාපන ප්‍රතිසංස්කරණය තුළින් ඉටු කරන බවයි ජනාධිපතිවරයා මෙහිදී සඳහන් කළේ.\nසෑම දරුවෙකුටම තොරතුරු තාක්ෂණ දැනුම ලබා දී තාක්ෂණයෙන් පිරිපුන් ශ්‍රම බලකායක් ලෙස ඉදිරියට ගෙන යාමට අවශ්‍ය කටයුතු ඉදිරි කෙටි කාලය තුළ සිදු කෙරෙන බව ද හෙතෙම වැඩිදුරටත් ප්‍රකාශ කළා.\nජනාධිපතිතුමා පැවසීය.\nඑමෙන්ම රටේ වත්මන් තත්ත්වය සහ ආණ්ඩුවේ මැති ඇමතිවරුන්ගේ ක්‍රියා කලාපය පිළිබඳව අදහස් පළ කල ජනාධිපතිවරයා පෙන්වා දුන්නේ, රටක ඉදිරි ගමන වෙනුවෙන් මැති ඇමතිවරු මන්ත්‍රීවරු, සියලු දෙනා එකට එක්ව කණ්ඩායමක් ලෙස වැඩකිරීමේ අවශ්‍යතාව යි.\nසිදුවන පසුබෑම් සඳහා කණ්ඩායමක් ලෙස මුහුණ දීම සාමූහික වගකීමක් වන අතර, එසේ නොකර අඩුපාඩුකම් පිළිබඳ පමණක් විවේචන කරනවා නම් එය අදාළ පුද්ගලයාගේ අකාර්යක්ෂමතාව බවයි ජනාධිපති ගෝඨාභය රාජපක්ෂ කියා සිටියේ.\nකොවිඩ් හේතුවෙන් අහිමි වූ වසර දෙක ගැන නොසිතා තමා පොරොන්දු වූ වගකීම් ඉදිරි තෙවසර තුළ ඉටු කිරීමට කැපවන බව බවට පොරොන්දු හෙතෙම, සෑම මන්ත්‍රීවරයෙකුටම කැබිනට් අමාත්‍ය ධුරයක් බලාපොරොත්තුවෙන් සිටිය ද, ව්‍යවස්ථානුකූලව ලබාදිය හැකි කැබිනට් අමාත්‍ය ධුර 30ට අමතරව කිසිඳු අමාත්‍ය ධුරයක් ලබාදීමටත්, එතුළින් ජනතාවට දුන් පොරොන්දු කඩ කිරීමට තමන් අකමැති බවත් ජනාධිපතිවරයා වැඩිදුරටත් ප්‍රකාශ කළා.\nජනතාව වෙනුවෙන් ගන්නා තීරණවලදී සහාය වීම විපක්ෂයේ මන්ත්‍රීවරුන්ගේ යුතුකමක් බව පැවසූ හෙතෙම වැඩිදුරටත් කියා සිටියේ,තීරණ ගැනීමේ දී නිලධාරීන් වැඩකළ හැක්කේ කෙසේ දැයි පමණක් සලකා බලන බවයි.\nඑසේ නොමැතිව චක්‍රලේඛ මගින් වැඩක් කළ නොහැක්කේ කෙසේ දැයි නොබලන ලෙසත්, ඉදිරි වසර තුන සඳහා සම්පූර්ණ සහාය ලබාදෙන ලෙසත් ජනාධිපතිවරයා රාජ්‍ය සේවයේ සියලු දෙනාගෙන් මෙහිදී විශේෂ ඉල්ලීමක් කළා.\nජනතාව වෙනුවෙන් වූ ශක්තිමත් රාජ්‍ය සේවයක් ඇති කිරීමට ඉදිරියේ දී තමා රාජ්‍ය ආයතනවලට පෞද්ගලිකව පැමිණෙන අතර “ගම සමග පිළිසඳර” වැඩසටහන යළි අරඹා ජනතා අපේක්ෂාවන් කඩිනමින් ඉටු කිරීමට පියවර ගන්නා බව ද ජනාධිපති ගෝඨාභය රාජපක්ෂ කියා සිටියා.",
       "URL": "https://www.hirunews.lk/293287/රජයක-දියුණුවට-මැති-ඇමතිවරුන්ගේ-හැසිරීම-ගැන-ජනපතිගෙන්-ප්‍රකාශයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1442"
}