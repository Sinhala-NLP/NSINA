{
       "Source": "hirunews",
       "Timestamp": "Wednesday, 20 September 2017 - 7:42",
       "Headline": "විදුලි සේවක වැටුප් වැඩිවේ - වර්ජනය තවදුරටත්",
       "News Content": "ඉංජිනේරුවන් හැර අනෙකුත් සියලුම සේවකයන්ට වැටුප් වැඩිවීමක් ලබාදීමට විදුලිබල මණ්ඩලයේ ලංකා විදුලිබල මණ්ඩලයේ අධ්‍යක්ෂ මණ්ඩලය ඊයේ රාත්‍රියේ තීරණය කර තිබෙනවා.\nඒ අනුව විදුලිබල මණ්ඩලයේ තාක්ෂණික නිලධාරීන්ට සියයට 13ක වැටුප් වැඩිවීමක් සහ තාක්ෂණික නොවන සේවාවන්ට සියයට 6ක වැටුප් වැඩිවීමක් ලබාදීමට අධ්‍යක්ෂ මණ්ඩලය තීරණය කර ඇති බවයි විදුලිබල සහ පුනර්ජනනීය බලශක්ති අමාත්‍යාංශයේ මාධ්‍ය ප්‍රකාශක, සුලක්ෂණ ජයවර්ධන හිරු ප්‍රවෘත්ති අංශය කළ විමසීමකදී සදහන්  කළේ.\nමෙම වැටුප් වැඩිවීම මේ වසරේ ජනවාරි මාසයේ සිට ක්‍රියාත්මක කිරීමට නියමිතයි.\nකෙසේ වෙතත්, 8 වන දිනටත් වර්ජනය ක්‍රියාත්මක කරන බවයි ලංකා විදුලිබල මණ්ඩල ඒකාබද්ධ වෘත්තිය සමිති සන්ධානයේ කැඳවුම්කරු රංජන් ජයලාල් කියා සිටියේ.\nඅද මධ්‍යහ්න 12 වනවිට තම ගැටළුවලට විසඳුම් නොලැබුණහොත් හෙට දහවල් විදුලිබල හා පුනර්ජනනීය බලශක්ති අමාත්‍යාංශය වටලන බවයි ඔහු කියා සිටියේ.\nමේ අතර, දිවයිනේ විදුලි සේවා මේ වනවිට සාමාන්‍ය තත්වයෙන් පවත්වාගෙන යන බව විදුලිබල හා පුනර්ජනනීය බලශක්ති අමාත්‍යාංශය ප්‍රකාශ කළා.\nනිවේදනයක් නිකුත් කරමින් එම අමාත්‍යාංශය අවධාරණය කළේ කිසිදු කරුණක් මත විදුලි පාරිභෝගික ජනතාවට ගැටළු සහගත තත්වයන් ඇතිවීමට ඉඩ නොතබන බවයි.\nලංකා විදුලිබල මණ්ඩල සේවකයින් මේ වනවිට වෘත්තිය ක්‍රියාමාර්ගයක නිරත වී සිටියද නොරොච්චෝලේ, කෙරවලපිටිය ඇතුලු බලාගාර සියල්ල සාමාන්‍ය තත්වයෙන් ක්‍රියාත්මක බව ද විදුලිබල හා පුනර්ජනනීය බලශක්ති අමාත්‍යාංශය නිකුත් කළ නිවේදනයේ දැක්වෙනවා.\nදිවයිනේ ප්‍රදේශ කිහිපයක විදුලිය බිඳවැටීම් වාර්තාවුවද ඒවා යථා තත්වයට පත් කිරීමට හැකි සෑම පියවරක්ම ගන්නා බවයි අමාත්‍යාංශය පෙන්වා දෙන්නේ.",
       "URL": "https://www.hirunews.lk/171344/විදුලි-සේවක-වැටුප්-වැඩිවේ-වර්ජනය-තවදුරටත්",
       "Category": "Local News",
       "Parent URL": "https://www.hirunews.lk/local-news.php?pageID=4313"
}