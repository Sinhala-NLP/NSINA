{
       "Source": "hirunews",
       "Timestamp": "Sunday, 04 December 2022 - 10:11",
       "Headline": "ප්‍රියන්ත කුමාර ඝාතනයට වසරක් පිරෙයි",
       "News Content": "“අල්ලාහු අක්බර්!” හි අරුත දෙවියන් වහන්සේ ශ්‍රේෂ්ඨයි යන්නයි\nඑහි ඇති සාමකාමී යාඥා ස්වරූපය අභිබවා අදටත් සිහියට එන්නේ පාකිස්තානයේ සියල්කොට් හි දී ප්‍රියන්ත කුමාර නම් ශ්‍රී ලාංකිකයාගේ පහර දී ඝාතනය කළ සිරුර වීදි දිගේ ඇදගෙන ගොස් ගිනි තැබූ රැඩිකල් ඉස්ලාම් මැර කල්ලියේ ඝෝෂාකාරී ගායනයි.\nප්‍රියන්ත ඝාතනය වී ඊයේ (03) දිනට වසරක්.\nඔහුට මතු භවයක මෙවන් කුරිරු ඉරණමක් අත් නොවන්නැයි ප්‍රාර්ථනා කරනු වස් ගනේමුල්ල ප්‍රදේශයේ නිවසට එක් වූ ඥාතීන් සහ හිතවතුන් ධර්ම දේශනාවක් සිදු කරවා මහා සංඝරත්නය විෂයෙහි දන් පූජා කළා.\nවේදනාත්මක මතකයක වර්ෂ පූර්ණ පිංකම පුරාවට වැටී තිබුණේ සියල්කොට් හි වීදියක් මධ්‍යයේ අහසට නැගුණු දුම්රොටුවල තිබූ අන්ධකාරයයි.\nවසර ගණනාවකින් දැක ගන්නට නොහැකි වූ ස්වාමි පුරුෂයාගේ පණ නල උදුරා ගත් සිරුර හෝ දකින්නට වරම් නොලැබුණු බිරිඳ‍කගේ ශෝකාලාපය ඉකියක් හෝ සුසුමක් ලෙස මතක බණ අතරේ විටින් විට සවනට වැටුණා.\nපාකිස්ථානයේ පන්ජාබ් පළාතේ සියල්කොට් නගරයේ ඇඟලුම් කර්මාන්ත ශාලාවක මෙහෙයුම් කලමනාකරු ලෙස කටයුතු කළ 40 හැවිරිදි ප්‍රියන්ත කුමාර ඝාතන කෙරුණේ මුහම්මද් නබි තුමාගේ පෝස්ටරයක් ඉරා දැමූ බවට චෝදනා කරමින්.\nදෙවියන් වහන්සේට අපහාසයක් සිදු කළා යැයි ප්‍රියන්තට චෝදනා එල්ල කරනු ලැබුවේ පාකිස්ථානය තුළ කලක් තහනම් සංවිධානයක් ලෙස නම් කර තිබූ \"තරීක් ඊ ලබ්බයික් පාකිස්තාන්\" Tehreek-e-Labbaik Pakistan(TLP) අන්තවාදී සංවිධානයි.\nපේරාදෙණිය සරසවියෙන් 2003 වසරේදී ඉංජිනේරු විද්‍යාවේදී උපාධියක් ලද ප්‍රියන්ත කුමාර දියවඩන ඝාතනය වන විට පාකිස්ථානයේ වසර 11ක් සේවය කර තිබුණා.\nඑවකට පාකිස්ථාන අග්‍රාමාත්‍ය ඉම්රාන් ඛාන් ප්‍රකාශ කළේ ශ්‍රී ලාංකික කම්හල් කළමනාකරුට මෙම කුරිරු අමානුෂික ප්‍රහාරය එල්ල කළ දිනය පාකිස්ථානය ලජ්ජාවට පත්කළ දිනයක් බවයි.\nසිද්ධියට සම්බන්ධ වූවන් නීතිය ඉදිරියට පැමිණවීම සඳහා තමා පුද්ගලිකව මැදිහත් වී කටයුතු කරන බවට ද ඔහු ප්‍රතිඥා ලබා දුන්නා.\nසිද්ධිය සම්බන්ධයෙන් සියයකට වැඩි පිරිසක් අත්අඩංගුවට ගනු ලැබූ අතර ඝාතනයෙන් සිව් මසකට පසු පසුගිය අප්‍රේල් 18 වැනිදා ඒ අතුරින් 6 දෙනෙකුට මරණ දඬුවම නියම කෙරුණා.\nතවත් සැකකරුවන් 7 දෙනෙකුට එරට අධිකරණය ජීවිතාන්තය දක්වා සිර දඬුවම් නියම කළා.\nඝාතනයේ උණුසුම පහව යන්නටත් පෙර ප්‍රියන්ත වෙනුවෙන් ඔහුගේ බිරිඳට සහ දරුවන්ට ශ්‍රී ලංකා රජය රුපියල් ලක්ෂ 25ක් ලබා දුන් අතර පන්ජාබ් හි ව්‍යාපරික ප්‍රජාව ඇමෙරිකානු ඩොලර් ලක්ෂයක වන්දියක් ලබා දුන්නා.\nඑමෙන්ම ප්‍රියන්තගේ මාසික වැටුප වසර 10ක් යන තුරු බිරිඳට ලබාදෙන බව එකල කියැවුණත් ඝාතනයෙන් වසරක් ගත වන විට එම ප්‍රකාශ සම්බන්ධයෙන් සෑහීමකට පත් විය නොහැකි තත්ත්වයක් එළැඹ ඇතැයි ප්‍රියන්තගේ බිරිඳ මාධ්‍යයට පවසා තිබුණා.\nහුරතල් දරුවන්ට අහිමි පිය සෙනෙහසත්, දයාබර බිරිඳකට අහිමි ස්නේහයත් මිල කිරීමට නොහැකි බව කිසිදිනෙක අනත්වාදීන්ට නොදැනෙනු ඇති.\nනමුත් පවුලට අහිමි වූ ආදරයත් රැකවරණයත් නැවත ලබා දිය නොහැකි බව අන්තවාදයට තවමත් උඩගෙඩි දෙන පාකිස්ථානුවන් යම් දිනක වටහා ගනු ඇති.\nප්‍රියන්ත කුමාර මහතා ඝාතනය කර ඔහුගේ සිරුරට ගිනි තබමින් මිලේච්ඡ සතුටක් ලබමින් සිටි අනත්වාදී නොමිනිසුන් පිරිස මේ ඛේදාන්තය සමාජ මාධ්‍ය ඔස්සේ විසුරුවා හරින්ට තරම් කෲර වුණා.\nව්‍යාජ ප්‍රජාතන්ත්‍රවාදයේ සළුවෙන් වැසුණු පාකිස්තාන මිලේච්ඡ අන්තවාදයේ නිරුවත ලොව ඉදිරියේ නිරාවරණය වූයේ සමාජ මාධ්‍ය ඔස්සේ සංසරණය වු එම වී⁣ඩියෝ පට හරහායි.\nමේ ඝාතනය සිදු වන්නේ පකිස්තානයේ පවතින blasphemy නීති යටතේයි.\nආගමික විශ්වාසයන් හට අගෞරව කරන්නෙකුට ලබා දෙන දඬුවම් සම්බන්ධව මෙම නීති ඔස්සේ කියවෙනවා.\nබ්‍රිතාන්‍යයන්ගේ පාලන කාලයේ සිට මෙම නීති, වසර 5 හෝ 3 වැනි සිර දඬුවම් ලබා දෙමින් පවත්වාගෙන ආ පකිස්තානය, 1980 දශකය තුළ දී සිය ආගමික ශාස්තෲවරයා හට අගෞරව කරන්නන් හට මරණ දඬුවම හෝ ජීවිතාන්තය දක්වා සිර දඬුවම් හිමි විය යුතු බවට, සංශෝධනය කළා.\nනමුත් රැඩිකල් ඉස්ලාම් අන්තවාදීන් සිය බලය ඔස්සේ ක්‍රියවට නංවන්නේ එහි කැළෑ නීතිය වන අතර ශ්‍රී ලංකාවේ ප්‍රියන්ත එහි පළමු ගොදුර මතු නොව අවසාන ගොදුර ද නොවීය.\nඅන්තර්ජාතික මාධ්‍යයන්ට අනුව, පකිස්තානය තුළ පෞද්ගලික පලිගැනීම්වලට පවා බහුල වශයෙන් මෙම නීති පාවිච්චි වනවා.\nපොලීසිය විසින්, දේශපාලකයන් විසින්, ප්‍රාදේශීය නායකයන් විසින්, තමන්ට විරුද්ධ වන බොහෝ අය නිහඬ කිරීම සඳහා මෙම නීති අනිසි විදිහට පාවිච්චි කරන බව සඳහන්.\nමෙම නීති බොහෝ විට අන්‍යාගමික සුළු ජාතීන්ට එරෙහිව භාවිතා වන අතර බොහෝ අවස්ථාවල චූදිතයන් උසාවියකදී වැරදිකරුවන් බව ඔප්පු කිරීමට පෙර ඔවුන්ව ඝාතනය කරනු ලබනවා.\nඅපහාස කිරීමේ සිද්ධීන් වටා ඇති භීතියේ සංස්කෘතිය කොතරම් ප්‍රබල ද යත් විත්තිකරු වැරදිකරුවෙකු කරනු හැර වෙනත් කිසිවක් සිදුකිරිමට විනිසුරුවන් ද බොහෝ විට බිය වනවා.\nපකිස්ථානය මේ වනවිට අසමත් රාජ්‍යය් බවට පත්ව තිබෙනවා.\nඅසමත් රාජ්‍යයක දැකිය හැකි වංචාව, දූෂණය, නීතියේ ආධිපත්‍ය බිඳ වැටීම, ප්‍රජාතන්ත්‍රවාදය බිඳ වැටීම, හමුදා තන්ත්‍රය සහ ආගමික පූජකයින් රාජ්‍යයට බලපෑම් කිරීම ආදී කී-නොකී සියල්ල පකිස්ථානය තුල ප්‍රබල ලෙස වර්ධනය වෙමින් තිබෙනවා.\nආගමික අන්තවාදය 21 වැනි සියවසේ ත්‍රස්තවාදයේ ප්‍රමුඛතම සාධකය වන අතර ඇෆ්ගනිස්තානය යළි තලේබාන් සංවිධානය විසින් අත්පත් කර ගැනීම ලොව පුරා ඉස්ලාම් අන්තවාදය සඳහා පොළඹවන සාධකයක් වී තිබෙනවා.\nතලේබාන් සංවිධානයට එම ශක්තිය ලබා දීම සම්බන්ධයෙන් චෝදනා එල්ල වන්නේ පාකිස්තාන අන්තර රාජ්‍ය බුද්ධී අංශය (ISI) වෙතයි.\nඅනාගතයේදී ලොව පුරා ආගමික අභිප්‍රේරිත ත්‍රස්තවාදී ප්‍රහාර ඇතිවීමේ සම්භාවිතාව සීමා කරමින් තම ආගමික අවකාශයන් ශක්තිමත් කිරීමට සහ ආරක්ෂා කිරීමට ජාතීන් එක්ව කටයුතු කිරීම අත්‍යවශ්‍ය වනවා.\nප්‍රියන්ත කුමාරගේ මෙම බිහිසුණු ඝාතනය ඇවිලවූ ගින්න තවමත් නිවා දැමීමට හැකි වී නැහැ.\nරැඩිකල් ආගමික අන්තවාදය අදත් පාකිස්තානය තුල යහමින් පෝෂණය කෙරෙමින් තිබෙනවා.\nකලාපයේ සහ සමස්තයක් වශයෙන් ලොව පුරා නැගී එන සලාෆි-වහාබ්වාදයේ සහ රැඩිකල් ඉස්ලාමීය මූලධර්මවාදයේ තර්ජනය සාර්ථකව මැඩලීමට ලොව පුරා නායකයින් යුහුසුලුව කටයුතු කළ යුතුයි.",
       "URL": "https://www.hirunews.lk/321907/ප්‍රියන්ත-කුමාර-ඝාතනයට-වසරක්-පිරෙයි",
       "Category": "Local News",
       "Parent URL": "https://www.hirunews.lk/local-news.php?pageID=689"
}