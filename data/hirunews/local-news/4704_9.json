{
       "Source": "hirunews",
       "Timestamp": "Wednesday, 18 January 2017 - 13:30",
       "Headline": "අගමැතිගෙන් විදෙස් ආයෝජකයින්ට ආරාධනා",
       "News Content": "ශ්‍රී ලංකාවට පැමිණ ආයෝජන සහ නව වෙලදපොල අවස්ථාවන් පිළිබඳව අධ්‍යයනය කරන ලෙස අග්‍රාමාත්‍ය රනිල් වික්‍රමසිංහ ජාත්‍යන්තර ආයෝජකයන්ට අද(18) ආරාධනා කරනු ලැබුවා.\nඒ ඩාවෝස් නුවර ආර්ථික සමුළු පරිශ්‍රයේ පිහිටි මාධ්‍ය ගම්මානයේ පැවති විශේෂ මාධ්‍ය හමුවක් අමතමින්.\nමෙහිදී අග්‍රාමාත්‍යවරයා සඳහන් කර ඇත්තේ ඉදිරි මාස කිහිපයක තුල ශ්‍රී ලංකාවේ අතිශය වැදගත් ආර්ථික ප්‍රතිසංස්කරණ ගණනාවක් සිදු කිරීමට නියමිත බවයි.\nඑමෙන්ම ලෝකයේ විශාලතම වෙළදපොල 04කට ශ්‍රී ලංකාවේ නිෂ්පාදන විවර කිරීම සඳහා අවස්ථාව උදාවන බැවින් ඒ පිළිබඳව අවධානය යොමු කරන ලෙසද අග්‍රාමාත්‍ය රනිල් වික්‍රමසිංහ ආයෝජකයන්ගෙන් ඉල්ලීමක් කළා.\nමේ අතර, ශ්‍රී ලංකාවේ අනාගත සංවර්ධන ක්‍රියාවලිය සඳහා නව තාක්ෂණික ප්‍රවේශයන් ලබාගැනීමේ ක්‍රමවේදයන් පිළිබඳව කරුණු පැහැදිලි කරමින් ලෝක ආර්ථික සමුළුවේ ප්‍රතිපත්ති අධ්‍යයන ආයතනය විසින් ශ්‍රී ලංකාවේ අනාගත සංක්‍රාන්ති සිතියම යන තේමාව යටතේ ඉදිරිපත් කිරීමක්ද සිදු කර තිබෙනවා.\nලෝක ආර්ථික සමුළු මධ්‍යස්ථානයේ විශේෂ කුටියකදී සිදු කෙරුණු මෙම පැහැදිලි කිරීම සඳහා මුදල් අමාත්‍ය රවී කරුණානායක සහ ජාත්‍යන්තර වෙළද ආමාත්‍ය මලික් සමරවික්‍රම ඇතුළු පිරිසක් එක්ව සිටියා.",
       "URL": "https://www.hirunews.lk/152335/අගමැතිගෙන්-විදෙස්-ආයෝජකයින්ට-ආරාධනා",
       "Category": "Local News",
       "Parent URL": "https://www.hirunews.lk/local-news.php?pageID=4704"
}