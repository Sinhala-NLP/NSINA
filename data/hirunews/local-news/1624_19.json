{
       "Source": "hirunews",
       "Timestamp": "Saturday, 16 October 2021 - 13:12",
       "Headline": "මැලේසියාවේදී දිවි හානිකරගත් බව පැවසෙන බේරුවල කාන්තාවගේ දේහය දිවයිනට",
       "News Content": "මැලේසියාවේ රැකියාවකට ගොස් එහිදී දිවි හානිකර ගත් බවට පැවසෙන බේරුවල ප්‍රදේශයේ කාන්තාවගේ සිරුර අද දිවයිනට රැගෙන එනු ලැබුවා.\nඒ, 32 හැවිරිදි එම කාන්තාව මියගොස් මාස එකහමාරකට පසුවයි.\nඑම කාන්තාවගේ මරණය සැක සහිත බවට ඇගේ මව චෝදනා කරනවා.\n2019.12.30 වැනි දා චතුරිකා ප්‍රියදර්ශනී මැලේසියාවේ රැකියාවක් සඳහා පිටත් වුණේ බලාපොරොත්තු රැසක් පෙරදැරි කරගෙනයි.\nකොරෝනා වසංගතය තත්ත්වයත් සමග ඇය රූපලාවන්‍යාගාරයක රැකියාවට ගිය ඇයට එම රැකියාව කරගෙන යාමට හැකියාව ලැබුණේ මාස දෙකක පමණ කාලයක් පමණයි.\nපසුව ඇයට එම රැකියාව අහිමි වී තවත් රැකියාවක් කිරිමට සිදු වුණා.\nමැලේසියාවේදී ඔහුට මුණ ගැහුණු තවත් ශ්‍රී ලාංකිකයෙකුගේ ව්‍යාපාරික ස්ථානයක ඇයට රැකියාව කරන බවටයි ඇය තම නිවැසියන්ට දන්වා තිබුණේ.\nකෙසේ වෙතත්, මෙලෙස එම රැකියාවේ නිරතව සිටියදීත් ඇය තම නිවැසියන්ට දුරකතනයෙන් ඇමතුම් ලබා දී තිබුණා.\nඑහෙත්, 2021 අගෝස්තු 30 වනදායින් පසුව ඇය එකවරම නිහඬ බවටයි ඇයගේ මවගේ පවසන්නේ.\nඇය එහිදි සියදිවි හානිකරගෙන ඇති බවට අදාළ රැකියා ස්ථානයේ භාරකාරයා විසින් දැනුම් දුන්න ද ඇයට කිසිවිටෙකත් ජිවිතය හානි කර ගැනීමට ගැටලුවක් නො තිබූ බවයි ඇයගේ මව හිරු ප්‍රවෘත්ති අංශයට ප්‍රකාශ කළේ.\nකෙසේ වෙතත්, මේ වනවිට ඇයගේ දේහය මෙරටට අද ගෙනවිත් ඇති අතර, සිද්ධිය සම්බන්ධයෙන් පශ්චාත් මරණ පරීක්ෂණය මීගමුව මහරෝහලේදී සිදු කිරීමට ද නියමිතයි.",
       "URL": "https://www.hirunews.lk/285163/මැලේසියාවේදී-දිවි-හානිකරගත්-බව-පැවසෙන-බේරුවල-කාන්තාවගේ-දේහය-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=1624"
}