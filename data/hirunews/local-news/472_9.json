{
       "Source": "hirunews",
       "Timestamp": "Thursday, 16 March 2023 - 18:01",
       "Headline": "මානව හිමිකම් ඉල්ලා හඬ නො නඟන ලක්ෂ 41ක පාසල් දරුවන්ට හඬක් වෙන්න - අධ්‍යාපන ඇමති (වීඩියෝ)",
       "News Content": "පාසල් වසා තැබීමෙන් සිරගෙවල් ඇරීමට සිදු වන කතා අද සමාජයෙන් නොඇසෙන බවත් ඡන්ද හිමිකමක් පවා නොමැති, මානව හිමිකම් ඉල්ලා හඬ නොනගන ලක්ෂ 41ක පාසල් දරුවන් වෙනුවෙන් කතා කරන්නට අන් සියලු දෙනාගේ මානව හිමිකම් වෙනුවෙන් පෙනී සිටින කිසිවකුත් ඉදිරිපත් නොවන ඛේදනීය තත්ත්වයකට අද මානව සමාජය පත් ව ඇති බවත් අධ්‍යාපන අමාත්‍ය නීතිඥ සුසිල් ප්‍රේම්ජයන්ත් පවසනවා.\nරටේ ආර්ථික ප්‍රශ්න සැමට පොදු බව පෙන්වා දෙන අමාත්‍යවරයා කියා සිටින්නේ, විවිධ ආර්ථික දුෂ්කරතා මැද දරුවන් කුසගින්නේ නොතබා, උපකාරක පන්ති යවා වසර 13ක් අධ්‍යාපනය ලබා දුන් දෙමාපියන්ට සිය දරුවන් උසස් පෙළ විභාගය ලියා ජීවිතයේ හැරවුම් ලක්ෂයකට පිවිස සිටින අවස්ථාවේ ඔවුන්ගේ උත්තර පත්‍ර පරීක්ෂා නොවීමේ ඛේදවාචකයකට මුහුණ දීමට මේ වනවිට සිදු ව තිබෙන බවයි.\nවිභාගයට පෙනී සිටි බොහෝ දරුවන්ට ද විදුලි එළිය නොමැති ව පාඩම් කරමින් කෑම බීම පවා නිසි ලෙස නොලබා ඉතා අපහසුවෙන් විභාගයට සූදානම් වීමට සිදු වූ කාලපරිච්ඡේදයක සමාජයේ අන් අයට වඩා ප්‍රශ්නවලට මුහුණ දෙන්නට සිදු වන්නට ඇති බව වටහාගනිමින් මේ අවස්ථාවේ දී වෘත්තීය වගකීමටත් වඩා සමාජ වගකීම ඉටු කිරීමට මානුෂීය මුහුණුවරකින් බලා ගුරුවරුන් වගවීමෙන් බැඳී ක්‍රියා කළ යුතු බව ද අමාත්‍යවරයා වැඩිදුරටත් කියා සිටිනවා.",
       "URL": "https://www.hirunews.lk/330139/මානව-හිමිකම්-ඉල්ලා-හඬ-නො-නඟන-ලක්ෂ-41ක-පාසල්-දරුවන්ට-හඬක්-වෙන්න-අධ්‍යාපන-ඇමති-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=472"
}