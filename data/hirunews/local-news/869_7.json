{
       "Source": "hirunews",
       "Timestamp": "Wednesday, 14 September 2022 - 17:32",
       "Headline": "මිලියන 130ක කේරළ ගංජා සමග ඉන්දීය ජාතිකයන් ඇතුළු 10ක් අත්අඩංගුවට",
       "News Content": "රුපියල් මිලියන 130කට වැඩි වටිනාකමින් යුත් කේරළ ගංජා තොගයක් සමග ඉන්දීය ජාතිකයන් 5 දෙනෙකු ඇතුලු සැකකරුවන් 10 දෙනෙකු නාවික හමුදා අත්අඩංගුවට ගෙන තිබෙනවා.\nනාවික හමුදාව සහ වෙරළ ආරක්‍ෂක දෙපාර්තමේන්තුව එක්ව ඊයේ (13) සවස වයඹ මුහුදේ සිදුකළ විශේෂ මෙහෙයුමකදී කේරළ ගංජා කිලෝග්‍රෑම් 434ක පමණ තොගයක් රැගත් ඉන්දීය ඩව් යාත්‍රාවක් සමඟ එහි සිටි ඉන්දීය ජාතික සැකකරුවන් 05ක් අත්අඩංගුවට ගෙන තිබුණා.\nනාවික හමුදාව ප්‍රකාශ කළේ, එම ජාවාරමට සම්බන්ධ බවට සැකකෙරෙන මෙරට ධිවර යාත්‍රාවක් සමඟ ශ්‍රී ලාංකීය සැකකරුවන් 05ක් ද මෙම මෙහෙයුමේදි අත්අඩංගුවට ගත් බවයි.\n‘සුරක්‍ෂා’ නෞකාව මඟින් ශ්‍රී ලංකාවට වයඹ දෙසින් වූ මුහුදේ ඊයේ සවස සිදුකළ මෙම විශේෂ මෙහෙයුමේදී, පුත්තලම කුදිර‍මලේ තුඩුවට බටහිර දෙසින් වූ අන්තර්ජාතික මුහුදු සීමාව උල්ලංඝනය කරමින් මෙරට මුහුදු සීමාවට ඇතුළු වූ ඉන්දීය ඩව් යාත්‍රාවක් පරීක්‍ෂා කර තිබෙනවා.\nඑහිදී, එම ඉන්දීය ඩව් යාත්‍රාව තුල තිබූ උර 09ක අසුරන ලද කේරළ ගංජා කිලෝග්‍රෑම් 434ක පමණ තොගයක් සමඟ ඉන්දීය ජාතිකයින් පස් දෙනෙකු අත්අඩංගුවට ගනු ලැබුවා.\nඑමෙන්ම, මෙම ඉන්දීය ඩව් යාත්‍රාවෙන් රැගෙන ආ කේරළ ගංජා තොගය මුහුදේදී හුවමාරු කර මෙරටට රැගෙන ඒම සඳහා එම මුහුදු ප්‍රදේශයට පැමිණි බවට සැකකෙරෙන මෙරට එක්දින ධීවර යාත්‍රාවක් සහ එහි සිටි ශ්‍රී ලාංකික සැකකරුවන් පස් දෙනෙකු 05 අත්අඩංගුවට ගත් බවයි නාවික හමුදාව කියාසිටියේ.\nමෙම මෙහෙයුම මඟින් අත්අඩංගුවට ගත් කේරළ ගංජා තොගයේ දළ වීථි වටිනාකම රුපියල් මිලියන 130ක් පමණ වන බවටයි විශ්වාස කෙරෙන්නේ.\nඅත්අඩංගුවට ගත් ඉන්දීය හා මෙරට සැකකරුවන්, යාත්‍රා සහ කේරළ ගංජා තොගය මේ වන විට ගොඩබිමට රැගෙන එමින් පවතින අතර, මූලික විමර්ශන වලින් අනතුරුව ඉදිරි නීතිමය කටයුතු සඳහා කල්පිටිය පොලිස්ථානය වෙත ඉදිරිපත් කිරීමට නියමිතයි.",
       "URL": "https://www.hirunews.lk/315377/මිලියන-130ක-කේරළ-ගංජා-සමග-ඉන්දීය-ජාතිකයන්-ඇතුළු-10ක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=869"
}