{
       "Source": "hirunews",
       "Timestamp": "Wednesday, 07 December 2022 - 13:15",
       "Headline": "මෙරට දරු පරම්පරාව බරපතළ අවධානමක (වීඩියෝ)",
       "News Content": "වර්තමානයේ ශ්‍රී ලංකාව මුහුණ දී ඇති උග්‍ර ආර්ථීක අර්බුදය හමුවේ ජනගහණයෙන් 28%ක් ආහාර ආනරක්ෂිතතාවෙන් පීඩා විඳින බව යුනිසෙෆ් සංවිධානය පවසනවා.\nඑම සංවිධානය වාර්තාවක් නිකුත් කරමින් පුරෝකථනය කරන්නේ එළැඹෙන වසරේ පෙබරවාරි වන විට එම ආහාර අනාරක්ෂිතතාව උග්‍ර මට්ටමක් දක්වා වර්ධනය විය හැකි බවයි.\nදරුවන් උදෙසා මානූෂීය ක්‍රියාමාර්ග යන්න පදනම් කර ගනිමින් යුනිසෙෆ් සංවිධානය මෙම වාර්තාව නිකුත් කර ඇත්තේ ඊට පිළියම් ලෙස ආධාර සපයා ගැනීමේ අපේක්ෂාවෙනු යි.\nඑම වාර්තාවෙන් වර්තමානයේ මෙරට මුහුණ දී ඇති උග්‍ර ආර්ථීක අර්බුදය හමුවේ දරුවන් ඇතුළු මෙරට පවුල් ඒකක මුහුණ දී ඇති අසීරුතා පෙන්වා දී තිබෙනවා.\nමෙරට ලක්ෂ 62ක ජනතාවක් මේ වනවිට ආහාර අනාරක්ෂිතතාතවකට මුහුණ දී ඇති බව යුනිසෙෆ් වාර්තාවේ සඳහන්.\nඑම සංඛ්‍යාව මෙරට ජනගහණයෙන් 28%ක් වනවා.\nමෙම තත්ත්වය එළැඹෙන පෙබරවාරි වනවිට උග්‍ර අතට හැරෙනු ඇති බවයි පුරෝකථනය කරන්නේ.\nමෙරට සෑම ගෘහ ඒකක 5කින් 2ක්ම සිය සමස්ත ආදායමෙන් 75%කට වැඩි මුදලක් ආහාර පාන අවශ්‍යතා වෙනුවෙන් වැය කරන බවත් මේ හේතුවෙන් අධ්‍යාපනය සහ සෞඛ්‍ය යන අංශවලට අවධානය හීන වීම නිසා එය අර්බුදකාරී වතාවරණයක් දක්වා වර්ධනය වීමේ අවදානමක් පවතිනවා.\nමෙරට තුළ ලක්ෂ 28ක දරුවන්ට සහ කාන්තාවන්ට පෝෂණ සේවාවන් අවශ්‍යව ඇති බවද යුනිසෙෆ් සංවිධානය පෙන්වා දෙනවා.\nලක්ෂ 11ක දරුවන් පිරිසකට අධ්‍යාපනය වෙනුවෙන් උපකාර අවශ්‍ය බවත් ලක්ෂ 23ක පුද්ගලයින් පිරිසක් සුරක්ෂිත පානීය ජල අවශ්‍යතාවයෙන් පෙළෙන බවත් යුනිසෙෆ් සංවිධානයේ වාර්තාවේ වැඩිදුරයත් සඳහන්.\nමෙරට මව්වරුන් 480,187කට සිය පෝෂණය වෙනුවෙන් මූල්‍ය සහය අවශ්‍යව පවතින බවත් එම වාර්තාවේ දැක්වෙනවා.",
       "URL": "https://www.hirunews.lk/322158/මෙරට-දරු-පරම්පරාව-බරපතළ-අවධානමක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=682"
}