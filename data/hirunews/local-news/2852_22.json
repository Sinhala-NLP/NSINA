{
       "Source": "hirunews",
       "Timestamp": "Saturday, 14 March 2020 - 19:08",
       "Headline": "ලොව පුරා කොරෝනා මරණ 5500 ඉක්මවයි - බ්‍රිතාන්‍යයේ අලූත උපන් බිළිඳෙකුටත් කොරෝනා",
       "News Content": "කොවිඩ් - 19 හෙවත් නව කොරෝනා වෛරසයට එරෙහිව සටන් වැදීම සඳහා ශක්තිමත් ක්‍රමෝපායක් සැකසීමට දකුණු ආසියාතික රටවල නායකත්වය එක්විය යුතු බවට ඉන්දීය අග්‍රාමාත්‍ය නරේන්ද්‍ර මෝදි සිදුකළ ප්‍රකාශයට, පාකිස්ථානයද ප්‍රතිචාර දක්වා තිබෙනවා.\nඑරට විදේශ අමාත්‍යාංශය ට්විටර් පණිවුඩයක් නිකුත් කරමින් සඳහන් කළේ කොවිඩ් - 19 වෛරසය මැඩලීම සඳහා ගෝලීය සහ කලාපීය මට්ටමේ ඒකාබද්ධ වැඩසටහන් ක්‍රියාත්මක වීම අත්‍යාවශ්‍ය වන බවයි.\nඉන්දීය අග්‍රාමාත්‍යවරයා යෝජනා කළ පරිදි සාක් සාමාජික රටවල වීඩියෝ සංවාදයකට එක්වීමට පාකිස්ථානය සූදානම් බවද එමඟින් වැඩිදුරටත් කියා සිටියා.\nභූතාන අග්‍රාමාත්‍යවරයාද ඉන්දීය අගමැති මෝදිගේ ඇරයුමට ප්‍රතිචාර දක්වා ඇති අතර, ඔහු පෙන්වා දෙන්නේ කුඩා රටවල ආර්ථිකයන් කොරෝනා වෛරසයේ බලපෑමෙන් වැඩිම අවදානමකට ලක්වන බවයි.\nමේ නිසා සාක් කලාපීය රටවල වීඩියෝ සංවාදයට එක්වීමට භූතානය සූදානම් බවත්, එවැනි සංවාදයකින් කඩිනම් ප්‍රතිඵල අපේක්ෂා කළ හැකි බවත් ඔහු කියා සිටියා. ඉන්දීය අග්‍රාමාත්‍යවරයාගේ ඇරයුමට ප්‍රතිචාර දැක්වූ ජනාධිපති ගෝඨාභය රාජපක්ෂ සඳහන් කළේ එවැනි සංවාදයක් සඳහා එක්වීමට ශ්‍රී ලංකාව සූදානම්ව සිටින බවයි.\nසාක් සංවිධානයේ සාමාජික රටවල දැනුම සහ යහභාවිතයන් හුවමාරු කර ගැනීමට එමගින් අවස්ථාවක් සැලසෙනවා.\nමෙම තීරණාත්මක අවධියේ ජනතාවගේ සුරක්ෂිතතාව උදෙසා සහෝදරත්වයෙන් එක්විය යුතු බව ජනාධිපති ගෝඨාභය රාජපක්ෂ සිය පණිවුඩයෙන් අවධාරණය කළා.\nමේ අතර ලන්ඩනයේ අලූත උපන් ළදරුවෙකු කොරෝනා වෛරසයට ගොදුරු වී ඇති අතර, එම ළදරුවා කොවිඩ් 19 වෛරසය ආසාදනය වූ ළාබාලතම තැනැත්තා ලෙසයි සැළකෙන්නේ.\nඑම ළදරුවාගේ මව, දරු ප්‍රසූතිය සඳහා සූදානම්ව සිටියදී නිව්මෝනියා රෝග ලක්ෂණ පවතිද්දී අලූත උපන් දරුවාද වහා පරීක්ෂාවට ලක් කර ඇති අතර, එහිදී අනාවරණ වී ඇත්තේ ළදරුවාටද කොරෝනා වෛරසය ආසාදනය වී ඇති බවයි.\nළදරුවාට ගර්භාෂයේදී හෝ දරු ප්‍රසූතියේදී වෛරසය ආසාදනය වන්නට ඇතැයි සැළකෙනවා.\nමේ වනවිට බ්‍රිතාන්‍යයේ පුද්ගලයන් 800 කට වැඩි පිරිසකට කොරෝනා වෛරසය ආසාදනය වී ඇති අතර, එරටින් මරණ 10ක්ද වාර්තාවුණා.\nලොව පුරා කොරෝනා වෛරස් ආසාදිතයන් සංඛ්‍යාව මේ වනවිට එක්ලක්ෂ 47,746 දක්වා ඉහළ ගොස් ඇති අතර, මුළු මරණ සංඛ්‍යාව 5,539ක්.\nකොරෝනා වෛරස් ආසාදිතයන් 2174ක් සහ මරණ 45ක් වාර්තාවන ඇමරිකා එක්සත් ජනපදයේ මේ වනවිට ජාතික හදිසි තත්ත්වයක් ප්‍රකාශයට පත් කර අති අතර, යුරෝපීය රටවල් 26 කට පැනවූ සංචාරක තහනමද දැන් ක්‍රියාත්මකයි.\nඒ අනුව එක්සත් ජනපද පුරවැසියන් හැර එම රටවල පසුගිය දින 14 ගතකළ කිසිවෙකුට ඇමරිකාවට ඇතුලූවීමට අවසර ලැබෙන්නේ නැහැ.\nමේ අතර ඇමරිකානු ඇපල් තාක්ෂණික සමාගම චීනය හැර ලොව පුරා රටවල් 24 ක සිය ගබඩා සහ අලෙවිසැල් තාවකාලිකව වසා දැමීමට පියවර ගත්තා.\nඒ, කොවිඩ් - 19 වෛරසය පැතිරීම අවම කිරීමේ උත්සාහයක් ලෙසින්.",
       "URL": "https://www.hirunews.lk/236509/ලොව-පුරා-කොරෝනා-මරණ-5500-ඉක්මවයි-බ්‍රිතාන්‍යයේ-අලූත-උපන්-බිළිඳෙකුටත්-කොරෝනා",
       "Category": "Local News",
       "Parent URL": "https://www.hirunews.lk/local-news.php?pageID=2852"
}