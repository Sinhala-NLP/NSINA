{
       "Source": "hirunews",
       "Timestamp": "Friday, 25 June 2021 - 15:44",
       "Headline": "බැසිල්ට පාර්ලිමේන්තු යන්න, රංජිත් මහබැංකුවට යන ලකුණු (වීඩියෝ)",
       "News Content": "හිටපු අමාත්‍ය බැසිල් රාජපක්ෂ පාර්ලිමේන්තු මන්ත්‍රීවරයෙකු ලෙස දිවුරුම්දීමට නියමිතව ඇති අතර, ඒ සඳහා මහාචාර්ය රංජිත් බණ්ඩාර මන්ත්‍රී ධුරයෙන් ඉල්ලා අස්වීමට සූදානම්ව සිටින බව රජයේ අභ්‍යන්තර ආරංචි මාර්ග ප්‍රකාශ කළා.\nඑලෙස ඉල්ලා අස්වන මහාචාර්ය රංජිත් බණ්ඩාර මහ බැංකුවේ අධිපති ධුරය සඳහා පත්වීමට නියමිත බවත් වාර්තාවනවා.\nඑසේම බැසිල් රාජපක්ෂ පාර්ලිමේන්තුවට පිවිසීමෙන් පසුව මුදල් හා ආර්ථික සංවර්ධන අමාත්‍යවරයා ලෙස දිවුරුම්දීමට ද නියමිත බව සඳහන්.\nමේ අතර දේශපාලන ආරංචි මාර්ග වැඩිදුරටත් පෙන්වා දෙන්නේ බැසිල් රාජපක්ෂගේ දිවුරුම්දීම සම්බන්ධයෙන් ආණ්ඩුව තුළ මත දෙකක් පවතින බවයි.\nඒ අනුව එළඹෙන හයවනදා ඔහු පාර්ලිමේන්තු මන්ත්‍රීවරයෙකු ලෙස දිවුරුම් දිය යුතු බවට ඇතැම් මන්ත්‍රීවරුන් යෝජනා කර ඇති අතර, තවත් පිරිසක් ප්‍රකාශ කර ඇත්තේ ගම්මන්පිල අමාත්‍යවරයාගේ විශ්වාසභංග යෝජනාව විවාදයට ගෙන ඡන්දය පැවැත්වීමෙන් අනතුරුව බැසිල් රාජපක්ෂ මන්ත්‍රීවරයෙකු ලෙස දිවුරුම්දිය යුතු බවටයි.\nහිටපු අමාත්‍ය බැසිල් රාජපක්ෂ, මේ වන විට ආර්ථික පුනර්ජීවනය හා දරිද්‍රතාව තුරන් කිරීම සඳහා වන ජනාධිපති කාර්ය සාධක බලකායේ ප්‍රධානියා ලෙස කටයුතු කරනවා.",
       "URL": "https://www.hirunews.lk/275320/බැසිල්ට-පාර්ලිමේන්තු-යන්න-රංජිත්-මහබැංකුවට-යන-ලකුණු-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1861"
}