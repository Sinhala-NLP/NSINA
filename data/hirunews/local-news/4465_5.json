{
       "Source": "hirunews",
       "Timestamp": "Saturday, 17 June 2017 - 19:14",
       "Headline": "මීගමුව - කොළඹ බස් රථ සේවකයින්ගේ වර්ජනය අවසන්",
       "News Content": "මාර්ග අංක 240 මීගමුව - කොළඹ සාමාන්‍ය සේවා බස් රථ සේවකයින් දින 3 ක් පුරා දියත් කළ වැඩවර්ජනය අද නිමා කළා.\nබස්නාහිර පළාත් මාර්ගස්ථ මගී ප්‍රවාහන අධිකාරිය විසින් අධිවේගී මාර්ගයේ ගමන් කිරීම සඳහා අලූතින් ධාවන බලපත්‍ර ලබාදීමට එරෙහිවයි ඔවුන් වර්ජනය ආරම්භ කළේ.\nඅධීවේගී මාර්ගයේ ධාවනය වන බස් රථ සාමාන්‍ය මාර්ගයේ මගීන්ද රැගෙන යන බවට ඔවුන් චෝදනා කළා.\nතම ගැටළුවට විසඳුමක් නොලැබීම හේතුවෙන් බස් රථ සේවකයින් අද උදෑසන තම බස් රථවලින්ම කටාන - වැලිහේන ප්‍රදේශයේ පිහිටි බස්නාහිර පළාත් ප්‍රවාහන අමාත්‍ය ලලිත් වනිගරත්නගේ නිවසට පැමිණියා.\nඑම අවස්ථාවේදී ඔහු නිවසේ නොසිටි බැවින් ඔහුගේ සම්බන්ධීකරණ නිලධාරියෙකු දුරකතනය මගින් අමාත්‍යවරයාව සම්බන්ධ කර ගත්තා.\nගැටළුවට කඩිනම් විසඳුම් ලබාදෙන බවට පළාත් අමාත්‍යවරයා ලබාදුන් පොරොන්දුවකට අනුව පසුව පිරිස විසිර ගිය බවයි එම ස්ථානයේ සිටි හිරු වාර්තාකරු සඳහන් කළේ.",
       "URL": "https://www.hirunews.lk/163793/මීගමුව-කොළඹ-බස්-රථ-සේවකයින්ගේ-වර්ජනය-අවසන්",
       "Category": "Local News",
       "Parent URL": "https://www.hirunews.lk/local-news.php?pageID=4465"
}