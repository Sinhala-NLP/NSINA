{
       "Source": "hirunews",
       "Timestamp": "Tuesday, 20 August 2019 - 22:36",
       "Headline": "පොලීසියට පාට් දැමූ එජාප ප්‍රා. සභා මන්ත්‍රිනිය අත්අඩංගුවට",
       "News Content": "වෙන්නප්පුව - සීනෝර් මං සන්ධියේදී පොලිස් නිලධාරීන් පිරිසකගේ රාජකාරියට බාධා කළ බව කියන වෙන්නප්පුව ප්‍රාදේශීය සභාවේ එක්සත් ජාතික පක්ෂ මන්ත්‍රීනි දුලක්ෂි චමෝදරී ප්‍රනාන්දු, සහ ඇයගේ සහෝදරිය ඊයේ අත්අඩංගුවට ගනු ලැබුවා.\nමෙම මන්ත්‍රීවරියගේ සහෝදරියක රියදුරු බලපත්‍රය  සහ අනෙකුත් බලපත්‍ර නොමැතිව අධික වේගයෙන් යතුරුපැදියකින් යමින් සිටියදී පෙරේදා රාත්‍රියේ පොලිස් අත්අඩංගුවට ගෙන තිබුණා.\nඇය අත්අඩංගුවට ගැනීමෙන් පසුව එහි පැමිණි ප්‍රාදේශීය සභා මන්ත්‍රීවරිය ඇයගේ පියා සහ තවත් සහෝදරියක පොලිස් නිලධාරීන්ගේ රාජකාරියට බාධා කර පොලිස් අත්අඩංගුවේ සිටි සහෝදරිය රැගෙන වෑන් රියකින් පළා ගොස් තිබූ බවයි පොලීසිය සදහන් කළේ.\nපසුව පොලිසිය අධිකරණයෙන් ගත් වරෙන්තුවක් මත ප්‍රාදේශීය සභා මන්ත්‍රීවරිය සහ රියදුරු බලපත්‍ර නොමැතිව යතුරුපැදිය පැදවූ ඇයගේ සහෝදරිය අත්අඩංගුවට ගෙන තිබෙනවා.\nමෙම සිද්ධියට සම්බන්ධ වූ බව කියන ප්‍රාදේශීය සභා මන්ත්‍රීවරියගේ පියා සහ තවත් සහෝදරියක අත්අඩංගුවට ගැනීමට පරීක්ෂණ ක්‍රියාත්මකයි.\nඅත්අඩංගුවට ගත් මන්ත්‍රීවරියගේ වයස අවුරුදු 21ක් වන අතර සහෝදරියගේ වයස අවුරුදු 16ක්. මොවුන් දෙදෙනා අද මාරවිල මහේස්ත්‍රාත් අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/222634/පොලීසියට-පාට්-දැමූ-එජාප-ප්‍රා-සභා-මන්ත්‍රිනිය-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=3188"
}