{
       "Source": "hirunews",
       "Timestamp": "Saturday, 16 January 2016 - 12:42",
       "Headline": "ජයලලිතා ගෞරවය පවරා ගනී",
       "News Content": "මෙරට අත්අඩංගුවේ පසුවූ ඉන්දීය ධීවරයන් සියයකට වැඩි පිරිසක් තෛපොංගල් උත්සවයට පෙර නිදහස් කිරීම පිළිබදව ඉන්දියාවේ ජාතික ධීවර සේවක සංසදය ලක් රජයට සිය කෘතඥතාව පළ කර තිබෙනවා.\nමෙම ඉන්දීය ධීවරයන් පිරිස නිදහස් කරනු ලැබූයේ දෙරට අතර හොඳහිත වර්ධනය කර ගැනීමේ පියවරක් ලෙසයි.\nඑය සියල්ලන්ටම සතුටුදායක වර්ධනයක් ලෙසයි දකුණු ඉන්දියාවේ ධීවර ප්‍රජාව නියෝජනය කරන මෙම ධීවර සංසදය සභාපති එම්.ඉලන්ගෝ ප්‍රකාශ කළේ.\nතමිල්නාඩු සහ පුදුචෙරි ප්‍රදේශවලින් පැමිණ මෙරට මුහුදු තීරයේ මසුන් මැරූ ඉන්දීය ධීවරයන් මෙලෙස නිදහස් කර තිබුණා.\nඒ පිළිබදව ලක් රජයට ප්‍රසාදය පළ කිරීමේ නිවේදනයක් ද එම ධීවර සංසදය මගින් නිකුත් කර තිබෙනවා.\nඔහු මෙරට බලධාරින්ගෙන් ඉල්ලා සිටියේ ධීවරයන්ගේ රඳවා ගත් බෝට්ටු ද නිදහස් කරන ලෙසයි.\nමේ අතර, ඉන්දීය ධීවරයන් මෙරට අත්අඩංගුවෙන් නිදහස් වීම පිළිබඳව නිවේදනයක් නිකුත් කරන තමිල්නාඩු ප්‍රාන්ත රජය ඒ සදහා ගෞරවය හිමිවිය යුත්තේ මහඇමතිනි ජයලලිතා ජයරාම්ට බව ප්‍රකාශ කර තිබෙනවා.\nශ්‍රී ලංකාවේදී අත්අඩංගුවට පත් ඉන්දීය ධීවරයන් නිදහස් කර ගැනීම සදහා ඇය ඉන්දීය මධ්‍යම රජයට අඛණ්ඩ බලපෑම් සිදුකළ බවයි එහි දැක්වෙන්නේ.\nඑමෙන්ම, මෙරට රඳවාගෙන සිටින ඉන්දීය ධීවර යාත්‍රා 82 ක් මුදා ගැනීම සදහා මැදිහත්වන්නැයි තමිල්නාඩු මහඇමතිනි අග්‍රාමාත්‍ය නරේන්ද්‍ර මෝදිගෙන් තවදුරටත් ඉල්ලා සිටින බව එහි වැඩිදුරටත් සදහන්.",
       "URL": "https://www.hirunews.lk/124131/ජයලලිතා-ගෞරවය-පවරා-ගනී",
       "Category": "Local News",
       "Parent URL": "https://www.hirunews.lk/local-news.php?pageID=5207"
}