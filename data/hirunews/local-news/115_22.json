{
       "Source": "hirunews",
       "Timestamp": "Monday, 07 August 2023 - 22:59",
       "Headline": "වියළි කාලගුණික තත්ත්වය හේතුවෙන් පවුල් 48,000 පීඩා",
       "News Content": "පවතින වියළි කාලගුණික තත්ත්වය හේතුවෙන් දිස්ත්‍රික්ක 12ක පවුල් 48,000කට පමණ පානීය ජල ගැටලුව බලපා ඇතැයි ආපදා කළමනාකරණ මධ්‍යස්ථානය පවසනවා.\nඅද වනවිට ජල විදුලි නිෂ්පාදනය සමස්ත පද්ධතියෙන් සියයට 27 ක් දක්වා පහත බැස ඇති අතර කාලගුණ විද්‍යා දෙපාර්තමේන්තුව පවසන්නේ ඉදිරි දිනවලදීත් එම බලාගාර ආශ්‍රිතව සැලකිය යුතු වර්ෂාපතනයක් අපේක්ෂා කළ නොහැකි බවයි.\nපවතින වියළි කාලගුණයත් සමඟ පොළොන්නරුව දිස්ත්‍රික්කයේ ප්‍රධාන ජලාශ කිහිපයක ජලමට්ටම් ක්‍රමයෙන් පහත බැස තිබෙනවා.\nමෙලෙස මෙම ජලාශවල ජල මට්ටම් පහත වැටී ඇත්තේ වසර 5කට පමණ පසුව බවයි ප්‍රදේශවාසීන් පවසන්නේ.\nඑමෙන්ම අනුරාධපුර නුවර වැවේ සහ තිස්ස වැවේද ජල මට්ටම් පහත බැස ඇති බව‍යි අප වාර්තාකරුවන් සඳහන් කර සිටියේ.\nමෙගාවොට් 2040.9ක් වූ ඊයේ දිනයේ සමස්ත විදුලි ජනනය සඳහා රජයේ සහ පෞද්ගලික ජල විදුලි බලාගාරවලින් ලබාගෙන තිබුණේ 27.2% ක් වැනි ප්‍රමාණයක්.\nතාප විදුලියෙන් 40.5% ක්, ගල් අඟුරු බලාගාරයෙන් 19.2%ක් හා සෙසු මූලාශ්‍රවලින් 13.1% ක් වශයෙන් විදුලි ජනනය සපුරාගෙන තිබුණු බවයි වාර්තා වූයේ.\nඉදිරි දිනවලදීත් විදුලි බලාගාර ආශ්‍රිතව සැලකිය යුතු වර්ෂාපතනයක් අපේක්ෂා කළ නොහැකි බවයි කාලගුණ විද්‍යා දෙපාර්තමේන්තුව වැඩිදුරටත් ප්‍රකාශ කර සිටින්නේ.",
       "URL": "https://www.hirunews.lk/344018/වියළි-කාලගුණික-තත්ත්වය-හේතුවෙන්-පවුල්-48000-පීඩා",
       "Category": "Local News",
       "Parent URL": "https://www.hirunews.lk/local-news.php?pageID=115"
}