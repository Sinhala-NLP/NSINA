{
       "Source": "hirunews",
       "Timestamp": "Wednesday, 29 March 2017 - 12:18",
       "Headline": "අවසර නැති පෙති තිබූ අවසර නැති ෆාමසියක් වටලයි",
       "News Content": "රජයේ ලියා පදිංචිකර නොමැති ඖෂධ අලෙවි සැලක් වැටළීමට පුත්තලම දිස්ත්‍රික් නියෝජ්‍යය සෞඛ්‍ය සේවා අධ්‍යක්ෂ කාර්යාලයේ ආහාර හා ඖෂධ පරීක්ෂකවරුන් සහ හලාවත කොට්ඨාශ විෂ මත් ද්‍රව්‍ය කාර්යංශයේ නිලධාරීන් සමත්වී තිබෙනවා.\nඊයේ(28) සවස මෙම වැටලීම සිදු කළ අතර නාත්තන්ඩිය - කොට්ටරාමුල්ල ප්‍රදේශයේ පවත්වා ගෙන ගිය එම ඖෂධ අලෙවිසැලේ හිමිකරු පොලිස් මගින් අත්අඩංගුවට ගනු ලැබුවා.\nඑම ඖෂධ අලෙවි සැලේ තිබී ඖෂධ වර්ග රැසක් තම බාරයට ගැනීමට වැටලීම කළ නිලධාරීන් සමත් වූ අතර මෙරටට ගෙන්වීමට අවසර ඇති නියමිත මාත්‍රාවට වඩා අධි මාත්‍රාවකින් යුක්ත ඖෂධ පෙති වර්ග මෙහි අලෙවිය සදහා තිබියදී සොයාගත් බව සදහන්.\nඑම පෙති 10 ක් අඩංගු එක් කාඩ්පතක් විකුණා ඇත්තේ රුපියල් 3000 ක මුදලකට බව එහිදී අනාවරණය වී තිබෙනවා.\nඑමෙන්ම කාණ්ඩ අංක, නිෂ්පාදිත දිනය සහ කල් ඉකුත් වූ දිනය ඇතුළත් කොටස ඉරා දමා අලෙවිය සදහා තබා තිබූ සිරප් වර්ග කීපයක්ද වැටලීම කළ නිලධාරීන් තම බාරයට ගත් බවයි වාර්තා වන්නේ.\nඖෂධ අලෙවි කරන්නන් විසින් වෛද්‍යයවරුන්ට ලබා දෙන සාම්පල් වර්ග රැසක්ද මෙම ඖෂධ අලෙවි සැලේ විකිණීමට තබා තිබියදී සොයා ගත් අතර රාජ්‍ය ලංඡනය සහිත ඖෂධ වර්ග කීපයක්ද එම අලෙවි සැලේ තිබී වැටලීම කළ නිලධාරීන් විසින් තම බාරයට ගෙන  තිබෙනවා.",
       "URL": "https://www.hirunews.lk/158014/අවසර-නැති-පෙති-තිබූ-ෆාමසියක්-වටලයි",
       "Category": "Local News",
       "Parent URL": "https://www.hirunews.lk/local-news.php?pageID=4590"
}