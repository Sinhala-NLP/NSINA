{
       "Source": "hirunews",
       "Timestamp": "Sunday, 23 July 2023 - 8:40",
       "Headline": "වවුනියාවේ උපන් දින සාදයක් අතරතුර මුහුණවසා ගත් පිරිසක් නිවසකට ගිනි තබයි: තරුණියක් මරුට (විඩියෝ)",
       "News Content": "මුහුණ ආවරණය කර ගත් නාදුනන පිරිසක් විසින් වව්නියාව - තෝනික්කල් ප්‍රදේශයේ නිවසකට සිදුකළ ගිනි තැබීමකින් තරුණියක මියගොස් දරුවන් තුන්දෙනෙකු ඇතුළු 09 දෙනෙකු තුවාල ලැබුවා.\nඅද අලුයම මෙම සිද්ධියෙන් මිය ගියේ 21 හැවිරිදි ඕමන්ත ප්‍රදේශයේ තරුණියක්.\nමෙම නිවසේ ගින්නක් හටගෙන ඇති බවට පොලිසියට තොරතුරු ලැබී ඇත්තේ 119 හදිසි ඇමතුම් අංකය ඔස්සේයි.\nඒ අනුව පොලිස් නිලධාරින් එම ස්ථානයට ගොස් වවුනියාව නගර සභාවේ ගිනි නිවන ඒකකය සහ ප්‍රදේශවාසීන් එක්ව ගින්න මැඩපවත්වා තිබුණා.\nඑහෙත් ඒ වනවිටත් බරපතල ලෙස පිළිස්සුම් තුවාල ලැබූ අදාළ මෙම ජීවිතක්ෂයට පත්ව සිටි බවයි පොලිසිය සඳහන් කළේ.\nනිවස ගිනි ගන්නා අවස්ථාවේ නිවසේ සිටි වයස අවුරුදු 2 ක කුඩා දරුවෙක්, අවුරුදු හතක සහ 13 ක දැරියන් දෙදෙනෙකු ඇතුළු 09 දෙනෙකු පිළිස්සුම් තුවාල ලැබුවා.\nඒ අතර අවුරුදු 19 සහ 41 අතර වයස්වල පසුවන කාන්තාවන් හතරදෙනෙකු, අවුරුදු 42 ක පිරිමි පුද්ගලයෙකු සහ 36 හැවිරිදි පුද්ගලයෙකු සිටින බව සඳහන්.\nපොලිසිය මෙම නිවසේ සී සී ටී වී දර්ශන නිරීක්ෂණය කර ඇති අතර සැකකරුවන් සෙයා මේ වන විට විමර්ශන ආරම්භ කර තිබෙනවා.\nවැඩිදුර පරීක්ෂණවලදී හෙළිව ඇත්තේ මෙම නිවසේ උපන් දින සාදයක් පැවැත්වෙන අතරතුර මුහුණු ආවරණය කරගෙන පැමිණි පිරිසක් මෙම ගිනි තැබීම සිදුකර ඇති බවයි.\nදැනට ලැබී ඇති තොරතුරුවලට අනුව මෙය පුද්ගලික ආරවුලක් බවට සැකකෙරෙන අතර විශේෂ පොලිස් කණ්ඩායමක් යොදා විමර්ශන සිදුකෙරෙන බව වවුනියාව පොලිසිය සඳහන් කළා.\nමේ අතර රත්නපුර - හිදැල්ල ප්‍රදේශයේ දෙපිරිසක් අතර ඇතිවූ ආරවුලක් අතරතුර තියුණු ආයුධවලින් පහරදී පුද්ගලයෙකු ඝාතනය කර තිබෙනවා.\nකලක සිට පැවති ඉඩම් ආරවුලක් ඊට හේතු වී ඇති අතර තවත් පුද්ගලයින් දෙදෙනෙකු බරපතල තුවාල ලබා ඇති බවයි පොලිසිය සඳහන් කළේ.\nමෙලෙස මියගොස් ඇත්තේ වයස අවුරුදු 65 ක් වන හිදැල්ල ප්‍රදේශයේ පදිංචි පුද්ගලයෙක්.\nසිද්ධිය සම්බන්ධයෙන් වයස අවුරුදු 48 ක සැකකරුවෙකු සහ අවුරුදු 18 සහ 45 වයසැති සැකකාරියන් දෙදෙනෙකු අත්අඩංගුවට ගෙන තිබෙනවා.\nඅනෙක් සැකකරුවන් ප්‍රදේශයෙන් පළාගොස් ඇති බවත් ඔවුන් අත්අඩංගුවට ගැනීමට විමර්ශන ක්‍රියාත්මක බවත් පොලිසිය සඳහන් කළා.",
       "URL": "https://www.hirunews.lk/342192/වවුනියාවේ-උපන්-දින-සාදයක්-අතරතුර-මුහුණවසා-ගත්-පිරිසක්-නිවසකට-ගිනි-තබයි-තරුණියක්-මරුට-විඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=160"
}