{
       "Source": "hirunews",
       "Timestamp": "Thursday, 22 August 2019 - 19:22",
       "Headline": "සන්ධානයේ වැඩ කටයුතු කඩිනම් කරන්නැයි අගමැතිගෙන් උපදෙස්",
       "News Content": "ඇති කිරීමට නියමිත සන්ධාන වැඩ කටයුතු කඩිනමින් අවසන් කරන ලෙස පක්ෂ නායකයන්ට සහ නිලධාරීන්ටත් උපදෙස් ලබාදුන් බව අග්‍රාමාත්‍ය රනිල් වික්‍රමසිංහ පවසනවා.\nඅරලියගහ මන්දිරයේ අද පැවති පළාත් පාලන නියෝජිතයින්ගේ හමුවකට එක්වෙමින් අග්‍රාමාත්‍යවරයා වැඩිදුරටත් සඳහන් කළේ පක්ෂයේ නායකයා ලෙස කිසිදු ගැටළුවක් ඇති නොවන පරිදි පක්ෂයේ වැඩ කටයුතු ඉදිරියට ගෙන යන බවයි.\nමේ අතර, කවුරුන් කෙසේ කීවත්, කොළඹ නගරය සංවර්ධනය කළේ තම පාලනය කාලය තුළ බව අග්‍රාමාත්‍ය රනිල් වික්‍රමසිංහ ප්‍රකාශ කළා.\nඒ, බේරේ වැව මගී ප්‍රවාහන යාත්‍රා සේවයේ සමාරම්භක අවස්ථාවට අද එක්වෙමින්.\nකොළඹ නගරයේ මහා මාර්ග තදබදයට විසඳුමක් ලෙස ශ්‍රී ලංකා ඉඩම් සංවර්ධනය කිරීමේ සංස්ථාව ආරම්භ කළ බේරේ වැව මගී ප්‍රවාහන යාත්‍රා සේවයේ සමාරම්භක උත්සවය පැවැත්වුණේ අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන්.\nපළමු අදියර යටතේ කොළඹ කොටුව සිට යූනියන් පෙදෙස දක්වා මෙම බෝට්ටු සේවය ක්‍රියාත්මකයි.\nබස් රථයකින් ගමන් කිරීමේ දී ගතවන විනාඩි 30 ක පමණ කාලය නව යාත්‍රා සේවය මගින් විනාඩි 10 ක් දක්වා අඩු වනු ඇති.\nපළමු මාසය තුල මගී ජනතාවට නොමිලේ ලබා දෙන මෙම සේවය ශ්‍රී ලංකා නාවික හමුදාව සමග ඒකාබද්ධව ක්‍රියාත්මක කෙරෙනවා.",
       "URL": "https://www.hirunews.lk/222750/සන්ධානයේ-වැඩ-කටයුතු-කඩිනම්-කරන්නැයි-අගමැතිගෙන්-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=3185"
}