{
       "Source": "hirunews",
       "Timestamp": "Wednesday, 15 June 2022 - 14:54",
       "Headline": "ආහාර තොග රැස් කර තබා ගැනීම වැලැක්වීමට නීති සම්පාදනය කරනවා - අගමැති",
       "News Content": "ඉදිරියේ දී ආහාර තොග රැස්කර තබා ගැනීම වැලැක්වීම සඳහා සහල් මෝල් හිමියන් සහ මහා පරිමාණ වී ගබඩා හිමිකරුවන් පාලනය වන පරිදි රජය නව නීති සම්පාදනය කරන බව ද අග්‍රාමාත්‍ය වරයා ප්‍රකාශ කරනවා.\nඔහු මේ බව ප්‍රකාශ කළේ, සහල් මෝල් හිමියන් විසින් මුහුණ දෙන මූල්‍ය ගැටළු සම්බන්ධයෙන් සාකච්ඡා කිරීම සඳහා අග්‍රාමාත්‍ය කාර්යාලයේ දී අද (15) පැවති සාකච්ඡාවක දී.\nතව ද, ණය ලබා දීමේ දී රජයේ මූල්‍ය ප්‍රතිපත්ති වලට අනුකූලව ණය ලබා දීමට කටයුතු කරන ලෙස ද රාජ්‍ය බැංකුවලට අගමැතිවරයා දැනුම් දුන්නා.\nඑමෙන් ම, ණය ලබා දීමේ ප්‍රතිපත්ති නිරීක්ෂණය කරන ලෙස ද මහ බැංකුවට සහ භාණ්ඩාගාර නිලධාරීන්ට අගමැතිවරයා උපදෙස් දුන්නා.\nඑසේ ම, සහල් මෝල් හිමියන් විසින් ඉල්ලා සිටින ණය පහසුකම් ප්‍රමාණවත් පරිදි ලබා නො දීම මෙන්ම සහල් තොග සගවා ගැනීම් ද සිදුවන බව වෙළඳ, වාණිජ හා ආහාර සුරක්ෂිතතා අමාත්‍ය නලින් ප්‍රනාන්දු මෙහිදී අග්‍රාමාත්‍යවරයාව දැනුවත් කළා.\nමෙම සාකච්ඡාවට රාජ්‍ය සහ වාණිජ බැංකු නියෝජිතයින්, මහ බැංකුවේ සහ මහා භාණ්ඩාගාරයේ නිලධාරීන් සහභාගි විය.",
       "URL": "https://www.hirunews.lk/307193/ආහාර-තොග-රැස්-කර-තබා-ගැනීම-වැලැක්වීමට-නීති-සම්පාදනය-කරනවා-අගමැති",
       "Category": "Local News",
       "Parent URL": "https://www.hirunews.lk/local-news.php?pageID=1094"
}