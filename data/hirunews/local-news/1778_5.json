{
       "Source": "hirunews",
       "Timestamp": "Tuesday, 03 August 2021 - 11:07",
       "Headline": "ඊ.ටී.අයි. හිටපු අධ්‍යක්ෂවරුන්ට අධිචෝදනා භාර දෙයි",
       "News Content": "රුපියල් බිලියන 7ක තැන්පතු මුදල් සාවද්‍ය පරිහරණය කළේ යැයි චෝදනා එල්ල වී සිටින ඊ.ටී.අයි සමාගමේ හිටපු අධ්‍යක්ෂ මණ්ඩල සාමාජිකයින් හතර දෙනෙකුට අද කොළඹ මහාධිකරණය හමුවේ අධි චෝදනා පත්‍ර භාර දුන්නා.\nමෙම නඩුව කොළඹ මහාධිකරණ විනිසුරු මංජුල තිලකරත්න ඉදිරියේ කැඳවනු ලැබූ අවස්ථාවේදී එහි විත්තිකරුවන් වශයෙන් නම් කර සිටින ජීවක එදිරිසිංහ, නාලක එදිරිසිංහ, අසංක එදිරිසිංහ සහ දීපා එදිරිසිංහ යන අය අධිකරණය හමුවේ පෙනි සිටියා.\nඉන් අනතුරුව විත්තිකරුවන්ට අධිචෝදනා පත්‍ර බාර දීම සිදු කෙරුණු අතර පසුව ඔවුන් රුපියල් ලක්ෂයක මුදල් ඇප සහ රුපියල් ලක්ෂ 50 බැගින් වූ  ශරීර ඇප දෙකක් මත මුදා හැරීමටයි නියෝග කළේ.\nමෙම නඩුවේ විත්තිකරුවන් වශයෙන් ඊ.ටී.අයි සමාගමද නම් කර තිබෙනවා.\nඅනතුරුව නඩුව සැප්තැම්බර් මස 08 වනදා කැඳවීමට ද නියම කළා.\nඊ.ටී.අයි සමාගම විසින් ස්වර්ණාභරණ අලෙවි කරන මුවාවෙන් දිවයින පුරා ශාඛා පිහිටුවා තැන්පත්කරුවන්ට ඉහලම පොලී ලබා දෙන බව පවසමින් තැන්පතු මුදල් භාරගෙන රුපියල් බිලියන 7ක මුදලක් සාවද්‍ය ලෙස පරිහරණය කළේ යැයි චෝදනා කරමින් නිතිපතිවරයා මෙම විතිත්කරුවන් 4 දෙනාට එරෙහිව  නඩුව ගොනු කර තිබෙනවා.",
       "URL": "https://www.hirunews.lk/278731/ඊ-ටී-අයි-හිටපු-අධ්‍යක්ෂවරුන්ට-අධිචෝදනා-භාර-දෙයි",
       "Category": "Local News",
       "Parent URL": "https://www.hirunews.lk/local-news.php?pageID=1778"
}