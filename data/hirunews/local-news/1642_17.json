{
       "Source": "hirunews",
       "Timestamp": "Friday, 08 October 2021 - 7:29",
       "Headline": "වෘත්තීය සමිති සහ හවුල් පක්ෂ අතර හමුවක්",
       "News Content": "මෙරට ජාතික සම්පත් විදෙස් සමාගම්වලට ලබාදෙන බවට තෙල්, වරාය, සහ විදුලි වෘත්තීය සමිති ඉදිරිපත් කරන චෝදනා සම්බන්ධයෙන් ජනාධිපති ගෝඨාභය රාජපක්ෂ සමඟ සාකච්ඡා කිරීමට අපේක්ෂා කරන බව ශ්‍රී ලංකා නිදහස් පක්ෂයේ සභාපති හිටපු ජනාධිපති මෛත්‍රීපාල සිරිසේන පවසනවා.\nඔහු මේ බව ප්‍රකාශ කළේ, ජාතික සම්පත් විකිණීමට එරෙහි තෙල්, වරාය, සහ විදුලි ඒකාබද්ධ වෘත්තීය සමිති සන්ධානයේ වෘත්තීය සමිති නියෝජිතයින් සමඟ ශ්‍රී ලංකා නිදහස් පක්ෂ මූලස්ථානයේ අද පැවති සාකච්ඡාවකින් පසු මාධ්‍ය වෙත අදහස් දක්වමින්.\nශ්‍රී ලංකා නිදහස් පක්ෂය සහ සෙසු දේශපාලන පක්ෂ කිහිපයක සහභාගීත්වයෙන් පැවති මෙම සාකච්ඡාව ඊයේ පස්වරුවේ පැවැත්වුණේ එම පක්ෂයේ සභාපති හිටපු ජනාධිපති මෛත්‍රීපාල සිරිසේනගේ ප්‍රධානත්වයෙන්.\nඒ සඳහා පිවිතුරු හෙළ උරුමයේ නායක අමාත්‍ය උදය ගම්මන්පිල, ප්‍රජාතන්ත්‍රවාදී වාමාංශික පෙරමුණේ ප්‍රධාන ලේකම් අමාත්‍ය වාසුදේව නානායක්කාර, ජාතික නිදහස් පෙරමුණ නියෝජනය කරමින් රාජ්‍ය අමාත්‍ය ජයන්ත සමරවීර, ලංකා සම සමාජ පක්ෂයේ ප්‍රධාන ලේකම් මහාචාර්ය තිස්ස විතාරණ සහ අපේ ජනබල පක්ෂය වෙනුවෙන් පූජ්‍ය අතුරලියේ රතන හිමියන් ඇතුළු පිරිසක් එක්ව සිටියා.\nඑම සාකච්ඡාව පැවැත්වුණේ ශ්‍රී ලංකා නිදහස් පක්ෂයේ මහ ලේකම් රාජ්‍ය අමාත්‍ය දයාසිරි ජයසේකර, එහි ජාතික සංවිධායක රාජ්‍ය අමාත්‍ය දුමින්ද දිසානායක සහ රාජ්‍ය අමාත්‍ය ලසන්ත අලගියවන්න ඇතුළු ශ්‍රී ලංකා නිදහස් පක්ෂ නියෝජිතයන්ගේද සහභාගීත්වයෙන්.",
       "URL": "https://www.hirunews.lk/284393/වෘත්තීය-සමිති-සහ-හවුල්-පක්ෂ-අතර-හමුවක්",
       "Category": "Local News",
       "Parent URL": "https://www.hirunews.lk/local-news.php?pageID=1642"
}