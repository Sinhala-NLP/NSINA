{
       "Source": "hirunews",
       "Timestamp": "Wednesday, 23 January 2019 - 18:58",
       "Headline": "නිකවැරටියේදී ලොරි රථයකට පොලිස් වෙඩි ප්‍රහාරයක්",
       "News Content": "නිකවැරටිය - රස්නායකපුර - සිරිසේනවත්ත ප්‍රදේශයේදී ධාවනය වෙමින් තිබූ ලොරි රථයකට පොලීසිය අද උදෑසන වෙඩි තබා තිබෙනවා.\nපොලිස් මාධ්‍ය ප්‍රකාශක කාර්යාලය සඳහන් කළේ අණ නොතකා ධාවනය වූ නීතිවිරෝධී ලෙස වැලි පැටවූ ලොරි රථයක් පොලිස් නිලධාරීන් යටකර පලායාමට උත්සාහ කළ අවස්ථාවේදී මෙම වෙඩි ප්‍රහාරය එල්ල කර ඇති බවයි.\nවෙඩි ප්‍රහාරයෙන් කිසිවෙකුටත් හානියක් සිදුව නොමැති අතර, ලොරි රථයේ ඉදිරිපස වීදුරුවට සහ රියදුරුට අනෙක් පසින් ඇති ආසනයට හානිවී තිබෙනවා.\nකෙසේ වෙතත් ලොරි රථය පැදවූ එහි හිමිකරු වන සරත් ජයසිංහ හිරු ප්‍රවෘත්ති අංශයට සඳහන් කළේ වෙඩි තැබීම සිදුවන අවස්ථාවේ ලොරි රථයේ වැලි නොතිබූ බවයි.\nගඩොල් පැටවීම සඳහා ගොස් ඒවා නොතිබීම නිසා නැවත පැමිණෙමින් සිටියදී සිවිල් ඇඳුමින් සැරසී පැමිණි පොලිස් නිලධාරීන් දෙදෙනෙකු මෙම වෙඩි ප්‍රහාරය එල්ල කළ බවයි ඔහු වැඩිදුරටත් කියා සිටියේ.\nමේ සම්බන්ධයෙන් හිරු ප්‍රවෘත්ති අංශය ප්‍රදේශය භාර උසස් පොලිස් නිලධාරියෙකුගෙන් කළ විමසීමකදී සඳහන් කළේ අදාළ ලොරි රථය ධාවනය කළ පුද්ගලයාට නීතිවිරෝධී ලෙස වැලි ප්‍රවාහනය කිරීම සම්බන්ධයෙන් චෝදනා පවතින බවයි.\nකෙසේ වෙතත් මෙම සිද්ධිය පිළිබඳව සහකාර පොලිස් අධිකාරීවරයෙකු යටතේ විමර්ශනයක් ක්‍රියාත්මක කරන බවද එම උසස් පොලිස් නිලධාරියා සඳහන් කළා.\nමේ අතර ආරක්ෂක හිස් වැසුමක් නොමැතිව යතුරුපැදියකින් ගමන් කළ පුද්ගලයෙකුට රථවාහන පොලිස් නිලධාරියෙකු පහරදෙන අන්දම දැක්වෙන වීඩියෝ පටයක් සමාජ මාධ්‍ය ඔස්සේ මේ වනවිට ප්‍රචාරය වෙමින් පවතිනවා.",
       "URL": "https://www.hirunews.lk/208885/නිකවැරටියේදී-ලොරි-රථයකට-පොලිස්-වෙඩි-ප්‍රහාරයක්",
       "Category": "Local News",
       "Parent URL": "https://www.hirunews.lk/local-news.php?pageID=3539"
}