{
       "Source": "hirunews",
       "Timestamp": "Thursday, 17 November 2016 - 12:23",
       "Headline": "කල් ඉකුත් වූ එන්නතක් නිසා තිදරු මවක් රෝහලට",
       "News Content": "ඔසුසලකින් අලෙවි කළ කල්ඉකුත් වූ ප්‍රතිජීවක එන්නතක් ලබාදීම හේතුවෙන් තිදරු මවක් අසාධ්‍ය තත්ත්වයෙන් රෝහල් ගතකිරීමේ පුවතක් හැටන් නගරයෙන් වාර්තා වුණා.\nමෙලෙස දික්ඔය මූලික රෝහලට ඇතුළත් කර ඇත්තේ හැටන් - බණ්ඩාරපුර ප්‍රදේශයේ පදිංචි 34 හැවිරිදි තිදරු මවක්.\nඇයට මෙම ප්‍රතිජිවක එන්නත ලබාදී ඇත්තේ එම ප්‍රදේශයේම පෞද්ගලික වෛද්‍ය සායනයක ඇපොතිකර වෛද්‍යවරයකු විසින්.\nමව්කිරි කැටි ගැසිමේ රෝගය සදහා ප්‍රතිකාර ලබා ගැනීම සඳහා ඇය පෙරේදා මෙම ඇපෝතිකර වෛද්‍යවරයා හමුවට ගොස් තිබෙනවා.\nඔහු විසින් එන්නත් වර්ගයක් ලියාදී ඉන් එන්නත් කුප්පි තුනක් ඔසුසලකින් රැගෙන එන ලෙසට තමන්ට දැනුම්දුන් බවයි එම කාන්තාවගේ ඥාතියෙකු සඳහන් කළේ.\nඑලෙස ගෙන එනු ලැබූ එක් එන්නත් කුප්පියක් මෙම කාන්තාවට ලබාදීමෙන් පසුව ඇය ඊයේ (16) උදෑසන අසාධ්‍ය තත්ත්වයෙන් රෝහල් ගතකර තිබෙනවා.\nමෙම කාන්තාවට ලබාදී ඇති එන්නත කල් ඉකුත්වී ඇති බවට දික්ඔය රෝහලේ වෛද්‍යවරුන් ඥාතීන් දැනුවත් කිරීමෙන් පසුව ඔවුන් අදාළ ඔසුසලට ගොස් එහි නොසන්සුන් ලෙස හැසිරී තිබෙනවා.\nපසුව හැටන් පොලීසිය අදාළ ස්ථානයට පැමිණ මෙම ඔසුසල වසා දැමීමට පියවර ගෙන ඇති බව සඳහන්.\nඡායාරූප - හැටන් රංජිත් රාජපක්ෂ",
       "URL": "https://www.hirunews.lk/147738/කල්-ඉකුත්-වූ-එන්නතක්-නිසා-තිදරු-මවක්-රෝහලට",
       "Category": "Local News",
       "Parent URL": "https://www.hirunews.lk/local-news.php?pageID=4792"
}