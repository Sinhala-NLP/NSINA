{
       "Source": "hirunews",
       "Timestamp": "Wednesday, 14 December 2022 - 13:22",
       "Headline": "අර්බුදය හමුවේ ගඩොල් කර්මාන්තය වළපල්ලට (වීඩියෝ)",
       "News Content": "මෙරට මුහුණ දී සිටින ආර්ථික අර්බුදය හමුවේ ඉදිකිරීම් ක්ෂේත්‍රයටද බරපතල අභියෝග රැසකට මුහුණ දීමට සිදුව තිබෙනවා.\nපුත්තලම දිස්ත්‍රික්කයේ පල්ලම, නාගවිල ඇතුළු අවට ගම්මාන රැසක් මෙරට ගඩොල් නිෂ්පාදනය කෙරෙන ප්‍රදේශ අතරින් මුල් තැනක් ගන්නවා.\nඒ හරහා සිය ජීවිකාව සරිකර ගන්නා පවුල් සංඛ්‍යාවද අතිමහත්.\nනාගවිල, අරසන්වැව, විල්පොත නැගෙනහිර, විල්පොත බටහිර යන ගම්මානවල පසුගිය සමයේ නිෂ්පාදනය කෙරුණු ගඩොල් සඳහා දිවයියේ ප්‍රදේශ රැසකින්ම ඉහළ ඉල්ලුමක් පැවතුණා.\nකෙසේ වෙතත් වර්තමානයේ සිමෙන්ති ඇතුළු ඉදිකිරීම් ද්‍රව්‍යවල මිල ශීඝ්‍රයෙන් ඉහළ යාම හේතුවෙන් බොහෝ ප්‍රදේශවල ඉදිකිරීම් කටයුතු අත්හිටුවා තිබෙනවා.\nමෙම පසුබිම හමුවේ මේ වනවිට තමන්ට ලැබුණු ගඩොල් ඉල්ලුම බොහෝ සෙයින් පහළ ගොස් ඇති බවයි එම කර්මාන්තයේ නියැලෙන්නන් පෙන්වා දෙන්නේ.\nලක්ෂ 20කට ආසන්න ගඩොල් තොගයක් මේ දක්වා අලෙවි කර ගැනිමට නොහැකි වීමෙන් මෙම කර්මාන්තකරුවන්ගේ ආර්ථික තත්ත්වයටද එල්ල වී ඇත්තේ දැඩි බලපෑමක්.\nකර්මාන්තකරුවන් පෙන්වා දෙන්නේ, ඉඳහිට හෝ ගඩොල් රැගෙන යාම සඳහා පැමිණෙන ගැණුම්කරුවන් ඉතා අඩු මිලකට ගඩොල් මිලදී ගැනීමෙන් තම නිෂ්පාදන වියදම හෝ පියවා ගැනීමට නොහැකි තත්ත්වයවක් උද්ගතව ඇති බවයි.\nමෙම කර්මාන්තකරුවන් රජයෙන් ඉල්ලා සිටින්නේ සිය ගැටලුවලට කඩිනමින් විසඳුම් දී ගඩොල් කර්මාන්තය යථා තත්ත්වයට ගැනීම සඳහා කටයුතු සලසන ලෙසයි.",
       "URL": "https://www.hirunews.lk/322661/අර්බුදය-හමුවේ-ගඩොල්-කර්මාන්තය-වළපල්ලට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=667"
}