{
       "Source": "hirunews",
       "Timestamp": "Thursday, 27 December 2018 - 16:47",
       "Headline": "හෙට සිට වැසි තත්ත්වයේ අඩුවීමක්",
       "News Content": "දිවයිනට බලපා ඇති වැසි තත්ත්වයේ අඩුවීමක් හෙට සිට බලාපොරොත්තු වන බව කාලගුණ විද්‍යා දෙපාර්තමේන්තුව පවසනවා.\nකෙසේ වෙතත්, රත්නපුර, ගාල්ල සහ මාතර දිස්ත්‍රික්කවලට තවදුරටත් රාත්‍රී කාලයේ වැසි අපේක්ෂා කළ හැකි බවයි එම දෙපාර්තමේන්තුවේ අධ්‍යක්ෂ ජනරාල් අතුල කරුණානායක හිරු ප්‍රවෘත්ති අංශය කළ විමසීමකදී කියා සිටියේ.\nමේ අතර, අයහපත් කාලගුණ තත්ත්වය හේතුවෙන් පුද්ගලයින් 103,062 දෙනෙකු තවමත් පීඩාවට පත්ව සිටිනවා.\nමේ දක්වා පුද්ගල මරණ දෙකක් වාර්තා වී ඇති අතර, ආරක්ෂිත ස්ථාන 35 ක පුද්ගලයින් 10,783 දෙනෙකු රදවා සිටින බවයි ආපදා කළමනාකරණ මධ්‍යස්ථානය සදහන් කළේ.\nඅධික වර්ෂාව හේතුවෙන් උතුර පළාතට බලපෑ ගංවතුර තත්ත්වය මේ වනවිට පහව ගොස් ඇති බවයි වාර්තා වන්නේ.\nඑමෙන්ම, විපතට පත්වූවන්ට සහන සැලසීම සම්බන්ධයෙන් උතුර පළාතේ දිස්ත්‍රික්කවල රාජ්‍ය නිලධාරින් දැනුම්වත් කිරීමේ වැඩසටහනක් අද පෙරවරුවේ ආපදා කළමනාකරණ අමාත්‍යාංශයේදී පැවැත්වුණා.\nමේ අතර, දඹුල්ල - ලෙනදොල ප්‍රදේශයට ඊයේ රාත්‍රියේ ඇද හැලූණු අධික වර්ෂාවත් සමග ලෙනදොර ප්‍රාදේශීය රෝහල සම්පූර්ණයෙන්ම ජලයෙන් යටවුණා.\nමේ හේතුවෙන් එහි තිබූ ඖෂධ මෙන්ම විදුලි උපකරණ රැසකට ද හානි සිදුව ඇති බවයි වාර්තා වන්නේ.",
       "URL": "https://www.hirunews.lk/206924/හෙට-සිට-වැසි-තත්ත්වයේ-අඩුවීමක්",
       "Category": "Local News",
       "Parent URL": "https://www.hirunews.lk/local-news.php?pageID=3585"
}