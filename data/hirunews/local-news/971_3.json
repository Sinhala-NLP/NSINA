{
       "Source": "hirunews",
       "Timestamp": "Tuesday, 02 August 2022 - 20:37",
       "Headline": "දෙමළ සන්ධානයේ හවුල්කාර පක්ෂයක් ඩලස්ට සහය දුන් ගිවිසුම ඉල්ලයි",
       "News Content": "ජනාධිපතිවරයෙකු තෝරාපත් කරගැනීමේ ඡන්දයේදී අපේක්ෂකයෙකු ලෙස ඉදිරිපත් වූ ඩලස් අලහප්පෙරුම සමඟ ඇතිකරගත් අවබෝධතා ගිවිසුම හෙළි කරන ලෙස දෙමළ ජාතික සන්ධානයේ හවුල්කාර පක්ෂයක් වන ටෙලෝ සංවිධානයේ නායක පාර්ලිමේන්තු මන්ත්‍රී සෙල්වම් අඩෙක්කලනාදන් ඉල්ලීමක් කරනවා.\nමන්නාරමේ අද පැවති මාධ්‍ය හමුවකට එක්වෙමින් ඔහු මේ බව කියා සිටියා.\nදෙමළ ජාතික සන්ධානය පසුගියදා පාර්ලිමේන්තුවේ පැවති ජනාධිපතිවරණ ඡන්ද විමසීමට පෙර දින එහි නායක ආර්. සම්බන්ධන්ගේ නිවසේදී විශේෂ පාර්ලිමේන්තු කණ්ඩායම් රැස්වීමක් පවත්වනු ලැබුවා.\nඑම සාකච්ඡාව සඳහා විපක්ෂ නායක සජිත් ප්‍රේමදාස මෙන්ම ඔහු සහය පළ කළ පාර්ලිමේන්තු මන්ත්‍රී ඩලස් අලහප්පෙරුමද පසුව එක්වුණා.\nඑහිදී එම පාර්ශවය විසින් ඡන්දය ලබාදීම සඳහා එකඟතාව පළ කළ ලියවිල්ලක් ලබාදුන් බවයි වාර්තාවුණේ.\nඉන් අනතුරුව පැවති ඡන්ද විමසීමේදී දෙමළ ජාතික සන්ධානය ඩලස් අලහප්පෙරුමට සහය ලබාදීමටයි කටයුතු කළා.\nමෙවැනි වාර්තාවරණයක් තුළ එම ගිවිසුමේ ඇතුළත් කරුණු පිළිබඳව අනාවරණ කළ යුතු බවයි සෙල්වම් අඩෙක්කලනාදන් මන්ත්‍රිවරයා සඳහන් කළේ.\n“ඩලස් අලහප්පෙරුමගෙන් ලබාගත්ත අත්සන් යොදපු ලියවිල්ල හැකි ඉක්මනින් හෙළි කරන්න ඕන කියන ඉල්ලීම මම නැවතත් ඉදිරිපත් කරනවා.\nබොහෝ දුරට අපේ පාර්ලිමේන්තු කණ්ඩායම එළඹෙන 13 වනදා රැස්වීමට නියමිතව තිබෙනවා.\nඑම තත්වය තුළ ඒ ලියුම හෙළි කරන්න ඕන.\nඅපි සාධාරණ විදිහට අපේ ජනතාව වෙනුවෙන් කටයුතු කළා කියලා සහතිකයක් ඒ තුළ තිබෙනවා.\nඒ නිසා අපි ඒක එළියට දාන්න ඕන කියන ඉල්ලීම මම 13 වනදාට කරනවා.\nඒක හෙළි කළොත් සජිත්ට රිදෙයි කියලා සමහර අය හිතන්න පුළුවන්. නමුත් දෙමළ ජනතාවගේ පැත්තෙන් අපිට, කාටද රිදෙන්නේ, කාටද නැත්තේ කියලා බලන්න බැහැ.\nඅපේ ජනතාවගේ ප්‍රශ්න ටික අපි එලියට අරගෙන එන්න ඕන කියන එක තමයි මගේ මතය. ”",
       "URL": "https://www.hirunews.lk/311705/දෙමළ-සන්ධානයේ-හවුල්කාර-පක්ෂයක්-ඩලස්ට-සහය-දුන්-ගිවිසුම-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=971"
}