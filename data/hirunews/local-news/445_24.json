{
       "Source": "hirunews",
       "Timestamp": "Thursday, 30 March 2023 - 11:26",
       "Headline": "ජනවාර්ගික ප්‍රශ්නය ආර්ථික ප්‍රශ්නයෙන් බැහැර කරන්න බෑ! - ජනපති (වීඩියෝ)",
       "News Content": "ජනවාර්ගික ප්‍රශ්නය ආර්ථික ප්‍රශ්නයෙන් වෙන් කළ නොහැකි බවත් රට දියුණු කිරීමට නම් එය විසඳා ගත යුතු බවත් ජනාධිපති රනිල් වික්‍රමසිංහ පවසනවා.\nඉහු මේ බව ප්‍රකාශ කළේ, ශ්‍රී ලංකා ගණකාධිකරණ ආයතනය විසින් සත්කාරකත්වය දරමින් පවත්වනු ලැබූ, \"ජාත්‍යන්තර මූල්‍ය අරමුදල සහ ඉන් ඔබ්බට\" යන ආර්ථික සංවාදයේ මුඛ්‍ය දේශනය කරමින්.\nඑහි දී ජනාධිපති වික්‍රමසිංහ වැඩිදුරටත් අවධාරණය කළේ මුදල් අවශ්‍ය වන්නේ ආර්ථික අභියෝගය හමුවේ අවධානමට පත්ව සිටින පිරිස් සහ අධ්‍යාපනය, සෞඛ්‍ය සහ සමාජ ආරක්ෂාව යන ක්ෂේත්‍රවල පැවැත්ම යථාවත් කිරීම සඳහාත්, ඛනිජ තෙල් නීතිගත සංස්ථාව, විදුලි බල මණ්ඩලය වැනි රටේ සම්පත් ඕනෑවටත් වඩා විනාශ කළ ආයතන සඳහා නොවන බවයි.\nමේ අතර ජාත්‍යන්තර මූල්‍ය අරමුදලේ වැඩසටහනෙන් ඔබ්බට ගොස් ඊළඟ පරම්පරාව සඳහා සමෘද්ධිමත් සමාජයක් නිර්මාණය කිරීම කෙරෙහි අවධානය යොමු කිරීම අත්‍යවශ්‍ය වන බවත් එකිනෙකාට දෝෂාරෝපණය කිරීමෙන් රට ජයග්‍රහණය කරා ගෙන යා නොහැකි බවත් ජනාධිපතිවරයා මෙහි දී ප්‍රකාශ කළා.",
       "URL": "https://www.hirunews.lk/331284/ජනවාර්ගික-ප්‍රශ්නය-ආර්ථික-ප්‍රශ්නයෙන්-බැහැර-කරන්න-බෑ-ජනපති-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=445"
}