{
       "Source": "hirunews",
       "Timestamp": "Thursday, 17 February 2022 - 19:31",
       "Headline": "ආහාර බඳුන්වල පිලිකාකාරක ඉහළ මට්ටමින් - නවතම අධ්‍යයනයක් හෙලි කරයි (වීඩියෝ)",
       "News Content": "ළදරුවන් සඳහා කිරි හා අමතර ආහාර ලබාදෙන බෝතල්වල සහ ආහාර බඳුන්වල බිස්ෆිනෝල් නැමැති පිළිකා කාරක රසායනිකය අඩංගු බවට නවතම ජාත්‍යන්තර අධ්‍යයනයකින් හෙළි වී තිබෙනවා.\nපරිසර යුක්ති කේන්ද්‍රය ද දායකත්වය ලබාදුන් අන්තර් ජාතික දූෂණ තුරන් කිරීමේ ජාලය සිදුකළ නවතම අධ්‍යයනයකිනුයි මේ බව අනාවරණ කර ඇත්තේ.\nඑම පර්යේෂණය සඳහා ශ්‍රී ලංකාව, බංග්ලාදේශය, චීනය, භූතානය, මැලේසියාව, ඉන්දුනීසියාව, රුසියාව සහ ටැන්සානියාව යන රටවලින් මෙහි නියැදි ලෙස ළදරු කිරි බෝතල් හා ආහාර බඳුන් යොදාගෙන තිබෙනවා.\nමේ වන විටත් යුරෝපා සංගමයේ සාමාජික රටවල් මෙන්ම මැලේසියාව, චීනය හා ඉන්දුනීසියාව වැනි රටවල ළදරු ආහාර භාණ්ඩ සඳහා එම රසායනිකය සීමා කිරීමටයි පියවර ගෙන ඇත්තේ.\nමෙරට තුළ පරීක්ෂාවට ලක් කරන ලද නියදියක ඉහළ මට්ටමින් බිස්ෆිනෝල් නැමැති පිළිකා කාරක රසායනිකය අඩංගු බවට තහවුරු වී ඇතත් එම භාණ්ඩ තවමත් භාවිතයේ පවතින බව පරිසර යුක්ති කේන්ද්‍රයේ ව්‍යාපෘති සම්පාදක චලනි රූබසිංහ සඳහන් කළා.\nබිස්ෆිනෝල් යනු පිළිකාවට අමතරව ප්‍රජනන පද්ධතිය අක්‍රමවත් කිරීමට, ලිංගික දුබලතාවයන්ට සහ දියවැඩියාව වැනි සෞඛ්‍යමය ගැටළු රැසකට හේතු වන රසායනිකයක්.\nඑමෙන්ම, යුරෝපා සංගමයේ රටවල් විසින් ප්‍රකාශයට පත් කර ඇත්තේ මෙය හෝමෝන ක්‍රියාවලියට බාධා ඇති කරවන්නක් බවයි. එමෙන්ම ලොව බොහෝ රටවල් මෙය අන්තරායකර රසායනිකයක් ලෙස ද නීත්‍යානුකූල ලෙස පිළිගෙන තිබෙනවා.",
       "URL": "https://www.hirunews.lk/297297/ආහාර-බඳුන්වල-පිලිකාකාරක-ඉහළ-මට්ටමින්-නවතම-අධ්‍යයනයක්-හෙලි-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1350"
}