{
       "Source": "hirunews",
       "Timestamp": "Thursday, 17 June 2021 - 9:35",
       "Headline": "ගම්පහ සහ කොළඹ ඊයේ දෛනික ආසාදිතයන් 500 ඉක්මවයි (වීඩියෝ)",
       "News Content": "ගම්පහ සහ කොළඹ දිස්ත්‍රික්කවල දෛනික ආසාදිතයන් ඊයේ 500 ඉක්මවා වාර්තාවී තිබෙනවා.\nහඳුනාගත් නව ආසාදිතයින්ගෙන් වැඩිම පිරිසක් ගම්පහ දිස්ත්‍රික්කයෙන් වාර්තා වී ඇති අතර, එම සංඛ්‍යාව 561 ක්.\nකොළඹ දිස්ත්‍රික්කයෙන්ද ආසාදිතයන් 516 දෙනෙකු හඳුනාගෙන තිබෙනවා.\nඑමෙන්ම රත්නපුර, කළුතර, කුරුණෑගල, යාපනය, පුත්තලම සහ මඩකලපුව දිස්ත්‍රික්කවලින්ද ආසාදිතයන් 100 ඉක්මවා වාර්තා වී ඇති බවයි කොවිඩ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානය සඳහන් කළේ.\nමේ වනවිට මිනුවන්ගොඩ සහ පෑලියගොඩ කොරෝනා ආසාදිත පොකුරේ රෝගීන් සංඛ්‍යාව 90,000 ඉක්මවා ඇති අතර, එය, 90,637 ක් ලෙස දැක්වෙනවා.\nඅප්‍රේල් 15 වනදා සිට පශ්චාත් අලුත් අවුරුදු පොකුරේ ආසාදිතයන් සංඛ්‍යාව මේ වනවිට 133,061 ක් දක්වා ඉහළ ගොස් ඇති බවයි වාර්තා වන්නේ.\nමේ අතර දැනට පනවා ඇති සංචරණ සීමා ලබන 21 වනදා ඉවත් කරන්නේ නම් ඒ සඳහා දැනට දිවයින පුරා සිදුකරන අහඹු කොරෝනා පරීක්ෂණ ප්‍රතිඵල මත පදනම්ව තීන්දු තීරණ ගන්නා ලෙස ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමය, සෞඛ්‍ය බලධාරීන්ගෙන් ඉල්ලීමක් කරනවා.\nමේ අතර ඔක්ස්ෆර්ඩ් ඇස්ට්‍රාසෙනෙකා කොවිෂීල්ඩ් එන්නතේ පළමු මාත්‍රාව සියයට 61 ක සාර්ථකත්වයක් පෙන්නුම් කරන බව ඉන්දියාවේ සිදුකළ අධ්‍යයනයකින්  තහවුරු වී තිබෙනවා.\nඑරට ජාතික කොරෝනා ක්‍රියාකාරී කමිටුවේ ප්‍රධානී ආචාර්ය එන්.කේ. අරෝරා ප්‍රකාශ කළේ සීග්‍ර ව්‍යාප්තියක් සහිත ඩෙල්ටා ප්‍රභේදයට කොවිෂීල්ඩ් එන්නත මෙලෙස සාර්ථක ප්‍රතිචාර දක්වන බවයි.",
       "URL": "https://www.hirunews.lk/274527/ගම්පහ-සහ-කොළඹ-ඊයේ-දෛනික-ආසාදිතයන්-500-ඉක්මවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1879"
}