{
       "Source": "hirunews",
       "Timestamp": "Sunday, 03 December 2017 - 7:37",
       "Headline": "කළු,ගිං, නිල්වලා සංසුන් වෙයි - පහත් තැනින් යන්න දින දෙකක්",
       "News Content": "පිටාර ගැලීම හේතුවෙන් ගං වතුර මට්ටමට පත්ව තිබෙන කළු, ගිං සහ නිල්වලා ගංඟා මේ වනවිට  සාමාන්‍ය තත්ත්වයට පත්වෙමින් තිබෙන බව වාරිමාර්ග දෙපාර්තමේන්තුව පවසනවා.\nඑහි අධ්‍යක්ෂිකා ප්‍රේමා හෙට්ටිආරච්චි කියා සිටියේ ගතවූ පැය 24 තුළ එම ගංඟා ප්‍රදේශවලට සැළකිය යුතු වර්ෂාපතනයක් ලැබී නොමැති බවයි.\nඑමෙන්ම පහත්බිම්වල ජලයෙන් යටවූ ප්‍රදේශවල ජලය බැසයාම සඳහා තවත් දින දෙකක් පමණ ගතවනු ඇති බවද ඇය කියා සිටියා.\nමේ අතර දිස්ත්‍රික්ක 16 ක ඇතිවූ ආපදා තත්ත්වය හේතුවෙන් තවදුරටත් පුද්ගලයන් එක්ලක්ෂ හයදහසකට වැඩි සංඛ්‍යාවක් පීඩාවට පත්ව සිටිනවා.\nවැසි සහිත කාලගුණ තත්ත්වය අඩුවීමත් සමග දිවයිනේ බොහෝ ප්‍රදේශවල සිදුව තිබූ මාර්ග අවහිරවීම් මේ වනවිට යථා තත්ත්වයට පත්ව ඇති බවද අප වාර්තාකරුවන් ප්‍රකාශ කළා.\nජල ගැලීම් සහ ගං වතුර තත්ව ඇතිවූ ප්‍රදේශවලද ජලය බැස යමින් පවතින බවයි ඔවුන් ප්‍රකාශ කළේ.\nඔකී සුළි කුණාටුව දිවයිනෙන් කිලෝමීටර 1300 ක් පමණ ඈතින් ස්ථානගතවීම හේතුවෙන් වැසි සහිත කාලගුණ තත්ත්වය තවදුරටත් අඩුවීමක් අපේක්ෂා කරන බව කාලගුණ විද්‍යා දෙපාර්තමේන්තුව පවසනවා.\nකෙසේ වෙතත් උතුර, උතුරුමැද, නැගෙනහිර, ඌව යන පළාත්වලට අද දිනයේත් තද වැසි අපේක්ෂා කළ හැකියි.",
       "URL": "https://www.hirunews.lk/177471/කළුගිං-නිල්වලා-සංසුන්-වෙයි-පහත්-තැනින්-යන්න-දින-දෙකක්",
       "Category": "Local News",
       "Parent URL": "https://www.hirunews.lk/local-news.php?pageID=4189"
}