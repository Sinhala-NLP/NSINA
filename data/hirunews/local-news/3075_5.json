{
       "Source": "hirunews",
       "Timestamp": "Tuesday, 29 October 2019 - 7:24",
       "Headline": "අද සහ හෙට වැසි වැඩිවේ",
       "News Content": "බෙංගාල බොක්ක මුහුදු ප්‍රදේශයේ පැවති වායුගෝලයේ කැළඹිලි ස්වභාවය මේ වන විට දිවයින් ඉවතට ගමන් කරමින් පවතින බව කාලගුණ විද්‍යා දෙපාර්තමේන්තුව පවසනවා.\nකෙසේ නමුත් එහි බලපෑමෙන් ත්‍රිකුණාමලේ සිට හම්බන්තොට සහ ගාල්ල හරහා පුත්තලම දක්වා වන මුහුදු ප්‍රදේශවලට තද වැසි ද ඇති වීමේ හැකියාවක් පවතිනවා.\nමීට අමතරව සුළෙඟ් වේගය ද ක්ෂණිකව පැයට කිලෝමීටර් 70 සිට 80 දක්වා ඉහළ යාමට හැකියාවක් පවතින බවයි එම දෙපාර්තමේන්තුව සඳහන් කළේ.\nඑමෙන්ම, අද සහ හෙට යන දෙදින තුළත් දිවයිනේ පළාත් කිහිපයකට වැසි ඇති විය හැකියි.\nවැසිත් සමඟ දැදුරුඔය, රාජාංණය, අංගමුව සහ කැනියොන් යන ජලාශවල වාන් දොරටු තවදුරටත් විවෘතයි.\nවර්ෂාව සමඟ ඉදිරියේදී ඇති විය හැකි අවදානම් සහ ස්වභාවික විපත් සඳහා පෙර සූදානමක් ලෙස හඳුනා ගත් ස්ථාන වෙත සහන කණ්ඩායම් ස්ථාපිත කිරීමට නාවික හමුදාව පියවර ගෙන තිබෙනවා.\nඒ අනුව දකුණු පළාතේ තවලම සහ නෙලූව යන ප්‍රදේශයන් හි අදාළ සහන සැලසීමේ කණ්ඩායම් අනුයුක්ත කර ඇති බවයි නාවික හමුදාව සඳහන් කළේ.",
       "URL": "https://www.hirunews.lk/227179/අද-සහ-හෙට-වැසි-වැඩිවේ",
       "Category": "Local News",
       "Parent URL": "https://www.hirunews.lk/local-news.php?pageID=3075"
}