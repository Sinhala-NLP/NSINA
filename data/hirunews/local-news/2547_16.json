{
       "Source": "hirunews",
       "Timestamp": "Friday, 31 July 2020 - 15:29",
       "Headline": "හෙරොයින් කිලෝ 23ක් සමග පූකුඩිකන්නාගේ මස්සිනා වැල්ලම්පිටියේදී අත්අඩංගුවට (වීඩියෝ)",
       "News Content": "හෙරොයින් කිලෝ 23ක් වැල්ලම්පිටිය - බ්‍රැන්ඩියවත්ත ප්‍රදේශයේ නිවසකින් සොයා ගැනීමට පොලිස් විශේෂ කාර්ය බලකාය අද සමත් වුණා.\nඑහි උසස් නිලධාරියෙකු සඳහන් කළේ සිද්ධිය සම්බන්ධයෙන් සැකකරුවෙකු ද අත්අඩංගුවට ගත් බවයි.\nමොහමඩ් රාසික් මොහොමඩ් රුස්නි නමැති සැකකරු බාලචන්ද්‍රන් පුෂ්පරාජ් හෙවත් පූකුඩිකන්නා නමැති පාතාල සාමාජිකයාගේ මස්සිනා ද වනවා.\nපොලිස් විශේෂ කාර්ය බලකාය මෙම මෙහෙයුම සිදුකරනු ලැබුවේ යුද හමුදා බුද්ධි අංශය ලබා දුන් තොරතුරු මතයි.\nමේ අතර, මීගොඩ - නාවලමුල්ල - කනත්ත පාර ප්‍රදේශයේ සත්ව ගොවිපොලක කූඩු කර තිබියදී සොයා ගත් උකුස්සා සමග අත්අඩංගුවට ගත් සැකකරුවන් දෙදෙනාගෙන් එක් අයෙකු අද හෝමාගම අධිකරණයට ඉදිරිපත් කිරීමෙන් අනතුරුව රුපියල් ලක්ෂයක ශරීර ඇපයක් මත මුදා හැර තිබෙනවා.\nඒ මහේස්ත්‍රාත් නිලූපුලී ලංකාපුර වෙත ඉදිරිපත් කළ අවස්ථාවේදීයි.\nඅනෙක් සැකකරුවා තවදුරටත් පොලීසිය තුළ රඳවාගෙන ප්‍රශ්න කරමින් සිටින බවයි අතුරුගිරිය පොලීසිය සඳහන් කළේ.\nඑමෙන්ම, අදාළ උකුස්සා දෙහිවල සත්වෝද්‍යානය වෙත ඉදිරිපත් කර එම සත්ත්වයා ආරක්ෂිත සත්ත්වයෙක් ද යන්න පිලිබඳ වැඩිපුර වාර්තාවක් අධිකරණය වෙත ඉදිරිපත් කරන ලෙසට ද මහේස්ත්‍රාත්වරිය පොලීසියට නියෝග කර තිබෙනවා.\nමෙහිදී විත්තිකරු වෙනුවෙන් පෙනී සිටි නීතිඥවරයා අධිකරණයට ප්‍රකාශ කර ඇත්තේ අදාළ උකුසු විශේෂය ළඟ තබා ගැනීම නීතිවිරෝධී නොවන බවයි.\nකෙසේ වෙතත්, මේ සම්බන්ධයෙන් වැඩිදුරටත් කරුණු විමසීම දෙසැම්බර් 2 වන දින දක්වා කල් තැබුණා.\nමීගොඩ - නාවලමුල්ල - කනත්ත පාර ප්‍රදේශයේ සත්ව ගොවිපොලක කූඩු කර තිබූ මෙම උකුස්සා සමග අදාළ සැකකරුවන් දෙදෙනා ඊයේ අත්අඩංගුවට ගනු ලැබුවේ බස්නාහිර බුද්ධි කොට්ඨාශයේ සහ අතුරුගිරිය පොලිසියේ නිලධාරීන් එක්වයි.\nඅදාළ උකුස්සා සංවිධානාත්මක අපරාධකරුවෙකු වන අංගොඩ ලොක්කා මත්ද්‍රව්‍ය ජාවාරම් සඳහා යොදා ගත් බවට මීට පෙර තොරතුරු වාර්තා වුව ද සිදුකළ පරීක්ෂණවලදී ඒ සම්බන්ධයෙන් නිශ්චිත තොරතුරක් වාර්තා නොවූ බවයි පොලීසිය සඳහන් කළේ.\nමේ අතර, මෙම උකුස්සා අද පස්වරුවේ දෙහිවල සත්වෝද්‍යානය වෙත භාර දීමට කටයුතු කර තිබෙනවා.",
       "URL": "https://www.hirunews.lk/246853/හෙරොයින්-කිලෝ-23ක්-සමග-පූකුඩිකන්නාගේ-මස්සිනා-වැල්ලම්පිටියේදී-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2547"
}