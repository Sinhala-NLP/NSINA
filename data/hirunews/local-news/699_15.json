{
       "Source": "hirunews",
       "Timestamp": "Tuesday, 29 November 2022 - 20:03",
       "Headline": "බුද්ධිගලනය ගැන පාර්ලිමේන්තුවෙන් පිළිතුරක් සෙවිය යුතුයි - ජනපති",
       "News Content": "වෛද්‍ය සහ ඉංජිනේරු සිසුන් රජයේ මුදලින් අධ්‍යාපනය ලබාගෙන විදෙස් ගතවීම සම්බන්ධයෙන් පාර්ලිමේන්තුව එක්ව සාකච්ඡා කර පිළිතුරක් සෙවිය යුතු බව ජනාධිපති රනිල් වික්‍රමසිංහ පවසනවා.\nඅයවැය කාරක සභා අවස්ථාවේ විවාදයට අද එක්වෙමින් ජනාධිපතිවරයා ප්‍රකාශ කළේ රජය වෛද්‍ය පීඨ ශිෂ්‍යයෙක් වෙනුවෙන් ලක්ෂ 60 ක් වියදම් කරනු ලබන්නේ රටට සේවය කිරීම සඳහා බවයි.\nඑහිදී ජනාධිපති රනිල් වික්‍රමසිංහ, විපක්ෂ නායක සජිත් ප්‍රේමදාස පරාභව සූත්‍රය ඇසුරෙන් පාර්ලිමේන්තුවේදී සිදුකළ ප්‍රකාශයක් සම්බන්ධයෙන්ද ප්‍රතිචාර දක්වා සිටියා.\nමේ අතර දිස්ත්‍රික් සංවර්ධන සභා, නැවත ආරම්භ කිරීමට තමන් සූදානම් බව ජනාධිපති රනිල් වික්‍රමසිංහ අද(29) පාර්ලිමේන්තුවේදී ප්‍රකාශ කළා.\nහිටපු ජනාධිපති පාර්ලිමේන්තු මන්ත්‍රී මෛත්‍රීපාල සිරිසේන අයවැය කාරක සභා අවස්ථාවේදී ඒ පිළිබඳ සිදුකළ අදහස් දැක්වීමට පිළිතුරු ලබාදෙමිනුයි ජනාධිපතිවරයා මේ බව සඳහන් කළේ.\nඅයවැය කාරක සභා අවස්ථාවේ 6 වන දිනය වූ අද සෞඛ්‍ය සහ බුද්ධ ශාසන, ආගමික සහ සංස්කෘතික කටයුතු අමාත්‍යාංශ වල වැය ශීර්ෂ විවාදයට ගැනුණා.\nඑහිදී විගණකාධිපති වාර්තාව සම්බන්ධයෙන් අදහස් පළ කරමින් මධ්‍යම සංස්කෘතික අරමුදලෙන් මූල්‍ය වංචා සිදුකර ඇති බවට ශ්‍රී ලංකා පොදුජන පෙරමුණේ පාර්ලිමේන්තු මන්ත්‍රී සංජීව එදිරිමාන්න විවාදයේදී අදහස් දැක්වීමේදී සභාවේ ඇතිවූයේ උණුසුම් සංවාදයක්.\nඒ, විපක්ෂයේ ප්‍රධාන සංවිධායක පාර්ලිමේන්තු මන්ත්‍රී ලක්ෂ්මන් කිරිඇල්ල ඊට මැදිහත්වීම හේතුවෙන්.",
       "URL": "https://www.hirunews.lk/321591/බුද්ධිගලනය-ගැන-පාර්ලිමේන්තුවෙන්-පිළිතුරක්-සෙවිය-යුතුයි-ජනපති",
       "Category": "Local News",
       "Parent URL": "https://www.hirunews.lk/local-news.php?pageID=699"
}