{
       "Source": "hirunews",
       "Timestamp": "Thursday, 27 October 2022 - 12:57",
       "Headline": "පොහොර තහනම නිසා අස්වැන්න මෙට්‍රික් ටොන් ලක්ෂ 11කින් පහතට (වීඩියෝ)",
       "News Content": "රසායනික පොහොර තහනම ක්‍රියාත්මක කිරීමෙන් පසු, ඉකුත් මහකන්නයේ, වී අස්වැන්න කැපී පෙනෙන ලෙස පහත වැටී තිබෙනවා.\n2020 - 2021 මහ කන්නය හා සැසඳීමේදී වී මෙටි්‍රක් ටොන් එකොලොස් ලක්ෂ 30,164කින් මෙලෙස අස්වැන්න අඩුවී ඇති බවයි ජනලේඛන හා සංඛ්‍යාලේඛන දෙපාර්තමේන්තුව මෑතකදී නිකුත් කළ දත්ත පිරික්සීමේදී හෙළිවුණේ.\nපොහොර තහනමෙන් පසු වගා කළ පළමු කන්නය පසුගිය මහකන්නයයි.\nකෙසේ වෙතත්, 2020 - 2021 මහ කන්නයේදී වී මෙටි්‍රක් ටොන් තිස්ලක්ෂ 61,394 ක් ලැබී තිබූ අතර, ඉකුත් මහකන්නයේ එය දහනව ලක්ෂ 31,230 ක් දක්වා පහත වැටී තිබෙනවා.\nමහකන්නයේ වැඩිම අස්වැන්න ලැබෙන්නේ උතුරුමැද පළාතෙන්. එහෙත් අනුරාධපුර සහ පොළොන්නරු දිස්ත්‍රික්කවල පසුගිය මහ කන්නයේ වී අස්වැන්න මෙටි්‍රක් ටොන් තුන්ලක්ෂ 24,659 කින් පහත වැටීම විශේෂත්වයක්. එහිදී අනුරාධපුර දිස්ත්‍රික්කයේ අස්වැන්න දෙගුණයකට වඩා වැඩි ප්‍රමාණයකින් පමණ පහත වැටී තිබෙනවා.\n2020 - 2021 මහකන්නය හා සැසඳීමේදී පසුගිය මහකන්නයේ අම්පාර දිස්ත්‍රික්කයේ වී අස්වැන්න මෙටි්‍රක් ටොන් එක්ලක්ෂ 43,594 කින් පහත වැටී ඇති අතර, හම්බන්තොට දිස්ත්‍රික්කයේ වී අස්වැන්න පහත වැටී ඇත්තේ මෙටි්‍රක් ටොන් 54,466 කින්.\nකුරුණෑගල දිස්ත්‍රික්කයේ අස්වැන්න මෙටි්‍රක් ටොන් 25,179කින් අඩු වී ඇති බවයි ජන ලේඛන හා සංඛ්‍යාලේඛන දෙපාර්තමේන්තුව නිකුත් කළ වාර්තාවල දැක්වෙන්නේ.\nමේ අතර, මෙවර මහ කන්නයට අවශ්‍ය යූරියා පොහොර මෙට්්‍රක් ටොන් 12,500ක් රැගත් පළමු නෞකාව ඊයේ රාත්‍රියේ කොළඹ වරායට සේන්දු වුණා.\nමහ කන්නයට අවශ්‍ය යූරියා පොහොර මිලදීගැනීම සඳහා ඉදිරිපත් කළ ප්‍රථම ටෙන්ඩරයට අනුව මෙම යූරියා තොගය ගෙන්වීමට කටයුතු කළ බවයි කෘෂිකර්ම, අමාත්‍යාංශය සඳහන් කළේ.\nමහ කන්නයට අවශ්‍ය යූරියා පොහොර එක්ලක්ෂ විසිදහසක් රැගත් දෙවන නෞකාව නොවැම්බර් මස අවසන් සතිය තුල දී මෙරටට ලඟා වීමට නියමිතයි.\nලෝක බැංකුව විසින් මෙවර මහ කන්නයට අවශ්‍ය යූරියා පොහොර මිලදී ගැනීම සඳහා ඩොලර් මිලියන 110ක මුදලක් ණය වශයෙන් ලබා දී තිබෙනවා.",
       "URL": "https://www.hirunews.lk/318947/පොහොර-තහනම-නිසා-අස්වැන්න-මෙට්‍රික්-ටොන්-ලක්ෂ-11කින්-පහතට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=775"
}