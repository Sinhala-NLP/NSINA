{
       "Source": "hirunews",
       "Timestamp": "Tuesday, 22 August 2023 - 19:53",
       "Headline": "කොළඹ අවට මුහුදේ කැස්බෑවන් මියයෑමට සොයයි (වීඩියෝ)",
       "News Content": "මියගොස් සිටි කැස්බෑවන් හත්දෙනෙකුගේ සිරුරු අද, බටහිර වෙරළ තීරයෙන් සොයාගෙන තිබෙනවා. ඒ අනුව සතියකට ආසන්න කාලයක් තුළ මෙලෙස මියගිය කැස්බෑවන් 12 දෙනෙකුගේ සිරුරු වෙරළට ගොඩගසා තිබියදී සොයාගත් බවයි වනජීවී දෙපාර්තමේන්තුව සඳහන් කළේ.\nඅද දිනයේ සොයාගත් කැස්බෑවන්ගෙන් පස්දෙනෙකු ගාලු මුවදොර වෙරළ තීරයට ගොඩගසා තිබූ අතර, අනෙක් කැස්බෑවන් දෙදෙනාගේ සිරුරු සොයාගැනුනේ වැල්ලවත්ත සහ දෙහිවල වෙරළ තීරයෙන්.\nමීට පෙර හමුවූ කැස්බෑ සිරුරු හතරක් පිළිබඳ වනජීවී දෙපාර්තමේන්තුව මෝසමක් මාර්ගයෙන් අද (22)කොළඹ කොටුව මහේස්ත්‍රාත් අධිකරණයට කරුණු වාර්තා කළා.\nපශ්චාත් මරණ පරීක්ෂණ පවත්වා මෙම සත්වයින්ගේ මරණයට හේතුව සම්බන්ධයෙන් අධිකරණයට වාර්තාවක් ඉදිරිපත් කරන ලෙසයි එහිදී බෙල්ලන්විල පශු වෛද්‍යවරයාට කොටුව මහේස්ත්‍රාත් තිළිණ ගමගේ නියෝග කළේ.\nවනජීවී සංරක්ෂණ දෙපාර්තමේන්තුවේ කොළඹ දිස්ත්‍රික් බාර වන සත්ව අඩවි ආරක්ෂක සමන් ලියනගම විසින් මෙම මෝසම ගොනුකර තිබුණේ සමුද්‍රීය උරග හා සත්ව ආරක්ෂක පනත සහ වනජීවි සහ වන සත්ව ආරක්ෂක පනත යටතේයි.\nඑමෙන්ම එම කැස්බෑ සිරුරු, පරීක්ෂණ අවසන් කිරීමෙන් පසු මිහිදන් කරන ලෙසටද මහේස්ත්‍රාත්වරයා වනජීවී සංරක්ෂණ දෙපාර්තමේන්තුව වෙත නියෝග කළා.\nවනජීවී සංරක්ෂක සංසදයේ ලේකම් පරිසරවේදී නයනක රන්වැල්ල, අද (22) පැවති මධ්‍ය හමුවකදී කියා සිටියේ මුහුදු අභ්‍යන්තරයේ සිදුවූ පිපිරීමක් මෙම මරණවලට හේතුව බවට සැකකරන බවයි.",
       "URL": "https://www.hirunews.lk/345736/කොළඹ-අවට-මුහුදේ-කැස්බෑවන්-මියයෑමට-සොයයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=80"
}