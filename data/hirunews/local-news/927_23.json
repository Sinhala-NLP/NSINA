{
       "Source": "hirunews",
       "Timestamp": "Friday, 19 August 2022 - 21:43",
       "Headline": "ආසියානු කුසලානයට යන ශ්‍රී ලංකා සංචිතය නම් කෙරේ",
       "News Content": "අගෝස්තු 27 වැනිදා සිට සැප්තැම්බර් 11 වැනිදා දක්වා එක්සත් අරාබි එමිර් රාජ්‍යයේ දී පැවැත්වෙන 15 වැනි ආසියානු කුසලාන ක්‍රිකට් තරගාවලිය සඳහා එක්වන ශ්‍රී ලංකා කණ්ඩායම මීට ටික වේලාවකට පෙර ප්‍රකාශයට පත් කෙරුණා.\nදසුන් ශානක ගේ නායකත්වයෙන් යුත් මෙම කණ්ඩායම සඳහා ක්‍රීඩා අමාත්‍යවරයාගේ අනුමැතිය මේ වන විට ලැබී ඇති අතර මෙම තරගාවලිය සඳහා අවසන් වශයෙන් අනුමැතිය හිමිවූ කණ්ඩායම ශ්‍රී ලංකා කණ්ඩායමයි.\nමෙවර තරගාවලියට එක්වන අනෙක් රටවල් පහේම අවසන් සංචිත මීට පෙර ප්‍රකාශයට පත් කෙරුණා.\nමෙම තරගාවලිය සඳහා එක්වන අවසන් ක්‍රීඩකයින් විසි දෙනා අතර කඩුලු රකින්නන් තිදෙනෙකුම සිටිනවා.\nකුසල් මෙන්ඩිස්, භානුක රාජපක්ෂ සහ දිනේෂ් චන්දිමාල් පිතිකරණයෙන් මෙන්ම කඩුල්ල පසුපස ද දස්කම් දක්වන ක්‍රීඩකයින්.\nමීට අමතරව ධනුෂ්ක ගුණතිලක, පැතුම් නිස්සංක, චරිත් අසලංක, අශේන් බණ්ඩාර, ධනංජය ද සිල්වා, ශ්‍රී ලංකා කණ්ඩායමේ පිතිකරණ අංශය ශක්තිමත් කරන්නේ නායක දසුන් ශානක සමග එකතුවයි.\nවනිදු හසරංග ප්‍රමුඛ කරගත් ශ්‍රී ලංකා කණ්ඩායමේ දඟ පන්දු යැවීමේ බලඇණියට මහේෂ් තීක්ෂණ, ජෙෆ්‍රි වැන්ඩර්සේ, ප්‍රවීන් ජයවික්‍රම එක් වී සිටිනවා.\nශ්‍රී ලංකා කණ්ඩායමට වේග පන්දු යවන්නන් ලෙස ඇතුළත් වී ඇත්තේ චමීර දුෂ්මන්ත ප්‍රමුක බිනුර ප්‍රනාන්දු, සහ කසුන් රාජිත දෙදෙනායි.\nමීට අමතරව වමත් මද වේගපන්දු යවන්නෙකු වන ඩිල්ෂාන් මධුශංක ශ්‍රී ලංකා කණ්ඩායමට පළමු වරට කැඳවා ඇති අතර පසුගිය වයස අවුරුදු 19 න් පහළ ලෝක කුසලානයට ක්‍රිකට් තරගාවලියේ දී කැපී පෙනෙන දස්කම් දැක්වූ මතීෂ පතිරණටත් ශ්‍රී ලංකා කණ්ඩායමේ ස්ථානයක් වෙන්ව තිබෙනවා.\nඑමෙන්ම 2018 වයස අවුරුදු 19 න් පහළ ලෝක කුසලාන ක්‍රිකට් තරගාවලියට එක්වූ දකුනත් පිතිකරුවකු වන නුවනිදු ප්‍රනාන්දු මෙවර ශ්‍රී ලංකා කණ්ඩායමට කැඳවා ඇත්තේ පළමු වරටයි.\nකෙසේ වෙතත් මෙරට දී නිමාවූ ඕස්ට්‍රේලියානු සහ පාකිස්තාන එක්දින තරඟාවලි තුළදී කැපී පෙනෙන දස්කම් දැක්වූ හිටපු වයස අවුරුදු 19න් පහළ ක්‍රිකට් කණ්ඩායමේ නායකයා වූ දුනිත් වෙල්ලාලගේ මෙම සංචිතයට ඇතුළත් වී නැහැ.",
       "URL": "https://www.hirunews.lk/313228/ආසියානු-කුසලානයට-යන-ශ්‍රී-ලංකා-සංචිතය-නම්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=927"
}