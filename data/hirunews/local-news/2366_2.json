{
       "Source": "hirunews",
       "Timestamp": "Tuesday, 27 October 2020 - 19:36",
       "Headline": "අද කොරෝනා මරණ 3ක් - සෞඛ්‍ය බලධාරින්ගෙන් අනතුරු ඇඟවීමක් (වීඩියෝ)",
       "News Content": "කොරෝනා වෛරසය ආසාදනය වූ පුද්ගලයින් තුන් දෙනෙකු අද ජීවිතක්ෂයට පත්වුණා.\nඑය දිනකදී මෙරටින් වාර්තා වූ වැඩිම කොරෝනා ආසාදිත මරණ සංඛ්‍යාවද වන අතර, අද ජීවිතක්ෂයට පත්වූ තුන් දෙනාගෙන් එක් අයෙකු 19 හැවිරිදි වියේ පසුවීමද විශේෂත්වයක්.\nකොළඹ 02 ප්‍රදේශයේ පදිංචි ඔහු උපතින්ම ආබාධ තත්ත්වයන්ගෙන් පෙළුණු අයෙකුද වනවා.\nමියගිය අනෙක් පුද්ගලයා කෙසෙල්වත්ත ප්‍රදේශයේ පදිංචි 75 හැවිරිදි අයෙකු බවයි සෞඛ්‍ය අමාත්‍යාංශයේ මාධ්‍ය ප්‍රකාශක වෛද්‍ය ජයරුවන් බණ්ඩාර කියා සිටියේ.\nඅද සවස් කාලයේදී ඔවුන් දෙදෙනා කොළඹ ජාතික රෝහලට ඇතුලත් කරන අවස්ථාව වන විටත් මියගොස් සිටි බව සඳහන්.\nඅනතුරුව අධිකරණ වෛද්‍ය නිලධාරීවරයා මගින් සිදු කළ පී.සී.ආර් පරීක්ෂණයකින් අනතුරුවයි ඔවුන් දෙදෙනා කොවිඩ් 19 ආසාදිතයන් ලෙසට හඳුනාගෙන ඇත්තේ.\nඅද වාර්තා වූ අනෙක් කොරෝනා මරණය සිදුවුණේ ජාතික බෝවන රෝග විද්‍යායතනය හෙවත් අයි.ඩී.එච් රෝහලේදීයි.\nඔහු ජා-ඇල ප්‍රදේශයේ පදිංචි වයස අවුරුදු 41ක පුද්ගලයෙක්.\nසිරෝසිස් රෝගී තත්ත්වයෙන් රාගම රෝහලට ඇතුළත් කෙරුණු මොහු පෙරේදා අයි.ඩී.එච්. රෝහලට මාරු කර යවා ඇත්තේ කොරෝනා ආසාදිතයෙකු බවට හඳුනා ගැනීම හේතුවෙන්.\nඅද දහවල් ඔහු මියගොස් ඇති බවයි යුද හමුදාපති ලුතිනන් ජෙනරාල් ශවේන්ද්‍ර සිල්වා කියා සිටියේ.\nඒ අනුව මෙරටින් වාර්තා වන කොරෝනා මරණ සංඛ්‍යාව 19ක්.\nසෞඛ්‍ය අමාත්‍යාංශයේ මාධ්‍ය ප්‍රකාශක වෛද්‍ය ජයරුවන් බණ්ඩාර සිදුවූ මරණ සම්බන්ධයෙන් අදහස් පළ කරමින් කියා සිටියේ මෙය බරපතල තත්ත්වයක් බවයි.",
       "URL": "https://www.hirunews.lk/253447/අද-කොරෝනා-මරණ-3ක්-සෞඛ්‍ය-බලධාරින්ගෙන්-අනතුරු-ඇඟවීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2366"
}