{
       "Source": "hirunews",
       "Timestamp": "Wednesday, 14 December 2022 - 17:18",
       "Headline": "කුකුළු නිෂ්පාදන ගැන සමස්ත ලංකා කුකුළු ව්‍යාපාරිකයින්ගේ සංගමයේ සභාපතිගෙන් ඉල්ලීමක් (වීඩියෝ)",
       "News Content": "කුකුළු නිෂ්පාදනවලට පාලන මිලක් තිබිය යුතු බව සමස්ත ලංකා කුකුළු ව්‍යාපාරිකයින්ගේ සංගමයේ සභාපති අජිත් ගුණසේකර පවසනවා.\nසභාපතිවරයා පවසා සිටියේ, කුකුළු නිෂ්පාදනවලට විශේෂ පාලන මිලක් දැමීම පිළිබඳව දිගින් දිගටම පාරිභෝගික අධිකාරියත්, වෙළඳ අමාත්‍යාංශය හා සත්ත්ව නිෂ්පාදන දෙපාර්තමේන්තුව සමග සාකච්ඡා කළ බවයි.\nඑහි ප්‍රතිඵලයක් ලෙස එම ආයතන සමස්ත ලංකා කුකුළු ව්‍යාපාරිකයින්ගේ සංගමය කැඳවා සාකච්ඡා කර නිෂ්පාදනවල මිල ගණනය කිරීමට නැවත අවස්ථාව ලබා දුන් බව සභාපතිවරයා පැවසුවා.\nඑමෙන්ම බිත්තර මිල පාලනය නොකළහොත් ව්‍යාපාරිකයින් වැඩි මිලට විකුණන නිසා බිත්තර සඳහා පාලන මිලක් තිබිය යුතු බව ද සභාපතිවරයා එහිදී අවධාරණය කළා.\nඒ පිළිබඳව යම් තීන්දුවක් දුන්නා නම් එය ස්වාධීනව පිළිගෙන අදාළ ආයතන සමඟ සාකච්ඡා කර යම් විසඳුමක් ලබා ගෙන මෙම ගැටලු විසඳිය හැකි බවයි සභාපතිවරයා පැවසුවේ.\nතවද මේ වන විට කුකුල් මස් හිඟයක් නොමැති බව පැවසූ සභාපතිවරයා එළඹෙන උත්සව සමයේ හිඟයකින් තොරව කුකුල් මස් වෙළඳපොළට නිකුත් කරන බව ද පැවසුවා.\nකෙසේවෙතත් සභාපතිවරයා වැඩිදුරටත් පවසා සිටියේ බිත්තර දවසෙන් නිෂ්පාදනය කර දීමට නොහැකි බැවින් බිත්තරවල විශාල හිඟයක් තිබෙන බවයි.",
       "URL": "https://www.hirunews.lk/322680/කුකුළු-නිෂ්පාදන-ගැන-සමස්ත-ලංකා-කුකුළු-ව්‍යාපාරිකයින්ගේ-සංගමයේ-සභාපතිගෙන්-ඉල්ලීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=667"
}