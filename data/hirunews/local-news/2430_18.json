{
       "Source": "hirunews",
       "Timestamp": "Friday, 25 September 2020 - 15:33",
       "Headline": "අදත් පෙත්සම් 6ක් - 29 සිට 20 විභාගයට පංච පුද්ගල විනිසුරු මඩුල්ලක්",
       "News Content": "පාර්ලිමේන්තුවට ඉදිරිපත් කර ඇති 20 වන ආණ්ඩුක්‍රම ව්‍යවස්ථා සංශෝධන කෙටුම්පත අභියෝගයට ලක් කරමින් ශ්‍රේෂ්ඨාධිකරණයට අදත් පෙත්සම් 6ක් ඉදිරිපත් වී තිබෙනවා.\nහිරු අධිකරණ වාර්තාකරු කියා සිටියේ තරුණ නීතිඥ සංගමය, ලංකා ගුරු සංගමය, ලංකා වෙළඳ හා කර්මාන්ත පොදු වෙළඳ සංගමය සහ තවත් පුද්ගලයින් තුන්දෙනෙකු විසින් මෙම පෙත්සම් 6 ඉදිරිපත් කර ඇති බවයි.\nමීට පෙර ඉදිරිපත් වූ පෙත්සම් 12 ද සමගින් මේ වනවිට 20 වන සංශෝධනයට එරෙහිව ශ්‍රේෂ්ඨාධිකරණයට ඉදිරිපත් කර ඇති මුළු පෙත්සම් සංඛ්‍යාව 18ක්.\nකතානායක මහින්ද යාපා අබේවර්ධන අද පෙරවරුවේ පාර්ලිමේන්තුවට දැනුම් දුන්නේ ශ්‍රේෂ්ඨාධිකරණයට ඉදිරිපත් වී ඇති මූලික අයිතිවාසිකම් පෙත්සම්වලින් තවත් 9ක පිටපත් තමන්ට අද දිනයේ ලැබී ඇති බවයි.\nමෙලෙස ඉදිරිපත් වී ඇති මූලික අයිතිවාසිකම් පෙත්සම් සළකා බැලීම සඳහා අගවිනිසුරු ජයන්ත ජයසූරිය ප්‍රමුඛ පංච පුද්ගල විනිසුරු මඩුල්ලක් පත් කිරීමට ශ්‍රේෂ්ඨාධිකරණය තීරණය කළා.\nඑහි සෙසු සාමාජිකයින් වන්නේ ශ්‍රේෂ්ඨාධිකරණ විනිසුරුවරුන් වන බුවනෙක අළුවිහාරේ, සිසිර ද ආබෲ, ප්‍රියන්ත ජයවර්ධන සහ විජිත් මළල්ගොඩයි.\nඅදාළ පෙත්සම් මේ මස 29 වනදා ශ්‍රේෂ්ඨාධිකරණය හමුවේ කැඳවීමට නියමිතයි.",
       "URL": "https://www.hirunews.lk/251087/අදත්-පෙත්සම්-6ක්-29-සිට-20-විභාගයට-පංච-පුද්ගල-විනිසුරු-මඩුල්ලක්",
       "Category": "Local News",
       "Parent URL": "https://www.hirunews.lk/local-news.php?pageID=2430"
}