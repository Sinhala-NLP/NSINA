{
       "Source": "hirunews",
       "Timestamp": "Friday, 16 June 2023 - 9:59",
       "Headline": "සිය දිවි හානිකරගත් වෛද්‍යවරයා අධි සාන්ද්‍රණයෙන් ඉන්සියුලින් එන්නත් කරගත්තේ දැයි සැකයක්",
       "News Content": "සිය නිල නිවෙසේ ඇඳක් මත අභිරහස් ලෙස මිය ගොස් සිටි තඹුත්තේගම රෝහලේ වෛද්‍ය අමිල සඳකැලුම් දිසානායක සියදිවි හානි කරගැනීමට ඉන්සියුලින් එන්නත් කරගත්තේ යැයි සැක කරන එන්නත් කටු නිල නිවෙස පිටුපස පුලුස්සා දමා තිබියදී තඹුත්තේගම පොලීසියට හමු වී තිබෙනවා.\nඑම එන්නත් කටු අඩක් පිලිස්සී තිබියදී හමු වී ඇති අතර, ඒවා අධිකරණ නියෝගයකින් රජයේ රස පරීක්ෂකවරයා වෙත යොමු කරන බවයි උසස් පොලිස් නිලධාරියෙක් සඳහන් කළේ.\nතඹුත්තේගම රෝහලේ සේවයේ නිරතව සිටි මේ වෛද්‍යවරයා සිය බිරියගෙන් වෙන්ව ජීවත්ව ඇති බවද විමර්ශනවලදී පෙනී ගොස් ඇති අතර, පසුගිය ජනවාරි 13 දායින් පසු දෙදෙනා අතර කිසිදු අදහස් හුවමාරුවක්ද සිදුව නැති බවත්, වෛද්‍යවරයාගේ මරණය බිරියට දැනුම් දීමෙන් පසු ඇයත්, වෛද්‍යවරයාගේ සහෝදරයකුත් පැමිණ මළ සිරුර හඳුනාගෙන මරණ පරීක්ෂණ කටයුතු සඳහා සම්බන්ධ වූ බව පොලිසිය පවසනවා.\nමළ සිරුර අනුරාධපුර රෝහලේ අධිකරණ වෛද්‍ය ඊ.ජී.යූ.එන්.යූ. ගුණරත්න විසින් පශ්චාත් මරණ පරීක්ෂණයකට යොමු කර ඇති අතර, පශ්චාත් මරණ පරීක්ෂණය පෙරේදා(14) පැවැත්වීමෙන් අනතුරුව විවෘත තීන්දුවක් ලබා දී තිබෙනවා.\nසියදිවි හානි කරගෙන සිටි මේ වෛද්‍යවරයාගේ සිරුර හමු වී ඇත්තේ දින 3ක් තිස්සේ සේවයට වාර්තා නොකිරීම හේතුවෙන් ඒ ගැන රෝහල් සේවකයන් කළ සොයා බැලීමකදීයි.",
       "URL": "https://www.hirunews.lk/338097/සිය-දිවි-හානිකරගත්-වෛද්‍යවරයා-අධි-සාන්ද්‍රණයෙන්-ඉන්සියුලින්-එන්නත්-කරගත්තේ-දැයි-සැකයක්",
       "Category": "Local News",
       "Parent URL": "https://www.hirunews.lk/local-news.php?pageID=264"
}