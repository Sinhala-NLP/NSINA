{
       "Source": "hirunews",
       "Timestamp": "Tuesday, 30 August 2016 - 12:52",
       "Headline": "හිටපු ඇමති බැසිල්ට අධි චෝදනා",
       "News Content": "හිටපු ආර්ථික සංවර්ධන අමාත්‍ය බැසිල් රාජපක්ෂ ඇතුළු විත්තිකරුවන් සිව් දෙනෙකුට ඔක්තොම්බර් මස 19 වැනිදා අධි චෝදනා භාරදෙන බව කොළඹ මහාධිකරණ විනිසුරු එන්. වී. කරුණාතිලක නියෝග කළා.\nඒ, දිවිනැගුම දෙපාර්තමේන්තුවේ රුපියල් මිලියන 33ක මුදලක් වැයකර සෙවිලි තහඩු බෙදා හැරීම තුලින් රජයේ මුදල් සාපරාධි සාවද්‍ය පරිහරණය කළ බවට මොවුන්ට එරෙහිව ගොනු කර ඇති නඩුව අද කැදවූ අවස්ථාවේදීයි.\nමෙම නඩුවට අදාල විත්තිකරුවන්ට අද දිනයේ අධි චෝදනා භාර දීමට නියමිතව තිබුණත් එක් විත්තිකරුවෙකු අධිකරණයට නොපැමිණ සිටීම හේතුවෙන් එය කල් දැමුණා.\nදිවි නැගුම දෙපාර්තමේන්තුවේ මුදල් අවභාවිතය සම්බන්ධයෙන් චෝදනා එල්ල වී සිටින එහි හිටපු අධ්‍යක්ෂ ජනරාල් ආර්.කේ. රණවක වෙනත් නඩුවකට අධිකරණය මඟින් දැනට රක්ෂිත බන්ධනාගාර ගත කර සිටිනවා.\nඔහු අද දිනයේ අධිකරණය හමුවේ පෙනී නොසිටි අතර ඒ අනුවයි මොහු ඔක්තොම්බර් මස 19 වැනිදා අධිකරණයට ඉදිරිපත් කරන ලෙස මහාධිකරණ විනිසුරුවරයා බන්ධනාගාර අධිකාරිවරයාට නියෝග කළේ.\nදිවිනැගුම දෙපාර්තමේන්තුවේ මුදල් අවභාවිතය සම්බන්ධයෙන් හිටපු අමාත්‍ය බැසිල් රාජපක්ෂ අත්අඩංගුවට ගෙන මේ වනවිට ඇප මත මුදා හැර සිටිනවා.\n2014 වසරේ ඔක්තොම්බර් මස 20 වැනිදා හෝ ඊට ආසන්න දිනකදී මෙම වංචාව සිදුකර ඇති බවටයි චෝදනා එල්ල වන්නේ",
       "URL": "https://www.hirunews.lk/141819/හිටපු-ඇමති-බැසිල්ට-අධි-චෝදනා",
       "Category": "Local News",
       "Parent URL": "https://www.hirunews.lk/local-news.php?pageID=4901"
}