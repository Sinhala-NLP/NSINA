{
       "Source": "hirunews",
       "Timestamp": "Saturday, 18 February 2017 - 15:53",
       "Headline": "අපයෝජන චෝදනාවට යුද හමුදාවෙන් උත්තර",
       "News Content": "දෙමළ කාන්තාවන් අපයෝජනය කරන බවට පළවන මාධ්‍ය වාර්තා තරයේ ප්‍රතික්ෂේප කරන බව යුද හමුදාව ප්‍රකාශ කරනවා.\nනිවේදනයක් නිකුත් කරමින් ඔවුන් සඳහන් කරන්නේ ජාතික සංහිදියා කාර්යාලයේ ප්‍රධාන නිලධාරියෙකුගේ ප්‍රකාශයක් උපුටා දක්වමින් අදාළ මාධ්‍ය වාර්තා පළ කර ඇති බවයි.\nඑය රට තුළ සංහිදියාව ඇති කිරීමට රජය ගන්නා පරිශ්‍රමයට මෙන්ම, හමුදාවේ ප්‍රතිරූපයට ද බාධාවක් වන බව එහි දැක්වෙනවා.\n2010 වසරේදී සිවිල් පරිපාලනය උතුරේ ස්ථාපිත කිරීමත් සමග යුද හමුදාව එම කටයුතුවලින් ඉවත් වූ බවත්, සංහිදියා කාර්යාලයේ අදාළ නිලධාරියා විසින් සිදුකර ඇති ප්‍රකාශය පදනම් විරහිත බවත්, කණගාටුවෙන් සදහන් කරන බවයි  එහි තවදුරටත් සදහන් වන්නේ.\nඅපචාර සිද්ධීන් වලට සම්බන්ධ යුද හමුදා සාමාජිකයින්ට දැඩිව නීතිය ක්‍රියාත්මක කර ඇති බවද යුද හමුදාව අවධාරණය කරනවා.",
       "URL": "https://www.hirunews.lk/154834/අපයෝජන-චෝදනාවට-යුද-හමුදාවෙන්-උත්තර",
       "Category": "Local News",
       "Parent URL": "https://www.hirunews.lk/local-news.php?pageID=4655"
}