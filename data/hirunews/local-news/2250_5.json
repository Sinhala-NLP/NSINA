{
       "Source": "hirunews",
       "Timestamp": "Sunday, 27 December 2020 - 19:01",
       "Headline": "ආසනික් අඩංගු ටින් මාළු තොගයක් චීනයට යැවීම ප්‍රමාද වෙයි",
       "News Content": "ආසනික් අඩංගු වීම හේතුවෙන් ප්‍රතික්ෂේප කෙරුණු චීනයෙන් ආනයනය කරන ලද ටින් මාළු කන්ටේනර් තොගය යළි චීනයට යැවීම ප්‍රමාද වී ඇති බව රේගු දෙපාර්තමේන්තුව සඳහන් කරනවා.\nටින් මාළු කන්ටේනර් 48 ක මෙලෙස චීනයෙන් ආනයනය කර තිබූ අතර, ශ්‍රී ලංකා ප්‍රමිති ආයතනය එම ටින් මාළු තොගය පරීක්ෂා කිරීමෙන් පසු පරිභෝජනය නුසුදුසු බවට තහවුරු කරනු ලැබුවා.\nඒ අනුව, මෙට්ට්‍රික් ටොන් 760 ක් බර රුපියල් මිලියන 384 ක් වටිනා බවට ඇස්තමේන්තු කර තිබූ අදාළ ටින් මාළු තොගය යළි චීනයට හරවා යැවීමට තීරණය කරනු ලැබුවා.\nඒ අනුව එහි කොටසක් පසුගියදා චීනයට යැවූ අතර, තවත් කොටසක් යැවීමට නියමිත අතර ඊට අදාළව නෞකා නොපැමිණීම හේතුවෙන් එය තවදුරටත් ප්‍රමාද වන බවයි රේගු දෙපාර්තමේන්තුව සඳහන් කළේ.",
       "URL": "https://www.hirunews.lk/258084/ආසනික්-අඩංගු-ටින්-මාළු-තොගයක්-චීනයට-යැවීම-ප්‍රමාද-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=2250"
}