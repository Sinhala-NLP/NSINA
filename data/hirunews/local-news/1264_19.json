{
       "Source": "hirunews",
       "Timestamp": "Monday, 28 March 2022 - 20:25",
       "Headline": "ඩීසල් සහ භූමි තෙල් ඉල්ලා අදත් ප්‍රදේශ කිහිපයක විරෝධතා (වීඩියෝ)",
       "News Content": "ඩීසල් සහ භූමිතෙල් නිකුත් නොකිරීමට එරෙහිව අද දිනයේදීත් ප්‍රදේශ කිහිපයක විරෝධතා පැවත්වුණා.\nඑහිදි ඇතැම් ස්ථානවල උණුසුම් තත්ත්වයන්ද හටගත් බවයි අප වාර්තාකරුවන් සදහන් කළේ.\nමේ අනුව, ඉන්ධන ඉල්ලා පැවති විරෝධතාවක් හේතුවෙන් නුවරඑළිය - ධර්මපාල වටරවුම අසළ මාර්ගයේ ගමනාගමන කටයුතුවලට අද දහවල් බාධා එල්ලවුණා.\nකෙසේ වෙතත්, පොලිසියේ මැදිහත්වීමෙන් පසු ඉන්ධන නිකුත් කිරීමට පිරවුම්හලේ සේවකයින් කටයුතු කිරීමත් සමඟ විරෝධතාව අවසන් කිරීමටයි ඊට එක්ව සිටි පිරිස් කටයුතු කරනු ලැබුවේ.\nඑසේම, ඉන්ධන ලබාගැනීම සඳහා පැමිණි පිරිසකගේ විරෝධතාවක් හේතුවෙන් මීගමුව - කොළඹ ප්‍රධාන මාර්ගය කපුවත්ත මංසන්ධියෙන් අද උදෑසන අවහිර වුණා.\nමේ හේතුවෙන් එම මාර්ගයේ ගමනාගමනයටද දැඩි බාධා එල්ල වූ බවයි හිරු වාර්තාකරු ප්‍රකාශ කළේ.\nකපුවත්ත මංසන්ධිය අසළ පිහිටි ඉන්ධන පිරවුම්හලෙන් දින කිහිපයක සිට ඉන්ධන ලබාදීම ප්‍රමාද කළ බවට පවසමිනුයි අදාළ පිරිස මෙලෙස මාර්ගය අවහිර කරමින් විරෝධතාවයේ නිරත වුණේ.\nකොළඹ දි අද මාධ්‍යවෙත අදහස් පලකරමින් බලශක්ති අමාත්‍ය ගාමිණි ලොකුගේ කියා සිටියේ පවතින ඉන්ධන අර්බුදය මේ වන විට ක්‍රමයෙන් විසදාගෙන යන බවයි.\nකෙසේ වෙතත්, ඉන්ධන පිරවුම්හල් ආශ්‍රීතව තවදුරටත් දිගු පොලීම් පවතිනවා.\nඇතැම් ඉන්ධන පිරවුම්හල් ඉන්ධන නොමැතිකමින් වසා දමා ඇති අතර තවත් ඉන්ධන පිරවුම්හල්වල එක් ඉන්ධන වර්ගයක් පමණක් පවතින තත්ත්වයන්ද දක්නට ලැබුනා.",
       "URL": "https://www.hirunews.lk/300635/ඩීසල්-සහ-භූමි-තෙල්-ඉල්ලා-අදත්-ප්‍රදේශ-කිහිපයක-විරෝධතා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1264"
}