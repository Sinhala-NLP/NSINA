{
       "Source": "hirunews",
       "Timestamp": "Wednesday, 24 November 2021 - 10:09",
       "Headline": "උද්ධච්ච ඇමතිවරු ගැන රවී කුමුදේෂ්ගෙන් වාග් ප්‍රහාරයක්",
       "News Content": "සෞඛ්‍ය වෘත්තිකයන්ගේ වැටුප් අර්බුදයට නිසි විසඳුම් ලබාදෙන ලෙස ජනාධිපතිවරයා විසින් තමන් වෙත ලබා දුන් උපදෙස් පිළිබඳ පාර්ලිමේන්තුවේ දී මුදල් අමාත්‍යවරයා සිදු කළ ප්‍රකාශය සම්බන්ධයෙන් විවේචනාත්මක ප්‍රකාශයක් සෞඛ්‍ය වෘත්තීයවේදීන්ගේ සම්මේලන‍යේ කැඳවුම්කරු රවී කුමුදේෂ් සිදු කර තිබෙනවා.\nමාධ්‍යවේදීන් පිරිසක් විසින් අද (24) පෙරවරුවේ නැඟූ ප්‍රශ්නයකට පිළිතුරු ලෙස ඔහු සඳහන් කළේ, මුදල් අමාත්‍යවරයා වෙත ජනාධිපති ලබාදුන් උපදෙස් ගැන පාර්ලිමේන්තුවේ දී ප්‍රකාශ සිදු කළ ද සිය වෘත්තිකයින්ගේ කිසිදු වැටුප් විෂමතාවක් ඉන් නොවිසඳෙන බවයි.\nඑලෙස පාර්ලිමේන්තුවේ දී වැටුප් අර්බුදය ගැන කතා කළ ද, ඒවා නිසි පරිදි ක්‍රියාත්මක වූයේ නම්, මේ අයුරින් රට පුරා උද්ඝෝෂණ රැල්ලක් ඇති නොවන බව ද හෙතෙම වැඩිදුරටත් කියා සිටිනවා.\nඑමෙන්ම සෞඛ්‍ය වෘත්තීයවේදින්ගේ සම්මේලනය මගින් වත්මන් සෞඛ්‍ය ලේකම්වරයාට ද බරපතළ චෝදනාවක් එල්ල කර තිබෙනවා.\nඑනම්, මුදල් අමාත්‍යවරයා සිය වෘත්තීයවේදීන්ගේ වැටුප් සම්බන්ධයෙන් සිදු කළ ප්‍රකාශ පිළිබඳව කිසිදු ලෙසකින් පත්තරයකින් හෝ සෞඛ්‍ය ලේකම්වරයා නොදැක මෙන්ම නොදැන සිටීම ගැන ද ප්‍රකාශ කරන රවී කුමුදේෂ් කියා සිටින්නේ, හෙතෙම යුද හමුදාවේ ඉහළ පෙළේ නිලධාරියෙකු වුව ද, සිය ගැටලු සාකච්ඡා කිරීමට එකදු රැස්වීමක් හෝ තමනට ලබාදීමට ඔහු අපොහොසත් වූ බවයි.\nමේ අතර, රට තුළ සෑම ක්ෂේත්‍රයකම විරෝධතා ඇති වීමට තවත් ප්‍රධානතම හේතුවක් ලෙස ඔහු පෙන්වා දෙන්නේ, අන් කිසිවක් නොව, උද්ධච්ච ඇමතිවරුන්ගේ පාලනය සහ හැකියා රහිත නිලධාරින් සේවයට එක් කර ගැනීම බවත් වැඩිදුරටත් පෙන්වා දෙනවා.\nමෙවැනි අක්‍රමිකතාවලින් අනූන පරිපාලන ක්‍රියාවලියක් හේතුවෙන් රටේ ජනතාව මේ වනවිට කබළෙන් ලිපට ඇද වැටීමකට ලක් ව ඇති බව ද රවී කුමුදේෂ් සඳහන් කරනවා.\nහෙට (25) දින පැවැත්වීමට නියමිත සෞඛ්‍ය වෘත්තිකයන්ගේ විරෝධතාව සම්බන්ධයෙන් ද අදහස් දක්වන ඔහු කියා සිටින්නේ, මෙම වර්ජනය පැය 48කින් අවසන් කරන, සංකේතාත්මක අරගලයක් පමණක් වන අතර, එතුළින් හෝ නිදා සිටින ආණ්ඩුවේ මෙන්ම සෞඛ්‍ය අමාත්‍යාංශයේ නිලධාරින් ඇහැරවීම වර්ජනයේ මූලිකම බලාපොරොත්තුව බවයි.\nකෙසේ වෙතත්, මෙම වර්ජනයට අවතීර්ණ වීමෙන් හෝ සිය ප්‍රශ්න ගැන අනවධානයෙන් යුතුව බලධාරින් කටයුතු කරන්නේ නම්, සිය වෘත්තීය සමිති සාමාජිකයින් 50,000කින් සමන්විත ඒකාබද්ධ වෘත්තීය සමිති 15ක් නුදුරේදීම දැවැන්ත වර්ජනයකට සූදානම් වන බව ද සෞඛ්‍ය වෘත්තීයවේදීන්ගේ සම්මේලන‍යේ කැඳවුම්කරු රවී කුමුදේෂ් අවධාරණාත්මකව කියා සිටිනවා.",
       "URL": "https://www.hirunews.lk/288991/උද්ධච්ච-ඇමතිවරු-ගැන-රවී-කුමුදේෂ්ගෙන්-වාග්-ප්‍රහාරයක්",
       "Category": "Local News",
       "Parent URL": "https://www.hirunews.lk/local-news.php?pageID=1541"
}