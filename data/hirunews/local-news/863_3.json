{
       "Source": "hirunews",
       "Timestamp": "Friday, 16 September 2022 - 20:51",
       "Headline": "මහ කන්නයේදීත් කාබනික පොහොර භාවිතයට වී ගොවීන් දිරිමත් කිරීමට රජයේ අවධානය (වීඩියෝ)",
       "News Content": "එළඹෙන මහ කන්නයේ දීද කාබනික පොහොර භාවිතය සඳහා වී ගොවීන් දිරිමත් කිරීමට රජයේ අවධානය යොමු වී තිබෙනවා.\nහෙක්ටයාරයකට රුපියල් 20000ක පොහොර සහනාධාරයක් ලබාදීමටයි මුදල් කමිටුවේ අනුමැතිය හිමිව ඇත්තේ.\nඑළැඹෙන මහකන්නයේ දී 30%ක් කාබනික පොහොර හා 70%ක් රසායනික පොහොර යොදා වී වගාව සිදුකිරීමට කෘෂිකර්ම දෙපාර්තමේන්තුව නිර්දේශ කර තිබෙනවා.\nඒ අනුව මහ කන්නයේ වී වගාවේ දී කාබනික පොහොර භාවිත කරන ගොවීන්ට රුපියල් 20000ක සහනාධාරයක් ලබාදීමට කෘෂිකර්ම, වනජීවි හා වනසම්පත් සංරක්ෂණ අමාත්‍ය මහින්ද අමරවීර මහතා ඉදිරිපත් කළ යෝජනාවට මුදල් කමිටුවේ අනුමැතිය හිමිව තිබෙනවා.\nඅදාළ සහනාධාරය සඳහා රජය විසින් වෙන් කිරීමට නියමිත මුදල රුපියල් මිලියන 16000ක්.\nකෘෂිකර්ම අමාත්‍යාංශයේ පැවති වැඩසටහනකදී අමාත්‍යවරයා පැවසුවේ රසායනික පොහොර භාවිත කරන වී ගොවීන්ට මෙම කන්නයේදී රුපියල් 10,000ක මුදලකට යූරියා කිලෝග්‍රෑම් 50 මිටියක් නිකුත් කෙරන බවයි.\nඒ අනුව සියලුම ගොවිජන සේවා මධ්‍යස්ථානවලින් පමණක් ගොවීන්ගේ තේරීම මත අවශ්‍ය කාබනික පොහොර ලබාගත හැකි බව කෘෂිකර්ම අමාත්‍යාංශය සඳහන් කළා.\nමේ අතර කාබනික පොහොර නිෂ්පාදන සමාගම් වෙත කෘෂිකර්ම අමාත්‍යාංශය විශේෂ දැනුම් දීමක් සිදුකර තිබෙනවා.\nපසුගිය කාලයේ මෙන් වැව්වලින් කපා ගන්නා ලද පස් හා විවිධ අපද්‍රව්‍ය සහිත ගුණාත්මක භාවයෙන් තොර කාබනික පොහොර සැපයීමට යමි ආයතනයක් කටයුතු කළහොත් ඔවුන්ට එරෙහිව නීතිය ක්‍රියාත්මක කරන බවත්ල ඔවුන් අසාදු ලේඛන ගත කිරීමට කටයුතු කරන බවත් කෘෂිකර්ම අමාත්‍යාංශය ඔවුන්ට දන්වා තිබෙනවා.\nඑළැඹෙන මහ කන්නයට බලධාරීන් මෙලෙස සැලසුම් සකස් කළත් මෙවර යල කන්නය යටතේ වී වගා කළ ගොවීන් බලධාරීන්ගේ අසාර්ථක තීරණ හේතුවෙන් පත්ව ඇත්තේ දැඩි පීඩාවකටයි.\nපොහොර සහ ඉන්ධන අර්බුදය මැද වගා කටයුතු සිදුකළ ලබාගත් අස්වැන්නට නිසි මිලක් නොමැතිව විවිධ ප්‍රදේශවල ගොවීන් තවදුරටත් ගැටලු රැසකට මුහුණ පා සිටිනවා.",
       "URL": "https://www.hirunews.lk/315594/මහ-කන්නයේදීත්-කාබනික-පොහොර-භාවිතයට-වී-ගොවීන්-දිරිමත්-කිරීමට-රජයේ-අවධානය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=863"
}