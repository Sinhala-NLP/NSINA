{
       "Source": "hirunews",
       "Timestamp": "Friday, 06 May 2016 - 10:15",
       "Headline": "බෝට්ටුවේන් ඕස්ට්‍රේලියාවට ගිහින් ගුවනින් ලංකාවට",
       "News Content": "නීතිවිරෝධී ලෙස  ඕස්ට්‍රේලියාවට ගොස් පිටුවහල් කරන ලද 12 දෙනෙකු ඊයේ (05) රාත්‍රියේ විශේෂ ගුවන් යානයකින් මෙරටට පැමිණ තිබෙනවා.\nඒ අතර, එක් කාන්තාවක් හා කුඩා දරුවන් දෙදෙනෙකු ද සිටින බවයි ගුවන්තොටුපල හිරු වාර්තාකරුවන් කියා සිටියේ.\nමොවුන්  ජා-ඇල - තුඩැල්ල ප්‍රදේශයේ පදිංචිකරුවන් වන අතර මීගමුව ප්‍රදේශයෙන්  ඕස්ට්‍රේලියාව බලාගොස් ඇත්තේ ධීවර යාත්‍රාවකින්.\nකෙසේ නමුත් ඔවුන්  ඕස්ට්‍රේලියානු සංක්‍රමණික බලධාරින් අත්අඩංගුවට ගෙන මෙලෙස පිටුවහල් කර තිබෙනවා.\nශ්‍රී ලාංකික සංක්‍රමණිකයන් රැගත් යාත්‍රාව  ඕස්ට්‍රේලියාවට අයත් කොකෝස් දිවයින් වෙත ළගා වූයේ පසුගිය සඳුදා දිනයේයි.\nඑය වසර දෙකකට පසු ශ්‍රී ලංකාවේ සිට  ඕස්ට්‍රේලියාවට ගමන් කළ ප්‍රථම සංක්‍රමණික යාත්‍රාව ලෙස සැලකෙනවා.\nමෙම සංක්‍රමණිකයන් කොකෝස් දිවයින්හි සරණාගත රැඳවුම් කඳවුර වෙත රැගෙන යනු වෙනුවට  ඕස්ට්‍රේලියානු සංක්‍රමණික බලධාරින් ඔවුන් තවත් යාත්‍රාවකින් වෙනත් ස්ථානයකට රැගෙන ගොස් තිබුණා.\nඉන් පසු ඊයේ රාත්‍රියේ ඔවුන් ගුවන් මගින් ශ්‍රී ලංකාවට පිටුවහල් කර ඇති අතර අද උදෑසන කටුනායක ගුවන්තොටුපලට ළගා වුණා.\nඒ සදහා විශේෂ ගුවන් යානයක්  ඕස්ට්‍රේලියානු රජය මගින් යොදවාගෙන ඇති බව එරට මාධ්‍ය සදහන් කළා.\nදිවයින් 27 කින් සමන්විත කොකෝස් දිවයින් පෙළ ඕස්ට්‍රේලියාවට අයත් වුව ද එය වඩාත් ආසන්න වන්නේ ඉන්දුනිීසියාවටයි.\nමේ නිසා මුහුදු මාර්ගයෙන් පැමිණෙන සංක්‍රමණිකයන් බොහෝවිට මුලින්ම කොකෝස් දිවයින්වලට හෝ ක්‍රිස්මස් දිවයිනට පැමිණෙනවා.\nඕස්ට්‍රේලියාවට මුහුදු මාර්ගයෙන් ඇතුළු වන නීතිවිරෝධී සංක්‍රමණිකයන් නාවුරු වැනි පැසිෆික් දිවයින්හි කදවුරු වෙත යැවීමටයි  ඕස්ට්‍රේලියානු පියවර ගෙන ඇත්තේ.\nඊට අමතරව මෙලෙස රාජ්‍යයන් අතර පවතින එකගතාවන්ට අනුව, නීතිවිරෝධී සංක්‍රමණිකයන් පිටුවහල් කිරීමට ද කටයුතු කෙරෙනවා.",
       "URL": "https://www.hirunews.lk/132540/බෝට්ටුවේන්-ඕස්ට්‍රේලියාවට-ගිහින්-ගුවනින්-ලංකාවට",
       "Category": "Local News",
       "Parent URL": "https://www.hirunews.lk/local-news.php?pageID=5058"
}