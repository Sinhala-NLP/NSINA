{
       "Source": "hirunews",
       "Timestamp": "Monday, 11 April 2022 - 17:06",
       "Headline": "මෙම මස අවසන් වන විට විදෙස් සංචිත අවසන් විය හැකි බව හිටපු අගමැති රනිල් කියයි  (වීඩියෝ)",
       "News Content": "අප්‍රේල් මාසය අවසන් වන විට ශ්‍රී ලංකාවේ විදෙස් සංචිත අවසන් විය හැකි බව හිටපු අග්‍රාමාත්‍ය එක්සත් ජාතික පක්ෂ නායක රනිල් වික්‍රමසිංහ පවසනවා.\nඑමෙන්ම ඉන්ධන මිලදී ගැනීම සඳහා ඉන්දියාවෙන් ලබාගත් ණය ද මැයි මස දෙවන සතිය පමණ වන විට අවසන් වනු ඇති බවටයි හිටපු අගමැතිවරයා අනාවැකි පළ කළේ.\nශ්‍රී ලංකාවේ පවතින ආර්ථික අර්බුදය සහ ඒ තුලින් ජනතාව මුහුණදෙන පීඩාව පිළිබඳ විදෙස් මාධ්‍ය ආයතනයක් කළ සාකච්ඡාවකදී හිටපු අග්‍රාමාත්‍යවරයා මේබව ප්‍රකාශ කළා.\nඔහු එහිදී සඳහන් කර ඇත්තේ ශ්‍රී ලංකාවේ ආර්ථික අර්බුදය මේවන විට ඉතා බරපතල තත්ත්වයක පවතින බවයි.\nඑමෙන්ම ඉන්ධන මිලදී ගැනීම සඳහා ඉන්දියාවෙන් ලබාගත් ණය ද මැයි මස දෙවන සතිය පමණ වන විට අවසන් වනු ඇති බවටයි හිටපු අගමැතිවරයා අනාවැකි පළ කළේ.\nශ්‍රී ලංකාවේ පවතින ආර්ථික අර්බුදය සහ ඒ තුලින් ජනතාව මුහුණදෙන පීඩාව පිළිබඳ විදෙස් මාධ්‍ය ආයතනයක් කළ සාකච්ඡාවකදී යි හිටපු අග්‍රාමාත්‍යවරයා මේබව ප්‍රකාශ කළා.\nඑමෙන්ම අනෙකුත් අත්‍යවශ්‍ය භාණ්ඩ ලබාගැනීම වෙනුවෙන් ඉන්දියාවෙන් ලබාගත් ණය මුදල් ද මැයි මාසයයේ අවසානය වන විට අවසන් වනු ඇති බවටයි රනිල් වික්‍රමසිංහ මහතා අනතුරු අඟවන්නේ.\nඇතැම් කණ්ඩායම් විශ්වාසය පළ කරන්නේ ලබාගෙන ඇති මෙම ණය මුදල් මැයි මස මැද භාගය වන විට අවසන් වනු ඇති බවට ද ඔහු පෙන්වා දෙනවා.\nකෙසේවෙතත් ජුනි මාසය වන විට පෞද්ගලික අංශයට සිය සේවා පවත්වාගෙන යාම සඳහා ඩොලර් නොමැති වන බව හිටපු අගමැතිවරයා සිය සංවාදයේදී ප්‍රකාශ කළා.\nමෙවර ශ්‍රී ලංකාවේ සහල් නිෂ්පාදනය අඩුවීම පිළිබඳව කරුණු දක්වමින් රනිල් වික්‍රමසිංහ පෙන්වා දෙන්නේ විදෙස් රටවලින් සහල් ආනයනය කිරීම සඳහා ප්‍රමාණවත් මුදල් රට තුල පවතිනු ඇතැයි තමන් විශ්වාස නොකරන බවයි.\nමධ්‍යම පාන්තික ජනතාව දැඩි පීඩාවකට ලක්ව සිටින අතර ගොවීන්ට ප්‍රමාණවත් අස්වනු නොලැබීම හමුවේ පීඩාවකට පත්ව සිටිනවා.\nඑමෙන්ම මෙම ආර්ථික අර්බුදය හමුවේ රාජ්‍ය සේවකයන් ද ගැටලුවලට මුහුණදී සිටින බවයි හිටපු අගමැතිවරයා විදෙස් මාධ්‍ය සමග පැවති සාකච්ඡාවේදී කියාසිටියේ.\nතරුණයන් නායකත්වය දෙන උද්ඝෝෂණ සහ විරෝධතා රැළි මේවන විට රට පුරා ආරම්භ වී තිබෙන අතර පසුගිය සෙනසුරාදා ගාලුමුවදොර පිටියට රැස්වූ විරෝධතාකරුවන් පිළිබඳව ද රනිල් වික්‍රමසිංහ මෙහිදී අවධානය යොමු කළා.\nජනාධිපති ලේකම් කාර්යාලය අසන එම විරෝධතාකරුවන් තවදුරටත් රැඳී සිටීම පිළිබඳ ඔහු විදෙස් මාධ්‍ය වෙත කරුණු දැක්වූවා.\nමෙවැනි දැවැන්ත විරෝධතා මෙන්ම රජයට පාර්ලිමේන්තුවේ බලය අඩුවීම හමුවේ මෙතෙක් ගැටලුවලට විසඳුමක් ගැනීම පිළිබඳ සුබදායී තත්වයක් දක්නට නොමැති බවයි හිටපු අගමැතිවරයා පෙන්වා දෙන්නේ.\nජනාධිපතිවරයා විසින් නව රජයක් ස්ථාපිත කිරීමට උත්සාහ කළ ද අවසන් ප්‍රතිඵලය කුමක් ද යන්න මෙතෙක් කරුණු දැක්වීමට හැකියාවක් නොමැති බව ඔහු කියාසිටියා.\nමේ අතර මෙම තත්වයෙන් මිදීමට ගත යුතු පියවර පිළිබඳ විදෙස් මාධ්‍යවේදීන් මෙහිදී හිටපු අගමැති රනිල් වික්‍රමසිංහගෙන් ප්‍රශ්ණ කළා.\nඔහු එහිදී කියාසිටියේ ජනාධිපතිවරයාට ඉල්ලා අස්විය යුතු බවට පවසමින් රට තුල දැවැන්ත විරෝධතා රැල්ලක් මතුවෙමින් ඇති බවයි.\nමෙහිදී සිදු කළ යුතු වන්නේ ජනපතිවරයා ඉවත් වීම හෝ ජනතාවට පිළිගත හැකි නව වැඩපිළිවෙලක් සමග ජනාධිපතිවරයා ජනතාව හමුවට පැමිණීම බව ද රනිල් වික්‍රමසිංහ මහතා සඳහන් කළා.",
       "URL": "https://www.hirunews.lk/301739/මෙම-මස-අවසන්-වන-විට-විදෙස්-සංචිත-අවසන්-විය-හැකි-බව-හිටපු-අගමැති-රනිල්-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1236"
}