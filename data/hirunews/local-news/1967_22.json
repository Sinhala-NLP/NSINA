{
       "Source": "hirunews",
       "Timestamp": "Saturday, 08 May 2021 - 12:57",
       "Headline": "පොහොර හිඟ බවට ගොවීන්ගෙන් තවමත් මැසිවිලි (වීඩියෝ)",
       "News Content": "රට තුල පොහොර හිඟයක් පවතින බව ප්‍රදේශ රැසක ගොවීන් පසුගිය දින කිහිපය පුරා ප්‍රකාශ කළා.\nඑසේම, ඇතැම් ප්‍රදේශවල අධික මිල ගණන් යටතේ පොහොර අලෙවි කරන බවයි ඔවුන් පැවසුවේ.\nඑවන් ව්‍යාපාරිකයන්ට නීතිමය පියවර ගන්නා බව පොහොර නිෂ්පාදන සහ සැපයුම්, රසායනික පොහොර සහ කෘමිනාශක භාවිත නියාමන රාජ්‍ය අමාත්‍යාංශය ඊයේ ප්‍රකාශ කළා.\nමෙම තත්ත්වය මතුවුණේ රසායනික පොහොර ආනයනය අත්හිටුවීමට රජය තීරණය කළ බවට ප්‍රකාශයට පත්වීමත් සමගයි.\nරසායනික පොහොර භාවිතයට හුරු වූ පරිසර පද්ධතියක් සහ ඊට අනුගත වූ කෙටි කාලීන බීජ මගින් අස්වැන්න ලබා ගැනීමට හුරු වූ ක්‍රමවේදයක් යළි පරිසර ආරක්ෂණ ක්‍රමවේදයකට පරිවර්තනය කිරීම අභියෝගයක් බව රහසක් නොවේ.\nකෘෂිකර්ම අමාත්‍යංශයේ අතිරේක ලේකම් ඩබ්ලිව්.එල්.ජී සමරසිංහ ද ප්‍රකාශ කලේ කාබනික පොහොර නිෂ්පාදනයට සහ ඊට ගැලපෙන බීජ වර්ග නිෂ්පාදනයට යම් කාලයක් ගත වන බවයි.\nකාබනික පොහොර නිෂ්පාදකයන් 14 දෙනෙකු මේ වනවිට කෘෂිකර්ම අමාත්‍යංශයේ ලියාපදිංචි වී ඇති බව ඔහු වැඩිදුරටත් කියා සිටියා.\nකෙසේ වෙතත්, දැනට සිදු කර ඇති පරීක්ෂණ වලට අනුව ප්‍රමාණවත් පරිදි කාබනික පොහොර නිෂ්පාදනයට හැකි තත්වයක් රට තුල නොමැති බව හෙක්ටර් කොබ්බෑකඩුව ගොවි පර්යේෂණ හා පුහුණු කිරීමේ ආයතනය ද පවසනවා.\nඑහි ජේ්‍යෂ්ඨ ප්‍රකාශකයෙකු හිරු ප්‍රවෘත්තී අංශයට සඳහන් කළේ කාබනික පොහොර නිෂ්පාදනය සඳහා කසල භාවිත කල හැකි වුවද එම කසල තුල බහුලව පවතින්නේ කාබන් මූලද්‍රව්‍ය පමණක් බවයි.",
       "URL": "https://www.hirunews.lk/270782/පොහොර-හිඟ-බවට-ගොවීන්ගෙන්-තවමත්-මැසිවිලි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1967"
}