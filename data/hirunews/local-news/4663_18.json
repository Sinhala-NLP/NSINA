{
       "Source": "hirunews",
       "Timestamp": "Monday, 13 February 2017 - 13:23",
       "Headline": "ඇඹිලිපිටියේ සහ දඹුල්ලේ විරෝධතා (ඡායාරූප)",
       "News Content": "නියඟය හේතුවෙන් මහ කන්නයේ වගාවන්ට සිදු වූ හානියට වන්දි ඉල්ලා ගොවීන් පිරිසක් ඇඹිලිපිිටිය නගරයේදී අද උද්ඝෝෂණයක නිරත වුණා.\nඔවුන් එහිදී ඉල්ලා සිටියේ මහ කන්නයේ පාඩුව පියවාගැනීම සඳහා අක්කරයකට රුපියල් 50 000 බැගින් වූ වන්දි මුදල් ලබාදෙන ලෙසයි.\nවළව කලාපය නියෝජනය කරමින් හම්බන්තොට සහ රත්නපුර දිස්ත්‍රික්කවල ගොවීන් දහසකට අධික පිරිසක් මෙම විරෝධතාවට එක්ව සිටියා.\nමේ අතර දඹුල්ල නගර සීමාවේ පිහිටි විහාර හන්දිය, උසාවිය හන්දිය, හීන් මොරගොල්ල යන ප්‍රදේශවල ඉඩම් රජයට පවරා ගැනීමට විරෝධය පළ කරමින් ප්‍රදේශවාසීන් පිරිසක් අද පෙරවරුවේ දඹුල්ල නගර මධ්‍යයේ විරෝධතාවක නිරතවුණා.\nමෙම ඉඩම් නාගරික සංවර්ධන අධිකාරිය මගින් රජයට පවරාගෙන ඇත්තේ 1982 වසරේදියි.\nකෙසේ වෙතත් ඉඩම් පවරා ගත් නමුත් සංවර්ධන කටයුතු සිදු නොකර ඒවා පෞද්ගලික අංශයට ලබාදීමට නාගරික සංවර්ධන අධිකාරිය කටයුතු කරමින් සිටින බවයි විරෝධතාකරුවන් ප්‍රකාශ කළේ.\nදඹුල්ලේ පැවති විරෝධතාවය.\nඡායාරූප- දඹුල්ල කාංචන ආරියදාස",
       "URL": "https://www.hirunews.lk/154361/ඇඹිලිපිටියේ-සහ-දඹුල්ලේ-විරෝධතා-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4663"
}