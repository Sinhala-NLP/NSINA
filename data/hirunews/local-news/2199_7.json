{
       "Source": "hirunews",
       "Timestamp": "Wednesday, 20 January 2021 - 22:33",
       "Headline": "ඇමති සරත් වීරසේකරගේ ප්‍රකාශයකට මන්ත්‍රී සරත් ෆොන්සේකාගෙන් ප්‍රතිචාර",
       "News Content": "අමාත්‍ය සරත් වීරසේකර මහතා දැක්වූ අදහස් කිහිපයක් සම්බන්ධයෙන් සමගි ජන බලවේගයේ පාර්ලිමේන්තු මන්ත්‍රී සරත් ෆොන්සේකා මහතා පාර්ලිමේන්තුවේදී ප්‍රතිචාර දක්වා තිබෙනවා.\nඔහු පෙන්වා දෙන්නේ අමාත්‍ය සරත් වීරසේකරගේ කතාවලට සවන්දෙන විට අමුතු ජවයක් මතුවන බවයි.\nකෙසේවෙතත් එම ප්‍රකාශ යථාර්තවාදී නොවන බවයි සරත් ෆොන්සේකා මහතා කියාසිටියේ.\nමැති ඇමතිවරුන්ගේ ආරක්ෂාවට ඇමති ආරක්ෂක නිලධාරීන් ඉවත් කර සිවිල් ආරක්ෂක භටයන් යොදවන බවට අමාත්‍ය සරත් වීරසේකර සිදුකර ඇති ප්‍රකාශයකට සරත් ෆොන්සේකා ප්‍රතිචාර දැක්වුවා.\nඔහු පෙන්වා දෙන්නේ සිවිල් ආරක්ෂක භටයන් සමග සිටි මන්ත්‍රීවරයෙකු ද පාර්ලිමේන්තුවේ සිටින බවයි. සිවිල් ආරක්ෂක භටයන්ගෙන් සියයට 98ක් සිටින්නේ ගම්වල සිටි ජනතාව බව සරත් ෆොන්සේකා පෙන්වා දෙනවා.\nඑහිදී පාර්ලිමේන්තු මන්ත්‍රී සරත් ෆොන්සේකා දැක්වුයේ මෙවන් අදහසක්.\n\"මේ දවස්වල තමුන්නාන්සෙලාගේ නීතිය සාමය ඇමති. එතුමා ඉතාම අලංකාර ලස්සන කතා කියනවා. ඒවා අහනකොට අපිටත් නිකම් ඇගට අමුතු ජවයක් එනවා. හැබැයි මේවා යථාර්තවාදී නෑ. ඉස්සෙල්ලා මෙතුමා කියනවා සිවිල් ආරක්ෂක භටයො දානවලු මැති ඇමතිවරුන්ගේ ආරක්ෂාවට. එම් එස් ඩී එක අයින් කරලා. සිවිල් ආරක්ෂක භටයොත් එක්ක හිටපු මන්ත්‍රී කෙනෙක් මෙතන ඉන්නවා. සිවිල් ආරක්ෂක භටයන්ගෙ සංකල්පය එතන සියයට 98ක් ඉන්නෙ ගම්වල මිනිස්සු. ගොයම් කපන කට්ටිය. ඒගොල්ලන්ට අවියක් දුන්න ගොයම් කපනකොට කුඹුරෙ ගැට්ටට නියර හේත්තු කරල අවිය තියන්න ඕන. රෑට අවියත් එක්ක ගෙදර නිදියනවා. ඊට පස්සෙ ආච්චිලාටත් දීල තිබුණා. ඒ වගේ කට්ටිය දාන්න පුලුවන් ද තමුන්නාන්සෙලාගේ ආරක්ෂාවට. ආරක්ෂාවට සෙබළෙක් හදනව කියන එක ඉතා විශාල දුෂ්කර දෙයක්. විශේෂිත වූ පුද්ගලයො තෝර ගන්න ඕන. එතකොට මේ වගේ සුරංගනා කතා කියලා කාලය නාස්ති කරනවා. ඊළගට එතුමා කියනවා අවුරුදු 18ට වැඩි ඔක්කොටම දෙනවලු හමුදා පුහුණුව. අපි හිතමු 18 ඉඳලා 26ට කියලා. එහෙම වුනොත් මිලියන තුන හමාරක් හතරක් ඉන්නවා 18 ඉඳලා 26ට. ඊට පස්සෙ අයට ඒවා කරන්න බෑ. මාස 6ක් දෙනවලු. මාස 6කට සෙබළෙක් පුහුණු කරන්න යනනවා ලක්ෂ හත හමාරක්. එක සෙබළෙක් පුහුණු කරන්න. එතකොට මිලියන් තුන හමාර කොහොම වුණත් ලක්ෂයක් පුහුණු කරන්න ගියොත් යනවා බිලියන 75ක්. ඒ කියන්නේ කෝටි 7500ක් ලක්ෂයක් පුහුණු කරන්න. තමුන්නාන්සෙලාට ඒව කරන්න සල්ලි තියෙනවා ද කරන්න පුලුවන් දේවල් ද මේ කියන්නෙ. මේ ඇමතිට වගකීමක් ඇතුව වැඩ කරන්න වෙනවා. මේ වගේ සුරංගනා කතා කියන්නෙ නැතුව. \"",
       "URL": "https://www.hirunews.lk/260267/ඇමති-සරත්-වීරසේකරගේ-ප්‍රකාශයකට-මන්ත්‍රී-සරත්-ෆොන්සේකාගෙන්-ප්‍රතිචාර",
       "Category": "Local News",
       "Parent URL": "https://www.hirunews.lk/local-news.php?pageID=2199"
}