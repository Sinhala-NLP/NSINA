{
       "Source": "hirunews",
       "Timestamp": "Wednesday, 28 December 2016 - 14:17",
       "Headline": "බස්නාහිර පළාත් මන්ත්‍රීවරුන් දෙදෙනා ඇතුළු 25 දෙනාට ඇප",
       "News Content": "අධිකරණ නියෝග කඩ කරමින් විරෝධතාවයේ නිරත වීම සම්බන්ධයෙන් රක්ෂිත බන්ධනාගාර ගත කර සිටි නිදහස් සන්ධානයේ බස්නාහිර පළාත් සභා මන්ත්‍රීවරුන් වන ආනන්ද හරිස්චන්ද්‍ර සහ ලලන්ත ගුණසේකර දැඩි ඇප කොන්දේසි මත මුදා හැර තිබෙනවා.\nමීට අදාළ නඩුව අද විභාගයට ගත් අවස්ථාවේදී සිද්ධිය සම්බන්ධයෙන් අත්අඩංගුවට ගෙන සිටි අනෙක් සැකකරුවන් 23 දෙනා ද ඇප මත මුදා හැරීමටයි මීගමුව මහේස්ත්‍රාත් රුචිර වැලිවත්ත නියෝග කළේ.\nඒ අනුව, එක් සැකකරුවෙකු රුපියල් දස දහස බැගින් වූ මුදල් ඇපයක් සහ රුපියල් ලක්ෂය බැගින් වූ ශරීර ඇපයක් මත මුදා හැරීමට නියෝග කළ මහෙස්ත්‍රාත්වරයා සෑම මසකම අවසන් ඉරුදින මීගමුව පොලිස් ස්ථානයේ අපරාධ අංශයේ පෙනී සිටින ලෙස ද සැකකරුවන්ට දැනුම් දුන්නා.\nපෞද්ගලික බස් වර්ජනය පැවති පසුගිය 2 වනදා මීගමුව - ගල්කන්ද දුම්රිය හරස් මාර්ගය අවහිර කරමින් විරෝධතාවයේ නිරත වීම සම්බන්ධයෙන් මොවුන්ව මීගමුව පොලිසිය මගින් අත්අඩංගුවට ගනු ලැබුවා.",
       "URL": "https://www.hirunews.lk/150758/බස්නාහිර-පළාත්-මන්ත්‍රීවරුන්-දෙදෙනා-ඇතුළු-25-දෙනාට-ඇප",
       "Category": "Local News",
       "Parent URL": "https://www.hirunews.lk/local-news.php?pageID=4734"
}