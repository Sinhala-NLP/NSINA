{
       "Source": "hirunews",
       "Timestamp": "Thursday, 28 June 2018 - 15:52",
       "Headline": "රවී කරුණානායකගේ චෝදනාවකට මහබැංකු අධිපතිගෙන් පිළිතුරු",
       "News Content": "හිටපු මුදල් අමාත්‍ය රවී කරුණානායක මාධ්‍ය ඔස්සේ මහබැංකුවේ ජ්‍යෙෂ්ඨ නියෝජ්‍ය අධිපති ආචාර්ය නන්දලාල් වීරසිංහට නගන චෝදනා සනාථ කෙරෙන කරුණු කිසිවක් ඉදිරිපත් කර නොමැති බව මහබැංකු අධිපති ඉන්ද්‍රජිත් කුමාරස්වාමි අවධාරණය කරනවා.\nඒ ඊට අදාළ නිවේදනයක් නිකුත් කරමින්.\nආචාර්ය නන්දලාල් වීරසිංහ විශිෂ්ඨ ආර්ථික විද්‍යාඥයෙකු මෙන්ම තමන් මහබැංකු අධිපතිවරයා වශයෙන් කටයුතු කළ වසර දෙක තුළ මහබැංකුවේ කාර්යයන්ට සුවිශේෂ දායකත්වයක් දැක්වූ නිලධාරියෙක් බව ද මහබැංකු අධිපතිවරයා දක්වා තිබෙනවා.\nමේ අතර, හම්බන්තොට වරාය, චීනය විසින් මිලදී ගැනීම සම්බන්ධයෙන් ඇමරිකාවේ නිව්යෝක් ටයිම්ස් පුවත්පත පසුගියදා වාර්තා කර තිබූ කරුණු අසත්‍ය බව හිටපු මහබැංකු අධිපති අජිත් නිවාඩ් කබ්රාල් ප්‍රකාශ කළා.\nහම්බන්තොට වරාය, චීනය ණය උගුලක් අටවා මිලදී ගත් බවත්, ඒ සදහා හිටපු ජනාධිපති මහින්ද රාජපක්ෂ සම්බන්ධ බවටත් එම ලිපියෙහි සදහන් කර තිබුණා.\nඑහෙත් එම කරුණු සම්පූර්ණ අසත්‍යක් බවයි හිටපු මහබැංකු අධිපති අජිත් නිවාඩ් කබ්රාල් නිවේදනයක් නිකුත් කරමින් සදහන් කළේ.",
       "URL": "https://www.hirunews.lk/194090/රවී-කරුණානායකගේ-චෝදනාවකට-මහබැංකු-අධිපතිගෙන්-පිළිතුරු",
       "Category": "Local News",
       "Parent URL": "https://www.hirunews.lk/local-news.php?pageID=3874"
}