{
       "Source": "hirunews",
       "Timestamp": "Friday, 27 May 2016 - 8:41",
       "Headline": "UPDATE:අදත් දිවයිනේ වැසි කාලගුණයක්",
       "News Content": "ඉදිරි පැය 12දී දිවයිනේ ප්‍රදේශ රැසකට තද වැසි\nදිවයිනේ නිරිත දිග කොටසට ඉදිරි පැය 12 තුළ ගිගුරුම් සහිත වැසි ඇතිවිය හැකි අතර, ඇතැම් ස්ථානවලට මිලිමීටර් 75 ත් 100 ත් අතර තද වැසි ඇතිවිය හැකි බව කාලගුණ විද්‍යා දෙපාර්තමේන්තුව පවසනවා.\nබස්නාහිර, වයඹ, මධ්‍යම සහ සබරගමුව පළාත්වලට සහ ගාල්ල සහ මාතර දිස්ත්‍රික්කවලට මෙලෙස  වැසි ඇතිවිය හැකියි.\nවිශේෂයෙන්ම මධ්‍යම කඳුකරයේ බටහිර බෑවුම් ප්‍රදේශවල මෙන්ම දිවයින හරහා තද සුළං ද ඇතිවිය හැකි බවයි කාලගුණ විද්‍යා දෙපාර්තමේන්තුව නිකුත් කළ නවතම උපදේශාත්මක නිවේදනයේ දැක්වෙන්නේ.\nමේ ඉදිරි කාලගුණ තත්ත්වය පිළිබදව අදහස් දැක්වූ කාර්යයේ නියුතු කාලගුණ විද්‍යාඥ සචින්තා ජයසේකර.\nපසුගියදා  ඇති වූ ගංවතුර සහ නායයාම්වලින්  මියගිය පුුද්ගලයින්ගේ සංඛ්‍යාව 104 දක්වා ඉහළ ගොස් තිබෙනවා.\nපවුල් 6043 කට අයත් පුද්ගලයින් 21,484 දෙනෙකු තවදුරටත් ආරක්ෂිත කදවුරු 210 ක රදවා සිටින බවයි ආපදා  කළමනාකරණ මධ්‍යස්ථානය ප්‍රකාශ කළේ.\nඅයහපත් කාලගුණයෙන් පුද්ගල මරණ 104 ක් මේ වනවිට වාර්තා වී ඇති අතර තවත් 99 දෙනෙකු තවමත් අතුරුදන් වී ඇති බවයි ආපදා කළමනාකරණ මධ්‍යස්ථානය සදහන් කළේ.\nනිවාස 623 ක් සම්පූර්ණයෙන් විනාශ වී ඇති අතර තවත් නිවාස 4414 ක් අර්ධ වශයෙන් හානි වී තිබෙනවා.\nදිවයිනේ දිස්ත්‍රික්ක 5 කට නිකුත් කළ නායයාමේ අවදානම අද පස්වරු 2 දක්වා ක්‍රියාත්මක බවයි ජාතික ගොඩනැගිලි පර්යේෂණ සංවිධානය සදහන් කළේ.\nඑහි නායයාම් අධ්‍යයන අංශයේ අධ්‍යක්ෂ ආර් එම් එස් බණ්ඩාර හිරු ප්‍රවෘත්ති අංශයට කියා සිටියේ කෑගල්ල, මහනුවර, නුවරඑළිය, රත්නපුරය සහ කළුතර දිස්ත්‍රික්කවල මෙම නායයාම් අවදානම තවදුරටත් ක්‍රියාත්මක වන බවයි.\nමේ අතර ගිලා බැසීමකට ලක්වූ හැටන් - කොළඹ ප්‍රධාන මාර්ගයේ කිතුල්ගල - මඩමෝද මාර්ගයේ බර වාහන ධාවනය කිරීමෙන් වළකින්නැයි පොලිසිය රියදුරන්ගෙන් ඉල්ලීමක් කරනවා.\nආපදා තත්ත්වයෙන් පසුව මාර්ගය ප්‍රතිසංස්කරණය කළ ද තවදුරටත් නායයාමේ අවදානම පවතින බවයි පොලිසිය සදහන් කළේ.\nමේ හේතුවෙන් හැටන් - කොළඹ ප්‍රධාන මාර්ගයේ ගමන් ගන්නා බස් රථවල මගීන්ට නායයාමේ අවදානමට ලක්වී ඇති ස්ථානය පසුකිරීමට සිදුව ඇත්තේ පාගමනින්.\nඑම මාර්ගයෙන් ගමන් කරනා බර වාහන කොළඹ - නුවර මාර්ගය ඔස්සේ ධාවනය කර පේරාදෙණිය - ගම්පොල හරහා හැටන් නගරයට ධාවනය කරන ලෙසයි පොලිසිය ඉල්ලා සිටින්නේ.\nහැටන් - මහනුවර ප්‍රධාන මාර්ගයේ ගිනිගත්හේන ප්‍රදේශයේ ස්ථාන කිහිපයක් ඉරිතලා තිබීම හේතුවෙන් එම කොටසේ වාහන ගමනාගමනය මාර්ග බාධක යොදා සීමාකිරීමට පොලිසිය පියවර ගත්තා.\nගොඩනැගිලි පර්යේෂණ ආයතනය මගින් කළ ඉල්ලීමකට අනුව මෙලෙස මාර්ගයේ ගමනාගමන කටයුතු සීමා කර ඇති අතර, අද දිනයේ ඒ පිළීබද පරීක්ෂණයක් සිදුකිරීමට නියමිතයි.\nමෙම මාර්ගයට පහළින් මහවැලි ඟගේ අතු ගංගාවක් වන හැටන් ඔය ගලා බසින අතර මීට පෙර නායා යාමේ අවදානමට ලක්වී ඇති ප්‍රදේශයක් බව සදහන්.\nඑමෙන්ම, රුවන්වැල්ල - පල්ලෙකණුගල පිහිටි මහකන්දේ කොටසක්  ඊයේ රාත්‍රියේ නායයාමට ලක්ව තිබෙනවා.\nප්‍රදේශයේ හිරු වාර්තාකරු සදහන් කළේ ඒ වනවිටත් එම ප්‍රදේශයේ සිටි පවුල් 8 ක් ප්‍රදේශයෙන් ඉවත් කර තිබූ බවයි.\nකෙසේ වෙතත් එම නායයාමෙන් දේපල හෝ ජීවිත හානි කිසිවක් සිදුවී නැහැ.\n----------------------------------------\nFRIDAY, 2016-05-27, 8-41\nදිවයිනේ නිරිතදිග ප්‍රදේශවලට අද උදෑසන කාලයේ වැසි ඇතිවිය හැකි අතර, නැගෙනහිර සහ ඌව පළාත්වලට පස්වරුවේ ගිගුරුම් සහිත වැසි ඇතිවිය හැකි බව කාලගුණ විද්‍යා දෙපාර්තමේන්තුව පවසනවා.\nනිවේදනයක් නිකුත් කරමින් කාලගුණ විද්‍යා දෙපාර්තමේන්තුව සඳහන් කලේ බස්නාහිර / වයඹ / මධ්‍යම සහ සබරගමුව පළාත්වල සහ ගාල්ල සහ මාතර දිස්ත්‍රික්වල වැසි හෝ ගිගුරුම් සහිත වැසි ඇතිවන බවයි.\nඇතැම් ස්ථානවලට මිලිමීටර් 75 ක් 100 ක් පමණ තද වැසි ද ඇතිවීමේ හැකියාවක් පවතිනවා.\nමධ්‍යම කඳුකරයේ බටහිර බෑවුම් ප්‍රදේශවල මෙන්ම අවට මුහුදු ප්‍රදේශවල විටින් විට හමන තද සුළං ද බලාපොරොත්තුවිය හැකි බවයි කාලගුණ විද්‍යා දෙපාර්තමේන්තුව ප්‍රකාශ කලේ.\nමේ අතර පුත්තලම සිට මන්නාරම සහ කන්කසන්තුරය හරහා ත්‍රිකුණාමලය දක්වා සහ මඩකලපුව සිට පොතුවිල් හරහා හම්බන්තොට දක්වා වන මුහුදු ප්‍රදේශවල සුළං වේගය පැයට කිලෝමීටර් 70 ක් දක්වා වැඩිවීමේ අවධානමක් පවතිනවා.\nඑබැවින් එම මුහුදු ප්‍රදේශ විටින් විට ඉතා රලු විය හැකි බවයි කාලගුණ විද්‍යා දෙපාර්තමේන්තුව ප්‍රකාශ කලේ.\nදිවයින වටා වන සෙසු මුහුදු ප්‍රදේශවල ද සුළං වේගය විටෙක් පැයට කිලෝමීටර් 60 ක් පමණ දක්වා ඉහළ යාහැකි බැවින් එම මුහුදු ප්‍රදේශ ද රලු විය හැකි බව ද දෙපාර්තමේන්තුව ප්‍රකාශ කලා.",
       "URL": "https://www.hirunews.lk/134121/updateඅදත්-දිවයිනේ-වැසි-කාලගුණයක්",
       "Category": "Local News",
       "Parent URL": "https://www.hirunews.lk/local-news.php?pageID=5030"
}