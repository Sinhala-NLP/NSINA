{
       "Source": "hirunews",
       "Timestamp": "Saturday, 24 February 2018 - 12:39",
       "Headline": "පළාත් සභා ඡන්දයේදී පක්ෂ 5ක් මනාප ක්‍රමයට මනාපයෙන්",
       "News Content": "ඉදිරි පළාත් සභා මැතිවරණය පවත්වන ක්‍රමවේදය පිළිබදව දේශපාලන පක්ෂ මේ වනවිට විවිධ අදහස් පළ කරමින් සිටිනවා.\nශ්‍රී ලංකා නිදහස් පක්ෂයේ නියෝජ්‍ය අමාත්‍ය නිශාන්ත මුතුහෙට්ටිගම පවසන්නේ එය පැරණි සමානුපාතික ක්‍රමයට පැවැත්විය යුතු බවයි.\nඑහෙත් එක්සත් ජාතික පක්ෂයේ අමාත්‍ය ගාමිණී ජයවික්‍රම පෙරේරා පවසන්නේ ඉදිරි පළාත් සභා මැතිවරණය නව ක්‍රමය යටතේ පැවැත්වීම සුදුසු බවයි.\nශ්‍රී ලංකා පොදුජන පෙරමුණ ද පැරණි ක්‍රමය යටතේ මැතිවරණය පැවැත්වීම සුදුසු බව පාර්ලිමේන්තු මන්ත්‍රී කෙහෙලිය රඹුක්වැල්ල කියා සිටියා.\nමේ අතර, ජනතා විමුක්ති පෙරමුණ පෙන්වා දෙන්නේ ඉදිරි පළාත් සභා මැතිවරණය නව ක්‍රමය යටතේ පැවැත්වීම සුදුසු බවයි. එහෙත් එම ක්‍රමයේ පවතින යම් යම් තාක්ෂණික ගැටළු නිවැරදි කර ගත යුතු බව ද පාර්ලිමේන්තු මන්ත්‍රී වෛද්‍ය නලින්ද ජයතිස්ස පෙන්වා දුන්නා.\nදමිළ ප්‍රගතිශීලී සන්ධානය ප්‍රකාශ කරන්නේ ඉදිරි පළාත් සභා මැතිවරණය පැරණි ක්‍රමය යටතේ පැවැත්වීම සුදුසු බවයි එහි නායක අමාත්‍ය මනෝ ගනේෂන් ද කියා සිටියා.\nකේවල හා සමානුපාතික මිශ්‍ර නව මැතිවරණ ක්‍රමය හේතුවෙන් රට අස්ථාවර වන බවත් ඉදිරි පළාත් සභා සහ පාර්ලිමේන්තු මැතිවරණ පැරණි මනාප ක්‍රමය යටතේම පැවැත්විය යුතු බව සමස්ත ලංකා මහජන කොංග්‍රසය පවසනවා.\nකොළඹ පැවති මාධ්‍ය හමුවකදී එහි සභාපති අමාත්‍ය රිෂාඞ් බදියුදීන් කියා සිටියේ මැතිවරණ ක්‍රමයක් සකස් කළ යුත්තේ පක්ෂයකට හෝ නායකයෙකුට වාසි වන අයුරින් නොව රටට වාසිවන අයුරින් බවයි.\nඉදිරි පළාත් සභා මැතිවරණය පැරණි සමානුපාතික ක්‍රමය යටතේම පැවැත්විය යුතු බව ජාතික හෙළ උරුමයේ ජාතික සංවිධායක පළාත් සභා මන්ත්‍රී නිශාන්ත ශ්‍රී වර්ණසිංහ ද ප්‍රකාශ කළා.",
       "URL": "https://www.hirunews.lk/184413/පළාත්-සභා-ඡන්දයේදී-පක්ෂ-5ක්-මනාප-ක්‍රමයට-මනාපයෙන්",
       "Category": "Local News",
       "Parent URL": "https://www.hirunews.lk/local-news.php?pageID=4066"
}