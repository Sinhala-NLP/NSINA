{
       "Source": "hirunews",
       "Timestamp": "Sunday, 07 May 2017 - 15:48",
       "Headline": "ගම්පොළ දරුවා පැහැර ගැනීමේ සිද්ධියට ඇල්ලූ තුන්දෙනා රිමාන්ඩ්",
       "News Content": "ගම්පොළ ප්‍රදේශයේ අවුරුදු දෙක හමාරක දරුවෙකු පැහැරගෙන ගිය බවට චෝදනා එල්ල වූ තරුණයා සහ සැකකාරියන් දෙදෙනා ලබන 18 වන දා දක්වා රක්ෂිත බන්ධනාගාර ගත කර තිබෙනවා.\nඒ, ඔවුන් ගම්පොළ වැඩබලන මහේස්ත්‍රාත්වරයා හමුවට ඉදිරිපත් කිරීමෙන් අනතුරුවයි.\nගම්පොළ - ගගවට ප්‍රදේශයේ පදිංචි අවුරුදු දෙකහමාරක් වයසැති පිරිමි දරුවෙකු සහ ඔහු සමග සිටි 26 හැවිරිදි තරුණයෙකු අතුරුදන්ව ඇති බවට ප්‍රථමයෙන්ම වාර්තා වුණේ පසුගිය 3 වනදායි.\nසිද්ධිය වූ දිනට පසු දින පස්වරුවේ පැහැර ගැනීමට ලක්වු තරුණයාගේ ජංගම දුරකතනයෙන් දරුවාගේ පියාට ඇමතුමක් දී දෙදෙනාම නිදහස් කිරිමට රුපියල් ලක්ෂ 30 කප්පම් මුදලක් ඉල්ලා තිබුණා.\nපසුව දරුවාගේ පියා විසින් එම කප්පම් මුදල රුපියල් ලක්ෂ 10 දක්වා අඩු කරගෙන ඇති බවයි පොලිසිය සදහන් කළේ.\nදරුවා මුදල් දී බේරා ගැනීම සදහා පොලිසියෙන් මෙහෙයුමක් ද ක්‍රියාත්මක කර තිබූ අතර, ඒ අතරතුර පැහැර ගැනීමට ලක් වූ බව කියූ තරුණයා මහනුවර ප්‍රදේශයේදී පොලිසියට හමුවුණා.\nකෙසේ වෙතත්, ඊයේ දිනයේ පොලීසිය සිදුකළ මෙහෙයුමෙන් මඩකලපුව - කරදියනාරු ප්‍රදේශයේ දී අදාළ දරුවා නිරුපද්‍රිතව සොයා ගැනීමට පොලීසිය සමත් වුණා.\nදරුවා නවතාගෙන සිටි නිවසේ හිමිකාරී කාන්තාව සහ ඇයගේ දියණිය පොලීසිය අත්අඩංගුවට ගත් අතර පසුව සිදුකරන ලද පරීක්ෂණවලදී අනාවරණ වූයේ පැහැර ගැනීමට ලක්වූ දරුවාගේ පියාට කප්පම් ඉල්ලා දුරකථන ඇමතුමක් ලබාදීමේ සිද්ධිය 26 හැවිරිදි තරුණයාගේම සැලැස්මක් බවයි.",
       "URL": "https://www.hirunews.lk/160807/ගම්පොළ-දරුවා-පැහැර-ගැනීමේ-සිද්ධියට-ඇල්ලූ-තුන්දෙනා-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=4529"
}