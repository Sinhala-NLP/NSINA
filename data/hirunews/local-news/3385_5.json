{
       "Source": "hirunews",
       "Timestamp": "Thursday, 25 April 2019 - 13:26",
       "Headline": "සැකකටයුතු පුද්ගලයින්, වාහන ගැන ආරක්ෂක අංශ තොරතුරු ඉල්ලයි",
       "News Content": "දැනට පවතින වාතාවරණය සැළකිල්ලට ගෙන ත්‍රස්තවාදී කටයුතු සඳහා සම්බන්ධ හෝ සැකකටයුතු පුද්ගලයින්, වාහන, පිළිබඳ තොරතුරු ඇත්නම් කඩිනමින් ඒවා දැනුම්දෙන ලෙස ආරක්ෂක අංශ ජනතාවගෙන් ඉල්ලීමක් කරනවා.\nඒ සඳහා යුද හමුදා මූලස්ථානය දුරකථන අංක කිහිපයක් ද හඳුන්වා දී තිබෙනවා.\n0112 434 251, 0114 055 105, 0114 055 106, 0112 433 335 සහ 0766 911 604 යන දුරකථන අංක ඔස්සේ යුද හමුදා මූලස්ථානයේ බෝම්බ නිෂ්ක්‍රීය අංශයට දැනුම්දිය හැකි බවයි යුද හමුදා මූලස්ථානය නිවේදනය කළේ.\nඑසේම සැකකටයුතු වාහන, පුද්ගලයන් සහ සිද්ධීන් පිළිබඳව 1 1 6 ක්‍ෂණික ඇමතුම් අංකයට තොරතුරු දැනුම්දිය හැකි බව ගුවන් හමුදාව ප්‍රකාශ කළා.\nමේ අතර පොලීසිය සදහන් කළේ රට තුළ පවතින වාතාවරණයත් සමඟ රථ වාහන ගාල් කර යන්නේ නම් එහි තම නම සහ දුරකථන අංකය ප්‍රදර්ශනය කරන ලෙසටයි.\nමේ අතර ලැබෙන තොරතුරුවලට අනුව පරීක්ෂා කිරීම් සිදු කිරීම සඳහා මාර්ග වසා තැබීමට පොලිසිය පියවර ගන්නා බව පොලිස් මාධ්‍ය ප්‍රකාශක පොලිස් අධිකාරි රුවන් ගුණසේකර ප්‍රකාශ කළා.\nකොළඹ නගරයේ මෙන්ම ඉන් පිටත ද මෙවැනි පරීක්ෂා කිරීම් සිදු කිරීමට මාර්ග වසා තැබෙනු ඇති බවයි ඔහු කියා සිටියේ.\nමේ නිසා අනවශ්‍ය බියක් ඇති කර නොගන්නා ලෙස පොලිස් මාධ්‍ය ප්‍රකාශකවරයා ජනතාවගෙන් ඉල්ලා සිටිනවා.",
       "URL": "https://www.hirunews.lk/215158/සැකකටයුතු-පුද්ගලයින්-වාහන-ගැන-ආරක්ෂක-අංශ-තොරතුරු-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=3385"
}