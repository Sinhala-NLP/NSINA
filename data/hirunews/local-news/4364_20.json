{
       "Source": "hirunews",
       "Timestamp": "Friday, 18 August 2017 - 18:42",
       "Headline": "පේර විෂ වී මිය ගිය දැරියගේ සිරුරු කොටස්, රස පරීක්ෂකට",
       "News Content": "ඌව පරණගම - අඹගස්දුව ප්‍රදේශයේදී පේර ගෙඩි ආහාරයට ගැනීමෙන් පසු ඇතිවූ අසාත්මිකතාවයක් හේතුවෙන් මියගිය දැරියගේ දේහය පිළිබඳ අද පැවැත්වුණු පශ්චාත් මරණ පරීක්ෂණයේදී විවෘත තීන්දුවක් ලබාදී තිබෙනවා.\nඒ අනුව ඇයගේ සිරුරේ කොටස් රජයේ රස පරීක්ෂකවරයා වෙත යොමු කිරීමටයි බදුල්ල මහරෝහලේ අධිකරණ වෛද්‍ය නිලධාරීවරයා නියෝග කර ඇත්තේ.\nපේර ගෙඩි ආහාරයට ගැනීමෙන් පසු ඇතිවූ අසාත්මිකතාවයක් හේතුවෙන් ඊයේ අලූයම මෙලෙස මියගොස් තිබුණේ 16 හැවිරිදි දැරියක්.\nඇය ඥාති සහෝදරියන් තුන්දෙනෙකු සමග සිය නිවස ආසන්නයේ පිහිටි ඥාතියෙකුගේ ගෙවත්තක තිබූ ගසක පේර අනුභව කර තිබුණේ පෙරේදා දිනයේයි.\nදැරියගේ බාප්පා පේර ගස අසල තිබූ දොඩම් ගසකට කෘමි නාශක ඉස ඇති අතර, ඒවා පේර ගෙඩි වලට ද මුසුවී දැරිය මියයන්නට ඇති බවට මුලදී සැක පළ කෙරුණා.\nඇයගේ දේහය පිළිබඳ අවසන් කටයුතු හෙට සිදුකිරීමට නියමිතයි.",
       "URL": "https://www.hirunews.lk/168787/පේර-විෂ-වී-මිය-ගිය-දැරියගේ-සිරුරු-කොටස්-රස-පරීක්ෂකට",
       "Category": "Local News",
       "Parent URL": "https://www.hirunews.lk/local-news.php?pageID=4364"
}