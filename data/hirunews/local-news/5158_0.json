{
       "Source": "hirunews",
       "Timestamp": "Monday, 22 February 2016 - 12:59",
       "Headline": "ඉන්දු - ලංකා ගිලන් රථ සේවයට වැඩි පිරිසක් ශ්‍රී ලංකාවෙන්",
       "News Content": "යෝජිත ඉන්දු - ශ්‍රී ලංකා ගිලන් රථ සේවයට  ශ්‍රී ලාංකික වෘත්තිකයන් බහුතරයක් සම්බන්ධ කරගැනීමට බලාපොරොත්තු වන බව ඉන්දියාව පවසනවා.\nඑරට මාධ්‍ය වෙත අදහස් දක්වමින් ඉන්දීය රජයේ ප්‍රකාශකයෙකු සඳහන් කළේ අදාළ ව්‍යාපෘතිය සඳහා සැළසුම් නිලධාරීන්  කිහිපදෙනෙකු හැර වෙනත් ඉන්දීය ජාතිකයන් කිසිවෙකු සම්බන්ධ නොවන බවයි.\nහයිද්‍රබාද් හි පිහිටි ඉන්දීය හදිසි අවස්ථා කළමනාකරන සහ සමීක්ෂණ ආයතනයේ මෙහෙයවීම යටතේ මෙම ගිලන් රථ සේවය ශ්‍රී ලංකාව තුළ ස්ථාපිත කිරීමට යෝජනා කර තිබුණා.\nඒ ඉන්දීය අග්‍රාමාත්‍ය නරේන්ද්‍ර මෝදි සහ මෙරට අග්‍රාමාත්‍ය රනිල් වික්‍රමසිංහ අතර පැවති සාකච්ඡාවල ප්‍රතිඵලයක් ලෙසයි.\nඒ අනුව ආරම්භක පියවරක් ලෙස මෙම ගිලන් රථ සේවය බස්නාහිර සහ දකුණු පළාත්වල ඉදිරියේදී ආරම්භ කෙරෙනවා.\nඒ සඳහා ගිලන් රථ 88 ක් සහ ලාංකික සේවකයන් 600 කට අධික සංඛ්‍යාවක් සම්බන්ධ කරගැනීමට නියමිතයි.\nඒ පරිපූරක වෛද්‍ය සහ සහය කාර්ය මණ්ඩලය යන තනතුරු සඳහායි.\nඉන්දියාව සහ ශ්‍රී ලංකාව අතර එකඟතාව අනුව මෙම සේවය අවුරුද්දක කාලයක් සඳහා නොමිලේ ලාංකිකයන්ට ලබාදීමට සැළසුම් කර තිබෙනවා.\nගිලන් රථ සේවය අරඹා වසරකින් පසුව ගිවිසුම නැවත සළකා බැලීමක් සිදුකර එය තවදුරටත් නොමිලේ ලබාදෙනවාද යන්න පිළිබඳව ලක් රජය තීරණයක් ගැනීමට නියමිතයි.",
       "URL": "https://www.hirunews.lk/126865/ඉන්දු-ලංකා-ගිලන්-රථ-සේවයට-වැඩි-පිරිසක්-ශ්‍රී-ලංකාවෙන්",
       "Category": "Local News",
       "Parent URL": "https://www.hirunews.lk/local-news.php?pageID=5158"
}