{
       "Source": "hirunews",
       "Timestamp": "Friday, 26 August 2022 - 14:56",
       "Headline": "ඉන්ධන බෙදා හැරීම සහ විකිණීම පෞද්ගලීකරණයට එරෙහිව ශ්‍රේෂ්ඨාධිකරණයට පෙත්සමක් (වීඩියෝ)",
       "News Content": "දිගු කාලීන පදනම මත ඉන්ධන ආනයනය, මිලදී ගැනීම, බෙදා හැරීම සහ විකිණීමේ කටයුතු, තෝරා ගත් විදේශ සමාගම් වෙත පැවරීමට, අමාත්‍ය මණ්ඩලය ගෙන ඇති තීරණය බල රහිත කිරීමේ නියෝගයක් නිකුත් කරන ලෙස ඉල්ලමින් ශ්‍රේෂ්ඨාධිකරණයට අද මූලික අයිතිවාසිකම් පෙත්සමක් ගොනුකර තිබුණා.\nඛනිජ තෙල් සංස්ථාව සතු පිරවුම්හල් අතුරින් වැඩි ප්‍රමාණයක් පෞද්ගලිකකරණය කිරීමට සූදානම් බවට සඳහන් කරමින් ශ්‍රී ලංකා පොදුජන ප්‍රගතිශිලි සේවක සමංගමය ඇතුළු පිරිසක් මෙම පෙත්සම ගොනුකර තිබෙනවා.\nඑහි වගඋත්තරකරුවන් වන්නේ අග්‍රාමාත්‍යවරයා, විෂයභාර අමාත්‍යවරයා, අමාත්‍ය මණ්ඩල සාමාජිකයින්, ඛනිජ තෙල් නීතිගත සංස්ථාව සහ නීතිපතිවරයායි.\nමේ අතර, දිවයිනේ ප්‍රදේශ රැසක පිරවුම්හල් අසල ඉන්ධන ලබා ගැනීමට යළිත් දිගු පෝලිම් දක්නට ලැබෙනවා.\nමේ අතර යළි ඉන්ධන පෝලිම් ඇතිවීමට ප්‍රධාන හේතුව පිරවුම්හල් වෙත ලබාදෙන ඉන්ධන ප්‍රමාණය අඩුවීම බවයි, ඛනිජ තෙල් බෙදුම්කරුවන්ගේ සංගමයේ උප සභාපති කුසුම් සන්ඳනායක ප්‍රකාශ කරන්නේ.\nඩීසල් බෙදා හැරීම සීමාවීම හේතුවෙන් අද පෞද්ගලික බස් රථ ධාවනය සියයට 50 කින් අඩුවී තිබූ බවයි ලංකා පෞද්ගලික බස් හිමියන්ගේ සංගමය ප්‍රකාශ කළේ.\nඑමෙන්ම, අඩු මිලට භූමිතෙල් ඉල්ලා හලාවත ධීවරයින් ආරම්භ කර ඇති වර්ජනයට අදට දින 10ක්.",
       "URL": "https://www.hirunews.lk/313789/ඉන්ධන-බෙදා-හැරීම-සහ-විකිණීම-පෞද්ගලීකරණයට-එරෙහිව-ශ්‍රේෂ්ඨාධිකරණයට-පෙත්සමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=912"
}