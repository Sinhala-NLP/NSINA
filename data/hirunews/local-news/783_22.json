{
       "Source": "hirunews",
       "Timestamp": "Sunday, 23 October 2022 - 23:00",
       "Headline": "මහියංගණයේ විසඳුමක් නැති වන අලි ගැටලුව (වීඩියෝ)",
       "News Content": "ජනතාව කොතෙක් මැසිවිලි නැගුවද, ඒ මැසිවිලි අප විසින් වාර්තා කළද, තවමත් විසඳුමක් සෙවීමට නොහැකි වූ වන අලි ගැටලුව පිළිබඳව අදත් අපිට වාර්තා කරන්නට සිදු වී තිබෙනවා.\nමේල සති තුනකට ආසන්න කාලයක් තිස්සේ ගම්වදින 70කට අධික වනඅලි රංචුවක් මහියංගනය සොරබොර - ගුරුමඩ ප්‍රදේශයේ ජන ජීවිතයට එල්ල කරන බලපෑම පිළිබඳවයි.\nමේ දිවා කාලයේදී සෆාරි උද්‍යානයක් තුළ දක්නට ලැබෙන සිදුවීමක් නම් නොවෙයි.\nමේ සද්ධන්තයින් දකිද්දී සංචාරකයින්ගේ වගේම ඔබේත් හිතට දැනෙන සතුට මේ ගම්මානවල ජීවත්වන ජනතාවට නම් කොහෙත්ම දැනෙන්නේ නැහැ.\nමහියංගනයේ ජනතාවට රාත්‍රියේදී සාමාන්‍ය දෙයක් බවට පත්වුණු අලි පලවා හැරීම මේ වනවිට දිවා කාලයේදීත් කරන්නට සිදුව තිබෙනවා.\nමහියංගනය නගරයට ඉතා ආසන්නව පිහිටි සොරබොර - ගුරුමඩ ගම්මානයට මීට සති 3කට පමණ ඉහතදී කඩා වැදුනු වන අලි 70කට අධික රංචුවක් හේතුවෙන් ජනතාවට සිදුව ඇත්තේ සිය දෛනික රාජකාරි සියල්ල අතහැර අලි පලවා හැරීමටයි.\nවනජීවී නිලධාරීන්ගේද සහයෙන් සති කිහිපයක් තිස්සේ දිවා රෑ වෙහෙස වී වන අලි රංචුව පළවා හැරීමට උත්සාහ කළත් ඒ උත්සාහයන් සියල්ල මේ වනවිට ව්‍යර්ථව ගොස් තිබෙන්නේ ඔවුන් සතුව තිබූ අලි වෙඩි සියල්ලත්, ඉන්ධනත්, මුදලුත් තඹ ශතයට ම අවසන් කරමින්.\nමේ සත්ධන්තයින් ගම්මානය සිසාරා සති තුනක් පුරා සිදු කළ එකම කාර්යය වී තිබුණේ සරුවට වැවී තිබූ වගාවන්ට මෙන්ම නිවාස කිහිපයකටම රිසිසේ වගකීම පමණයි.\nසාමාන්‍යයෙන් දිවා කාලයේ හේනක් කුඹුරක් සිදු කර රාත්‍රී කාලයේදී වන අලින්ගෙන් වගාවන් රැක ගැනීම සිදුකළ මේ ජනතාවට මේවනවිට සිදුව ඇත්තේ වගා කිරීම පසෙක තබා ජීවිත හා දේපල රැක ගැනීම වෙනුවෙන් දිවා රෑ දෙකේදීම සටන් කිරීමටයි.\nදැඩි උත්සාහයකින් පසුව වනජීවි නිලධාරීන් එක්ව වන අලි රංචුව සොරබොර වැව දක්වා පමණක් පළවා හැරීමට කටයුතු කළ ද මේ සද්ධන්තයින්ගේ ක්‍රියාත්මකවීමේ මීලඟ පියවර කුමන ඉසව්වකින් ආරම්භ වේදැයි ජනතාව තුළ පවතින්නේ සැකයක්.\nනිසි විසඳුමක් පිළිබඳව සිතීමට පවා අපොහොසත් වූ වන අලි ගැටළුව පිළිබඳව තවත් කොපමණ කාලයක් ජනතාවට මැසිවිලි නගන්නට සිදුවන්නේද යන්නත් ඒ මැසිවිලි මෙලෙස වාර්ථා කරන්නට අපටද සිදු වේවිද යන්නත් අපට ඇත්තේත් අවිනිශ්චිත බවක්.\nඒ අවිනිශ්චිතතාව දුරු කර ජනතාවට නිදහසේ හුස්මක් කටක් ගන්නට ඉඩ සැලසීම බලධාරීන් සතු වගකීමක්.",
       "URL": "https://www.hirunews.lk/318653/මහියංගණයේ-විසඳුමක්-නැති-වන-අලි-ගැටලුව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=783"
}