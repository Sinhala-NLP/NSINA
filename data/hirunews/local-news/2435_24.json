{
       "Source": "hirunews",
       "Timestamp": "Wednesday, 23 September 2020 - 12:52",
       "Headline": "ඛනිජ වැලි හේතුවෙන් දඹුල්ල - කණ්ඩලම ජනතාව අසීරුතාවක (වීඩියෝ)",
       "News Content": "පුල්මුඩේ සහ වෙනත් ප්‍රදේශවල මුහුදු වෙරලෙහි ඇති ඛනිජ වැලි දඹුල්ල - කණ්ඩලම ප්‍රදේශයට රැගෙනවිත් එම ස්ථානයේ ගබඩා කොට පිරිපහදු කිරීමේදී ප්‍රදේශ කිහිපයක ජනතාව දැඩි අසීරුතාවයකට පත්ව ඇති බව වාර්තා වනවා.\nඅදාළ ඛනිජ වැලි වෙන්කර ඒවා කලක සිට විදෙස් රටවලට යැවීම සිදුකරන අතර, මෙමඟින් කණ්ඩලම, ලිහිණියාගොල්ල සහ රත්මල්ගහඇල ජනතාවගේ සෞඛ්‍ය තත්ත්වයන්ට බලපෑම් එල්ල වී ඇති බවයි ප්‍රදේශවාසීන් චෝදනා කළේ.\nමේ හේතුවෙන් ඇතැම් පුද්ගලයින්ගේ සමේ රෝග සහ සුව නොවන රෝග තත්ත්වයන්ද ඇති වී තිබෙනවා.\nදඹුල්ල - කණ්ඩලම ප්‍රදේශයේ පිහිටි අදාළ මධ්‍යස්ථානයේ සිදුවන ක්‍රියාවලිය සොයා බැලීම සඳහා ඊයේ ප්‍රදේශවාසීන් සහ හිරු දඹුල්ල වාර්තාකරු කාංචන කුමාර ආරියදාස එම ස්ථානයට ගිය අවස්ථාවේ එහි සිටි කළමනාකාරවරයෙකු බාධා කර තිබුණා.\nමේ අතර, පේරාදෙණිය විශ්ව විද්‍යාලයේ ජ්‍යෙෂ්ඨ භූ විද්‍යාඥ මහාචාර්ය අතුල සේනාරත්න හිරු ප්‍රවෘත්ති අංශයට කියා සිටියේ රට මැද මෙම පිරිපහදු මධ්‍යස්ථානය පිහිටීම හේතුවෙන් විකිරණශීලි අපද්‍රව්‍ය රැසක් ඉන් පිටවන බවයි.",
       "URL": "https://www.hirunews.lk/250893/ඛනිජ-වැලි-හේතුවෙන්-දඹුල්ල-කණ්ඩලම-ජනතාව-අසීරුතාවක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2435"
}