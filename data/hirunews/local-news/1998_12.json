{
       "Source": "hirunews",
       "Timestamp": "Sunday, 25 April 2021 - 7:40",
       "Headline": "මගී ප්‍රවාහනයේදී දුරස්ථභාවය රැකීමට පියවර",
       "News Content": "පවතින කොරෝනා අවදානම් තත්වය සමග සමාජ දුරස්ථභාවය පවත්වා ගනිමින් මගී ප්‍රවාහනය පහසු කිරීම සඳහා ඉදිරියේදී අතිරේක දුම්රිය කිහිපයක් යෙදවීමට අපේක්ෂා කරන බව දුම්රිය දෙපාර්තමේන්තුව පවසනවා.\nඑහි නියෝජ්‍ය සාමාන්‍යාධිකාරී ගාමිණි සෙනවිරත්න කොළඹ ඊයේ පැවති මාධ්‍ය හමුවකට එක්වෙමින් ප්‍රකාශ කළේ සියලු දුම්රිය ස්ථාන වල දේහ උෂ්ණත්ව පරීක්ෂා කිරීමට සහ විෂබීජහරණ කටයුතු කිරීමට පියවර ගෙන ඇති බවයි.\nඒ අනුව කොටුව දුම්රිය ස්ථානයේ කැමරා පද්ධතී යොදාගනිමින් දේහ උෂ්ණත්ව පරීක්ෂා කිරීම් සිදු කෙරෙන බව ඔහු සඳහන් කළා.\nමේ අතර කොරෝනා තත්වය හමුවේ ආසන ගණනට පමණක් මගීන් ප්‍රවාහනයේදී සිදුවන අපහසුතා අවම කර ගැනීම සඳහා යෙදවිය හැකි බස් 5,000ක් යොදවන බව ලංකා ගමනාගමන මණ්ඩලය පවසනවා.\nඑහි නියෝජ්‍ය සාමාන්‍යාධිකාරී පණ්ඩුක ස්වර්ණහංස හිරු ප්‍රවෘත්ති අංශයට කියා සිටියේ බස් රථ තුල සෞඛ්‍යාරක්ෂිත පිළිවෙත් අනුගමනය කිරීමට රියදුරන්, කොන්දොස්තරවරුන් මෙන්ම මගීන්ද කටයුතු කළ යුතු බවයි.\nකෙසේ වෙතත් ලංකා පෞද්ගලික බස්හිමියන්ගේ සංගමයේ සභාපති ගැමුණු විජේරත්න හිරු ප්‍රවෘත්තී අංශයට අදහස් දක්වමින් කියා සිටියේ ධාවන කාලසටහන් සංශෝධනයට සහ විශේෂ වැඩපිළිවලක් සකස් කිරීමට නියාමන ආයතන පියවර ගත යුතු බවයි.",
       "URL": "https://www.hirunews.lk/269431/මගී-ප්‍රවාහනයේදී-දුරස්ථභාවය-රැකීමට-පියවර",
       "Category": "Local News",
       "Parent URL": "https://www.hirunews.lk/local-news.php?pageID=1998"
}