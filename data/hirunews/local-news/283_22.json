{
       "Source": "hirunews",
       "Timestamp": "Friday, 09 June 2023 - 8:02",
       "Headline": "පිටුවහල් කළ චීන ජාතිකයා චීන පොලිස් භාරයට",
       "News Content": "ව්‍යාජ විදේශ ගමන් බලපත්‍රයකින් මෙරටට ඇතුළුවීමට තැත්කළ බවට චෝදනා එල්ල වූ චීන ජාතිකයා යළි එරටට පිටුවහල් කර තිබෙනවා.\nමහජන ආරක්ෂක අමාත්‍ය ටිරාන් අලස්ගේ නියෝගය මත ඊයේ (08) පස්වරුවේ ඔහු එලෙස කටුනායක ගුවන්තොටුපලින් යළි චීනයට පිටුවහල් කළ බවයි එම අමාත්‍යාංශය සඳහන් කළේ.\nපසුගියදා අප්‍රිකාවේ ගිනි රාජ්‍යයට අයත් විදේශ ගමන් බලපත්‍රයකින් මෙරටට ඇතුළු වීමට තැත්කළ මොහු ගුවන් තොටුපොළේ ආගමන විගමන නිලධාරීන් විසින් රඳවා ගනු ලැබුවේ එම විදේශ ගමන් බලපත්‍රය ව්‍යාජ එකක් බවට අනාවරණ වීම හේතුවෙන්.\nඑහෙත් පසුව ඔහු සතුව තිබූ චීනයට අයත් විදේශ ගමන් පත්‍රයක් ඉදිරිපත් කර ඇති අතර ඒ අනුවයි මෙම චීන ජාතිකයාට මෙරටට ඇතුළු වීමට ඉඩ ලබා දී තිබුණේ.\nඒ සඳහා මැදිහත්වූ බවට රාජ්‍ය අමාත්‍ය අරුන්දික ප්‍රනාන්දුට චෝදනා එල්ලවූ අතර, මෙම සිදුවීම මහත් ආන්දෝලනයකට ලක්වීමත් සමග අදාළ චීන ජාතිකයා ආගමන විගමන දෙපාර්තමේන්තුව වෙත කැදවා අත්අඩංගුවට ගනු ලැබුවා.\nපසුව ඔහු තමන් චීනයට පිටුවහල් නොකර ඩුබායි රාජ්‍යට පිටුවහල් කිරීමට නියෝග කරන්නැයි ඉල්ලා රිට් පෙත්සමක් ගොණු කළ අතර එය අභියාචනාධිකරණය ප්‍රතික්ෂේප කළා.\nපසුව අනාවරණ වූයේ මෙම චීන ජාතිකයා මත්ද්‍රව්‍ය චෝදනාවකට අත්අඩංගුවට ගැනීම සඳහා චීන රජයේ අධිකරණයක් විසින් වරෙන්තු නිකුත් කර ඇති අයෙකු බවයි.\nඊයේ (08) ගුවන් යානයට පිවිසෙන තෙක් ඔහු සිය ගමනාන්තය නොදැන සිටියේ ආරක්ෂක නිලධාරීන් මෙම චීන ජාතිකයාට මාංචු දමා අව් කණ්නාඩියක් පළඳවා රෝද පුටුවක හිඳුවා ගුවන් තොටුපලට රැගෙන ඒම හේතුවෙන්.\nගුවන් යානයට පිවිසීමෙන් අනතුරුව අව් කණ්නාඩිය ගැළවීමට ආරක්ෂක නිලධාරීන් ඔහුට යෝජනා කර තිබෙනවා.\nඒ වනවිට මෙම සැකකරු අත්අඩංගුවට ගැනීම සඳහා චීන ආරක්ෂක නිලධාරීන් පිරිසක් ද ගුවන් යානය තුළ රැඳී සිටි අතර, ඔවුන් දැක මෙම චීන ජාතිකයා බියවී නොසන්සුන්කාරී ලෙස හැසිරුණේ තමන් චීනයට රැගෙන යන බව වැටහීම හේතුවෙන්.\nකෙසේ වෙතත් පසුව චීන සහ මෙරට ආරක්ෂක නිලධාරීන් මොහුව පාලනය කිරීමට සමත්වූ බව ගුවන් තොටුපල හිරු වාර්තාකාරු කියා සිටියා.",
       "URL": "https://www.hirunews.lk/337422/පිටුවහල්-කළ-චීන-ජාතිකයා-චීන-පොලිස්-භාරයට",
       "Category": "Local News",
       "Parent URL": "https://www.hirunews.lk/local-news.php?pageID=283"
}