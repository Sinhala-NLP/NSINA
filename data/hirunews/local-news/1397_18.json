{
       "Source": "hirunews",
       "Timestamp": "Wednesday, 26 January 2022 - 8:24",
       "Headline": "අයි.ඩී.එච්. උපරිම ධාරිතාවට",
       "News Content": "ජාතික බෝවන රෝග විද්‍යායතන හෙවත් අයි.ඩී.එච් රෝහලට ඇතුළත් කෙරෙන කොරෝනා ආසාදිතයන් ප්‍රමාණය ඉහළ යාම හේතුවෙන් එහි රෝහල් ධාරිතාවය උපරිම මට්ටමට ලඟා වී තිබෙනවා.\nමෙම තත්ත්වය හටගෙන තිබෙන්නේ, මෙරටින් ප්‍රථම වරට කොරෝනා ආසාදිත චීන ජාතික කාන්තාව හමු වී ඊයේ දිනට වසර 02ක් සම්පූර්ණ වු පසුබිමකයි.\nතවත් කොරෝනා ආසාදිතයන් 891ක් ඊයේ මෙරටින් වාර්තා වීමත් සමග මෙරට සමස්ථ කොරෝනා ආසාදිතයන් සංඛ්‍යාව 63,654ක් දක්වා ඉහළ ගියා.\nමෙරට සමස්ථ කොරෝනා මරණ සංඛ්‍යාව 15,330ක් දක්වා ඉහළ ගියේ ඊයේ මෙරටින් තවත් කොරෝනා මරණ 17ක් වාර්තා වීමත් සමග යි.\nමෙලෙස මෙරටින් වාර්තා වන දෛනික කොරෝනා ආසාදිතයන් ප්‍රමාණය ඉහළ යමින් ඇති පසුබිමක ජාතික බෝවන රෝග විද්‍යායතනයේ රෝහල් ධාරිතාවය උපරිම මට්ටමට ළගා වෙමින් ඇති බව එහි අධ්‍යක්ෂ වෛද්‍ය හසිත අත්තනායක සඳහන් කළා.\nමේ අතර මඟී ප්‍රවාහන බස් රථ වල ආසන ප්‍රමාණය ඉක්මවා මඟීන් රැගෙන යන බස් රථවලට එරෙහිව නීතිය ක්‍රියාත්මක කිරීම අද සිට ක්‍රියාත්මකයි.\nපොලීසිය සඳහන් කළේ, බස් රථ තුල රියදුරු, සහයක මෙන්ම මගීන්ද සෞඛ්‍ය පිළිවෙත් අනුගමන කිරීම පිළිබඳව අද සිට දැඩි අධීක්ෂණයට ලක් කෙරෙන බවයි.\nහෙද, පරිපූරක, අතුරු වෛද්‍ය ඇතුළු සෞඛ්‍ය ක්ෂෙත්‍රයේ වෘත්තීය සමිති 16 කට අයත් සෞඛ්‍ය සේවකයන් අද පෙරවරු 7 සිට බස්නාහිර පළාත තුල වැඩ වර්ජනයක් ක්‍රියාත්මක කිරීමට නියමිතයි.\nඒ, වැටුප් ගැටලු සහ උසස්වීම් ගැටලුවලට විසඳුම් ලබා දීම ඇතුළු ඉල්ලීම් 7ක් මුල් කර ගනිමින්.",
       "URL": "https://www.hirunews.lk/295203/අයි-ඩී-එච්-උපරිම-ධාරිතාවට",
       "Category": "Local News",
       "Parent URL": "https://www.hirunews.lk/local-news.php?pageID=1397"
}