{
       "Source": "hirunews",
       "Timestamp": "Tuesday, 01 December 2020 - 14:05",
       "Headline": "සුළි කුණාටුවත් සමඟ උතුරු නැගෙනහිර පළාත්වලට මිලිමීටර් 200 ට වැඩි වැසි ඇතිවන ලකුණු",
       "News Content": "ගිනිකොණ දිග බෙංගාල බොක්ක මුහුදු ප්‍රදේශය ආශ්‍රිතව පවතින ගැඹුරු පීඩන අවපාතය සුළි කුණාටුවක් දක්වා වර්ධනය වී ශ්‍රී ලංකාව හරහා ගමන් කිරීමේ හැකියාවක් පවතින බැවින්, දිවයින පුරා වැසි සහ සුළං තත්ත්වයේ වැඩිවීමක් අපේක්ෂා කරන බව කාලගුණ විද්‍යා දෙපාර්තමේන්තුව පවසනවා.\nඅද පෙරවරු 11.30ට පමණ මෙම ගැඹුරු පීඩන අවපාතය ත්‍රිකුණාමලයට ගිනිකොණ දෙසින් කිලෝමීටර් 500 ක් දුරින් ස්ථානගතව පැවති බවයි එම දෙපාර්තමේන්තුව සඳහන් කළේ.\nමෙහි බලපෑම හේතුවෙන් නැගෙනහිර, උතුර, උතුරුමැද, වයඹ, මධ්‍යම සහ සබරගමු පළාත්වල ඇතැම් ස්ථානවලට මිලිමීටර් 200 ට වැඩි තද වැසි ඇතිවිය හැකි අතර පැයට කිලෝමීටර් 80 ත් 90 ත් දක්වා තද ප්‍රහාරාත්මක සුළං ඇතිවිය හැකියි.\nසෙසු ප්‍රදේශවල මිලිමීටර් 100 ට වැඩි තද වැසි ඇතිවිය හැකි මෙන්ම එම ප්‍රදේශවල පැයට කිලෝමීටර් 60 ත් 70 ත් අතර ප්‍රහාරාත්මක තද සුළං ඇතිවිය හැකි බැවින් අවධානයෙන් පසුවන ලෙසටයි කාලගුණ විද්‍යා දෙපාර්තමේන්තුව ජනතාවට දැනුම් දෙන්නේ.",
       "URL": "https://www.hirunews.lk/256047/සුළි-කුණාටුවත්-සමඟ-උතුරු-නැගෙනහිර-පළාත්වලට-මිලිමීටර්-200-ට-වැඩි-වැසි-ඇතිවන-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=2301"
}