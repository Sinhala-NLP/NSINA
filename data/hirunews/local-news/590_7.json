{
       "Source": "hirunews",
       "Timestamp": "Friday, 20 January 2023 - 13:30",
       "Headline": "‍13 වැනි ව්‍යවස්ථා සංශෝධනය පූර්ණ වශයෙන් බලාත්මක කිරීම වැදගත් බවට එස්.ජයිශංකර්ගෙන් ප්‍රකාශයක් (වීඩියෝ)",
       "News Content": "‍13 වැනි ව්‍යවස්ථා සංශෝධනය පූර්ණ වශයෙන් බලාත්මක කිරීම සහ පළාත් සභා මැතිවරණය හැකි ඉක්මනින් පැවැත්වීම මේ අවස්ථාවේදී වැදගත් බව ඉන්දීය විදේශ කටයුතු අමාත්‍ය ආචාර්ය එස්. ජයශංකර් පවසනවා.\nඅද (20) පෙරවරුවේ පැවති ඒකාබද්ධ ප්‍රවෘත්ති සාකච්ඡාවකට එක්වෙමින් ඔහු සඳහන් කළේ, මේ පිළිබඳ ජනාධිපති රනිල් වික්‍රමසිංහ සමග පැවති සාකච්ඡාවේ දී දැනුම් දුන් බව යි.\nදෙදින නිල සංචාරයක් සඳහා දිවයිනට පැමිණි ඉන්දීය විදේශ කටයුතු අමාත්‍ය ආචාර්ය එස්. ජයිශංකර් සහ ජනාධිපති රනිල් වික්‍රමසිංහ අතර හමුව අද පෙරවරුවේ පැවැත්වුණේ, ජනාධිපති කාර්යාලයේ දී.\nඉන්දීය විදේශ අමාත්‍ය ආචාර්ය එස්. ජයිශංකර් අද පෙරවරුවේ ජනාධිපති රනිල් වික්‍රමසිංහ හමු වී සාකච්ඡාවක නිරත වුණා.\nඅනතුරු ව ඒකාබද්ධ ප්‍රවෘත්ති සාකච්ඡාවක් පැවැත්වුණේ ජනාධිපතිවරයාගේ ද සහභාගීත්වයෙන්.\nඉන්දීය විදේශ අමාත්‍ය ආචාර්ය එස්. ජයිශංකර් මහතා සහ විදේශ කටයුතු අමාත්‍ය ජනාධිපති නීතීඥ අලි සබ්රි මහතා අතර හමුව පැවැත්වුණේ, ඊයේ රාත්‍රීයේ යි.\nමෙරට ණය ප්‍රතිව්‍යුහගතරණයට ඉන්දියාව සූදානම් බවයි ඉන්දීය විදේශ කටයුතු අමාත්‍යවරයා එහිදී දැනුම් දී ඇත්තේ.\nඉන්දු - ශ්‍රී ලංකා රාජ්‍ය තාන්ත්‍රික සබතා සම්බන්ධයෙන් ද දෙපාර්ශ්වය අතර එහිදී දීර්ඝ වශයෙන් අදහස් හුවමාරු වී තිබෙනවා.\nශ්‍රී ලංකාවේ ආර්ථිකය යථා තත්ත්වයට පත්කිරීම වෙනුවෙන් මෙරට ආයෝජන මාර්ගයන් තවදුරටත් ශක්තිමත් කිරීමට අවශ්‍ය සහයෝගය ලබා දෙන බව ඉන්දීය විදේශ කටයුතු අමාත්‍යවරයා එහිදී වැඩිදුරටත් සඳහන් කර තිබෙනවා.\nඅදාල හමුවෙන් අනතුරුව ට්විටර් පණිවිඩයක් නිකුත් කරමින් ඉන්දීය විදේශ කටයුතු අමාත්‍යවරයා සඳහන් කර ඇත්තේ යටිතල පහසුකම්, බලශක්ති සහ සෞඛය යන ක්‍ෂේත්‍රවල ඉන්දු - ශ්‍රී ලංකා සහයෝගීතාව වර්ධනය කිරීම වෙනුවෙන් මෙම සාකච්ඡාවේදී දීර්ඝ වශයෙන් සාකච්ඡා කළ බවයි.\nමේ අතර ඉන්දීය විදේශ අමාත්‍යවරයාගේ දෙදින නිල සංචාරය අදින් අවසන් වීමට යි නියමිත ව ඇත්තේ.",
       "URL": "https://www.hirunews.lk/325487/‍13-වැනි-ව්‍යවස්ථා-සංශෝධනය-පූර්ණ-වශයෙන්-බලාත්මක-කිරීම-වැදගත්-බවට-එස්-ජයිශංකර්ගෙන්-ප්‍රකාශයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=590"
}