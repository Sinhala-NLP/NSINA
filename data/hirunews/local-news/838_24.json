{
       "Source": "hirunews",
       "Timestamp": "Wednesday, 28 September 2022 - 13:35",
       "Headline": "ලව් ලෙටර් එකක් නිසා ඇමති ප්‍රසන්නගේ පුතු කිරිබත්ගොඩ දී යකා නටයි",
       "News Content": "ඉකුත් 26 වැනි දා කිරිබත්ගොඩ ප්‍රදේශයේ ප්‍රසිද්ධ පෞද්ගලික උපකාරක පන්තියක් ඉදිරිපිට දී පාසල් සිසුන් දෙදෙනෙකුට පහරදීමේ සිද්ධියක් සම්බන්ධයෙන් රාජ්‍ය අමාත්‍ය ප්‍රසන්න රණවීරගේ 20 හැවිරිදි පුත්‍රයා ඇතුළු කණ්ඩායමක් කිරිබත්ගොඩ පොලීසිය විසින් අත්අඩංගුවට ගෙන තිබෙනවා.\nසිද්ධියෙන් තුවාල ලැබූ සිසුන් දෙදෙනා ප්‍රතිකාර සඳහා රෝහල්ගත කිරීමෙන් අනතුරුව පිටව ගොස් ඇති අතර අත්අඩංගුවට ගත් රාජ්‍ය අමාත්‍යවරයාගේ පුත්‍රයා ඇතුළු කණ්ඩායම ද පොලිස් ඇපමත මුදා හැර ඇති බවයි පොලීසිය සඳහන් කළේ.\nමෙම පහරදීමට රාජ්‍ය අමාත්‍යවරයාගේ පුත්‍රයා පැමිණ ඇත්තේ කර්මාන්ත හා වාණිජ කටයුතු අමාත්‍යාංශය යටතේ ලියාපදිංචි කරන ලද වාහනයක බවට ද අනාවරණ වී තිබෙනවා.\nඔවුන් පහරදීම සඳහා පැමිණි මෝටර් රථය කර්මාන්ත හා වාණිජ කටයුතු අමාත්‍යාංශයේ ලේකම්වරයා යටතේ ලියාපදිංචි කර ඇති ටොයෝටා 141 වර්ගයේ කළු පැහැති WP KX 8472 දරන මෝටර් රථයෙන් බවයි වාර්තා වන්නේ.\nපොලීසිය සැකකරුවන්ගෙන් කරන ලද ප්‍රශ්න කිරීම් අනුව අදාල සිද්ධියට හේතුව ලෙස වාර්තා වන්නේ, ඇමති පුතුගේ මිතුරෙකුගේ පෙම්වතියකට, අදාළ සිසුන් දෙනොගෙන් අයෙක් පෙම් හසුනක් දීම හේතුවෙන් ඇති වූ ගැටුමක් බවයි.",
       "URL": "https://www.hirunews.lk/316523/ලව්-ලෙටර්-එකක්-නිසා-ඇමති-ප්‍රසන්නගේ-පුතු-කිරිබත්ගොඩ-දී-යකා-නටයි",
       "Category": "Local News",
       "Parent URL": "https://www.hirunews.lk/local-news.php?pageID=838"
}