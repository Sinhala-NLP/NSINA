{
       "Source": "hirunews",
       "Timestamp": "Tuesday, 05 October 2021 - 11:56",
       "Headline": "පියවරෙන් පියවර ව්‍යාපාර අරඹන හැටි ශ්‍රී ලංකා මහ බැංකුව කියයි",
       "News Content": "පියවරෙන් පියවර ව්‍යාපාර ආරම්භ කර සංවර්ධනය කිරීම පිළිබඳ ව ශ්‍රී ලංකා මහ බැංකුවේ උපදෙස් මාලාවේ නව වන මුද්‍රණය දැන් ඉංග්‍රීසි මාධ්‍යයෙන් මහජනයා සඳහා නිකුත් කර තිබෙනවා.\nමෙම පොත් පිංච මෙරට ව්‍යාපාරික ප්‍රජාවට සහ විදේශීය ආයෝජකයින්ට අත්‍යවශ්‍ය තොරතුරු ඇතුළත් මූලාශ්‍ර ලේඛනයක් වන අතර, එහි ඇතුළත් තොරතුරු පරිශීලනය කිරීම හරහා ව්‍යාපාරිකයින්ට සහ ආයෝජකයින්ට කාලය හා පිරිවැය ඉතුරු කර ගැනීමටත් මේ හරහා ඉඩ ප්‍රස්ථාව සැලසෙනවා.\nශ්‍රී ලංකාවේ ව්‍යාපාරයක් ආරම්භ කිරීමට, ක්‍රියාත්මක කිරීමට සහ වසා දැමීමට අදාළ බල පවත්නා සියලු රෙගුලාසි සහ අනාගත ව්‍යවසායකයින්ට ප්‍රයෝජනවත් වන අනෙකුත් තොරතුරුත් මෙම පොත් පිංචට ඇතුළත්.\nව්‍යාපාරයක් ආරම්භ කිරීම, ව්‍යාපාරයක් පවත්වාගෙන යාම සහ අනෙකුත් ක්‍රියාකාරකම් වශයෙන් ප්‍රධාන කාණ්ඩ 3ක් යටතේ මෙම පොත් පිංච සාරාංශ ගතකර තිබෙනවා.\nඒ යටතේ සවිස්තර තොරතුරු, වාර්තාමය අවශ්‍යතා, නියාමන හා නිෂ්කාශන අවශ්‍යතා, ඒ හා සම්බන්ධ පිරිවැය සහ පරිශීලකයින්ට වැඩිදුර පැහැදිලි කිරීම් ලබා ගැනීමට උපකාරී වන සම්බන්ධතා තොරතුරු ඇතුළත් දිගු ද එයට ඇතුළත්.\n2021 මැද භාගය දක්වා අදාළ ආයතන විසින් තහවුරු කරන ලද සහ යාවත්කාලීන කරන ලද සංශෝධන මෙම සංස්කරණයට ඇතුළත් අතර ප්‍රකාශනයේ ඉලෙක්ට්‍රෝනික අනුවාදය මහ බැංකු වෙබ් අඩවිය (\nhttp://www.cbsl.gov.lk\n) හරහා ලබා ගත හැකියි.",
       "URL": "https://www.hirunews.lk/284119/පියවරෙන්-පියවර-ව්‍යාපාර-අරඹන-හැටි-ශ්‍රී-ලංකා-මහ-බැංකුව-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1648"
}