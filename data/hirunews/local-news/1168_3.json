{
       "Source": "hirunews",
       "Timestamp": "Sunday, 15 May 2022 - 8:33",
       "Headline": "නියෝජ්‍ය කතානායක ධුරයට යළිත් නම් දෙකක්",
       "News Content": "පසුගිය 09 වැනිදා දිවයින පුරා ඇති වූ කලහකාරී සිදුවීමෙන් අනතුරුව සහ අග්‍රාමාත්‍ය ධුරයට රනිල් වික්‍රමසිංහ පත් කිරීමෙන් පසුව අනිද්දා (17) පළමුවරට පාර්ලිමේන්තුව රැස්වීමට නියමිතව තිබෙනවා.\nඑහිදී රංජිත් සියඹලාපිටිය නියෝජ්‍ය කතානායක ධුරයෙන් ඉල්ලා අස්වීමත් සමඟ පුරප්පාඩු වූ එම ධුරයට අයෙකු තෝරා පත්කර ගැනීම ද සිදු කිරීමට නියමිතයි.\nඒ අනුව සමගි ජන බලවේගයෙන් ඒ සඳහා රෝහිණී කවිරත්නගේ නම ඉදිරිපත් කරන බවයි විපක්ෂ නායක සජිත් ප්‍රේමදාස ට්වීටර් පණිවුඩයක් නිකුත් කරමින් සඳහන් කළේ.\nකෙසේ වෙතත්, ශ්‍රී ලංකා පොදුජන පෙරමුණෙන් නියෝජ්‍ය කතානායක ධූරය සඳහා පාර්ලිමේන්තු මන්ත්‍රී අජිත් රාජපක්ෂගේ නම ඉදිරිපත් කරන බව එහි මහ ලේකම් පාර්ලිමේන්තු මන්ත්‍රී සාගර කාරියවසම් ඊයේ ප්‍රකාශ කළා.\nමේ අතර, උතුරු නැගෙනහිර හමුදාවන් 50% කින් අඩු කිරීම, දෙමළ දේශපාලන සිරකරුවන් නිදහස් කිරීම ඇතුළු ඉල්ලීම්වලට ලිඛිතව එකඟ වුවහොත් අග්‍රාමාත්‍ය රනිල් වික්‍රමසිංහගේ රජයේ අමාත්‍ය ධුරයක් ලබාගෙන කටයුතු කිරීමට සූදානම් බව දෙමළ ජනතා සන්ධානයේ නායක, පාර්ලිමේන්තු මන්ත්‍රී සී.වී විග්නේෂ්වරන් පවසනවා.",
       "URL": "https://www.hirunews.lk/304380/නියෝජ්‍ය-කතානායක-ධුරයට-යළිත්-නම්-දෙකක්",
       "Category": "Local News",
       "Parent URL": "https://www.hirunews.lk/local-news.php?pageID=1168"
}