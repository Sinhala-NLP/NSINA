{
       "Source": "hirunews",
       "Timestamp": "Monday, 26 June 2017 - 11:50",
       "Headline": "මෙහෙනින් වහන්සේ නමකට දිවි අහිමි කළ අනතුර (ඡායාරූප)",
       "News Content": "දඹුල්ල, මාතලේ ප්‍රධාන මාර්ගයේ ලෙනදොර පන්නම්පිටිය ප්‍රදේශයේ දී ඊයේ (25) සවස සිදුවූ අනතුරකින් මෙහෙනින් වහන්සේ නමක් අපවත් වී තිබෙනවා.\nයතුරුපැදියක ගැටීමෙන් මෙම අනතුර සිදුව ඇති අතර මෙසේ අපවත්වී ඇත්තේ ලෙනදොර, පන්නම්පිටිය ප්‍රදේශයේ  පිහිටි අනුලාරාමයේ වැඩ විසු පැල්වෙහෙර කරුනාපාලි නමැති 84 වන වියේ පසු වූ මෙහෙනින් වහන්සේ නමක් බවයි වාර්තා වන්නේ.\nආරාමය අසල තිබූ වෙළඳසැලකට ගොස් නැවත ආරාමයට යමින් සිටියදී පැමිණි යතුරුපැදියක් මෙහෙනින් වහන්සේගේ ගැටී මෙම අනතුර සිදුව තිබෙනවා.\nඅනතුරත් සමඟ යතුරුපැදියේ පැමිණි තරුණයා ද තුවාල ලබා දඹුල්ල රෝහලට ඇතුලත් කර ඇති බවයි අප වාර්තාකරු සදහන් කළේ.\nඑම ස්ථානයේ පසුගිය කාලය තුලදී මෙවැනි ආකාරයේ අනතුරු රැසක් සිදුව ඇති බව සදහන්.\nයතුරුපැදිකරු අත්අඩංගුවට ගෙන ඇති අතර සිද්ධිය සම්බන්ධයෙන් අද (26) දින අධිකරණයට කරුණු වාර්තා කරන බවයි පොලිසිය පවසනවා.\nඡායාරූප - දඹුල්ල, කාංචන කුමාර",
       "URL": "https://www.hirunews.lk/164428/මෙහෙනින්-වහන්සේ-නමකට-දිවි-අහිමි-කළ-අනතුර-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4451"
}