{
       "Source": "hirunews",
       "Timestamp": "Wednesday, 22 April 2020 - 10:25",
       "Headline": "ශ්‍රී ලංකාවේ ශ්‍රේණිගත සමාගම්වලට, කොරෝනා නිසා සැලකිය යුතු අභියෝගයක්",
       "News Content": "කොරෝනා ගෝලීය වසංගතය හේතුවෙන් මෙරට ලයිස්තුගත සමාගම්වලට දැඩි බලපෑමක් එල්ල වනු ඇති බව ෆිච් ජාත්‍යන්තර විගණන ආයතනය ප්‍රකාශ කළා.\nවිශේෂයෙන් අත්‍යාවශ්‍ය භාණ්ඩ තොග වෙළදාමට, ඉදිකිරීම් සහ හෝටල් කර්මාන්තවලට වෛරසයෙන් වැඩිම බලපෑමක් එල්ල වනු ඇති බවයි එම ආයතනය අද නිකුත් කළ වාර්තාවක දැක්වෙන්නේ.\nකෙසේ වෙතත්, අවම බලපෑමක් එල්ල විය හැකි අංශ ලෙස ඔවුන් පෙන්වා දී ඇත්තේ විදුලි සංදේශ, උපයෝගිතා සහ සෞඛ්‍ය සේවායි.\nමේ වසරේ බැංකු සහ මූල්‍ය ආයතන ක්ෂේත්‍රයේ වර්ධනය ඍණාත්මක වනු ඇති බව මීට පෙර ෆිච් ජාත්‍යන්තර විගණන ආයතනය සදහන් කළා.\nමේ වසරේ ඇස්තමේන්තු කර තිබූ සියයට 3.5ක් වන මෙරට ආර්ථික වර්ධන ඉලක්කය ද සපුරා ගැනීම දුෂ්කර වනු ඇති බවයි එමගින් පෙන්වා දුන්නේ.\nමේ අතර, පසුගිය වසරේ මාර්තු මාසය හා සැසදීමේදී පසුගිය මාසයේ මෙරටට සංචාරකයින්ගේ පැමිණීම සියයට 70. 8 කින් පහළ ගොස් තිබෙනවා.\nශ්‍රී ලංකා සංචාරක ප්‍රවර්ධන අධිකාරිය සදහන් කළේ ගුවන් ගමන් අත්හිටුවීම සහ මගී නෞකා පැමිණීම අඩුවීම ඊට හේතුවී ඇති බවයි.",
       "URL": "https://www.hirunews.lk/239177/ශ්‍රී-ලංකාවේ-ශ්‍රේණිගත-සමාගම්වලට-කොරෝනා-නිසා-සැලකිය-යුතු-අභියෝගයක්",
       "Category": "Local News",
       "Parent URL": "https://www.hirunews.lk/local-news.php?pageID=2780"
}