{
       "Source": "hirunews",
       "Timestamp": "Thursday, 19 May 2022 - 18:40",
       "Headline": "හිටපු ඇමතිනි පවිත්‍රා වන්නිආරච්චිගෙන් සහ ඇයගේ සැමියාගෙන් CIDට පැය 4ක ප්‍රකාශයක් (වීඩියෝ)",
       "News Content": "පසුගිය 9 වනදා අරලියගහ මන්දිරය අසල සහ ගාලුමුවදොර ඇති වූ කලහකාරි සිද්ධියට අදාළව හිටපු ඇමතිනි පවිත්‍රා වන්නිආරච්චි සහ ඇයගේ සැමියා වන කංචන ජයරත්න මෙන්ම පාර්ලිමේන්තු මන්ත්‍රී ඉන්දික අනුරුද්ධගෙන් අපරාධ පරීක්ෂණ දෙපාර්තමේන්තුව අද පැය 4 කට ආසන්න කාලයක ප්‍රකාශයක් සටහන් කරගෙන තිබෙනවා.\nඑමෙන්ම, පසුගිය 9 වනදා අරලියගහ මන්දිරය අසල සහ ගාලුමුවදොර අරගලකරුවන්ට පහරදුන් සිද්ධිය සම්බන්ධයෙන් අත්අඩංගුවට ගත් මොරටුව නගරාධිපති සමන්ලාල් ප්‍රනාන්දු, ඩෑන් ප්‍රියසාද් ඇතුලු 8 දෙනෙකු කොළඹ කොටුව මහේස්ත්‍රාත් අධිකරණයට අද ඉදිරිපත් කිරීමෙන් අනතුරුව මේ මස 25 වනදා දක්වා රක්ෂිත බන්ධනාගාර ගත කෙරුණා.\nඑම පිරිසට සීතාවක ප්‍රාදේශීය සභාවේ සභාපති ජයන්ත රෝහණ සහ කැළණිය ප්‍රාදේශීය සභාවේ සභාපති මංජුල ප්‍රසන්න ද ඇතුලත්.\nමේ අතර, බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් ඇතුළු තුන් දෙනෙකුට පහරදීමේ සිද්ධිය සම්බන්ධයෙන් අත්අඩංගුවට ගෙන රක්ෂිත බන්ධනාගාර ගත කර සිටි සැකකරුවන් තුන්දෙනෙකු ඇප මත මුදහැරිමට කොටුව මහේස්ත්‍රාත් අධිකරණය අද නියෝග කළා.\nඑමෙන්ම, ගාලුමුවදොර ප්‍රදේශයේ සිදුවූ සිද්ධිය සම්බන්ධයෙන් දෙහිවල - ගල්කිස්ස මහනගර සභාවේ මන්ත්‍රීවරියක සහ හංවැල්ල විවිධ සේවා සමූපකාර සමිතියේ සභාපතිවරයා අද අත්අඩංගුවට ගෙන තිබෙනවා.",
       "URL": "https://www.hirunews.lk/304759/හිටපු-ඇමතිනි-පවිත්‍රා-වන්නිආරච්චිගෙන්-සහ-ඇයගේ-සැමියාගෙන්-cidට-පැය-4ක-ප්‍රකාශයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1157"
}