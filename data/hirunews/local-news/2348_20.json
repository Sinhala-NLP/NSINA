{
       "Source": "hirunews",
       "Timestamp": "Friday, 06 November 2020 - 8:05",
       "Headline": "ඇදිරි නීතිය උල්ලංඝනය කළ පුද්ගලයින් 2,393ක් අත්අඩංගුවට",
       "News Content": "මීට පෙර හුදෙකලා ප්‍රදේශ ලෙස නම් කර තිබූ කෑගල්ල දිස්ත්‍රික්කයේ බුලත්කොහුපිටිය පොලිස් බල ප්‍රදේශය සහ ගලිගමුව ප්‍රාදේශීය සභා බල ප්‍රදේශය ඊයේ(05) පස්වරුවේ සිට හුදකලා තත්ත්වයෙන් මුදා හැරුණා.\nකෙසේ වෙතත්, බස්නාහිර පළාත සහ කුලියාපිටිය මෙන්ම ඇහැලියගොඩ පොලිස් බල ප්‍රදේශ හා කුරුණෑගල මහනගර සභා සීමාවට පනවා ඇති, නිරෝධායනය ඇඳිරි නීතිය තවදුරටත් ක්‍රියාත්මකයි.\nඑසේම, ගිරිඋල්ල, සහ මාවනැල්ල, හෙම්මාතගම යන පොලිස් බල ප්‍රදේශ තවමත් හුදකලා ප්‍රදේශ ලෙසටයි නම්කර ඇත්තේ.\nඑසේම, ලබන සඳුදායින් පසු බස්නාහිර පලාත විවෘත කිරීමට වැඩි හැකියාවක් ඇතැයි යුද හමුදාපති ලුතිනන් ජනරාල් ශවේන්ද්‍ර සිල්වා ඊයේ ප්‍රකාශ කරනු ලැබුවා.\nමේ අතර, නිරෝධායන ඇදිරි නීතිය උල්ලංඝනය කිරීම සම්බන්ධයෙන් මේ වනවිට අත්අඩංගුවට ගෙන සිටින පුද්ගලයින්ගේ සංඛ්‍යාව 2,393 ක්.\nඑසේම, නිරෝධායන ඇඳිරි නීති කාලය තුළ තම පොලිස් නිලය අවභාවිත කරමින් සිවිල් පුද්ගලයින් යතුරුපැදියකින් ප්‍රවාහනය කළ ගල්කිස්ස පොලිසියේ කොස්තාපල්වරයෙකුගේ වැඩ තහනම් කිරීමටද පොලිසිය පියවර ගෙන තිබෙනවා.\nනිරෝධායනය ඇඳිරි නීතිය තදින්ම බලපැවැත්වෙන ජා-ඇල - සුදුවැල්ල ප්‍රදේශයේ නිවසක මත්පැන් පානය කරමින් සිටියදී, පෙරේදා රාත්‍රියේ අත්අඩංගුවට ගත් පුද්ගලයින් 8 දෙනා ඇප මත මුදා හැරීමට වැලිසර මහේස්ත්‍රාත් අධිකරණය ඊයේ නියෝග කර තිබෙනවා.\nඒ අනුව, එක් අයෙකු රුපියල් 50,000 බැගින් ශරීර ඇප මත මුදා හැරීමටයි අධිකරණය නියෝග කර ඇත්තේ.\nමේ අතර, පවතින තත්ත්වය සමඟ ධීවර කටයුතු නතර කිරීම නිසා මීගමුව කලාපයේ ධීවරයින් ගැටලු රැසකට මුහුණදී ඇති බව මීගමු කලාපයේ ධීවර කටයුතු භාර සුජීව අතුකෝරල පියතුමන් පෙන්වා දුන්නා.",
       "URL": "https://www.hirunews.lk/254107/ඇදිරි-නීතිය-උල්ලංඝනය-කළ-පුද්ගලයින්-2393ක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=2348"
}