{
       "Source": "hirunews",
       "Timestamp": "Friday, 12 May 2017 - 13:02",
       "Headline": "ගත වූ පැය 24 රිය අනතුරුවලින් 8 දෙනෙකු මරුට - 14 කට තුවාල",
       "News Content": "ගත වූ පැය 24 තුළ දිවයිනේ සිදුවූ මාර්ග රිය අනතුරු හේතුවෙන් 8 දෙනෙකු ජීවිතක්ෂයට පත්ව 14 ක් තුවාල ලබා තිබෙනවා.\nමඩකළපුව හබරණ මාර්ගයේ බැදිවැව ප්‍රදේශයේ දී මඩකළපුව දෙසට ධාවනය වූ බස්රථයක යතුරුපැදියක් ගැටී සිදුවූ අනතුරකින් යතුරුපැදියේ ගමන් කළ හතරදෙනෙකු ජීවිතක්ෂයට පත්වුණා.\nඔවුන් සියලූ දෙනා පොළොන්නරුව බැදිවැව ප්‍රදේශයේම පදිංචිකරුවන්.\nමේ අතර අනුරාධපුර ගල්නෑව ප්‍රදේශයේ සිදුවූ අනතුරකින් පදිකවේදිකාවේ ගමන් කළ 63 හැවිරිදි කාන්තාවක් ජීවිතක්ෂයට පත්වුණා.\nබළලූවැව තඹුත්තේගම මාර්ගයේ හෙලබදුගම ප්‍රදේශයේ දී ගල්නෑව දෙසට ධාවනය වූ යතුරුපැදියක් පදිකවේදිකාවේ ගමන් කළ එම කාන්තාවගේ ගැටීමෙන් එම අනතුර සිදුව ඇති බවයි පොලිසිය සදහන් කළේ.\nසූරියවැව - මීගහජදුර මාර්ගයේ හට්පහ හන්දියේදී 21 හැවිරිදි තරුණයෙකු ජීවිතක්ෂයට පත්වුනේ අපරික්ෂාකාරී ලෙස යතුරුපැදියක් හැරවීමට යාමේදී පිටුපසින් පැමිණි ට්‍රක් රථයක ගැටීමෙන්.\nබුලත්සිංහල - මෝල්කාව ප්‍රදේශයේදී ලොරි රථයකින් ඇද වැටී ඊයේ 53 හැවිරිදි පුද්ගලයෙකු ජීවිතක්ෂයට පත්ව තිබෙනවා.\nපොලිසිය සදහන් කළේ පුද්ගලයින් දෙදෙනෙකු අතර ඇති වූ බහින් බස්වීමක් දුරදිග යාමෙන් අනතුරුව දෙදෙනා අතර ගුටිබැට හුවමාරුවක් සිදුව ඇති බවයි.\nඅනතුරුව පහරකෑ පුද්ගලයා ලොරි රථයක නැගී පලායාමට උත්සාහ කිරීමේදී පහරදුන් පුද්ගලයා ලොරි රථයේ එල්ලී තවදුරටත් පහරදීමට උත්සාහ කිරීමත් සමග එම පුද්ගලයා ලොරි රථයෙන් වැටී බරපතල තුවාල ලබා තිබෙනවා.\nපසුව ඔහු වැඩිදුර ප්‍රතිකාර සදහා කොළඹ ජාතික රෝහලට ඇතුළත් කිරීමෙන් අනතුරුව ජීවිතක්ෂයට පත්ව ඇති බවයි පොලිසිය සදහන් කළේ.\nමේ අතර, හබරණ ත්‍රිකුණාමලය මාර්ගයේ තලපත්කන්ද ප්‍රදේශයේදී ත්‍රිකුණාමලය දෙසට ධාවනය වූ මෝටර් රථයක් මාර්ගයේ සිටි අලියෙකුගේ ගැටීමෙන් පුද්ගලයින් 7 දෙනෙකු තුවාල ලබා දඹුල්ල රෝහලට ඇතුලත් කර තිබෙනවා.\nඔවුන්ගේ තත්වය බරපතල නොවන බවයි රෝහල් ප්‍රකාශයකු සදහන් කළේ.",
       "URL": "https://www.hirunews.lk/161160/ගත-වූ-පැය-24-රිය-අනතුරුවලින්-8-දෙනෙකු-මරුට-14-කට-තුවාල",
       "Category": "Local News",
       "Parent URL": "https://www.hirunews.lk/local-news.php?pageID=4521"
}