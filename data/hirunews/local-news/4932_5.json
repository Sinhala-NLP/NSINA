{
       "Source": "hirunews",
       "Timestamp": "Monday, 08 August 2016 - 7:48",
       "Headline": "තහනමට ලක්වූ ඇඹිලිපිටිය හිටපු ඒ.එස්.පී. යළි සේවයට",
       "News Content": "ඇඹිලිපිටියේ පැවැති සාදයක් අතරතුර දී සුමිත් ප්‍රසන්න තරුණයා මියයාමේ සිද්ධිය සම්බන්ධයෙන් අත්අඩංගුවට ගෙන ඇප මත මුදා හැරුණු ඇඹිලිපිටිය හිටපු සහකාර පොලිස් අධිකාරිවරයාගේ වැඩ තහනම  ඉවත් කර ඇති බව පොලිස් කොමිසම පවසනවා.\nඑහි ප්‍රකාශකයෙකු හිරු ප්‍රවෘත්ති අංශයට ප්‍රකාශ කළේ වහාම ක්‍රියාත්මක වන පරිදි ක්‍රියාකාරී නොවන පොලිස් කොට්ඨාසයක සේවය කිරීම සඳහා ඔහුව අනුයුක්ත කර ඇති බවයි.\nඑමෙන්ම ඔහුට තනතුරක් ලබා නොදීමට ද පොලිස් කොමිසම තීරණය කර තිබෙනවා.\nකෙසේ වෙතත් ඔහුගේ සහකාර පොලිස් අධිකාරී නිලය අහිමි නොවනු ඇති බව සඳහන්.\nසුමිත් ප්‍රසන්න තරුණයා මියයාමේ සිද්ධිය සම්බන්ධයෙන් අත්අඩංගුවට ගෙන රක්ෂිත බන්ධනාගාර ගතකර සිටි ඇඹිලිපිටිය හිටපු සහකාර පොලිස් අධිකාරී ඞී.ඩබ්ලිව්. චමින්ද ධර්මරත්න පසුගිය ජුනි මස 2 වන දා ඇපමත මුදා හැරුණා.\nමාස 04කට ආසන්න කාලයක් රක්ෂිත බන්ධනාගාර ගතකර සිටි හිටපු සහකාර පොලිස් අධිකාරිවරයා රුපියල් 20,000ක මුදල් ඇපයක් සහ රුපියල් ලක්ෂ 05 බැගින් වූ ශරීර ඇපයක් මතයි මුදා හැරුණේ.\nඇඹිලිපිටිය මහඇල ප්‍රදේශයේ පැවති සාදයක් අතරතුර පොලිසිය සමග ඇති වූ ගැටුමකින් පසුව සුමිත් ප්‍රසන්න නමැති තරුණයා මියගියේ පසුගිය ජනවාරි 7 වනදායි.",
       "URL": "https://www.hirunews.lk/140070/තහනමට-ලක්වූ-ඇඹිලිපිටිය-හිටපු-ඒ-එස්-පී-යළි-සේවයට",
       "Category": "Local News",
       "Parent URL": "https://www.hirunews.lk/local-news.php?pageID=4932"
}