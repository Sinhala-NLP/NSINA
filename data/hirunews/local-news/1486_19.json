{
       "Source": "hirunews",
       "Timestamp": "Friday, 17 December 2021 - 19:42",
       "Headline": "ගෘහස්ථ ගෑස් සිලින්ඩරයක ප්‍රොපේන් සියයට 30 ක් ඇතුළත් විය යුතුයි - ප්‍රමිති ආයතනය අධිකරණයට දන්වයි (වීඩියෝ)",
       "News Content": "ගෑස් සම්බන්ධ අර්බුදය පිළිබඳව අග්‍රාමාත්‍ය මහින්ද රාජපක්ෂගේ ප්‍රධානත්වයෙන් එළැඹෙන 21 වැනිදා විශේෂ සාකච්ඡාවක් පැවැත්වීමට නියමිතව තිබෙනවා.\nඑම සාකච්ඡාව සඳහා විෂය භාර අමාත්‍යවරුන් මෙන්ම ගෑස් සමාගම් ප්‍රධානීන්ද සහභාගිවීමට නියමිතව ඇති අතර, එහිදී තීරණ රැසක් ගැනීමට නියමිත බවයි වාර්තා වන්නේ.\nමේ අතර, මෙරට අලෙවි කෙරෙන ගෘහස්ථ ගෑස් සිලින්ඩරයක අන්තර්ගත විය යුතු ප්‍රොපේන් සංයුතිය සියයට 30ක් විය යුතු බවට ශ්‍රී ලංකා ප්‍රමිති කාර්යාංශය තීරණය කර තිබෙනවා.\nඊට අනුකූල ගෘහස්ථ ගෑස් සිලින්ඩර පමණක් මින් පසුව වෙළඳපොළට මුදාහැරීමට පියවර ගන්නා ලෙසයි අභියාචනාධිකරණය අද ලිට්රෝ සහ ලාෆ් ගෑස් සමාගම් දෙකට නියෝග කළේ.\nගෑස් කාන්දුවීම් හේතුවෙන් ඇති වූ පිපිරීම් සම්බන්ධයෙන් විමර්ශනයක් සිදුකරන ලෙස ඉල්ලා සිවිල් සංවිධාන ක්‍රියාකාරිකයකු වන නාගානන්ද කොඩිතුවක්කු විසින් ඉදිරිපත් කළ පෙත්සමට අදාළව අතුරු නියෝගයක් ප්‍රකාශයට පත් කරමින් රුවන් ප්‍රනාන්දු සහ සම්පත් විජයරත්න යන විනිසුරු මඩුල්ල විසින් ලිට්‍රෝ සහ ලාෆ් ගෑස් සමාගම් වෙත මෙම නියෝග නිකුත් කරනු ලැබුවා.\nඒ අනුව දැනට වෙළඳපොලේ මුදාහැර ඇති භාවිත නොකළ ගෑස් සිලින්ඩර ආපසු කැඳවීමට පියවර ගන්නා ලෙසත් අභියාචනාධිකරණය තවත් නියෝගයක් නිකුත් කළා.\nදැනට පාරිභෝගිකයින් සතුව තිබෙන අඩක් භාවිත කළ ගෑස් සිලින්ඩරද ආපසු කැඳවා ඒ සඳහා යම් මුදලක් ගෙවීම සඳහා අදාළ සමාගම වෙත නියෝගයක් නිකුත් කරන ලෙසයි නාගානන්ද කොඩිතුවක්කු මීට පෙර අධිකරණයෙන් ඉල්ලා තිබුණේ.\nමේ සම්බන්ධයෙන් කරුණු සොයා බලා සුදුසු වැඩපිළිවෙළක් සකස් කරන ලෙස ද අධිකරණය විසින් පාරිභෝගික සේවා අධිකාරියට නියෝග කර සිටියා.\nඑම පෙත්සම විභාගයට ගැනීමට නියම කළ අධිකරණය එය ජනවාරි මස 26 වනදා කැඳවන ලෙසත් නියෝග කළා.\nනඩු තීන්දු ප්‍රකාශයට පත් කිරීමෙන් අනතුරුව ශ්‍රී ලංකා ප්‍රමිති කාර්යාංශය වෙනුවෙන් පෙනී සිටී රජයේ නීතිඥ මනෝහර ජයසිංහ අධිකරණය හමුවේ කරුණු දක්වමින් ගෘහස්ථ ගෑස් සිලින්ඩරයක සංයුතිය තීරණය කිරීම සඳහා විශේෂ රැස්වීමක් ලබන විසි වනදා පැවැත්වීමට නියමිතව තිබුණ ද එම රැස්වීම හදිසියේ ඊයේ දින පැවතුණු බව සඳහන් කළා.\nඑම රැස්වීමේදී ගෘහස්ථ ගෑස් සිලින්ඩරයක අන්තර්ගත විය යුතු ”‍ප්‍රොපේන්”‍ සංයුතිය සියයට 30 ක් විය යුතු බවට තීන්දු කළ බවද රජයේ නීතිඥවරයා දැනුම් දුන්නා.\nපසුගිය සඳුදා දිවයිනට පැමිණි දෙවන ලිට්රෝ ගෑස් නෞකාවේ අඩංගු ගෑස් සාම්පලවලද ගැටලු‍වක් පවතින බව පාරිභෝගික ආරක්ෂණ රාජ්‍ය අමාත්‍ය ලසන්ත අලගියවන්න ඊයේ හිරු ටීවී ඔස්සේ විකාශය වුණු බලය වැඩසටහනට එක්වෙමින් කියා සිටියා.\nමාස ගණනක් තිස්සේ මෙරට ජනතාවගේ ජීවිත මෙම ගෑස් අර්බුදයත් සමග පත්ව ඇත්තේ දැඩි අනාරක්ෂිත තත්ත්වයකටයි. කවුරුන් කෙසේ කීවත් ගෑස් සමාගම්වලට එම වගකීමෙන් බැහැර වීමට හැකියාවක් නැහැ.\nමෙවන් පසුබිමක ජනතා මුදලින් ක්‍රියාත්මක වන ලිට්රෝ ආයතනයේ සභාපතිවරයා ඒ සම්බන්ධයෙන් අනුගමනය කළේ නිද්‍රාශීළී පිළිවෙතක් බව හිරු ප්‍රවෘත්ති රට හමුවේ හෙලිකළේ වරක් දෙවරක් නොවේ.\nවගකීම් විරහිත ලෙස ඔහු අපගේ දුරකථන ඇමතුම් නොසලකා හැරීම සුළුකොට තැකිය නොහැකියි. ඒ ඔහුට මෙරට ගෑස් පාරිභෝගිකයින්ගේ යහපත හා ආරක්ෂාව වෙනුවෙන් වගකීමක් පැවරෙන නිසාවෙන්.\nකෙසේ වෙතත් එලෙස, ගෑස් අර්බුදය හමුවේ මාධ්‍ය මගහරිමින් සිටි ලිට්‍රෝ ගෑස් සමාගම් සභාපති තෙෂාර ජයසිංහට අද මාධ්‍යවේදීන් හමුවට පැමිණීමට සිදුවුණා.\nඒ අද ඔහු සහ ලාෆ් ගෑස් සමාගමේ සභාපති කේ.එච්. වෑගපිටිය, කාර්මික තාක්ෂණ ආයතනයේ අධ්‍යක්ෂ ජනරාල් හා ලංකා ඛනිජ තෙල් සංස්ථාවේ සභාපතිවරයා ශ්‍රී ලංකා මානව හිමිකම් කොමිසම හමුවට කැඳවා තිබූ බැවින්.\nකෙසේ නමුත් ලිට්රෝ ගෑස් සමාගමේ සභාපති අදත් සුපුරුදු පරිදි ගෑස් මගඩිය රටට හෙළිකළ හිරු මාධ්‍යවේදීන් හමුවේ ප්‍රශ්නයෙන් පළා ගියා.\nලිට්‍රෝ සමාගමේ සභාපතිවරයා මෙන්ම ප්‍රධාන විධායක නිලධාරියාද වන මොහු නිල බලයෙන් එහි සියලු‍ම මෙහෙයුම් කටයුතු කරන අතර ජනතා බදු මුදලින් රුපියල් මිලියන 02 කට අධික මාසික වැටුපක් හිමිවන පුද්ගලයෙක්.\nමේ අතර, ගෑස් සමාගම් ප්‍රධානීන් සිය වගකීම් පැහැරහැරීම සම්බන්ධයෙන් විවිධපාර්ශ්ව අප්‍රසාදය පළ කරනවා.\nඅධිකරණ අමාත්‍යාංශයේ උපදේශක ජනාධිපති නීතිඥ යූ.ආර්. ද සිල්වා කියා සිටියේ ගෑස් සමාගම්වල ප්‍රධානීන්ට එරෙහිව අපරාධ නීතිය යටතේ කටයුතු කිරීමේ හැකියාව පවතින බවයි.\nගෘහස්ථ ගෑස් සිලින්ඩරවලින් සිදුවන ගෑස් කාන්දුවීම් හේතුවෙන් සිදු වූ අනතුරු කිහිපයක් ප්‍රදේශ කිහිපයකින් අදත් වාර්තා වුණා.\nමේ අතර, රටපුරා ගෑස් පාරිභෝගිකයින් මුහුණ පා ඇති අනතුරුදායක තත්ත්වය සම්බන්ධයෙන් අයිතීන් උදෙසා කාන්තාවෝ සංවිධානය පාරිභෝගික කටයුතු පිළිබඳ අධිකාරිය ඉදිරිපිට අද උද්ඝෝෂණයක නිරත වුණා.",
       "URL": "https://www.hirunews.lk/291368/ගෘහස්ථ-ගෑස්-සිලින්ඩරයක-ප්‍රොපේන්-සියයට-30-ක්-ඇතුළත්-විය-යුතුයි-ප්‍රමිති-ආයතනය-අධිකරණයට-දන්වයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1486"
}