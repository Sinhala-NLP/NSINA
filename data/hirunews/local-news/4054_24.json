{
       "Source": "hirunews",
       "Timestamp": "Saturday, 03 March 2018 - 13:09",
       "Headline": "ඩී.මංජුගේ ගෝලයින් 04ක් STF අත්අඩංගුවට",
       "News Content": "පසුගියදා වත්තල ශාන්ත ආනා දේවස්ථාන භූමියේ පොලිස් විශේෂ කාර්ය බලකාය සමඟ  ඇති වූ වෙඩි හුවමාරුවේදී මියගිය පාතාල නායකයෙකු වන දඩල්ලගේ මංජු හෙවත් ඩී .මංජුගේ සගයින් 4 දෙනෙකු පොලිස් විශේෂ කාර්ය බලකාය විසින් අත්අඩංගුවට ගෙන තිබෙනවා.\nඑහි උසස් නිලධාරියෙකු සඳහන් කළේ වත්තල සහ කඳාන යන ප්‍රදේශවලදී සැකකරුවන් අත්අඩංගුවට ගත් බවයි.\nඔවුන් සන්තකයේ තිබී මත්පෙති, මත්කුඩු සහ ගංජා තොගයක් ද සොයා ගෙන තිබෙනවා.\nකඳාන ප්‍රදේශයේදී එක් පුද්ගලයෙකුගේ නිවසේ තිබී මත්පෙති සොයා ගෙන ඇති අතර අනෙක් සැකකරුවන් ළඟ තිබී මෙලෙස මත්කුඩු සහ ගංජා පොලීසිය සොයා ගෙන ඇති බව සඳහන්.\nමොවුන් වත්තල, කඳාන, ජා-ඇල, කැළණිය ප්‍රදේශයේ මත්ද්‍රව්‍ය බෙදා හැරීමේ කටයුතුවලට ද සහය දක්වා ඇති බවයි පොලිස් විශේෂ කාර්ය බලකාය වැඩිදුරටත් සඳහන් කළේ.\nපසුගියදා ඝාතනයට ලක් වූ දඩල්ලේ මංජු හෙවත් ඩී.මංජු බස්නාහිර පළාත තුළ මත්ද්‍රව්‍ය බෙදා හැරීමේ කටයුතුවලට නිරතව සිටි බවට පොලිසිය සැක කරනවා.\nඒ අනුව ඔහුට සහය දක්වමින් මෙම පිරිස් ද මත්ද්‍රව්‍ය බෙදා හැරීමේ කටයුතු මෙහෙයවන බවටයි විමර්ශනවලින් අනාවරණ වී ඇත්තේ.\nඇතැම් පුද්ගලයින්ට ප්‍රබල දේශපාලනඥයින්ගේ සහය හිමිවීම හේතුවෙන් ඔවුන් ප්‍රදේශය පුරා නීතිවිරෝධී කටයුතුවල දිගින් දිගටම නිරත වූ බවයි විමර්ශන කටයුතු සිදුකරන උසස් පොලිස් නිලධාරියෙකු හිරු ප්‍රවෘත්ති අංශයට සඳහන් කළේ.\nඇතැම් අවස්ථාවල මෙහෙයුම් සිදුකරන නිලධාරින්ට පවා මරණ තර්ජන එල්ල කර ඇති බව සඳහන්.",
       "URL": "https://www.hirunews.lk/185016/ඩී-මංජුගේ-ගෝලයින්-04ක්-stf-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4054"
}