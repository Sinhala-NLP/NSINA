{
       "Source": "hirunews",
       "Timestamp": "Sunday, 17 January 2021 - 6:30",
       "Headline": "පොලිස්පතිවරයාගේ නම යොදා ගනිමින් පොලිස් විමර්ශණවලට බලපෑම් කිරීම ගැන පරීක්ෂණ (වීඩියෝ)",
       "News Content": "පොලිස්පතිවරයාගේ ඥාතීන් හෝ මිතුරන් බවට පවසමින් පොලිස් ස්ථානවල සිදු කෙරෙන විමර්ශණවලට බලපෑම් කරන පුද්ගලයන්ට එරෙහිව දැඩිව නීතිය ක්‍රියාත්මක කරන ලෙසට පොලිස්පතිවරයා විසින් සියලු පොලිස් ස්ථාන වෙත මෙන්ම ජ්‍යෙෂ්ඨ පොලිස් නිලධාරීන්ට උපදෙස් ලබාදී තිබෙනවා.\nඑමෙන්ම තමාගේ ඥාතීන් හෝ සමීප මිතුරන් බවට පවසමින් ලබාදෙන ඇමතුම්වලට අදාළව ක්‍රියා නොකරන ලෙසට සහ සියලු විමර්ශණ අපක්ෂපාතීව සිදුකරන ලෙසටයි පොලිස්පතරයා දැනුම්දී ඇත්තේ.\nඇතැම් පුද්ගලයන් විසින් මෙලෙස වංචනිකව විමර්ශණ නිලධාරීන් නොමග යවන බවට තොරතුරු හෙළිවී  තිබෙනවා.\nඑලෙස යම් දුරකථන ඇමතුමක් ලබාදුන හොත් ඒ පිළිබඳ සොයා බලා අදාළ පුද්ගලයන්ට එරෙහිව නීතිමය පියවර ගන්නා බවයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ කියාසිටියේ.\nපොලිස් ස්ථාන හෝ විශේෂ පොලිස් ඒකක මගින් සිදුකරන විමර්ශණ සඳහා බලපෑම් කිරීමට පොලිස්පතිවරයා විසින් කිසිදු ඥාතියෙකුට හෝ මිතුරෙකුට ඉඩ ලබාදී නොමැති බව පොලිස්පතිවරයා ප්‍රකාශකර තිබෙනවා.\nඑබැවින් එලෙස පොලිස්පතිගේ මිතුරෙකු හෝ ඥාතියෙකු බවට පවසමින් විමර්ශණවලට බලපෑම් සිදුකරන්නේ නම් ඉහළ නිලධාරීන්ට දැනුම්දෙන ලෙසටයි පොලිසිය දැනුවත් කර ඇත්තේ.",
       "URL": "https://www.hirunews.lk/259891/පොලිස්පතිවරයාගේ-නම-යොදා-ගනිමින්-පොලිස්-විමර්ශණවලට-බලපෑම්-කිරීම-ගැන-පරීක්ෂණ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2208"
}