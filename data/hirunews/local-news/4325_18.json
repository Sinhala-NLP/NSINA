{
       "Source": "hirunews",
       "Timestamp": "Tuesday, 12 September 2017 - 19:29",
       "Headline": "ජල ටැංකියක් අසල බිළිඳෙකු දමා යයි (ඡායාරූප)",
       "News Content": "තරුණ කාන්තාවක් විසින් දින එකොළහක් පමණ වයසැති කුඩා පිරිමි දරුවෙකු සුදු රෙද්දකින් ඔතා අනුරාධපුර පුලියන්කුලම පිහිටි ප්‍රාථමික වෛද්‍ය ප්‍රතිකාර  ඒකක භුමියේ ජල ටැංකියක් අසල දමා ගොස් තිබියදී අද (12) දවල් අනුරාධපුර පොලිස් ස්ථානයේ ළමා හා කාන්තා කාර්යාංශයේ නිලධාරීන් විසින් සිය භාරයට ගෙන අනුරාධපුර ශික්ෂණ රෝහල වෙත භාර දී තිබෙනවා.\nඑම ප්‍රාථමික වෛද්‍ය ප්‍රතිකාර ඒකකයේ නිලධාරීන් විසින් ඒ බව අනුරාධපුර පොලිසිය වෙත කරන ලද දැනුම් දීමකට අනුව එහි ගිය පොලිස් නිලධාරීන් කණ්ඩායමක් විසින් දරුවා භාර ගෙන තිබුණා.\nඑම දරුවාගේ මව ප්‍රාථමික වෛද්‍ය ප්‍රතිකාර ඒකකය අසල නිවසක මාස දෙකක පමණ කාලයක සිට කුලී පදනම මත පදිංචිව සිට ඇති අතර ඇය විසින් මීට දින එකොළහකට පමණ පෙර අනුරාධපුර ශික්ෂණ රෝහලේදී දරුවා ප්‍රසුත කොට ඇති බව අනුරාධපුර පොලිසියේ ළමා හා කාන්තා කාර්යාංශයේ ස්තානාධිපතිනි පී.වයි. කාන්තිගේ මෙහෙයවීමෙන් සිදු කළ මුලික විමර්ශනවලදී අනාවරණය වී තිබෙනවා.\nනමින් නිසංසලා වන තමන් කෑගල්ල ප්‍රදේශයේ පදිංචිකාරියක බවත් දැනට ශ්‍රී ජයවර්ධනපුර විශ්වවිද්‍යාලයේ උපාධිධාරිනියක ලෙස අධ්‍යාපනය හදාරන බවත් දරුවාගේ මව විසින් ඇය කුලියට සිටි නිවසේ හිම්කාරියට පවසා තිබෙනවා.\nඇගේ ජංගම දුරකථන අංකය හැරුණු විට වෙනත් කිසිඳු තොරතුරක් තමන් නොදන්නා බව පොලිසිය කළ ප්‍රශ්න කිරීමේදී  නිවසේ හිමිකාරිය පොලිසියට ප්‍රකාශ කොට තිබෙනවා.\nඅනතුරුව පොලිසිය විසින් දරුවා අනුරාධපුර ශික්ෂණ රෝහලේ නොමේරු ළමා දැඩි සත්කාර ඒකකයට ඇතුලත් කළා.\nඑම දරුවා මේ වනවිට දැඩි සත්කාර ඒකකයේ නිරෝගී සුවයෙන් පසු වන බව එහි ප්‍රකාශිකාවක සඳහන් කළා.\nමේ අතර මේ පිළිබඳව අනුරාධපුර මහේස්ත්‍රාත් අධිකරණයට කරුණු වාර්තා කොට අධිකරන නියෝගයක් ලබා ගෙන දුරකථන විශ්ලේෂන වාර්තාවක් මගින්  දරුවාගේ මව නවාතැන් ගෙන සිටි නිවසේ හිමිකාරියගෙන් ලද දුරකථන අංකය ඔස්සේ  දුරකථනයේ හිමිකාරීත්වය තහවුරු කර ගැනීමට පොලිසිය පියවර ගෙන තිබෙනවා.\nඒ ඔස්සේ දරුවාගේ මව හඳුනා ගැනීමට පොලිසිය පරීක්ෂණ ක්‍රියාත්මක කර තිබෙනවා.\nමේ පිළිබඳව අනුරාධපුර මුලස්ඨාන ප්‍රධාන පොලිස් පරීක්ෂක සංජීව මහානාමගේ උපදෙස් මත ළමා හා කාන්තා කාර්යාංශයේ ස්තානාධිපතිනි පොලිස් පරීක්ෂක පී.වයි.කාන්තිගේ මෙහෙයවීමෙන් උප පොලිස් පරීක්ෂක රත්නසිරි සැරයන් ලලිත් (21486) කාන්තා පොලිස් කොස්තාපල්වරියන් වන පත්මසීලී (1800)සහ ශ්‍රීමතී (7683) යන අය වැඩිදුර පරීක්ෂණ පවත්වනවා.",
       "URL": "https://www.hirunews.lk/170751/ජල-ටැංකියක්-අසල-බිළිඳෙකු-දමා-යයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4325"
}