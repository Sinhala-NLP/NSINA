{
       "Source": "hirunews",
       "Timestamp": "Saturday, 26 June 2021 - 13:00",
       "Headline": "සත්තු වත්ත චෝදනා ප්‍රතික්ෂේප කරයි",
       "News Content": "පශු වෛද්‍යවරුන්ගේ උපදෙස් නොතකා සත්වෝද්‍යාන පාලනාධිකාරිය අත්තනෝමතිකව ක්‍රියා කරනු ලබන බවට ශ්‍රී ලංකා පශු වෛද්‍යවරුන්ගේ සංගමය සිදුකළ ප්‍රකාශය අසත්‍ය බවත් එය තරයේ හෙළා දකින බවත් ජාතික සත්වෝද්‍යාන දෙපාර්තමේන්තුව පවසනවා.\nනිවේදනයක් නිකුත් කරමින් එම දෙපාර්තමේන්තුව සඳහන් කළේ මෙවැනි අවස්ථාවක සතුන්ගේ සුබසාධනය ගැන නොසලකා පටු අරමුණින් කටයුතු කිරීම පිළිබඳව සිය කණගාටුව පළ කරන බවයි.\nඑමෙන්ම, පසුගිය 12 වනදා සත්වෝද්‍යානයේ සිටි තෝර් නමැති සිංහයා අසනීප තත්ත්වයෙන් පසුවූ බවට සොයා ගැණුනේ නියෝජ්‍ය අධ්‍යක්ෂකගේ දෛනික ක්ෂේත්‍ර චාරිකාවෙන් බව ද එම නිවේදනයෙන් දැක්වෙනවා.\nඑම සත්ත්වයාට ස්වශන අපහසුතා ඇතිවීම නිසා ඔක්සිජන් ලබාදීම, හුමාලය ඇල්ලීම වැනි දේ සිදුකිරීමට සත්වෝද්‍යාන පාලනාධිකාරිය ඍජුව මැදිහත් වූ බවයි එහි අධ්‍යක්ෂ ජනරාල් ඉෂිනි වික්‍රමසිංහ එම නිවේදනයෙන් වැඩිදුරටත් සඳහන් කළේ.\nතෝර් සිංහයාට සහ සීනා නම් සිංහ ධේනුවට කොවිඩ් වෛරසය ආසාදනය වීම හේතුවෙන් පැවති අසනීප තත්ත්වය මේ වනවිට සුව අතට පත්වී ඇති බවත්, එම නිවේදනයේ වැඩිදුරටත් දැක්වෙනවා.\nරජයේ පශු වෛද්‍ය නිලධාරින්ගේ සංගමය නිවේදනයක් නිකුත් කරමින් සඳහන් කළේ කොවිඩ් රෝගය පිළිබඳව සැබෑ තොරතුරු නිවැරදිව පේරාදෙණිය පශු වෛද්‍ය පීඨයේ රසායනාගාර මගින් තහවුරු කර ගැනීමට පාලනාධිකාරිය කටයුතු කර නොමැති බවයි.\nඒ  හේතුවෙන් රෝග පාලනයේදී දෙහිවල සත්වෝද්‍යානයේ සේවයේ නියුතු පශු වෛද්‍යවරුන් දැඩි අපහසුතාවට පත්වූ බව ද අදාළ නිවේදනයේ දැක්වුණා.\nකෙසේ වෙතත්, එම චෝදනා සත්වෝද්‍යාන දෙපාර්තමේන්තුව ප්‍රතික්ෂේප කරනවා.",
       "URL": "https://www.hirunews.lk/275380/සත්තු-වත්ත-චෝදනා-ප්‍රතික්ෂේප-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1859"
}