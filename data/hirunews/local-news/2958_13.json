{
       "Source": "hirunews",
       "Timestamp": "Saturday, 11 January 2020 - 19:05",
       "Headline": "ETI තැන්පතුකරුවන් ජනපති කොමිසම ගැන විශ්වාසයෙන් - පසුගිය ආණ්ඩුවේ ප්‍රධානීන් රැසකටත් චෝදනා",
       "News Content": "ඊ.ටී.අයි. සමාගමේ සිදුවූ බව කියන අක්‍රමිකතා සහ අයථා ක්‍රියා සඳහා රන්ජන් රාමනායක මන්ත්‍රීවරයා ඇතුළු පැවති ආණ්ඩුවේ පුද්ගලයින් රැසකගේ සහය හිමිවූ බව ඊ.ටී.අයි. තැන්පත්කරුවන් සුරැකීමේ ස්වාධීන සංවිධානය පවසනවා.\nඑහි සාමාජිකයන් මේ බව සඳහන් කළේ කොළඹ අද පැවති මාධ්‍ය හමුවකට එක්වෙමින්.\nඑහිදී ඔවුන් සඳහන් කළේ අදාළ අක්‍රමිකතා සෙවීමට ජනපති කොමිසමක් පත් කිරීම ප්‍රශංසනීය බවයි.\nඊ.ටී.අයි. සමාගමේ සිදුවූ බව කියන අක්‍රමිකතා සහ අයථා ක්‍රියා ඇතුළු කරුණු සම්බන්ධයෙන් සොයා බැලීම සඳහා ජනාධිපති ගෝඨාභය රාජපක්ෂ විසින් ත්‍රිපුද්ගල පරීක්ෂණ කොමිසමක් පත් කරනු ලැබුවා.\nඑහි සභාපති විනිසුරුවරයා ලෙස විශ්‍රාමික ශ්‍රේෂ්ඨාධිකරණ විනිසුරු කේ.ටී. චිත්‍රසිරි කටයුතු කරන අතර, සෙසු සාමාජිකයින් ලෙස පත් කර ඇත්තේ විශ්‍රාමික සොලිස්ටර් ජනරාල් සුහද ගමලත් සහ ජ්‍යෙෂ්ඨ බැංකුකරුවෙකු වන ඞී.එම්.ගුණසේකරයි.\nඒ අනුව, බරපතල මූල්‍ය ගැටලූවලට මුහුණදී වත්කම් විකිණීමට සිදුවූ ඊ.ටී.අයි. ෆිනෑන්ස් ලිමිටඞ් සමාගම සම්බන්ධයෙන් සිදුවුණු බව කියන වැරදි ක්‍රියා, අක්‍රමිකතා සහ අයථා ක්‍රියා සම්බන්ධයෙන් විමර්ශනය කිරීම සඳහා මෙම කොමිසමට බලය පවරා තිබෙනවා.\nඑකී වත්කම්වලට ස්වර්ණමහල් ෆිනෑන්ස් සර්විසස්, ඊ.ඒ.පී බ්‍රෝඩ්කාස්ටින් කම්පැනි ලිමිටඩ් සහ එහි අනුබද්ධ සමාගම්, ඊ.ඒ.පී ෆිල්ම්ස් ඇන්ඩ් තියටර්ස් ලිමිටඩ් සහ එහි පාලිත සමාගම්, හොටෙල් සෆායර් පුද්ගලික සමාගම, ස්වර්ණමහල් ජුවලර්ස් ලිමිටඩ් සහ ඊ.ටී.අයි. ෆිනෑන්ස් සමාගම සතු වෙනත් නිෂ්චල වත්කම් ඇතුළත්.\nඑසේම, විදේශිකයන් විසින් මාධ්‍ය ආයතනයන්හි අයිතිය ලබා ගැනීම පිලිබඳ ශ්‍රී ලංකාවේ නීති කඩ කරමින් ඉහත ආයතන බ්ලූසමිට් කැපිටල් මැනේජ්මන්ට් ප්‍රයිවට් ලිමිටඩ් සහ බෙන් හෝල්ඩින්ස් ප්‍රයිවට් ලිමිටඩ් යන සමාගම්වලින් සැදුම්ලත් මූල්‍ය ආයතන සමූහයකට විකිණීම පිළිබඳව ද මෙම ජනාධිපති කොමිසම විමර්ශන සිදුකරනවා.\nකොමිසමට බලය පවරමින් නිකුත් කර ඇති අති විශේෂ ගැසට් නිවේදනයට අනුව, ඊ.ටී.අයි වත්කම් විකිණීමට අදාළව රජයට සහ මහජනතාවට අලාභයක් හෝ හානියක් සිදුවීමට හේතු වූ වැරදි ක්‍රියාවක්, අක්‍රමිකතාවක් හෝ අයථා ක්‍රියාවක් මෙන්ම, නීත්‍යානුකූළ නොවන අයුරින් කටයුතු කිරීමක් සිදුවී ඇත්නම්, ඒ පිළිබඳව ද විමර්ශනය කර පරීක්ෂා කිරීම සිදුවිය යුතු බවයි.\nඒ අනුව, ඊ.ටී.අයි. ආයතනයේ වත්කම් විකිණීම සම්බන්ධයෙන් අවශ්‍ය විය හැකි පරීක්ෂණ සහ සියලූම විමර්ශන පවත්වන ලෙස ද කොමිසමට දන්වා ඇති ජනාධිපතිවරයා ඒ පිළිබඳ වාර්තාවක් මාස 3ක් ඇතුළත තමන් වෙත යොමුකරන ලෙසයි දැනුම් දී ඇත්තේ.",
       "URL": "https://www.hirunews.lk/232076/eti-තැන්පතුකරුවන්-ජනපති-කොමිසම-ගැන-විශ්වාසයෙන්-පසුගිය-ආණ්ඩුවේ-ප්‍රධානීන්-රැසකටත්-චෝදනා",
       "Category": "Local News",
       "Parent URL": "https://www.hirunews.lk/local-news.php?pageID=2958"
}