{
       "Source": "hirunews",
       "Timestamp": "Thursday, 31 March 2022 - 13:34",
       "Headline": "ප්‍රසන්න Money Exchange සමාගමෙහි බලපත්‍රය අහෝසි කෙරෙයි",
       "News Content": "ශ්‍රී ලංකා මහබැංකුවේ විදේශ විනිමය දෙපාර්තමේන්තුව විසින් ප්‍රසන්න මනි එක්ස්චේන්ජ් පෞද්ගලික සමාගම වෙත නිකුත් කළ මුදල් හුවමාරු කිරීමේ බලපත්‍රය අද සිට ක්‍රියාත්මක වන පරිදි තාවකාලිකව අත්හිටුවා තිබෙනවා.\nබැංකු ලබාදෙන ඉහළ විනිමය අනුපාත ඉක්මවා විනිමය අනුපාත පිරිනමන බවට ලැබුණු පැමිණිලි සැලකිල්ලට ගනිමින් සිදුකළ පරීක්ෂණවලට අනුව මෙම තීරණය ගත් බවයි ශ්‍රී ලංකා මහබැංකුව නිවේදනය කළේ.\nඅත්හිටුවන ලද කාලසීමාව තුළ අදාළ සමාගම සමග සිදුකරන ඕනෑම ගනුදෙනුවක් විදේශ විනිමය පනතෙහි ප්‍රතිපාදන උල්ලංගණය කිරීමක් ලෙස සැලකෙන බව ද අදාළ නිවේදනයේ සදහන්.\nමේ අතර, මහබැංකු දත්ත වාර්තාවලට අනුව අද වනවිට ඇමෙරිකානු ඩොලරයක ගැණුම් මිල ලෙස සටහන් වුයේ රුපියල් 288 යි ශත 74 ක් ලෙසයි.\nඑහි විකුණුම් මිල වන්නේ රුපියල් 298 යි ශත 99 ක්.\nකෙසේ වුවත්, නීතිවිරෝධී ලෙස මෙරට වෙළඳපොල තුල ඩොලරය විවිධ ඉහළ අගයන් යටතේ අලෙවි වනවා.\nමේ අතර, කොළඹ කොටස් වෙළඳපොලේ සියලු කොටස් මිල දර්ශකය මාස 6කට පසු පළමු වරට අද ඒකක 9000 සීමාවෙන් පහළට පැමිණ සියලු කොටස් මිල දර්ශකය සටහන් වූයේ 8903 යි දශම 8 යි 7 ක් ලෙසයි.\nඑය පෙර දිනයට සාපේක්ෂව ඒකක 391 යි දශම බින්දුවයි 2 කින් පහළ ගියා.\nවිදුලි අර්බුදය හේතුවෙන් අද කොටස් වෙළඳපොල ගනුදෙනු ක්‍රියාත්මක වූයේ පැය දෙකක් පමණයි.\nමේ අතර, වෙළඳපොලෙහි රන් මිල තවත් ඉහළ ගොස් තිබෙනවා.\nකැරට් 24 රන් පවුමක මිල මේ වනවිට රුපියල් දෙලක්ෂ 6000 ඉක්මවා ඇති අතර කැරට් 22 රන් පවුමක් වෙළඳපොලේ අලෙවි වන්නේ රුපියල් 195,000කට වඩා වැඩි මුදලකටයි.",
       "URL": "https://www.hirunews.lk/300846/ප්‍රසන්න-money-exchange-සමාගමෙහි-බලපත්‍රය-අහෝසි-කෙරෙයි",
       "Category": "Local News",
       "Parent URL": "https://www.hirunews.lk/local-news.php?pageID=1259"
}