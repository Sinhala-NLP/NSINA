{
       "Source": "hirunews",
       "Timestamp": "Sunday, 20 February 2022 - 15:05",
       "Headline": "බරාව තෙත්බිම සංවේදී පරිසර කලාපයක් ලෙස සංරක්ෂණය කෙරේ",
       "News Content": "කැළණි ගඟේ ප්‍රධාන අතු ගංඟාවක් වන පුස්සැලිඔය ආශ්‍රිතව පිහිටා ඇති බරාව තෙත් බිමට අයත් ප්‍රදේශය සංවේදී පරිසර කලාපයක් ලෙස සංරක්ෂණය කිරීමට පරිසර අමාත්‍යාංශය තීරණය කර තිබෙනවා.\nඒ සඳහා කමිටුවක් ද පත් කර ඇති අතර, එම කමිටුව විසින් සති දෙකක් ඇතුළත අදාළ වාර්තාව පරිසර අමාත්‍යවරයාට භාරදිය යුතු බවයි මේ සම්බන්ධයෙන් පැවති සාකච්ඡාවක දී අවධාරණය කර ඇත්තේ.\nඅදාළ සාකච්ඡාවට පරිසර අමාත්‍යාංශය, මධ්‍යම පරිසර අධිකාරිය, නාගරික සංවර්ධන අධිකාරිය, කොළඹ දිස්ත්‍රික් ලේකම් කාර්යාලය සහ හෝමාගම මෙන්ම පාදුක්ක ප්‍රාදේශීය ලේකම්වරුන් සහභාගිවී තිබෙනවා.\nමෙම ජෛව පද්ධතිය වර්ෂාව අධික කාලවලදී අඩි 15 ක් පමණ ජලයෙන් යටවීම හේතුවෙන් එම ජල ගැලීම් වැළක්වීමට පුස්සැලිඔය කැළණි ගඟට වැටෙන ස්ථානයේ සිට එම ඔයෙහි ජලය ගලායාමට ඇති බාධක ඉවත් කිරීමටද අදාළ සාකච්ඡාවේදී තීරණය වී ඇති බව සඳහන්.\nවරාව තෙත් බිම පාදුක්ක, හංවැල්ල සහ කඩුවෙල ප්‍රාදේශීය ලේකම් කොට්ඨාසවලට මායිම්ව හෙක්ටයාර 800 ක් ඉක්මවූ භූමි ප්‍රමාණයක පිහිටා තිබෙනවා.",
       "URL": "https://www.hirunews.lk/297523/බරාව-තෙත්බිම-සංවේදී-පරිසර-කලාපයක්-ලෙස-සංරක්ෂණය-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=1345"
}