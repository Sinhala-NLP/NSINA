{
       "Source": "hirunews",
       "Timestamp": "Friday, 03 February 2017 - 19:28",
       "Headline": "වර්ජනය අවසන් - ඇමති සහ වෛද්‍යවරු මත දෙකක",
       "News Content": "වෛද්‍ය සිසුන්ගේ සයිටම් විරෝධතාවට එල්ල වූ පොලිස් ප්‍රහාරය සහ සිසුන් අත්අඩංගුවට ගැනීමට විරෝධය පළ කරමින් රජයේ වෛද්‍ය නිලධාරීන්ගේ සංගමය අද උදෑසන අටේ සිට දහවල් 12 දක්වා සංකේත වැඩ වර්ජනයක නිරත වුණා.\nඒ හේතුවෙන් රෝගීන් රැසක් දැඩි අපහසුතාවයට පත්වූ බවයි ප්‍රදේශ රැසක හිරු වාර්තාකරුවන් සදහන් කළේ.\nවර්ජනය ක්‍රියාත්මක වූ කාලය තුළ දිවයින පුරා රෝහල්වල බාහිර රෝගී අංශවල වැඩකටයුතු වලට මෙන්ම සායනික කටයුතුවලටද දැඩි බාධා එල්ල වුණා.\nකෙසේ වෙතත්, රිජ්වේ ආර්යා ළමා රෝහල, ද සොයිසා කාන්තා රෝහල, කාසල් වීදියේ කාන්තා රෝහල සහ මහරගම අපේක්ෂා පිළිකා රෝහලේ මෙම වැඩවර්ජනය ක්‍රියාත්මක වූයේ නැහැ.\nරජයේ වෛද්‍ය නිලධාරීන්ගේ සංගමය කොළඹ අද පැවැති මාධ්‍ය හමුවකදී ප්‍රකාශ කළේ සයිටම් ගැටළුව සම්බන්ධයෙන් සෞඛ්‍ය අමාත්‍යවරයා කටයුතු කරන ආකාරයට ද තමන් විරෝධය පළ කරන බවයි.\nවෛද්‍යවරුන් දියත් කළ වෘත්තීය ක්‍රියාමාර්ගය පිටුපස වෙනත් අරමුණු පවතින බව සෞඛ්‍ය අමාත්‍ය රාජිත සේනාරත්න කියා සිටියා.",
       "URL": "https://www.hirunews.lk/153609/වර්ජනය-අවසන්-ඇමති-සහ-වෛද්‍යවරු-මත-දෙකක",
       "Category": "Local News",
       "Parent URL": "https://www.hirunews.lk/local-news.php?pageID=4678"
}