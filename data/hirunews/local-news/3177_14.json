{
       "Source": "hirunews",
       "Timestamp": "Tuesday, 27 August 2019 - 10:41",
       "Headline": "නිදහස් පක්ෂ - පොදුජන පෙරමුණු 7 වන වටයේ සාකච්ඡා ඇරඹේ",
       "News Content": "ශ්‍රී ලංකා නිදහස් පක්ෂය සහ ශ්‍රී ලංකා පොදුජන පෙරමුණ අතර 7 වන සාකච්ඡා වටය මේ වන විට ආරම්භ වී තිබෙනවා.\nඒ,  කොළඹ පිහිටි විපක්ෂ නායක කාර්යාලයේදියි. පෙරවරු 10.15ට පමණ ආරම්භ කෙරුණු මෙම සාකච්ඡාවට ශ්‍රී ලංකා නිදහස් පක්ෂය වෙනුවෙන් එහි මහලේකම් පාර්ලිමේන්තු මන්ත්‍රී දයාසිරි ජයසේකර, එක්සත් ජනතා නිදහස්  සන්ධාන මහලේකම්, පාර්ලිමේන්තු මන්ත්‍රී මහින්ද අමරවීර සහ ශ්‍රී ලංකා නිදහස් පක්ෂයේ නව භාණ්ඩාගාරිකවරයා ලෙස ඊයේ තේරී පත්වූ පාර්ලිමේන්තු මන්ත්‍රී ලසන්ත අලගියවන්න එක්ව සිටිනවා.\nඑසේම ශ්‍රී ලංකා පොදුජන පෙරමුණ වෙනුවෙන් එහි සභාපති මහාචාර්ය ජී.එල්. පීරිස් සහ එහි ජාතික සංවිධායක හිටපු අමාත්‍ය බැසිල් රාජපක්ෂ ද පළමු වරට මෙම සාකච්ඡාව සඳහා එක්ව සිටින බවයි හිරු වාර්තාකරු කියා සිටියේ. පාර්ලිමේන්තු මන්ත්‍රී ඩලස් අලහප්පෙරුම ද සාකච්ඡාව සඳහා සහභාගිවීමට නියමිත බවට වාර්තා වනවා.",
       "URL": "https://www.hirunews.lk/223060/නිදහස්-පක්ෂ-පොදුජන-පෙරමුණු-7-වන-වටයේ-සාකච්ඡා-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=3177"
}