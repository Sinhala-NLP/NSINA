{
       "Source": "hirunews",
       "Timestamp": "Saturday, 23 January 2021 - 13:33",
       "Headline": "හෙරොයින් කිලෝ 100ක් සමඟ ඉන්දියාවේදී අත්අඩංගුවට පත් නවාස්, නියොමාල් රංගජීවට වෙඩි තැබීමේ සිද්ධියේ සැකකරුවෙකු බව හෙළිවේ",
       "News Content": "ඉන්දියාවේ පොලිස් මත්ද්‍රව්‍ය නාශක කාර්යාංශය මගින් හෙරොයින් කිලෝ 100ක් සමඟ පසුගිය දා අත්අඩංගුවට ගත් ශ්‍රී ලාංකිකයින් දෙදෙනා අතර පොලිස් මත්ද්‍රව්‍ය නාශක කාර්යාංශයේ හිටපු වැටලීම් ප්‍රධානියා වූ පොලිස් පරීක්ෂක නියොමාල් රංගජීව ඝාතනයට තැත් කළ පුද්ගලයෙකු ද සිටින බව වාර්තා වනවා.\nඑම්.එම්.එම්. නවාස් නැමති ඔහු නියොමාල් රංගජීව ඝාතනය කිරීමට තැත් කිරීමෙන් අනතුරුව ඉන්දියාවට පළා ගොස් සිට ඇති බවටයි වාර්තා වන්නේ.\nතමිල්නාඩුවේ චෙන්නායි නුවරදී නවාස් සමඟ තවත් පුද්ගලයෙකු අත්අඩංගුවට ගෙන තිබූ අතර, ඔහු මොහොමඩ් අෆ්නාස් නැමැත්තෙකු බවයි හෙළිවුණේ.\nමොවුන් දෙදෙනා ජාත්‍යන්තර මත්ද්‍රව්‍ය ජාවාරම්කරුවන් සමග සබදතා පවත්වා ඇති බවට ද තොරතුරු අනාවරණ වී තිබෙනවා.\nඑසේම මොවුන් දෙදෙනා ව්‍යාජ නම් වලින් පෙනී සිට ඇති බව සදහන්.\nපාකිස්තානය, ඉරානය සහ ඇෆ්ගනිස්ථානයට අයත් ලොව හෙරොයින් නිෂ්පාදනයේ ත්‍රිකෝණය ලෙස සැලකෙන ප්‍රදේශවල නිෂ්පාදනය කෙරෙන හෙරොයින් මුහුදු මාර්ගය ඔස්සේ ශ්‍රී ලංකාව, මැලේසියාව සහ ඕස්ටේ්‍රලියාව ඇතුළු විවිධ රටවලට බෙදා හැරීමේ ජාවාරමක් මොවුන් දෙදෙනා විසින් මෙහෙයවා ඇති බවට ඉන්දීය මාධ්‍ය වාර්තා කර තිබුණා.\n2017 වසරේ මත්කුඩු තොගයක් වැටලීමට ගිය අවස්ථාවේ පිළියන්දල නගරයේදී නියොමාල් රංගජීව ඇතුළු පොලිස් නිලධාරීන්ට ඉන්දියාවේදී අත්අඩංගුවට ගත් එම්.එම්.එම්. නවාස් නැමැත්තා ඇතුළු පිරිසක් වෙඩි තබා තිබූ අතර එහිදී එක් පොලිස් නිලධාරියෙකු ජීවිතක්ෂයට පත්ව නියොමාල් රංගජීව බරපතල තුවාල ලබා රෝහල් ගත කෙරුණා.\nඒ සම්බන්ධයෙන් අදහස් දැක්වූ පොලිස් පරීක්ෂක නියොමාල් රංගජීව කියා සිටියේ 2017 වසරේ මැයි මස 06 වන දින ජාවාරම්කරුවෙකුගෙන් හෙරොයින් මිලදී ගන්නා අයුරින් ඔහු අත්අඩංගුවට ගැනීමට හැකි බවට ලද ඔත්තුවකට අනුව තමන් ඇතුළු පොලිස් නිලධාරීන් පිරිස මොරටුව දුම්රිය ස්ථානයට පැමිණි බවයි.\nඑම ඔත්තුව පොලිස් මත්ද්‍රව්‍ය කාර්යාංශයට ලබාදී ඇත්තේ අත්අඩංගුවට ගත් නවාස් නැමති පුද්ගලයා බව පොලිස් පරීක්ෂක නියොමාල් රංගජීව සඳහන් කළා.\nපසුව ඔත්තුව ලබාදුන් නවාස් නැමති පුද්ගලයා නියොමාල් රංගජීව ඇතුළු පොලිස් නිලධාරීන් ගෙන්වාගෙන වෙඩි තැබීම සිදුකර තිබුණා.\nඅත්අඩංගුවට ගත් නවාස් නැමති සැකකරු එම අවස්ථාවේ වෙඩි තැබීම සිදුකරන ලද මෝටර් රථයේ පිටුපස සිට ඇති බවටයි පසුව අනාවරණ වුණේ.",
       "URL": "https://www.hirunews.lk/260507/හෙරොයින්-කිලෝ-100ක්-සමඟ-ඉන්දියාවේදී-අත්අඩංගුවට-පත්-නවාස්-නියොමාල්-රංගජීවට-වෙඩි-තැබීමේ-සිද්ධියේ-සැකකරුවෙකු-බව-හෙළිවේ",
       "Category": "Local News",
       "Parent URL": "https://www.hirunews.lk/local-news.php?pageID=2193"
}