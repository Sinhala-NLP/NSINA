{
       "Source": "hirunews",
       "Timestamp": "Wednesday, 08 February 2023 - 10:35",
       "Headline": "ජනපති ආණ්ඩුවේ ප්‍රතිපත්ති ප්‍රකාශය ඉදිරිපත් කරයි (වීඩියෝ)",
       "News Content": "අනතුරුදායක වැල් පාලමෙන් සෑහෙන දුරක් ආරක්ෂිතව ශ්‍රී ලංකා මාතාව රැගෙන ඒමට මේ වනවිට හැකිවී ඇති බව ජනාධිපති රනිල් වික්‍රමසිංහ ප්‍රකාශ කළා.\nඒ, 9 වන පාර්ලිමේන්තුවේ සිව්වන සභාවාරය ආරම්භ කිරීමෙන් පසු ආණ්ඩුවේ ප්‍රතිපත්ති ප්‍රකාශය ඉදිරිපත් කරමින්.\nසියයට 70ක් ව පැවති උද්ධමනය ජනවාරි මාසයේ සියයට 54ක් දක්වා පහත වැටී ඇති බව එහිදී ජනාධිපතිවරයා කියා සිටියා.\nඑමෙන්ම, මේ වසර අවසන් වනවිට ආර්ථික තත්ත්වය ධනාත්මක මට්ටමකට ගෙන ඒමේ හැකියාවක් ඇති බවට තමන් විශ්වාස කරන බවයි ජනාධිපති රනිල් වික්‍රමසිංහ සඳහන් කළේ.\nදැනට ක්‍රියාත්මක බදු ප්‍රතිපත්ති ඇතුලු රජයේ වියදම් සීමා කිරීමේ ක්‍රියාමාර්ග සාර්ථක කර ගැනීමට හැකිවුවහොත් තුන්වන සහ 4 වන කාර්තු අවසන් වනවිට රාජ්‍ය සේවකයින්ට දීමනාවක් සහ පෞද්ගලික අංශයට සහන ලබාදීමට හැකිවනු ඇති බව ද ජනාධිපතිවරයා එහිදී කියා සිටියා.\nතවද මධ්‍යම රජයේ ඇතැම් ක්‍රියාදාමයන් හේතුවෙන් අධ්‍යාපන සහ සෞඛ්‍ය ක්ෂේත්‍රවල පළාත් සභා බලතල අඩු වී ඇති බවට චෝදනා එල්ලවන අතර එම නිසා පළාත් සභා බලතල ක්‍රියාත්මක කිරීම සම්බන්ධයෙන් නව නීති ගෙන ඒමට අපේක්ෂා කරන බව ජනපති පවසනවා.\nඑමෙන්ම දේශපාලන පක්ෂ සහ ඒවා ක්‍රියාත්මක විය යුතු ආකාරය පිළිබඳ වාර්තාවක් ඉදිරිපත් කිරීමට ජනාධිපති කොමිසමක් පත් කරන බව ජනපති පවසන අතර එයට පක්ෂ ලියාපදිංචිය, විනිවිදභාවය, සාමාජික අයිතිවාසිකම්, අරමුදල් සහ ආදායම්, මැතිවරණ වියදම් සහ මාධ්‍ය භාවිතය ඇතුළත් වෙයි.\nතවද මාධ්‍ය භූමිකාව නිසියාකාරව ඉටු වී ඇත්ද යන්න ප්‍රශ්නයක් මතු වී ඇති බැවින් මාධ්‍ය ප්‍රතිසංස්කරණය කළ යුතු බවත්, ජනමාධ්‍ය පිළිබඳ ජාතික ප්‍රතිපත්තියක් ගැන සළකා බැලිය යුතු බවත් ජනාධිපතිවරයා පැවසුවා.\nඑමෙන්ම පාර්ලිමේන්තු මන්ත්‍රීවරුන්ගේ ආචාර ධර්ම සම්බන්ධයෙන් පවතින නීති සහ රෙගුලාසි ප්‍රමාණවත් නොවන බවත් එක්සත් රාජධානිය වැනි රටවල අය ආදර්ශයට ගනිමින් පාර්ලිමේන්තු මන්ත්‍රීවරුන්ගේ ආචාර ධර්ම සහ පාර්ලිමේන්තු ප්‍රමිතීන් පිළිබඳ පනත් කෙටුම්පතක් ඉදිරිපත් කරන බවත් එහිදී ජනපති පැවසුවා.",
       "URL": "https://www.hirunews.lk/326954/ජනපති-ආණ්ඩුවේ-ප්‍රතිපත්ති-ප්‍රකාශය-ඉදිරිපත්-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=550"
}