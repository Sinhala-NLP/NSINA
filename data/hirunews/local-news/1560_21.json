{
       "Source": "hirunews",
       "Timestamp": "Monday, 15 November 2021 - 9:55",
       "Headline": "සිරිල් ගාමිණී පියතුමන් සී.අයි.ඩී.යට (වීඩියෝ)",
       "News Content": "රාජ්‍ය බුද්ධි සේවාවේ අධ්‍යක්ෂ මේජර් ජෙනරාල් සුරේෂ් සලේ කළ පැමිණිල්ලට අදාළව ප්‍රකාශයක් ලබාදීම සඳහා ආචාර්ය සිරිල් ගාමිණී පියතුමන් අද (15) අපරාධ පරීක්ෂණ දෙපාර්තමේන්තුව වෙත පැමිණියා.\nඅදාළ පැමිණිල්ලෙන් රාජ්‍ය බුද්ධි සේවයේ ප්‍රධානියා දක්වා තිබුණේ පාස්කු ඉරිදා ත්‍රස්ත ප්‍රහාරයට නායකත්වය ලබාදුන් ජාතික තවුහිද් ජමාත් සංවිධානයේ නායක සහරාන් හෂීම් වෙත බුද්ධි අංශ විසින් මූල්‍යමය සහ වෙනත් අත්‍යවශ්‍ය සහය ලබාදුන් බව ඔක්තෝම්බර් 23 වනදා පැවති සංවාද මණ්ඩපයකට එක්වෙමින් සිරිල් ගාමිණී පියතුමන් ප්‍රකාශ කර තිබූ බවයි.\nසහරාන් සහ ඔහුගේ අනුගාමිකයන් පෝෂණය කිරීමෙහිලා එකල බි්‍රගේඩියර්වරයෙකු වූ සලේ විශාල කාර්ය භාරයක් ඉටු කළ බවට පියතුමා විසින් ප්‍රකාශ කර ඇති බවයි සිය පැමිණිල්ලෙන් රාජ්‍ය බුද්ධි සේවයේ ප්‍රධානී සුරේෂ් සලේ වැඩිදුරටත් සඳහන් කර තිබුණේ.\nමෙම පැමිණිල්ලට අදාළව ප්‍රකාශයක් ලබාදීම සඳහා මීට පෙර පැමිණෙන ලෙසට ආචාර්ය සිරිල් ගාමිණී පියතුමන්ට දැනුම්දී තිබු අතර සිය නීතිඥවරුන් මාර්ගයෙන් අපරාධ පරීක්ෂණ දෙපාර්තමේන්තුවට ලිපියක් යොමු කරමින් උන්වහන්සේ දැනුම් දුන්නේ තමන් ශ්‍රේෂ්ඨාධිකරණය හමුවේ පෙත්සමක් ගොනු කර ඇති බැවින් පැමිණිමේ හැකියාවක් නොමැති බවයි.\nකෙසේ වෙතත් අදාළ පෙත්සම පසුගියදා සළකා බැලූ අවස්ථාවේ නීතිපතිවරයා දැනුම් දුන්නේ සිරිල් ගාමිණි පියතුමන් මේ මොහොතේ අත්අඩංගුවට ගැනීමක් සිදු නොකරන බවයි.\nඒ අනුව අද පෙරවරු 9.45ට පමණ අදාළ ප්‍රකාශය ලබාදීම සඳහා සිරිල් ගාමිණී පියතුමන් අපරාධ පරීක්ෂණ දෙපාර්තමේන්තුව වෙත පැමිණි අතර, තවදුරටත් උන්වහන්සේ එහි රැඳී සිටින බවයි අප වාර්තාකරු කියා සිටියේ.",
       "URL": "https://www.hirunews.lk/288046/සිරිල්-ගාමිණී-පියතුමන්-සී-අයි-ඩී-යට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1560"
}