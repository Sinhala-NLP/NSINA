{
       "Source": "hirunews",
       "Timestamp": "Friday, 01 July 2022 - 14:34",
       "Headline": "ගාල්ලේ නීතිඥයෝ පොලීසියේ රෙදි ගලවයි  (වීඩියෝ)",
       "News Content": "ගාල්ල ජාත්‍යන්තර ක්‍රිකට් ක්‍රීඩාංගනයේ ශ්‍රී ලංකා ඕස්ටේලියා පළමු ටෙස්ට් තරගය පැවැත්වෙන අතර වාරයේ ගාල්ල නීතිඥ සංගමයේ සාමාජිකයින් පිරිසක් විසින් අද ගාල්ල කොටු බැම්ම මත සිදු කිරීමට ගිය සාමකාමී විරෝධතා ව්‍යාපාරයකට පොලිසිය විසින් අවහිර කර බාධා කර තිබෙනවා.\nඒ ගාලු කොටුවට ඇතුළු වන ප්‍රධාන මාර්ග යකඩ බාධක යොදා වසා දමා මෙම නීතිඥ පිරිසට සහ ඔවුන් සමග පැමිණි විරෝධතාකරුවන්ට ගාලු කොටු බැම්මට ඇතුළුවීමට අවසර නොදෙමින්.\nඑහි දී පැමිණි නීතිඥයින් විසින් ඔවුන්ගේ මග අහුරා මාර්ග බාධක යොදා සිටි පොලිස් නිලධළධාරීන් හට දැඩි විරෝධයක් එල්ල කළා.\nඑහි සිටි ගාල්ල පොලිස් අධිකාරී උපුල් සෙනෙවිරත්නට දැඩි විරෝධයක් එල්ල කළ විරෝධතාවයේ නිරතව සිටි නීතිඥයන් කියා සිටියේ රටේ ආණ්ඩුක්‍රම ව්‍යවස්ථාවට අනුව මහජනතාවගේ භාෂණයේ නිදහස් සහ සංචරණය කිරීමේ නිදහස ආරක්ෂා කිරීමට පොලිීසිය නීතියෙන් බැඳී ඇති බවයි.\nපොලිස් නිලධාරීන්ගේ යට ඇඳුම හැරෙන්නට අනෙක් නිල ඇඳුම් සහ සියලු පහසුකම් ලබා දෙනුයේ මහජනතාවගේ බදු මුදලින් බවත් පොලිසියේ මූලික රාජකාරිය විය යුත්තේ මහජනතාව ආරක්ෂා කිරීම මිසක් පවතින රජය හෝ රාජපක්ෂ පවුල ආරක්ෂා කිරීම නොවන බවත් ඔවුන් පෙන්වා දුන්නා.\nමෙහි දී පැමිණි සිටි නීතිඥ පිරිස සහ පොලිසිය අතර උණුසුම් වචන හුවමාරුවක් සිදුවුණු අතර, කෙසේ වෙතත් මේ පිරිසට ගාලු කොටු බැම්ම තුළට පිවිසෙන්නට පොලිසිය අවසර ලබාදුන්නේ නැහැ.\nකෙසේ වෙතත් මෙම විරෝධතාව පැවැත්වෙන අතර වාරයේ ශ්‍රී ලංකා කණ්ඩායම සහ ඕස්ටේලියානු කණ්ඩායම අතර පැවති ටෙස්ට් තරගය නිමා වූ බැවින් විරෝධතාකරුවන් එම ස්ථානයෙන් පිටත්ව ගියේ මාර්ග බාධක යොදා මාර්ග වසා දමමින් කොටු බැම්ම ආරක්ෂා කර ගන්නා ලෙස පොලිස් නිල නිලධාරීන්ට දන්වා සිටිමින්.\nමේ අතර සාමකාමී විරෝධතා සහ විසම්මුතිය මැඩපැවැත්වීම සඳහා පොලිසිය සහ ත්‍රිවිධ හමුදාව යොදා නොගත යුතු බවට දක්වමින් ඊයේ (30) ශ්‍රී ලංකා නීතිඥ සංගමය (BASL) නිවේදනයක් ද නිකුත් කිරීමට කටයුතු කළා.",
       "URL": "https://www.hirunews.lk/308726/ගාල්ලේ-නීතිඥයෝ-පොලීසියේ-රෙදි-ගලවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1054"
}