{
       "Source": "hirunews",
       "Timestamp": "Sunday, 14 February 2016 - 21:50",
       "Headline": "නායකත්වය දන් දුන්නේ නැහැ - උදුර ගත්තා",
       "News Content": "ජනාධිපති මෛත්‍රීපාල සිරිසේන නිදහස් පක්ෂ නායකත්වය විධායක බලය උපයෝගි කර ගනිමින් බලෙන් ලබා ගත් බව හිටපු ජනාධිපති මහින්ද රාජපක්ෂ ප්‍රකාශ කළා. ඔහු කියා සිටියේ තමන් පක්ෂ සභාපතිත්වය කිසිදු අවස්ථාවක දන් නොදුන් බවයි. මීගමුව - කොච්චිකඩේ ප්‍රදේශයේ අද (14) පැවති එක්සත් ජනතා නිදහස් සන්ධාන පළාත් පාලන නියෝජිත සමුළුව අමතමින් හිටපු ජනාධිපතිවරයා මෙම අදහස් පළ කළා.\nඋදෑසන ආරම්භ වූ මෙම හමුවට දිවයින පුරා සිටින සන්ධාන පළාත් පාලන ආයතන නියෝජිතයන් රැසක් පැමිණ සිටියා. එසේම හිටපු අමාත්‍යවරුන් වන බන්දුල ගුණවර්ධන, රෝහිත අබේගුණවර්ධන, බැසිල් රාජපක්ෂ මෙන්ම, හිටපු ආරක්ෂක ලේකම් ගෝඨාභය රාජපක්ෂ ද ඊට එක්වුණා. නාමල් රාජපක්ෂ, ප්‍රසන්න රණතුංග, උදය ගම්මන්පිල යන පාර්ලිමේන්තු මන්ත්‍රීවරුන් මෙම හමුවට සහභාගිව සිටි බවයි අප වාර්තාකරු ප්‍රකාශ කළේ.\nමෙහිදී පළාත් පාලන නියෝජිතයන් යෝජනා 5ක් ද සම්මත කර ගත්තා.\nපක්ෂය භේද කිරීමේ වගකීම පක්ෂ නායකත්වය භාර ගැනීම,\nනව දේශපාලන ප්‍රවාහයකට නායකත්වය දීම සදහා හිටපු ජනාධිපති මහින්ද රාජපක්ෂට ආරාධනා කිරීම,\nවහාම පළාත් පාලන ඡන්දය පැවැත්වීම,\nදේශපාලන දඩයම නැවැත්වීම සහ\nආණ්ඩුවේ තනතුරු දරන ශ්‍රී ලංකා නිදහස් පක්ෂ මන්ත්‍රීවරුන් තනතුරු අත්හැරීම.... ඊට ඇතුළත්.\nතමන් නිරන්තරයෙන් සැබෑ නිදහස් පාක්ෂිකයන් වෙනුවෙන් පෙනී සිටින බවයි හිටපු ජනාධිපති මහින්ද රාජපක්ෂ එහිදී තවදුරටත් කියා සිටියේ.",
       "URL": "https://www.hirunews.lk/126261/නායකත්වය-දන්-දුන්නේ-නැහැ-උදුර-ගත්තා",
       "Category": "Local News",
       "Parent URL": "https://www.hirunews.lk/local-news.php?pageID=5168"
}