{
       "Source": "hirunews",
       "Timestamp": "Sunday, 24 February 2019 - 17:18",
       "Headline": "බොරැල්ල රථ වාහන අංශයේ ස්ථානාධිපතිවරයා අනතුරට පත් කළ ඩිෆෙන්ඩර් රථයේ රියදුරු අත්අඩංගුවට",
       "News Content": "බොරැල්ල පොලීසියේ රථවාහන අංශයේ ස්ථානාධිපතිවරයා අනතුරට ලක් කර පළා ගොස් තිබියදී සොයා ගත් සුදු පැහැති ඩිෆෙන්ඩර් රථයේ රියදුරු අත්අඩංගුවට ගෙන තිබෙනවා.\nඔහු බම්බලපිටිය පොලීසිය වෙත භාර වීමෙන් අනතුරුව අත්අඩංගුවට ගත් බවයි පොලීසියේ ප්‍රකාශකයෙකු සඳහන් කළේ.\nඅනතුර සිදුකළ ඩිෆෙන්ඩර් රථය බත්තරමුල්ල - පැලවත්ත - පැගෝඩා ගාර්ඩ්න් හි අංක 727 දරණ නිවසෙහි  තිබියදී සොයා ගත්තේ අද (24) දහවල් කාලයේයි.\nඑම ඩිෆෙන්ඩර් රථය කොල්ලුපිටිය ප්‍රදේශයේ ව්‍යාපාරිකයෙකුට අයත් එකක් බවට ද අනාවරණ වී තිබෙනවා.\nබම්බලපිටිය ප්‍රදේශයේදී රාජකාරී කටයුත්තක් සඳහා අද (24) අලුයම යතුරුපැදියකින් ගමන් කරමින් සිටියදී පොලිස් ස්ථානාධිපතිවරයා අනතුරට ලක් කොට මෙම ඩිෆෙන්ඩර් රථය පළා ගොස් තිබුණා.\nසිද්ධියෙන් තුවාල ලැබූ ස්ථානාධිපතිවරයා මේ වන විට කොළඹ ජාතික රෝහලේදී දැඩි සත්කාර ඒකකයේ ප්‍රතිකාර ලබන අතර, ඔහුට ශල්‍යකර්මයක් ද සිදුකර ඇති බවයි රෝහල් ආරංචි මාර්ග සඳහන් කළේ.",
       "URL": "https://www.hirunews.lk/211105/බොරැල්ල-රථ-වාහන-අංශයේ-ස්ථානාධිපතිවරයා-අනතුරට-පත්-කළ-ඩිෆෙන්ඩර්-රථයේ-රියදුරු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=3486"
}