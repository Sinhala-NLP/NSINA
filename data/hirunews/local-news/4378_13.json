{
       "Source": "hirunews",
       "Timestamp": "Thursday, 10 August 2017 - 10:04",
       "Headline": "A/L සිසුන් 15ක් ලියූ උත්තර පත්‍ර නිවසට රැගෙන එයි",
       "News Content": "මෙවර අ. පො. ස. උසස්‌ පෙළ විභාගයේ ආර්ථික විද්‍යාව පළමු ප්‍රශ්න පත්‍රයට පිළිතුරු සැපයූ විභාග අපේක්ෂකයින්  15 දෙනෙකුගේ කෙටි පිළිතුරු ඇතුළත් උත්තර පත්‍ර විභාග ශාලා නිලධාරීන් විසින් එකතු කොට නොමැති බව එම සිසුන්ගේ දෙමාපියන් චෝදනා කරනවා.\nමෙම සිද්ධියට මුහුණපා තිබෙන්නේ පොලොන්නරුව මනම්පිටිය සිංහල මහා විද්‍යාලයේ සිසුන් පහළොස් දෙනෙකු වන අතර ඔවුන් තුන්වන වරට විභාගයට පෙනී සිටි විභාග අපේක්ෂකයින් පිරිසක්‌ බව සදහන්.\nආර්ථික විද්‍යාව පළමු ප්‍රශ්න පත්‍රයේ කෙටි ප්‍රශ්න සඳහා එම ප්‍රශ්න පත්‍රයේම පිළිතුරු සැපයීමට ඉඩ දී තිබෙනවා.\nසිසුන් මේ සම්බන්ධයෙන් විභාග ශාලාධිපතිවරයාගෙන් විමසූ විට ඔහු දැනුම් දී තිබෙන්නේ බහුවර්ණ ප්‍රශ්න සඳහා පිළිතුරු ලකුණු කිරීමට නියමිත කොළය පමණක්‌ එකතු කරන බවයි.\nඒ අනුව පිළිතුරු ලියූ උත්තර පත්‍ර එම සිසු දරු දැරියන් තම නිවෙස්‌වලට රැගෙන ගොස්‌ තිබෙනවා.\nමේ සම්බන්ධයෙන් අදාල දෙමාපියන් විභාග දෙපාර්තමේන්තුවට පැමිණිලි කිරීමටද තීරණය කර ඇති බවයි අප වාර්තාකරු සඳහන් කළේ.",
       "URL": "https://www.hirunews.lk/168071/l-සිසුන්-15ක්-ලියූ-උත්තර-පත්‍ර-නිවසට-රැගෙන-එයි",
       "Category": "Local News",
       "Parent URL": "https://www.hirunews.lk/local-news.php?pageID=4378"
}