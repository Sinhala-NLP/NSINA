{
       "Source": "hirunews",
       "Timestamp": "Thursday, 15 July 2021 - 8:37",
       "Headline": "දිනෙක වැඩිම කොරෝනා එන්නත් ලබා දිමේ නව වාර්තාවක් (වීඩියෝ)",
       "News Content": "මෙරට කොරෝනා ප්‍රතිශක්තිකරණ වැඩසටහනට අදාළව දිනකදි ලබාදුන්  වැඩිම කොරෝනා එන්නත් ප්‍රමාණය  ඊයේ  වාර්තා වුණා.\nඒ අනුව ඊයේ දිනයේදි එන්නත් මාත්‍රා තුන් ලක්ෂ 84, 763 ලබා දි ඇති බවයි වසංගත රෝග විද්‍යා ඒකකය සඳහන් කළේ.\nඊයේ දිනයේදි සයිනොෆාම් එන්නතේ පළමු මාත්‍රාව පුද්ගලයන් තුන් ලක්ෂ 38, 572 කට ලබාදී ඇති අතර, එහි දෙවන මාත්‍රාව ලබාදී ඇති පුද්ගලයන් සංඛ්‍යාව 35,410 ක්.\nඑසේම, ස්පුට්නික් එන්නතේ පළමු මාත්‍රාවද ඊයේ පුද්ගලයන් 3365 දෙනෙකුට ලබාදී තිබෙනවා.\nඊට අමතරව ෆයිසර් එන්නත් මාත්‍රා 7416 ක් ලබාදී ඇති බවයි වසංගත රෝග විද්‍යා ඒකකය නිකුත් කළ නිවේදනයේ දැක්වෙන්නේ.\nමේ අතර සයිනොෆාම් එන්නත ලබා ගත් ශ්‍රමිකයින් මැද පෙරදිග රටවල් සඳහා යොමු කිරිමේදි  මතුවන කොරොනා එන්නත් වර්ගයේ ගැටලුව නිරාකරණය කිරිමෙන් පසු ඔවුන් විදේශ රැකියා සඳහා යොමු කිරිමට රජය තිරණය කර තිබෙනවා.\nඇතැම් මැද පෙරදිග රටවල් අදාළ රටවලට පැමිණෙන පුද්ගලයන් වෙනත් එන්නත් වර්ග ලබා ගෙන තිබිය යුතු බවට සඳහන් කර තිබිම හේතුවෙනුයි මෙම ගැටලුව මතු වුණේ.\nරාජ්‍ය අමාත්‍ය මහාචාර්ය චන්න ජයසුමන කියා සිටියේ ඒ අනුව අදාළ මැද පෙරදිග රටවල් සමඟ ඒ පිළිබඳව සාකච්ඡා කර සයිනොෆාම් එන්නත ලබා ගත් විදේශ ශ්‍රමිකයින් යළි කඩිනමින් රැකියා සඳහා යොමු කිරිමට ඉදිරියේදි පියවර ගන්නා බවයි.\nමේ අතර, හෙට දිනයේදි මෙරටට ලැබිමට නියමිත මොඩර්නා එන්නත් ලක්ෂ 15 කොටසක් විදේශ රැකියා සඳහා යොමු වන ශ්‍රමිකයින්ට ලබාදිමට තිරණය කර ඇති බව ද රාජ්‍ය අමාත්‍ය මහාචාර්ය චන්න ජයසුමන වැඩිදුරටත් සඳහන් කළා.\nබණ්ඩාරවෙල දිස්ත්‍රික් රෝහල මගින් ක්‍රියාත්මක කරන එන්නත්කරණ වැඩසටහනේ අද දිනයේ දිගු පොලිම් දක්නට ලැබුණු අතර, ජනතාව චෝදනා කළේ එන්නතකරණ කටයුතු  ක්‍රමවත්ව සිදු නොවන බවයි.\nමේ අතර, පූර්ණ කොරෝනා එන්නත්කරණය ලැබූ විදේශ සංචාරකයන් පළමු දිනයේ කොරෝනා පරීක්ෂණයෙන් ආසාදිතයෙකු නොවන බව තහවුරු වේ නම්, ඔවුන්ට නිරෝධායනයකින් තොරව, දිවයිනේ ඕනෑම ප්‍රදේශයක සංචාරය කිරීමට අවස්ථාව හිමිවන බව සංචාරක අධිකාරිය පවසනවා.\nකෙසේ නමුත්, සෞඛ්‍ය අමාත්‍යාංශය අනුමත කළ පරීක්ෂණාගාරයකින් සංචාරයේ 7 වන දිනයේදී නැවතත් කොරෝනා පරීක්ෂණයක් සිදුකරගත යුතු බවයි එමගින් සඳහන් කළේ.\nඑමෙන්ම, සියලු සංචාරකයන් දිවයිනට පැමිණීම සඳහා ගුවන් ගත වීමට පැය 72 කට පෙර ලබා ගත් කොරෝනා පරීක්ෂණයකින් ආසාදිතයෙකු නොවන බවට ලියවිල්ලකින් සහතික කළ යුතු වනවා.\nඑය සංචාරක මණ්ඩලයේ වෙබ් අඩවිය වෙත යොමු කිරීමෙන් ඉලෙක්ට්‍රොනික වීසා බලපත්‍රය සහ අනිවාර්ය කොවිඩ් 19 රක්ෂණය ලබා ගත හැකියි.\nඇමෙරිකානු ඩොලර් 12 ක් ගෙවා ලබා ගත යුතු ඩොලර් 50,000 ක් වටිනා එම රක්ෂණය දින 30 ක සංචාරක කාලයක් ආවරණය කරන බවයි සංචාරක අධිකාරිය සඳහන් කළේ.\nකෙසේ නමුත්, අවසන් දින 14 ක කාලයේ ඉන්දියාව, වියට්නාමය ඇතුළු රටවල් 12 ක සිට පැමිණි පුද්ගලයන්ට මෙලෙස ශ්‍රී ලංකාවට පැමිණීමට අවසර නොලැබෙනු ඇති.\nඑමෙන්ම, ඊයේ දිනයේදී වාර්තා වූ කොරෝනා ආසාදිතයින් 1540 අතුරින් වැඩිම ආසාදිතයින් පිරිස වන 235 දෙනෙකු ගම්පහ දිස්ත්‍රික්කයෙන් වාර්තා වනවා. කොළඹ දිස්ත්‍රික්කයෙන් හඳුනාගෙන ඇති ආසාදිතයින් සංඛ්‍යාව 232 ක් බවයි කොවිඩ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානය සඳහන් කළේ.\nමේ අතර, මඩකපුව දිස්ත්‍රික්කයේ මන්මුනෙයි පොලිස් බල ප්‍රදේශයේ මමන්ගම් ග්‍රාම නිලධාරි වසම අද පෙරවරු 6 සිට හුදකලා භාවයෙන් ඉවත් කළ බව යුද හමුදාපති ජෙනරාල් ශවේන්ද්‍ර සිල්වා සඳහන් කළා.",
       "URL": "https://www.hirunews.lk/277006/දිනෙක-වැඩිම-කොරෝනා-එන්නත්-ලබා-දිමේ-නව-වාර්තාවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1819"
}