{
       "Source": "hirunews",
       "Timestamp": "Saturday, 25 July 2020 - 16:43",
       "Headline": "රිමාන්ඩ් කළ මීගමුවේ ජේලර් බූස්සට (වීඩියෝ)",
       "News Content": "අපරාධ පරීක්ෂණ දෙපාර්තමේන්තුවට භාර වූ මීගමුව බන්ධනාගාරයේ ජේලර්වරයෙකු වන කාලිංග කළුඅග්ගල මේ මස 29 වනදා දක්වා රක්ෂිත බන්ධනාගාර ගත කිරීමට මීගමුව වැඩබලන මහේස්ත්‍රාත් කරුණාජීව ගමගේ අද නියෝග කළා.\nබන්ධනාගාර දෙපාර්තමේන්තුව ප්‍රකාශ කළේ ඔහු බූස්ස බන්ධනාගාරයට රැගෙන යන බවයි.\nමීගමුව බන්ධනාගාරයේ රැඳවියන්ට පහසුකම් සැපයීමේ චෝදනා මත වරෙන්තු නිකුත්වී සිටියදි අපරාධ පරීක්ෂණ දෙපාර්තමේන්තුවට අදාළ ජේලර්වරයා ඊයේ භාර වුණා.\nමීගමුව වැඩබලන මහේස්ත්‍රාත්වරයා වෙත ඔහු අද ඉදිරිපත් කළ අවස්ථාවේ අපරාධ පරීක්ෂණ දෙපාර්තමේන්තුව කියා සිටියේ සිද්ධියට අදාළව තවත් වරෙන්තුකරුවන් තුන්දෙනෙකුු නිදැල්ලේ සිටින බැවින්.\nපරීක්ෂණ කටයුතු වලට බාධා මතුවන නිසා මොහු රක්ෂිත බන්ධනාගාර ගත කරන ලෙසයි.\nතම සේවාදායකයා වරෙන්තු නිකුත් වූ බව දැනගත් විගස අපරාධ පරීක්ෂණ දෙපාර්තමේන්තුව හමුවේ පෙනීසිටි බැවින් ඔහුට ඇප ලබාදෙන ලෙසයි සැකකාර ජේලර්වරයා වෙනුවෙන් පෙනී සිටි නීතිඥවරයා ඉල්ලා සිටියේ.\nඔහුගේ නිවස පරීක්ෂා කළත්, වරෙන්තුකරු සොයා ගැනීමට නොහැකි වූ බව ප්‍රකාශ කළ අපරාධ පරීක්ෂණ දෙපාර්තමේන්තුව ඊට පසුදින ඔහු භාර වූ බව මෙහිදී සඳහන් කළා.\nකරුණු සලකා බැලිමෙන් අනතුරුව මීගමුව වැඩබලන මහේස්ත්‍රාත් කරුණාජීව ගමගේ නියෝග කලේ සැකකාර ජේලර්වරයා මේ මස 29වනදා දක්වා රක්ෂිත බන්ධනාගාර ගත කිරිමටයි.\nමෙහිදී අපරාධ පරීක්ෂණ දෙපාර්තමේන්තුව, වැඩබලන මහේස්ත්‍රාත්වරයාගෙන් ඉල්ලා සිටියේ සැකකරු මීගමුව බන්ධනාගාරය හෝ මහර බන්ධනාගාරය වෙත යොමු නොකර බූස්ස බන්ධනාගාරය වෙත යොමුකරන ලෙසයි.\nඒ පිළිබඳ  තීරණය ගැනීමේ බලය ඇත්තේ බන්ධනාගාර කොමසාරිස් ජනරාල්වරයාට බව එහිදී විත්තිකරු වෙනුවෙන් පෙනී සිටි නීතිඥවරයා ප්‍රකාශ කළා.\nකරුණු සැලකිල්ලට ගත් වැඩබලන මහේස්ත්‍රාත්වරයා ආසන්නතම අධිකරණ බල ප්‍රදේශයේ පිහිටි බන්ධනාගාරය වන මීගමුව බන්ධනාගාරයේ සැකකරු රඳවා තැබීමට නියෝග කළ අතර, අවශ්‍ය නෛතික කටයුතුවලින් අනතුරුව බන්ධනාගාර කොමසාරිස් ජනරාල්වරයා විසින් ඒ පිළිබඳ තීරණය කරනු ඇති බවයි සඳහන් කළේ.\nමීගමුව බන්ධනාගාරයේ රැඳවියෙකුට ශීතකරණයක් ඇතුළු පහසුකම් ලබාදීමේ චෝදනා මත එම  බන්ධනාගාරයේ හිටපු අධිකාරී අනුරුද්ධ සම්පායෝ සහ තවත් නිලධාරීන් තිදෙනෙකු අත්අඩංගුවට ගැනීම සඳහා මීගමුව මහේස්ත්‍රාත් අධිකරණය පසුගිය 22දා වරෙන්තු නිකුත් කළා.\nවරෙන්තු නිකුත්වි පැය 72කට අධික කාලයක් ගතවුවත්, මීගමුව බන්ධනාගාර හිටපු අධිකාරි අනුරුද්ධ සම්පායෝ සහ අනෙක් ප්‍රධාන ජේලර්වරු දෙදෙනා අත්අඩංගුවට ගැනිමට අපරාධ පරීක්ෂණ දෙපාර්තමේන්තුවට මේ දක්වා හැකිවී නැහැ.\nමේ අතර, තමන් අත්අඩංගුවට ගැනීම වළක්වන නියෝගයක් ඉල්ලා හිටපු බන්ධනාගාර අධිකාරි අනුරුද්ධ සම්පායෝ ගොනුකළ පෙත්සම අනිද්දා සලකා බැලීමට නියමිතයි.",
       "URL": "https://www.hirunews.lk/246377/රිමාන්ඩ්-කළ-මීගමුවේ-ජේලර්-බූස්සට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2560"
}