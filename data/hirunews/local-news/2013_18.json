{
       "Source": "hirunews",
       "Timestamp": "Sunday, 18 April 2021 - 7:09",
       "Headline": "දෙවන මාත්‍රාව ගැන තීරණයකට විද්වත් කමිටුව හෙට රැස්වේ",
       "News Content": "ඇස්ට්‍රාසෙනෙකා කොවිෂීල්ඩ් එන්නතේ දෙවන මාත්‍රාව ලබාදෙන්නේ සති 10 කින්ද, 12 කින්ද යන්න හෙට දිනයේ තීරණය කරන බව සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අසේල ගුණවර්ධන ප්‍රකාශ කළා.\nඑන්නත්කරණය පිළිබඳ විද්වත් කමිටුව හෙට පස්වරු 2ට වසංගත රෝග විද්‍යා අංශයේදී රැස්වී එම තීරණය ගැනීමට නියමිත බවයි හිරු ප්‍රවෘත්ති අංශය කළ විමසීමකදී ඔහු කියා සිටියේ.\nකොවිඩ් නයින්ටීන් ප්‍රතිශක්තිකරණ වැඩසටහනට අදාළව ඇස්ට්‍රාසෙනෙකා කොවිෂීල්ඩ් එන්නතේ පළමු මාත්‍රාව පුද්ගලයින් 925,242 නෙකුට මේ වන විට ලබාදී තිබෙනවා.\nමේ අතර, ඊයේ දිනයේදී මෙරටින් කොරෝනා ආසාදිතයින් 253 වාර්තාවීමත් සමඟ මෙරට සමස්ත කොරෝනා ආසාදිතයින්ගේ සංඛ්‍යාව 96,439 දක්වා ඉහළ ගියා.\nකොරෝනා ආසාදිතයින් සංඛ්‍යාව 92,832ක් මේ වන විට සම්පූර්ණයෙන්ම සුවය ලබා ඇති අතර තවදුරටත් රෝහල්ගතව ප්‍රතිකාර ලබන්නේ ආසාදිතයින් 2,990 ක් පමණයි.\nමේ අතර, අලුත් අවුරුදු සමය අවසන් වීමත් සමග මෙරට කොරෝනා තත්වයේ සාපේක්ෂ වැඩිවීමක් නිරීක්ෂණය වන බව රජයේ වෛද්‍ය නිලධාරීන්ගේ සංගමය පවසනවා.\nඑහි විධායක කමිටු සාමාජික වෛද්‍ය ප්‍රසාද් කොළඹගේ හිරු ප්‍රවෘත්තී අංශයට ප්‍රකාශ කලේ එළඹෙන වෙසක් උත්සවයද සෞඛ්‍ය මාර්ගෝපදේශවලට යටත්ව සැමරීම සඳහා අවධානය යොමු විය යුතු බවයි.\nඑමෙන්ම සංචරණ සීමා පනවා ඇති කුරුණෑගල - හිරිපිටිය, තිත්තවැල්ගාල ගම්මානයේ පවුල් 400 කට ආසන්න ප්‍රමාණයක් නිරෝධායනය කිරීමට පියවර ගනිමින් සිටින බව ගනේවත්ත සෞඛ්‍ය වෛද්‍ය නිලධාරී කාර්යාලය ප්‍රකාශ කළා.\nඑම ගම්මානය සදහා සංචරණ සීමා පැනවීමට පියවර ගෙන ඇත්තේ ඉන් කොරෝනා ආසාදිතයින් 37 දෙනෙකු වාර්තා වීම හේතුවෙන්.\nඑසේම ඊයේ දිනයේදී කොරෝනා ආසාදිත පුද්ගල මරණ දෙකක් මෙරටින් වාර්තා වුණා.\nරජයේ ප්‍රවෘත්ති දෙපාර්තමේන්තුව නිවේදනය කළේ 73 හැවිරිදි කැළණිය ප්‍රදේශයේ පදිංචි කාන්තාවක් සහ 71 හැවිරිදි කුරුණෑගල ප්‍රදේශයේ පදිංචි පිරිමි පුද්ගලයෙකු එලෙස ජීවිතක්ෂයට පත්ව ඇති බවයි.\nඒ අනුව මෙරටින් වාර්තා වන සමස්ත කොරෝනා මරණ සංඛ්‍යාව 617ක්.",
       "URL": "https://www.hirunews.lk/268740/දෙවන-මාත්‍රාව-ගැන-තීරණයකට-විද්වත්-කමිටුව-හෙට-රැස්වේ",
       "Category": "Local News",
       "Parent URL": "https://www.hirunews.lk/local-news.php?pageID=2013"
}