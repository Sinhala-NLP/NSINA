{
       "Source": "hirunews",
       "Timestamp": "Tuesday, 30 August 2022 - 13:43",
       "Headline": "විශ්වවිද්‍යාලවලට ලබන මස 05 සිට 23 දක්වා ඉල්ලුම් කිරීමට අවස්ථාව",
       "News Content": "පසුගියදා නිකුත් කෙරුණු 2021 උසස් පෙළ ප්‍රතිඵලවලට අනුව විශ්වවිද්‍යාලයට ඇතුළත් වීමට සුදුසුකම් ලැබූ දරුවන්ට ඒ සඳහා අන්තර්ජාලය හරහා ලබන මස 05 වනදා සිට 23 වනදා දක්වා ඉල්ලුම් කළ හැකි බව විශ්වවිද්‍යාල ප්‍රතිපාදන කොමිෂන් සභාවේ සභාපති මහාචාර්ය සම්පත් අමරතුංග ප්‍රකාශ කළා.\nරජයේ ප්‍රවෘත්ති දෙපාර්තමේන්තුවේ අද(30) පැවති මාධ්‍ය හමුවකට එක්වෙමින් ඔහු කියා සිටියේ ඊට අදාළ ශිෂ්‍ය අත්පොත ලබන මස 02 වනදා සිට ප්‍රතිපාදන කොමිෂන් සභාවේ ලියාපදිංචි පොත්හල වලින් ලබාගත හැකි බවයි.\nවිශ්වවිද්‍යාල සඳහා අයදුම් කිරීම සම්බන්ධයෙන් ගැටළුවක් මතු වුවහොත් 1919 රාජ්‍ය තොරතුරු කේන්ද්‍රය හෝ 0112 69 53 01, 0112 69 53 02 යන අංක වලින් විශ්වවිද්‍යාල ප්‍රතිපාදන කොමිෂන් සභාවේ තොරතුරු මධ්‍යස්ථාන අමතා ලබා ගත හැකි බවයි මහාචාර්යවරයා කියා සිටියේ.\n2021 උසස් පෙළ ප්‍රතිඵල වලට අනුව මෙවර විශ්වවිද්‍යාල සඳහා සිසුන් 42,519 ක් බඳවා ගැනීමට නියමිත අතර එය තවත් වැඩිවිය හැකි බවයි ඔහු ප්‍රකාශ කළේ.\nඑමෙන් ම , වෛද්‍ය පීඨය සඳහා 2035 ක් සහ ඉංජිනේරු පීඨය සඳහා 2238 දෙනෙකු මෙවර බදවා ගැනීමට නියමිත බව ද මහාචාර්ය සම්පත් අමරතුංග ප්‍රකාශ කළා.\nඑමෙන් ම, මෙවර මූල්‍ය ආර්ථික විද්‍යාව, ඉංග්‍රීසි භාෂාව හා ව්‍යවහාර වාග් විද්‍යාව, බැංකුකරණය හා රක්ෂණය ඇතුළු අලුතින් පාඨමාලා 4 ක් විශ්වවිද්‍යාල 4 ක ආරම්භ කරන බවයි විශ්වවිද්‍යාල ප්‍රතිපාදන කොමිෂන් සභාවේ සභාපතිවරයා වැඩිදුරටත් කියා සිටියේ.",
       "URL": "https://www.hirunews.lk/314127/විශ්වවිද්‍යාලවලට-ලබන-මස-05-සිට-23-දක්වා-ඉල්ලුම්-කිරීමට-අවස්ථාව",
       "Category": "Local News",
       "Parent URL": "https://www.hirunews.lk/local-news.php?pageID=902"
}