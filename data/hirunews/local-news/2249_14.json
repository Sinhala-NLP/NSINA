{
       "Source": "hirunews",
       "Timestamp": "Monday, 28 December 2020 - 7:52",
       "Headline": "දකුණු අප්‍රිකාවේ කොරෝනා ආසාදිතයින් මිලියනය ඉක්මවයි - පූටින්, ස්පුට්නික් එන්නත ලබාගැනීමට සූදානම්",
       "News Content": "දකුණු අප්‍රිකාවේ කොරෝනා වෛරස් ආසාදිතයින් සංඛ්‍යාව ඊයේ මිලියනයේ සීමාව ඉක්මවා ගියා.\nකොරෝනා ආසාදිතයින් මිලියනය ඉක්ම වූ අප්‍රිකානු මහද්වීපයේ ප්‍රථම රට වන්නේද දකුණු අප්‍රිකාවයි.\nඑරට ආසාදිත සංඛ්‍යාව මේ වනවිට දසලක්ෂ 4,413 ක් ලෙස සටහන් වන අතර, මරණ සංඛ්‍යාව දැක්වෙන්නේ 26,735 ක් ලෙසයි.\nසීග්‍රයෙන් ව්‍යාප්ත වන නව කොරෝනා වෛරස් ප්‍රභේදයක් සොයා ගැනීමෙන් දින කිහිපයකින් අනතුරුවයි දකුණු අප්‍රිකාවේ කොරෝනා ආසාදිතයින් සංඛ්‍යාව මෙලෙස මිලියනය ඉක්මවා ගියේ.\nවිදෙස් වාර්තා සඳහන් කළේ සීග්‍රයෙන් ඉහළ යන ආසාදිත සංඛ්‍යාව දරා ගැනීම එරට රෝහල් පද්ධතියට ගැටළුකාරී වී ඇති බවයි.\nවෛරසය තවදුරටත් ව්‍යාප්තවීම වැළැක්වීම සඳහා ජනාධිපති සිරිල් රමෆෝසා විසින් නව නිරෝධායන සීමාවන් ප්‍රකාශයට පත්කිරීමට නියමිතයි.\nෆයිව් සීරෝ වන් - වී ටූ ලෙස නම් කෙරුණු නව කොරෝනා වෛරස් ප්‍රභේදය දකුණු අප්‍රිකාවේ නැගෙනහිර කේප් ප්‍රාන්තයෙන් සහ රටේ අනෙකුත් ප්‍රදේශවලින් සොයා ගැනීමට එරට විද්‍යාඥයින් සමත් වී තිබෙනවා.\nනව කොරෝනා වෛරස් ප්‍රභේදය හේතුවෙන් දකුණු අප්‍රිකාවෙන් පැමිණෙන ගුවන් ගමන් නතර කිරීමටද බ්‍රිතාන්‍ය පියවර ගත්තා.\nදකුණු අප්‍රිකාවෙන් පැමිණි කොරෝනා වෛරස් ප්‍රභේදයට අමතරව එන් ෆයිව් සීරෝ වන් වයි නැමැති තවත් කොරෝනා වෛරස් ප්‍රභේදයක් බ්‍රිතාන්‍යයෙන් සොයාගෙන තිබෙනවා.\nනව වෛරස් ප්‍රභේද දෙකම මිනිස් සිරුරේ සෛලවලට ආසාදනයවීමේ ඉහළ හැකියාවක් පැවතීම විශේෂත්වයක්.\nමේ අතර, රුසියානු ජනාධිපති ව්ලැදිමීර් පූටින්ද තම රටේ නිෂ්පාදිත ස්පුට්නික් ෆයිව් කොරෝනා වෛරස් එන්නත ලබාගැනීමට තීරණය කර තිබෙනවා.\nරුසියාව මේ වනවිටත් ස්වෙච්ඡා කොරෝනා වෛරස් එන්නත්කරණ වැඩසටහනක් දියත් කර ඇති අතර, ඒ යටතේ මොස්කව් නුවර වඩාත් අවදානම් සහිත කණ්ඩායම්වලට ස්පුට්නික් ෆයිව් එන්නත ලබාදෙනු ඇති.\n68 හැවිරිදි රුසියානු ජනාධිපතිවරයා ප්‍රකාශ කළේ ස්පුට්නික් එන්නත අතිශය ක්‍රියාකාරී සහ ආරක්ෂිත වන අතර, එය ලබාගැනීමට කිසිවෙකු මැලි නොවිය යුතු බවයි.",
       "URL": "https://www.hirunews.lk/258108/දකුණු-අප්‍රිකාවේ-කොරෝනා-ආසාදිතයින්-මිලියනය-ඉක්මවයි-පූටින්-ස්පුට්නික්-එන්නත-ලබාගැනීමට-සූදානම්",
       "Category": "Local News",
       "Parent URL": "https://www.hirunews.lk/local-news.php?pageID=2249"
}