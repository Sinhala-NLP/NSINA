{
       "Source": "hirunews",
       "Timestamp": "Tuesday, 02 February 2021 - 12:51",
       "Headline": "කොවිෂීල්ඩ් එන්නත ගැන ජපුරෙන් පර්යේෂණයක්",
       "News Content": "මෙරට තුළ භාවිතයට ගන්නා ඔක්ස්ෆර්ඩ් ඇස්ට්‍රාසෙනෙකා කොවිෂීල්ඩ් එන්නත ලබාදීමෙන් පසු ප්‍රතිදේහ වර්ධනය වන ආකාරය සම්බන්ධයෙන් ශ්‍රී ජයවර්ධනපුර විශ්වවිද්‍යාලයේ ආසාත්මිකතා ප්‍රතිශක්ති විද්‍යා හා සෛල ජෛව විද්‍යා ආයතනය පර්යේෂණයක් ආරම්භ කර තිබෙනවා.\nඑම පර්යේෂණය යටතේ අදාළ එන්නත නව කොරෝනා ප්‍රභේදයන්ට එරෙහිව ක්‍රියා කරන ආකාරය සම්බන්ධයෙන්ද සොයාබලන බවයි එම ආයතනයේ අධ්‍යක්ෂ ආචාර්ය චන්දිම ජීවන්දර ප්‍රකාශ කළේ.\nමෙම පර්යේෂණයේ වාර්තාව මසක් ඇතුළත ලබාදීමට අපේක්ෂා කරන බවද ඔහු කියා සිටියා.\nසෑම මසකට දෙවරක් සිදුකරනු ලබන නව ප්‍රභේද හඳුනාගැනීම සඳහා වන ජාන විශ්ලේෂණාත්මක පර්යේෂණය පෙබරවාරි මාසයට අදාළව හෙට දිනයේ ශ්‍රී ජයවර්ධනපුර විශ්වවිද්‍යාලයේ ආසාත්මිකතා ප්‍රතිශක්ති විද්‍යා හා සෛල ජෛව විද්‍යා ආයතනය තුළ සිදුකිරීමට නියමිතයි.\nකොවිෂීල්ඩ් එන්නත මෙරට සාමාන්‍ය ජනතාවටද ලබාදීම සඳහා එන්නත් තොග ලබාගැනීමට අවශ්‍ය කටයුතු කඩිනමින් සම්පාදනය කළ යුතු බව රජයේ වෛද්‍ය නිලධාරීන්ගේ සංගමයේ සංස්කාරක වෛද්‍ය හරිත අලුත්ගේ ප්‍රකාශ කළා.\nකෙසේ වෙතත් සම කැබිනට් ප්‍රකාශක අමාත්‍ය වෛද්‍ය රමේෂ් පතිරණ කැබිනට් තීරණ දැනුම් දීමේ මාධ්‍ය හමුවකට සූම් තාක්ෂණය ඔස්සේ එක්වෙමින් කියා සිටියේ ඔක්ස්ෆර්ඩ් ඇස්ට්‍රාසෙනෙකා කොවිෂීල්ඩ් එන්නතෙන් තවත් මිලියන 05ක් ඉදිරියේදී මෙරටට ගෙන ඒමට කටයුතු කරන බවයි.",
       "URL": "https://www.hirunews.lk/261428/කොවිෂීල්ඩ්-එන්නත-ගැන-ජපුරෙන්-පර්යේෂණයක්",
       "Category": "Local News",
       "Parent URL": "https://www.hirunews.lk/local-news.php?pageID=2174"
}