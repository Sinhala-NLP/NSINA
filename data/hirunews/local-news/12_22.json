{
       "Source": "hirunews",
       "Timestamp": "Friday, 22 September 2023 - 20:20",
       "Headline": "සිය බිරිද ඝාතනය කිරීමට තැත් කළ සැමියාට වසර 13ක සිර දඩුවමක්",
       "News Content": "වසර පහකට පෙර වීරවිලදී සිය බිරිදට පිහියකින් ඇණ ඝාතනය කිරිමට තැත් කිරීමේ වරදට වරදකරු වූ 33 හැවිරිදි දෙදරු පියෙකුට රුපියල් 10,000/= දඩයක් හා වසර 13 ක බරපතල වැඩ සහිත සිර දඩුවමක් හම්බන්තොට මහාධිකරණ විනිසුරුවරයා විසින් ඊයේ (21) නියම කෙරුවා.\nමෙලෙස සිර දඩුවම් නියම වූයේ තිස්ස පාර,වීරවිල පදිංචි මහ මරක්කලගේ ශෂී සහන් පැතුම් නැමති 33 පුද්ගලයෙකුටයි.\nචූදිත පුද්ගලයා හා බිරිද අතර කලක් තිස්සේ පැවති පවුල් ආරවුලක් දුරදිග ගොස් 2018.12.26 වන දින තිස්ස පාර වීරවිල පිහිටි චූදිත පුද්ගලයාගේ නිවස තුලදී ආරවුල විසදීමට පැමිණ සිටි පොලිස් නිළදාධාරීන් ඉදිරිපිටදීම පිහියකින් ඇන ඝාතනය කිරීමට තැත් කළා.\nඑහිදී පොලිස් නිළදාධාරීන් හා අවට පිරිස් එක්ව තත්වය පාලනය කර ඇති අතර චූදිතගේ පිහි පහරින් බරපතල තුවාල ලැබූ චූදිතගේ බිරිද වූ තිස්සමහාරාම සදුනගම ග්‍රාම නිලධාරිණිය ලෙස කටයුතු කළ 31 හැවිරිදි නදීකා ලක්මාලි යන අය ප්‍රතිකාර සදහා හම්බන්තොට මහ රෝහලට ඇතුලත් කර තිබුණා.\nචූදිත පුද්ගලයා එම අවස්ථාවේ දීම වීරවිල පොලීසිය මගින් අත් අඩංගුවට ගෙන තිස්සමහාරාම මහේස්ත්‍රාත් අධිකරණයට ඉදිරිපත් කිරීමෙන් පසු පැවති මූලික නඩු විභාගයෙන් අනතුරුව නීතිපතිවරයා විසින් මිනී මැරීමට තැත් කිරීමේ චෝදනා මත හම්බන්තොට මහාධිකරණය හමුවේ අධිචෝදනා ගොනු කලා.\nපැවති නඩු විභාගයේදී පැමිණිල්ල විසින් චූදිතයාට එරෙහිව නගා තිබූ අධි චෝදනාව සාධාරණ සැකයෙන් ඔබ්බට ඔප්පු කිරීමට සමත්ව තිබුණා.\nඒ අනුව අදාළ චෝදනාවට සැකකරු වරදකරු කළ හම්බන්තොට මහාධිකරණ විනිසුරුවරයා චූදිතට වසර දහ තුනක බරපතළ වැඩ සහිත සිර දඬුවමක් නියම කෙරුවා.\nඊට අමතරව රුපියල් 10,000ක දඩයක්ද නියම කළ අතර චූදිත පුද්ගලයා එය නොගෙවන්නේ නම් තවත් වසර එකක 01 ක බරපතල වැඩ සහිත සිර දඬුවමක් ද නියම කළා. නීතිපතිවරයා වෙනුවෙන් රජයේ අධිනීතිඥ අනුරාධ විජේසුරේන්ද්‍ර පැමිණිල්ල මෙහෙයවුවා.",
       "URL": "https://www.hirunews.lk/349124/සිය-බිරිද-ඝාතනය-කිරීමට-තැත්-කළ-සැමියාට-වසර-13ක-සිර-දඩුවමක්",
       "Category": "Local News",
       "Parent URL": "https://www.hirunews.lk/local-news.php?pageID=12"
}