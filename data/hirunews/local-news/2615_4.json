{
       "Source": "hirunews",
       "Timestamp": "Thursday, 02 July 2020 - 19:54",
       "Headline": "වරාය සේවකයින් තීරණය වෙනස් කරයි - වර්ජනය තවදුරටත් (වීඩියෝ)",
       "News Content": "කොළඹ වරායේ නැගෙනහිර බහාලූම් පර්යන්තයේ සවි කිරීම සඳහා චීනයෙන් ගෙන්වූ ග්‍රැන්ටි දොඹකර, කඩිනමින් එහි ස්ථාපිත කරන ලෙස ඉල්ලා වරාය සේවකයින් අද දහවල් ආරම්භ කළ වර්ජනය තාවකාලිකව අත්හිටුවීමට අද පස්වරුවේ පියවර ගත්තත්, යළිත් වෘත්තීය සමිති වර්ජනය ආරම්භ කිරීමට තීරණය කර තිබෙනවා.\nඒ, ග්‍රැන්ටි දොඹකර මත උපවාසයේ නිරත වන වෘත්තීය සමිති නායකයින් නිසි විසඳුමක් ලැබෙනතුරු සිය ක්‍රියාමාර්ගය අත්හිටුවීමට අකමැත්ත පළ කිරීම හේතුවෙන්.\nවෘත්තීය සමිති නායකයින් තුන්දෙනෙකු අඩි 187 කින් යුත් චීනයෙන් ආනයනය කළ ග්‍රැන්ටි දොඹකරයක නැග පළමුව විරෝධතාවය ආරම්භ කළේ ඊයේ පස්වරුවේයි.\nපසුව අද දහවල් වරායට පිවිසෙන සේරම් දොරටුව ඉදිරිපිට සිට නැගෙනහිර පර්යන්තය දක්වා එහි සේවකයින් විරෝධතා පා ගමනකද නිරත වුණා.\nපසුව විරෝධතාකරුවන් නැගෙනහිර පර්යන්ත අසල වටරවුම හරස් කරමින් මාර්ගයේ බිම වාඩි වී විරෝධතාවකද නිරත වූ අතර, ඒ හේතුවෙන් වරායේ බහාළුම් රැගෙන යන කන්ටේනර් රථ සහ අනෙකුත් රථවාහන දිගු පෝලිම් දක්නට ලැබුණා.\nමේ, හේතුවෙන් වරායේ සියලූ කටයුතු ඇණහිටි බවයි එහි සිටින හිරු වාර්තාකරු සඳහන් කළේ. වරායට පැමිණීමට නියමිත නෞකාද ආසන්න මුහුදේ නැංගුරම් ලා තිබුණා.\nතත්ත්වය සම්බන්ධයෙන් අද පස්වරුවේ විෂය භාර අමාත්‍ය ජොන්ස්ටන් ප්‍රනාන්දු සමඟ වෘත්තීය සමිති සාකච්ඡාවක් පැවැත් වූ අතර, ඔවුන් එහිදී ප්‍රකාශ කළේ අග්‍රාමාත්‍ය මහින්ද රාජපක්ෂ සමඟ සාකච්ඡාවක් ලබාදීමත් සමඟ සිය වැඩවර්ජනය තාවකාලිකව අත්හරින බවයි.\nකෙසේ වෙතත්, වෘත්තීය සමිති නායකයින් එම තීරණය ග්‍රැන්ටි දොඹකරය මත නැග උපවාසයේ නිරතව සිටි වෘත්තීය සමිති නායකයින් වන කොළඹ වරායේ වාණිජ කර්මාන්ත හා සේවා ප්‍රගතිශීලි සේවක සංගමයේ සභාපති සංජය කුමාර වැලිගම, ස්වාධීන ටග් සේවක සංගමයේ සභාපති නුවන් රූපසිංහ සහ වරාය මුදල් කොට්ඨාසයේ ස්වාධීන සේවක සංගමයේ ලේකම් හර්ෂණ මධුරංගට දැනුම් දුන්නා.\nඑහෙත් ඔවුන් ඊට එකඟතාවය පළ නොකිරීම හේතුවෙන් යළිත් වර්ජනයේ නිරත වීමටයි වෘත්තීය සමිති තීරණය කළේ.",
       "URL": "https://www.hirunews.lk/244523/වරාය-සේවකයින්-තීරණය-වෙනස්-කරයි-වර්ජනය-තවදුරටත්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2615"
}