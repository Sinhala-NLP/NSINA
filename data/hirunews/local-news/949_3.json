{
       "Source": "hirunews",
       "Timestamp": "Thursday, 11 August 2022 - 15:16",
       "Headline": "දෙස් විදෙස් ආකර්ෂණය දිනූ ඇල්ල පුරවරය අනතුරේ ! (වීඩියෝ)",
       "News Content": "ඌව පළාතේ පිහිටි ප්‍රධානතම සංචාරක පුරවරය ලෙස සැළකෙන්නේ ඇල්ල ප්‍රදේශයයි.\nනමුත් අද වනවිට මෙහි ඇති සුන්දරත්වය අත්විඳීමට රටේ පවතින වත්මන් අර්බුදකාරී තත්ත්වය දැඩි බාධාවක් වී තිබෙනවා.\nසිය ප්‍රධාන ජීවනෝපාය මාර්ග මෙම සංචාරක පුරවරය කේන්ද්‍ර කරගනිමින් සපුරා ගන්නා ජනතාව ඉල්ලා සිටින්නේ හැකි ඉක්මනින් සිය ගැටළුවලට විසඳුම් ලබාදී සහන සළසා දෙන ලෙසයි.\nදෙස් විදෙස් සංචාරකයින්ගේ නොමද ආකර්ශනය දිනාගත් සංචාරක පරාදීසයක් ලෙස ඇල්ල සංචාරක පුරවරය සැළකෙනවා.\nරටට විදේශ විනිමය උපයා දෙන ප්‍රධානතම ක්ෂේත්‍රයක් වන සංචාරක ව්‍යාපාරයේ මර්මස්ථානයක් ලෙස මෙම ප්‍රදේශය සැළකෙන්නේ පාරිසරික සුන්දරත්වයෙන් අනූන පුරවරයක්වීම හේතුවෙන්මයි.\nප්‍රදේශයේ ජනතාවගේ ප්‍රධානතම ආදායම් මාර්ගය මෙම ව්‍යාපාරය කේන්ද්‍ර කරගනිමින් පැවතුනත් අද වනවිට මෙම ප්‍රදේශයේ ජනතාව දැඩි අසීරුතාවට පත්ව ඇත්තේ වත්මන් ආර්ථික අර්බුදය හමුවේ සිය කර්මාන්ත කඩා වැටීම හේතුවෙන්.\nබලශක්ති අර්බුදය හමුවේ සහ රටේ දේශපාලන අස්ථාවරත්වය හමුවේ සිය ව්‍යාපාර 75%කින් පමණ පහත වැටී ඇති බවයි ඔවුන් පෙන්වා දෙන්නේ.\nපාස්කු ප්‍රහාරයත් සමග ඇරඹි ඔවුන්ගේ ව්‍යාපාර කඩා වැටීම අද වනවිට ඉහළතම මට්ටමකට පැමිණ තිබෙන්නේ කොවිඩ් වසංගතයත් ඉන්පසුව පැමිණි ආර්ථික අවපාතයත් හේතුවෙන්.\nසංචාරකයින්ගේ පැමිණීම ඉතා අඩු මට්ටමක පැවතීම නිසා මේ වනවිට සංචාරක ක්ෂේත්‍රය හා සම්බන්ධ සෘජු හා වක්‍ර රැකියා 80%ක් පමණ අඩාල වී තිබෙනවා.\nසිය කර්මාන්තය යළි ගොඩනංගවා ගැනීමට මැදිහත්ව ඊට අවශ්‍ය කටයුතු සම්පාදනය කර දෙන ලෙසට ඔවුන් බලධාරීන්ගෙන් ඉල්ලා සිටිනවා.",
       "URL": "https://www.hirunews.lk/312475/දෙස්-විදෙස්-ආකර්ෂණය-දිනූ-ඇල්ල-පුරවරය-අනතුරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=949"
}