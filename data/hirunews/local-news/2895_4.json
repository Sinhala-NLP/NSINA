{
       "Source": "hirunews",
       "Timestamp": "Tuesday, 18 February 2020 - 12:44",
       "Headline": "බාධක ඉවත් කර දේශීය කර්මාන්ත සහ ආයෝජකයින් දිරිගැන්වීමට ජනපතිගෙන් උපදෙස්",
       "News Content": "විධිමත් ලෙස කර්මාන්ත ආරම්භ කිරීමේදී විවිධ පාර්ශව මතු කරන සෙසු ගැටළු රටේ අභිවෘද්ධියට බාධාවක් බව ජනාධිපති ගෝඨාභය රාජපක්ෂ පවසනවා.\nකර්මාන්ත හා ව්‍යවසාය සංවර්ධනය සඳහා වූ අන්තර් අමාත්‍යාංශ කාර්ය සාධක බලකාය සමඟ ඊයේ ජනාධිපති කාර්යාලයේදී පැවති හමුවකදී ජනාධිපතිවරයා මේ බව සඳහන් කළා.\nබාධක ඉවත් කර දේශීය කර්මාන්ත සහ ආයෝජකයින් දිරිගැන්වීම සඳහා අවශ්‍ය පියවර ගන්නා ලෙසට ද ජනාධිපතිවරයා එහිදී නිලධාරීන්ට උපදෙස් ලබාදී තිබෙනවා.\nනිෂ්පාදකයන් සහ ආයෝජකයන් බදු ගෙවීමේදී හා රේගුවේදී මුහුණ පාන ගැටළු රැසක් ද ජනාධිපතිවරයා කෙරෙහි අවධානයට ලක්වී ඇති බව සඳහන්.\nමෙම සාකච්ඡාව සඳහා මෝටර් රථ එකලස් කිරීම, ලෝහ, පාවහන් සහ සම්භාණ්ඩ, ඇඟලූම්, ඖෂධ, කුළුබඩු, විදුලි උපකරණ ඇතුළු ක්ෂේත්‍ර රැසක නිෂ්පාදකයන් සහ කර්මාන්තකරුවන් එක්ව සිටියා.",
       "URL": "https://www.hirunews.lk/234692/බාධක-ඉවත්-කර-දේශීය-කර්මාන්ත-සහ-ආයෝජකයින්-දිරිගැන්වීමට-ජනපතිගෙන්-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=2895"
}