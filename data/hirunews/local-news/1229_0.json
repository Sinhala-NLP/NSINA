{
       "Source": "hirunews",
       "Timestamp": "Friday, 15 April 2022 - 19:27",
       "Headline": "විශේෂ දුර ගමන් මගී ප්‍රවාහන සේවා හෙට සිට පුළුල් කෙරේ",
       "News Content": "සිංහල - දෙමළ අලුත් අවුරුද්දට ගම්බිම් බලා ගිය ජනතාව නැවත කොළඹ ඇතුලු ප්‍රධාන නගරවලට ගෙන ඒම සඳහා ක්‍රියාත්මක විශේෂ දුරගමන් සේවා ධාවන කටයුතු හෙට සිට පුළුල් කරන බව ශ්‍රී ලංකා ගමනාගමන මණ්ඩලය පවසනවා.\nඑහි සභාපති කීංස්ලි රණවක කොලඹ අද පැවති මාධ්‍ය හමුවකදී කියා සිටියේ ලංගම බස් රථ සේවකයන් අවුරුදු නිවාඩු ලබාගෙන සිටීම හේතුවෙන් අද දිනට නියමිතව තිබූ බස් රථ සංඛ්‍යාව ධාවනය කිරීමට නොහැකි වූ බවයි.\nකෙසේ වෙතත් අද දින දුර ගමන් සේවා බස් රථ 300 ක් පමණ ධාවනය කිරීමට කටයුතු යෙදූ බව ඔහු ප්‍රකාශ කළා.\nලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න හිරු ප්‍රවෘත්තී අංශයට කියා සිටියේ පෞද්ගලික බස් රථ හෙට සහ අනිද්දා දින වලදීත් සාමාන්‍ය පරිදි ධාවනය නොවන බවයි.\nලබන 18 වනදා සිට පෞද්ගලික බස් රථ ධාවනය සමාන්‍ය තත්ත්වයට පත් කිරීමට අපේක්ෂා කරන බව ඔහු ප්‍රකාශ කළා.\nසිංහල - දෙමළ අලුත් අවුරුද්දට ගම්බිම් බලා ගිය ජනතාව නැවත ප්‍රධාන නගරවලට රැගෙන ඒම සඳහා යොදවා ඇති දුරගමන් සේවා පෞද්ගලික බස් රථ සඳහා ලංගම ඩිපෝ වලට අයත් පිරවුම්හල් වලින් ඩීසල් ලබාදීම සඳහා ද කටයුතු යොදා තිබෙනවා.\nශ්‍රී ලංකා ගමනාගමන මණ්ඩලය සඳහන් කළේ ඒ අනුව ඩීසල් අවශ්‍ය පෞද්ගලික බස් රථ සඳහා මාකුඹුර පිහිටි විශේෂ මධ්‍යස්ථානයෙන් සහ දිවයින පුරා පිහිටි තෝරාගත් ලංගම ඩිපෝ කිහිපයකින් ඩීසල් ලබා ගත හැකි බවයි.\nමේ අතර, සඳුදා වනතුරු කාර්යාල දුම්රිය සාමාන්‍ය පරිදි ධාවනය නොවන බව දුම්රිය දෙපාර්තමේන්තුව ප්‍රකාශ කළා.\nකෙසේ වෙතත් දුර ගමන් සේවා දුම්රිය සාමාන්‍ය කාල සටහනට අනුව ධාවනය කෙරෙන බවයි එම දෙපාර්තමේන්තුව වැඩිදුරටත් සඳහන් කළේ.",
       "URL": "https://www.hirunews.lk/302023/විශේෂ-දුර-ගමන්-මගී-ප්‍රවාහන-සේවා-හෙට-සිට-පුළුල්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=1229"
}