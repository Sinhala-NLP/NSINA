{
       "Source": "hirunews",
       "Timestamp": "Saturday, 06 February 2021 - 8:21",
       "Headline": "එළිමහන් ප්‍රසංග කලාකරුවන්ගෙන් ඉල්ලීමක් (වීඩියෝ)",
       "News Content": "නව සාමාන්‍යකරණය යටතේ එළිමහන් ප්‍රසංග පැවැත්වීමටද සෞඛ්‍ය මාර්ගෝපදේශ අනුව අවසර ලබාදෙන ලෙස කලාකරුවන් සහ ප්‍රසංග සංවිධායකයන් ඉල්ලීමක් කරනවා.\nරටේ සෑම අංශයක්ම විවෘතව පවතින තත්වයක් තුළ ප්‍රසංග වේදිකාවට පමණක් වාරණයක් පනවා ඇති බවයි ප්‍රසංග සම්බන්ධීකාරක, කලා හා සංස්කෘතික කටයුතු සංගමයේ ලේකම් තිස්ස ලියනගුණවර්ධන පෙන්වා දෙන්නේ.\nඑමෙන්ම, ප්‍රාසාංගික කලාකරුවන්ගේ ඒකාබද්ධ සංගමයේ සභාපති ෆ්ලෑෂ් බෑක් නායක, රොෂාන් ප්‍රනාන්දු ද කොරෝනා වසංගත තත්වයත් සමඟ කලාකරුවන්ට මුහුණදීමට සිදුව ඇති දුෂ්කරතා සම්බන්ධයෙන් අදහස් දක්වා සිටියා.\nමේ අතර සංගීත කණ්ඩායම් 120 කගෙන් සමන්විත සංගීත කණ්ඩායම් සංසදයේ සභාපති සන්ෆ්ලවර් නායක නීල් වර්ණකුලසූරිය ද ඉල්ලා සිටියේ දැඩි සෞඛ්‍ය මාර්ගෝපදේශවලට යටත්ව එළිමහන් සංගීත ප්‍රසංග පැවැත්වීමට අවසර ලබාදෙන ලෙසයි.\nගායක ගායිකා සංසදයේ සභාපති ගායන ශිල්පී විශාරද ජානක වික්‍රමසිංහ ද හිරු ප්‍රවෘත්ති අංශය සමඟ අදහස් දක්වමින් සඳහන් කළේ මෙම කර්මාන්තයෙන් යැපෙන කලාකරුවන් ඇතුළු පාර්ශවවල ජීවන තත්ත්වය පවත්වාගෙන යාම සඳහා රජය යම් ක්‍රමවේදයක් සකස් කිරීමේ අවශ්‍යතාව පවතින බවයි.",
       "URL": "https://www.hirunews.lk/261771/එළිමහන්-ප්‍රසංග-කලාකරුවන්ගෙන්-ඉල්ලීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2166"
}