{
       "Source": "hirunews",
       "Timestamp": "Monday, 20 February 2023 - 14:14",
       "Headline": "ඡන්දය තියන්න ප්‍රමාණවත් පහසුකම් නෑ! මැකොස අධිකරණයට දන්වයි (වීඩියෝ)",
       "News Content": "නියමිත පරිදි පළාත්පාලන ඡන්ද විමසීම පැවැත්වීමට පියවර ගන්නා බවට මීට පෙර ලබාදුන් ප්‍රතිඥාව ඉටු කිරීමට අපහසු තත්වයක් මතුවී ඇති බව මැතිවරණ කොමිෂන් සභාව අද ශ්‍රේෂ්ඨාධිකරණයට දැනුම් දුන්නා.\nප්‍රමාණවත් මුදල් ප්‍රතිපාදන සහ අනෙකුත් පහසුකම් නොලැබීම ඊට හේතුව බවයි එම කොමිසම ප්‍රකාශ කළේ.\nපලාත් පාලන ඡන්ද විමසීම පැවැත්වීමට පියවර ගන්නා ලෙස මැතිවරණ කොමිසම වෙත නියෝගයක් නිකුත් කරන ලෙස ඉල්ලා දයාසිරි ජයසේකර, ලක්ෂ්මන් කිරිඇල්ල, අනුර ප්‍රියදර්ශන යාපා සහ එම්.ඒ. සුමන්දිරන් යන පාර්ලිමේන්තු මන්ත්‍රීවරු විසින් ගොනු කළ පෙත්සමට අදාළව මෝසමක් ඉදිරිපත් කරමින් මැතිවරණ කොමිසමේ සභාපතිවරයා ඇතුළු සාමාජිකයින් මෙම දැනුම් දීම සිදුකරනු ලැබුවා.\nනීතිඥ යොහාන් පීරිස් මාර්ගයෙන් ශ්‍රේෂ්ඨාධිකරණය හමුවේ ගොනු කර තිබෙන එම මෝසමෙන් මැතිවරණ කොමිසම සඳහන් කළේ පළාත් පාලන ඡන්ද විමසීම පවතින නීතියට අනුකූලව පැවැත්වීමට පියවර ගන්නා බවට තමන් විසින් ජනවාරි මස 18 වනදා සහ පෙබරවාරි මස 10 වනදා ශ්‍රේෂ්ඨාධිකරණය හමුවේ ප්‍රතිඥාවක් ලබා දුන් බවයි.\nජනතාවගේ සර්වජන අයිතිය ආරක්ෂා කිරීමට මැතිවරණ පැවැත්වීම අත්‍යවශ්‍ය කරුණක් වන නමුත් මැතිවරණ කොමිසමට පාලනය කළ නොහැකි ගැටලු‍කාරී තත්ත්වයන් කිහිපයක් උද්ගත වීම නිසා ප්‍රතිඥාව නිසි පරිදි ඉටු කිරීමට බාධා පැමිණ තිබෙන බවයි එම මෝසමේ සඳහන් කර ඇත්තේ.\nපලාත් පාලන ඡන්ද විමසීම සංවිධානය කොට පවත්වාගෙන යාම සඳහා අවශ්‍ය ප්‍රතිපාදන මුදල් අමාත්‍යාංශයේ ලේකම්වරයා විසින් මුදා නොහැරීමද හේතුවී ඇති බව එහි සඳහන්.\nඑමෙන්ම රුපියල් මිලියන 410.6 ක මුදලක් ගෙවන තුරු මුද්‍රණය කළ ඡන්ද පත්‍රිකා මුදා හැරිය නොහැකි බවට රජයේ මුද්‍රණාලාධිපතිනිය දැනුම් දී තිබෙන බවත් එය මීට පෙර පැවති මැතිවරණ වලදී රජයේ මුද්‍රණාලය අනුගමනය කළ සාමාන්‍ය ක්‍රියාපටිපාටිය නොවන බවත් මෝසමෙන් පෙන්වා දී තිබෙනවා.\nපොලිස්පතිවරයාද ඡන්ද විමසීම පැවැත්වීමට අවශ්‍ය මුදල් ප්‍රතිපාදන මුදාහරින ලෙස ඉල්ලීම් කර තිබෙනවා.\nඑමෙන්ම මැතිවරණ කටයුතු සඳහා යොදා ගන්නා මෝටර් රථවලට ලබාදෙන ඉන්ධන පංගුව වැඩි කරන ලෙස ඉල්ලීම් ඉදිරිපත් කලත් එම ඉල්ලීමද මෙතෙක් ඉටු වී නොමැති බවයි මැතිවරණ කොමිසම සිය මෝසමෙන් දක්වා ඇත්තේ.\nඑබැවින් හදිසි කටයුත්තක් සේ සළකා මෙම මෝසම හෙට හෝ ලබන 23 වනදා යන දිනවල විවෘත අධිකරණයේදී කරුණු තහවුරු කර ගැනීම සඳහා කැඳවන ලෙස මැතිවරණ කොමිසම ඉල්ලා තිබෙනවා.\nමේ අතර බොරැල්ලේ පිහිටි රජයේ මුද්‍රණාලයට අද දිනයේදී හමුදාව සහ පොලිසියේ විශේෂ ආරක්ෂාවක් යොදවා තිබූ අයුරු දක්නට ලැබුණා. එමෙන්ම අද මධ්‍යම රාත්‍රියෙන් පසු ජනාධිපතිවරයාට ඕනෑම අවස්ථාවකදී පාර්ලිමේන්තුව විසුරුවා හැරීමට බලය හිමිවනවා.\nඒ ආණ්ඩුක්‍රම ව්‍යවස්ථාවේ 70 වන වගන්ති ප්‍රකාරවයි.",
       "URL": "https://www.hirunews.lk/327861/ඡන්දය-තියන්න-ප්‍රමාණවත්-පහසුකම්-නෑ-මැකොස-අධිකරණයට-දන්වයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=524"
}