{
       "Source": "hirunews",
       "Timestamp": "Monday, 22 August 2016 - 18:05",
       "Headline": "නිදහස් පක්ෂ මාතර නායකත්වය ඇමති ලක්ෂ්මන් යාපාට - හෝමාගම සංවිධායක ධුරය ගාමිණී තිලකසිරිට",
       "News Content": "ශ්‍රී ලංකා නිදහස් පක්ෂයේ මාතර දිස්ත්‍රික් නායකත්වයට මුදල් රාජ්‍ය අමාත්‍ය ලක්ෂ්මන් යාපා අබේවර්ධන සහ හෝමාගම ආසනයේ නව සංවිධායක ලෙස බස්නාහිර පළාත් අමාත්‍ය ගාමිණී තිලකසිරි පත් කර තිබෙනවා.\nඊට අදාළ පත්වීමේ ලිපි ජනාධිපති කාර්යාලයේදී ජනාධිපති මෛත්‍රීපාල සිරිසේන විසින් ඔවුන් වෙත අද පිරිනැමූ බවයි ජනාධිපති මාධ්‍ය ඒකකය සඳහන් කළේ.\nමීට පෙර මාතර දිස්ත්‍රික් ශ්‍රී ලංකා නිදහස් පක්ෂ නායකයා ලෙස කටයුතු කළේ පාර්ලිමේන්තු මන්ත්‍රී ඩලස් අලහප්පෙරුමයි.\nඔහු පසුගිය දා මාධ්‍ය හමුවක් කැදවමින් කියා සිටියේ තමා ශ්‍රී ලංකා නිදහස් පක්ෂයේ මාතර දිස්ත්‍රික් සංවිධායක ධුරයෙන් ඉල්ලා අස්වන බවයි.\nඑමෙන්ම හෝමාගම ආසනයේ ශ්‍රී ලංකා නිදහස් පක්ෂයේ සංවිධායක ධුරයෙන් තමන් ඉවත් වන බව ඊයේ දිනයේදී පාර්ලිමේන්තු මන්ත්‍රී බන්දුල ගුණවර්ධන ප්‍රකාශ කළා.\nපසුගිය 17 වන දා ශ්‍රී ලංකා නිදහස් පක්ෂයට නව ආසන සංවිධායකවරුන් 16 දෙනෙකු සහ දිස්ත්‍රික් සංවිධායකවරුන් 24 දෙනෙකු පත් කෙරුණා.\nඒ අනුව මෙතෙක් ආසන සංවිධායකවරුන් ලෙස කටයුතු කළ ඒකාබද්ධ විපක්ෂයේ පාර්ලිමේන්තු මන්ත්‍රීවරුන් 9 දෙනෙකු ඇතුලූ පිරිසකට සිය සංවිධායක ධුර අහිමි වුණා.",
       "URL": "https://www.hirunews.lk/141233/නිදහස්-පක්ෂ-මාතර-නායකත්වය-ඇමති-ලක්ෂ්මන්-යාපාට-හෝමාගම-සංවිධායක-ධුරය-ගාමිණී-තිලකසිරිට",
       "Category": "Local News",
       "Parent URL": "https://www.hirunews.lk/local-news.php?pageID=4912"
}