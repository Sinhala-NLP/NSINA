{
       "Source": "hirunews",
       "Timestamp": "Monday, 10 January 2022 - 14:47",
       "Headline": "බම්බලපිටිය වැල්ලවත්ත මුහුදෙන් සහ කොලන්නාව තෙල් ඇලෙන් මළ සිරුරු මතුවේ",
       "News Content": "හඳුනා නොගත් මළ සිරුරු දෙකක් වැල්ලවත්ත සහ බම්බලපිටිය ප්‍රදේශවලින් හමුවී තිබෙන බව පොලිසිය පවසනවා.\nමෙම මළ සිරුරු දෙකෙන් එක් සිරුරක් වැල්ලවත්ත වෙරළ තීරයේත්, අනෙක් සිරුර බම්බලපිටිය වෙරළ තීරයේත් තිබියදී සොයා ගත් බවයි පොලිසිය වැඩිදුරටත් පවසන්නේ.\nමේ අතරින් වැල්ලවත්ත වෙරළ තීරයට ගොඩ ගසා තිබූ මළ සිරුර හිසසුන් කවන්ධයක් බවයි වාර්තා වන්නේ.\nමෙතෙක් සිදු කළ පරීක්ෂණ වලදී මෙම සිරුර දෙකම පිරිමි පුද්ගලයින්ගේ සිරුරු බවත් ඒවා මෙම වෙරළ තීරයට ගොඩ ගැසූ ආකාරය පිළිබඳව පුළුල් පරීක්ෂණ සිදුකෙරෙන බවත් පොලීසිය වැඩිදුරටත් සඳහන් කරනවා.\nමෙම මළ සිරුරු දෙක සම්බන්දයෙන් මහේස්ත්‍රාත් පරීක්ෂණය පවත්වා තිබෙනවා.\nමේ අතර කොලොන්නාව තෙල් සංස්ථාව අසල පාලම ආසන්නයේ ඇලේ තිබී පිරිමි මළ සිරුරක් හමුවී තිබෙනවා.\nඑම පුද්ගලයා කොලොන්නාව මීතොටමුල්ල ප්‍රදේශයේ පදිංචි අයෙකු බවයි තහවුරු කරගෙන තිබෙන්නේ.\nකෙසේ වෙතත් ඥාතීන් විසින් මළ සිරුර හඳුනා ගෙන ඇති අතර මෙම මරණයට හේතුව තවම තහවුරු කරගෙන නැහැ.\nවැල්ලම්පිටිය සහ දෙමටගොඩ යන පොලිසිය ස්ථාන විසින් මෙම මරණය සියදිවි හානිකර ගැනීමක් ද එසේත් නැතහොත් වෙනයම් ඝාතන ක්‍රියාවක් ද යන්න සම්බන්ධයෙන් වැඩිදුර පරීක්ෂණ ආරම්භ කර තිබෙනවා.",
       "URL": "https://www.hirunews.lk/293562/බම්බලපිටිය-වැල්ලවත්ත-මුහුදෙන්-සහ-කොලන්නාව-තෙල්-ඇලෙන්-මළ-සිරුරු-මතුවේ",
       "Category": "Local News",
       "Parent URL": "https://www.hirunews.lk/local-news.php?pageID=1436"
}