{
       "Source": "hirunews",
       "Timestamp": "Sunday, 04 July 2021 - 12:27",
       "Headline": "වල් වැදුණු ආර්ථක මධ්‍යස්ථානය (වීඩියෝ)",
       "News Content": "ග්‍රාමීය ගොවි ජනතාවගේ ආර්ථිකය නඟාසිටුවීම සඳහා රුපියල් කෝටි ගණනක් වියදම් කරමින් ඉදිවුණු මැදවච්චිය ආර්ථික මධ්‍යස්ථානය බලධාරීන්ගේ නිසි කලමණාකාරීත්වයක් නොමැතිකම හේතුවෙන් මේ වනවිට වසා දමා ඇති බවට ගෝවීන් චෝදනා කරනවා.\nඔවුන් පවසන්නේ ඒ හේතුවෙන් තමන් ආර්ථික අපහසුතා රැසකට මුහුණ පා ඇති බවයි.\n2017 වර්ෂයේ ජනතා අයිතියට පත් කළ මැදවච්චිය ආර්ථික මධ්‍යස්ථානය ඉදිකෙරුණේ රුපියල් කෝටියකට වැඩි මුදලක් වැය කරමින්.\nඑම මධ්‍යස්ථානය කඩ කාමර 28ක්, පරිපාලන ගොඩනැගිල්ලක් සහ කාර්යාල කාමර 2කින් සමන්විතයි.\nඋතුරු මැද පළාත් සභාවට අයත් මෙම මධ්‍යස්ථානය ජල විදුලිය ඇතුළු සියලු පහසුකම් සහිතව ඉදි වුවත් මේ වනවිට එය උපන්ගෙයිම මියගොස් ඇති\nතත්ත්වයකට පත්ව තිබෙනවා.\nගොවීන් චෝදනා කරන්නේ එවක බලධාරීන් අවිධිමත් ලෙස සිදුකළ කඩ කාමර බෙදාහැරීම ඊට ප්‍රධානතම හේතුව බවයි.\nඒ අනුව ආර්ථික මධ්‍යස්ථානයේ වර්තමාන තත්ත්වය සොයා බැලීමට මැදවච්චිය විවිධ සේවා සමුපකාර සමිතියේ නිලධාරින් පසුගියදා එහි නිරීක්ෂණ චාරිකාවක නිරතවුණා.\nකෘෂිකර්මාන්තය සිය ජීවනෝපාය කරගත් මැදවච්චිය ගොවි ජනතාවට දඹුල්ල වැනි දුර බැහැර ආර්ථික මධ්‍යස්ථාන කරා නොගොස් එම ප්‍රදේශයේම පවතින මෙම මධ්‍යස්ථානයෙන් බෝග අලෙවි කර ගැනීමේ හැකියාවක් ලැබෙන්නේ නම් එය ඉහළ ආදායමක් ඉපැයීමට ඔවුන්ට මහඟු අවස්ථාවක් වනු ඇති.\nමැදව්ච්චිය ආර්ථික මධ්‍යස්ථානය මෙලෙස වසාදමා තිබීම පාරිභෝගිකයාට මෙන්ම ගොවියාටද සිදුකරන බරපතළ අසාධාරණයක් බව නිලධාරීන්ටම වැටහී එය කඩිනමින් ප්‍රයෝජනයට ගැනීමට හැකි තත්ත්වයට පත් කරනු ඇතැයි යන්න ප්‍රදේශවාසීන්ගේ අපේක්ෂාවයි.",
       "URL": "https://www.hirunews.lk/276038/වල්-වැදුණු-ආර්ථක-මධ්‍යස්ථානය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1842"
}