{
       "Source": "hirunews",
       "Timestamp": "Friday, 17 September 2021 - 17:58",
       "Headline": "වර්ජනයට එක් නොවන ගුරුවරුන්ට තර්ජනය කළොත් දැඩි දඬුවම් (වීඩියෝ)",
       "News Content": "වර්ජනයට සහභාගී නොවී මාර්ගගත ක්‍රමය ඔස්සේ උගන්වන ගුරුවරුන්ට, ගුරු වර්ජනය මෙහෙයවන පුද්ගලයන් විසින් මරණ තර්ජන කරන බවට වාර්තා වී ඇතැයි මහජන ආරක්ෂක අමාත්‍ය සරත් වීරසේකර පවසනවා.\nරජයේ ප්‍රධාන පාසල් කිහිපයක ගුරුවරුන් තමා හමුවී මේ පිළිබඳ දැනුම්දී ඇති බවයි අමාත්‍යවරයා කියාසිටියේ.\nඑවැනි ආකාරයේ තර්ජනය කරන්නන්ට දණ්ඩ නීති සංග්‍රහය යටතේ උපරිම දඬුවම් දෙන බව ද ඔහු සඳහන් කළා.\nගුරුවරුන් වැඩි පිරිසක් වර්ජනයට සහභාගී වන්නේ ස්ව කැමැත්තෙන් නොව වෙනත් පුද්ගලයන්ගේ බල කිරීම මත වන අතර දරුවන්ට ආදරේ කරන වැදගත් ගුරුවරුන් බහුතරයක් සිටින බවයි අමාත්‍යවරයා පෙන්වා දෙන්නේ.\nවර්ජනයේ නිරත නොවන ගුරුවරුන්ට තර්ජනය කළහොත් දුරකථන අංක 118 හෝ 119 අමතා පැමිණිලි කරන ලෙස ද අමාත්‍ය සරත් වීරසේකර ඉල්ලීමක් කරනවා.\nමෙවර  5 වසර ශිෂ්‍යත්ව, අධ්‍යයන පොදු සහතික පත්‍ර උසස් පෙළ හා සාමාන්‍ය පෙළ විභාගය සඳහා පෙනී සිටින සිසුන්ට තවමත් වාර විභාග පවත්වා නොමැති අතර සෞන්දර්ය විෂයයේ ප්‍රායෝගික පරීක්ෂණ පවත්වානොමැතිවීම හේතුවෙන් ප්‍රතිපල නිකුත් කිරීමට නොහැකිවී ඇතැයි ද සඳහන් කළා.\nවර්ජනවල නිරත වෙමින් මෙලෙස දූ දරුවන්ගේ අනාගතය අඳුරු නොකරන ලෙසටයි ගුරුවරුන්ගෙන් මහජන ආරක්ෂක අමාත්‍ය සරත් වීරසේකර ඉල්ලීමක් ද කළේ.\nමේ අතර ගුරු විදුහල්පති වෘත්තීය සංගම් සහ අධ්‍යාපන ලේකම් මහාචාර්ය කපිල පෙරේරා මහතා සමග පැවති සාකච්ඡාව අතරතුර දී වෘත්තිය සංගම් නියෝජිතයින් අතර උණුසුම් තත්ත්වයක් හටගෙන තිබෙනවා.\nමේ අතර ලංකා ගුරු සංගමයේ ප්‍රධාන ලේකම් ජෝසෆ් ස්ටාලින් මහතා සඳහන් කළේ එම සාකච්ඡා අසාර්ථක වූ බැවින් වෘත්තීය අරගලය ඉදිරියට ගෙන යන බවයි.\nගුරු විදුහල්පති වැටුප් විෂමතා ගැටලුව මුල්කරගනිමින් ආරම්භ කර ඇති ඔන්ලයින් ඉගැන්වීම් වලින් ඉවත් වීම ඇතුළු වෘත්තීය සමිති ක්‍රියාමාර්ගයට අදට දින 68ක්.\nගුරු විදුහල්පති වැටුප් විෂමතා ගැටලුව ඉවත් කිරීමට කැබිනට් අනුකමිටුව ඉදිරිපත් කළ යෝජනා ඉකුත් අගෝස්තු මස 30 වනදා කැබිනට් මණ්ඩලය අනුමත කළා.",
       "URL": "https://www.hirunews.lk/282490/වර්ජනයට-එක්-නොවන-ගුරුවරුන්ට-තර්ජනය-කළොත්-දැඩි-දඬුවම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1685"
}