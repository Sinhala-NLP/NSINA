{
       "Source": "hirunews",
       "Timestamp": "Wednesday, 22 December 2021 - 7:23",
       "Headline": "බස් ගාස්තු ගැන තීරණාත්මක සාකච්ඡාව අද(වීඩියෝ)",
       "News Content": "ඉන්ධන මිල ඉහළ යාමත් සමඟ බස් ගාස්තු වැඩිකිරීමට අදාළ විශේෂ සාකච්ඡාවක් අද පැවැත්වීමට නියමිතයි. ඒ, බස් රථ ප්‍රවාහන සේවා රාජ්‍ය අමාත්‍ය දිලුම් අමුණුගම සහ පෞද්ගලික බස් සංගම් නියෝජිතයින් අතරයි.\nරජයෙන් ඉන්ධන සඳහා සහනාධාරයක් නො ලැබුණ හොත් බස් ගාස්තුව 25%කින් ඉහළ නැංවීමට සිදු වන බවයි පෞද්ගලික බස් සංගම් ඊයේ ප්‍රකාශ කළේ.\nමේ අතර, තෙල් මිල වැඩි වීමට සමගාමී ව අවම බස් ගාස්තුව ද රුපියල් 20 දක්වා වැඩි කළ යුතු බව ගැමුණු විජේරත්න ඊයේ (21) ප්‍රකාශ කළා.\nඉන්ධන මිල ඉහළ යාමත් සමඟ පළමු කිලෝමීටරය සඳහා අය කළ රුපියල් 50ක ගාස්තුව රුපියල් 80 දක්වා ඉහළ දැමීමට ත්‍රී රෝද රථ වෘත්තීය සමිති තීරණය කළා.\nඑසේම ආනයන අපනයන බහලුම් ප්‍රවාහනය කිරීමේ දී අයකරන ගාස්තුව සියයට විස්සකින් ඉහළ දැමීමට යි සමස්ත ලංකා ඒකාබද්ධ බහලුම් ප්‍රවාහන රථ හිමියන්ගේ සංගමය තීරණය කර තිබුණේ.\nඑසේම ලබන වසරේ ජනවාරි මස 3 වන දා සිට පාසල් ළමයින් ප්‍රවාහනය කරන ගාස්තු ද යම් ප්‍රතිශතයකින් ඉහළ දමන බව සමස්ථ ලංකා පාසල් ළමුන් ප්‍රවාහන සංගමය ප්‍රකාශ කළා.",
       "URL": "https://www.hirunews.lk/291772/බස්-ගාස්තු-ගැන-තීරණාත්මක-සාකච්ඡාව-අද-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1478"
}