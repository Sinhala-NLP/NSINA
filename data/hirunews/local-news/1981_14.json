{
       "Source": "hirunews",
       "Timestamp": "Sunday, 02 May 2021 - 11:15",
       "Headline": "ව්‍යාජ චෙක්පත් හරහා මිලියන 43ක් වංචා කළ හතරදෙනෙකු අත්අඩංගුවට (වීඩියෝ)",
       "News Content": "ප්‍රසිද්ධ වානේ කම්හලකට අයත් පෞද්ගලික බැංකුවක පවත්වාගෙන යන ගිණුමකින් ව්‍යාජ චෙක්පත් ඉදිරිපත් කර රුපියල් මිලියන 43ක මුදලක් ලබාගත් සංවිධානාත්මක අපරාධ කල්ලියක හතරදෙනෙකු අපරාධ පරික්ෂණ දෙපාර්තමේන්තුව අත්අඩංගුවට ගෙන තිබෙනවා..\nපසුගිය අප්‍රේල් මස 12 වනදා සැකකරුවන් මෙම වංචාව සිදුකර ඇති බවටයි හෙළිවී ඇත්තේ.\nඑම වානේ කම්හලට අයත් ගිණුමක ඇති රුපියල් කෝටි ගණනක මුදලකින් අදාළ සමාගමේ චෙක්පත්වල ආකාරයට චෙක්පත් සකස් කර එහි සේවකයන් ලෙසට හැඟවෙන ආකාරයේ ඇඳුම් පැළඳි පිරිසක් යොදවා මෙම වංචාව සිදුකර ඇති බවයි පොලිසිය කියාසිටියේ.\nසමාගමට ලබාදී ඇති චෙක්පත්වල අංක යොදාගෙන හංවැල්ල ප්‍රදේශයේ ස්ථානයකදී එම චෙක්පත් මුද්‍රණය කර තිබෙනවා.\nඒ අනුව එම මුද්‍රණ ආයතනය පවත්වාගෙන ගිය සැකකරු සහ ඊට සහය දුන් රනාල ප්‍රදේශයේ පදිංචිකරුවෙකුයි පළමුව අත්අඩංගුවට ගෙන ඇත්තේ.\nරනාල ප්‍රදේශයේ පදිංචි 51 හැවිරිදි සැකකරු ඇමරිකාවේ පදිංචිව සිට දැනට මාසයකට පමණ පෙර මෙරටට පැමිණි අයෙක්.\nමීට අමතරව අදාළ පුද්ගලික බැංකුවේ නිලධාරියෙකු වන 34 හැවිරිදි අයෙක් ද අත්අඩංගුවට ගෙන තිබෙනවා.\nඑමෙන්ම චෙක්පත් මාරු කිරීමට අදාළ වානේ ආයතනයේ සේවකයෙකු ලෙසට එම සමාගමේ ඇඳුම් පැළඳ ගිය 27 හැවිරිදි සැකකරු ද අත්අඩංගුවට ගත් අතර ඔහු පෞද්ගලික සමාගමක විධායක නිලධාරියෙක් බවටයි හෙළිවී ඇත්තේ.\nමීට අමතරව චෙක්පත් මාරු කිරීමට ගිය තවත් 4 දෙනෙකු හඳුනාගෙන ඇති අතර ඔවුන් අත්අඩංගුවට ගැනීමට විමර්ශණ ක්‍රියාත්මකයි.\nමෙය ශ්‍රී ලංකා ඉතිහාසයේ ව්‍යාජ චෙක්පත් මුද්‍රණය කර විශාල මුදලක් වංචා කළ පළමු අවස්ථාව ලෙසට වාර්තාවන බවයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ කියාසිටියේ.\nසිද්ධියට අදාළව අපරාධ පරීක්ෂණ දෙපාර්තමේන්තුව තවදුරටත් පරීක්ෂණ සිදුකරමින් පවතිනවා.\nඑමෙන්ම රුපියල් මිලියන 86 ක මුදලක් සිය ගිණුමට ලබාගෙන වංචා කළ අන්නමේරි තාසන් නැමති ත්‍රිකුණාමලය - කින්නියා ප්‍රදේශයේ පදිංචි 39 හැවිරිදි පුද්ගලයෙකු අපරාධ පරීක්ෂණ දෙපාර්තමේන්තුවේ මූල්‍ය ඒකකය ඊයේ කටුනායක ගුවන් තොටුපලේදී අත්අඩංගුවට ගෙන තිබෙනවා.\nඒ, ඔහු ඩුබායි වෙත පලායාමට තැත් කළ අවස්ථාවේදියි.\nමේ අතර කල්මුණේ - මරදමුණේ  ප්‍රදේශයේ සිදුකළ විශේෂ රථවාහන පරික්ෂාවකදී ව්‍යාජ අංක තහඩු දෙකක් සහ හෙරොයින් ග්‍රෑම් 3ක් සමඟ හතරදෙනෙකු අත්අඩංගුවට ගෙන තිබෙනවා.\nමොවුන් කිසියම් අපරාධයක් සිදු කිරීම සඳහා මෙම ව්‍යාජ අංක තහඩු භාවිතා කර ඇත්ද යන්න සම්බන්ධයෙන් පරීක්ෂණ ආරම්භ කර ඇති බවයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ කියා සිටියේ.\nඑමෙන්ම වෑන් රථයට පිටුපසින් පැමිණි මෝටර් රථයක් පරික්ෂාවට ලක් කිරීමේදී හෙරොයින් වර්ගයේ මත්කුඩු ග්‍රෑම් 3ක් සමඟ තවත් පුද්ගලයෙකු අත්අඩංගුවට ගෙන තිබෙනවා.\nමෙම සැකකරුවන් මාළිගාවත්ත, දෙහිවල හා ග්‍රෑන්ඩ්පාස් ප්‍රදේශ වල පදිංචිකරුවන්.",
       "URL": "https://www.hirunews.lk/270174/ව්‍යාජ-චෙක්පත්-හරහා-මිලියන-43ක්-වංචා-කළ-හතරදෙනෙකු-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1981"
}