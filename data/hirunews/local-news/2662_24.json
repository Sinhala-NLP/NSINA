{
       "Source": "hirunews",
       "Timestamp": "Saturday, 13 June 2020 - 12:39",
       "Headline": "සහරාන්ගේ සොහොයුරා ගැන තවත් තොරතුරු රැසක් පාස්කු කොමිසමේදී එළියට (වීඩියෝ)",
       "News Content": "2018 වර්ෂයේ අගෝස්තු 27 වැනිදා සහරාන් හෂීම්ගේ සහෝදරයෙකු වූ රිල්වාන් හෂීම් පිපුරුම් තුවාල සහිතව වෙනත් නමක් ඉදිරිපත් කරමින් කොළඹ ජාතික රෝහලට ඇතුළත් වූ අවස්ථාවේදී වෛද්‍යවරුන්ට ඔහු පිළිබඳ සැකයක් මතුව තිබූ බව පාස්කු ප්‍රහාරය පිළිබඳ විමර්ශනය කරන ජනාධිපති කොමිසම හමුවේ අනාවරණ වුණා.\nකෙසේ වෙතත්, මේ සම්බන්ධයෙන් අධිකරණ වෛද්‍ය වාර්තාවක් ලබා ගැනීමට රෝහල් පොලීසිය දැනුවත් කළ ද ඔවුන්ගේ නොසැලකිලිමත්භාවය හේතුවෙන් එය සිදුකර නොමැති බව ද එහිදී හෙළි වී තිබෙනවා.\nපාස්කු ඉරිදා ත්‍රස්ත ප්‍රහාරය පිළිබඳ විමර්ශනය කෙරෙන කොමිසම හමුවේ, කොළඹ අධිකරණ වෛද්‍ය නිලධාරී වෛද්‍ය අජිත් තෙන්නකෝන් ඊයේ (12) සාක්ෂි ලබාදුන්නා.\nඔහු එහිදී කියා සිටියේ සහරාන් හෂීම්ගේ සහෝදරයා වූ රිල්වාන් හෂීම් 2018 වර්ෂයේ අගෝස්තු 27 වන දා පිපිරීමකින් ඇතිවූ තුවාල සහිතව කොළඹ ජාතික රෝහලට ඇතුළත්ව ඇති බවයි.\nරිල්වාන් හෂීම්, එම්.අයි. ශාහිඩ් ලෙස කොළඹ ජාතික රෝහලට ව්‍යාජ නමකින් ඉදිරිපත් වී ඇති ඔහු රෝහලට ඇතුළත් කර ඇත්තේ හිඟු‍ල - මාවනැල්ල ප්‍රදේශයේ පදිංචි එම්.අයි. සාදික් නැමැත්තෙකු විසින්.\nඑහිදී කොමිසම විමසා සිටියේ අදාළ පුද්ගලයා ඇතුළත් කිරීමේ දී නිරීක්ෂණය වී ඇති තුවාල කවරේද යන්නයි.\nඔහුගේ අත් දෙකෙහි තුවාල සහ ඇඟිලි කිහිපයක් කැඞී වෙන්ව ගොස් තිබූ අතර වම් ඇසට සහ නළලේ වම් කොටසටත් තුවාල සිදු ව තිබූ බව රෝහලට ඇතුලත් කිරීමේ වාර්තාවේ සඳහන් වන්නේ යැයි අධිකරණ වෛද්‍ය නිලධාරීවරයා ප්‍රකාශ කළා.\nගෑස් සිලින්ඩරයක් පුපුරා යාමත් සමඟ ඇති වූ අනතුරකින් මෙවැනි තුවාල ලබා ප්‍රතිකාර කිරීමට රෝහලට ඇතුළත් වූ බව එම වාර්තාවල සටහන් ව තිබූ බවද ඔහු පෙන්වා දුන්නා.\nකෙසේ වෙතත් ඔහුගේ ඇඳ ඉහපත් වාර්තාවේ පරික්ෂා කළ වෛද්‍යවරුන් අදාළ සිද්ධිය සම්බන්ධයෙන් සෑම වෛද්‍ය වාර්තාවකම ප්‍රශ්නාර්ථ ලකුණක් යොදා තිබූ බව නිරීක්ෂණය වූයේ යැයි ඔහු වැඩිදුරටත් සදහන් කළා.\nඑහි දී කොමිසම විමසා සිටියේ මෙවැනි තුවාල ගෑස් සිලින්ඩරයක් පුපුරා යාමෙන් සිදු සිදු විය හැකි ද යන්නයි.\nඅධිකරණ වෛද්‍යවරයා සාක්ෂි ලබා දෙමින් ප්‍රකාශ කළේ ඔහු යමක් අත් දෙකින් මුහුණට ඉතා සමීපව තබාගෙන සිටියදී යම් පිපිරීමක් සිදුව ඇති බවට නිරීක්ෂණය වූ බවයි.\nකෙසේ වෙතත් ගෑස් සිලින්ඩරයක් පුපුරා යාමකින් මීට වඩා බරපතළ තුවාල ඇති විය හැකි බව අධිකරණ වෛද්‍යවරයා වැඩිදුරටත් පෙන්වා දුන්නා.\nඒ අනුව තම නිගමනය වන්නේ ගෑස් සිලින්ඩරයක් පුපුරා යාමෙන් මෙම අනතුර සිදුව නොමැත යන්න බවද සාක්ෂිකරු වැඩිදුරටත් සඳහන් කළා.\nකොමිසම එහිදී සාක්ෂිකරුගෙන් විමසා සිටියේ එසේ නම් මෙම පිපිරීම ඒ කුමන ආකාරයක පිපිරීමක් ද යන්නයි.\nපසුගිය යුද සමයේ බෝම්බ පිපිරීම් නිසා සිවිල් ජනතාවට ඇති වූ තුවාල ආකාරයෙන් ම මෙම පුද්ගලයාගේ තුවාල සිදුව තිබූ බව තමන් නිරීක්ෂණය කළ බවත්, මෙය බෝම්බයක් පුපුරා යාමක් නොව පුපුරන ද්‍රව්‍යයක් හෝ රසායන ද්‍රව්‍ය සමග කළ ක්‍රියාකාරකමක දී සිදු වූ සුළු පිපිරීමක් වන්නට ඇති බව තමන් නිගමනය කළ බව එහිදී අධිකරණ වෛද්‍ය නිලධාරිවරයා වැඩිදුරටත් සාක්ෂි දෙමින් සඳහන් කළා.\nකොමිසම එහිදී පසුගිය වර්ෂයේ දී සයින්දමරුදු නිවසක් තුළ රිල්වාන් හෂීම් ඇතුළු පිරිසක් බෝම්බ පුපුරවා ගනිමින් සිදුකළ ප්‍රහාරයට පෙර සමාජ මාධ්‍යට මුදා හැර තිබූ වීඩියෝ පටයක් සාක්ෂිකරුට පෙන්වා සිටියා. එහිදී රිල්වාන් හෂීම්ගේ මුහුණෙහි හා ඇඟිලිවල ඇතිව තිබූ තුවාලවල කැලැල් නිරීක්ෂණය කෙරුණා.\nකොමිසම මෙහිදී ප්‍රශ්න කර සිටියේ මෙම පුද්ගලයා අධිකරණ වෛද්‍යවරයෙකු වෙත යොමු කර ඇත්ද යන්නයි.\nඊට නැත ලෙස පිළිතුරු දුන් වෛද්‍යවරයා වැඩිදුරටත් සඳහන් කළේ ඔහු ජාතික රෝහලට ඇතුළත් කළ දිනයේ දී ඉන්ෆෝම් පොලිස් ලෙස ඇඳ ඉහපත් වාර්තාවේ වෛද්‍යවරුන් විසින් සටහනක් දමා ඇති අතර ඉන් අර්ථ ගැන්වෙන්නේ රෝහල් පොලීසිය වෙත දන්වන ලෙස වුවත් එසේ කර නොමැති බවයි.\nනැවත කොමිසම සාක්ෂිකරුගෙන් විමසා සිටියේ එසේ නම් අධිකරණ වෛද්‍යවරයා වෙත ඉදිරිපත් කර නැති හේතුව කුමක් ද යන්නයි.\nඑහිදී අධිකරණ වෛද්‍යවරයා විසින් ඇඳ ඉහපත් වාර්තාව නිරීක්ෂණය කර එහි යම්කිසි පුද්ගලයකු විසින් අත්සනක් යොදා දෙමළ භාෂාවෙන් ‘‘වැඩිදුර පොලිස් විමර්ශනයක් අවශ්‍ය නැත”‍ බවට සටහන් කර ඇති බව ප්‍රකාශ කර සිටියා.\nඑම ප්‍රකාශයට පහලින් සාදික් ලෙස අත්සන යොදා ඇති බවත් එම ප්‍රකාශය හේතුවෙන් පොලිස් විමර්ශනයක් අවශ්‍ය නොවන බවට මතයක රෝහල් පොලිසිය සිටින්නට ඇති බවයි සාක්ෂි ලබා දෙමින් වැඩිදුරටත් සඳහන් කළා.\nඑලෙස ඇඳ ඉහපතෙහි සටහනක් යෙදිය හැක්කේ රෝහල් කාර්ය කාර්ය මණ්ඩලයට හෝ රෝහල් පොලිසියේ නිලධාරියෙකුට පමණක් බව අධිකරණ වෛද්‍ය නිලධාරියා වැඩිදුරටත් සඳහන් කළා.\nඅනතුරුව කොමිසම හමුවේ සාක්ෂි තබා දුන්නේ 2018 වර්ෂයේ කොළඹ ජාතික රෝහලේ, රෝහල් පොලිස් මුරපොළේ ස්ථානාධිපතිවරයා ලෙස කටයුතු කළ එවකට උප පොලිස් පරීක්ෂක බන්දුල චන්ද්‍රසිරි නානායක්කාරයි.\nඑහිදී කොමිසම සාක්ෂිකරුගෙන් විමසා සිටියේ පොලිස් පරීක්ෂණ අවශ්‍ය නැත යනුවෙන් සඳහන් කළ එම්.අයි. ෂාහිඞ් නැමැත්තා සම්බන්ධයෙන්  කිසිදු ක්‍රියාමාර්ගයක් ඉන් ඉදිරියට නොගත්තේ ද යන්නයි.\nඑහිදී සාක්ෂිකරු නැත යන පිළිතුර ලබා දුන්නා.\nකොමිසම එහිදි විමසා සිටියේ වෙඩි වැදුන පුද්ගලයෙක් හදිසි අනතුරු අංශයට ඇතුළත් කළේ නම් අධිකරණ වෛද්‍ය පෝරමය ප්‍රතික්ෂේප කළත් ඔහුට ද එය නිකුත් නොකරන්නේ ද යන්නයි.\nසාක්ෂිකරු එහි දී සඳහන් කළේ එවැනි රෝගියෙකු එම පෝරමය ප්‍රතික්ෂේප කළ ද තමන් එම පෝරමය නිකුත් කිරීමට පියවර ගන්නා බවයි.\nඅවස්ථා දෙකකදී දෙආකාරයකින් කටයුතු කරන්නේ මන්ද යන්න කොමිසම එහිදී ප්‍රශ්න කර සිටියා.\nසාක්ෂිකරු යළි සඳහන් කළේ අනවශ්‍ය කටයුත්තක් ලෙස හැඟී යන්නේ නම් එය සිදු නොකරන බවයි.\nමෙහිදී කොමිසම විමසා සිටියේ මෙවැනි සම්ප්‍රදායක් ඇති කළේ කවුරුන් ද යන්නයි.\nඊට පිළිතුරු ලබාදෙමින් සාක්ෂිකරු සඳහන් කළේ යම්කිසි සැකයකට භාජනය කළහොත් පමණක් ඒ පිළිබඳ විමසා සිටින බවයි.",
       "URL": "https://www.hirunews.lk/242951/සහරාන්ගේ-සොහොයුරා-ගැන-තවත්-තොරතුරු-රැසක්-පාස්කු-කොමිසමේදී-එළියට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2662"
}