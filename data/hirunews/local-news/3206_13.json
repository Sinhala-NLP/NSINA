{
       "Source": "hirunews",
       "Timestamp": "Saturday, 10 August 2019 - 12:52",
       "Headline": "පොහොට්ටුවේ සමුළුවට නිදහස් පක්ෂ මන්ත්‍රීවරුන්ටත් ආරාධනා",
       "News Content": "ශ්‍රී ලංකා පොදුජන පෙරමුණේ හෙට පැවැත්වෙන ප්‍රථම ජාතික සම්මේලනයට සහභාගිවීම සඳහා ශ්‍රී ලංකා නිදහස් පක්ෂ මන්ත්‍රීවරුන්ටද මේ වන විට ආරාධනා පත්‍ර ලැබී තිබෙනවා.\nමේ අනුව පාර්ලිමේන්තු මන්ත්‍රී එස්.බී. දිසානායක හිරු ප්‍රවෘත්ති අංශයට කියා සිටියේ තමන් ඇතුලූ 15 දෙනාගෙන් යුත් මන්ත්‍රී කණ්ඩායම මෙම සමුළුවට සහභාගිවීමට මේ වනවිටත් තීරණය කර අවසන් බවයි.\nකෙසේ වෙතත්, ශ්‍රී ලංකා නිදහස් පක්ෂයේ ජාතික සංවිධායක පාර්ලිමේන්තු මන්ත්‍රී දුමින්ද දිසානායක ප්‍රකාශ කළේ මෙම සම්මේලනයට සහභාගිවීම සඳහා තම මන්ත්‍රී කණ්ඩායමට ආරාධනා පත් ලැබී ඇතත්, මෙය ඊට සුදුසු අවස්ථාව නොවන බවයි.\nඒ හේතුවෙන් හෙට පැවැත්වෙන ජාතික සම්මේලනයට සහභාගි නොවීමට තීරණය කළ බව ද දුමින්ද දිසානායක මන්ත්‍රීවරයා හිරු ප්‍රවෘත්ති අංශයට සඳහන් කළා.\nශ්‍රී ලංකා පොදුජන පෙරමුණේ පළමු ජාතික සම්මේලනය හෙට පස්වරු 3 ට කොළඹ සුගතදාස ගෘහස්ථ ක්‍රීඩාංගණයේදී ආරම්භ වීමට නියමිතයි.\nඑහිදී ශ්‍රී ලංකා පොදුජන පෙරමුණේ නායකත්වය සඳහා හිටපු ජනාධිපති විපක්ෂ නායක මහින්ද රාජපක්ෂද පත් කරගැනීමට නියමිත බව ශ්‍රී ලංකා පොදුජන පෙරමුණ මීට පෙර ප්‍රකාශ කළා.",
       "URL": "https://www.hirunews.lk/221936/පොහොට්ටුවේ-සමුළුවට-නිදහස්-පක්ෂ-මන්ත්‍රීවරුන්ටත්-ආරාධනා",
       "Category": "Local News",
       "Parent URL": "https://www.hirunews.lk/local-news.php?pageID=3206"
}