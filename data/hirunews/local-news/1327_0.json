{
       "Source": "hirunews",
       "Timestamp": "Monday, 28 February 2022 - 16:15",
       "Headline": "යුක්රේනය යුරෝපා සංගමයේ සාමාජිකත්වය කඩිනමින් ඉල්ලයි",
       "News Content": "නව විශේෂ ක්‍රියාදාමයක් යටතේ යුක්රේනයට යුරෝපා සංගමයේ සාමාජිකත්වය කඩිනමින් ලබාදෙන ලෙස එරට ජනාධිපති වොල්ඩමියර් සෙලෙන්ස්කි ඉල්ලීමක් කළා.\nඑය සිදුකිරීමට හැකියාවක් පවතින බවයි ඔහු අවධාරණය කළේ. මේ අතර, සාම සාකච්ඡා සඳහා යුක්රේන සහ රුසියානු නියෝජිතයන් මේ වන විට බෙලරූස් රාජ්‍යයේ දේශසීමා ප්‍රදේශයක් වෙත පැමිණ ඇති බව වාර්තා වනවා.\nසාකච්ඡා සඳහා යුක්රේන නියෝජිතයන් හෙලිකොප්ටරයකින් පැමිණෙන අයුරු රුසියානු රාජ්‍ය මාධ්‍ය වාර්තා කළා.\nරුසියාව, යුක්රේන ආක්‍රමණය ආරම්භ කිරීමෙන් පසු දෙරට අතර පැවැත්වෙන ප්‍රථම ඍජු සාකච්ඡා වටය මෙයයි.\nයුක්රේන ජනාධිපතිවරයා ප්‍රකාශ කළේ වහා සටන් විරාමයක් ක්‍රියාත්මක කිරීම සහ රුසියානු හමුදා යුක්රේනයෙන් ඉවත් කර ගැනීම පිළිබදව මෙහිදී සාකච්ඡා කරන බවයි.\nකෙසේ නමුත් යුක්රේනයේ කීව් අගනුවර ඇතුළු ප්‍රධාන නගරවල සටන් ඇවිලෙද්දී, සාකච්ඡාවලින් කඩිනම් ප්‍රතිඵලයක් අපේක්ෂා කිරීම දුෂ්කර බවයි විචාරකයන් පෙන්වා දෙන්නේ.",
       "URL": "https://www.hirunews.lk/298311/යුක්රේනය-යුරෝපා-සංගමයේ-සාමාජිකත්වය-කඩිනමින්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=1327"
}