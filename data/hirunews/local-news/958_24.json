{
       "Source": "hirunews",
       "Timestamp": "Sunday, 07 August 2022 - 9:31",
       "Headline": "චීන නැවට හම්බන්තොට වරායේ දොර වැසේ ? - මිත්‍ර සබඳතා අර්බුදයක !",
       "News Content": "චීන අභ්‍යවකාශ චන්ද්‍රිකා පරීක්ෂණ යාත්‍රාවක් වන යුආන් වෑන්ග් 5 සන්නිවේදන නෞකාවට පහසුකම් ලබා ගැනීම සඳහා හම්බන්තොට වරායට පැමිණීමට ලබා දී තිබු අවසරය තාවකාලිකව අත්හිටුවීමට ශ්‍රී ලංකා රජය තීරණය කර ඇති බව වාර්තා වනවා.\nඒ මෙම නෞකාව ඔත්තු බැලීමේ නෞකාවක් ලෙස සලකමින් ඉන්දීය රජය එම නෞකාව හම්බන්තොට වරායට පැමිණීම සම්බන්ධයෙන් ඔවුන්ගේ දැඩි අප්‍රසාදය ශ්‍රී ලංකා රජය වෙත පළ කරමින් සිටින පසුබිමකයි.\nකෙසේ වෙතත් මෙම තීරණය සම්බන්ධයෙන් චීන රජය මේ වන විටත් ඔවුන්ගේ අප්‍රසාදය නිල වශයෙන් ශ්‍රී ලංකාව වෙත දක්වා ඇති බවයි වාර්තා වන්නේ.\nඊයේ (06) සවස ජනාධිපති රනිල් වික්‍රමසිංහ මුණගැසුණු චීන තානාපති කී ෂෙන්ග් හොන්ග් මෙලෙස චීන රජයේ නිල අප්‍රසාදය දැනුම් දී තිබෙනවා.\nචන්ද්‍රිකා නිරීක්ෂණය කිරීමේ සහ අන්තර් මහද්වීපික බැලැස්ටික් මිසයිල ස්ථානගත කිරීමේ කටයුතු නිරීක්ෂණය කිරීමේ අති නවීන පහසුකම්වලින් සමන්විත මෙම නෞකාව සැප්තැම්බර් 11 වැනිදා හම්බන්තොට වරායට ළඟාවීමට නියමිතව තිබුණා.\nඒ ඉන්ධන ඇතුළු අනෙකුත් පහසුකම් ලබා ගැනීමේ අරමුණෙන්.\nකෙසේ වෙතත් මේ වන විට මෙම නෞකාවේ පැමිණීම සම්බන්ධයෙන් චීනය සහ ඉන්දියාව ශ්‍රී ලංකාව සමඟ බරපතළ රාජතාන්ත්‍රික ගැටුමකට මුල පුරා තිබෙනවා.",
       "URL": "https://www.hirunews.lk/312129/චීන-නැවට-හම්බන්තොට-වරායේ-දොර-වැසේ-මිත්‍ර-සබඳතා-අර්බුදයක",
       "Category": "Local News",
       "Parent URL": "https://www.hirunews.lk/local-news.php?pageID=958"
}