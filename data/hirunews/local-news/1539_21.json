{
       "Source": "hirunews",
       "Timestamp": "Wednesday, 24 November 2021 - 19:23",
       "Headline": "පූජිත්ට සහ හේමසිරිට එරෙහි නඩුවේ සාක්ෂි විභාගය දෙවන දිනටත් (වීඩියෝ)",
       "News Content": "පාස්කු ප්‍රහාරයට අදාළව හිටපු පොලිස්පති පූජිත් ජයසුන්දරට සහ හිටපු ආරක්ෂක ලේකම් හේමසිරි ප්‍රනාන්දුට එරෙහි නඩුවේ සාක්ෂි විභාගය අද දෙවන දිනටත් කොළඹ ත්‍රිපුද්ගල විශේෂ මහාධිකරණය හමුවේ පැවැත්වුණා.\nඑහිදී සාක්ෂි ලබාදුන් රාජ්‍ය බුද්ධි සේවයේ හිටපු ප්‍රධානී සහ ජ්‍යෙෂ්ඨ නියෝජ්‍ය පොලිස්පති නිලන්ත ජයවර්ධන කියා සිටියේ 2017 වසරේ ඔක්තෝම්බර් මස 31 වනදා තමා විසින් පොලිස්පතිවරයා වෙත යොමු කළ ලිපියක් මගින් මෙරට තුළ අයි.එස්.මතවාදය පතුරුවන සහ අනාගත ප්‍රහාරයක් සඳහා යොමුවිය හැකි පුද්ගලයින් 94 දෙනෙකු පිළිබඳ තොරතුරු ලබා දුන් බවයි.\nජාතික තවුහිත් ජමාත් සංවිධානය විසින් කොළඹ පිහිටි ඉන්දීය තානාපති කාර්යාලය, සහ ප්‍රසිද්ධ දේවස්ථාන වලට ප්‍රහාරයක් එල්ල කිරීමට සූදානම් වන බවට 2019 වසරේ අප්‍රේල් මස 04 වනදා විදේශීය තොරතුරු කරුවකුගෙන් තමාට තොරතුරක් ලැබුණු බව ද ඔහු සඳහන් කළා.\nඒ පිළිබඳව අප්‍රේල් මස 07 වනදා ජාතික බුද්ධි ප්‍රධානි සිසිර මෙන්ඩිස් මෙන්ම පසුව, ආරක්ෂක ලේකම්වරයා සහ පොලිස්පතිවරයා ද දැනුවත් කළ බව ඔහු වැඩිදුරටත් කියා සිටියා.\nමේ අතර, රාජ්‍ය බුද්ධි සේවාවේ හිටපු අධ්‍යක්ෂ නිලන්ත ජයවර්ධන විසින් නීතිය හා සාමය පිළිබඳ හිටපු අමාත්‍ය රංජිත් මද්දුම බණ්ඩාර වෙත 2018 වසරේ මැයි මස 19 වනදා සහරාන් අත්අඩංගුවට ගැනීමේ අවශ්‍යතාව පෙන්වා දෙමින් යොමුකළ ලිපියක් මේ දිනවල සමාජ මාධ්‍ය තුල සංසරණය වනවා.",
       "URL": "https://www.hirunews.lk/289061/පූජිත්ට-සහ-හේමසිරිට-එරෙහි-නඩුවේ-සාක්ෂි-විභාගය-දෙවන-දිනටත්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1539"
}