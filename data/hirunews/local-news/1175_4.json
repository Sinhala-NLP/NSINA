{
       "Source": "hirunews",
       "Timestamp": "Thursday, 12 May 2022 - 8:00",
       "Headline": "වර්ජනය අවසන් (වීඩියෝ)",
       "News Content": "ගාලු මුවදොර සාමකාමී අරගලයට පහරදීමට විරෝධය පළ කරමින් ආරම්භ කළ වර්ජනය තවදුරටත් ක්‍රියාත්මක කරන බව ලංකා ගුරු සංගමය ප්‍රකාශ කළා.\nකෙසේ වෙතත්, එම වෘත්තීය ක්‍රියාමාර්ගය අවසන් කරන බවයි වෘත්තීය සමිති සම්බන්ධීකරණ මධ්‍යස්ථානය ඊයේ (11) දැනුම් දුන්නේ.\nඑහෙත්, අදාළ තීරණයට එළැඹ ඇත්තේ තම සංගමය සමඟ සාකච්ඡාවක් කිරීමකින් තොරව බව ලංකා ගුරු සංගමයේ ප්‍රධාන ලේකම් ජෝසප් ස්ටාලින් පැවසුවා.\nජන අරගලය විසින් ඉල්ලනු ලබන සැබෑ දේශපාලන පරිවර්තනය සඳහා වන අරගලය හෙට (13) සිට නව මුහුණුවරකින් නැවත ආරම්භ කිරීමට වෘත්තීය සමිති ඒකාබද්ධව තීරණය කර ඇති බව වෘත්තීය සමිති සම්බන්ධීකරණ මධ්‍යස්ථානය ප්‍රකාශ කළා.\nවර්ජනයේ නිරත වූ වෘත්තීය සමිති නායකයින් කොළඹ දී ඊයේ මාධ්‍ය හමුවකට එක්වෙමින් සදහන් කළේ සිය අරගලයේ එක් පියවරක් වූ පැවති ආණ්ඩුව බලයෙන් පහ කිරීම සාර්ථක වූ බවත් මහජනතාවගේ අත්‍යවශ්‍ය සේවා කටයුතු වෙනුවෙන් වෘත්තීය ක්‍රියාමාර්ගය අවසන් කරන බවයි. ඒ අනුව ඇඳිරිනීතිය ඉවත් කරන මොහොතේ සිට වරාය, සෞඛ්‍ය, ගුරු - විදුහල්පති, තැපැල්, බැංකු ඇතුළු සියළු ක්ෂේත්‍ර නියෝජනය කරන වෘත්තීය සමිති සාමාන්‍ය පරිදි රාජකාරී කටයුතුවල නිරත වන බව ද ඔවුන් ප්‍රකාශ කළා.\nඑමෙන්ම පිරවුම්හල් වෙත ඉන්ධන බෙදා හැරීම ඊයේ පස්වරුවේ යළි ආරම්භ කළ බව ලංකා ඛනිජ තෙල් පෞද්ගලික ටැංකි රථ හිමියන්ගේ සංගමයේ සභාපති ශාන්ත සිල්වා ප්‍රකාශ කළා.",
       "URL": "https://www.hirunews.lk/304121/වර්ජනය-අවසන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1175"
}