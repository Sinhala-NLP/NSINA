{
       "Source": "hirunews",
       "Timestamp": "Tuesday, 02 August 2022 - 20:47",
       "Headline": "කිව් ආර් කේතයට ජනතාවගෙන් යහපත් ප්‍රතිචාර  (වීඩියෝ)",
       "News Content": "වාහන කිහිපයක් හිමි රාජ්‍ය ආයතන, සංවිධාන සහ ව්‍යාපාර සඳහා ඔවුන්ගේ ව්‍යාපාර ලියාපදිංචි අංකයට හෝ ලබා දෙන කේතයකට එක් නිශ්චිත ජංගම දුරකථන අංකයකින් ලබන 12 වනදා සිට ජාතික ඉන්ධන අවසරපත්‍රයට ලියාපදිංචි විය හැකි බව බලශක්ති අමාත්‍ය කංචන විජේසේකර ප්‍රකාශ කළා.\nට්විටර් පණිවිඩයක් නිකුත් කරමින් ඔහු සදහන් කළේ එසේ ලියාපදිංචි වන අවස්ථාවේ මීට පෙර ලබාගෙන ඇති කිව් ආර් අංකය අහෝසි කළ යුතු බවයි.\nමේ අතර, කිව් ආර් ක්‍රමවේදය ක්‍රියාත්මක කිරීමත් සමඟ දිවයින පුරා ඉන්ධන පෝලිම්වල විශාල අඩුවක් දක්නට ලැබෙන අතර ඒ පිළිබඳ ජනතාවගෙන් ද ලැබෙන්නේ යහපත් ප්‍රතිචාරයක්.\nකෙසේ වෙතත් ත්‍රිරෝද රථ හිමියන් පවසන්නේ තමන්ට සතියක් සඳහා ලබාදෙන ඉන්ධන කෝටාව ප්‍රමාණවත් නොවන බවයි.\nමේ අතර, ඉන්ධන මිල සූත්‍රයට අනුව ඩීසල් මිල රුපියල් 10 කින් පහළ දැමුව ද බස් ගාස්තු පහළ දැමීමේ හැකියාවක් නොමැති බවයි ලංකා පෞද්ගලික බස් රථ හිමියන්ගේ සංගමයේ සභාපති ගැමුණු විජේරත්න ප්‍රකාශ කළේ.\nපවතින ඉන්ධන අර්බුදය හමුවේ අධිවේගී මාර්ගයේ ගමන් කිරීමට ප්‍රමාණවත් ඉන්ධන නොමැති නම් ළගම ඇති පිවිසුම භාවිත කරන ලෙස අධිවේගී මාර්ග නඩත්තු ඒකකය මගීන්ගෙන් ඉල්ලීමක් කරනවා.\nමේ අතර, ජුලි 29 වනදා සිට ක්‍රියාත්මක වන පරිදි නව සිලින්ඩර මිලදී ගැනීමේදී සිදුකළ යුතු තැන්පතු මිල ගණන් ලිට්රෝ සමාගම අද ප්‍රකාශයට පත් කළා.\nඒ අනුව කිලෝග්‍රෑම් 2 යි දශම 3 ක නව සිලින්ඩරයක් සඳහා රුපියල් 7000 ක මුදලක් ද කිලෝග්‍රෑම් 5 සිලින්ඩරයක් සඳහා රුපියල් 11,000 ක මුදලක් ද ගෙවිය යුතු වනවා.\nඑසේම, කිලෝග්‍රෑම් 12 යි දශම 5 ක සිලින්ඩරයක් සඳහා රුපියල් 14,000 ක මුදලක් මෙන්ම කිලෝග්‍රෑම් 37 යි දශම 5 ක නව සිලින්ඩරයක් සඳහා රුපියල් 35,000 ක තැන්පතු මුදලක් අය කෙරෙන බවයි ලිට්රෝ සමාගම සඳහන් කළේ.",
       "URL": "https://www.hirunews.lk/311707/කිව්-ආර්-කේතයට-ජනතාවගෙන්-යහපත්-ප්‍රතිචාර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=971"
}