{
       "Source": "hirunews",
       "Timestamp": "Monday, 08 August 2022 - 15:15",
       "Headline": "සිංහරාජ වනය හරහා මාර්ගයක් ඉදි නොකරන බවට අධිකරණයට ප්‍රතිඥාවක්",
       "News Content": "සිංහරාජ රක්ෂිත වනාන්තර කලාපය හෙළි කර ඒ හරහා මාර්ගයක් හෝ ජලාශයක් ඉදිකිරීමක් නොකරන බව වන සංරක්ෂණ දෙපාර්තමේන්තුව අභියාචනාධිකරණයට ප්‍රතිඥාවක් ලබා දී තිබෙනවා.\nඒ, එම වනාන්තරය හෙළි කර මාර්ගයක් හා ජලාශයක් ඉදිකිරීමට ගෙන තිබූ තීරණය අභියෝගයට ලක් කරමින් පරිසර යුක්ති කේන්ද්‍රය ඉදිරිපත් කළ පෙත්සමක් සෝභිත රාජකරුණා සහ ධම්මික ගනේපොල යන අභියාචනාධිකරණ විනිසුරු මඩුල්ල ඉදිරියේ අද කැඳවූ අවස්ථාවේදියි.\nවන සංරක්ෂණ දෙපාර්තමේන්තුව වෙනුවෙන් පෙනී සිටි රජයේ ජ්‍යෙෂ්ඨ නීතීඥවරිය අදාළ ප්‍රතිඥාව ලබාදෙමින් වැඩිදුරටත් ප්‍රකාශ කර ඇත්තේ දැනට පවතින මාර්ග පුළුල් කිරීමක්ද සිදු නොකරන බවයි.\nඑමෙන්ම ගිං ගඟ ජලයෝජනා ක්‍රමය යටතේ සංරක්ෂිත කලාපය තුළ ජලාශයක් ඉදි නොකරන බව ද රජයේ ජ්‍යෙෂ්ඨ නීතීඥවරිය ප්‍රතිඥා දී තිබෙනවා.\nඑම ප්‍රතිඥාව අභියාචනාධිකරණය සටහන් කරගැනීමෙන් අනතුරුව ඒ පිළිබඳ වැඩිදුර සළකා බැලීම ලබන මස 8 වනදා සිදුකිරීමටයි නියෝග කළේ.",
       "URL": "https://www.hirunews.lk/312245/සිංහරාජ-වනය-හරහා-මාර්ගයක්-ඉදි-නොකරන-බවට-අධිකරණයට-ප්‍රතිඥාවක්",
       "Category": "Local News",
       "Parent URL": "https://www.hirunews.lk/local-news.php?pageID=955"
}