{
       "Source": "hirunews",
       "Timestamp": "Wednesday, 30 December 2015 - 12:18",
       "Headline": "මීතොටමුල්ල  සත්‍යග්‍රහයට පහරදුන්  කොලොන්නාව සභාපති  රිමාන්ඩ්",
       "News Content": "මීතොටමුල්ල කුණු කන්දට විරෝධය පළ කරමින් සත්‍යග්‍රහයක නිරත වූ පිරිසට පහරදුන් බවට චෝදනා එල්ල වූ කොළොන්නාව නගරාධිපති රවීන්ද්‍ර උදයශාන්ත ලබන  4 වනදා දක්වා අද (30) රක්ෂිත බන්ධනාගාර ගත කෙරුණා. ඒ මෝසමක් මගින් කොළඹ කොටුව අතිරේක මහේස්ත්‍රාත්වරයා වෙත ඉදිරිපත් වීමෙන් අනතුරුවයි. අතිරේක මහේස්ත්‍රාත් ඔගස්ටා අතපත්තු මෙහිදී වැල්ලම්පිටිය පොලිසියට දැඩිව අවවාද කර තිබෙනවා. ඒ පක්ෂපාතීව කටයුතු කර සිද්ධියට අදාළ නීතිමය පියවර නොගෙන අධිකරණය හමුවට පැමිණීමෙන් වළකින ලෙස ද දන්වමින්.\nමේ අතර, මීතොටමුල්ල කුණු කන්ද පිළිබදව ඇතිවී තිබෙන අර්බුදයට විසදීම සඳහා කමිටුවක් පත් කර තිබෙනවා. මහානගර සහ බස්නාහිර සංවර්ධන, නගර සැලසුම් සහ ජල සම්පාදන, පළාත් පාලන හා පළාත් සභා සහ පරිසර අමාත්‍යාංශ යන අමාත්‍යාංශවල ලේකම්වරුන්ගේ සහභාගිත්වයෙන් මෙම කමිටුව පත් කර ඇති බව සදහන්. අග්‍රාමාත්‍ය කාර්ය මණ්ඩල ප්‍රධානී සහ නීතිය හා සාමය අමාත්‍ය සාගල රත්නායකගේ ප්‍රධානත්වයෙන් අද උදෑසන අරලියගහ මන්දිරයේ පැවති සාකච්ඡාවකදීයි මෙම කමිටුව පත් කර ඇත්තේ.\nඑහිදී මීතොටමුල්ල කුණුකන්ද පිළිබදව ඇති වී තිබෙන ගැටලූ සම්බන්ධයෙන් දීර්ඝ ලෙස සාකච්ඡාකර තිබෙනවා. දැනට, මීතොටමුල්ල කුණුකන්ද ආශ්‍රිතව සිටින පදිංචිකරුවන්ට නව නිවාස ලබාදීම, එසේ නැතහොත් ඔවුන්ට වෙනත් නිවාස කුලී පදනමට ලබාදීම හෝ වෙනත් ස්ථානයක පදිංචි කිරීම සම්බන්ධයෙන් එහිදී අවධානය යොමුව ඇති බව සදහන්. ඊට අමතරව මීතොටමුල්ල කුණු කන්දේ ඇති අපද්‍රව්‍ය පුත්තලම දිස්ත්‍රික්කයේ තෝරා ගත් ස්ථාන කිහිපයකට ද ගෙන යාමට එහිදී සාකච්ඡාකර තිබෙනවා. කෙසේ වුවත් මේ සම්බන්ධයෙන් ව්‍යාපෘති වාර්තාවක් ඉදිරියේදී අග්‍රාමාත්‍යවරයා වෙත ඉදිරිපත් කිරීමට නියමිතයි.\nමීතොටමුල්ල කුණු කන්දට අමතරව ශ්‍රී ලංකාවේ ප්‍රධාන නගර කිහිපයක අපද්‍රව්‍ය බැහැර කිරීම සහ කළමනාකරණය සම්බන්ධයෙන් ඇති වී තිබෙන ගැටලූ පිළිබඳව එම සාකච්ඡාවේදී අවධානය යොමුවී තිබීම විශේෂත්වයක්.",
       "URL": "https://www.hirunews.lk/123071/මීතොටමුල්ල-සත්‍යග්‍රහයට-පහරදුන්-කොලොන්නාව-සභාපති-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=5229"
}