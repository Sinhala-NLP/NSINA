{
       "Source": "hirunews",
       "Timestamp": "Tuesday, 28 June 2022 - 12:27",
       "Headline": "අධිකරණයට අපහාස කිරීම සම්බන්ධයෙන් නව නීතියක්",
       "News Content": "අධිකරණයට අපහාස කිරීම සම්බන්ධයෙන් නව නීතියක් පැනවීම සඳහා පනත් කෙටුම්පතක් සකසන ලෙස නීති කෙටුම්පත් සම්පාදකවරයාට උපදෙස් ලබා දීම සඳහා කැබිනට් අනුමැතිය ලැබී තිබෙනවා.\nඒ අධිකරණ, බන්ධනාගාර කටයුතු හා ආණ්ඩුක්‍රම ව්‍යවස්ථා ප්‍රතිසංස්කරණ අමාත්‍ය විජේදාස රාජපක්ෂ කැබිනට් මණ්ඩලයට ඉදිරිපත් කළ යෝජනාව අනුමත කිරීමක් වශයෙන්.\nමෙරට නීතිය තුළ අධිකරණයට අපහාස කිරීමේ වරද නිශ්චිත වශයෙන් නිර්වචනය කර නො තිබීම හේතුවෙන් එවැනි නඩු විභාග කිරීමට හා තීරණය කිරීමට, පැහැදිලි සහ ඒකාකාරී ක්‍රියා පටිපාටියක් දැනට අනුගමනය නො කෙරේ.\nමෙම නව නීතිය හඳුන්වාදීම තුළින් අධිකරණයට අපහාස කිරීම යන වරද නිර්වචනය කිරීමට බලාපොරොත්තු වන අතර, යුක්තිය පසිඳලීමේ ක්‍රියාවලියට මැදිහත් වීමේ සීමාවන් සහ අදහස් ප්‍රකාශ කිරීමේ නිදහස යටතේ වන සීමාවන් කොතෙක් ද යන්න කෙටුම්පත් වීමට නියමිතයි.",
       "URL": "https://www.hirunews.lk/308392/අධිකරණයට-අපහාස-කිරීම-සම්බන්ධයෙන්-නව-නීතියක්",
       "Category": "Local News",
       "Parent URL": "https://www.hirunews.lk/local-news.php?pageID=1063"
}