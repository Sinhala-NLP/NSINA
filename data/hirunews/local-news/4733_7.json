{
       "Source": "hirunews",
       "Timestamp": "Thursday, 29 December 2016 - 13:18",
       "Headline": "ධාවන තරඟයකදී කම්කරුවෙක් මියයයි",
       "News Content": "නාගොඩ ප්‍රාදේශීය සභාවේ කම්කරුවෙකු ධාවන තරඟයක් අතරතුර හදිසියේ මියයාමේ පුවතක් හිරු ප්‍රවෘත්ති අංශයට අද (29) වාර්තාවුණා.\nනාගොඩ රාජකීය විද්‍යාලයීය ක්‍රීඩාංගනයේ පැවති මෙම ක්‍රීඩා උළෙල සංවිධාන කර තිබුණේ ගාල්ල - නාගොඩ ප්‍රාදේශීය ලේකම් කාර්යාලය මගිනුයි.\nඊට ප්‍රදේශයේ රාජ්‍ය ආයතන වල සේවක සේවිකාවන් සහ ක්‍රීඩා සමාජ නියෝජනය කරමින් ක්‍රීඩක ක්‍රීඩිකාවන් රැසක් එක්වී තිබෙනවා.\nමියගිය කම්කරුවා මීටර් 1000 තරඟ ඉසව්වට අද පෙරවරුවේ සහභාගි වී ඇති අතර, ක්‍රීඩා පිටියේ වට දෙකක් ධාවනයේ යෙදීමෙන් පසු හදිසියේ ඇති වූ රෝගී තත්ත්වයක් හේතුවෙන් තරඟයෙන් ඉවත් වී තිබෙනවා.\nපසුව ඔහු නාගොඩ ග්‍රාමීය රෝහලට ඇතුළත් කිරීමෙන් අනතුරුව මියගිය බවයි නාගොඩ පොලීසියේ උසස් නිළධාරියෙකු සඳහන් කළේ.\nමෙලෙස මියගොස් ඇත්තේ  උඩුගම ප්‍රදේශයේ පදිංචි 50 හැවිරිදි තිදරු පියෙක්.",
       "URL": "https://www.hirunews.lk/150840/ධාවන-තරඟයකදී-කම්කරුවෙක්-මියයයි",
       "Category": "Local News",
       "Parent URL": "https://www.hirunews.lk/local-news.php?pageID=4733"
}