{
       "Source": "hirunews",
       "Timestamp": "Thursday, 01 February 2018 - 7:21",
       "Headline": "ඌව මහ ඇමති දෙලොවක් අතර",
       "News Content": "ඌව පළාත් ප්‍රධාන අමාත්‍යවරයා විසින් බදුල්ල දෙමළ බාලිකා විද්‍යාලයේ විදුහල්පතිනිය දණගැස්වූ බව කියන සිද්ධිය අද (01) යළි මානව හිමිකම් කොමිෂන් සභාවේදී විභාගයට ගැනෙනවා.\nඒ අනුව ඌව පළාත් ප්‍රධාන අමාත්‍ය චාමර සම්පත් දසනායක සහ බදුල්ල මූලස්ථාන පොලිස් පරීක්ෂක ඊ.එම්.ටී.පී.වී. තෙන්නකෝන් අද කොමිසම හමුවට කැඳවා ඇති බවයි එම කොමිසම සඳහන් කළේ.\nඅද දිනයේදී තමන්ට කොමිසම හමුවට පෙනී සිටීමට නොහැකි බවට ඌව පළාත් ප්‍රධාන අමාත්‍යවරයා විසින් කොමිසමට දැනුම්දී තිබුණද කොමිසම පසුව සඳහන් කර තිබුණේ ඔහුට වෙනත් දිනයක් ලබාදිය නොහැකි බවයි.\nඑමෙන්ම සාධාරණ හේතුවක් නොමැතිව කොමිෂන් සභාවේ නියෝග පැහැර හැරීම දඬුවම් ලැබිය හැකි වරදක් බව ද එම කොමිසම ඌව පළාත් ප්‍රධාන අමාත්‍යවරයාට ලිඛිතව දැනුම්දී තිබෙනවා.\nකෙසේ වෙතත් හිරු ප්‍රවෘත්ති අංශය කළ විමසීමකදී ප්‍රධාන අමාත්‍යවරයා වෙනුවෙන් අදහස් දැක්වූ නිලධාරියෙකු සඳහන් කළේ ප්‍රධාන අමාත්‍යවරයාට ජන හමු කිහිපයකට සහභාගිවීමට නියමිතව ඇති බැවින් අද කොමිසමට පැමිණීම අවිනිශ්චිත බවයි.\nදණගැස්සවීමේ සිද්ධිය සම්බන්ධයෙන් බදුල්ල දෙමළ බාලිකා විද්‍යාලයේ විදුහල්පතිනි ආර්. භවානිගෙන් පසුගිය 25 වනදා මානව හිමිකම් කොමිසම පැය 10කට ආසන්න කාලයක් ප්‍රකාශයක් ලබා ගත්තා.\nමීට අමතරව ඌව පළාත් අධ්‍යාපන ලේකම්වරිය සහ පළාත් අධ්‍යාපන අධ්‍යක්‍ෂවරයා, කොමිසම හමුවේ පෙනී සිටියා.",
       "URL": "https://www.hirunews.lk/182559/ඌව-මහ-ඇමති-දෙලොවක්-අතර",
       "Category": "Local News",
       "Parent URL": "https://www.hirunews.lk/local-news.php?pageID=4099"
}