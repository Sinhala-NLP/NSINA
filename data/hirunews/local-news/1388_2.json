{
       "Source": "hirunews",
       "Timestamp": "Sunday, 30 January 2022 - 10:57",
       "Headline": "විදුලිය මිල දී ගන්න පෞද්ගලික බලාගාරවලින් ඇස්තමේන්තු කැඳවීමක්",
       "News Content": "විදුලි සැපයුම පිළිබඳ පවතින අර්බුදය තවදුරටත් උග්‍ර වුවහොත් ඊට පිළියමක් ලෙස විදුලිය මිලදී ගැනීම සඳහා පෞද්ගලික බලාගාරවලින් ඇස්තමේන්තු කැඳවා ඇති බව විෂයභාර අමාත්‍ය ගාමිණී ලොකුගේ පවසනවා.\nකෙසේ වෙතත් එම ඇස්තමේන්තුවලින් අඩුම මිලට මිල දී ගැනීම් සිදු කිරීමේ ප්‍රතිපත්තියක සිට කටයුතු කරන අතර, කිසිදු අයුරකින් එය හදිසි මිලදි ගැනීමක් ලෙස අර්ථ දැක්විය නොහැකි බවයි අමාත්‍යවරයා සඳහන් කළේ.\nමේ අතර නොරොච්චෝලේ බලාගාරයේ අක්‍රීය වූ මෙගාවොට් 300 ජනන යන්ත්‍රය මේ වනවිට යළි පණ ගන්වා ඇති බව වාර්තා වනවා.\nකෙසේ වෙතත් එම විදුලි ධාරිතාව මේ වනතුරුත් ජාතික පද්ධතියට එක් කර නැහැ.\nමේ අතර පවතින තත්ත්වය හමුවේ විදුලි බිල ඉහළ නැංවීමට මණ්ඩලය විසින් මහජන උපයෝගීතා කොමිසම් සභාවට යෝජනා කර ඇතැයි වෘත්තීය සමිති ඊයේ (29) චෝදනා කළා.\nඑම චෝදනා සම්බන්ධයෙන් හිරු ප්‍රවෘත්ති අංශය මහජන උපයෝගීතා කොමිෂන් සභාවේ, සභාපති ජනක රත්නායක කියා සිටියේ එම ප්‍රකාශ අධ්‍යයනය කිරීමකින් තොරව තමන්ට ප්‍රකාශයක් ලබාදිය නොහැකි බවයි.\nඑමෙන්ම වසා දමා ඇති සපුගස්කන්ද තෙල් පිරිපහදුවේ මෙහෙයුම් කටයුතු නැවත ආරම්භ කිරීම සඳහා අවශ්‍ය බොරතෙල් මෙට්‍රික් ටොන් 90,000ක් රැගත් නෞකාවක් පසුගියදා කොළඹ වරායට ළඟා වුණා.\nඒ අනුව සපුගස්කන්ද තෙල් පිරිපහදුවේ මෙහෙයුම් කටයුතු අද දිනයේදී යළි ඇරඹීමටයි සැලසුම් කර ඇත්තේ.",
       "URL": "https://www.hirunews.lk/295633/විදුලිය-මිල-දී-ගන්න-පෞද්ගලික-බලාගාරවලින්-ඇස්තමේන්තු-කැඳවීමක්",
       "Category": "Local News",
       "Parent URL": "https://www.hirunews.lk/local-news.php?pageID=1388"
}