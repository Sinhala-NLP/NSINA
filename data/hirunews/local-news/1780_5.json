{
       "Source": "hirunews",
       "Timestamp": "Monday, 02 August 2021 - 13:23",
       "Headline": "රාජ්‍ය සේවකයින්ගේ පැමිණීම ඉහළ මට්ටමක (වීඩියෝ)",
       "News Content": "සෞඛ්‍ය මාර්ගෝපදේශයන්ට යටත්ව අද, රාජ්‍ය සේවකයින් සාමාන්‍ය පරිදි සිය රාජකාරී සඳහා පැමිණියා.\nකෙසේ වෙතත්, පාසල්වලට ගුරු සහ විදුහල්පතිවරුන්ගේ පැමිණීමේ කැපී පෙනෙන අඩුවක් දක්නට ලැබෙන බවයි අප වාර්තාකරුවන් සඳහන් කළේ.\nකොරෝනා පාලනය පහසු කිරීම සඳහා සීමිත කාර්ය මණ්ඩල චක්‍රීය පදනම මත කැඳවමින් මීට පෙර රාජ්‍ය සේවා කටයුතු පවත්වාගෙන ගිය අතර, ජනාධිපති ලේකම්වරයා විසින් කළ දැනුම්දීමකට අනුවයි අද සිට රාජ්‍ය සේවය සාමාන්‍ය පරිදි ආරම්භ කිරීමට කටයුතු කරනු ලැබුවේ.\nඒ අනුව බොහෝ රාජ්‍ය සේවකයින් අද සිය සේවා කටයුතු සඳහා පැමිණ ඇති බව රාජ්‍ය සේවා රාජ්‍ය සේවා, පළාත් සභා හා පළාත්පාලන අමාත්‍යාංශය සඳහන් කළා.\nගැබිණි මව්වරුන් ද අද සිට සේවයට කැඳවා තිබූ අතර ඉල්ලීමක් ඉදිරිපත් වුවහොත් ඒ සම්බන්ධයෙන් සලකා බැලීමක් සිදුකරන බවයි රාජ්‍ය සේවා, පළාත් සභා හා පළාත් පාලන අමාත්‍යාංශ ලේකම් ජේ.ජේ. රත්නසිරි කියා සිටියේ.\nමේ අතර, සියළුම පාසල්වල අධ්‍යයන හා අනධ්‍යයන කාර්ය මණ්ඩල ද අද සිට සේවයට වාර්තා කළ යුතු බවට අධ්‍යාපන අමාත්‍යාංශ ලේකම් මහාචාර්ය කපිල පෙරේරා දැනුම් දී තිබුණා.\nඑමෙන්ම, සියලු ම පළාත් අධ්‍යාපන දෙපාර්තමේන්තු, කලාප හා කොට්ඨාශ අධ්‍යාපන කාර්යාලවල නිලධාරීන් මෙන්ම කාර්ය මණ්ඩලය ද සේවයට වාර්තා කළ යුතු බවටයි අමාත්‍යාශ ලේකම්වරයා දැනුම් දී තිබුණේ.\nකෙසේ වෙතත්, ගුරු - විදුහල්පති වෘත්තීය ක්‍රියාමාර්ගයක් ආරම්භ කර ඇති අවස්ථාවක අධ්‍යයන සහ අනධ්‍යයන කාර්ය මණ්ඩල පාසල් වෙත පැමිණීමෙන් වැළකී සිටින බව වර්ජනයේ නිරත ගුරු සංගම් අධ්‍යාපන අමාත්‍යාංශ ලේකම්වරයා වෙත දැනුම් දී තිබුණා.\nලංකා ගුරු සංගමයේ ප්‍රධාන ලේකම් ජෝශෆ් ස්ටාලින් හිරු ප්‍රවෘත්ති අංශයට සඳහන් කළේ අද දින කිසිදු ගුරු - විදුහල්පතිවරයෙකු හෝ අනධ්‍යයන සේවකයෙකු සේවයට වාර්තා කර නොමැති බවයි.\nමේ අතර, අද සිට සියළුම පොදු ප්‍රවාහන මගී සේවාවන් ද අන්තර් පළාත් අතර ධාවනය වීම ආරම්භ වුණා.\nදුම්රිය දෙපාර්තමේන්තුව සඳහන් කළේ අන්තර් පළාත් දුම්රිය වාර 15ක් පමණ අද උදෑසන ක්‍රියාත්මක කළ බවයි.\nඉදිරියේදීත් අවශ්‍යතාවය අනුව මගීන්ට දුම්රිය ගමන් වාර ප්‍රමාණය වැඩි කිරීමට පියවර ගන්නා බවයි එම දෙපාර්තමේන්තුව සඳහන් කළේ.\nඋදෑසන කාලයේ ක්‍රියාත්මක කළ ආකාරයටම සවස් කාලයේදීත් එම දුම්රිය ධාවනය කිරීමට නියමිතයි.\nඑමෙන්ම, ගමනාගමන මණ්ඩලයට අයත් බස් රථ ධාවනය ද අද සිට ක්‍රියාත්මක කෙරුණ ද ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න සඳහන් කළේ අද දින බස් රථ ධාවනය සිදුවයේ සියයට 50ක් පමණ බවයි.\nකෙසේ වෙතත්, සෞඛ්‍ය අමාත්‍යාංශයේ නියෝජ්‍ය අධ්‍යක්ෂ ජනරාල් විශේෂඥ වෛද්‍ය හේමන්ත හේරත් කොළඹ දී මාධ්‍ය හමුවක් කැදවමින් සඳහන් කළේ රාජ්‍ය සේවයේ සියළුම දෙනා සේවයට කැදවා ඇති මොහොතක දුම්රිය සහ බස් රථවල තදබදයක් පැවති බවයි.",
       "URL": "https://www.hirunews.lk/278650/රාජ්‍ය-සේවකයින්ගේ-පැමිණීම-ඉහළ-මට්ටමක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1780"
}