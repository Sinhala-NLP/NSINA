{
       "Source": "hirunews",
       "Timestamp": "Sunday, 07 February 2021 - 8:31",
       "Headline": "අරංගල කඳු තරණයට ගිය තරුණයා දින 03 කට පසු සොයා ගැනේ (ඡායාරූප)",
       "News Content": "මාතලේ - නාවුල - අරංගල කඳු පන්තිය තරණය කිරීමට ගොස් දින 3ක සිට අතුරුදන්ව සිටි සරසවි සිසුවා ඊයේ සිදුකළ විශේෂ මෙහෙයුමකින් අනතුරුව සොයාගෙන තිබෙනවා.\nපොලීසිය සඳහන් කළේ පොලීසිය, දඹුල්ල විශේෂ කාර්ය බලකා කඳවුරේ නිලධාරීන් එක්ව සිදුකළ මෙහෙයුමකින් අනතුරුව සිසුවා සොයාගත් බවයි.\nපේරාදෙණිය විශ්වවිද්‍යාලයේ වෛද්‍ය පීඨයේ අවසන් වසරේ ඉගෙනුම ලබන මෙම සිසුවා පසුගිය 4 වනදා නාඋල - අරංගල  පර්වතය තරණය කිරීම සඳහා පැමිණ තිබෙනවා.\nකෙසේ වෙතත් සිසුවා පිළිබඳව දෙමාපියන් පේරාදෙණිය පොලීසියට සිදුකරන ලද පැමිණිල්ලකට අනුව ඒ පිළිබඳව විමර්ශනයක් ආරම්භ කරනු ලැබුවා.\nඑහිදී අනාවරණ වූයේ අරංගල පර්වතය තරණය කිරීම සඳහා තරුණයෙකු විශාල බෑගයක්ද සහිතව ගමන් කළ බවට කාන්තාවක් පොලිස් නිලධාරීන්ට දැනුම් දී ඇති බවයි.\nඉන් අනතුරුවයි පොලීසිය ඒ පිළිබඳව විමර්ශනය කොට සිසුවා සොයාගනු ලැබුවේ.\nඔහු මේ වනවිට ප්‍රතිකාර සඳහා රෝහල් ගතකර තිබෙනවා.\nතරුණයා සොයා නාවුල පොලිසිය සහ දඹුල්ල විශේෂ කාර්ය බලකා නිලධාරීන් ඊයේ උදෑසන 8.30 ට පමණ අරංගල පර්වතය තරණය කිරීම ආරම්භ කළා.\nපැය 3ක පමණ මෙහෙයුමකින් පසු අරංගල කඳු පංතියේ තුන්වන කන්දේ බෑවුම් ප්‍රදේශයකදී තරුණයා සොයාගත් බවයි පොලිසිය සඳහන් කර ඇත්තේ.\nඅනතුරුව විශේෂ කාර්ය බලකා නිලධාරීන්ගේ ද සහයෙන් ඔහු කඳු පාමුලට රැගෙන විත්  තිබෙනවා.\nමීටර් 782ක උසින් යුත් අරංගල කන්ද තරණය කිරීම පහසු කාර්යයක් නොවන අතර මෙම සරසවි සිසුවා කන්දට නැග ඇත්තේ කුමන අරමුණකින් ද යන්න පිළිබඳ නාවුල පොලිසිය පරීක්ෂණ ආරම්භ කර තිබෙනවා.",
       "URL": "https://www.hirunews.lk/261866/අරංගල-කඳු-තරණයට-ගිය-තරුණයා-දින-03-කට-පසු-සොයා-ගැනේ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=2163"
}