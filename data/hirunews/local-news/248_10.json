{
       "Source": "hirunews",
       "Timestamp": "Wednesday, 21 June 2023 - 20:00",
       "Headline": "කොරියාවේ විදේශ රැකියා සඳහා පිටත්ව ගිය ශ්‍රමිකයින් ඊයේ රාත්‍රියේත් ගුවන් ගමන් ප්‍රමාදයක (වීඩියෝ)",
       "News Content": "කොරියානු භාෂා ප්‍රවීණතා විභාගය සමත්වූ තරුණයින් 52 දෙනෙකු රැකියා සඳහා පිටත් කර හැරීම වෙනුවෙන් වූ උත්සවයක් ඊයේ(20) පැවැත්වුණේ කම්කරු හා විදේශ රැකියා අමාත්‍ය මනූෂ නානායක්කාරගේ ප්‍රධානත්වයෙන්.\nමෙම තරුණ තරුණියන් පිරිස, කොරියාවේ රැකියා සඳහා පිටත්ව යන 800 වෙනි කණ්ඩායමයි.\nඑම උත්සවයෙන් අනතුරුව, මෙම පිරිස කොරියාව බලා පිටත්ව යාමට සැලසුම් කර තිබුණේ, ශ්‍රී ලංකන් ගුවන් සේවයේ යූ එල් 470 දරන ගුවන් යානයෙන්.\nඒ, ඊයේ රාත්‍රී 8.50ටයි.\nඑහෙත්, ගුවන්යානය ප්‍රමාදවීම නිසා මෙම පිරිසට පැය 12 කට ආසන්න කාලයක් මෙරට රැඳී සිටීමට සිදු වුණා.\nශ්‍රී ලංකා විදේශ සේවා නියුක්ති කාර්යාංශයේ පුහුණු අංශයේ නියෝජ්‍ය සාමාන්‍යාධිකාරී සෙනරත් යාපා මහතා පැවසුවේ, අද පෙරවරු 8.20ට පමණ මෙම පිරිස රැගත් යූ එල් 470 දරන ගුවන්යානය කොරියාවේ සියෝල්හි පිහිටි ඉන්චියන් ගුවන්තොටුපොළ බලා පිටත්ව ගිය බවයි.\nමීට පෙරද මෙවැනි අවස්ථා වාර්තා වූ අතර, මැයි මස 24 වැනිදාත් තරුණයින් 48 දෙනෙකු දකුණු කොරියාව බලා පිටත්වීමට නියමිතව තිබු නමුත්, ශ්‍රී ලංකන් ගුවන් සමාගම දැනුම් දී තිබුණේ එම යානයට නියමිත පරිදි පියාසර කිරීමට නොහැකි බවයි.\nඒ අනුව, තම රට රැකියා සිහිනය පමාකර ගනිමින් නිවෙස් බලා ආපසු යාමට අදාළ තරුණයින්ට සිදු වුණා.\nකැපකිරීම් රැසක් මධ්‍යයේ විදෙස්ගතවීමට ගුවන්තොටුපොළට පැමිණෙන මෙම පිරිස් මෙලෙස අපහසුතාවට පත් කිරීම, කොතරම් සාධාරණද යන්න, ශ්‍රී ලංකන් ගුවන් සමාගම යළි සිතා බැලිය යුතු කාරණයක්.",
       "URL": "https://www.hirunews.lk/338648/කොරියාවේ-විදේශ-රැකියා-සඳහා-පිටත්ව-ගිය-ශ්‍රමිකයින්-ඊයේ-රාත්‍රියේත්-ගුවන්-ගමන්-ප්‍රමාදයක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=248"
}