{
       "Source": "hirunews",
       "Timestamp": "Tuesday, 19 January 2016 - 14:48",
       "Headline": "ඇමති එම් කේ ඩී එස් ගුණවර්ධන අභාවප්‍රාප්ත වෙයි",
       "News Content": "අමාත්‍ය එම් කේ ඩී එස් ගුණවර්ධන අභාවප්‍රාප්ත වී තිබෙනවා.\nකොළඹ පෞද්ගලික රෝහලක ප්‍රතිකාර ලබමින් සිටියදීයි අද දහවල් අමාත්‍යවරයා අභාවප්‍රාප්ත වී ඇත්තේ.\nමියයන විට එම් කේ ඩී එස් ගුණවර්ධන මහතා 69 වන වියෙහි පසුවුනා.\nඔහුට පසුගිය දා පාර්ලිමේන්තුවේ මාස 3 ක නිවාඩු අනුමත කෙරුනේ ද රෝගී තත්වයක් හේතුවෙන් රෝහල්ගතව ප්‍රතිකාර ලැබීම හමුවේයි.\nකලක් රෝගාතුරව සිටි අමාත්‍යවරයා මීට පෙර විදේශගතව ද ප්‍රතිකාර ලබා ගත්තා.\nඅද යළි හදිසියේ අසනීප වී ඔහු කොළඹ පෞද්ගලික රෝහලකට ඇතුළත් කෙරුණේ අසාධ්‍ය තත්ත්වයෙන්.\nඑහි දැඩි සත්කාර ඒකකයේ ප්‍රතිකාර ලබමින් සිටියදී අමාත්‍යවරයා අභාවප්‍රාප්ත වූ බව පවුලේ ඥාතීන් ප්‍රකාශ කළා.\n1947 මාර්තු 6 වන දා ගම්පහ දී උපත ලද අමාත්‍ය එම්.කේ.ඒ.ඞී.එස්. ගුණවර්ධනගේ සම්පූර්ණ නම මුණසිංහ කාරියවසම් අප්පුහාමිලාගේ දොන් සෝමදාස ගුණවර්ධනයි.\nශ්‍රී ලංකා නිදහස් පක්ෂයේ ජ්‍යෙෂ්ඨතම සාමාජිකයෙකු වන, සේරුවිල ආසනයේ සංවිධායකවරයා ද වූ ඔහු පසුගිය ජනාධිපතිවරණයේදී පොදු අපේක්ෂකයා වූ ජනාධිපති මෛත්‍රීපාල සිරිසේනට සහාය ලබාදීමට ඉදිරිපත් වන්නේ නොවැම්බර් 21 වන දා පැවැති පොදු අපේක්ෂකයාගේ පළමු මාධ්‍ය හමුවට ද කොළඹ මහවැලි කේන්ද්‍රයේදී එක්වෙමින්.\nපසුගිය මහමැතිවරණයේදී එක්සත් ජාතික පක්ෂයට එක්වූ අමාත්‍ය එම්.කේ.ඒ.ඞී.එස්. ගුණවර්ධන මෙවර මැතිසබයට තේරී පත්වුණේ ජාතික ලැයිස්තුවෙන්.\nමීට පෙර බුද්ධ ශාසන සහ ආගමික කටයුතු නියෝජ්‍ය අමාත්‍යවරයා ලෙස ද ඔහු කටයුතු කළා.\nඅමාත්‍ය එම්.කේ.ඒ.ඞී.එස්. ගුණවර්ධන පාවහන් භාවිත නොකරන පුද්ගලයෙකු ලෙසයි ප්‍රචලිතව සිටියේ.",
       "URL": "https://www.hirunews.lk/124307/ඇමති-එම්-කේ-ඩී-එස්-ගුණවර්ධන-අභාවප්‍රාප්ත-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=5204"
}