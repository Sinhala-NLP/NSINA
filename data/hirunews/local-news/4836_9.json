{
       "Source": "hirunews",
       "Timestamp": "Saturday, 15 October 2016 - 15:29",
       "Headline": "ලසන්ත ඝාතනය කළැයි දිවි නසාගත් පුද්ගලයාගේ තොරතුරු සොයා CIDය කෑගල්ලට",
       "News Content": "මාධ්‍යවේදී ලසන්ත වික්‍රමතුංග ඝාතනයට තමන් සම්බන්ධ බවට ප්‍රකාශ කරමින් කෑගල්ල - කරඬුපන - දෙහිපිටිය ප්‍රදේශයේදී සියදිවි හානි කරගත් විශ්‍රාමික යුද හමුදා බුද්ධි අංශ නිලධාරියාගේ සිද්ධිය සම්බන්ධයෙන් අපරාධ පරීක්ෂණ දෙපාර්තමේන්තුව පරීක්ෂණ ආරම්භ කර තිබෙනවා.\nඒ සඳහා අපරාධ පරීක්ෂණ දෙපාර්තමේන්තුවේ කණ්ඩායම් කිහිපයක් කෑගල්ල ප්‍රදේශයට පිටත්ව ගොස් ඇති බවයි වාර්තා වන්නේ.\nමියගිය විශ්‍රාමික යුද හමුදා බුද්ධි අංශ නිලධාරියාගේ පශ්චාත් මරණ පරීක්ෂණය කෑගල්ල මහ රෝහලේදී පැවැත්වුණු අතර, එහිදී අනාවරණ වී ඇත්තේ ඔහු ගෙළ සිරවී මියගොස් ඇති බවයි.\nමෙසේ මියගොස් ඇත්තේ 2007 වසරේ හමුදා බුද්ධි අංශයේ සේවය කළ බව කියන බලලත් නිලධාරියෙක්.\n52 හැවිරිදි වියේ පසුවූ ඔහු තිදරු පියෙක් ද වනවා.\nමොහු ඊයේ උදෑසන කිසිවෙකු නොසිටි මොහොතකදී සිය නිවසේ මුළුැත්නගෙයි බාල්කයක නයිලෝන් ලණුවක ආධාරයෙන් එල්ලී සියදිවි හානි කරගෙන තිබුණා.\nඑහිදී ඔහුගේ ඉනේ තිබී ලිපියක් ද සොයා ගැනීමට පොලිසියට හැකිවුණා.\nඑහි සඳහන් කර තිබුණේ ‘‘ලසන්ත වික්‍රමතුංග ඝාතනය කළේ මම, මගේ යාළුවා වන මලින්ද උදලාගම වැරදිකරුවෙකු නොවෙයි ඔහු නිදහස් කරන්න\"යනුවෙනුයි.\nමාධ්‍යවේදී ලසන්ත වික්‍රමතුංගගේ ඝාතනයට සැකපිට ප්‍රේම් ආනන්ද උදලාගම නමැති බුද්ධි අංශ නිලධාරියෙකු මේ වනවිට රක්ෂිත බන්ධනාගාර ගතව සිටිනවා.",
       "URL": "https://www.hirunews.lk/145296/ලසන්ත-ඝාතනය-කළැයි-දිවි-නසාගත්-පුද්ගලයාගේ-තොරතුරු-සොයා-cidය-කෑගල්ලට",
       "Category": "Local News",
       "Parent URL": "https://www.hirunews.lk/local-news.php?pageID=4836"
}