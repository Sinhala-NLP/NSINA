{
       "Source": "hirunews",
       "Timestamp": "Saturday, 17 July 2021 - 12:05",
       "Headline": "නිදි මතින් පැදවූ දෙල් ලොරිය, මහ මග නවතා තිබූ ටිපර් රථයේ හැපී පස්දරු පියා මරුට",
       "News Content": "දඹුල්ල කුරුණෑගල ප්‍රධාන මාර්ගයේ ගලේවෙල ඉබ්බන් කටුව ප්‍රදේශයේදී අද (17) දින උදෑසන ටිපර් රථයක් සහ බට්ටා ලොරි රථයක් ගැටීමෙන් බට්ටා ලොරි රථයේ ගමන් කළ අයෙකු එම ස්ථානයේම මිය ගොස් ඇතැයි ගලේවෙල පොලිසිය කියයි.\nමෙසේ අනතුරට ලක්ව ඇත්තේ මොරටුවේ සිට දෙල් පටවාගෙන දඹුල්ල ආර්ථික මධ්‍යස්ථානයට ගමන් කරමින් තිබූ බට්ටා ලොරි රථයක් සහ වැලි ප්‍රවාහනය කරමින් තිබූ ටිපර් රථයක්.\nඅදාළ ටිපර් රථය මාර්ගය අද්දර නවතා එහි රියදුරු නිදාගෙන තිබෙනවා.\nඅනතුරින් මියගොස් ඇත්තේ මොරටුව ප්‍රදේශ්යේ පදිංචි බි.ප්‍රේමරත්න නැමති 52 හැවිරිදි පස් දරු පියෙක්.\nඔවුන් මොරටුව ප්‍රදේශයේ සිට දඹුල්ල ආර්ථික මධ්‍යස්ථානයට දෙල් තොගයක් ප්‍රවාහනය කරමින් සිට තිබෙනවා.\nකුඩා ලොරි රථයේ රියදුරු සහ රිය සහයකයා 16 දින රාත්‍රී 10ට පමන මොරටුවෙන් පිටත් ව ඇති අතර අතරමගදී රියදුරුට සහ රිය සහායකයාට නින්ද යෑම හේතුවෙන් මාර්ගය අසල නවතා තිබූ ටිපර් රථයේ පිටුපස ගැටී තිබෙනවා.\nපරීක්ෂණවලදී හෙළි වී ඇත්තේ මෙම අනතුරෙන් ලොරි රථයේ සහයකයා එම ස්ථානයේම මිය ගොස් ඇති බවයි.\nමියගිය රථ සහයකයාගේ සිරුර එලියට ගැනීමට ප්‍රදේශවාසීන් මෙන්ම ගලේවෙල පොලිසිය දැඩි පරිශ්‍රමයක් යෙදූ අතර ඔහු දඹුල්ල රෝහලට ඇතුලත් කරන විටත් මිය ගොස් සිටි බවයි පොලීසිය සඳහන් කරන්නේ.\nසිද්ධිය සම්බන්ධයෙන් කුඩා ලොරි රථ සහ ටිපර් රථ රියදුරන් දෙදෙනා අත්අඩංගුවට ගත් අතර ගලේවෙල පොලිසිය වැඩිදුර පරීක්ෂණ පවත්වනවා.",
       "URL": "https://www.hirunews.lk/277205/නිදි-මතින්-පැදවූ-දෙල්-ලොරිය-මහ-මග-නවතා-තිබූ-ටිපර්-රථයේ-හැපී-පස්දරු-පියා-මරුට",
       "Category": "Local News",
       "Parent URL": "https://www.hirunews.lk/local-news.php?pageID=1815"
}