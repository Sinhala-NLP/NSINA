{
       "Source": "hirunews",
       "Timestamp": "Wednesday, 23 February 2022 - 15:45",
       "Headline": "අලි අගලෙන් වියපත් වන සිරිලක සංස්කෘතිය (වීඩියෝ)",
       "News Content": "කැකිරාව ප්‍රාදේශීය ලේකම් කොට්ඨාසයේ කිතුල්හිටියාව සිට රාමදගල දක්වා අලි අගලක් ඉදිකිරීම තුළින් එම ගම්මානවල ඇති ස්වභාවික සම්පත් සහ පුරාවිද්‍යා උරුමයන් රැසක් විනාශ වන බවට ගම්වාසීන් චෝදනා කරනවා.\nඔවුන් පෙන්වා දෙන්නේ අලි අගලක් අනවශ්‍ය බවට ගම්වාසීන් පවසද්දීත් බොරලු කැපීමේ ජාවාරමක් සඳහා දේශපාලනාධිකාරියේද මැදිහත් වීමෙන් මෙම අලි අගල් කැපීම සිදු කරන බවයි.\nඅනුරාධපුර දිස්ත්‍රික්කයේ කැකිරාව ප්‍රාදේශීය ලේකම් කොට්ඨාසයේ ඇති කිතුල්හිටියාව සහ රාමදගල යන මෙම ගම්මාන සොබා සෞන්දර්යයෙන් අනූන ඉතා දීර්ඝ ඉතිහාසයකට උරුමකම් කියන ගම්මාන දෙකක්.\nඑහි පිහිටා ඇති මෙම සොභාවික ජල උල්පත ප්‍රදේශයේ වෙසෙන පවුල් 20000කට පමණ පානීය ජලය මෙන්ම වගා කටයුතු සඳහා ද ජලය සපයන ප්‍රධාන ජල මූලාශ්‍රයක්.\nපරම්පරා 4ක් තිස්සේ දැනට භාවිත කරමින් සිටින මෙම ජල උල්පත මිනිසුන්ට පමණක් නොව වනාන්තරයේ සිටින සතා සීපාවන්ට පවා පවස නිවන්නට සමත් වී තිබෙනවා.\nකලක් තිස්සේ පවතින වන අලි ගැටලුවට විසඳුමක් ලෙස කිලෝමීටර් 6කට වැඩි දිගකින් යුත් අලි වැටක් ලබා දීමට පාලනාධිකාරීය විසින් කටයුතු කර ඇත්තේ ප්‍රදේශවාසීන්ගේ ඉල්ලීම මතයි.\nඑම අලි වැට හේතුවෙන් එම ප්‍රදේශයේ වන අලි ගැටලුවට ප්‍රමාණවත් විසඳුමක් ලැබී ඇති බවයි ප්‍රදේශවාසීන් පෙන්වා දෙන්නේ.\nඑසේ තිබියදීත් මෙම කිතුල්හිටියාව සහ රාමදගල ගම්මාන යා කරමින් කිලෝමීටර් 3ක් දුර අලි අගලක් ඉදි කිරීම සඳහා ප්‍රදේශයේ දේශපාලඥයෙකුගේ උපදෙස් මත මේවන විට වැඩකටයුතු ආරම්භ කර තිබෙනවා.\nප්‍රදේශවාසීන් පවසන්නේ අඩි 10ත් 15ත් අතර ගැඹුරකට මෙම අලි අගල් කැපීම සඳහා මේ වන විට ආරම්භ කර ඇති බවයි.\nකෙසේ වෙතත් මේ හරහා ප්‍රදේශයේ ස්වභාවික ජල උල්පත් රැසක් විනාශවන බවයි ගම්වාසීන් පවසන්නේ.\nප්‍රදේශයේ ජල මූලාශ්‍ර පමණක් නොව පුරාවිද්‍යාත්ම වටිනාකමක් ඇති නටබුන් පවා මෙම අලි අගල් ඉදිකිරීම හරහා විනාශවන බව ප්‍රදේශවාසීන් පවසනවා.\nප්‍රදේශවාසීන්ගේ විරෝධතාද නොසලකා මෙම අලි අගල ඉදිකිරීම සඳහා දේශපාලනාධිකාරියේද මැදිහත්වීම මත උත්සහ දරන්නේ බොරලු කැපීමේ ජාවාරමක් සිදුකරගෙන යාමේ අරමුණින් බවයි ප්‍රදේශවාසීන් පෙන්වා දෙන්නේ.\nකෙසේ වෙතත් ප්‍රදේශවාසීන්ගේ විරෝධතාව මධ්‍යයේ අලි අගල ඉදිකිරීම තාවකාලිකව නවතා දමා ඇතත් එහි වැඩ කටයුතු ආරම්භ කිරීම සඳහා කොන්ත්‍රාත්කරුවන් උත්සහගනිමින් සිටිනවා.\nනමුත් ප්‍රදේශවාසීන් ඉල්ලා සිටින්නේ අනාගත පරපුර වෙනුවෙන් රැකගතයුතු උරුමයන් සහ ස්වභාවික සම්පත් විනාශ කරමින් සිදුකරන මෙම අලි අගල කැපීම වගා නවතා දමන ලෙසයි.",
       "URL": "https://www.hirunews.lk/297833/අලි-අගලෙන්-වියපත්-වන-සිරිලක-සංස්කෘතිය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1338"
}