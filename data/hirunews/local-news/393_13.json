{
       "Source": "hirunews",
       "Timestamp": "Monday, 24 April 2023 - 21:52",
       "Headline": "උත්තර පත්‍ර පරීක්ෂා කිරීමේ කටයුතු සදහා ගුරුවරුන් ලෑස්තියි",
       "News Content": "උසස් පෙළ විභාගයේ උත්තර පත්‍ර පරීක්ෂා කිරීමේ කටයුතු ඕනෑම මොහොතක ආරම්භ කිරීමට සූදානම් බව, ලංකා ගුරු සංගමය පවසනවා.\nඑහි ප්‍රධාන ලේකම් ජෝසෆ් ස්ටාර්ලින් මහතා පෙන්වා දෙන්නේ, ඒ සඳහා මේ වනවිට ගුරුවරුන් 12,000ක් කැමැත්ත පළ කර ඇති බවයි.\nකෙසේ වෙතත්, උසස් පෙළ උත්තර පත්‍ර පරීක්ෂාව සම්බන්ධයෙන් විශ්වවිද්‍යාල ආචාර්යවරුන් මෙතෙක් අවසන් තීරණයකට එළැඹ නැහැ.\nඋසස් පෙළ විභාගයේ උත්තර පත්‍ර පරීක්ෂා කිරීම අර්බුදයක් බවට පත්වූයේ ඒ සඳහා ගෙවන දීමනාව ප්‍රමාණවත් නොවන බව පවසමින් ගුරුවරුන් එම ක්‍රියාවලියෙන් ඉවත් වීමත් සමඟයි.\nඉන් අනතුරුව විශ්වවිද්‍යාල ආචාර්යවරුන්ද රජයේ බදු ප්‍රතිපත්තියට විරෝධය පළ කරමින් වර්ජනයක නිරත වුණා.\nමේ අතරතුර ගුරුවරුන් ඉල්ලා සිටි දීමනාව ලබා දීමට අධ්‍යාපන අමාත්‍යාංශයේ එකඟතාව පළ කිරීමෙන් අනතුරුව යළි පිළිතුරු පත්‍ර ඇගයීම සඳහා යොමුවීමට ගුරුවරුන් කැමැත්ත පළ කළා.\nකෙසේවෙතත් විශ්වවිද්‍යාල ආචාර්යවරුන් උසස් පෙළ පිළිතුරු පත්‍ර ඇගයීමෙන් ඉවත් වීම නිසා එම කටයුතු මේ දක්වා ආරම්භ වී නොමැති අතර, ඒ හේතුවෙන් 2023 සාමාන්‍ය පෙළ විභාගයද සති දෙකකින් කල් දැමීමට සිදුවුණා.\nඋසස් පෙළ පිළිතුරු පත්‍ර ඇගයීම සම්බන්ධ අවසන් තීරණාත්මක සාකච්ඡාව විශ්වවිද්‍යාල ආචාර්යවරුන්ගේ සහභාගීත්වයෙන් හෙට පැවැත්වීමට නියමිතයි.\nමේ අතර ආදිවාසී නායක ඌරුවරිගේ වන්නිලැත්තන්ද ප්‍රකාශ කළේ, සිසු දරුවන්ගේ ගැටලු විසඳීමට ගුරුවරු කඩිනමින් ක්‍රියා කළ යුතු බවයි.",
       "URL": "https://www.hirunews.lk/333360/උත්තර-පත්‍ර-පරීක්ෂා-කිරීමේ-කටයුතු-සදහා-ගුරුවරුන්-ලෑස්තියි",
       "Category": "Local News",
       "Parent URL": "https://www.hirunews.lk/local-news.php?pageID=393"
}