{
       "Source": "hirunews",
       "Timestamp": "Thursday, 05 April 2018 - 14:34",
       "Headline": "අංගොඩ ලොක්කාගේ ගෝලයින් 4 දෙනෙකු අත්අඩංගුවට",
       "News Content": "පාතාල නායක අංගොඩ ලොක්කාගේ ගෝලයින් 4 දෙනෙකු ගිනි අවියක් සමග අත්අඩංගුවට ගෙන තිබෙනවා.\nපසුගිය මාර්තු 19 වනදා අතුරුගිරිය ගල්වරුසාව පාර ප්‍රදේශයේදී පුද්ගලයෙකුට වෙඩි තබා ඝාතනය කිරීම සහ මාර්තු මස 26 වනදා අතුරුගිරිය ප්‍රදේශයේ නිවසකට වෙඩි තැබීමේ සිද්ධිවලට අදාළව ඊයේ සවස සැකකරුවන් අත්අඩංගුවට ගනු ලැබුවා.\nසංවිධානාත්මක අපරාධ කොට්ඨාශය ඔවුන් අත්අඩංගුවට ගනු ලැබුවේ අතුරුගිරිය සහ හෝකන්දර ප්‍රදේශවලදීයි.\nඔවුන් සතුව තිබී වෙඩි තැබීමට යොදාගත් ටී 56 ගිනි අවියක්, එම උණ්ඩ 12 ක්, මැගසිනයක්, යතුරුපැදියක් සහ ත්‍රී රෝද රථයක්, ආරක්ෂක හිස්වැසුම් 2ක්, ජැකට් 2 ක්, මන්නා පිහි 3 ක්, පිහි 3 ක් සහ කේරළ ගංජා කිලෝ 2 යි ග්‍රෑම් 150 ක් සහ ගංජා ජාවාරමෙන් උපයාගත් රුපියල් 79800 ක මුදලක් ද සොයාගත් බවයි පොලිසිය සඳහන් කළේ.\nඅත්අඩංගුවට ගත් සැකකරුවන් අවුරුදු 24, 34, 36 සහ 37 වයස්වල පසුවන අතුරුගිරිය, තල්පේ සහ හෝකන්දර ප්‍රදේශවල පදිංචිකරුවන්.\nඔවුන් අද කඩුවෙල මහේස්ත්‍රාත් අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/187721/අංගොඩ-ලොක්කාගේ-ගෝලයින්-4-දෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4003"
}