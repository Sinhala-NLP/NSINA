{
       "Source": "hirunews",
       "Timestamp": "Wednesday, 08 December 2021 - 20:28",
       "Headline": "ගෑස් අනතුරු ගැන අපරාධ විමර්ශනයක් ඉල්ලා ඇති පෙත්සම හෙටම සලකා බැලීමට අධිකරණය තීරණය කරයි  (වීඩියෝ)",
       "News Content": "ගෑස් සිලින්ඩර ආශ්‍රිත ගැටලුවලට මෙතෙක් නිශ්චිත අවසන් විද්‍යාත්මක තීන්දුවක් ලැබී නොමැති බව පාරිභෝගික ආරක්ෂණ රාජ්‍ය අමාත්‍ය ලසන්ත අලගියවන්න ප්‍රකාශ කළා.\nපාර්ලිමේන්තුවේදී අද අදහස් දක්වමින් ඔහු කියා සිටියේ ගෑස් සිලින්ඩර ආශ්‍රිත ගැටලු සියයට සියයක් නිවැරදි වී ඇති බවට සහතිකයක් ලබාදිය නොහැකි බවයි.\nමේ අතර, නිවෙස්වල සහ වෙළෙඳසැල්වල ඇති පසුගිය 4 වැනිදාට පෙර බෙදා හරින ලද මුද්‍රා ඉවත් නොකළ, සියලු‍ම ගෑස් සිලින්ඩර් යළි ලබා ගන්නා ලෙස පාරිභෝගික කටයුතු පිළිබඳ අධිකාරිය ලිට්‍රෝ සහ ලාෆ් ගෑස් සමාගම්වලට නියෝග කළා.\nඒ අනුව, ලිට්‍රෝ සමාගම සිය අලෙවි නියෝජිතයින්ට දැනුම්දී ඇත්තේ යළි භාරදෙන මුද්‍රා ඉවත් නොකල ගෑස් සිලින්ඩර සඳහා නව මුද්‍රාව සහිත ලිට්‍රෝ ගෑස් සිලින්ඩර ලබා දෙන ලෙසයි.\nකෙසේ වෙතත්, ලාෆ් ගෑස් සමාගමේ සභාපති ඩබ්ලිව්.කේ.එච්. වෑගපිටිය සඳහන් කළේ, පාරිභෝගික අධිකාරියේ අදාළ නියෝගය තමන්ට මෙතෙක් ලැබී නොමැති බවයි.\nපාර්ලිමේන්තුවේදීද අද මේ සම්බන්ධයෙන් අදහස් පළ වූ අතර, පාර්ලිමේන්තු මන්ත්‍රී අනුර කුමාර දිසානායක, රාජ්‍ය අමාත්‍ය ලසන්ත අලගියවන්න සහ පාර්ලිමේන්තු මන්ත්‍රී නලින් බණ්ඩාර එහිදී දැක්වූ අදහසයි මේ.\nමේ අතර, අදත් ප්‍රදේශ කිහිපයකින්ම ගෑස් ආශ්‍රිත අනතුරු වාර්තා වුණා.\nඑසේම, ගෑස් ආශ්‍රිත අනතුරු සම්බන්ධයෙන් විමර්ශනය කිරීම හා ඒ පිළිබඳ විසඳුම් සෙවීමට ජනාධිපතිවරයා පත් කළ කමිටුව කිරුළපන, වත්තල, කඳාන සහ ජාඇල යන ප්‍රදේශවල අනතුරු සිදුවූ නිවෙස් අද පරීක්ෂාවට ලක් කළා.\nඊට කොළඹ අපරාධ කොට්ඨාසයේ නිලධාරීන් ද එක්ව සිටියා.\nමේ අතර, නිසි ප්‍රමිතියෙන් තොර ගෑස් මෙරටට ගෙන්වීම හේතුවෙන් ඇති වූ අනතුරුදායක සිද්ධි සම්බන්ධයෙන් අමාත්‍ය ආචාර්ය බන්දුල ගුණවර්ධන හා රාජ්‍ය අමාත්‍ය ලසන්ත අලගියවන්න ඇතුළු 4 දෙනෙකුට එරෙහිව අපරාධ නීතිය යටතේ විමර්ශනයක් සිදුකරන ලෙස ඉල්ලා අභියාචනාධිකරණයට රීට් පෙත්සමක් ඉදිරිපත් කර තිබෙනවා.\nඒ සිවිල් සංවිධාන ක්‍රියාකාරිකයෙකු වන නාගානන්ද කොඩිතුවක්කු විසින්. ඊට අදාළව පොලිස්පතිවරයාට නියෝගයක් නිකුත් කරන ලෙසයි ඔහු එමගින් ඉල්ලා ඇත්තේ.\nපාරිභෝගික කටයුතු පිළිබඳ අධිකාරියේ සභාපතිවරයා සහ ශ්‍රී ලංකා ප්‍රමිති කාර්යාංශයේ අධ්‍යක්ෂ ජනරාල්වරයා ද විමර්ශනයට ලක්විය යුතු බවයි පෙත්සමෙන් පෙන්වා දෙන්නේ.\nමෙම රීට් පෙත්සම සෝභිත රාජකරුණා හා ධම්මික ගනේපොල යන අභියාචනාධිකරණ විනිසුරු මඩුල්ල ඉදිරියේ හෙට සලකා බැලීමට ද නියමිතයි.",
       "URL": "https://www.hirunews.lk/290442/ගෑස්-අනතුරු-ගැන-අපරාධ-විමර්ශනයක්-ඉල්ලා-ඇති-පෙත්සම-හෙටම-සලකා-බැලීමට-අධිකරණය-තීරණය-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1508"
}