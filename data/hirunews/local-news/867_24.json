{
       "Source": "hirunews",
       "Timestamp": "Thursday, 15 September 2022 - 9:25",
       "Headline": "මිලියන 130ක කේරළ ගංජා සමග ඉන්දීය ජාතිකයන් ඇතුළු 10ක් අත්අඩංගුවට",
       "News Content": "ශ්‍රී ලංකා නාවික හමුදාව සහ ශ්‍රී ලංකා වෙරළ ආරක්‍ෂක දෙපාර්තමේන්තුව එක්ව පෙරේදා (13) සවස වයඹ මුහුදේ සිදුකළ විශේෂ මෙහෙයුමක දී කේරළ ගංජා කිලෝග්‍රෑම් 434 (තෙත බර සහිත) ක පමණ තොගයක් රැගත් ඉන්දීය ඩව් යාත්‍රාවක් සමඟ එහි සිටි ඉන්දීය ජාතික සැකකරුවන් 05 ක් අත්අඩංගුවට ගැනීමට කටයුතු කර තිබෙනවා.\nඊට අමතරව එම ජාවාරමට සම්බන්ධ බවට සැකකෙරෙන මෙරට ධිවර යාත්‍රාවක් සමඟ ශ්‍රී ලාංකීය සැකකරුවන් 05 ක් ද මෙම මෙහෙයුමේ දී අත්අඩංගුවට ගෙන තිබෙන බවයි ශ්‍රී ලංකා නාවික හමුදාව පවසන්නේ.\nඊයේ (1)3 සවස් කාලයේ සිදුකළ මෙම විශේෂ මෙහෙයුමේ දී, පුත්තලම කුදිර‍මලේ තුඩුවට බටහිර දෙසින් වූ අන්තර්ජාතික මුහුදු සීමාව උල්ලංඝනය කරමින් මෙරට මුහුදු සීමාවට ඇතුළු වූ ඉන්දීය ඩව් යාත්‍රාවක් පරීක්‍ෂා කිරීමේ දීයි මෙම සැකකරුවන් සහ කේරල ගංජා තොගය අත්අඩංගුවට ගෙන ඇත්තේ.\nඑම ඉන්දීය ඩව් යාත්‍රාව තුළ තිබූ උර 09ක අසුරන ලද කේරළ ගංජා කිලෝග්‍රෑම් 434(තෙත බර සහිත)ක පමණ තොගයක් හමුව තිබෙනවා.\nමෙම මෙහෙයුම මඟින් අත්අඩංගුවට ගත් කේරළ ගංජා තොගයේ දළ වීථි වටිනාකම රුපියල් මිලියන 130 ක් පමණ වෙතැයි විශ්වාස කෙරෙන්නේ.\nතව ද, අත්අඩංගුවට ගත් ඉන්දීය හා මෙරට සැකකරුවන්, යාත්‍රා සහ කේරළ ගංජා තොගය මේ වන විට ගොඩබිමට රැගෙන විත් තිබෙන අතර, මූලික විමර්ශන වලින් අනතුරුව ඉදිරි නීතිමය කටයුතු සඳහා සැකකරුවන් කල්පිටිය පොලිස්ථානය වෙත ඉදිරිපත් කිරීමට නියමිත‍යි.",
       "URL": "https://www.hirunews.lk/315428/මිලියන-130ක-කේරළ-ගංජා-සමග-ඉන්දීය-ජාතිකයන්-ඇතුළු-10ක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=867"
}