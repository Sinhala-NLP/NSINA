{
       "Source": "hirunews",
       "Timestamp": "Saturday, 06 February 2021 - 13:47",
       "Headline": "ලාදුරු රෝගීන්ගේ ඉහළ යාමක් (වීඩියෝ)",
       "News Content": "ලාදුරු රෝගය යළි මෙරට තුළ හිස එසවීමේ තත්වයක් පවතින බව සෞඛ්‍ය අංශ පෙන්වා දෙනවා.\nගතවූ ජනවාරි මාසය තුළ ලාදුරු රෝගීන් වාර්තාවීම සීග්‍රයෙන් ඉහළ ගොස් ඇති බවයි සෞඛ්‍ය අංශ වැඩිදුරටත් සඳහන් කළේ.\nලෙප්රොසි හෙවත් ලාදුරු සැළකෙන්නේ ලෝකයේ පැරණිතම බෝවන රෝගය ලෙසයි.\nබැක්ටීරියා ක්‍රියාකාරීත්වයක් හරහා පැතිර යන ලාදුරු රෝගය වැළඳුණු මෙරට පළමු රෝගියා වාර්තාවුණේ  වර්ෂ 1708 දී බස්නාහිර පළාතෙන්.\nමේ වනවිට ලාදුරු මෙරටින් තුරන්ව ඇති බවට මත පළවුණත් එහි සත්‍යතාවක් නැහැ.\nඒ පිළිබඳව ලාදුරු මර්දන ව්‍යාපාරයේ විශේෂඥ වෛද්‍ය කපිල පියසේන අදහස් දක්වමින් සඳහන් කළේ මේ වනවිට ලාදුරු රෝගය යළිත් හිස ඔසවා ඇති බවයි.\nලාදුරු රෝගයේ රෝග ලක්ෂණ ලෙස නාසය අවහිරවීම, කට හඬ වෙනස්වීම, නිතර නාසයෙන් දියර ගැලීම සහ නාසයේ පටක ඉදිමීම හඳුනාගත හැකියි.\nකිවිසුමකින් පිටවන ශ්‍රාවයක් සම මත ස්පර්ශ වීමෙන් වැළඳෙන ලාදුරු රෝගය අවසන් වන්නේ ප්‍රබල ස්නායු දුර්වලවීමකට ගොදුරු කරමින්.\n2009 වසරේ සිට යළිත් ලාදුරු රෝගය මෙරට තුළ යම් වර්ධනයක් පෙන්නුම් කිරීම සුළු කොට තැකිය හැකි තත්වයක් නොවේ.\nලාදුරු යනු තවදුරටත් අත්පාවල ඇඟිලි අහිමිවන, ප්‍රතිකාරයක් නොමැති රෝගයක් නොවේ.\nඑපමණක් නොව අවශ්‍ය වෛද්‍ය ප්‍රතිකාර ලබාගන්නා අයෙකුගෙන් රෝගය බෝවීමේ අවදානමක් නැති බවත් අප සිහි තබාගත යුතුයි.",
       "URL": "https://www.hirunews.lk/261802/ලාදුරු-රෝගීන්ගේ-ඉහළ-යාමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2165"
}