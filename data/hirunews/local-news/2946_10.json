{
       "Source": "hirunews",
       "Timestamp": "Sunday, 19 January 2020 - 8:21",
       "Headline": "සංචාරකයා අසීරුතාවට පත්කරන වීඩියෝව ගැන විමර්ශනයක් කරන්නැයි විෂය භාර ඇමතිගෙන් උපදෙස්",
       "News Content": "මේ දිනවල සමාජ මාධ්‍ය ඔස්සේ පළ වන සංචාරකයෙකු අසීරුතාවයකට පත්වන ආකාරය දැක්වෙන වීඩියෝ පටය පිළිබඳව විශේෂ විමර්ශනයක් ආරම්භ කරන ලෙස සංචාරක අමාත්‍ය ප්‍රසන්න රණතුංග වැඩබලන පොලිස්පතිවරයාට දැනුම් දී තිබෙනවා.\nඑමෙන්ම, හිරු ප්‍රවෘත්ති අංශයට අදහස් දැක්වූ අමාත්‍යවරයා වැඩිදුරටත් කියා සිටියේ අදාළ සිද්ධිය තමා දැඩි ලෙස හෙළා දකින බවයි.\nඊට අදාළ පුද්ගලයින්ට නීතිය දැඩි ලෙස ක්‍රියාත්මක කරන ලෙසට අදාළ අංශවලට තමා දැනුම්දුන් බවද අමාත්‍යවරයා ප්‍රකාශ කළා.\nමේ අතර, කටුනායක බණ්ඩාරනායක ජාත්‍යන්තර ගුවන්තොටුපලේ පිටවීමේ පර්යන්තය ආසන්නයේ තහනම් කලාපය තුළ අනවසරයෙන් රැදී සිටිමින් දේශීය හා විදේශීය ගුවන් මගීන්ට අනවශ්‍ය ලෙස බලපෑම් කළ පුද්ගලයින් 9 දෙනෙකු පොලිස් විශේෂ කාර්ය බලකාය ඊයේ අත්අඩංගුවට ගත්තා.\nඑම සැකකරුවන් අවුරුදු 31 ත් 68 ත් අතර, වයස්වල පසුවන්නන් බවයි පොලිස් විශේෂ කාර්ය බලකා මාධ්‍ය අංශය නිවේදනය කළේ.\nජනාධිපති ගෝඨාභය රාජපක්ෂ පසුගිය 16 වැනිදා කටුනායක බණ්ඩාරනායක ජාත්‍යන්තර ගුවන්තොටුපලේ හදිසි නිරීක්ෂණ චාරිකාවක නිරත වුණා.\nඑහිදී රටින් පිටවීමේදී සහ මෙරටට පැමිණීමේදී කිසිදු ගුවන් මගියෙකු අපහසුතාවයකට හෝ ප්‍රමාදයකට ලක් නොවන ආකාරයෙන් ක්‍රියා කරන්නැයි ජනාධිපතිවරයා ගුවන් තොටුපල බලධාරීන්ට උපදෙස් ලබා දුන්නා.",
       "URL": "https://www.hirunews.lk/232560/සංචාරකයා-අසීරුතාවට-පත්කරන-වීඩියෝව-ගැන-විමර්ශනයක්-කරන්නැයි-විෂය-භාර-ඇමතිගෙන්-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=2946"
}