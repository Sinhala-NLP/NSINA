{
       "Source": "hirunews",
       "Timestamp": "Friday, 03 February 2017 - 19:08",
       "Headline": "වෛද්‍ය සභාව සයිටම් තීන්දුව අධ්‍යයනය කරයි - පාර්ශව කිහිපයක් සහයට",
       "News Content": "මාළඹේ පෞද්ගලික වෛද්‍ය විද්‍යාලයට අදාළව අභියාචනාධිකරණය ලබාදුන් තීන්දුව තවදුරටත් අධ්‍යයනය කරමින් සිටින බව ශ්‍රී ලංකා වෛද්‍ය සභාව ප්‍රකාශ කර තිබෙනවා.\nරජයේ වෛද්‍ය නිලධාරීන්ගේ සංගමය ප්‍රකාශ කළේ තමන් ඇතුළු වෘත්තීය සමිති කිහිපයක් ඊයේ සහ අද ඒ සම්බන්ධයෙන් වෛද්‍ය සභාවේ නිලධාරීන් සමඟ සාකච්ඡා කළ බවයි.\nමාළඹේ පෞද්ගලික වෛද්‍ය විද්‍යාලය සම්බන්ධයෙන් වෛද්‍ය සභාව ගන්නා ඕනෑම නිවැරදි තීරණයකට සහාය ලබාදෙන බව රජයේ වෛද්‍ය නිලධාරීන්ගේ සංගමයේ සහකාර ලේකම් වෛද්‍ය චන්දන ධර්මරත්න කියා සිටියා.\nමේ අතර, වෛද්‍ය සිසු, විරෝධතාවට පොලිසිය එල්ල කළ කඳුළු ගෑස් සහ ජල ප්‍රහාරයට විරෝධය පළ කරමින් කොළඹ විශ්වවිද්‍යාලයේ වෛද්‍ය පීඨයේ සිසුන් අද දහවල් ශ්‍රී ලංකා වෛද්‍ය සභාව ඉදිරිපිටදී නිහඬ විරෝධතාවයක නිරත වුණා.\nඑමෙන්ම, පෞද්ගලික විශ්වවිද්‍යාල විරෝධී සංගමයද අද දහවල් කොළඹ ජාතික රෝහල ඉදිරිපිට ඊට එරෙහිව විරෝධය පළ කළා.\nබදුල්ලේ දී අද මාධ්‍ය වෙත අදහස් දක්වමින් රාජ්‍ය අමාත්‍ය ඩිලාන් පෙරේරා කියා සිටියේ මෙම ගැටළුව සාකච්ඡා මාර්ගයෙන් විසදා ගත යුතු බවයි.",
       "URL": "https://www.hirunews.lk/153604/වෛද්‍ය-සභාව-සයිටම්-තීන්දුව-අධ්‍යයනය-කරයි-පාර්ශව-කිහිපයක්-සහයට",
       "Category": "Local News",
       "Parent URL": "https://www.hirunews.lk/local-news.php?pageID=4678"
}