{
       "Source": "hirunews",
       "Timestamp": "Tuesday, 13 October 2020 - 20:01",
       "Headline": "විස්ස ඉදිරිපත් කිරීමේ අවශ්‍යතාවක් නැහැ - ශ්‍රී ලංකා කතෝලික රදගුරු සම්මේලනය",
       "News Content": "නව ආණ්ඩුක්‍රම ව්‍යවස්ථාවක් ගෙන ඒමේ පසුබිමක් යටතේ යෝජිත විසිවන ආණ්ඩුක්‍රම ව්‍යවස්ථා සංශෝධනය ඉදිරිපත් කිරීමේ අවශ්‍යතාවක් නොමැති බව ශ්‍රී ලංකා කතෝලික රදගුරු සම්මේලනය පෙන්වා දෙනවා.\nනිවේදනයක් නිකුත් කරමින් ඔවුන් සඳහන් කරන්නේ 19 වන සංශෝධනයේ ඇතිවූ යම් යම් අර්බුද සඳහා විසිවන ආණ්ඩුක්‍රම ව්‍යවස්ථා සංශෝධනය මගින් විසඳුම් ලබාදී නොමැති බවයි.\nඑමෙන්ම පාර්ලිමේන්තුවේ දක්නට ඇති තුනෙන් දෙකේ බලාධිකාරිය ජනතා පරමාධිපත්‍යයේ ඍජු ප්‍රතිබිඹුවක් නොවන අතර, සමස්ත පාර්ලිමේන්තුවම එක්ව ස්වාධීන ව්‍යවස්ථාදායක සභාවක් පත්කර ඒ හරහා නව ව්‍යවස්ථාව කෙටුම්පත් කිරීම වඩාත් උචිත බවයි කතෝලික රදගුරු සම්මේලනය සිය නිවේදනයෙන් දක්වා ඇත්තේ.\nමේ අතර යෝජිත විසිවන ආණ්ඩුක්‍රම ව්‍යවස්ථා සංශෝධනය සම්බන්ධයෙන් ශ්‍රී ලංකා අමරපුර රාමඤ්ඤ සාමග්‍රි මහා සංඝ සභාව ඊයේ ඒකාබද්ධ නිවේදනයක් නිකුත් කළා.\nඑම සංඝ සභාවල මහා ලේඛකාධිකාරී හිමිවරුන් වන පූජ්‍ය මහාචාර්ය පල්ලෙකන්දේ රතනසාර සහ පූජ්‍ය අත්තන්ගනේ සාසනරතන හිමිවරුන්ගේ අත්සන්වලින් යුත් අදාළ නිවේදනය මගින් දක්වා තිබුණේ විසිවන ආණ්ඩුක්‍රම ව්‍යවස්ථා සංශෝධනය අක්‍රිය කර ප්‍රජාතන්ත්‍රවාදය සුරැකෙන නව ආණ්ඩුක්‍රම ව්‍යවස්ථාවක් සම්පාදනය කළ යුතු බවයි.\nකෙසේ වෙතත් මේ පිළිබඳව අද මාධ්‍ය වෙත අදහස් පළ කරමින් ශ්‍රී ලංකා රාමඤ්ඤ මහ නිකායේ උත්තරීතර මහනායක අතිපූජ්‍ය නාපානේ පේමසිරි හිමියන් සඳහන් කළේ අදාළ නිවේදනය සම්බන්ධයෙන් තමන් වහන්සේ දැනුවත් වී නොමැති බවයි.\nඑමෙන්ම ශ්‍රී ලංකා අමරපුර මහා සංඝ සභාවේ සභාපති පූජ්‍ය ගංතුනේ අස්සජි මහනාහිමියන්  අද මාධ්‍ය වෙත නිවේදනයක් නිකුත් කළා. එමඟින් උන්වහන්සේ දක්වා තිබුණේ  නියෝජිත, පාලක හෝ විධායක සංඝ සභාව රැස්වී විසිවන ව්‍යවස්ථා සංශෝධනය සම්බන්ධයෙන් කිසිදු සාකච්ඡාවක් මේ වනවිට සිදුකර නොමැති බවයි.\nමේ අතර පාර්ලිමේන්තු මන්ත්‍රී විජේදාස රාජපක්ෂද විසිවන ව්‍යවස්ථා සංශෝධනය සම්බන්ධයෙන් කරුණු ඇතුළත් ලිපියක් ජනාධිපති ගෝඨාභය රාජපක්ෂ වෙත යොමුකර තිබෙනවා.\nඑමගින් ඔහු සඳහන් කරන්නේ රටේ ඇතිවී ඇති තත්ත්වය මත ආණ්ඩුක්‍රම ව්‍යවස්ථා අර්බුද නිර්මාණය කරගනිමින් දේශපාලනිකව කුලල් කා ගැනීම අමනෝඥ ක්‍රියාවක් බවයි.",
       "URL": "https://www.hirunews.lk/252481/විස්ස-ඉදිරිපත්-කිරීමේ-අවශ්‍යතාවක්-නැහැ-ශ්‍රී-ලංකා-කතෝලික-රදගුරු-සම්මේලනය",
       "Category": "Local News",
       "Parent URL": "https://www.hirunews.lk/local-news.php?pageID=2391"
}