{
       "Source": "hirunews",
       "Timestamp": "Tuesday, 27 August 2019 - 20:19",
       "Headline": "ජාතික ලැයිස්තුවෙන් පාර්ලිමේන්තු ගොස් වෙනත් පක්ෂ සමග කටයුතු කරන අය ගැන තීරණයක් ගැනීමට නිදහස් පක්ෂයෙන් කඟතාවක්",
       "News Content": "ජාතික ලැයිස්තුවෙන් පාර්ලිමේන්තුවට තේරී පත්ව වෙනත් පක්ෂ සමග කටයුතු කරන ශ්‍රී ලංකා නිදහස් පක්ෂයේ මන්ත්‍රීවරුන් සම්බන්ධයෙන් තීරණයක් ගැනීමට ඊයේ පැවැති මධ්‍යම කාරක සභා රැස්වීමේදී එකඟතාවකට පැමිණි බව පක්ෂ මහ ලේකම් දයාසිරි ජයසේකර මහතා පවසනවා.\nඔහු මේ බව සදහන් කළේ අද පක්ෂ මූලස්ථානයේදී ප්‍රවෘත්ති සාකච්ඡාවක් පවත්වමින්.\nමේ අතර, ඊයේ පැවැති මධ්‍යම කාරක සභා රැස්විමේදී ශ්‍රී ලංකා නිදහස් පක්ෂයේ තනතුරු කිහිපයක වෙනස්කම් සිදු කෙරුණා.\nශ්‍රී ලංකා නිදහස් පක්ෂයේ මධ්‍යම කාරක සභාව ජනාධිපති මෛත්‍රිපාල සිරිසේන මහතාගේ ප්‍රධානත්වයෙන් ජනාධිපති නිල නිවසේදී ඊයේ රැස්වුණා.\nඑහිදී පක්ෂයේ නව තනතුරු කිහිපයක් පත් කෙරුණු අතර, පැවති තනතුරු කිහිපයක ද වෙනස්කම් ද සිදු කෙරුණා.\nඒ අනුව එස්.බී. දිසානායක මහතා ඉවත් කර පක්ෂ භාණ්ඩාගාරික ධුරයට ලසන්ත අලගියවන්න මහතා පත් කිරීමට එහිදී යෝජනා වී තිබෙනවා.\nඑමෙන්ම පක්ෂයේ මාධ්‍ය ප්‍රකාශක ධුරය දැරූ මහින්ද සමරසිංහ මහතා වෙනුවට වීරකුමාර දිසානායක මහතා පත් කෙරුණා.\nනිදහස් පක්ෂයේ හිටපු මහලේකම්වරයෙකු වන මහාචාර්ය රෝහණ ලක්ෂ්මන් පියදාස මහතා පක්ෂයේ ජ්‍යෙෂ්ඨ උප සභාපතිවරයෙකු වශයෙන් එහිදි පත් කෙරුණු අතර, මධ්‍යම පළාත් හිටපු ප්‍රධාන අමාත්‍ය සරත් ඒකනායක මහතා පක්ෂයේ නව නියෝජ්‍ය ලේකම් ලෙස පත්කර තිබෙනවා.\nඊට අමතරව නව උපසභාපතිවරුන් 6 දෙනෙකු ද එහිදී යෝජනා වී ඇති අතරල ඒ රංජිත් සියඹලාපිටියල තිලංග සුමතිපාලල ලක්ෂ්මන් වසන්ත පෙරේරා, චාමර සම්පත් දසනායක, පේෂල ජයරත්න සහ ජීවන් කුමාරතුංග යන මහත්වරුන්.\nඑහිදී නව උප ලේකම්වරු තිදෙනෙකු ද පත්කර ඇති අතර, ඒ ෆයිසර් මුස්තාෆා, නිශාන්ත මුතුහෙට්ටිගම සහ ජගත් පුෂ්පකුමාර යන අයයි.\nමෙම පත්කිරීම් සම්මත කර ගැනීම සදහා ශ්‍රී ලංකා නිදහස් පක්ෂයේ විධායක සභාව සහ සංවිධායකවරුන් අද පෙරවරුවේ ජනාධිපතිවරයාගේ ප්‍රධානත්වයෙන් රැස්වුණා.\nඒ, කොටුව ජනාධිපති නිල නිවසේදීයි.\nඑම අවස්ථාවට හිටපු ජනාධිපතිනී චන්ද්‍රිකා බණ්ඩාරනායක කුමාරතුංග මහත්මිය ද එක්ව තිබෙනවා.\nමේ අතර, මධ්‍යම කාරක සභාවේදී සහ විධායක සභාවේදී ගත් තීරණ සම්බන්ධයෙන් දැනුම්දීම පක්ෂ මහ ලේකම් දයාසිරි ජයසේකර මහතා ප්‍රවෘත්ති සාකච්ඡාවක් කැදවා තිබුණා.",
       "URL": "https://www.hirunews.lk/223095/ජාතික-ලැයිස්තුවෙන්-පාර්ලිමේන්තු-ගොස්-වෙනත්-පක්ෂ-සමග-කටයුතු-කරන-අය-ගැන-තීරණයක්-ගැනීමට-නිදහස්-පක්ෂයෙන්-කඟතාවක්",
       "Category": "Local News",
       "Parent URL": "https://www.hirunews.lk/local-news.php?pageID=3176"
}