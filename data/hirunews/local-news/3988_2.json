{
       "Source": "hirunews",
       "Timestamp": "Monday, 16 April 2018 - 18:58",
       "Headline": "ඌව මහඇමතිට අධ්‍යාපන ඇමතිකම යළිත්",
       "News Content": "බදුල්ල දෙමළ බාලිකා විද්‍යාලයේ විදුහල්පතිනිය දණගැස්සවීමේ සිද්ධියේ පරීක්ෂණ අවසන් නොවී තිබියදී ඌව පළාත් ප්‍රධාන අමාත්‍ය චාමර සම්පත් දසනායකට යළි පළාත් අධ්‍යාපන අමාත්‍ය ධුරය ලබාදීම පිළිබඳව ගුරු සංගම් විරෝධය පළ කරනවා.\nකොළඹ අද කැඳවා තිබූ මාධ්‍ය හමුවකට එක්වෙමින් ලංකා ගුරු සංගමයේ ප්‍රධාන ලේකම් ජෝශප් ස්ටාලින් කියා සිටියේ සිද්ධිය සම්බන්ධයෙන් අධිකරණ ක්‍රියාමාර්ග මෙතෙක් අවසන් වී නොමැතිව තිබියදී ඔහුට අධ්‍යාපන අමාත්‍ය ධුරය ලබාදීම සදාචාර සම්පන්න නොවන බවයි.\nකෙසේ වෙතත්, මේ සම්බන්ධයෙන් ඌව පළාත් ප්‍රධාන අමාත්‍ය චාමර සම්පත් දසනායකගෙන් හිරු ප්‍රවෘත්ති අංශය විමසීමක් කළා.\nඑහිදී ඔහු කියා සිටියේ මසකට පමණ පෙර පළාත් ආණ්ඩුකාරවරයා තමන්ට අධ්‍යාපන අමාත්‍ය ධුරය යළි ලබාදුන් බවයි.\nබදුල්ල දෙමළ බාලිකා විද්‍යාලයේ විදුහල්පතිනිය සිය නිල නිවසට කැඳවා ඇයට බැණ දණගැස්සවීමේ සිද්ධිය සම්බන්ධයෙන් මේ වනවිට ශ්‍රී ලංකා මානව හිමිකම් කොමිසමෙන් ද පරීක්ෂණයක් ක්‍රියාත්මකයි.",
       "URL": "https://www.hirunews.lk/188529/ඌව-මහඇමතිට-අධ්‍යාපන-ඇමතිකම-යළිත්",
       "Category": "Local News",
       "Parent URL": "https://www.hirunews.lk/local-news.php?pageID=3988"
}