{
       "Source": "hirunews",
       "Timestamp": "Tuesday, 25 April 2023 - 13:48",
       "Headline": "IMF ගිවිසුම නිසා සරසවි ඇඳුරන්ගේ ඉල්ලීම් ඉටු කළ නොහැකියි -  බන්දුල ගුණවර්ධන (වීඩියෝ)",
       "News Content": "ජාත්‍යන්තර මූල්‍ය අරමුදල සමග ගිවිසුම්ගතවී ඇති බැවින් විශ්වවිද්‍යාල ආචාර්යවරුන්ගේ ඉල්ලීම සලකා බැලිය නොහැකි බව කැබිනට් ප්‍රකාශක අමාත්‍ය බන්දුල ගුණවර්ධන පවසනවා.\nමේ අතර, උසස් පෙළ පිළිතුරු පත්‍ර ඇගයීමේ කටයුතු සම්බන්ධයෙන් ඉදිරි පියවර ගැනීම සඳහා විශ්වවිද්‍යාල ආචාර්යවරුන්ගේ සමිති සම්මේලනය අද (25) කැළණිය විශ්වවිද්‍යාලයේදී රැස්වීමට නියමිතව තිබෙනවා.\nරජයේ නව බදු ප්‍රතිපත්තියට විරෝධය පළ කරමින් විශ්වවිද්‍යාල ආචාර්යවරුන් උසස් පෙළ පිළිතුරු පත්‍ර ඇගයීමේ කටයුතු වලින් ඉවත්වී අදට (25) මසකට අධික කාලයක් ගත වනවා.\nකෙසේ වෙතත්, ඔවුන්ගේ ඉල්ලීම්වලට විසඳුමක් ලබාදීමට නොහැකි බවයි රජයේ ප්‍රවෘත්ති දෙපාර්තමේන්තුවේ අද (25) පැවති කැබිනට් තීරණ දැනුම්දීමේ මාධ්‍ය හමුවට එක්වෙමින් කැබිනට් ප්‍රකාශක, අමාත්‍ය බන්දුල ගුණවර්ධන සඳහන් කළේ.\nමේ අතර, ලබන මස පළවනදා සිට නුවරඑළිය දිස්ත්‍රික්කයේ මහල් 4කට වැඩි නව ගොඩනැගිලි ඉදිකිරීම සීමා කරමින් රෙගුලාසි පැනවීම සදහා ද කැබිනට් අනුමැතිය හිමිවුණා.\nඑසේම, ඉදිරි වසර 25 සඳහා ජාතික අධ්‍යාපන ප්‍රතිපත්ති රාමුව සහ අදාළ සියලු ප්‍රතිසංස්කරණ යෝජනා පාර්ලිමේන්තුවට ඉදිරිපත් කිරීම සඳහා දස දෙනෙකුගෙන් සමන්විත අමාත්‍ය මණ්ඩල අනුකමිටුවක් පත් කර තිබෙනවා.\nඑහි ප්‍රධානත්වය අධ්‍යාපන අමාත්‍ය සුසිල් ප්‍රේමජයන්ත විසින් දරනු ඇති.",
       "URL": "https://www.hirunews.lk/333412/imf-ගිවිසුම-නිසා-සරසවි-ඇඳුරන්ගේ-ඉල්ලීම්-ඉටු-කළ-නොහැකියි-බන්දුල-ගුණවර්ධන-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=392"
}