{
       "Source": "hirunews",
       "Timestamp": "Saturday, 28 May 2022 - 6:48",
       "Headline": "නියෝජ්‍ය පොලිස්පතිවරුන් තුන්දෙනෙකුට ස්ථාන මාරු - අජිත් රෝහණත් ඒ අතර (වීඩියෝ)",
       "News Content": "නීත්‍යානුකූලව රාජකාරියේ නිරතවන සෑම පොලිස් නිලධාරියෙකුටම විෂය භාර අමාත්‍යවරයා ලෙස අවශ්‍ය රැකවරණය ලබාදෙන බව මහජන ආරක්ෂක අමාත්‍ය ටිරාන් අලස් ප්‍රකාශ කළා.\nඒ බත්තරමුල්ල - සුහුරුපායේ මහජන ආරක්ෂක අමාත්‍යාංශයේ දී පොලිස්පතිවරයා, ජ්‍යෙෂ්ඨ නියෝජ්‍ය පොලිස්පතිවරුන් ඇතුලු ජ්‍යෙෂ්ඨ පොලිස් නිලධාරීන් සමඟ ඊයේ (27) පැවති සාකච්ඡාවකදීයි.\nපොලිස් නිලධාරීන් රාජකාරී සිදුකිරීමේදී ප්‍රයෝගිකව මුහුණදෙන නීතිමය ගැටළු පිළිබඳව අදාළ ආයතන සමඟ සම්බන්ධීකරණය වෙමින් කඩිනම් විසඳුම් ලබාදිය යුතු බවට අමාත්‍යවරයා එහිදී උපදෙස් ලබා දී තිබෙනවා.\nපොලිසියට පාලනය කරගත නොහැකි අසීරු අවස්ථාවලදී ත්‍රිවිධ හමුදාවේ සහාය ලබාගත යුතු බවත් , අදාළ සාකච්ඡාවේදී සඳහන් වූ කරුණු කඩිනමින් ක්‍රියාවට නැංවිය යුතු බවට ද අමාත්‍යවරයා උපදෙස් ලබාදුන් බවයි මහජන ආරක්ෂක අමාත්‍යාංශය සඳහන් කළේ.\nමේ අතර, අපරාධ හා රථවාහන දිසාව භාර ජ්‍යෙෂ්ඨ නියෝජ්‍ය පොලිස්පති අජිත් රෝහණට දකුණු පළාත භාර ජ්‍යෙෂ්ඨ නියෝජ්‍ය පොලිස්පතිවරයා ලෙස ස්ථාන මාරුවක් ලබා දී තිබෙනවා.\nදකුණු පළාත භාර ජ්‍යෙෂ්ඨ නියෝජ්‍ය පොලිස්පති එම්.ඩී.ආර්.එස්. දමින්ද නැගෙනහිර පළාත භාර ජ්‍යෙෂ්ඨ නියෝජ්‍ය පොලිස්පතිවරයා ලෙස මාරුකර යවා ඇති අතර, නැගෙනහිර පළාත භාර ජ්‍යෙෂ්ඨ නියෝජ්‍ය පොලිස්පති එල්.කේ.ඩබ්ලිව්.කේ. සිල්වා මාරුකර යවා ඇත්තේ අපරාධ හා රථවාහන දිසාව භාර ජ්‍යෙෂ්ඨ නියෝජ්‍ය පොලිස්පතිවරයා ලෙසයි.",
       "URL": "https://www.hirunews.lk/305486/නියෝජ්‍ය-පොලිස්පතිවරුන්-තුන්දෙනෙකුට-ස්ථාන-මාරු-අජිත්-රෝහණත්-ඒ-අතර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1138"
}