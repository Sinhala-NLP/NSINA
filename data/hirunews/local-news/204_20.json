{
       "Source": "hirunews",
       "Timestamp": "Friday, 07 July 2023 - 21:46",
       "Headline": "අගමැතිනියගේ ඉල්ලීම නිසා Tamim Iqbal තීරණය වෙනස් කරයි",
       "News Content": "බංග්ලාදේශය විසින් බිහි කළ විශිෂ්ටතම ආරම්භක පිතිකරුවකු වන Tamim Iqbal විසින් ජාත්‍යන්තර ක්‍රිකට් ක්‍රීඩාවට සමුදීමට ගත් තීරණය නැවත හරවා ගැනීමට පියවර ගෙන තිබෙනවා.\nමේ දින වල ඇෆ්ගනිස්තානය සමඟ බංග්ලාදේශය ක්‍රීඩා කරන තරග තුනකින් සමන්විත එක්දින ක්‍රිකට් තරගාවලියේ පළමු තරගයට (05 වැනිදා) ක්‍රීඩා කිරීමෙන් පසු ඊයේ (06) දිනයේ මාධ්‍ය සාකච්ඡාවක් පවත්වමින් Tamim Iqbal විසින් ප්‍රකාශ කළේ තමන් ජාත්‍යන්තර ක්‍රිකට් ක්‍රීඩාවෙන් සමුගන්නා බවයි.\nඒ වන විටත් බංග්ලාදේශ එක්දින නායකත්වය පවා දැරූ Iqbal විසින් කිසිවකු හෝ නොසිතූ මොහොතක අතිශය සංවේදී වෙමින් ප්‍රකාශ කළ මෙම තීරණය ඊයේ දිනයේ ජාත්‍යන්තර ක්‍රිකට් ප්‍රජාවේ ප්‍රධානතම මාතෘකාව බවට ද පත් වුනා.\nනමුත් මෙම තීරණය ගැනීමෙන් පසුව අද (07) දිනයේ දී ඔහු සහ ඔහුගේ බිරිඳ බංග්ලාදේශය අගමැතිනිය සමඟ සාකච්ඡාවකට සහභාගී වී තිබෙනවා.\nඅග්‍රාමාත්‍ය නිල නිවසේ පැවැත්වුණු එම සාකච්ඡාවට ඔවුන්ට අමතරව බංගලාදේශ ක්‍රිකට් පාලක මණ්ඩලයේ සභාපති Nazmul Hassan සහ හිටපු බංග්ලාදේශ ක්‍රිකට් නායක Mashrafe Mortaza ද එකතු වී ඇති බවයි දැන ගන්නට ලැබෙන්නේ.\nඑම සාකච්ඡාවෙන් අනතුරුව බංගලාදේශ අගමැතිනිය Sheikh Hasinaගේ ඉල්ලීම පරිදි Tamim විසින් නැවතත් සිය සමුගැනීමේ තීරණය ඉල්ලා අස් කර ගැනීමට පෙලඹී ඇති බවයි බංගලාදේශ පුවත්පතක් වන Dhaka Tribune විසින් වාර්තා කරන්නේ.\nනමුත් ඔහු නැවතත් ජාත්‍යන්තර ක්‍රිකට් පිටියට පිවිසීමට පෙර තවත් මාස එක හමාරක පමණ විවේකයක් ගනු ඇති බවත්, ඒ අනුව එළඹෙන ආසියානු කුසලාන ක්‍රිකට් තරගාවලියේ දී ඔහු නැවතත් බංගලාදේශ කණ්ඩායම සමඟ එක් වනු ඇති බව ද බංග්ලාදේශයෙන් වාර්තා වනවා.",
       "URL": "https://www.hirunews.lk/340403/අගමැතිනියගේ-ඉල්ලීම-නිසා-tamim-iqbal-තීරණය-වෙනස්-කරයි",
       "Category": "Local News",
       "Parent URL": "https://www.hirunews.lk/local-news.php?pageID=204"
}