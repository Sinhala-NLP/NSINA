{
       "Source": "hirunews",
       "Timestamp": "Monday, 04 July 2016 - 10:25",
       "Headline": "Update :වෛද්‍ය වර්ජනය අවසන්",
       "News Content": "මාලබේ පෞද්ගලික වෛද්‍ය විද්‍යාලයට එරෙහිව සහ තවත් ඉල්ලීම් 5 ක් මුල්කරගෙන රජයේ වෛද්‍යවරුන්, හෙද හෙදියන් සහ සෞඛ්‍ය සේවකයන් අද උදෑසන 8 ට ආරම්භ කළ සංකේත වර්ජනය මීට ටික වෙලාවකට පෙර අවසන් කෙරුණා.\nකෙසේ වෙතත් වර්ජනය හේතුවෙන් අද පෙරවරුවේ ප්‍රතිකාර සඳහා පැමිණි රෝගීන් දැඩි අපහසුතාවයට පත්වී සිටිනු දක්නට ලැබුනා.\n----------------------------------------Update : Monday, July 4, 2016 3.45pm\nමාලඹේ පෞද්ගලික වෛද්‍ය විද්‍යාලයට එරෙහිව රජයේ වෛද්‍යවරුන්, හෙද හෙදියන් සහ සෞඛ්‍ය සේවකයන් පිරිසක් ක්‍රියාත්මක කළ පැය හතරක සංකේත වර්ජනය හේතුවෙන් දිවයින පුරා රෝහල් කටයුතු රැසකට බාධා එල්ලවුණා.\nවර්ජනය හේතුවෙන් බාහිර රෝගී අංශ සහ සායනික කටයුතු මුළුමනින්ම ඇණහිට තිබූ බවයි රෝහල් අධ්‍යක්‍ෂවරුන් හිරු ප්‍රවෘත්ති අංශය කළ විමසීමකදී සඳහන් කළේ.\nරජයේ වෛද්‍ය නිලධාරීන්ගේ සංගමය ඇතුලූ සෞඛ්‍ය වෘත්තිය සමිති කිහිපයක් එක්ව පෙරවරු අටට ආරම්භ කළ සංකේත වර්ජනය දහවල් 12 ට අවසන් වුණා.\nමෙම වර්ජනය සඳහා රජයේ වෛද්‍ය නිලධාරීන්ගේ සංගමයට අමතරව සමස්ත ලංකා රජයේ වෛද්‍ය නිලධාරීන්ගේ සංගමය, රජයේ දන්ත වෛද්‍ය නිලධාරීන්ගේ සංගමය, ආයුර්වේද වෛද්‍ය නිලධාරීන්ගේ සංගමයද එක්ව සිටියා.\nඊට අමතරව සමස්ත ලංකා පවුල් සෞඛ්‍ය සේවා නිලධාරීන්ගේ සංගමය, සමස්ත ලංකා හෙද සංගමය, සුවසේවා සංගමය, වාට්ටු ලිපිකාර සංගමය සහ සමස්ත ලංකා දුරකතන ක්‍රියාකරුවන්ගේ සංගමය ද මෙම සංකේත වර්ජනයට  සහය පළ කළා.\nමේ අතර අද පෙරවරුවේ දියත් කළ පැය හතරක සංකේත වර්ජනය  සාර්ථක බව රජයේ වෛද්‍ය නිලධාරීන්ගේ සංගමයේ මාධ්‍ය ප්‍රකාශක වෛද්‍ය සමන්ත ආනන්ද ප්‍රකාශ කළා.\nමේ අතර මාලඹේ පෞද්ගලික වෛද්‍ය විද්‍යාලයට එරෙහිව අද දහවල් රජරට, රුහුණ, ජයවර්ධනපුර, වයඹ සහ පේරාදෙණිය සරසවි ඉදිරිපිට උද්ඝෝෂණ පැවැත්වෙනවා.\nඅන්තර් විශ්වවිද්‍යාලයීය ශිෂ්‍ය බල මණ්ඩලය විසිනුයි මෙම විරෝධතා සංවිධාන කෙරෙන්නේ.\nමේ අතර මෙම පෞද්ගලික වෛද්‍ය විද්‍යාලයට එරෙහිව සිසුන් තුන්දෙනෙකු ශ්‍රේෂ්ඨාධිකරණය හමුවේ ගොනු කරන ලද මූලික අයිතිවාසිකම් පෙත්සම හෙට යළි විභාගයට ගැනෙනවා.\nමෙහි වග උත්තරකරුවන් ලෙස සෞඛ්‍ය අමාත්‍යවරයා ඇතුලූ පුද්ගලයින් 17 දෙනෙකු නම්කර තිබෙනවා.\nඡායාරූප - හැටන් රංජිත් රාජපක්ෂ / වන්නි රොමේෂ් මදුෂංක",
       "URL": "https://www.hirunews.lk/137136/update-වෛද්‍ය-වර්ජනය-අවසන්",
       "Category": "Local News",
       "Parent URL": "https://www.hirunews.lk/local-news.php?pageID=4979"
}