{
       "Source": "hirunews",
       "Timestamp": "Thursday, 23 March 2023 - 11:06",
       "Headline": "පළමු ආනයනික බිත්තර තොගය දිවයිනට (වීඩියෝ)",
       "News Content": "ඉන්දියාවෙන් ආනයනය කෙරෙන පළමු බිත්තර තොගය රැගත් නෞකාව කොළඹ වරායට ලඟාවී තිබෙනවා.\nවෙළඳ අමාත්‍යංශය සඳහන් කළේ බිත්තර ලක්ෂ 10ක් මෙලෙස ආනයනය කර ඇති බවයි.\nඒවා සෞඛ්‍ය අමාත්‍යංශය සහ සත්ත්ව නිෂ්පාදන හා සෞඛ්‍ය දෙපාර්තමේන්තුව සිදුකරනු ලබන පරීක්ෂණවලින් අනතුරුව වෙළඳපලට නිකුත් කිරීමට පියවර ගන්නා බව වෙළඳ අමාත්‍ය නලීන් ප්‍රනාන්දු අද (23) පාර්ලිමේන්තුවේදී සඳහන් කළා.\nසමගි ජනබලවේගයේ පාර්ලිමේන්තු මන්ත්‍රී රෝහණ බණ්ඩාර යොමුකළ ප්‍රශ්නයකට පිළිතුරු දෙමින් අමාත්‍යවරයා වැඩිදුරටත් කියා සිටියේ දියර බිත්තර ආනයනයේ දී අයකළ බද්ද ද පහළ දැමීමට කටයුතු කළ බවයි.\nමෙම සංවාදයට සමගි ජනබලවේගයේ පාර්ලිමේන්තු මන්ත්‍රී තුෂාර ඉදුනිල් අමරසේන ද එක්වුණා.\nඉන්දියාවෙන් ආනයනය කරනු ලබන බිත්තර සම්බන්ධයෙන් අප සත්ත්ව නිෂ්පාදන හා සෞඛ්‍ය දෙපාර්තමේන්තුවේ අධ්‍යක්ෂ ජනරාල් වෛද්‍ය හේමාලි කොතලාවලගෙන්ද විමසීමක් කළ අතර ඇය කියා සිටියේ බිත්තර පරීක්ෂා කිරීමෙන් පසු ඒවා බේකරි කර්මාන්තය සඳහා පමණක් මුදා හැරීමට අවසර ලබාදෙන බවයි.",
       "URL": "https://www.hirunews.lk/330695/පළමු-ආනයනික-බිත්තර-තොගය-දිවයිනට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=459"
}