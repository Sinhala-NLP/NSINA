{
       "Source": "hirunews",
       "Timestamp": "Friday, 18 December 2020 - 8:21",
       "Headline": "සේනා උවදුර දඹානටත් (වීඩියෝ)",
       "News Content": "සේනා දළඹු උවදුර මර්දනය කිරීම සඳහා අත්හදා බැලූ දේශීය ප්‍රතිකර්මයක් සාර්ථක වී ඇති බව වනාතවිල්ලු‍ව පෞද්ගලික ගොවිපලකින් වාර්තා වනවා.\nඑම ගොවිපළේ අධ්‍යක්ෂ වශයෙන් කටයුතු කරන ධම්මික වත්තේවැව ප්‍රකාශ කළේ 2018 වසරේදී තමන් සේවය කළ සමාගමකට අයත් හාතාවාරිය වගාබිමකට සේනා දළඹු උවදුරෙන් බලපෑම් එල්ලවු අවස්ථාවේ මෙම ප්‍රතිකර්මය මගින් එය මර්දනය කිරීමට හැකිවූ බවයි.\nමේ අතර, සේනා දළඹු උවදුර මේ වනවිට බඩ ඉරිගු වගාවට අමතරව කුරක්කන්, වී, කෙසෙල්, එළවළු ඇතුළු බෝග වගාවන්ටද පැතිරී තිබෙනවා. මහියංගනය දඹාන ආදිවාසී ගම්මානයේ බඩඉරිඟු‍ වගාවන්ටද සේනා දළඹු උවදුරෙන් එල්ලවී ඇත්තේ දැඩි බලපෑමක්.\nඒ සම්බන්ධයෙන් අදහස් දක්වමින් ආදිවාසි නායක ඌරුවරිගේ වන්නිල ඇත්තන් ප්‍රකාශ කළේ තම ජනතාවගේ බෝග වගාවන්වලටද මෙම දළඹු වසංගතය දැඩි ලෙස බලපා ඇති බවයි. ඒ සම්බන්ධයෙන් බලධාරීන් අවධානය යොමුකරනු ඇතැයි තමන් විශ්වාස කරන බවද ආදිවාසී නායකයා කියා සිටියා.\nපලාගල දඹුලු‍ හල්මිල්ලෑව හබරත්තාවල ප්‍රදේශය සහ දෙල්ගොඩ, වෑබඩ ප්‍රදේශයේ කෘමි උවදුරක් ශීඝ්‍රයෙන් පැතිර යමින් තිබෙන බවට වාර්තා වනවා. ප්‍රදේශවාසීන් පවසන්නේ එම කෘමීන් එලවළු සහ පලතුරු වගාවන්ට හානි සිදු කරන බවයි.\nඑසේම, බඩඉරිගුවලට හානි කරන සේනා දළඹුවාගෙන් කහ වගාවටද සේනා දළඹුවාගෙන් බලපෑම් ඇතිවිය හැකි බව අපනයන කෘෂිකර්ම අධ්‍යක්ෂ ජනරාල් ආචාර්ය ඒ.පී.හීන්කෙන්ද ප්‍රකාශ කළා. ඔහු වැඩිදුරටත් සඳහන් කළේ කහ ආනයනය නවතා ඇති පසුබිමක දැනට වගා කර ඇති අස්වනු නෙලීමට ආසන්න වද්දී කහ වගාවටද සේනා දළඹු උවදුර පැතිරුණහොත් සිදු වන හානිය බරපතල විය හැකි බවයි.\nකෙසේ වෙතත්, සේනා දළඹු මර්දනය සඳහා ආනයනය කෙරුණු වෛරසය අද වෙළඳපොලට නිකුත් කරන බව රාජ්‍ය අමාත්‍ය ශෂීන්ද්‍ර රාජපක්ෂ ප්‍රකාශ කළා.\nමේ අතර, සේනා දළඹු උවදුරෙන් හානි සිදු වු වගා බිමිවලට වන්දි ගෙවිමේ කටයුතු කඩිනමින් සිදු කරන බව කෘෂිකර්ම අමාත්‍ය මහින්දානන්ද අලුත්ගමගේ ප්‍රකාශ කළා.",
       "URL": "https://www.hirunews.lk/257305/සේනා-උවදුර-දඹානටත්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2268"
}