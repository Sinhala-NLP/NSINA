{
       "Source": "hirunews",
       "Timestamp": "Thursday, 10 November 2022 - 14:10",
       "Headline": "නවකවදය ගැන පැමිණිලි විමර්ශනය සී.අයි.ඩී.යට",
       "News Content": "නවකවදය සම්බන්ධයෙන් ලැබෙන සියලු පැමිණිලි පිළිබඳව මින් ඉදිරියට පරීක්ෂණ පැවැත්වීම අපරාධ පරීක්ෂණ දෙපාර්තමේන්තුව වෙත යොමුකළ යුතු බවට පොලිස්පතිවරයා නියෝග කර තිබෙනවා.\nඊට අවශ්‍ය උපදෙස් සියලුම ජ්‍යෙෂ්ඨ නිලධාරින් වෙත ලබා දී ඇති බවයි පොලිස් මාධ්‍ය ප්‍රකාශක කාර්යාලය සඳහන් කළේ.\nකැළණිය විශ්වවිද්‍යාලයේ දෙවන වසරේ ඉගෙනුම ලබන ශිෂ්‍යයෙකුට ශිෂ්‍ය සංගමයක සිසුන් 3 දෙනෙකු විසින් පහර දී නවකවදය ලබාදීම සම්බන්ධයෙන් සහ ඊට උපදෙස් දුන් තවත් සිසුන් 6 දෙනෙකුට නේවාසිකාගාර තුළ දී ප්‍රශ්න කරමින් පහරදීමේ සිද්ධියක් පිළිබඳව ද කැළණිය පොලිස් ස්ථාන වෙත පැමිණිලි ලැබී තිබෙනවා.\nඑමෙන්ම පේරාදෙණිය විශ්වවිද්‍යාලයේ ශිෂ්‍යයෙකුට සමාජ මාධ්‍ය භාවිත කර අසභ්‍ය දර්ශන යොමුකර නවකවදය ලබාදීමේ සිද්ධියක් සම්බන්ධයෙන් පේරාදෙණිය පොලීසිය වෙත පැමිණිලි ලැබී ඇති බවයි එම කාර්යාලය සඳහන් කළේ.",
       "URL": "https://www.hirunews.lk/320063/නවකවදය-ගැන-පැමිණිලි-විමර්ශනය-සී-අයි-ඩී-යට",
       "Category": "Local News",
       "Parent URL": "https://www.hirunews.lk/local-news.php?pageID=744"
}