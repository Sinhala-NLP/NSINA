{
       "Source": "hirunews",
       "Timestamp": "Sunday, 28 March 2021 - 14:02",
       "Headline": "පළාත් සභා සම්බන්ධයෙන් හෙට කැබිනට්ටුවේදී අවසන් තීන්දුවක් ?",
       "News Content": "පළාත් සභා මැතිවරණය පැවැත්වීමට අදාළ නීති සංශෝධනය සම්බන්ධයෙන් හෙට පැවැත්වෙන අමාත්‍ය මණ්ඩල රැස්වීමේදී අවසන් තීන්දුවක් ගැනීමට නියමිතයි.\nකැබිනට් ප්‍රකාශක අමාත්‍ය උදය ගම්මන්පිල සඳහන් කළේ පසුගිය සතියේ පළාත් සභා හා පළාත්පාලන අමාත්‍යවරයා පසුගිය සතියේ අමාත්‍ය මණ්ඩලයට ඉදිරිපත් කළ පළාත් සභා මැතිවරණය පැවැත්වීමේ විකල්ප යෝජනා දෙක සම්බන්ධයෙන් අධ්‍යයනය කර ඇති බවයි.\nමීට සති කිහිපයකට ඉහතදී පළාත් සභා මැතිවරණය කඩිනමින් පැවැත්වීම සම්බන්ධයෙන් රජයේ පාර්ශවයෙන් අදහස් පළවුණා.\nජනාධිපතිවරයා සහ මැතිවරණ කොමිසම අතරද සාකච්ඡාවක් පැවති අතර, එහිදී ජනාධිපතිවරයා ප්‍රකාශ කර තිබුණේ මැතිවරණය පැවැත්වීමට අදාළ නීතිමය බාධාවන් සකස් කිරීමට පියවර ගන්නා බවයි.\nඉන් අනතුරුව පළාත් පාලන විෂයභාර අමාත්‍යවරයා, රාජ්‍ය අමාත්‍යවරයා සහ ජනාධිපතිවරයා අතර සාකච්ඡාවක්ද පැවැත්වුණා.\nඉන් අනතුරුවයි පළාත්පාලන අමාත්‍ය ජනක බණ්ඩාර තෙන්නකෝන් මැතිවරණය පැවැත්වීම පිළිබඳ විකල්ප යෝජනා දෙකක් පසුගිය සතියේ රැස්වූ අමාත්‍ය මණ්ඩලයට ඉදිරිපත් කළේ. ඉන් එක් යෝජනාවක් වූයේ පාර්ලිමේන්තුවේ සම්මත කර ඇති නව පනත අහෝසි කර පැරණි ක්‍රමයට මැතිවරණය පැවැත්වීමයි.\nඅනෙක් යෝජනාව වූයේ නව පනත සංශෝධනය කර මිශ්‍ර ක්‍රමය යටතේ පළාත් සභා මැතිවරණය පැවැත්වීමයි.\nකෙසේ නමුත් ලබන අප්‍රේල් 6 වනදා පාර්ලිමේන්තුව රැස්වූ පසු මැතිවරණ නීති ඇගයීම සම්බන්ධයෙන් පාර්ලිමේන්තු තේරීම් කාරක සභාවක් පත් කිරීමට අපේක්ෂිතයි.\nඊට අදාළ යෝජනාව සභානායක අමාත්‍ය දිනේෂ් ගුණවර්ධන විසින් ඉදිරිපත් කරනු ඇති බවටයි සති අන්ත පුවත්පත් වාර්තා කළේ.\nඒ අනුව ජනාධිපතිවරණ පාර්ලිමේන්තු මැතිවරණ මෙන්ම පළාත් සභා සහ පළාත්පාලන මැතිවරණයට අදාළ නීති අදාළ තේරීම් කමිටු සභාව මගින් ඇගයීමට ලක් කරනු ඇති.\nඑසේ වුවහොත් පළාත් සභා මැතිවරණය තවදුරටත් කල් යා හැකි බවයි විශ්වාස කෙරෙන්නේ.",
       "URL": "https://www.hirunews.lk/266795/පළාත්-සභා-සම්බන්ධයෙන්-හෙට-කැබිනට්ටුවේදී-අවසන්-තීන්දුවක්",
       "Category": "Local News",
       "Parent URL": "https://www.hirunews.lk/local-news.php?pageID=2057"
}