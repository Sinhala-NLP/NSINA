{
       "Source": "hirunews",
       "Timestamp": "Wednesday, 25 May 2022 - 10:15",
       "Headline": "කළු ගඟේ ජල මට්ටම ඉහළට - වැඩිම වර්ෂාපතනය කලටුවාවට",
       "News Content": "පවතින වැසි තත්ත්වය සමග කළු ගඟේ ජල මට්ටම් ඉහළ යාමෙන් ඉදිරි පැය කිහිපය තුළ ප්‍රදේශ කිහිපයකට සුළු ගංවතුර තත්ත්වයක් ඇති විය හැකි බව වාරිමාර්ග දෙපාර්තමේන්තුව දැනුම් දෙනවා.\nඑම දෙපාර්තමේන්තුව සඳහන් කළේ කළු ගඟේ අතු ගංගා වන කුඩා ගඟෙහි සහ මගුරු ගඟෙහි ජල මට්ටම් ද ඉහළ යමින් පවතින බවයි.\nඒ අනුව පාලින්ද නුවර සහ බුලත්සිංහල ප්‍රාදේශිය ලේකම් කොට්ඨාසවලට ගංවතුර අවදානම පවතින බව වාරිමාර්ග දෙපාර්තමේන්තුව ප්‍රකාශ කළා.\nඑබැවින් බුලත්සිංහල- මෝල්කාව, වරකාගොඩ - කල්වැල්ලාව සහ නාලියද්ද - දඹල යන මාර්ග ඇතුලු මාර්ග කිහිපයක් ජලයෙන් යට විය හැකි බවයි වාරිමාර්ග දෙපාර්තමේන්තුවේ ජල විද්‍යා හා ආපදා කළමනාකරණ අංශයේ අධ්‍යක්ෂ එස්.පී.සී සුගීෂ්වර සඳහන් කළේ.\nකාලගුණ විද්‍යා දෙපාර්තමේන්තුවේ දත්තවලට අනුව අද (25) පෙරවරු 8.30න් අවසන් වූ පැය 24 තුළ වැඩිම වර්ෂාපතනය වන මිලිමීටර් 166.4 ලැබී ඇත්තේ කොළඹ - කලටුවාව ප්‍රදේශයටයි.\nරත්නපුර - ඇහැලියගොඩ ප්‍රදේශයට මිලිමීටර 159.5 ක වර්ෂාපතනයක් ලැබී තිබෙනවා.\nමේ අතර ඉදිරි පැය කිහිපය තුළ බස්නාහිර, සබරගමුව සහ වයඹ පළාත්වලට සහ ගාල්ල හා මාතර දිස්ත්‍රික්කවලට මිලිමීටර 50 ඉක්ම වූ තරමක තද වැසි ඇති විය හැකි බව කාළගුණ විද්‍යා දෙපාර්තමේන්තුව පවසනවා.\nඑම දෙපාර්තමේන්තුව සඳහන් කළේ නැගෙනහිර සහ ඌව පළාත්වලට සවස් කාලයේ දී හෝ රාත්‍රී කාලයේදී වැසි හෝ ගිගුරුම් සහිත වැසි ඇති විය හැකි බවයි.\nඑමෙන්ම මහනුවර සහ නුවර එළිය දිස්ත්‍රික්කවලට ද වැසි හෝ ගිගුරුම් සහිත වැසි ඇති විය හැකියි.\nපුත්තලම සිට කන්කසන්තුරය දක්වා සහ හම්බන්තොට සිට පොතුවිල් දක්වා වන මුහුදු ප්‍රදේශවල සුළගේ වේගය පැයට කිලෝමීටර 55 ක් දක්වා ඉහළ යා හැකි බව ද කාලගුණ විද්‍යා දෙපාර්තමේන්තුව ප්‍රකාශ කළා.",
       "URL": "https://www.hirunews.lk/305241/කළු-ගඟේ-ජල-මට්ටම-ඉහළට-වැඩිම-වර්ෂාපතනය-කලටුවාවට",
       "Category": "Local News",
       "Parent URL": "https://www.hirunews.lk/local-news.php?pageID=1144"
}