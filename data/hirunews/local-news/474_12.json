{
       "Source": "hirunews",
       "Timestamp": "Wednesday, 15 March 2023 - 22:31",
       "Headline": "රජයෙන් ධනාත්මක ප්‍රතිචාරයක් - වෘත්තීය සමිති රැසක් යළි සේවයට",
       "News Content": "දුම්රිය, වරාය, ජල, විදුලි, අධ්‍යාපන සහ බැංකු ඇතුළු ක්ෂේත්‍ර ගණනාවක වෘත්තීය සමිති ආරම්භ කළ වැඩවර්ජන ක්‍රියාමාර්ග හේතුවෙන් ජන ජිවිතයට අද බලපෑම් එල්ල වුණා.\nඒ අතරින්, ජනතාව දැඩි අපහසුතාවයට පත්වූයේ වෛද්‍ය, දුම්රිය සහ අධ්‍යාපන ක්ෂේත්‍රවල වෘත්තීය සමිති සිදුකළ වර්ජන ක්‍රියාමාර්ග හේතුවෙන්.\nකෙසේ වෙතත් ශ්‍රී ලංගම සහ පෞද්ගලික බස් රථ වැඩි සංඛ්‍යාවක් අද දිනයේදී ධාවනයට එක් කර තිබුණත් , මගී ජනතාවගේ අඩුවක් දක්නට ලැබුණා.\nමේ අතර, බදු ප්‍රතිපත්තියට එරෙහිව වෘත්තීයවේදීන්ගේ වෘත්තීය සමිති එකමුතුව ආරම්භ කළ වෘත්තීය සමිති ක්‍රියාමාර්ගවල ත්‍රීව්‍රතාවය අඩු කිරීමට එම එකමුතුව අද පස්වරුවේ ඒකමතිකව තීරණය කළා.\nඒ ඔවුන් ඉදිරිපත් කළ යෝජනාවලට ජනාධිපති ලේකම්වරයාගෙන් ලිඛිතව ලැබුණු ධනාත්මක ප්‍රතිචාරය සැලකිල්ලට ගනිමින්.\nඑසේ ම, එළඹෙන සතියේදී ජනාධිපතිවරයා සමග සාකච්ඡාවක් පැවැත්වීමට නියමිතව ඇති බව ද කොළඹ අද කැඳවා තිබූ මාධ්‍ය හමුවකදී වෘත්තීයවේදීන්ගේ වෘත්තීය සමිති එකමුතුව ප්‍රකාශ කළා.\nඑසේම, මෙම ක්‍රියාමාර්ගවලට සමගාමීව රජයේ වෛද්‍ය නිලධාරින්ගේ සංගමය ආරම්භ කළ වර්ජනය හෙට පෙරවරු 8 ට තාවකාලිකව අවසන් කරන බවයි එහිදී අදහස් දැක්වූ රජයේ වෛද්‍ය නිලධාරින්ගේ සංගමයේ මාධ්‍ය ප්‍රකාශක වෛද්‍ය චමිල් විජේසිංහ කියා සිටියේ.\nවර්ජනය හේතුවෙන් රෝහල්වලට ප්‍රතිකාර ලබා ගැනීම සඳහා පැමිණි රෝගීන් ද දැඩි අපහසුතාවයන්ට පත්ව සිටියා.\nමේ අතර, අද උදෑසන 8 ට ආරම්භ කළ වැඩ වර්ජනය හෙට උදෑසන 8 ට අවසන් කිරීමට ලංකා බැංකු සේවක සංගමය තීරණය කර තිබෙනවා.\nමේ අතර, විශ්වවිද්‍යාල ආචාර්යවරුන්ගේ සමිති සම්මේලනයේ මාධ්‍ය ප්‍රකාශක ජ්‍යෙෂ්ඨ කථිකාචාර්ය චාරුදත්ත ඉලංගසිංහ කියා සිටියේ සිය සංගමයේ විධායක සභාව හෙට දිනයේ රැස්වී වෘත්තීය සමිති ක්‍රියාමාර්ගයේ ඉදිරි කටයුතු සම්බන්ධයෙන් තීරණය කරන බවයි.\nතමන් දියත් කළ වෘත්තීය ක්‍රියාමාර්ගය සාර්ථක බව ඒකාබද්ධ තැපැල් වෘත්තීය පෙරමුණ ප්‍රකාශ කළා.\nමේ අතර, සියලුම දුම්රිය ස්ථානවලට පොලිස් සහ හමුදා ආරක්ෂාව යොදවා තිබූ අතර වෙනදාට මගීන්ගෙන් පිරී පවතින දුම්රිය ස්ථාන අද පාළු ස්වභාවයක් ගත්තා.\nලොකොමෝටිව් ඔපරේටින් ඉංජිනේරු සංගමයේ සභාපති කේ.ඒ.යූ. කොන්තසිංහ කියා සිටියේ සේවයෙන් ඉවත්ව ආරම්භ කළ වර්ජනය සාර්ථක බවයි. හෙට දිනයේදී දුම්රිය ධාවන කටයුතු සාමාන්‍ය පරිදි සිදුකෙරෙන බව ද ඔහු සඳහන් කළා.\nදුම්රිය රියදුරන් ආරම්භ කළ වර්ජනයට දුම්රිය ස්ථානාධිපති සංගමය සහයෝගය පළ කළේ නැහැ.\nදුම්රිය සාමාන්‍යාධිකාරි ඩබ්ලිව්.ඒ.ඩී.එස්.ගුණසිංහ කියා සිටියේ වර්ජන ක්‍රියාමාර්ගය මධ්‍යයේ වුව ද දුම්රිය ගමන්වාර කිහිපයක් ධාවනයට එක් කළ බවයි.\nමේ අතර, අද දිවයින පුරා ශ්‍රී ලංගම සහ පෞද්ගලික බස් රථ සාමාන්‍ය පරිදි ධාවනය වනවා. ශ්‍රී ලංකා ගමනාගමන මණ්ඩලයේ සභාපති ලලිත් ද අල්විස් සඳහන් කළේ, මණ්ඩලයේ එක් වෘත්තීය සමිතියක් හැර සෙසු සියලු වෘත්තීය සමිති මෙම වර්ජනයට සහය නොදක්වන බවයි.\nලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න කියා සිටියේ වර්ජනය අසාර්ථක වූ බවයි. හෙටත් වර්ජනය ක්‍රියාත්මක කරන ලෙස ඔහු දුම්රිය සේවකයින්ගෙන් ඉල්ලීමක් කළා.\nමේ අතර, අද දිනයේ දී ගුරුවිදුහල්පති වෘත්තීය සමිති ආරම්භ කළ වර්ජනය හේතුවෙන් පාසල් රැසක කටයුතු සිදුකෙරුණේ නැහැ. පාසල්වලට දරුවන්ගේ පැමිණීම ද අඩු මට්ටමක පැවති අතර, ඊයේ දිනයේදීම තීරණය කෙරුණේ අදට නියමිත වාර විභාග නොපැවැත්වීමටයි.",
       "URL": "https://www.hirunews.lk/330051/රජයෙන්-ධනාත්මක-ප්‍රතිචාරයක්-වෘත්තීය-සමිති-රැසක්-යළි-සේවයට",
       "Category": "Local News",
       "Parent URL": "https://www.hirunews.lk/local-news.php?pageID=474"
}