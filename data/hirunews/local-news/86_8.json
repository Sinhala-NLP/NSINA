{
       "Source": "hirunews",
       "Timestamp": "Saturday, 19 August 2023 - 20:07",
       "Headline": "අතුරුදන් බව කියා සැගවී සිටි කොලොන්නේ ව්‍යාපාරිකයා රිමාන්ඩ්",
       "News Content": "නුගේගොඩ - දෙල්කඳ ප්‍රදේශයේදී මිරිහාන පොලිසිය මගින් අත්අඩංගුවට ගත් අතුරුදන් වූ බව පැවසූ තේ දළු ව්‍යාපාරිකයා සහ ඔහු සමග අත්අඩංගුවට ගත් අනෙකුත් සැකකරුවන් දෙදෙනා මේ මස 24 වනදා දක්වා රක්ෂිත බන්ධනාගාරගත කර තිබෙනවා.\nඒ ඇඹිලිපිටිය වැඩ බලන මහේස්ත්‍රාත් මහේෂ් රාජපක්ෂ හමුවට ඉදිරිපත් කිරීමෙන් අනතුරුවයි.\nඊයේ රාත්‍රියේ සිය මිතුරෙකු සමග සිටියදී මිරිහාන පොලිසිය මගින් අත්අඩංගුවට ගත් අදාළ ව්‍යාපාරිකයා සහ අනෙකුත් සැකකරුවන් දෙදෙනා කොලොන්න පොලිසියට භාරදීමෙන් අනතුරුව අද පස්වරුවේ මෙලෙස වැඩ බලන මහේස්ත්‍රාත්වරයා වෙත ඉදිරිපත් කර තිබුණා.\nපැහැර ගැනීමක් බව ඇගවෙන පරිදි ව්‍යාජ අපරාධයක් මවා පා අදාළ ව්‍යාපාරිකයා තම ණයකරුවන්ගෙන් බේරී සිටීමට මෙලෙස කටයුතු කර ඇති බව විමර්ශන වලදී හෙළිව තිබෙනවා.\nඔහු රුපියල් ලක්ෂ 70 වකට ආසන්න මුදලක් විවිධ පුද්ගලයන්ට ණය වී ඇති බවයි ඔහුගෙන් පොලිසිය සිදු කළ ප්‍රශ්න කිරීම් වලදී අනාවරණ වී ඇත්තේ.\nකොලොන්න - නෑදොල ප්‍රදේශයේ පදිංචි 49 හැවිරිදි මෙම ව්‍යාපාරිකයා අතුරුදන් බවට ඔහුගේ බිරිඳ විසින් පසුගිය 17 වනදා පොලිසියට සිදු කළ පැමිණිල්ලක් අනුව ඔහු සොයා විමර්ශන ආරම්භ කර තිබුණා.\nකෙසේ වෙතත් ඔහු මිතුරෙකුගේ නිවසේ සැගව සිටින බවට ලද තොරතුරක් මත ඊයේ මිරිහාන පොලිසිය සිදු කළ වැටලීමකදී එම ව්‍යාපාරිකයා සහ ඔහුට නවාතැන් සැපයූ මිතුරාද අත්අඩංගුවට ගනු ලැබුවා.",
       "URL": "https://www.hirunews.lk/345417/අතුරුදන්-බව-කියා-සැගවී-සිටි-කොලොන්නේ-ව්‍යාපාරිකයා-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=86"
}