{
       "Source": "hirunews",
       "Timestamp": "Wednesday, 19 July 2017 - 18:33",
       "Headline": "රත්මලාන ආර්ථික මධ්‍යස්ථානයට ආ කන්ටේනරයක කොකේන්",
       "News Content": "සතොස ආයතනයට පෞද්ගලික සමාගමක් හරහා ගෙන්වූ සීනි කන්ටේනරයක තිබී කොකේන් තොගයක් සොයාගෙන තිබෙනවා.\nඊයේ පස්වරුවේ රත්මලාන ආර්ථික මධ්‍යස්ථානයේ තිබී විවෘත කළ මෙම කන්ටේනරයේ කොකේන් කිලෝ 218 යි ග්‍රෑම් 600 ක් හමුවූ බවයි පොලීසිය ප්‍රකාශ කළේ.\nමෙහිදී සැකකරුවන් තුන්දෙනෙකුද අත්අඩංගුවට ගෙන තිබෙනවා.\nපොලීසිය පවසන්නේ මූලික පරීක්ෂණවලදී මෙම කන්ටේනරය බ්‍රසීලයෙන් ගෙන්වා ඇති බවට අනාවරණ වී ඇති බවයි.\nමේ අතර කර්මාන්ත හා වානිජ කටයුතු අමාත්‍යාංශය නිවේදනයක් නිකුත් කරමින් සඳහන් කළේ රත්මලාන ආර්ථික මධ්‍යස්ථානයට සීනි ගෙන්වීම සඳහා ටෙන්ඩර් කැඳවූ බවයි.\nඑහිදී එක් පෞද්ගලික ආයතනයක් ඒ සඳහා සුදුසුකම් ලැබූ අතර, ඔවුන් විසින් ගෙන්වූ සීනි කන්ටේනරය රත්මලාන ආර්ථික මධ්‍යස්ථානයේ පිහිටි සතොස ගබඩාවට රැගෙන විත් ඇත්තේ පෙරේදා දිනයේයි.\nපසුව පොලිස් මත්ද්‍රව්‍ය නාශක කාර්යාංශයට ලද තොරතුරකට අනුව මෙම කන්ටේනරය විවෘත කර බැලීමේදී ඒ තුළ මළු 10ක පමණ අසුරා තිබූ මෙම කොකේන් තොගය සොයාගනු ලැබුවා.\nපොලීසිය ප්‍රකාශ කළේ අද දිනයේදී මෙම සීනි කන්ටේනරය ගෙන්වන ලද පෞද්ගලික ආයතනයේ හිමිකරුවන්ගෙන්ද ප්‍රකාශ ලබාගැනීමට නියමිත බවයි.\nමීට පෙර අවස්ථා කිහිපයකදී මෙරටට ගෙන්වූ සීනි කන්ටේනර් තුළ තිබී කොකේන් සොයාගෙන තිබුණා.",
       "URL": "https://www.hirunews.lk/166268/රත්මලාන-ආර්ථික-මධ්‍යස්ථානයට-ආ-කන්ටේනරයක-කොකේන්",
       "Category": "Local News",
       "Parent URL": "https://www.hirunews.lk/local-news.php?pageID=4413"
}