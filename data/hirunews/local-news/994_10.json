{
       "Source": "hirunews",
       "Timestamp": "Monday, 25 July 2022 - 13:07",
       "Headline": "කිව් ආර් ක්‍රමවේදය කල් යයි (වීඩියෝ)",
       "News Content": "ඉන්ධන බලපත්‍රය හෙවත් කිව් ආර් ක්‍රමවේදය යටතේ ඉන්ධන ලබාදීමේ කටයුතු තවත් දින කිහිපයකින් කල් යන බව තොරතුරු හා සන්නිවේදන තාක්ෂණ නියෝජිත ආයතනය පවසනවා.\nඑහි තාක්ෂණික කරුණු කිහිපයක් නිවැරදි කිරීම සඳහා කාලය අවශ්‍යවීම ඊට හේතුව බවයි එම ආයතනය පවසන්නේ.\nකිව් ආර් ක්‍රමවේදය යටතේ දිවයින පුරා පාරිභෝගිකයන් වෙත ඉන්ධන නිකුත් කිරීම අද සිට ආරම්භ කරන බව විෂයභාර අමාත්‍යවරයා මීට පෙර සඳහන් කළා.\nඊට අදාළව නියමු ව්‍යාපෘති කිහිපයක්ද ක්‍රියාත්මක කළ අතර, ඛනිජතෙල් නීතිගත සංස්ථාව පවසන්නේ සුළු දෝෂ කිහිපයක් හැරෙන්නට එම නියමු ව්‍යාපෘති සාර්ථක වූ බවයි.\nකිව් ආර් ක්‍රමවේදය කල්යාම හේතුවෙන් අද සහ ඉදිරි දින කිහිපයේදිත්, ඉන්ධන නිකුත් කෙරෙන්නේ වාහනයේ අංකය මත පදනම්ව බව බලශක්ති අමාත්‍යාංශය ප්‍රකාශ කළා.\nඒ අනුව අද දිනයේ ඉන්ධන නිකුත් කෙරෙන්නේ අවසන් අංකය වන 6,7,8,9 දරණ රථවාහන සඳහායි.\nපෞද්ගලික ටැංකි රථ රියදුරන් පවසන්නේ අද දිනයේත් ටැංකි රථ 200 කට පමණ ඛනිජ තෙල් සංස්ථාව විසින් ඉන්ධන නිකුත් කළ බවයි.\nවාහනයේ අවසාන අංකයට අනුව ඉන්ධන නිකුත් කළද බොහෝ පිරවුම්හල් අසළ දිගු පෝලිම් තවමත් දක්නට ලැබෙන බවයි අප වාර්තාකරුවන් සඳහන් කළේ.\nඉන්ධන නොලැබීම හේතුවෙන් ඇතැම් පිරවුම්හල් අසළ උණුසුම් තත්වයන්ද ඇති බව වාර්තාවනවා.\nබණ්ඩාරවෙල අයි.ඕ.සී. පිරවුම්හලෙන් පෙට්‍රල් ලබාගැනීමට පැමිණී පිරිසක් එහි පොම්පකරුට පහරදීමේ සිද්ධියක් වාර්තාවුණා.\nඒ, අදාළ පිරිස නියමිත ප්‍රමාණයට වඩා ඉන්ධන ඉල්ලා සිටියත් පොම්පකරු ඊට එකඟ නොවීම හේතුවෙන්.\nබණ්ඩාරවෙල පොලිසිය සඳහන් කළේ සිද්ධිය සම්බන්ධයෙන් සැකකරුවන් සිව්දෙනෙකු අත්අඩංගුවට ගත් බවයි.\nඊයේ රාත්‍රියේ ඇතිවූ කළහකාරී සිද්ධියකින් පසු තෙල්දෙණිය සමූපකාර ඉන්ධන පිරවුම්හලට ගල් ප්‍රහාරයක් එල්ල කිරීමේ සිද්ධියක් සම්බන්ධයෙන් පරීක්ෂණ ආරම්භ කර ඇති බව තෙල්දෙණිය පොලිසිය පවසනවා.\nඉන්ධන ප්‍රමාණවත් පරිදි නොලැබීම හේතුවෙන් කැප්පෙටිපොල ආර්ථික මධ්‍යස්ථාන ව්‍යාපාරිකයන් සහ පාරිභෝගිකයින් අපහසුතාවට පත්වූ බව හිරු ප්‍රවෘත්ති වෙත වාර්තාවුණා.\nපොකිරිස්සන් ඇල්ලීම තම ජීවනෝපාය කරගත් සුළුපන්න ධීවරයන් දැඩි අපහසුතාවට පත්ව ඇත්තේ රැකියාව කරගෙන යාම සඳහා ප්‍රමාණවත් පරිදි භූමිතෙල් නොලැබීම හේතුවෙන්.",
       "URL": "https://www.hirunews.lk/310907/කිව්-ආර්-ක්‍රමවේදය-කල්-යයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=994"
}