{
       "Source": "hirunews",
       "Timestamp": "Thursday, 28 January 2016 - 16:42",
       "Headline": "දෙමටගොඩ අනතුරේ මෝටර් රථය පැදවූ පාසල් සිසුවාට සහ මවට ඇප",
       "News Content": "දෙමටගොඩ - මවුන්ට්මේරි ප්‍රදේශයේ කහ ඉරක් මතදී මවක් සහ දියණියක් ජීවිතක්ෂයට පත්කරමින් රිය අනතුරක් සිදුකර පළාගිය මෝටර් රථය පැදවූ පාසල් සිසුවාට සහ ඔහුගේ මවට අධිකරණය අද (28) ඇප නියම කළා.\nපසුගිය 16 වනදා රාත්‍රී 8.50 ට පමණ බේස්ලයින් මාර්ගයේ සිදුවූ මෙම අනතුරෙන් ජීවිතක්ෂයට පත්වුණේ පාර මාරුවීමට ගිය 47 හැවිරිදි කාන්තාවක් සහ ඇයගේ දස හැවිරිදි කුඩා දියණියයි.\nඔවුන් බොරැල්ල ප්‍රදේශයේ පදිංචිකරුවන්.\nඅනතුරෙන් පසු පළා ගිය පාසල් සිසුවා දෙමටගොඩ පොලීසිය සිදුකළ විමර්ශනයකින් අනතුරුව අත්අඩංගුවට ගනු ලැබුවා.\nමෙම පාසල් සිසුවාට මෝටර් රථය පදවාගෙන යාමට අනුබල දුන් ඔහුගේ මවද පසුව අත්අඩංගුවට ගනු ලැබූ අතර, ඔවුන් රක්ෂිත බන්ධනාගාරගත කිරීමටයි අධිකරණය නියෝග කළේ.\nඅද දිනයේ මෙම නඩුව කොටුව අතිරේක මහේස්ත්‍රාත්වරයා හමුවේ කැඳවූ අතර, එහිදී රුපියල් දසදහස බැගින් වූ මුදල් ඇප දෙකක් සහ ලක්ෂ දහය බැගින් වූ ශරීර ඇප දෙකක් මත ඔවුන් මුදාහැරුණා.\nඊට අමතරව අගතියට පත් පාර්ශවයට රුපියල් ලක්ෂ 2 ක මුදලක් ගෙවීමට එකග වී ඇති අතර ඉන් රුපියල් එක්ලක්ෂ පනස් දහසක් ඔවුන් වෙත ලබාදී තිබෙනවා.\nසිද්ධියට අදාළ නඩු විභාගය ලබන මස 25 වනදා යළි කැඳවීමට නියමිතයි.",
       "URL": "https://www.hirunews.lk/124948/දෙමටගොඩ-අනතුරේ-මෝටර්-රථය-පැදවූ-පාසල්-සිසුවාට-සහ-මවට-ඇප",
       "Category": "Local News",
       "Parent URL": "https://www.hirunews.lk/local-news.php?pageID=5192"
}