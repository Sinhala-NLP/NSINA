{
       "Source": "hirunews",
       "Timestamp": "Monday, 11 September 2023 - 14:03",
       "Headline": "ජගත් මානව හිමිකම් කවුන්සිලයේ 54 වන සැසිවාරය අද ඇරඹේ",
       "News Content": "එක්සත් ජාතීන්ගේ මානව හිමිකම් කවුන්සිලයේ 54 වන සැසිවාරය අද (11) ස්විට්සර්ලන්තයේ ජිනීවා නුවරදී ආරම්භ වනවා.\nඑහිදී එක්සත් ජාතීන්ගේ මානව හිමිකම් පිළිබඳ මහ කොමසාරිස් වෝල්කර් ටර්ක් විසින් ශ්‍රී ලංකාවේ සංහිඳියාව, වගවීම සහ මානව හිමිකම් ප්‍රවර්ධනය පිළිබඳ මහ කොමසාරිස්වරයාගේ වාර්තාව ඉදිරිපත් කිරීමටද නියමිතයි.\nඅද ආරම්භ වන 54 වන සැසිවාරය ලබන 13 වනදා දක්වා පැවැත්වෙන අතර, චෙක් ජන රජයේ තානාපති බැක් ලෙවී බැලෙක් මෙවර සැසිවාරයේ ප්‍රධානත්වය දරණවා.\nඑහිදී ගෝලීය වශයෙන් වැදගත් මාතෘකා පදනම් කරගනිමින් සංවාද 29 ක් පැවැත්වීමට සැළසුම් කර ඇති බවයි එක්සත් ජාතීන්ගේ මානව හිමිකම් කවුන්සිලය නිවේදනය කළේ.\nශ්‍රී ලංකාව නියෝජනය කරමින් ජිනීවා මානව හිමිකම් සැසිවාරයට සහභාගි වන කණ්ඩායමේ ප්‍රධානත්වය දරන්නේ ජිනීවා හි ශ්‍රී ලංකා නිත්‍ය නියෝජිත හිමාලි අරුණතිලකයි.\nඑක්සත් ජාතීන්ගේ මානව හිමිකම් පිළිබඳ මහ කොමසාරිාස් වෝල්කර් ටර්ක් විසින් ශ්‍රී ලංකාවේ සංහිඳියාව, වගවීම සහ මානව හිමිකම් ප්‍රවර්ධනය පිළිබඳ මහ කොමසාරිස්වරයාගේ වාර්තාව ඉදිරිපත් කිරීමට නියමිතව ඇත්තේ සැසිවාරයේදී පළමු සතියේදී බවයි විදේශ කටයුතු අමාත්‍යාංශය සඳහන් කළේ.",
       "URL": "https://www.hirunews.lk/347921/ජගත්-මානව-හිමිකම්-කවුන්සිලයේ-54-වන-සැසිවාරය-අද-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=37"
}