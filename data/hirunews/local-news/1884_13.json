{
       "Source": "hirunews",
       "Timestamp": "Tuesday, 15 June 2021 - 8:01",
       "Headline": "ප්ලාස්ටික් බෝතල්වලට පාරිභෝගිකයන්ගෙන් රුපියල් 10ක තැන්පතු මුදලක් ලබාගැනීමේ යෝජනාවක්",
       "News Content": "විවිධ නිෂ්පාදන අඩංගු මිලිලීටර 750 ප්ලාස්ටික් බෝතල් මිලදී ගන්නා විට පාරිභෝගිකයන්ගෙන් රුපියල් 10ක තැන්පතු මුදලක් ලබා ගැනීමට යෝජනා වී තිබෙනවා.\nඒ එම ප්ලාස්ටික් බෝතල් ප්‍රතිචක්‍රීකරණය සඳහා පරිසර අමාත්‍යංශය වෙත ඉදිරිපත් වී ඇති යෝජනා වලට අනුවයි.\nඒ අනුව, අදාල හිස් ප්ලාස්ටික් බෝතලය නැවත භාර දීමෙන් පසු ලබා දුන් රුපියල් 10 ක තැන්පතු මුදල යළි ලබා ගැනීමට පාරිභෝගිකයින්ට හැකි වනවා.\nපරිසර අමාත්‍යාංශය සදහන් කළේ මෙම යෝජනාවට අනුව පරිසරයට මුදාහැර ඇති හිස් බෝතල් එකතු කර ලබා දීමෙන් ඕනෑම පුද්ගලයෙකුට අමතර ආදායමක් ලබා ගැනීමට ද හැකි වන බවයි.\nමිලිලීටර 750 ප්ලාස්ටික් බෝතල් පරිසරයට එක්වීම වැළැක්වීම සඳහා විකල්ප වැඩ පිළිවලක් ක්‍රියාත්මක කරන ලෙස පරිසර අමාත්‍ය මහින්ද අමරවීර විසින් අදාළ නිෂ්පාදන සමාගම් වලට සහ මධ්‍යම පරිසර අධිකාරියට උපදෙස් ලබා දී තිබුණා.\nකෙසේ වෙතත්, පරිසර අමාත්‍යංශය ප්‍රකාශ කළේ දැනට මෙරට පළාත් පාලන ආයතන සතුව ප්ලාස්ටික් බෝතල් ප්‍රතිචක්‍රීකරණය කල හැකි කර්මාන්තශාලාවක් නොමැති බවයි.\nප්ලාස්ටික් බෝතල් නිෂ්පාදන සමාගම් එක් කර ගනමින් ඒකාබද්ධ ප්‍රතිචක්‍රීකරණ කර්මාන්ත ශාලාවක් පිහිටුවීම සම්බන්ධයෙන් ද රජයේ අවධානය යොමුව ඇති බව පරිසර අමාත්‍යංශය සඳහන් කළා.\nමෙරට පරිසර දූෂණයට හේතුවන සැෂේ පැකට් ඇතුලු ප්ලාස්ටික් සහ පොලිතින් නිෂ්පාදන කිහිපයක් මේ වන විට තහනම් කර ඇති අතර තවත් නිෂ්පාදන ලයිස්තුවක් ඉදිරියේදී තහනම් කිරීමට නියමිත බවයි එම අමාත්‍යංශය වැඩිදුරටත් නිවේදනය කළේ.",
       "URL": "https://www.hirunews.lk/274326/ප්ලාස්ටික්-බෝතල්වලට-පාරිභෝගිකයන්ගෙන්-රුපියල්-10ක-තැන්පතු-මුදලක්-ලබාගැනීමේ-යෝජනාවක්",
       "Category": "Local News",
       "Parent URL": "https://www.hirunews.lk/local-news.php?pageID=1884"
}