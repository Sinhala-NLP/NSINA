{
       "Source": "hirunews",
       "Timestamp": "Monday, 03 July 2023 - 20:57",
       "Headline": "තරගයට ගිය දැල්පන්දු ක්‍රීඩිකාවන් සිංගප්පුරුවේදී මත්වෙයි (වීඩියෝ)",
       "News Content": "2023 ආසියානු යොවුන් දැල්පන්දු තරගාවලිය පසුගියදා නිමාව දුටුවේ දකුණු කොරියාවේදීයි.\nතරගාවලිය සදහා ශ්‍රී ලංකා යොවුන් දැල්පන්දු කණ්ඩායමත් සහභාගී වුණත්, ඔවුන් අවසන් පූර්ව තරගයේදී මැලේසියාව හමුවේ දරුණු පරාජයකට මුහුණ දීමත් සමග තරගාවලියෙන් ඉවත් වුණා.\nඅනතුරුව ශ්‍රී ලංකා ක්‍රීඩිකාවන්ට සිදු වුනේ හොංකොං කණ්ඩායම පරාජය කරමින් තරගාවලියේ තුන්වැනි ස්ථානයෙන් සැහීමට පත්වන්නටයි.\nකෙසේ වෙතත් තරගාවලිය අතරතුර ක්‍රීඩිකාවන් කිහිපදෙනෙකුට විනය විරෝධී හැසීරීම් සම්බන්ධයෙන් මේවන විට බරපතල චෝදනා එල්ල වී තිබෙනවා.\nඒ සිංගප්පුරු තරගයට පෙර දින රාත්‍රියේ කණ්ඩායම් නායිකාව සහ තවත් ක්‍රීඩිකාවන් දෙදෙනෙකු ඔවුන් නවාතැන් ගෙන සිටි හෝටල් කාමරය තුළ අලුයම වනතුරු මත්පැන් සහ දුම්වැටි පානය කරමින් විනය විරෝධී ලෙස හැසිරීම සම්බන්ධයෙනුයි.\nශ්‍රී ලංකා දැල් පන්දු ක්‍රීඩිකාවන් මත්පැන් සහ දුම් වැටි පානය කිරීම සම්බන්දයෙන් අප තුල ගැටළුවක් නැහැ.\nනමුත් රටක් නියෝජනය කිරීමට අවස්තාව උදාකර ගත් ඔවුන් එම වගකීම අමතක කර දමා මෙලෙස හැසිරීම නින්දා සහගත බවයි අපගේ හැඟීම.\nඑමෙන්ම අදාළ ක්‍රීඩිකාවන් තිදෙනා මෙවන් සංචාරයක් අතරතුර මත්පැන් සහ දුම්වැටි ලබා ගත්තේ කෙසේද යන්නත් ගැටළුවක්.\nසිංගප්පුරුව සමග පැවති එම තරගයෙන් ශ්‍රී ලංකා කණ්ඩායම අන්ත පරාජයකට ද මුහුණ දුන්නා.\nමෙම පරාජයට නායිකාව ඇතුළු එම ක්‍රීඩිකාවන්ගේ පෙර දින රාත්‍රියේ හැසිරීම සෘජුව බල පා ඇති බවද සදහන්.\nමේ අතර එදින රාත්‍රියේ ශ්‍රී ලංකා කණ්ඩායමේ නිලධාරින් දෙදෙනෙකු ද බීමතින් හැසිරී ඇති බවට චෝදනා එල්ල වෙනවා.\nආසියානු යොවුන් දැල්පන්දු තරගාවලිය නිමා වී ශ්‍රී ලංකා කණ්ඩායම දිවයිනට පැමිණ සති කිහිපයක් ගත වුවත් මේ සම්බන්දයෙන් නිහඩ පිළිවෙතක් අනුගමනය කරන්නට ශ්‍රී ලංකා දැල් පන්දු බලධාරීන් කටයුතු කිරීම කණගාටුවට කරුණක්.\nනමුත් මෙය මාධ්‍යයෙන් වසන් කරන්නට නම් ඔවුන් දැඩි පරිශ්‍රමයක් දරා තිබුනා.\nශ්‍රී ලංකා ජාතික දැල් පන්දු කණ්ඩායම සම්බන්දයෙන් විනය කඩකිරීමේ චෝදනා එල්ල වූ පළමු අවස්තාව ද මෙය නොවේ.\nඒ සෑම අවස්ථාවකදීම පැලැස්තර විසදුම් ලබා දුන් මෙරට දැල් පන්දු බලධාරීන් චෝදනාවන්ට ලක්වූ ක්‍රීඩිකාවන් රැක ගන්නට කටයුතු කළා.\nවරදක් දුටු තැන ඊට නිසි දඬුවම් ලබා දී දැල් පන්දු ක්‍රීඩාවේ හෙට දවස සුරකින්නට මෙරට බලධාරීන් කටයුතු කළා නම් අද දවසේදී මෙවන් විනය විරෝධී හැසිරීම් සම්බන්දයෙන් වාර්තා කරන්නට අපට ඉඩක් නොලැබෙනු ඇති.",
       "URL": "https://www.hirunews.lk/339904/තරගයට-ගිය-දැල්පන්දු-ක්‍රීඩිකාවන්-සිංගප්පුරුවේදී-මත්වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=216"
}