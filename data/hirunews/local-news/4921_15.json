{
       "Source": "hirunews",
       "Timestamp": "Tuesday, 16 August 2016 - 7:42",
       "Headline": "දකුණු ඉන්දියාවේ ශ්‍රී ලාංකික සරණාගතයන්ගේ තත්ත්වය හෙළිවේ",
       "News Content": "දකුණු ඉන්දියාවේ කේරළ ප්‍රාන්තයේ වතු වැවිළි ආශ්‍රිතව පදිංචි කෙරුණු ශ්‍රී ලාංකික සරණාගතයන්ට මූලික පහසුකම් හෝ නොමැති බවට ඔවුන් පිළිබද සිදුකළ පරීක්ෂණයකින් අනාවරණ වී තිබෙනවා.\nඅධිකරණ නියෝගයක් අනුව මෙම වාර්තාව ගොනු කර ඇත්තේ වයනාද් සහ මනතාවඩි යන ප්‍රදේශවල මධ්‍යම රජයේ නියෝජිතයන් විසින්.\nශ්‍රී ලාංකික දෙමළ සරණාගතයන් මෙහි පදිංචි කර ඇති අතර, ඔවුන්ගේ නිවාස අතුරෙන් 94කම නිසි සනීපාරක්ෂක පහසුකම් නොමැති බවයි හෙළි වී ඇත්තේ.\nපිළිකා රෝගයට ගොදුරු වූ කාන්තාවන් දෙදෙනෙකු ද තවදුරටත් වතුසේවයේ නිරත වන අතර ඔවුන්ට ප්‍රතිකාර ලබාදීම ආරම්භ කොට හෝ නොමැති බවත් අධිකරණය වෙත ගොනු කර ඇති වාර්තාවේ සදහන්.\nමෙහි සිටින ශ්‍රී ලාංකික සරණාගත පවුල්වල ළමයින්ට නිසි අධ්‍යාපන පහසුකම් නොමැති බව ද එහිදී හෙළි වී ඇති කරුණක්.\nඅන්ත දුගීභාවය සලකුණු කරන සහතික නොලැබීම හේතුවෙන් මෙම පවුල්වලට නොමිළේ ආහාර සලාක හිමි නොවන බව සදහන්.\nමෝසම් වැසි සමයේ ගංඟා ජලය පිටාර ගැලීම නිසා එම ළමයි පාසල වෙත යාමට නොහැකි වී ඇති අතර, ආසන්නතම ප්‍රාථමික පාසලට කිලෝමීටර් 2ක් මහ වනය මැදින් යා යුතු බවයි වාර්තාවේ දැක්වෙන්නේ.\nමෙම තොරතුරු ටයිම්ස් ඔෆ් ඉන්දියා පුවත්පත මගින් හෙළිදරව් කර තිබෙනවා.",
       "URL": "https://www.hirunews.lk/140715/දකුණු-ඉන්දියාවේ-ශ්‍රී-ලාංකික-සරණාගතයන්ගේ-තත්ත්වය-හෙළිවේ",
       "Category": "Local News",
       "Parent URL": "https://www.hirunews.lk/local-news.php?pageID=4921"
}