{
       "Source": "hirunews",
       "Timestamp": "Friday, 02 August 2019 - 7:43",
       "Headline": "කසළ බහාළුම් පරීක්ෂාවට පෙර රස පරීක්ෂකවරු විශේෂඥ පරීක්ෂණයක් ඉල්ලයි",
       "News Content": "බ්‍රිතාන්‍යයේ සිට මෙරටට ගෙන්වා ඇති කසළ බහාළුම්වල රස පරීක්ෂක වාර්තාවක් අභියාචනාධිකරණය මගින් කැඳවා තිබුණද, එය ලබාගැනීමේ ප්‍රායෝගික ගැටළු පවතින බව රජයේ රස පරීක්ෂක දෙපාර්තමේන්තුව පවසනවා.\nඑම දෙපාර්තමේන්තුව පවසන්නේ අදාළ කසළ බහාළුම්වල විෂ වායු හෝ රසායනික පවතින්නේ නම් සාම්පල් ලබාගැනීමේදී එය සිදුකරන නිලධාරීන්ගේ ආරක්ෂාව පිළිබඳව ගැටළු පවතින බවයි.\nඑමෙන්ම, යම් රෝගකාරක බීජ හෝ වෛරස් වූවද මෙවැනි අපද්‍රව්‍ය බහාළුම්වල තිබිය හැකි බව රජයේ රස පරීක්ෂක දෙපාර්තමේන්තුව පෙන්වා දෙනවා.\nඒ හේතුවෙන් ඊට අදාළ ආරක්ෂිත ක්‍රමවේද සහ අවශ්‍ය පරීක්ෂා කිරීම් ඒ පිළිබඳ විශේෂඥ ආයතන මගින් සිදුකිරීමෙන් අනතුරුව රස පරීක්ෂක වාර්තාව ලබාගැනීමට අවශ්‍ය කටයුතු සිදුකිරීමටයි රජයේ රස පරීක්ෂක දෙපාර්තමේන්තුව මේ වනවිට තීරණය කර ඇත්තේ.\nමේ අතර, බ්‍රිතාන්‍යයේ සිට ශ්‍රී ලංකාවට කසළ ආනයනය කිරීමේදී අදාළ සමාගම් ජාත්‍යන්තර නීතිරීතිවලට අනුකූලව ක්‍රියා කරන්නට ඇතැයි තමන් විශ්වාස කරන බව මෙරට බ්‍රිතාන්‍ය මහ කොමසාරිස් ජේම්ස් ඩව්රිස් පවසනවා.",
       "URL": "https://www.hirunews.lk/221344/කසළ-බහාළුම්-පරීක්ෂාවට-පෙර-රස-පරීක්ෂකවරු-විශේෂඥ-පරීක්ෂණයක්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=3221"
}