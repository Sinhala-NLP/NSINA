{
       "Source": "hirunews",
       "Timestamp": "Tuesday, 10 May 2022 - 11:57",
       "Headline": "ගෝඨාගෝගම යළි ස්ථාපිත කෙරෙයි - අරලියගහ මන්දිරයට පැමිණි පිරිස ගැන සී.අයි.ඩී. පරීක්ෂණයක්",
       "News Content": "ගාලුමුවදොර ගෝඨාගෝගමට ඊයේ (09) පොහොට්ටු ආධාරකරුවන් පිරිසක් විසින් පහර දී විනාශ කර දැමුවා.\nගෝඨාගෝගම තිබුණු අට්ටාල, පුස්තකාලය හා වෙනත් වටිනා ස්ථාන රැසක් මෙම මිලෙච්ඡ ආධාරකරුවන් විනාශ කර දැමුවේ, සිත් පිත් නො මැති ආකාරයකින්.\nඉන් පසු සමස්ත රට පුරා ම දැඩි උණුසුම්කාරී තත්ත්වයක් ඇති වූ අතර, අශිෂ්ට ප්‍රහාරයට ප්‍රතිප්‍රහාරයක් වශයෙන්, පුරවැසියන් එකතු වී පොහොට්ටු ආධාරකරුවන්ට විවිධ පන්නයේ දඬුවම් ලබා දෙන්නට කටයුතු කළා.\nමේ අතර, අද (10) උදෑසන ඇඳිරි නීතිය මධ්‍යයේ ද ගෝඨාගෝගමට පුරවැසියන් රැස් වී සිටි අතර, එතැනට වෘත්තීය සමිතිවල සමාජිකයන් පිරිසක් ද පැමිණ සිටි ආකාරය දැක ගත හැකි යි.\nඉන්පසු ගෝඨාගෝගම නැවත ස්ථාපිත කෙරුණු බව යි ආරංචි වන්නේ.\nගාලුමුවදොර අරගල භූමියට සිදු කළ පහරදීම සම්බන්ධයෙන් අපක්ෂපාතී පරීක්ෂණයක් සිදු කරන ලෙස නීතිපති සංජය රාජරත්නම් පොලිස්පතිවරයාට දැනුම් දී තිබෙනවා.\nඔහු පොලිස්පතිවරයාට ලිඛිත ව දැනුම් දී ඇත්තේ, මෙම පහරදීමට සම්බන්ධ පිරිස සහ හේතු සොයා බැලීමට කඩිනමින් විමර්ශන සිදුකරන ලෙසයි.\nසාමකාමීව විරෝධතාවල නිරත වන පිරිස් වෙත එල්ල වන ප්‍රහාර වැළැක්වීමට වගකිව යුතු පාර්ශවයන් කටයුතු කළ යුතු බවත් එම වගකීම් පැහැර නොහැරිය යුතු බවත් නීතිපතිවරයා එමගින් දැනුම් දී තිබෙනවා.\nපොලිස් මාධ්‍ය කොට්ඨාසය අද දහවල් නිවේදනයක් නිකුත් කරමින් කියා සිටියේ, අරලියගහ මන්දිරයට පැමිණි පිරිසක් ප්‍රචණ්ඩකාරීව හැසිරීම සම්බන්ධයෙන් කඩිනමින් විමර්ශන ආරම්භ කර නීතිමය ක්‍රියාමාර්ග ගන්නා ලෙස පොලිස්පතිවරයා අපරාධ පරීක්ෂණ දෙපාර්තමේන්තුවට දැනුම් දුන් බවයි.\nඑමෙන්ම අරලියගහ මන්දිරයට පැමිණි පිරිසක් ප්‍රචණ්ඩකාරීව හැසිරීම සම්බන්ධයෙන් කඩිනමින් විමර්ශන ආරම්භ කර නීතිමය ක්‍රියාමාර්ග ගන්නා ලෙස පොලිස්පතිවරයා අපරාධ පරීක්ෂණ දෙපාර්තමේන්තුවට දැනුම් දී තිබෙනවා.\nපොලිස් මාධ්‍ය කොට්ඨාසය නිවේදනය කළේ පොලිස්පතිවරයා විසින් එම දෙපාර්තමේන්තුව භාර නියෝජ්‍ය පොලිස්පතිවරයාට අද (10) දිනයේ එම නියෝගය සිදුකළ බවයි.\nඅරලියගහ මන්දිරය ඉදිරිපිට පැවැත්වූ විරෝධතාවට පහරදී අනතුරුව පොලිස් අණ නොතකා ගාලුමුවදොර ජනාධිපති කාර්යාලය අසල රැඳී සිටි පිරිසට ද පහර දී එහි දේපළවලට හානි කිරීම සම්බන්ධයෙන් මෙම විමර්ශනය සිදුකරන බව පොලිස් මාධ්‍ය කොට්ඨාසය සඳහන් කළා.",
       "URL": "https://www.hirunews.lk/303990/ගෝඨාගෝගම-යළි-ස්ථාපිත-කෙරෙයි-අරලියගහ-මන්දිරයට-පැමිණි-පිරිස-ගැන-සී-අයි-ඩී-පරීක්ෂණයක්",
       "Category": "Local News",
       "Parent URL": "https://www.hirunews.lk/local-news.php?pageID=1179"
}