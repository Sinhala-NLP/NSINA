{
       "Source": "hirunews",
       "Timestamp": "Tuesday, 03 January 2023 - 14:47",
       "Headline": "අලුත උපන් බිළිඳා පණ පිටින් වැළලු මව අත්අඩංගුවට",
       "News Content": "අනියම් සම්බන්ධයකින් අලුත උපන් බිළිදාව සිය නිවස පිටුපස පණ පිටින් වළ දමා ඝාතනය කළ තිදරු මවක් මරදන්කේණි පොලීසිය ඊයේ (02) සවස අත්අඩංගුවට ගෙන තිබෙනවා.\nමරදන්කේණි පොලිස් වසමේ තාලයඩි ගම්මානයේ පදිංචිව සිටින 36 හැවිරිදි මෙම කාන්තාව සිය නිවස තුළ දී දරුවා ප්‍රසූතිකර ඇත්තේ පසුගිය ජනවාරි පළමු වැනිදායි.\nඑහිදී ඇය එම බිළිදාව නිවසේ පිටුපසට රැගෙන ගොස් වළක් හාරා වළ දමා කිසිවක් නොවූ ආකාරයට නිවසට වී සිට ඇති බවයි වාර්තා වෙන්නේ.\nපසුව, බිළිදාව වළ දැමූ ස්ථානය ඊයේ (02) දහවල් සුනඛයෙක් විසින් හාරා බිළිදු මළ සිරුර ගොඩගෙන එය ඇදගෙන යමින් තිබිය දී අසල නිවසක සිටි කාන්තාවක් මෙය දැක සුනඛයා විසින් හා පැටියෙක්ව අල්ලාගෙන යන බව සිතා සුනඛයාට ගලකින් පහර දී ඇති බවයි පොලීසිය පවසන්නේ.\nඑහිදී සුනඛයා විසින් බිළිදාව අතහැර දිව ගොස් ඇති බවත් සුනඛයාට පහර දී පලවා හැරිය කාන්තාව සුනඛයා විසින් අතහැර ගිය හාවා ගැන බැලීමට පැමිණිමේ දී ඒ බිළිදෙකු බව දැක පොලීසියට දැනුම් දීමට පියවර ගෙන තිබුණු බවත් පොලීසිය පවසනවා.\nඒ අනුව පොලීසිය මෙම බිළිදාගේ සිරුර ගැන පරීක්ෂණ පැවැත්වීමේ දී ඒ අසල නිවසක පදිංචිව සිටි කාන්තාවක් විසින් මෙම බිළිදා ප්‍රසුතිකර වළ දමා ඇති බව අනාවරණය වී තිබෙනවා.\nඉන්පසුවයි සැකකාර කාන්තාව පොලිසිය අත්අඩංගුවට ගෙන ඇත්තේ.\nපසුව සිදුකළ ප්‍රශ්න කිරීමේ දී පවා ඇය එය පිළිගත් බවත් ගර්භනී භාවය මාස 10ක් පුරාවට සඟවාගෙන සිට දරුවා ප්‍රසූති කළ බවත් ඇය පවසා තිබෙනවා.\nඇය මෙම බිළිදාව වළ දමා ඇත්තේ වැලි සහිත පසක බවත් එය නොගැඹුරු ලෙස වළ දමා තිබීම නිසා සුනඛයා විසින් එය ඇදගෙන ගොස් තිබෙන බවත් විමර්ශනවලින් අනාවරණය වූ බව පොලිසිය පවසනවා.\nමෙම කාන්තාව ප්‍රසූතිකර ඇත්තේ ඇගේ තෙවැනි දරුවා යි.\nවැඩිමහල් දරුවා පාසලේ 10 වසරේත්, දෙවැනි දරුවා 05 වසරේත්, අධ්‍යාපනය ලබන අතර ඇය සිය ස්වාමියාගෙන් වෙන්ව ජීවත්වන බවයි පොලිසිය පවසන්නේ.\nසුහස්කරන් ඉලක්කි රංජනී නැමැති මෙම කාන්තාව කිලිනොච්චිය මහේස්ත්‍රාත් අධිකරණය හමුවට ඉදිරිපත් කිරීමෙන් පසු ලබන 11 වැනිදා දක්වා රක්ෂිත බන්ධනාගාරගත කර තිබෙනවා.",
       "URL": "https://www.hirunews.lk/324186/අලුත-උපන්-බිළිඳා-පණ-පිටින්-වැළලු-මව-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=626"
}