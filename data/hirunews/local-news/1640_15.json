{
       "Source": "hirunews",
       "Timestamp": "Friday, 08 October 2021 - 21:52",
       "Headline": "පාලන මිල ඉවත් කළ භාණ්ඩ නිෂ්පාදන සමාගම්වලට දැනුම්දීමක්",
       "News Content": "භාණ්ඩ වර්ග 4ක පාලන මිල ඉවත් කළ ද ඉදිරියේදී ලෝක වෙළඳපොලේ යම් මිල අඩු කිරීමක් සිදුකළ හොත් එයට සාපේක්ෂව භාණ්ඩ මිල අඩු කිරීමක් සිදු කළ යුතු බවට සමාගම්වලට දන්වා ඇතැයි පාරිභෝගික ආරක්ෂණ රාජ්‍ය අමාත්‍යංශය පවසනවා.\nනිවේදනයක් නිකුත් කරමින් එම අමාත්‍යංශය කියාසිටියේ ලබාදී තිබෙන නිදහසින් අයුතු ප්‍රයෝජන ගෙන අසාධාරණ ලෙසට මිල වැඩි කිරීමක් සිදු කළහොත් නැවත පාරිභෝගික කටයුතු පිළිබඳ අධිකාරිය මගින් මිල පාලනය කිරීමට සිදුවන බවට ද සමාගම්වලට දන්වා ඇති බවයි.\nඊයේ (07) ජනාධිපතිවරයාගේ ප්‍රධානත්වයෙන් පැවති රැස්වීමේදී සාකච්ඡා කර කිරිපිටි තිරිඟු පිටි, සිමෙන්ති සහ ගෑස් වෙනුවෙන් පනවා තිබූ පාලන මිල ඉවත් කිරීමට තීරණය කෙරුණා.\nකෙසේවෙතත් පාලන මිල ඉවත් කරන ලද භාණ්ඩ සම්බන්ධයෙන් අසාධාරණ, අධික මිල වැඩි කිරීමක් සිදු නොකිරීම සඳහා අවශ්‍ය ක්‍රියාමාර්ග ගන්නා ලෙසටයි ජනාධිපතිවරයා සහ වෙළඳ අමාත්‍යවරයා විසින් අදාළ සමාගම්වලට දන්වා ඇත්තේ.\nඒ අනුව අද දිනයේ අදාළ සියලු සමාගම් කැඳවා මේ පිළිබඳ දැනුවත් කර තිබෙනවා.\nඉතා කඩිනමින් භාණ්ඩ නිෂ්පාදනය වැඩි කර භාණ්ඩ සුලබ කිරීමට ද කටයුතු කරන ලෙසටයි ඔවුන්ට උපදෙස් ලබාදී ඇත්තේ.\nපාරිභෝගික ආරක්ෂණ රාජ්‍ය අමාත්‍යංශය සිය නිවේදනයේ දක්වා ඇත්තේ පසුගිය මාස 6කට ආසන්න කාලයක් තිස්සේ මෙම භාණ්ඩවල ලෝක වෙළඳපොලේ මිල සීඝ්‍ර වැඩිවීමකට ලක්වී තිබුණ ද රජය ගත හැකි සෑම ක්‍රියාමාර්ගයක්ම ගෙන එම බර පාරිභෝගිකයාට ලබා නොදීමට කටයුතු කළ බවයි.\nඑමෙන්ම අයකරනු ලබන බදු අඩු කරමින් මිල පෙර මට්මේම පවත්වාගෙන යාම සඳහා කටයුතු කළ බව ද එම අමාත්‍යංශය පෙන්වා දෙනවා.",
       "URL": "https://www.hirunews.lk/284475/පාලන-මිල-ඉවත්-කළ-භාණ්ඩ-නිෂ්පාදන-සමාගම්වලට-දැනුම්දීමක්",
       "Category": "Local News",
       "Parent URL": "https://www.hirunews.lk/local-news.php?pageID=1640"
}