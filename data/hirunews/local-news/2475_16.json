{
       "Source": "hirunews",
       "Timestamp": "Saturday, 05 September 2020 - 10:44",
       "Headline": "ගින්න පාලනය කළ නිව් ඩයමන්ඩ් නෞකාව නාවික සැතපුම් 40 දුරට රැගෙන යයි (ඡායාරූප සහ වීඩියෝ)",
       "News Content": "බොර තෙල් ප්‍රවාහනය කරමින් සිටියදී ශ්‍රී ලංකාවේ නැගෙනහිර මුහුදු ප්‍රදේශයේදී ගිනි ගැනීමට ලක් එම්.ටී. නිව් ඩයමන්ඩ් නෞකාවේ ගින්න සම්පූර්ණයෙන් පාලනය කිරීමෙන් අනතුරුව නාවික සැතපුම් 40ක් ගැඹුරු මුහුද වෙත රැගෙන ගොස් තිබෙනවා.\nඒ අනුව මෙම නෞකාවේ ඉදිරි කටයුතු කරගෙන යාම සඳහා නෞකාව අයත් රක්ෂණ සමාගම් සහ ජාත්‍යන්තර ගලවා ගැනීමේ සමාගම්වල සිව් දෙනෙකුගෙන් සමන්විත විශේෂ කණ්ඩායමක් අද දිවයිනට පැමිණීමට නියමිතයි.\nමේ අතර, එම්.ටී. නිව් ඩයමන්ඩ් නෞකාවේ හටගත් ගින්න පාලනය කිරීම සඳහා තම ජීවිත අවදානමට ලක් කරමින් ක්‍රියාන්විතයේ යෙදුණු ශ්‍රී ලංකා නාවික හමුදාව, ශ්‍රී ලංකා ගුවන් හමුදාව, ශ්‍රී ලංකා වරාය අධිකාරිය සහ ඉන්දීය ආරක්ෂක අංශ වෙත සිය හදපිරි ස්තූතිය පිරිනමන බව ජනාධිපති ගෝඨාභය රාජපක්ෂ මහතා ට්විටර් පණිවුඩයක් නිකුත් කරමින් පෙන්වා දෙනවා.\nඑම්.ටී. නිව් ඩයමන්ඩ් නෞකාව අම්පාර සංගමන් කන්ද තුඩුවට ඔබ්බෙන් වූ මුහුදු ප්‍රදේශයේදී ගිනි ගැනීමට ලක් වුණේ පසුගිය 3 වැනිදායි.\nනෞකාවේ එන්ජින් කාමරයේ බොයිලේරුවක සිදු වූ පිපිරීමකින් මෙම ගින්න හටගෙන තිබූ අතර ඉන් නෞකාවේ කාර්ය මණ්ඩලයේ සාමාජිකයෙකු ජීවිතක්ෂයට පත්වුණා.\nගින්න පිලිබද සැළවීමත් සමග ක්‍රියාත්මක වූ නාවික හමුදාව නෞකාව ස්ථානගතව ඇති මුහුදු ප්‍ර දේශයට යාත්‍රා කල අතර එදින පස්වරුවේම ගින්න මැඩ පැවැත්වීමේ කටයුතු ආරම්භකළා.\nඒ ගුවන් හමුදාවේද සහය ඇතිවයි.\nපසුව ඉන්දීය නාවික හමුදාව ඉන්දීය වෙරළ ආරක්ෂක බළකාය සහ ශ්‍රී ලංකා වරාය අධිකාරිය ගිනි නිවීමේ කටයුතුවලට එක් වුණා.\nදින එක හමාරක් පමණ සිදු කල දැවැන්ත මෙහෙයුමකින් පසු ඊයේ පස්වරු 7ට පමණ ගින්න සම්පූර්ණයෙන්ම පාලනය කර තිබෙනවා.\nඑම්.ටී. නිව් ඩයමන්ඩ් නෞකාවේ ගින්න සම්පූර්ණයෙන් පාලනය කිරීමට කටයුතු කල බව ඉන්දීය වෙරළ ආරක්ෂක අධිකාරියද සිය නිළ ට්විටර් ගිණුමේ සටහන් කර තිබුණා.\nමේ අතර මෙම මෙහෙයුම සඳහා සහය වීම සඳහා ඉන්දීය නාවික හමුදාවට අයත් නාවිකයින් සහ ඉංජිනේරුවන් 22 කු ඊයේ රාත්‍රීයේ ඉන්දියාවේ විශේෂ ගුවන් යානා දෙකකින් මත්තල ගුවන් තොටු පොලට පැමිණියා.\nනෞකාව ශ්‍රී ලංකා වෙරළ දෙසට ගසාගෙන ඒම  වැළැක්වීම සදහා පියවර ගෙන ඇති අතර එය මේ වන විට නාවික සැතපුම් 40ක් ගැඹුරු මුහුද දෙසට රැගෙන ගිය බව ශ්‍රී ලංකා නාවික හමුදාව පවසනවා.",
       "URL": "https://www.hirunews.lk/249461/ගින්න-පාලනය-කළ-නිව්-ඩයමන්ඩ්-නෞකාව-නාවික-සැතපුම්-40-දුරට-රැගෙන-යයි-ඡායාරූප-සහ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2475"
}