{
       "Source": "hirunews",
       "Timestamp": "Monday, 21 August 2023 - 13:17",
       "Headline": "එන්නතක් විෂ වී තවත් දරුවෙක් ජීවිතක්ෂයට (වීඩියෝ)",
       "News Content": "කොළඹ රිජ්වේ ආර්යා ළමා රෝහලේ දැඩි සත්කාර ඒකකයේ ප්‍රතිකාර ලැබූ මාස 8ක් වයසැති බිලිඳෙකු ජිවිතක්ෂයට පත්ව තිබෙනවා.\nබිලිඳාගේ මව්පියන් චෝදනා කරන්නේ ලබාදුන් එන්නතකින් පසු අසාධ්‍ය වීම හේතුවෙන් දරුවා දැඩි සත්කාර ඒකකයට ඇතුළත් කර සිටියදී ජීවිතක්ෂයට පත් වූ බවයි.\nමෙලෙස අවාසනාවන්ත ලෙසින් ජීවිතක්ෂයට පත් වූයේ අවිස්සාවේල්ල ඇපලපිටිය ප්‍රදේශයේ මාස 8ක් වයසැති බිළිදෙකු බවයි සඳහන් වෙන්නේ.\nඅගෝස්තු 04 වනදා මෙම බිළිඳා අවිස්සාවේල්ල රෝහලට ඇතුළත් කර තිබුණේ නිතර උණ රෝගයෙන් පෙළීම හේතුවෙන් ප්‍රතිකාර ලබා ගැනීම සඳහායි.\nවැඩිදුර ප්‍රතිකාර සඳහා බිලිඳා අගෝස්තු 5 වනදා කොළඹ රිජ්වේ ආර්යා ළමා රෝහලට ඇතුළත් කර තිබූ අතර මව්පියන් චෝදනා කරන්නේ ලබාදුන් එන්නතකින් පසු අසාධ්‍ය වීම හේතුවෙන් දරුවා දැඩි සත්කාර ඒකකයට ඇතුළත් කර සිටියදී බිළිඳා ජීවිතක්ෂයට පත්ව ඇති බවයි.\nබිලිඳාගේ මරණය සම්බන්ධයෙන් එල්ල වන චෝදනා පිළිබඳව කොළඹ රිජ්වේ ආර්යා ළමා රෝහලේ අධ්‍යක්ෂ වෛද්‍ය ජී.විජේසූරියගෙන් හිරු\nප්‍රවෘත්ති කළ විමසීමකදී අධ්‍යක්ෂවරයා ප්‍රකාශ කර සිටියේ මෙම බිලිඳු මරණය සහ පසුගියදා කැලණිය ප්‍රදේශයෙන් වාර්තා වූ දරුවාගේ මරණය සම්බන්ධයෙන් කරුණු පැහැදිලි කිරීමක් අද දිනයේ සිදුකරන බවයි.\nකෙසේ වෙතත් දැඩි සත්කාර ඒකකයේ ප්‍රතිකාර ලබමින් බිළිඳා පසුගිය 19 වනදා මෙලොවින් සමුගත්තා.\nදරුවාගේ දේහය පිළිබඳ අවසන් කටයුතු ඊයේ (21) සිදු කෙරුණේ පවුලේ සුසාන භූමියේදී.",
       "URL": "https://www.hirunews.lk/345576/එන්නතක්-විෂ-වී-තවත්-දරුවෙක්-ජීවිතක්ෂයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=83"
}