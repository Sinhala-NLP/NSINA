{
       "Source": "hirunews",
       "Timestamp": "Thursday, 14 June 2018 - 7:38",
       "Headline": "ජාතික ආර්ථික සභාවට ජනපතිගෙන් උපදෙස්",
       "News Content": "දේශීය කර්මාන්තකරුවන් ආරක්ෂා කිරීමට සියලූ විධිවිධාන යොදන ලෙසට ජාතික ආර්ථික සභාවට ජනාධිපති මෛත්‍රීපාල සිරිසේන උපදෙස් ලබාදී තිබෙනවා.\nඊයේ පස්වරුවේ ජාතික ආර්ථික සභාව 12 වන වරටත් ජනාධිපති ලේකම් කාර්යාලයේදී රැස්වුණා.\nදේශීය කර්මාන්තකරුවන් මුහුණදී ඇති ප්‍රධාන ගැටළු 6 ක් පිළිබඳව මෙහිදී සාකච්ඡාවට ලක්වූ බවයි ජනාධිපති මාධ්‍ය අංශය සඳහන් කළේ.\nආනයනික සෙරමික් සනීපාරක්ෂක භාණ්ඩ සඳහා පනවා තිබූ සෙස් බද්ද ඉවත් කිරීම හේතුවෙන් එම කර්මාන්තය කඩාවැටීමට ඇති අවදානම පිළිබඳව මෙහිදී සාකච්ඡා කර තිබෙනවා.\nඒ අනුව පෙර පැවති සෙස් බද්දට සමාන අගයකින් රේගු ආනයනික බද්දක් පැනවීම සම්බන්ධයෙන් මෙහිදී සාකච්ඡා වී ඇති බවයි ජනාධිපති මාධ්‍ය අංශය නිවේදනය කළේ.\nදේශීය කර්මාන්තකරුවන්ට සහනදායී පොලී අනුපාතයන් යටතේ ණය පහසුකම් ලබාදීමට රාජ්‍ය බැංකුවලට විශාල වගකීමක් පවතින බවද ජනාධිපතිවරයා මෙහිදී ප්‍රකාශ කර තිබෙනවා.",
       "URL": "https://www.hirunews.lk/193023/ජාතික-ආර්ථික-සභාවට-ජනපතිගෙන්-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=3897"
}