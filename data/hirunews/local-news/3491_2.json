{
       "Source": "hirunews",
       "Timestamp": "Thursday, 21 February 2019 - 12:16",
       "Headline": "කෙසෙල්වත්තේ දිනුකගේ ඥාතියෙකු මත්කුඩු සමඟ අත්අඩංගුවට",
       "News Content": "මාකඳුරේ මධුෂ් සමඟ දැනට අත්අඩංගුවේ පසුවන පාතාල සාමාජිකයෙකු වන කෙසෙල්වත්තේ දිනුකගේ මාමා කෙනෙකු වන අල රංජි නැමැත්තා පොලිස් විශේෂ කාර්ය බලකාය විසින් කෙසෙල්වත්ත ප්‍රදේශයේදී අත්අඩංගුවට ගෙන තිබෙනවා.\nඑම ප්‍රදේශයේ පිහිටි වාහන නැවතුම්පලක් අසලදී අත්අඩංගුවට ගන්නා අවස්ථාවේ 57 හැවිරිදි වියේ පසුවන සැකකරු සන්තකයේ තිබී හෙරොයින් සහ මන්නා පිහි දෙකක් ද සොයාගෙන ඇති බවයි  පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර කියා සිටියේ. කප්පම් ලබාගැනීමේ චෝදනාද මෙම පුද්ගලයාට එල්ලවී ඇති බව පොලීසිය කියා සිටියා.\nමේ අතර පන්නිපිටිය ප්‍රදේශයේ නිවසකට ඇතුළු වී කොල්ලකන ලද රුපියල් කෝටි 700කට අධික වටිනාකමකින් යුත් මැනික් සහ නිල් දියමන්තිය දැනට ඩුබායි පොලිසිය භාරයේ සිටින පාතාල නායක මාකදුරේ මදූෂ් අතට පත්වී ඇති බවට පොලිසිය සැක කරනවා.\nසිද්ධිය සම්බන්ධයෙන් විමර්ශණ සිදු කරන මිරිහාන විශේෂ අපරාධ මෙහෙයුම් ඒකකයේ නිලධාරීයෙකු සඳහන් කළේ අදාල කොල්ලය මාකදුරේ මදූෂ් විසින් ඩුබායි හි සිට මෙහෙයවා ඇති බවට මෙතෙක් සිදුකරන ලද පරීක්ෂණවලදී තහවුරු වී ඇති බවයි.\nපසුගිය වසරේ නොවැම්බර් 05 වනදා පොලිස් නිල ඇදුමින් සහ සිවිල් ඇදුමින් සැරසුණු පිරිසක් අදාල නිවසට ඇතුළු වී කොල්ලය සිදු කර තිබූ අතර සිද්ධිය සම්බන්ධයෙන් රවීන්ද්‍ර නාලක රණසිංහ හෙවත් ලොකු අයියා, තුසිත මදුර හෙවත් මාතර මල්ලී, කසුන් ධනංජය හෙවත් වෙඩිකන්දේ කසුන් නමැති සැකකරුවන් පොලිසිය මේ වනවිට අත්අඩංගුවට ගෙන තිබෙනවා.\nපොලිස් නිල ඇදුමින් සැරසී අදාල නිවසට ඇතුළු වී ඇත්තේ ලොකු අයියා නමැත්තා බවට ද තහවුරු වී ඇති බවයි මිරිහාන විශේෂ අපරාධ මෙහෙයුම් ඒකකය සඳහන් කළේ.\nඔහුගේ දුරකතනය පරීක්ෂා කළ පොලිසිය මාකදුරේ මදූෂ් වෙත යවන ලද කොල්ලකන ලද දියමන්තිය සහ මැණික් තොගයේ ජායාරූප ද හමුවී තිබෙනවා.\nඑසේම කොල්ලය සිදු කර දින තුනකට පසුව ලොකු අයියා නමැත්තා මාකදුරේ මදූෂ් ලබාදුන් උපදෙස්වලට අනුව දෙමටගොඩ ප්‍රදේශයේදී මෙම දියමන්තිය වෙනත් පුද්ගලයෙකුට ලබා දී ඇති බවටයි හෙලිව ඇත්තේ.\nමේ අතර මෙම සිද්ධිය සම්බන්ධයෙන් මාකදුරේ මදූෂ් සමඟ මේ වනවිට අත්අඩංගුවේ පසුවන රංගන ශිල්පී රයන් වෑන් රෝයන් පොලිසියට ගෙන්වා ප්‍රකාශයක් සටහන් කරගෙන තිබුණා.\nඑහිදී ඔහු ප්‍රකාශ කර තිබුණේ තමන් මාකදුරේ මදූෂ් නමැත්තෙක් නොහදුනන බවයි.\nකෙසේ වෙතත් ඔහුගේ දුරකතනය පරීක්ෂා කිරීමේදී මාකදුරේ මදූෂ්ට දුරකතන ඇමතුම් ලබාගෙන ඇති බවට අනාවරණය වී ඇති බවයි විමර්ශණ සිදු කරන මිරිහාන විශේෂ අපරාධ මෙහෙයුම් ඒකකයේ නිලධාරියා සඳහන් කළේ.\nඑසේම කොල්ලකන ලද දියමන්තිය දෙමටගොඩ ප්‍රදේශයේදී  ලොකු අයියා නමැත්තා තවත් පුද්ගලයෙකුට ලබාදුන් දිනයේ රංගන ශිල්පී රයන් ද දෙමටගොඩ ප්‍රදේශයේ රැදී සිට ඇති බවද දුරකතන විශ්ලේෂණ වාර්තා වලින් හෙලිවී තිබෙනවා.\nඑසේම ඔහු සහ අත්අඩංගුවේ සිටින ගායන ශිල්පී අමල් පෙරේරා එදිනම ඩුබායි රාජ්‍ය වෙත ගොස් ඇති බවටයි අනාවරණය වී ඇත්තේ.\nමේ අනුව මෙම දියමන්තිය  මදූෂ් අතට පත්වීම සහ රයන් හා අමල් ඩුබායි යාම අතර සම්බන්ධයක් පවතින්නේ දැයි විමර්ශණවලදී වැඩි අවධානයක් යොමු කරන බව මිරිහාන විශේෂ අපරාධ මෙහෙයුම් ඒකකය කියා සිටියා.",
       "URL": "https://www.hirunews.lk/210891/කෙසෙල්වත්තේ-දිනුකගේ-ඥාතියෙකු-මත්කුඩු-සමඟ-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=3491"
}