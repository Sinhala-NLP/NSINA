{
       "Source": "hirunews",
       "Timestamp": "Saturday, 28 December 2019 - 7:22",
       "Headline": "සිසුන්ට ලබාදීම අත්හිටවූ ‘හතේ අපේ පොත’ ගැන වාර්තාව විෂය භාර ඇමතිට",
       "News Content": "පසුගිය රජය සමයේ අධ්‍යාපන, සෞඛ්‍ය අමාත්‍යාංශ ඒකාබද්ධව හත ශ්‍රේණියේ සිසු සිසුවියන් වෙනුවෙන් නිකුත් කරනු ලැබූ හතේ අපේ පොත සම්බන්ධයෙන් වාර්තාව අධ්‍යාපන අමාත්‍ය ඩලස් අලහප්පෙරුම වෙත භාරදී තිබෙනවා.\nඊයේ (27) අදාළ වාර්තාව අමාත්‍යවරයාට භාරදුන් බවයි අධ්‍යාපන අමාත්‍යාංශයේ ලේකම් එන්.එච්.එම්. චිත්‍රානන්ද හිරු ප්‍රවෘත්ති අංශයට සඳහන් කළේ.\nපෙරේදා (26) පස්වරුවේ හතේ අපේ පොත සකස් කිරීම සඳහා කටයුතු කළ සෞඛ්‍ය අමාත්‍යාංශයේ වෛද්‍යවරුන් කිහිප දෙනෙකු ඇතුළු නිලධාරීන් පිරිසක් අධ්‍යාපන අමාත්‍යාංශයට කැඳවා තිබුණා.\nඅධ්‍යාපන අමාත්‍යාංශයේ ලේකම් එන්.එච්.එම්. චිත්‍රානන්ද සමඟ අමාත්‍යාංශයේ පැවති සාකච්ඡාවේදී එහි පවතින ගැටළු සම්බන්ධයෙන් සාකච්ඡා වී තිබෙනවා.\nශ්‍රී ලංකා සිතියමෙහි පළාත් වෙන් කිරීමේදී යොදා ඇති වර්ණ සම්බන්ධයෙන් ගැටළුකාරී තත්ත්වයක් මෙන්ම සිංහල අලුත් අවුරුද්ද වර්ගීකරණය කර ඇති ආකාරය සම්බන්ධ ගැටළු කිහිපයක් දීර්ඝ වශයෙන් සාකච්ඡා වූ බවයි අමාත්‍යාංශ ලේකම්වරයා සඳහන් කළේ.\nඑමෙන්ම, පාසල් සිසුන්ට එම පොත ලබා නොදෙන ලෙසට අධ්‍යාපන ප්‍රකාශන දෙපාර්තමේන්තුව සියළුම විදුහල්පතිවරුන්ට සහ පෙළ පොත් බෙදා හැරීමේ මධ්‍යස්ථානාධිපතිවරුන්ට පසුගියදා දැනුම් දුන්නා.\nඅධ්‍යාපන ප්‍රකාශන කොමසාරිස් ජනරාල් ඩබ්ලිව්.එම්. ජයන්ත වික්‍රමනායකගේ අත්සනින් යුතුව සියළුම විදුහල්පතිවරුන්ට සහ පෙළ පොත් බෙදා හැරීමේ මධ්‍යස්ථානාධිපතිවරුන්ට යොමුකළ ලිපියක සඳහන් වූයේ අදාළ පෙළපොත සිසුන් අතට පත්වී ඇත්නම් නැවත එය ලබා ගැනීමට කටයුතු කරන ලෙසටයි.",
       "URL": "https://www.hirunews.lk/231086/සිසුන්ට-ලබාදීම-අත්හිටවූ-හතේ-අපේ-පොත-ගැන-වාර්තාව-විෂය-භාර-ඇමතිට",
       "Category": "Local News",
       "Parent URL": "https://www.hirunews.lk/local-news.php?pageID=2982"
}