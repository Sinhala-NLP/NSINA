{
       "Source": "hirunews",
       "Timestamp": "Wednesday, 22 March 2017 - 11:43",
       "Headline": "අක්කර 2000ක තවත් වන සංහාරයක් (ඡායාරූප)",
       "News Content": "උසාවි නියෝග ද කඩකරමින් සංවිධානාත්මක පිරිසක් පොළොන්නරුව ජල ගැලීම් නිම්න ජාතික වනෝද්‍යානයේ අක්කර 2000ක පමණ භූමියක ඇති කුඹුක්, බක් මී වැනි වටිනා ගස් විනාශ කරමින් වගා කටයුතු කිරීම හේතුවෙන් බරපතල පරිසර හානියක් සිදුවෙමින් පවතින බව ප්‍රදේශවාසීන් පවසනවා.\nගම්වාසීන් චෝදනා කරන්නේ පොළොන්නරුව තඹාල , සුංගාවිල, පුදූර් ආදී ප්‍රදේශයන්හි පදිංචි පිරිසක්, මහා පරිමාණ ව්‍යාපාරිකයන් සහ හිටපු ප්‍රාදේශීය දේශපාලඥයකු ද මීට සම්බන්ධ බවයි.\nමහවැලි ගඟේ වෙට්ටුකාඩු සහ පෙරිනාරුව අමුණු හරස් කරමින් ජලය ලබාගෙන සිදුකරන මෙම නීති විරෝධී වගාවෙන්, වන විනාශය මෙන්ම වන සතුන්ගේ වාසස්ථාන ද අහිමි වී එම සතුන් ගම් වැදී ජීවිත හා දේපල හානි සිදුකරන බවයි ගම්වාසීන් පෙන්වා දෙන්නේ.\nප්‍රදේශයේ කෘෂි පර්යේෂණ නිෂ්පාදන සහකාරවරයෙකු ද මීට සම්බන්ධ අතර නිලධාරීන්ට විවිධ බලපෑම් ඇතැයි ද ගම්වාසීන් පවසනවා.\nමේ සම්බන්ධයෙන් අදහස් දක්වමින් ඕනෑගම මැදමලුව මහා විහාරයේ විහාරාධිපති නිකපිටියේ චන්දිම හිමියන් ප්‍රකාශ කළේ මෙම  පිරිස සෝමාවතිය ජාතික වනෝද්‍යානයේ ඇති  ඉපැරණි නටඹුන් විනාශ කර ඇති බවයි.\nවිවිධ විෂ ද්‍රව්‍ය යොදා සතුන් දඩයම් කරන බවත් වන ජීවී සහ පරිසර නිලධාරීන් මේ සම්බන්ධයෙන් කිසිදු ක්‍රියාමාර්ගයක් නොගන්නා බව එම හිමියන් වැඩි දුරටත් ප්‍රකාශ කළා.\nපොළොන්නරුව වන මිතුරෝ සංවිධානයේ කැඳවුම්කරු චතුරංග පෙරේරා මේ සම්බන්ධයෙන් අදහස් දන්වමින් කියා සිටියේ මෙම වන විනාශය සම්බන්ධයෙන් ප්‍රදේශයේ වන ජීවී උසස් නිලධාරීන් දැනුවත් කළද තවමත් මේ සම්බන්ධයෙන් ක්‍රියාමාර්ගයක් ගෙන නොමැති අතර මෙම පුද්ගලයන් හක්ක පටස් යොදාගනිමින් වන සතුන් මරා දමන බවයි.\nප්‍රදේශයේ වන සත්ව අඩවි සහකාර පී.එම්. රත්නායකගෙන් කළ විමසීමකදී ඔහු කියා සිටියේ අත්අඩංගුවට මොවුන් ගෙන නඩු පැවරීමට කටයුතු කරන බවයි.\nමීට පෙරද මෙම, වන විනාශය සම්බන්ධයෙන් නඩු පවරා අති බවත් නැවතත් සිදුවන රක්ෂිත විනාශය සම්බන්ධයෙන් තමන් නොදන්නා බවත් පොළොන්නරුව කලාප භාර වන ජීවී සහකාර අධ්‍යක්ෂ ඩබ්.ඩී.එම්.ජේ. වික්‍රමරත්න මේ සම්බන්ධයෙන් කළ විමසීමකදී ප්‍රකාශකර සිටියා.\nඕනෑගම මැදමලුව මහා විහාරයේ විහාරාධිපති නිකපිටියේ චන්දිම හිමියන්\nපොළොන්නරුව වන මිතුරෝ සංවිධානයේ කැඳවුම්කරු චතුරංග පෙරේරා\nඡායාරූප - මනම්පිටිය නිමල් ජයරත්න",
       "URL": "https://www.hirunews.lk/157441/අක්කර-2000ක-තවත්-වන-සංහාරයක්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4601"
}