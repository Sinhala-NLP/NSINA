{
       "Source": "hirunews",
       "Timestamp": "Monday, 06 July 2020 - 10:39",
       "Headline": "කොරෝනා අසාදිත පුද්ගලයන් හඳුනා ගැනීමට උපකරණයක් (ඡායාරූප)",
       "News Content": "කොරෝනා වෛරසය අසාදනය වී ඇති පුද්ගලයින් අසල සිටී නම් හඳුනාගැනීමට උපකරණයක්(Device) සිංගප්පුරුවෙන් හඳුන්වාදී තිබෙනවා.\nමෙම උපකරණය මගින් කෝවිඩ් 19 වෛරසය ආසාදිත පුද්ගලයෙක් තමා අසල සිටි නම් ඒ බව තමන්ට දැනුම් දීමක් කරනු ඇති.\nමෙහි බැටරිය එක් වරක් ආරෝපණය කළ විට මාස 9ක කාලයක් භාවිතා කළ හැකි බව එම උපකරණය නිපද වූ විද්‍යාඥයන් පවසනවා.\nස්මාර්ට් ෆෝන් නොමැති, කොරෝනා අවදානමට ලක්විය හැකි වැඩිහිටි පුද්ගලයින් සඳහා මෙම උපාංග මුලින්ම හඳුන්වා දෙනු ඇති.\nමේ අතර, කොළඹ විශ්වවිද්‍යාලයේ භෞතික විද්‍යා අංශයේ තාරකා විද්‍යා හා අභ්‍යවකාශ විද්‍යා ඒකකය මගින් කොරෝනා රෝගීන් හඳුනාගැනීමට නව දුරකථන මෘදුකාංගයක් හඳුන්වාදී තිබෙනවා.\nමෙම මෘදුකාංගය ජංගම දුරකථනයට ඇතුලත් කරගත් පසු අසළ සිටින පුද්ගලයා කොරෝනා රෝගය ආසාදනය වී සුවය ලැබූවෙක්ද, නිරෝධායනය වන පුද්ගලයෙක්ද, නැතහොත් විදේශ රටක සිට පැමිණි අයෙකු ද යන්න සම්බන්ධයෙන් තොරතුරු දැනගැනීමට හැකියි.\nකොළඹ විශ්වවිද්‍යාලයේ භෞතික විද්‍යා අංශයේ තාරකා විද්‍යා හා අභ්‍යවකාශ විද්‍යා ඒකකයේ අධ්‍යක්‍ෂ මහාචාර්ය චන්දන ජයරත්න හිරු ප්‍රවෘත්ති අංශයට සඳහන් කළේ ඒ අනුව කොරෝනා වෛරසය ආසාදනය වූවෙකු ළඟ සිටීනම් දුරකථනයෙන් යම්කිසි නාදයක් නිකුත් වන බවයි.\nමෙම මෘදුකාංගය ජාතික පර්යේෂණ සභාවේ සභාපති මහාචාර්ය හේමන්ත දොම්පොලගේ උපදෙස් හා එම ආයතනයේ පර්යේෂන ආධාර මත නිර්මාණය කර ඇති අතර, ඉදිරියේදී මෙම මෘදුකාංගය ජංගම දුරකථන භාවිත කරන්නන්ට නොමිලේ ලබාදීමට කටයුතු කරන බව ඔහු වැඩිදුරටත් සඳහන් කළා.",
       "URL": "https://www.hirunews.lk/244801/කොරෝනා-අසාදිත-පුද්ගලයන්-හඳුනා-ගැනීමට-උපකරණයක්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=2607"
}