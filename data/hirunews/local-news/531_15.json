{
       "Source": "hirunews",
       "Timestamp": "Thursday, 16 February 2023 - 20:22",
       "Headline": "බාධා පැමිණියත්, සහාය ඇත්නම් ඡන්දය පැවැත්විය හැකියි - හිටපු මැ.කො",
       "News Content": "බාධා පැමිණියත් අනෙකුත් පාර්ශවවල සහාය ලැබෙන්නේ නම් පළාත් පාලන ආයතන ඡන්ද විමසීම පැවැත්විය හැකි බව මැතිවරණ කොමිෂන් සභාවේ හිටපු සභාපති මහින්ද දේශප්‍රිය පවසනවා.\nමේ අතර, රජයේ මුද්‍රණාලයට ඡන්ද පත්‍රිකා මුද්‍රණය කිරීමේ හැකියාව පවතින බව රජයේ මුද්‍රණ සේවක සංගමය අද (16) ප්‍රකාශ කළා.\nඒ, ඡන්ද පත්‍රිකා මුද්‍රණය කිරීමට ප්‍රතිපාදන ලැබී නොමැති බවට මුද්‍රණාලයාධිපතිනිය ඊයේ සිදුකළ ප්‍රකාශයට ප්‍රතිචාර දක්වමින්.\nමේ අතර, පළාත් පාලන ඡන්ද විමසීම බාධාවකින් තොරව පැවැත්වීමට පියවර ගන්නා ලෙස මැතිවරණ කොමිසමට නියෝගයක් නිකුත් කරන්නැයි ඉල්ලා හිටපු පාර්ලිමේන්තු මන්ත්‍රී මුජිබර් රහුමන් විසින් ඉදිරිපත් කළ පෙත්සම සලකා බැලීම සඳහා ලබන 23 වනදා කැඳවන ලෙස ශ්‍රේෂ්ඨාධිකරණය නියම කළා.\nඒ, එම පෙත්සම අද ප්‍රියන්ත ජයවර්ධන, මුර්දු ප්‍රනාන්දු සහ අචල වෙංගප්පුලි යන ත්‍රිපුද්ගල විනිසුරු මඩුල්ල ඉදිරියෙහි කැඳවනු ලැබූ අවස්ථාවේදීයි.\nඑහිදී ත්‍රිපුද්ගල විනිසුරු මඩුල්ලේ සභාපති විනිසුරු ප්‍රියන්ත ජයවර්ධන සඳහන් කළේ මෙම පෙත්සම සලකා බැලීම සඳහා තමන් සාමාජිකත්වය නොදරන විනිසුරු මඩුල්ලක් වෙත යොමු කරන ලෙසයි.\nමෙහිදී නීතිපතිවරයා වෙනුවෙන් පෙනී සිටි අතිරේක සොලිසිටර් ජෙනරාල් නෙරින් පුල්ලේ අධිකරණය හමුවේ කරුණු දක්වනු ලැබුවා. එහිදී ඔහු අධිකරණයට දන්වා සිටියේ පළාත් පාලන ඡන්ද විමසීමට අදාළව ඇප මුදල් භාර නොගන්නා ලෙස දන්වමින් තේරීම් භාර නිලධාරීන් වෙත රාජ්‍ය පරිපාලන ලේකම්වරයා විසින් නිකුත් කළ ලිපිය මේ වනවිටත් ඉල්ලා අස් කරගෙන ඇති බවයි.\nපෙත්සම්කරු වෙනුවෙන් පෙනී සිටි ජනාධිපති නීතිඥ උපුල් ජයසූරිය සඳහන් කළේ පලාත් පාලන ඡන්ද විමසීම පැවැත්වීමට රජය විවිධාකාර බාධා පමුණුවමින් සිටින බැවින් පෙත්සම සලකා බැලීම සඳහා කඩිනම් දිනයක් ලබා දෙන ලෙසයි.\nඒ අනුව පෙත්සම සලකා බැලීම සඳහා ලබන 23 වනදා කැඳවන ලෙස අධිකරණය නියෝග කළා.\nමේ අතර, ජාතික ජනබලවේගය අද ශ්‍රී ලංකා මානව හිමිකම් කොමිෂන් සභාවට පැමිණිල්ලක් යොමු කළා. ඒ, ජනතාවගේ ඡන්ද අයිතිය අහිමි කිරීමේ කුමන්ත්‍රණයක් රාජ්‍ය නිලධාරීන්ගේ සහයෙන් සිදු කෙරෙන බව පවසමින්.",
       "URL": "https://www.hirunews.lk/327579/බාධා-පැමිණියත්-සහාය-ඇත්නම්-ඡන්දය-පැවැත්විය-හැකියි-හිටපු-මැ-කො",
       "Category": "Local News",
       "Parent URL": "https://www.hirunews.lk/local-news.php?pageID=531"
}