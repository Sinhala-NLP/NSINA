{
       "Source": "hirunews",
       "Timestamp": "Monday, 10 May 2021 - 19:09",
       "Headline": "බිහාරයේ බක්සාර් ප්‍රදේශයේ ගංගා නදී ඉවුරේ පාවෙන මිනි",
       "News Content": "ඉන්දියාවේ කොවිඩ් අර්බුදයේ පරිමාව හෙළි කරන බියකරු සිදුවීම් පෙළක් බිහාරයේ බක්සාර් ප්‍රදේශයේ ගංගා නදී ඉවුරේ අද උදෑසන දක්නට ලැබුනා.\nඉන්දීය මාධ්‍ය වාර්තා කර තිබුනේ ඉදිමී පුපුරා ගිය මළ සිරුරු රැසක් ගංගා නදියේ පාවෙමින් තිබුණු ආකාරයයි.\nබිහාර් හි උත්තර් ප්‍රදේශ් දේශ සීමාවේ පිහිටි චෞසා නගර ආසන්නයේ ගඟේ පාවෙමින් තිබූ මළ සිරුරු දුසිම් ගණන පදිංචිකරුවන් භීතියට පත් කරණ හේතුවක් වුනා.\nඋතුරු ප්‍රදේශයේ සිට පහළට පාවී ආ මෙම මළ සිරුරු ආදාහනය කිරීමට හෝ භූමදාන කිරීමට ඉඩක් සොයා ගැනීමට නොහැකි කොවිඩ් රෝගීන්ගේ විය හැකි බවටයි ප්‍රාදේශීය පරිපාලනය විශ්වාස කරන්නේ.\n“මළ සිරුරු 40-45ක් පමණ පාවෙමින් තිබෙනු දැකගත හැකි වුනා” යැයි චෞසා දිස්ත්‍රික් නිලධාරි අශෝක් කුමාර් පැවසුවා.\nගඟට විසි කර ඇති බව පෙනෙන මෙම මළ සිරුරු පුපුරා ගොස් ඇති අතර අවම වශයෙන් දින පහකට වැඩි කලක් ජලයේ පාවෙමින් තිබෙන්නට ඇති බවයි ප්‍රාන්ත බලදාරින් විශ්වාස කරන්නේ.\nපසුගිය සෙනසුරාදා අර්ධ වශයෙන් පිළිස්සුණු සිරුරු කිහිපයක් යමුනා ගංගාවේ පාවෙන අයුරු හමීර්පූර් නගරයේ දක්නට ලැබුනු බව වාර්තා වුනා.\nමේ අතර මෙම සිරුරු නොකියවූ සැඟවුණු කොවිඩ් මරණවලට සාක්ෂි බවට කොන්ග්‍රසය චෝදනා කරණවා.\nඑමෙන්ම පසුගිය ඉරිදා, බිහාර් හි කතිහාර් රෝහලේ කාර්ය මණ්ඩලය කොවිඩ් වින්දිතයන්ගේ සිරුරු ගඟට දැමූ බවට චෝදනා නැගුනා.\nඑම සිදුවීමේ වීඩියෝ පට සමාජ මාධ්‍ය තුළ දැඩි ලෙස පැතිර ගියා.\nඑම වීඩියෝවේ දැක්වෙන්නේ කැතියාර් රෝහල් කාර්ය මණ්ඩලය ගිලන් රථයකින් ගෙනා මළ සිරුරු යමුනා ගඟට දමන ආකාරයයි.",
       "URL": "https://www.hirunews.lk/270985/බිහාරයේ-බක්සාර්-ප්‍රදේශයේ-ගංගා-නදී-ඉවුරේ-පාවෙන-මිනි",
       "Category": "Local News",
       "Parent URL": "https://www.hirunews.lk/local-news.php?pageID=1962"
}