{
       "Source": "hirunews",
       "Timestamp": "Thursday, 14 April 2022 - 20:21",
       "Headline": "ලිට්රෝ ගෑස් නිෂ්පාදන කටයුතු සඳුදා සිට යළිත් (වීඩියෝ)",
       "News Content": "ගෑස් නිෂ්පාදන කටයුතු ලබන සඳුදා සිට යළි ආරම්භ කරන බව ලිට්‍රෝ සමාගම පවසනවා.\nනිවේදනයක් නිකුත් කරමින් එම සමාගම සඳහන් කළේ රජයේ මැදිහත් වීමෙන් ලෝක බැංකු ආධාර යටතේ ගෑස් ආනයනයට අවශ්‍ය ඩොලර් මිලියන 10 ක් ලබා ගැනීමට හැකිවූ බවයි.\nඒ යටතේ ඉදිරියේදී ගෑස් මෙට්‍රික් ටොන් 8,500 ක් මෙරටට ලැබීමට නියමිත බව ලිට්‍රෝ සමාගම ප්‍රකාශ කළා.\nකෙසේ වෙතත්, ලෝක වෙළඳපොලේ මිල ඉහළ යද්දී මෙරට ගෑස් මිල ප්‍රමාණවත් ලෙස මිල ඉහළ නොදැමීම සහ පසුගිය මාස 2 තුල ප්‍රමාණවත් පරිදි ණයවර ලිපි නිකුත් නොකිරීම මෙන්ම උත්සව සමයේ ඉල්ලුම වැඩි වීම යන හේතුන් මත මේ වන විට ගෑස් තොග සියල්ල අවසන් වී ඇති බව එම සමාගම පෙන්වා දෙනවා.\nඒ හේතුවෙන් පසුගිය මාර්තු මාසයේදී පමණක් සමාගමට රුපියල් මිලියන 2600 ක අලාභයක් සිදුව ඇති බවයි එමගින් නිකුත් කළ නිවේදනයේ වැඩිදුරටත් දැක්වෙන්නේ.\nඑවන් තත්වයක් තුළ ගෑස් බෙදාහැරීම නවතා දැමුණු ඊයේ දින දක්වා මෙම මාසයේ ගතවූ දින 13 තුළ ගෑස් සිලින්ඩර ලක්ෂ 8 වෙළඳපොලට නිකුත් කර තිබෙනවා.\nමේ අතර ඩීසල් මෙට්‍රික් ටොන් 40,000 ක් රැගත් නෞකාව ඉදිරි පැය කිහිපයේදී දිවයිනට ළඟා වීමට නියමිත බව ලංකා ඛනිජ තෙල් සංස්ථාව පවසනවා.\nඑම සංස්ථාව සඳහන් කලේ ඒ අනුව දිවයින පුරා ඩීසල් බෙදාහැරීමේ කටයුතු අඛණ්ඩව සිදු කිරීමට හැකි වනු ඇති බවයි.\nලබන 22 වනදාට පෙර ඩීසල් මෙට්‍රික් ටොන් 37,000 ක් රැගත් තවත් නෞකාවක් මෙරටට ළඟා වීමට නියමිත බව ලංකා ඛණිජ තෙල් සංස්ථාව සඳහන් කළා. මෙම මාසය තුළ මෙරටට ආනයනය කිරීමට නියමිත මුළු ඩීසල් ප්‍රමාණය මෙට්‍රික් ටොන් 265,000 ක්.\nකෙසේ වෙතත් සිංහල - දෙමළ අලුත් අවුරුද්ද යෙදී තිබෙන අද දිනයේදීත් දිවයින පුරා ඉන්ධන හල් රැසක් වසා තිබූ අතර විවෘතව පැවති පිරවුම් හල් වල පෝලිම් පැවතුණා.\nමේ අතර අද මෙන්ම හෙට (15) සහ අනිද්දා (16) දිනවලදීද පෙර දැනුම් දුන් පරිදි විදුලි කප්පාදුවක් සිදු නොකරන බව ලංකා විදුලි බල මණ්ඩලය පවසනවා.\nඑහි මාධ්‍ය ප්‍රකාශක ඇන්ඩෲ නවමනි හිරු ප්‍රවෘත්තී අංශයට සඳහන් කළේ ලබන 17 වනදා සිට විදුලි කප්පාදුව සිදුකරන ආකාරය පිළිබඳව මෙතෙක් තීරණය කර නොමැති බවයි.\nබලාගාරවලට අවශ්‍ය ඉන්ධන ලැබීම සහ ජල විදුලි බලාගාර ආශ්‍රිත ජල පෝෂක ප්‍රදේශවලට ලැබෙන වර්ෂාවේ ප්‍රමාණය මත එය තීරණය වනු ඇති බව ලංකා විදුලි බල මණ්ඩලය වැඩිදුරටත් සඳහන් කලේ.",
       "URL": "https://www.hirunews.lk/301966/ලිට්රෝ-ගෑස්-නිෂ්පාදන-කටයුතු-සඳුදා-සිට-යළිත්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1230"
}