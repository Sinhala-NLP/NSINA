{
       "Source": "hirunews",
       "Timestamp": "Tuesday, 22 March 2022 - 8:55",
       "Headline": "සිපෙට්කෝ පිරවුම්හල්වල ඉන්ධන බෙදා හැරීම අධීක්ෂණයට හමුදාව යොදවයි (වීඩියෝ)",
       "News Content": "දිවයින පුරා පිහිටි සිපෙට්කෝ ඉන්ධන පිරවුම්හල්වල ඉන්ධන බෙදා හැරීමේ කටයුතු අධීක්ෂණය කිරීම සඳහා හමුදාව යෙදවීමට තීරණය කර තිබෙනවා.\nඉන්ධන හිඟයත් සමග පිරවුම්හල්වල ඇති වන ගැටුම්කාරී තත්ත්වයන් පාලනය කිරීම සඳහා මෙලෙස හමුදා සාමාජිකයින් යෙදවීමට කටයුතු කර ඇති බවයි හමුදා මාධ්‍ය ප්‍රකාශක බ්‍රිගේඩියර් නිලන්ත ප්‍රේමරත්න කියා සිටියේ.\nමේ අතර ඉන්දීය ණය ආධාර යටතේ අනිද්දා (24) වනවිට තවත් ඉන්ධන නෞකාවක් මෙරටට පැමිණීමට නියමිත බව බලශක්ති අමාත්‍ය ගාමිණී ලොකුගේ කියා සිටියේ කොළඹ අද (22) පැවති මාධ්‍ය හමුවකට එක්වෙමින්.\nදිවයින පුරා මේ වනවිට දැඩි අර්බුදකාරී වාතාවරණයක් නිර්මාණය කිරීමට ඉන්ධන පිරවුම්හල් හේතු වී තිබෙනවා.\nදැඩි ඉන්ධන හිඟය හේතුවෙන් ඉන්ධන හල් අසල දිගු පෝලිම් දක්නට ලැබීම මීට හේතුවයි.\nඉන්ධන ලබා ගැනීමට පොරකන ජනතාව අතර නොසන්සුන්කාරී තත්ත්වයන් හටගැනීම ද මේ දිනවල වාර්තා වනවා.\nමේ හේතුවෙන් පුද්ගලයින් අතර බහින්බස් වීමෙන් ඇතිවන ආරවුල් හේතුවෙන් පුද්ගල ඝාතනයන් ද සිදුවන අයුරු දක්නට ලැබෙනවා.\nඑමෙන්ම වයස්ගත පුද්ගලයින් ද තෙල් පෝලිම්වල රැඳී සිටීමේ දී සිදු වූ පුද්ගල මරණ 02ක් ද වාර්තා වුණා.\nමේ වනවිට ඉන්ධන පෝලිම් අසල සිදුව ඇති පුද්ගල මරණ සංඛ්‍යාව 03ක්.",
       "URL": "https://www.hirunews.lk/300071/සිපෙට්කෝ-පිරවුම්හල්වල-ඉන්ධන-බෙදා-හැරීම-අධීක්ෂණයට-හමුදාව-යොදවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1279"
}