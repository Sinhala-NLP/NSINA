{
       "Source": "hirunews",
       "Timestamp": "Tuesday, 29 September 2020 - 8:05",
       "Headline": "කොරෝනා ආසාදිත සංඛ්‍යාව 3363 දක්වා ඉහළට",
       "News Content": "තවත් කොරෝනා ආසාදිතයින් 3 දෙනෙකු ඊයේ(28) දිනයේදීත් වාර්තාවීමත් සමග මෙරට සමස්ත කොරෝනා ආසාදිතයින් සංඛ්‍යාව 3363 දක්වා ඉහළ ගියා.\nඑමෙන්ම, ඊයේ දිනයේදීත් තවත් කොරෝනා ආසාදිතයින් දෙදෙනෙකු සුවය ලබා රෝහල්වලින් පිටව යාමත් සමඟ මෙරට සුවය ලැබූ සමස්ත ආසාදිතයින් සංඛ්‍යාව ද 3210 දක්වා ඉහළ ගියා.\nඒ අනුව තවදුරටත් රෝහල් ගතව ප්‍රතිකාර ලබන්නේ ආසාදිතයින් 139 දෙනෙකු පමණයි.\nමේ අතර, ඉදිරියේදී පැවැත්වීමට නියමිත උසස් පෙළ විභාගය සහ 5 ශ්‍රේණිය ශිෂ්‍යත්ව විභාග සඳහා හදිසි අවස්ථාවකදී යොදා ගැනීම සඳහා වෛද්‍ය සහ හෙද කාර්ය මණ්ඩලයේ සහය ලබා ගැනීම සම්බන්ධයෙන් අවධානය යොමුව තිබෙනවා.\nකොරෝනා වෛරස ව්‍යාප්තිය හේතුවෙන් විභාග පැවැත්වෙන කාලසීමාව තුළ විභාග මධ්‍යස්ථානයන්හි හදිසි අවස්ථාවන් ඇති වන්නේ නම් අදාළ ප්‍රදේශවල රෝහල් සමඟ සම්බන්ධීකරණ කටයුතු සැලසීමෙන් ප්‍රතිකාර ලබාදීම සඳහා ගිලන් රථ සහ අවශ්‍ය කාර්ය මණ්ඩලය සූදානම් කිරීම පිළිබඳව ද එහිදී අවධානය යොමුව ඇති බව සඳහන්.\nඒ පිළිබඳව වහාම තමන් දැනුවත් කිරීමට ද කටයුතු කරන ලෙස සෞඛ්‍ය අමාත්‍යාංශ ලේකම්වරයා දැනුවත් කර ඇති බවයි විභාග දෙපාර්තමේන්තුව සඳහන් කළේ.\nමෙම සියලු කටයුතු සම්බන්ධීකරණය කිරීම සඳහා පළාත් අධ්‍යාපන අධ්‍යක්ෂවරුන් සහ කලාප අධ්‍යාපන අධ්‍යක්ෂවරුන් දැනුවත් කිරීමට ද පියවර ගෙන තිබෙනවා. මෙවර උසස් පෙළ විභාගය ඔක්තෝම්බර් මස 12 වනදා සිට නොවැම්බර් මස 6 වනදා දක්වා දිවයින පුරා විභාග මධ්‍යස්ථානය 2648 කදී පැවැත්වීමට නියමිතයි.\nඑමෙන්ම, 5 ශ්‍රේණිය ශිෂ්‍යත්ව විභාගය ඔක්තෝම්බර් මස 11 වනදා විභාග මධ්‍යස්ථාන 2936කදී පැවැත්වීමට කටයුතු සූදානම් කර ඇති බවයි විභාග දෙපාර්තමේන්තුව සඳහන් කළේ.",
       "URL": "https://www.hirunews.lk/251361/කොරෝනා-ආසාදිත-සංඛ්‍යාව-3363-දක්වා-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=2423"
}