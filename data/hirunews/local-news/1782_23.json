{
       "Source": "hirunews",
       "Timestamp": "Sunday, 01 August 2021 - 6:54",
       "Headline": "ඇස්ට්‍රාසෙනෙකා 02 වන මාත්‍රාව අද සිට බස්නාහිර ස්ථාන 76කදී - විහාරමහාදේවී උද්‍යානයේ පැය 24 පුරා ක්‍රියාත්මක එන්නත් මධ්‍යස්ථානයක් (වීඩියෝ)",
       "News Content": "ඇස්ට්‍රාසෙනෙකා එන්නතේ දෙවන මාත්‍රාව අද (01) උදෑසන 8.30 සිට කොළඹ විහාරමහාදේවී උද්‍යානයේදී ලබාදීමට සැලසුම් කර තිබෙනවා.\nඑමෙන්ම එම එන්නත් මධ්‍යස්ථානය පැය 24 පුරා ක්‍රියාත්මක කිරීමටයි සැලසුම් කර ඇත්තේ.\nඑය මෙරට පැය 24 පුරා ක්‍රියාත්මක පළමු එන්නත් මධ්‍යස්ථානය වීම විශේෂත්වයක්.\nලෝක සෞඛ්‍ය සංවිධානයේ කොවැක්ස් පහසුකම යටතේ දිවයිනට රැගෙන ආ ඇස්ට්‍රාසෙනෙකා එන්නත් මාත්‍රා 728,460 ක් අද සිට බස්නාහිර පළාතේ ස්ථාන 76කදී එන්නත් කිරීමේ කටයුතු ආරම්භ වනවා.\nලෝක සෞඛ්‍ය සංවිධානයේ කොවැක්ස් පහසුකම යටතේ ජපානයෙන් ප්‍රදානයක් ලෙස හිමි වූ ඇස්ට්‍රාසෙනෙකා එන්නත් මාත්‍රා හත් ලක්ෂයකට වැඩි තොගයක් ඊයේ පස්වරුවේ දිවයිනට රැගෙන ආවා.\nඒ අනුව බස්නාහිර පළාතේ ස්ථාන 76කදී ඇස්ට්‍රාසෙනෙකා එන්නතේ දෙවැනි මාත්‍රාව ලබාදීමට සැළසුම් කර තිබෙනවා.\nඑන්නත් ලබාගැනීමට පැමිණීමේදී තම අනන්‍යතාව තහවුරු කිරීමට ජාතික හැඳුනුම්පත සහ පළමු මාත්‍රාව ලබාගත් එන්නත් කාඩ්පත රැගෙන ඒම අනිවාර්ය බවයි සෞඛ්‍ය සේවා අධ්‍යක්ෂ ජනරාල්වරයා අවධාරණය කළේ.\nමේ අතර නව කොරෝනා ආසාදිතයින් 2,177 දෙනෙකු මෙරටින් හඳුනා ගැනීමත් සමඟ මෙරට මුළු ආසාදිතයින් සංඛ්‍යාව තුන් 308,812 දක්වා ඉහළ ගියා.\nනව ආසාදිතයින් අතරින් 2,150 දෙනෙකු අලුත් අවුරුදු පොකුරේ ආසාදිතයින් වනවා. විදේශයන්හි සිට පැමිණ නිරෝධායන වන පුද්ගලයින් 27 දෙනෙකුද ඊයේ හඳුනාගත් ආසාදිතයින් අතර වන බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nසුවය ලැබු මුළු ආසාදිතයින් සංඛ්‍යාව 277,118 ක් ලෙස දැක්වෙන අතර, රෝහල්ගතව ප්‍රතිකාර ලබන සංඛ්‍යාව 27,314 ක්.\nපසුගිය 30 වනදා සිදුවූ තවත් කොරෝනා ආසාදිත මරණ 61 ක් සෞඛ්‍ය සේවා අධ්‍යක්ෂ ජනරාල්වරයා විසින් ඊයේ තහවුරු කළා.\nඒ අතර කාන්තාවන් 36 දෙනෙකු සහ පිරිමි පුද්ගලයින් 25 දෙනෙකු සිටිනවා.\nඅවුරුදු 60 ට වැඩි පුද්ගලයින් 42 දෙනෙකු මිය ගිය පිරිස අතර වන බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nඒ අනුව මෙරට සමස්ත කොරෝනා ආසාදිත මරණ සංඛ්‍යාව දැක්වෙන්නේ 4,441ක් ලෙසින්.",
       "URL": "https://www.hirunews.lk/278542/ඇස්ට්‍රාසෙනෙකා-02-වන-මාත්‍රාව-අද-සිට-බස්නාහිර-ස්ථාන-76කදී-විහාරමහාදේවී-උද්‍යානයේ-පැය-24-පුරා-ක්‍රියාත්මක-එන්නත්-මධ්‍යස්ථානයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1782"
}