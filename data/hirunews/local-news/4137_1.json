{
       "Source": "hirunews",
       "Timestamp": "Monday, 08 January 2018 - 8:06",
       "Headline": "මැතිවරණ කොමිසම සහ නීතිපති අතර හමුවක්",
       "News Content": "පෙබරවාරි මස 10 වනදා පැවැත්වීමට නියමිත පළාත්පාලන ඡන්ද විමසීමට අදාළව මතුව ඇති නීතිමය කරුණු කිහිපයක් සම්බන්ධයෙන් සාකච්ඡා කිරීම සඳහා මැතිවරණ කොමිසමේ නියෝජිතයන් පිරිසක් අද නීතිපතිවරයා හමුවීමට නියමිතයි.\nමැතිවරණ කොමිසමේ සභාපති මහින්ද දේශප්‍රිය, ගාල්ල දිස්ත්‍රික් ලේකම් කාර්යාලයේ ඊයේ පැවති පොලිස් නිලධාරීන් දැනුම්වත් කිරීමේ හමුවකට එක්වෙමින් කියා සිටියේ ආගමික ස්ථාන තුළ මැතිවරණ ප්‍රචාරක කටයුතු සිදුකිරීම ඇතුලූ නීතිවිරෝධී ප්‍රචාරණයන් සම්බන්ධයෙන් මෙහිදී නීතිපති දෙපාර්තමේන්තුව සමග සාකච්ඡා කිරීමට නියමිත බවයි.\nඑමෙන්ම තැපැල් දෙපාර්තමේන්තු සේවකයින් අනිද්දා සිට වර්ජනයක් ආරම්භ කළහොත් බාධා ඉවත්කිරීමේ ගැසට් නිවේදනයක් නිකුත් කර වෙනත් රාජ්‍ය ආයතනයක් මගින් තැපැල් දෙපාර්තමේන්තුවේ කටයුතු ඉටුකරගන්නා බවද කොමිසමේ සභාපතිවරයා මෙහිදී සඳහන් කළා.\nමේ අතර පළාත්පාලන ඡන්ද විමසීමේදී තැපෑලෙන් ඡුන්දය ප්‍රකාශ කිරීමට සුදුසුකම් ලැබූ රාජ්‍ය සේවකයන්ගේ නාමලේඛන සහතික කිරීම අද සිදු කරන බව  මැතිවරණ කොමිසම ප්‍රකාශ කළා.\nතැපැල් ඡන්ද පත්‍රිකා තැපෑලට භාර දීම ලබන 11 වනදා සිදු කිරීමට නියමිතයි.\nඑමෙන්ම මැතිවරණ කාර්යාල, දිස්ත්‍රික් ලේකම් කාර්යාල සහ පොලිස් ස්ථාන වල තැපැල් ඡුන්ද සලකුණු කිරීම මේ මස 22 වනදා සිදු කරන අතර අනෙකුත් රජයේ නිලධාරීන්ට තැපෑලෙන් ඡන්දය සලකුණු කිරීමට මේ මස 25 සහ 26 දින ලබාදී තිබෙනවා.",
       "URL": "https://www.hirunews.lk/180447/මැතිවරණ-කොමිසම-සහ-නීතිපති-අතර-හමුවක්",
       "Category": "Local News",
       "Parent URL": "https://www.hirunews.lk/local-news.php?pageID=4137"
}