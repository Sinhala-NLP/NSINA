{
       "Source": "hirunews",
       "Timestamp": "Friday, 27 May 2022 - 22:23",
       "Headline": "සහනාධාර එවූ ස්ටාලින් කච්චතිව් ඉල්ලයි (වීඩියෝ)",
       "News Content": "කච්චතිව් දූපත නැවත ඉන්දියාවට පවරා ගැනීමට කටයුතු කරන්නැයි තමිල්නාඩු මහ ඇමති එම්.කේ. ස්ටාලින් ඉන්දීය අග්‍රාමාත්‍ය නරේන්ද්‍ර මෝදිගෙන් ඉල්ලීමක් කළා.\nඒ තමිල්නාඩු ප්‍රාන්තයේ සංවර්ධන ව්‍යාපෘති රැසක් විවෘත කිරීම සඳහා ඉන්දීය අග්‍රාමාත්‍යවරයාගේ ප්‍රධානත්වයෙන් චෙන්නායි නුවර පැවති උත්සවයකදී.\nතමිල්නාඩුවේ ධීවරයින් මුහුණ දෙන ගැටළු පිළිබඳව අග්‍රාමාත්‍යවරයාගේ අවධානය යොමු කරමින් 1974 වසරේදී ශ්‍රී ලංකාවට දායාද කළ මෙම දූපත නැවත ලබාගන්නා ලෙස ප්‍රධාන අමාත්‍යවරයා ඉල්ලීමක් කළ බවයි ඉන්දීය මාධ්‍ය වාර්තා කරන්නේ.\n“අගමැතිවරයා තමිල්නාඩුවට පැමිණි විට මම කරුණු කිහිපයක් ඉල්ලා සිටියා. අපේ ධීවරයින්ට අපේ මුහුදේ නිදහසේ මසුන් ඇල්ලීමට හැකිවීම සඳහා කච්චතිව් දූපත ශ්‍රී ලංකාවෙන් ආපසු ලබා දෙන ලෙස අපි අගමැතිතුමාගෙන් ඉල්ලා සිටිමු\" යනුවෙන් ඔහු ප්‍රකාශ කර තිබෙනවා.\nතමිල්නාඩුවේ වෙරළාශ්‍රිත ධීවර ප්‍රජාව මුහුණ දෙන ගැටලුවලට විසඳුම් සෙවීම සඳහා කච්චතිව් දූපත මුදා ගැනීමටත්, තමිල්නාඩු ධීවර ප්‍රජාවගේ පාරම්පරික ධීවර කලාපය සහ අයිතීන් තහවුරු කිරීමටත් දැන් කදිම අවස්ථාවක් උදා වී ඇති බවයි ඔහු සඳහන් කර ඇත්තේ.\nඉන්දීය ධීවරයින් මුහුණ දෙන අභියෝගවලට පිළියමක් ලෙස කච්චතිව් ප්‍රදේශය යළි අත්පත් කර ගනිමින් ඔවුන්ගේ පාරම්පරික ධීවර අයිතීන් සුරැකීමට සුදුසු මොහොත මෙය බව ද තමිල්නාඩු මහ ඇමතිවරයා ප්‍රකාශ කළා.\nස්ටාලින්ගේ ආයාචනය පැමිණෙන්නේ අසල්වැසි ජාතීන් දෙක අතර දශකයක් තිස්සේ පවතින ධීවර ගැටලුව අවසන් කිරීමේ උත්සාහයක් ලෙසින්.",
       "URL": "https://www.hirunews.lk/305480/සහනාධාර-එවූ-ස්ටාලින්-කච්චතිව්-ඉල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1138"
}