{
       "Source": "hirunews",
       "Timestamp": "Sunday, 15 October 2017 - 7:43",
       "Headline": "ඉන්දු - ශ්‍රී ලංකා ධීවර ගැටළුවට ස්ථිර විසඳුමක් කඩිනමින් - දෙරටේ අමාත්‍යවරුන් අතර එකඟතාවක්",
       "News Content": "ඉන්දු - ශ්‍රී ලංකා ධීවර ගැටළුවට ස්ථිර විසඳුමක් කඩිනමින් ඇති කරගත යුතු බව දෙරටේ අමාත්‍යවරුන් අතර නවදිල්ලියේදී ඊයේ පැවති සාකච්ඡාවේදී තීරණයකට එළඹී තිබෙනවා.\nමෙරට ධීවර අමාත්‍ය මහින්ද අමරවීර ඇතුලූ නියෝජිතයන් එහිදී ඉන්දීය රජයේ කෘෂිකර්ම සහ ගොවි සුබසාධන අමාත්‍ය රාධා මෝහන් සිං ඇතුලූ නියෝජිතයන් සමග සාකච්ඡාවල නිරතවුණා.\nඉන්දීය අමාත්‍ය මණ්ඩලයේ ධීවර කටයුතු සඳහා වෙනම අමාත්‍යවරයෙකු නොමැති අතර එය අයත්වන්නේ කෘෂිකර්ම අමාත්‍යවරයාටයි.\nපෙරේදා දිනයේදී ඉන්දු - ශ්‍රී ලංකා ඒකාබද්ධ ධීවර කමිටුවේ තුන්වන සාකච්ඡාව නවදිල්ලියේදී පැවති අතර, ඉන් පසුවයි අමාත්‍ය මට්ටමේ සාකච්ඡාව ආරම්භ වූයේ.\nමෙහිදී ශ්‍රී ලංකාව විසින් අත්අඩංගුවට ගනු ලබන ඉන්දීය ධීවරයන් සහ බෝට්ටු මුදාහැරීම පිළිබඳව ඉන්දීය පාර්ශවයෙන් ප්‍රසාදය පළවී තිබෙනවා.\nපසුගිය කාලය තුළ ශ්‍රී ලංකාව අත්අඩංගුවට ගත් ඉන්දීය ධීවර යාත්‍රාද මුදාහැරීමට කටයුතු කළ අතර, බොටම් ට්‍රෝලින් ක්‍රමය වැළැක්වීම සඳහා තමන් ගෙන ඇති පියවර ඉන්දියාව මෙහිදී පැහැදිළි කර තිබෙනවා.\nවිශේෂයෙන් තමිල්නාඩු ධීවරයන් ගැඹුරු මුහුදේ ධීවර කටයුතු සඳහා යොමු කිරීම, පෝක් සමුද්‍ර සන්ධියේ ධීවර කටයුතුවල නිරත යාත්‍රා යළි ලියාපදිංචිය එවැනි පියවර කිහිපයක්.\nනීතිවිරෝධී ධීවර කටයුතු වැළැක්වීම සඳහා ගෙන ඇති පියවර මෙරට නියෝජිතයන් එහිදී පැහැදිළි කළේ යැයි සාකච්ඡා අවසානයේ නිකුත් කෙරුණු ඒකාබද්ධ නිවේදනයේ සඳහන්.",
       "URL": "https://www.hirunews.lk/173510/ඉන්දු-ශ්‍රී-ලංකා-ධීවර-ගැටළුවට-ස්ථිර-විසඳුමක්-කඩිනමින්-දෙරටේ-අමාත්‍යවරුන්-අතර-එකඟතාවක්",
       "Category": "Local News",
       "Parent URL": "https://www.hirunews.lk/local-news.php?pageID=4271"
}