{
       "Source": "hirunews",
       "Timestamp": "Wednesday, 06 October 2021 - 19:26",
       "Headline": "පෞද්ගලික රෝහල්වල පී.සී.ආර් නියාමනය කරන්නැයි ඉල්ලා ශ්‍රේෂ්ඨාධිකරණයට පෙත්සමක්  (වීඩියෝ)",
       "News Content": "වයස අවුරුදු 15ත්, 19ත් අතර නිරෝගී දරුවන්ට එන්නත් ලබාදීම සඳහා බෝවන රෝග පිළිබඳ විශේෂඥ කමිටුවේ නිර්දේශය සෞඛ්‍ය අමාත්‍යාංශයට ලබාදී තිබෙනවා.\nසෞඛ්‍ය ප්‍රවර්ධන කාර්යාංශයේ අද පැවති මාධ්‍ය හමුවකට එක්වෙමින් බෝවන රෝග පිළිබඳ විශේෂඥ කමිටුවේ සාමාජික, කායික රෝග පිළිබඳ විශේෂඥ වෛද්‍යවරුන්ගේ විද්‍යායතනයේ සභාපති, විශේෂඥ වෛද්‍ය හර්ෂ සතිස්චන්ද්‍ර කියා සිටියේ වයස අවුරුදු 15ත්, 19ත් අතර කාණ්ඩයේ නිරෝගී දරුවන්ට ෆයිසර් එන්නත ලබාදීමට නිර්දේශ කර ඇති බවයි.\nඒ අනුව ඉදිරි සති දෙකක කාලය ඇතුළතදී ඔවුන්ට එන්නත් ලබාදීම ආරම්භ කරනු ඇති බවයි ඔහු කියා සිටියේ.\nමේ අතර, අද දිනයේ මේ දක්වා කොරෝනා ආසාදිතයින් 582 දෙනෙකු වාර්තා වී ඇති අතර, ඒ සමඟ මෙරට සමස්ත ආසාදිතයින් සංඛ්‍යාව 522,584 ක් දක්වා ඉහළ ගියා.\nඑසේම, පසුගිය දින 9 තුළදීම අඛණ්ඩව ආසාදිතයින් 1,000 ට අඩුවෙන් වාර්තා වීමත් විශේෂත්වයක්.\nකොරෝනා ආසාදනය වී සිටි තවත් පුද්ගලයින් 475 දෙනෙකු අද දිනයේදී සුවය ලැබූ අතර, ඒ අනුව සුවය ලැබූ සමස්ත ආසාදිතයින් සංඛ්‍යාව 478,326 ක්.\nමේ අතර, පෞද්ගලික රෝහල්වලින් සිදු කරනු ලබන පී.සී.ආර්. පරීක්ෂණවල ප්‍රමිතිය පිළිබඳව පූර්ණ පරීක්ෂණයක් සහ නියාමනයක් සිදුකරන ලෙසට, සෞඛ්‍ය අමාත්‍යාංශ ලේකම්වරයා ඇතුළු බලධාරීන්ට නියෝගයක් නිකුත් කරන ලෙස ඉල්ලා ශ්‍රේෂ්ඨාධිකරණයට මූලික අයිතිවාසිකම් පෙත්සමක් අද ඉදිරිපත් කෙරුණා.\nමෙම පෙත්සම ඉදිරිපත් කර ඇත්තේ රාජගිරිය, ප්‍රදේශයේ පදිංචි ව්‍යාපාරිකයෙකු විසින්.\nඑහි වගඋත්තරකරුවන් ලෙස කටුනායක ගුවන් තොටුපල හා ගුවන් සේවා සමාගම, එහි සභාපතිවරයා, සෞඛ්‍ය අමාත්‍යාංශ ලේකම්වරයා, සෞඛ්‍ය සේවා අධ්‍යක්ෂ ජනරාල්වරයා ඇතුළු පිරිසක් නම් කර තිබෙනවා.\nපෙත්සම්කරු කියා සිටින්නේ ඔහු ඉකුත් සැප්තැම්බර් මස 8 වන දා සිය බිරිඳ සමඟ ඩුබායි බලා පිටත්ව යාම සඳහා පෞද්ගලික රෝහල් දෙකකින් අවස්ථා හතරකදී සිදුකළ පී.සී.ආර් වාර්තා මගින් එකිනෙකට වෙනස් ප්‍රතිඵල ලැබුණු බවයි.\nඒ හේතුවෙන් තමන්ට අනවශ්‍ය වියදමක් දැරීමට සිදුවූ බවත්, ව්‍යාපාරික කටයුතුවලින් පාඩුවක් සිදුවූ බවත් පෙන්වා දෙන පෙත්සම්කරු ඒ සඳහා වගඋත්තරකරුවන්ගෙන් රුපියල් ලක්ෂ 100 ක වන්දියක් අයකරදෙන ලෙසද අධිකරණයෙන් ඉල්ලා සිටිනවා.\nමෙම සිදුවීම සම්බන්ධයෙන් පසුගිය මස 17 වැනිදා හිරු ප්‍රවෘත්ති තුළින්ද අනාවරණයක් සිදුකළා.\nමේ අතර, සිසුන් 200 ට අඩු පිරිවෙන් සහ සීලමාතා අධ්‍යාපන ආයතන ඔක්තෝම්බර් 14 වනදා සිට විධිමත් ලෙස සෞඛ්‍ය උපදෙස් වලට අනුව ආරම්භ කිරීම සඳහා වන චක්‍රලේඛය ද දහම් පාසල්, පිරිවෙන් හා භික්ෂු අධ්‍යාපන රාජ්‍ය අමාත්‍යාංශය විසින් අද නිකුත් කරනු ලැබුවා.",
       "URL": "https://www.hirunews.lk/284279/පෞද්ගලික-රෝහල්වල-පී-සී-ආර්-නියාමනය-කරන්නැයි-ඉල්ලා-ශ්‍රේෂ්ඨාධිකරණයට-පෙත්සමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1645"
}