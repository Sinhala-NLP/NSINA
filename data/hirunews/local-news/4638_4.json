{
       "Source": "hirunews",
       "Timestamp": "Tuesday, 28 February 2017 - 18:54",
       "Headline": "සයිටම් ප්‍රධාන විධායක නිලධාරීවරයාගේ සේවය අත්හිටුවයි",
       "News Content": "සයිටම් පෞද්ගලික වෛද්‍ය විද්‍යාලයේ ප්‍රධාන විධායක නිලධාරී වෛද්‍ය සමීර සේනාරත්නගේ සේවය අත්හිටවා තිබෙනවා.\nඑමෙන්ම ඔහු නෙවිල් ප්‍රනාන්දු රෝහලින් ද ඉවත් කර ඇති බවයි සයිටම් ආයතන බලධාරීන් ප්‍රකාශ කලේ.\nඅද පස්වරුවේ මාධ්‍ය නිවේදනයක් නිකුත් කරමින් එම ආයතනය සඳහන් කළේ පොලිස් පරීක්ෂණවල විනිවිධභාවය සහ පහසුව සදහා මෙම තීරණය ගත් බවයි.\nමේ අතර මාලඹේ සයිටම් පෞද්ගලික වෛද්‍ය විද්‍යාලයේ ප්‍රධාන විධායක නිලධාරී වෛද්‍ය සමීර සේනාරත්න මහතාට සිදුකළ වෙඩි තැබීම ව්‍යාජ ලෙස සැලසුම්කරන ලද්දක් බවට පොලිසිය තොරතුරු අනාවරණය කරගෙන තිබෙනවා.\nනිවේදනයක් නිකුත් කරමින් පොලිසිය සඳහන් කළේ මෙම සිද්ධිය සැළසුම්කළ බවට සැකකෙරෙන ප්‍රාදේශීය සභා මන්ත්‍රීවරයෙකු සහ රියදුරෙකු අත්අඩංගුවට ගැනීමට විමර්ශන ආරම්භ කර ඇති බවයි.\nමාලඹේ සයිටම් පෞද්ගලික වෛද්‍ය විද්‍යාලයේ ප්‍රධාන විධායක නිලධාරී වෛද්‍ය සමීර සේනාරත්න මහතාගේ මෝටර් රථයට කිසියම් පුද්ගලයෙකු වෙඩි තබා තිබුණේ පසුගිය 6 වැනිදා රාත්‍රීයේදී.\nමෝටර් රථයට වෙඩි ප්‍රහාර දෙකක් එල්ල වී තිබූ අතර ඉන් සේනාරත්න මහතාට හානි සිදු වී තිබුණේ නැහැ.\nමෙම වෙඩි තැබීම පිළිබඳ විමර්ශන සිදුකළ කොළඹ සංවිධානාත්මක අපරාධ නිවාරණ කොට්ඨාසය ඇඹිලිපිටිය ප්‍රදේශයේ පදිංචි පුද්ගලයෙකු සැකපිට අත්අඩංගුවට ගෙන තිබෙනවා.\nඑහිදී ඔහු සන්තකයේ තිබී මිලි මීටර් 9 වර්ගයේ පිස්තෝලයක්ල උණ්ඩ දෙකක්, තවත් රිවෝල්වරයක් සහ අපරාධය සඳහා භාවිත කළ බවට සැකකෙරෙන යතුරු පැදියක්ද පොලිස් භාරයට ගෙන තිබෙනවා.\nප්‍රශ්න කිරීමෙන් අනතුරුව කඩුවෙල මහේස්ත්‍රාත් අධිකරණය වෙත ඊයේ ඉදිරිපත් කර ඇති සැකකරු ලබන 13 වැනිදා දක්වා රක්ෂිත බන්ධනාගාර ගත කෙරුණා.\nපොලිසිය පැවසුවේ මෙම සිද්ධිය වෛද්‍ය සමීර සේනාරත්න මහතාට ජීවිත තර්ජන ඇති බවට පෙන්වීම සඳහා ව්‍යාජ ලෙස සැලසුම්කරන ලද්දක් බවට තොරතුරු අනාවරණය වී ඇති බවයි.\nඑය සැළසුම් කළ බවට සැකකෙරෙන ප්‍රාදේශීය සභා මන්ත්‍රීවරයා සහ රියදුරා ප්‍රදේශයෙන් පලා ගොස් සිටින බවද පොලිසිය සඳහන් කළා.\nඑම ප්‍රාදේශීය සභා මන්ත්‍රීවරයා සහ වෛද්‍ය සමීර සේනාරත්න මහතා අතර සමීප සබඳතාවයක් තිබු බවද පොලිසිය අනාවරණය කරගෙන තිබෙනවා.\nපොලිසිය පැවසුවේ මෙම සිද්ධිය සම්බන්ධයෙන් මාලඹේ පෞද්ගලික වෛද්‍ය විද්‍යාලයේ ප්‍රධාන විධායක නිලධාරිවරයාගෙන් ඊයේ දීර්ඝ ලෙස ප්‍රශ්න කර ප්‍රකාශයක් සටහන් කරගත් බවයි.",
       "URL": "https://www.hirunews.lk/155715/සයිටම්-ප්‍රධාන-විධායක-නිලධාරීවරයාගේ-සේවය-අත්හිටුවයි",
       "Category": "Local News",
       "Parent URL": "https://www.hirunews.lk/local-news.php?pageID=4638"
}