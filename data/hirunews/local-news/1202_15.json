{
       "Source": "hirunews",
       "Timestamp": "Friday, 29 April 2022 - 16:46",
       "Headline": "වැඩිම පාඩු ලබන ආයතන මහ බැංකු අධිපති හෙළිකරයි (වීඩියෝ)",
       "News Content": "මේ වන විට වැඩිම පාඩු ලබන ආයතන ලෙස ඛනිජ තෙල් නීතිගත සංස්ථාව, විදුලිබල මණ්ඩලය, ශ්‍රී ලංකන් ගුවන් සේවය සහ ජාතික ජලසම්පාදන මණ්ඩලය හඳුනාගෙන ඇති අතර එම ආයතන ප්‍රතිව්‍යූහගත කිරීමට අවශ්‍ය පියවර ගැනීමට මෙය හොඳම අවස්ථාවක්ව බව මහ බැංකු අධිපති අධිපති ආචාර්ය නන්දලාල් වීරසිංහ පවසනවා.\nමාධ්‍යවේදියකු විසින් මතු කළ ප්‍රශ්නයකට පිළිතුරු සපයමින් මහ බැංකු අධිපතිවරයා කියාසිටියේ ඇතැම් අවස්ථාවලදී ව්‍යසනයන් අවස්ථාවන් ලබා දෙන බවයි.\nමෙය එවැන්නක් බවත් මේ අවස්ථාවේදී එලෙස හඳුනා ගත් හෝ රජයට බරක් වී ඇති රාජ්‍ය ආයතන සියල්ල ප්‍රතිව්‍යූහගත කර එම බරෙන් නිදහස් විය යුතු බවත් ඔහු පෙන්වා දෙනවා.\nමේ අවස්ථාවේ ඒ සඳහා කිසිවකුත් විරුද්ධ නොවන බවයි ඔහු කියාසිටියේ.\nඑමෙන් ම රජය සතු ලාභ ලබන ආයතන තවදුරටත් ලාභ වැඩි කර ගැනීමට කටයුතු කළ යුතු බවත් ඔහු සඳහන් කළා.\nමෙහිදී වැඩිදුරටත් අදහස් දැක්වූ මහ බැංකු අධිපතිවරයා කියාසිටියේ පසුගිය පෙබරවාරි මාසයේ දී ඇමෙරිකානු ඩොලර් බිලියන දෙකක් ව තිබුණු  ආනයන වියදම මාර්තු මාසයේ දී ඇමරිකාණු ඩොලර් බිලියන 1.7ක් දක්වා පහළ වැටුණු බවයි.\nඑමෙන්ම එය අප්‍රේල් මාසයේ දී තවදුරටත් පහළ වැටෙනු ඇති බවට ඔහු විශ්වාසය පළ කළා.\nමෙලෙස මනා පාලනයකින් යුතුව විදේශ විනිමය කළමනාකරණය කරන්නේ නම් සහ ආනයන කළමනා කරන්නේ නම් ඒ හරහා ජාතික ආර්ථිකයට එල්ල වන පීඩනය බොහෝ දුරට අඩුකර ගත හැකි බවටත් ඔහු පෙන්වා දුන්නා.\nඑමෙන්ම ඔහු අවධාරණය කරන්නේ මෙරට බදු ක්‍රමය අවම‍ තරමෙන් 2019 වසරේ ක්‍රියාත්මක වූ බදු ක්‍රමය කරා හෝ යා යුතු බවටයි.",
       "URL": "https://www.hirunews.lk/303097/වැඩිම-පාඩු-ලබන-ආයතන-මහ-බැංකු-අධිපති-හෙළිකරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1202"
}