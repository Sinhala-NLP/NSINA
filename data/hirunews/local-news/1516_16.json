{
       "Source": "hirunews",
       "Timestamp": "Sunday, 05 December 2021 - 10:39",
       "Headline": "ජනපති එක්සත් අරාබි එමීරයේ පාලකයන් හමුවෙයි (වීඩියෝ)",
       "News Content": "එක්සත් අරාබි එමීර් රාජ්‍යයේ නියෝජ්‍ය පාලක, නියෝජ්‍ය අග්‍රාමාත්‍ය සහ මුදල් අමාත්‍ය ෂෙයික් මක්තුම් බින් මොහොමඩ් රෂීඩ් අල් මක්තුම් සහ ජනාධිපති ගෝඨාභය රාජපක්ෂ අතර හමුවක් ඩුබායි එක්ස්ෆෝ ප්‍රදර්ශන භූමියේදී ඊයේ (04) සිදු වී තිබෙනවා.\nමෙහිදී එක්සත් අරාබි එමීර් රාජ්‍යයේ 50 වන ජාතික දින සැමරුම වෙනුවෙන් ජනාධිපතිවරයා සුබපැතුම් එක් කළ බවයි ජනාධිපති මාධ්‍ය අංශය සඳහන් කළේ. මෙරට කොරෝනා මර්දන සහ එන්නත්කරණ වැඩපිළිවෙළේ ප්‍රගතිය පිළිබඳව ද ජනාධිපති ගෝඨාභය රාජපක්ෂ, නියෝජ්‍ය අග්‍රාමාත්‍යවරයා දැනුවත් කර තිබෙනවා.\nප්‍රදර්ශනය නරඹමින් සිටි ඩුබායි පාලක ෂෙයික් මොහොමඩ් බින් රෂීඩ් අල් මක්තුම් හමු වූ ජනාධිපතිවරයා මෙරට පවතින ආයෝජන අවස්ථා පිළිබඳවද දැනුවත් කළ බවයි ජනාධිපති මාධ්‍ය අංශය සඳහන් කළේ.",
       "URL": "https://www.hirunews.lk/290064/ජනපති-එක්සත්-අරාබි-එමීරයේ-පාලකයන්-හමුවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1516"
}