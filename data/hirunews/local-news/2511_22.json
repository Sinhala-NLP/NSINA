{
       "Source": "hirunews",
       "Timestamp": "Wednesday, 19 August 2020 - 13:30",
       "Headline": "අපේ ජනබල පක්ෂයේ නියෝජිතයින් අදත් මැතිවරණ කොමිසමට (වීඩියෝ)",
       "News Content": "අර්බුදයට ලක්ව ඇති අපේ ජන බල පක්ෂයේ ජාතික ලැයිස්තු මන්ත්‍රී ධුරය සම්බන්ධයෙන් සාකච්ඡා කිරීම සඳහා එම පක්ෂයේ නියෝජිතයින් පිරිසක් අදත් මැතිවරණ කොමිසම වෙත පැමිණියා.\nඔවුන් සඳහන් කළේ අද දිනයේ මේ සම්බන්ධයෙන් අවසන් තීරණයක් ගැනීමට අපේක්ෂා කරන බවයි.\nඊයේ දිනයේදී ද එම පක්ෂයේ නියෝජිතයින් පිරිසක් සහ මැතිවරණ කොමිසමේ සාමාජිකයින් අතර සාකච්ඡාවක් පවත්වා තිබෙනවා.\nඑහිදී මැතිවරණ කොමිසම අපේ ජනබල පක්ෂයේ නියෝජිතයින්ට දැනුම් දී ඇත්තේ පක්ෂයේ මහලේකම් ධුරය දැරූ පූජ්‍ය වේදිනිගම විමලතිස්ස හිමියන් ජාතික ලැයිස්තු මන්ත්‍රී ධුරයට තමන්ව පත් කරන ලෙස ඉල්ලා මීට පෙර යොමු කළ ලිපිය පිළිගැනීමට සිදුවන බවයි.\nඅපේ ජනබල පක්ෂයේ ජාතික ලැයිස්තු මන්ත්‍රී ධුරය සම්බන්ධයෙන් වන ගැටළුව පිළිබදව මැතිවරණ කොමිසමේ සභාපතිවරයා, නීතිපතිවරයා සමඟ ද සාකච්ඡා කළා.\nඑහිදී නීතිපතිවරයා දැනුම් දී තිබුණේ මැතිවරණ කොමිසම ඒ සම්බන්ධයෙන් සාකච්ඡා කර තීරණයක් ගන්නා ලෙසයි.\nඑක්සත් ජාතික පක්ෂයේ ජාතික ලැයිස්තු මන්ත්‍රී ධුරයට මෙතෙක් කිසිවෙකු එම පක්ෂය විසින් නම් කර නැහැ.",
       "URL": "https://www.hirunews.lk/248169/අපේ-ජනබල-පක්ෂයේ-නියෝජිතයින්-අදත්-මැතිවරණ-කොමිසමට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2511"
}