{
       "Source": "hirunews",
       "Timestamp": "Monday, 02 August 2021 - 13:33",
       "Headline": "දිස්ත්‍රික්ක 19ක මධ්‍යස්ථාන 270කදී  එන්නත් - ඇස්ට්‍රාසෙනෙකා දෙවන මාත්‍රාව මධ්‍යස්ථාන 109කදී (වීඩියෝ)",
       "News Content": "කොරෝනා මර්දන එන්නත් එක් මාත්‍රාවක් හෝ ලබාගත් මෙරට පුද්ගලයින් සංඛ්‍යාව අද වන විට කෝටිය ඉක්මවා තිබෙනවා.\nඑම සංඛ්‍යාව මේ වනවිට දැක්වෙන්නේ 10,076,981ක් ලෙසයි.\nඑමෙන්ම මෙරට වයස අවුරුදු 30ට වැඩි පුද්ගලයින්ගෙන් සියයට 87 කට මේ වනවිට එන්නත්කරණය සිදුකර අවසන් බව රාජ්‍ය අමාත්‍ය මහාචාර්ය චන්න ජයසුමන ප්‍රකාශ කළා.\nමේ අතර, එන්නත්කරණ වැඩසටහන අදත් දිස්ත්‍රික්ක 19ක මධ්‍යස්ථාන 270කදී  ක්‍රියාත්මකයි.\nඒ අනුව, ඇස්ට්‍රාසෙනෙකා එන්නතේ දෙවන මාත්‍රාව ලබාදීම මධ්‍යස්ථාන 109කදී සිදුකෙරෙනවා.\nඇස්ට්‍රාසෙනෙකා  එන්නත ලබාදීම සඳහා පැය 24 පුරා ක්‍රියාත්මක තවත් එන්නත්කරණ මධ්‍යස්ථානයක් දියත උයන පරිශ්‍රයේදීත් අද සිට ලබන බදාදා දක්වා ක්‍රියාත්මක බව යුද හමුදාපති ජෙනරාල් ශවේන්ද්‍ර සිල්වා සඳහන් කළා.\nමීට අමතරව පැය 24 පුරාම ක්‍රියාත්මක තවත් එන්නත්කරණ මධ්‍යස්ථානයක් කොළඹ විහාරමහාදේවි උද්‍යානයේදී මේ වන විටත් ක්‍රියාත්මක වනවා.\nමේ අතර, ඊයේ දිනයේ පුද්ගලයින් 69,266 දෙනෙකු සදහා ඇස්ට්‍රාසෙනෙකා එන්නතේ දෙවන මාත්‍රාව ලබාගෙන තිබෙනවා.\nකොළඹ බණ්ඩාරනායක ජාත්‍යන්තර සම්මන්ත්‍රණ ශාලා පරිශ්‍රයේ පිහිටි එන්නත් මධ්‍යස්ථානයේ අද දිනයේ මේ දක්වා ඇස්ට්‍රාසෙනෙකා එන්නතේ දෙවන මාත්‍රාව පුද්ගලයින් 3000කට ලබාදීමටයි කොළඹ මහනගර සභාව සහ ශ්‍රී ලංකා ගුවන් හමුදාව කටයුතු කර ඇත්තේ.\nඑහිදී ආබාධිත පුද්ගලයින් සදහා එන්නත්කරණය ඔවුන් පැමිණි මෝටර් රථ තුළදීම සිදුකිරීම විශේෂත්වයක්.\nඇස්ට්‍රාසෙනෙකා එන්නතේ දෙවන මාත්‍රාව ලබාදීම මේ සතිය පුරාම ක්‍රියාත්මක අතර මෙම එන්නතේ පළමු මාත්‍රාව ලබාගත් ස්ථානයෙන්ම දෙවන මාත්‍රාව ලබා ගැනීම අත්‍යවශ්‍ය නොවන බවයි රාජ්‍ය අමාත්‍ය මහචාර්ය චන්න ජයසුමන සඳහන් කළේ.",
       "URL": "https://www.hirunews.lk/278653/දිස්ත්‍රික්ක-19ක-මධ්‍යස්ථාන-270කදී-එන්නත්-ඇස්ට්‍රාසෙනෙකා-දෙවන-මාත්‍රාව-මධ්‍යස්ථාන-109කදී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1780"
}