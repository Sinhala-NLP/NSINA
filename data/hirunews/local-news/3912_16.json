{
       "Source": "hirunews",
       "Timestamp": "Monday, 04 June 2018 - 8:47",
       "Headline": "සබරගමු සරසවි සිසුවාගේ අත බද්ධ කිරීම අසාර්ථකයි",
       "News Content": "රත්නපුර - පැල්මඩුල්ල - සන්නස්ගම ප්‍රදේශයේ සිදුවූ රිය අනතුරකින් පසුව දකුණු අත සිරුරෙන් වෙන්වූ සරසවි සිසුවාට කොළඹ ජාතික රෝහලේදී සිදුකළ ශල්‍යකර්මය අසාර්ථක වී තිබෙනවා.\nඑහි නියෝජ්‍ය අධ්‍යක්‍ෂිකා විශේෂඥ වෛද්‍ය සමින්දි සමරකෝන් සඳහන් කළේ සිරුරෙන් වෙන්වූ  අතට දැඩි ලෙස හානි සිදුව තිබීම හේතුවෙන් බද්ධ කිරීමේ ශල්‍යකර්මය සාර්ථකව සිදුකිරීමට නොහැකි වූ බවයි.\nකොළඹ සිට බිබිල දක්වා ගමන් කළ ශ්‍රී ලංගම බස් රථයක ප්‍රතිවිරුද්ධ දිශාවෙන් පැමිණි ටිපර් රථයක් ගැටී ඊයේ සිදුවූ අනතුරකින් පසුවයි එම බස් රථයේ පිටුපස අසුනේ ගමන් කළ මෙම සිසුවාගේ අත ශරීරයෙන් වෙන්ව ඇත්තේ.\nමොහු බස් රථයේ කවුළුවෙන් පිටතට සිටින සේ සිය දකුණු අත තබාගෙන ගොස් ඇති බවයි වාර්තාවන්නේ.\nපසුව සිසුවාගේ අත අයිස් පිරවූ බෑගයක දමා සිසුවා ද සමඟ රත්නපුර රෝහලට රැගෙන යාමෙන් පසුව කොළඹ ජාතික රෝහලට මාරු කෙරෙනු අතර, එහිදී විශේෂඥ වෛද්‍ය කණ්ඩායමකගේ මැදිහත්වීමෙන් අත බද්ධ කිරීමේ ශල්‍යකර්මය සිදු කළා.\nමෙම අනතුරට මුහුණපෑවේ සබරගමුව විශ්වවිද්‍යාලයේ කළමනාකරණ පීඨයේ දෙවන වසරේ ඉගෙනුම ලබන කිතුල්ගොඩ - අගලවත්ත ප්‍රදේශයේ පදිංචි 23 හැවිරිදි සිසුවෙක්.",
       "URL": "https://www.hirunews.lk/192253/සබරගමු-සරසවි-සිසුවාගේ-අත-බද්ධ-කිරීම-අසාර්ථකයි",
       "Category": "Local News",
       "Parent URL": "https://www.hirunews.lk/local-news.php?pageID=3912"
}