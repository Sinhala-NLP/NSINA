{
       "Source": "hirunews",
       "Timestamp": "Thursday, 01 October 2020 - 20:51",
       "Headline": "යථාර්ථය දකින්නැයි ශ්‍රී ලංකාව, මානව හිමිකම් කවුන්සිලයට කියයි (වීඩියෝ)",
       "News Content": "එක්සත් ජාතීන්ගේ මානව හිමිකම් කවුන්සිලය හමුවේ එම සංවිධානයේ මහලේකම්වරයාගේ වාර්ෂික වාර්තාවේ සඳහන් කරුණු සම්බන්ධයෙන් ශ්‍රී ලංකා රජය ඊයේ(30) පැවති මානව හිමිකම් කවුන්සිල සැසිවාරයේදී ප්‍රතිචාර දක්වා තිබෙනවා.\nජීනිවා හි ශ්‍රී ලංකා වැඩබලන නිත්‍ය නියෝජිත දයානි මෙන්ඩිස් එම ප්‍රතිචාරය දැක්වූයේ එක්සත් ජාතීන්ගේ මානව හිමිකම් කවුන්සිලයේ 45 වැනි සැසිවාරයට සමගාමීව පැවති අන්තර් ක්‍රියාකාරී සංවාදයකට එක්වෙමින්.\nඅදාල වාර්ෂික වාර්තාවේ අඩංගු එක්සත් ජාතින්ගේ සංවිධානය, එහි නියෝජිතයින් මානව හිමිකම් ක්ෂත්‍රයේ යාන්ත්‍රණ සමඟ සහායෝගිතාව සම්බන්ධයෙන් වැඩ බලන නිත්‍ය නියෝජිතවරිය කරුණු 05ක් යටතේ ශ්‍රී ලංකා රජයේ නිරීක්ෂණ ඇතුලත් ප්‍රතිචාර දක්වා සිටියා.\nමහලේකම්වරයා මෙම කවුන්ලිසයට ඉදිරිපත් කරන ලද වාර්ෂික වාර්තාවේ අඩංගු එක්සත් ජාතීන්ගේ සංවිධානය එහි නියෝජිතයින් සහ මානව හිමිකම් ක්‍ෂේත්‍රයේ යාන්ත්‍රණ සමඟ සහයෝගීතාව” පිළිබඳ සඳහන සම්බන්ධයෙන් පහත දැක්වෙන නිරීක්ෂණ ඉදිරිපත් කිරීමට ශ්‍රී ලංකා රජය අපේක්ෂා කරයි.\nවාර්තාවේ සදහන් බියගැන්වීම්, සෝදිසි කිරීම්, හිරිහැර කිරීම් පිළිබඳ පැමිණිලි සහ පලිගැනීම් චෝදනා සම්බන්ධයෙන් නීතිය ක්‍රියාත්මක කරන බලධාරීන්ට හෝ ශ්‍රී ලංකාවේ   මානව හිමිකම් කොමිසම හෝ ජාතික පොලිස් කොමිසම වැනි ආයතන වෙත විධිමත් පැමිණිල්ලක් කරන ලෙස ආරධනා කිරීමට අපේක්ෂා කරනවා.\nඑවිට එම චෝදනා සම්බන්ධයෙන් විමර්ශණය කිරීමට පියවර ගත හැකියි.\nරජය දැනටමත් මෙම චෝදනා ප්‍රසිද්ධියේ ප්‍රතික්ෂේප කර තිබෙනවා.\nපාස්කු ඉරුදින එල්ලවු විනාශ කාරි ත්‍රස්ත ප්‍රහාරයෙන් පසු ජාතික ආරක්ෂාව සදහා ක්‍රියාත්මක වන සාමන්‍ය ආරක්ෂක ජාල වලට අමතරව ආරක්ෂක හමුදා සහ බුද්ධි අංශ මෙරට නිශ්චිත පිරිසක් අධික්ෂණය කිරීමේ නිරත නොවන බවද යලි අවධාරණය කරන්නෙමු.\nඑමෙන්ම, ලොව පුරා රැඩිකල් හා අන්තවාදී කොටස්වල උපායමාර්ගය වල නවීණත්වය මධ්‍යයේ, සිය ජාතික ආරක්ෂක අවශ්‍යතා අනතුරේ හෙළන ඕනෑම රටකට කනගාටුදායක ප්‍රතිවිපාකවලට මුහුණ දීමට සිදුවන බව අප විශ්වාස කරන්නෙමු.\nඑබැවින් මෙම සන්දර්භය තුළ එම මුලික යථාර්ථය පිලිබද සැලකිලිමත් වන ලෙස රජය සිය පාර්ශවයන්ගෙන් ඉල්ලා සිටිනවා.",
       "URL": "https://www.hirunews.lk/251582/යථාර්ථය-දකින්නැයි-ශ්‍රී-ලංකාව-මානව-හිමිකම්-කවුන්සිලයට-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2417"
}