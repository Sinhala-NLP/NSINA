{
       "Source": "hirunews",
       "Timestamp": "Friday, 03 March 2017 - 7:47",
       "Headline": "කලුතර බන්ධනාගාර බසයට වෙඩි තැබු සැකකරුවන්ගේ ඡායාරූප අද එළියට",
       "News Content": "බන්ධනාගාර බස් රථය තුළදී ඉකුත් දා වෙඩි තබා ඝාතනය කෙරුණු අරුණ දමිත් උදයංග නොහොත් පාතාල කල්ලි නායක ‘‘සමයං’’ නමැත්තාගේ ඥාති සොහොයුරන් බව කියන සැකකරුවන් දෙදෙනෙකු නඩුවක් සදහා කුලියාපිටිය මහේස්ත්‍රාත් අධිකරණයට ඉදිරිපත් කිරීමට නියමිතව තිබුණ ද එම නඩුව ඉදිරි දිනයක කැදවීමට පියවර ගෙන තිබෙනවා.\nඒ බන්ධනාගාර නිලධාරින් අධිකරණයෙන් කළ ඉල්ලීමකට අනුවයි.\nබන්ධනාගාර නිලධාරින් අධිකරණයට දැනුම්දී ඇත්තේ ඔවුන්ගේ ආරක්ෂාව සම්බන්ධයෙන් ගැටලූවක් නිසා නඩුව වෙනත් දිනයක කැදවන ලෙසටයි.\nමේ අතර, හත්දෙනෙකු මරණයට පත් කරමින් පසුගියදා එල්ල වූ මෙම වෙඩි ප්‍රහාරයෙන් තුවාල ලබා කොළඹ ජාතික රෝහලේ ප්‍රතිකාර ලැබූ බන්ධනාගාර නියාමකවරයෙකු ඊයේ ශල්‍යකර්මයකට යොමුකර තිබෙනවා.\nඑහිදී ඔහුගේ එක් පාදයක් ඉවත් කිරීමට සිදුවූ බවයි ජාතික රෝහලේ ජ්‍යෙෂ්ඨ ප්‍රකාශකයෙකු හිරු ප්‍රවෘත්ති අංශයට සදහන් කළේ.\nමෙම ඝාතන සැලසුම් කළ ප්‍රධාන සැකකරු සහ ඊට සම්බන්ධ සෙසු සැකකරුවන්ගෙන් බහුතරයක් මේ වනවිට හඳුනාගෙන අවසන් බවද පොලීසිය ප්‍රකාශ කළා.\nඔවුන් ව්‍යාජ ගමන් බලපත්‍ර උපයෝගී කරගනිමින් විදේශ ගතවීමට සූදානම් බවට ලද තොරතුරකට අනුව කටුනායක සහ මත්තල ජාත්‍යන්තර ගුවන් තොටුපලේද විශේෂ ආරක්ෂක වැඩපිළිවෙලක් ක්‍රියාත්මකයි.\nපොලිස් මාධ්‍ය ප්‍රකාශක නියෝජ්‍ය පොලිස්පති ප්‍රියන්ත ජයකොඩි හිරු ප්‍රවෘත්ති අංශයට සඳහන් කළේ සිද්ධියට සම්බන්ධ සැකකරුවන්ගේ ඡායාරූප අද මාධ්‍ය වෙත නිකුත් කිරීමටද කටයුතු කරන බවයි.\nමේ අතර, කළුතරදී පාතාල කල්ලි නායක ‘‘සමයං’’ ඇතුළු පිරිසක් ඝාතනය කිරීම සඳහා අවශ්‍ය තොරතුරු අපරාධකරුවන්ට ලැබුණේ බන්ධනාගාරය තුළින්මද යන්න සම්බන්ධයෙන් මේ වනවිට පරීක්ෂණ ආරම්භ කර තිබෙනවා.\nබන්ධනාගාර දෙපාර්තමේන්තුවේ ප්‍රකාශකයෙකු සඳහන් කළේ සිද්ධියට අදාළව අභ්‍යන්තර පරීක්ෂණයක් සඳහා පත්කළ ත්‍රිපුද්ගල කමිටුව ඒ පිළිබඳ විශේෂ අවධානයක් යොමුකර ඇති බවයි.",
       "URL": "https://www.hirunews.lk/155915/කලුතර-බන්ධනාගාර-බසයට-වෙඩි-තැබු-සැකකරුවන්ගේ-ඡායාරූප-අද-එළියට",
       "Category": "Local News",
       "Parent URL": "https://www.hirunews.lk/local-news.php?pageID=4634"
}