{
       "Source": "hirunews",
       "Timestamp": "Thursday, 04 July 2019 - 20:31",
       "Headline": "උද්ඝෝෂණයක් අතරතුර ජනතාව සහ පොලිසිය අතර උණුසුම් තත්වයක්",
       "News Content": "ගම්පොල - නාවලපිටිය මාර්ගය අවහිරකරමින් පැවති උද්ඝෝෂණයක් හා උපවාසයක් අතරතුර පොලිසිය හා ප්‍රදේශවාසීන් අතර නොසන්සුන් තත්ත්වයක් ඇති වුණා.\nගම්පොල සිට උඩගම දක්වා දිවෙන මාර්ගය වසර 10 කට අධික කාලයක් අබලන්ව පැවතීම හේතුවෙන් එය පිළිසකර කරදෙන ලෙස ඉල්ලා ප්‍රදේශවාසීන් ඊයේ උද්ඝෝෂණයක නිරත වුණා.\nඑහෙත් පස්වරු 4 වනතෙක් ඊට වගකිව යුතු බලධාරීන්ගේ ප්‍රතිචාරයක් නොමැතිවීමත් සමග පුජ්‍ය කළුගල කාශ්‍යප හිමියන් විසින් ගම්පොල මරියවත්ත මංසන්ධියේදී මාරාන්තික උපවාසයක් ආරම්භ කළා.\nඑම උපවාසයට සමගාමීව අද පෙරවරුවේ ද ජනතාව උද්ඝෝෂණයේ නිරතවුනා.\nඅවස්ථා කිහිපයකදී විරෝධතාකරුවන් ගම්පොල - නාවලපිටිය ප්‍රධාන මාර්ගය අවහිර කරමින් උද්ඝෝෂණයේ නිරත වුණා.\nපොලිසිය ඔවුන් වැලැක්වීමට උත්සාහකිරීමත් සමග ඇතිවුයේ නොසන්සුන් තත්ත්වයක්.\nපොලිසිය උපවාසයේ නිරත ස්වාමීන්වහන්සේ අසලට පැමිණ ශබ්දවිකාශන යන්ත්‍රය උදුරා ගැනීමත් සමග විරෝධතාකරුවන් යළිත් නොසන්සුන් වුණා.\nඔවුන් චෝදනා කලේ පොලිසිය එම ස්වාමීන්වහන්සේට පහරදුන් බවයි.\nඉන් අනතුරුව ගම්වාසීන් උපවාසයේ නිරත ස්වාමින්වහන්සේ වැතිර සිටි යහන සමගම කිලෝමීටර් 2ක් පමණ දුරගෙවමින් ගම්පොල ශික්ෂණ රෝහල වෙත රැගෙන ආවා.\nවැඩිදුර ප්‍රතිකාර සදහා උන්වහන්සේ රෝහල් ගත කෙරුණා.",
       "URL": "https://www.hirunews.lk/219664/උද්ඝෝෂණයක්-අතරතුර-ජනතාව-සහ-පොලිසිය-අතර-උණුසුම්-තත්වයක්",
       "Category": "Local News",
       "Parent URL": "https://www.hirunews.lk/local-news.php?pageID=3266"
}