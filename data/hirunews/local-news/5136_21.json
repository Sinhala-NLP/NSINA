{
       "Source": "hirunews",
       "Timestamp": "Wednesday, 09 March 2016 - 12:46",
       "Headline": "සීදුවේ සමාජශාලාවකදී තරුණයෙකු ඝාතනය කෙරේ",
       "News Content": "සීදුව - ලියනගේමුල්ල ප්‍රදේශයේ රාත්‍රී සමාජ ශාලාවක් තුළ ඇති වූ ගැටුමකින් තරුණයෙකු ජීවිතක්ෂයට පත්වී තිබෙනවා.\nඊයේ රාත්‍රියේ මෙම ගැටුම හටගෙන ඇති බවයි පොලීසිය සදහන් කළේ.\nමෙලෙස මිය ගොස් ඇත්තේ ලියනගේමුල්ල ප්‍රදේශයේම පදිංචි 22 හැවිරිදි තරුණයෙක්.\nමොහු තවත් මිතුරෙකු සමඟ අදාළ රාත්‍රී සමාජ ශාලාවට ගොස් තිබෙනවා.\nඑහිදී රාත්‍රී සමාජ ශාලාවේ සිටි ආරක්ෂක නිලධාරියෙකු මෙම පහරදීම සිදුකර ඇති බව සදහන්.\nසිද්ධිය පිළිබදව පොලිස් විමර්ශන කටයුතු මේ වන විට ආරම්භ වී ඇති අතර අදාළ රාත්‍රී සමාජ ශාලාවේ තිබූ සීසි ටීවී කැමරා දර්ශන පිළිබදවයි එහිදී අවධානය යොමු වී ඇත්තේ.\nමෙම තරුණයාට සමාජ ශාලාව තුළ දී පහර දී පසුව ඉන් පිටතට රැගෙන විත් තිබූ බව සදහන්.\nතරුණයා පොලූ පහරකට ලක්ව ඇති බව මූලික පරීක්ෂණවලදී අනාවරණ වී තිබෙනවා.\nමොහු සීදුව රෝහලට පළමුව ඇතුළත් කර ඇති අතර පසුව වැඩිදුර ප්‍රතිකාර සඳහා රාගම රෝහලට ඇතුළත් කිරීමෙන් පසුවයි මිය ගොස් ඇත්තේ.",
       "URL": "https://www.hirunews.lk/128137/සීදුවේ-සමාජශාලාවකදී-තරුණයෙකු-ඝාතනය-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=5136"
}