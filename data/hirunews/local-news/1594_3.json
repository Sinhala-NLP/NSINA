{
       "Source": "hirunews",
       "Timestamp": "Sunday, 31 October 2021 - 12:28",
       "Headline": "ජලාශ කිහිපයක වාන් දොරටු විවෘත වෙයි (වීඩියෝ)",
       "News Content": "පවතින දැඩි වර්ෂාපතනය හමුවේ ජලාශ කිහිපයක වාන් දොරටු විවෘත කර තිබෙනවා.\nරාජාංගනය ජලාශයේ වාන් දොරටු 8ක් සහ අංගමුව ජලාශයේ වාන් දොරටු දෙකක් විවෘත කර ඇති බවයි ජලාශ භාර ඉංජිනේරුවරුන් සඳහන් කළේ.\nමේ හේතුවෙන් කලා ඔය හා ලුණු ඔය අවට පහත් බිම්වල ජනතාවට අවධානයෙන් පසුවන්නැයි උපදෙස් ලබාදී තිබෙනවා.\nමේ අතර දිවයිනේ ප්‍රදේශ රැසකට අද දිනයේත් වැසි ඇති විය හැකි බව කාලගුණ විද්‍යා දෙපාර්තමේන්තුව පවසනවා.\nකාලගුණ විද්‍යා දෙපාර්තමේන්තුව අනතුරු අඟවන්නේ ඇතැම් ප්‍රදේශවලට මිලිමීටර් 100 ට වැඩි තද වැසි ද ඇතිවිය හැකි බවයි.\nමේ අතර පුත්තලම ප්‍රදේශයට ඇති වු වැසි තත්ත්වය හමුවේ අකුණු සැර වැදීමකින් ආනමඩුව තලහේන ප්‍රදේශයේ වයස අවුරුදු 06 දරුවෙක් ජීවිතක්ෂයට පත්ව තිබෙනවා.\nඅප වාර්තාකරු සඳහන් කළේ දරුවා රෝහලට ඇතුළත් කරන විටත් මියගොස් සිට ඇති බවයි.\nශ්‍රී ලංකාව ආශ්‍රිතව ස්ථානගතව ඇති අඩු පීඩන කලාපය හේතුවෙන් දිවයිනේ ප්‍රදේශ රැසකට තද වැසි ඇද හැලුණු අතර ගෙවුණු දිනයේ වැඩිම වර්ෂාපතනයක් යාපනය - තෙලිප්පලෛයි ප්‍රදේශයෙන් වාර්තා වුණා. ඒ මිලිමීටර් 156ක්.\nමීට අමතරව මහඉලුප්පල්ලමෙන් මිලිමීටර් 110.5ක වර්ෂාපතනයක් සහ අලිමංකඩ ප්‍රදේශයෙන් මිලිමීටර් 132ක වර්ෂාපතනයක් වාර්තා වූ බව කාලගුණ විද්‍යා දෙපාර්තමේන්තුව සඳහන් කළා.\nඅධික වර්ෂාව හේතුවෙන් උකුවෙල සෞඛ්‍ය වෛද්‍ය නිළධාරි කාර්යාලයේ පැති බැම්ම නාය යාමට ලක්ව තිබුණා.\nමාතලේ කන්දේනුවර ප්‍රධාන මාර්ගයටද පස් කන්දක් කඩා වැටීමෙන් ගමනා ගමනයට බාධා එල්ල වු අතර ආපදාකලමනාකරන සහ මාර්ග සංවර්ධන අධිකාරියේ නිලධාරීන් මාර්ගය යථා තත්ත්වයට පත්කළා.\nදැඩි වර්ශාව හේතුවෙන් ගම්පොළ නුවරඑළිය ප්‍රධාන මාර්ගයේ දල්පිටිය ප්‍ර දේශයට පස් කන්දක් කඩා වැටී තිබුණා. මේ හේතුවෙන් අසළ තිබු වෙළද සැලකට හා වෑන් රථයකට අලභහානි සිදු වුණා.\nරජරට ඉහල ජල පෝෂක කලාපවලට අධික වර්ෂාව ඇද හැලීම නිසා කලාවැව වාන් දොර‍ටු දෙකක් විවෘත කර තිබෙනවා. මේ හේතුවෙන් කලාවැව අවුකන මාර්ගය ජලයෙන් යටවුණා.\nනුවරඑළිය - රාගල ප්‍රදේශයට ඇදහැලුළු වර්ෂාව හේතුවෙන් රාගලවත්ත පළමු කොටසේ නිවාස 07ක් ජලයෙන් යටවී තිබෙනවා.\nඅප වාර්තාකරු සඳහන් කළේ අවතැන් වූ පුද්ගලයන් 22 දෙදෙනෙකු මේ වන විට එම වත්තේ පිහිටා ඇති ළමා සුරැකුම් මධ්‍යස්ථාන ගොඩනැගිල්ලක තාවකාලිකව රඳවා සිටින බවයි.\nඅධික වර්ෂාවත් සමග පොළොන්නරුව ප්‍රදේශයෙන් හමා ගිය දැඩි සුළං තත්ත්වය හේතුවෙන් මැදිරිගිරිය දර්ශනපුර ප්‍රදේශයේ නිවසකට දැඩි හානි සිදු වුණා.\nඋතුරු, උතුරු-මැද, වයඹ, මධ්‍යම, සබරගමුව සහ ඌව පළාත්වලත් ත්‍රිකුණාමලය දිස්ත්‍රික්කයේත් ඇතැම් ස්ථානවලට මිලිමීටර් 100 ට වැඩි තද වැසි ද ඇතිවිය හැකි බව කාලගුණ විද්‍යා දෙපාර්තමේන්තුව අනතුරු අඟවනවා.\nකාළගුණ විද්‍යා දෙපාර්මේන්තුව නිවේදනය කළේ මුලතිව් සිට කන්කසන්තුරය හරහා පුත්තලම දක්වා වන මුහුදු ප්‍රදේශ සහ ගාල්ල සිට හම්බන්තොට හරහා පොතුවිල් දක්වා වන මුහුදු ප්‍රදේශ විටින් විට රළු විය හැකි බවයි.\nමේ හේතුවෙන් ධීවර හා නාවික ප්‍රජාවට අවධානයෙන් කටයුතු කරන ලෙස එම නිවේදනයේ වැඩිදුරටත් සඳහන්.\nමහනුවර - කටුගස්තොට නගරයේ ප්‍රධාන පාසලක පැති බැම්මක් අසළ පිහිටි නිවසක් මතට කඩා වැටීමෙන් එහි සිටි 19 හැවිරිදි සිසුවෙකු තුවාල ලබා මහනුවර ජාතික රෝහලට ඇතුළත් කර තිබෙනවා.",
       "URL": "https://www.hirunews.lk/286582/ජලාශ-කිහිපයක-වාන්-දොරටු-විවෘත-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1594"
}