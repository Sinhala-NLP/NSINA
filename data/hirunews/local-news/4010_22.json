{
       "Source": "hirunews",
       "Timestamp": "Saturday, 31 March 2018 - 19:26",
       "Headline": "මව්කුස තුලදී බිළිෙදකුට ප්‍රථම වරට සාර්ථක සැත්කමක්",
       "News Content": "මව් කුසයේ සිටියදී බිළිඳෙකුට සාර්ථක ශල්‍යකර්මයක් සිදුකිරීමට පේරාදෙණිය ශික්ෂණ රෝහලේ වෛද්‍යවරුන් කණ්ඩායමක් සමත්ව තිබෙනවා.\nඑම ශල්‍යකර්මය සදහා පැය දෙකක පමණ කාලයක් ගතවී ඇති බව සදහන්. මෙලෙස මව්කුස සිටියදී බිළිඳෙකුට මෙරට රෝහලක සාර්ථක ශල්‍යකර්මයක් සිදුකර ඇත්තේ ප්‍රථම වතාවටයි.\nසිය තුන්වන දරුවා බිහිකිරිමට සුදනම්ව සිටි බිබිල ප්‍රදේශයේ පදිංචි දෙදරු මවක් පේරාදේණිය ශික්ෂණ රෝහල වෙත යොමුවී ඇත්තේ බිබිල රජයේ රෝහලේ උපදෙස් මත වැඩිදුර ප්‍රතිකාර ලැබීමටයි.\nකුස තුළ සිටින බිළිදාගේ ගෙල ප්‍රදේශයේ කිසියම් අසාමාන්‍ය තත්ත්වයක් පවතින  බව එහිදි සිදුකල විශේෂ ස්කෑන් පරික්ෂණයකදි තහවුරු වී තිබෙනවා.\nගෙල ප්‍රදේශයේ විශාල ගෙඩියක් ඇති වීම නිසා ස්වසන මාර්ගය හා පෙනහළු අවහිර වන ටෙරටෝමා නැමති රෝගයෙන් මෙම දරුවා පෙලී සිට ඇති බවයි ප්‍රසව හා නාරි වෛද්‍ය විශේෂඥ, මහාචාර්ය චතුර රත්නායක සදහන් කළේ්.\nමෙරට වෛද්‍ය ඉතිහාසයේ නව සන්ධිස්ථානයක් වන මෙම ශල්‍යකර්මය සිදුකරන ලද්දේ පේරාදෙණිය සහ සිරිමාවෝ බණ්ඩාරනායක ළමා රෝහලේ විශේෂඥ වෛද්‍යවරුන් කණ්ඩායමක් විසින්.\nළමා රෝග විශේෂඥ මහාචාර්ය මාතුල හෙට්ටිආරච්චි කියා සිටියේ කලාතුරකින් ඇති වන මෙවන් තත්ත්වයක් තුළ සැත්කම සාර්ථකව සිදුකිරීමට හැකියාව ලැබීම පිළිබදව සතුටු වන බවයි.\nපේරාදෙණිය ශික්ෂණ රෝහලේ නියෝජ්‍ය අධ්‍යක්ෂ වෛද්‍ය ඉමේෂ් ප්‍රතාපසිංහ  සදහන් කලේ සැත්කම සාර්ථකව සිදුකිරීමෙන් පසු මව සහ දරුවා යහපත් සෞඛ්‍ය තත්ත්වයකින් සිටින බවයි.",
       "URL": "https://www.hirunews.lk/187355/මව්කුස-තුලදී-බිළිෙදකුට-ප්‍රථම-වරට-සාර්ථක-සැත්කමක්",
       "Category": "Local News",
       "Parent URL": "https://www.hirunews.lk/local-news.php?pageID=4010"
}