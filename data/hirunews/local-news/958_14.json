{
       "Source": "hirunews",
       "Timestamp": "Sunday, 07 August 2022 - 13:40",
       "Headline": "නවගමුව පොලිසියේ දී පිහි ඇනුමකින් පුද්ගලයෙක් මරුට",
       "News Content": "පැමිණිල්ලකට අදාළව ප්‍රකාශයක් ලබාදීමට පැමිණි පුද්ගලයෙකු නවගමුව පොලිස් ස්ථානය තුළදී සිදුවූ පිහි ඇනුමකින් ජීවිතක්ෂයට පත්ව තිබෙනවා.\nපොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව සඳහන් කළේ මෙලෙස මියගොස් ඇත්තේ කරවනැල්ල ප්‍රදේශයේ පදිංචි 52 හැවිරිදි පුද්ගලයෙකු බවයි.\nඊයේ(06) ජල්තර ප්‍රදේශයේ පදිංචි 40 හැවිරිදි කාන්තාවක් විසින් සිය හිටපු පෙම්වතාගෙන් හිරිහැර සිදුවන බවට නවගමුව පොලිසියට පැමිණිල්ලක් සිදුකර තිබූ අතර එම පැමිණිල්ල විභාගයට දෙපාර්ශ්වයම අද පොලිසියට කැදවා තිබුණා.\nඑම අවස්ථාවට පැමිණිලිකාර කාන්තාව පැමිණ තිබුණේ තම නව පෙම්වතා සමග වන අතර ඔහු රනාල ප්‍රදේශයේ පදිංචි 32 හැවිරිදි අයෙක්.\nපැමිණිල්ලට අදාළව 52 හැවිරිදි හිටපු පෙම්වතාගෙන් කටඋත්තර ලබා ගන්නා අවස්ථාවේ කාන්තාවගේ අදාළ නව පෙම්වතා විසින් මොහුගේ උරහිසට තියුණු ආයුධයකින් පහරදී තිබෙනවා.\nඑහි දී බරපතළ තුවාල ලැබූ එම පුද්ගලයා නවගමුව රෝහලට ඇතුලත් කිරීමෙන් පසු ජීවිත්කෂයට පත්ව ඇති බවයි පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව සදහන් කළේ.\nඝාතනය සිදුකළ 32 හැවිරිදි තරුණයා පොලිසිය අත්අඩංගුවට ගෙන තිබෙනවා.\nපැමිණිලිකාර කාන්තාව විවාහ වී දරුවන් දෙදෙනෙකු සිටින මවක් වන අතර ස්වාමිපුරුෂයා මීට කලකට පෙර ඇය හැරගොස් ඇති බවටයි අනාවරණ වී ඇත්තේ.",
       "URL": "https://www.hirunews.lk/312145/නවගමුව-පොලිසියේ-දී-පිහි-ඇනුමකින්-පුද්ගලයෙක්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=958"
}