{
       "Source": "hirunews",
       "Timestamp": "Friday, 24 February 2023 - 7:52",
       "Headline": "මත්ද්‍රව්‍ය විනාශ කිරීම සඳහා අධිඋෂ්ණත්ව යන්ත්‍රයක් මිල දී ගැනීමට සැලැසුමක් (වීඩියෝ)",
       "News Content": "ග්‍රෑම් දහසකට වඩා වැඩි මත්ද්‍රව්‍ය විනාශ කිරීම සඳහා අධි උෂ්ණත්වය ලබාදීමට හැකි යන්ත්‍රයක් මිලදී ගැනීමට කටයුතු කරන බව අධිකරණ අමාත්‍ය ආචාර්ය විජයදාස රාජපක්ෂ පවසනවා.\nඒ අනුව රස පරීක්ෂක දෙපාර්තමේන්තුව, අන්තරායකර ඖෂධ පාලක මණ්ඩලය, අධිකරණ අමාත්‍යාංශය සහ පොලිසිය එක්ව මෙම ක්‍රියා පටිපාටිය සිදුකරන බවයි කොළඹ ඊයේ පැවති මාධ්‍ය හමුවකට එක්වෙමින් ඔහු වැඩිදුරටත් කියා සිටියේ.\nවැටලීම්වලදී පොලිස් භාරයට ගත් මත්ද්‍රව්‍ය කිලෝග්‍රෑම් 3,000 ක් මේ වනවිට රජයේ රස පරීක්ෂක දෙපාර්තමේන්තුව භාරයේ පවතින අතර, එහි ගබඩා පහසුකම්ද මේ වනවිට සීමා වී පවතින බව අධිකරණ අමාත්‍යවරයා මෙහිදී අනාවරණ කළා.\nමේ අතර, පසුගිය වසරේ යුද හමුදා බුද්ධි තොරතුරු මත පොලීසිය සහ විශේෂ කාර්ය බලකාය සිදුකළ මත්ද්‍රව්‍ය වැටලීම්වලදී මත්ද්‍රව්‍ය ජාවාරම්කරුවන් 981 දෙනෙකු අත්අඩංගුවට ගෙන ඇති බව යුද හමුදාව පවසනවා.\nනිවේදනයක් නිකුත් කරමින් යුද හමුදාව සඳහන් කළේ එම වැටලීම්වලින් කේරල ගංජා කිලෝග්‍රෑම් 717කට ආසන්න ප්‍රමාණයක් සහ හෙරොයින් කිලෝග්‍රෑම් දෙකකට ආසන්න ප්‍රමාණයක් සොයා ගැනීමට හැකි වී ඇති බවයි.\nමේ අතර, මෙම වසරේ ගතවූ කාලය තුළ යුද හමුදා බුද්ධි අංශ තොරතුරු මත ශ්‍රී ලංකා පොලීසිය සහ පොලිස් විශේෂ කාර්ය බලකාය සිදුකළ වැටලීම්වලදී මත්ද්‍රව්‍ය ජාවාරම්කරුවන් 138 දෙනෙකු අත්අඩංගුවට ගෙන තිබෙනවා.",
       "URL": "https://www.hirunews.lk/328165/මත්ද්‍රව්‍ය-විනාශ-කිරීම-සඳහා-අධිඋෂ්ණත්ව-යන්ත්‍රයක්-මිල-දී-ගැනීමට-සැලැසුමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=516"
}