{
       "Source": "hirunews",
       "Timestamp": "Sunday, 29 May 2022 - 11:21",
       "Headline": "කතකගේ මළ සිරුරක් ළිඳකින් හමුවෙයි (වීඩියෝ)",
       "News Content": "ගලේවෙල පොලිස් බල ප්‍රදේශයේ තලකිරියාගම - පහළවැව කොටසේ දී නිවසක් ආසන්නයේ පිහිටි ළිඳක තිබී කාන්තා මළසිරුරක් සොයාගෙන තිබෙනවා.\nමෙම කාන්තාව පෙරේදා (27) සිට අතුරුදන් ව සිට ඇති බවයි වාර්තා වන්නේ.\nමෙලෙස මියගොස් ඇත්තේ එම ප්‍රදේශයේ ම පදිංචි 53 හැවිරිදි ආර්.එම්.පද්මලතා නමැති දෙදරු මවක්.\nපසුගිය 27 වැනි දින රාත්‍රියේ අසල නිවසකට ගොස් එන බව පවසා මියගිය කාන්තාව නිවෙසින් බැහැරව ගිය බවත්, තමන් ඇය එනතුරු නිදාගෙන සිටි බවත් මියගිය තැනැත්තියගේ ස්වාමිපුරුෂයා පවසා තිබෙනවා.\nපසුදා එළිවන තුරු බිරිඳගේ නොපැමිණීම හේතුවෙන් සැමියා විසින් ඊයේ පස්වරුවේ නිවස ඉදිරිපිට ඇති අනාරක්ෂිත ළිඳ අසල බිරිඳගේ පාවහන් ඇති අයුරු දැක ගම්වාසීන් සමග එක්වී ළිඳ සෝදිසි කර ඇති බවයි වාර්තා වන්නේ.\nසිද්ධිය ඝාතනයක් ද නැතහොත් සියදිවි නසාගැනීමක් ද නැතහොත් වෙනත් කරුණක් ද යන්න පිළිබඳ සෙවීමට දඹුල්ල පොලිසිය වැඩිදුර විමර්ශන සිදු කරනවා.",
       "URL": "https://www.hirunews.lk/305587/කතකගේ-මළ-සිරුරක්-ළිඳකින්-හමුවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1135"
}