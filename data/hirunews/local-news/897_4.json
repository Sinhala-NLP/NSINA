{
       "Source": "hirunews",
       "Timestamp": "Thursday, 01 September 2022 - 21:19",
       "Headline": "විශ්‍රාම ගැන්වීමේ වයස ගැන රාජ්‍ය පරිපාලන අමාත්‍යාංශයෙන් පැහැදිළි කිරීමක්",
       "News Content": "රාජ්‍ය සේවයේ අනිවාර්ය විශ්‍රාම ගැන්වීමේ වයස අතුරු අයවැයෙන් අවුරුදු 60 ක් ලෙස ප්‍රකාශයට පත් කළද එය මානව සම්පත් අවශ්‍යතාව මත විශ්‍රාම ගැනීමේ වයස සංශෝධනය කර තිබූ සේවාවන්ට අදාළ නොවන බව රාජ්‍ය පරිපාලන අමාත්‍යාංශය පවසනවා.\nඑහි ලේකම් එම්.එම්.පී.කේ. මායාදුන්නේ ප්‍රකාශ කළේ අනිවාර්ය විශ්‍රාම ගැන්වීමේ වයස් සීමාව පසුගිය ජනවාරි මාසයේදී අවුරුදු 65 ලෙස දීර්ඝ කිරීමට පෙර, සේවා අවශ්‍යතාව මත විශේෂිත සේවාවන් කිහිපයක විශ්‍රාම ගැනීමේ වයස අවුරුදු 60න් ඔබ්බට දීර්ඝ කර තිබූ බවයි.\nඑම විශේෂිත සේවාවන් සදහා නව අතුරු අයවැයට අනුව සංශෝධිත අනිවාර්ය විශ්‍රාම ගැන්වීමේ වයස අවුරුදු 60ක සීමාව අදාළ නොවන අතර එය ක්‍රියාත්මක කිරීම සදහා ඉදිරියේදී අමාත්‍ය මණ්ඩල අනුමැතිය සහිතව අදාළ චක්‍රලේඛය නිකුත් කරන බවයි අමාත්‍යාංශ ලේකම්වරයා සදහන් කළේ.\nමේ අතර වෛද්‍ය සහ සිවිල් අයිතිවාසිකම් පිළිබද වෛද්‍යවරුන්ගේ වෘත්තීය සමිති සන්ධානය නිවේදනයක් නිකුත් කරමින් සදහන් කළේ රාජ්‍ය සේවකයන්ගේ විශ්‍රාම යන වයස් සීමාව අවුරුදු 60 දක්වා අඩු කිරීම සාධනීය තීරණයක් බවයි.\nසෞඛ්‍ය සේවයේද බොහෝ තරුණ විශේෂඥ වෛද්‍යවරුන් සහ අනෙකුත් සෞඛ්‍ය වෘත්තිකයන් නව දැනුමින් සහ කුසලතාවලින් සන්නද්ධ වුව ද ඉහළ ශ්‍රේණීන්ට පැමිණීමට ඇති නො හැකියාව හේතුවෙන් දැඩි කලකිරීමකින් රාජ්‍ය සේවය හැර යාම හෝ පෞද්ගලික අංශයට එක්වීම හෝ විදේශ සේවයට එක්වීම සීඝ්‍රයෙන් සිදුවෙමින් පවතින බවයි එම නිවේදනයේ වැඩිදුරටත් දැක්වෙන්නේ.\n(අදාල නිවේදනය පහතින්)",
       "URL": "https://www.hirunews.lk/314317/විශ්‍රාම-ගැන්වීමේ-වයස-ගැන-රාජ්‍ය-පරිපාලන-අමාත්‍යාංශයෙන්-පැහැදිළි-කිරීමක්",
       "Category": "Local News",
       "Parent URL": "https://www.hirunews.lk/local-news.php?pageID=897"
}