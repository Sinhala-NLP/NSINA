{
       "Source": "hirunews",
       "Timestamp": "Wednesday, 05 February 2020 - 19:05",
       "Headline": "බිලියන 367ක පරිපූරක ඇස්තමේන්තුවක් පාර්ලිමේන්තුවට",
       "News Content": "අත්‍යාවශ්‍ය භාණ්ඩ 10ක් අඩු ආදායම්ලාභීන් සඳහා සහනදායි ලෙස ලබාදීමට ජනාධිපතිවරයා වූ පොරොන්දුව ලබන මාර්තු පළමුවැනිදා සිට ක්‍රියාත්මක කරන බව අග්‍රාමාත්‍ය මහින්ද රාජපක්ෂ අද පාර්ලිමේන්තුවේදී ප්‍රකාශ කළා.\nඒ විශේෂ ප්‍රකාශයක් සිදුකරමින්. මේ අතර, වතුකම්කරුවන්ට දෛනිකව ලැබිය යුතු වැටුප රුපියල් දහස දක්වා ඉහළ නැංවීම මාර්තු පළවනදා සිට ක්‍රියාත්මක වන බවයි අග්‍රාමාත්‍යවරයා සඳහන් කළේ.\nඑමෙන්ම, කෝප් හෙවත් පොදු ව්‍යාපාර පිළිබඳ කාරක සභාව හා කෝපා හෙවත් රජයේ ගිණුම්කාරක සභාව ලබන සිකුරාදා රැස්වීමට නියමිතයි.\nමෙම කාරක සභා සඳහා සභාපතිවරුන් පත් කිරීම ද එදින සිදුවන අතර, අදාළ කාරක සභාවල සාමාජිකයින්ගේ නම් කතානායක කරූ ජයසූරිය අද පාර්ලිමේන්තුවට දැනුම් දුන්නා.\nඑසේම, සමන් රත්නප්‍රිය එක්සත් ජාතික පක්ෂ ජාතික ලැයිස්තු මන්ත්‍රිවරයෙකු ලෙස කථානායක කරූ ජයසූරිය ඉදිරියේ අද දිවුරුම් දුන්නේ ආචාර්ය ජයම්පති වික්‍රමරත්න ඉල්ලා අස්වීමෙන් ඇතිවූ පුරප්පාඩුව සඳහායි.\nමේ අතර, පසුගිය රජය විසින් නොපියවූ පුනරාවර්ථන හා ප්‍රාග්ධන වියදම් පියවීම වෙනුවෙන් රුපියල් බිලියන 156ක පරිපූරක ඇස්තමේන්තුවක්, අග්‍රාමාත්‍ය මහින්ද රාජපක්ෂ අද පාර්ලිමේන්තුවට ඉදිරිපත් කළා.\nමීට අමතරව, විදේශීය ණය මගින් කළ ව්‍යාපෘති ගිණුම් ගත කිරීම වෙනුවෙන් රුපියල් බිලියන 211ක පරිපූරක ඇස්තමේන්තුවක් ද පාර්ලිමේන්තුවට ඉදිරිපත් කරනු ලැබුවා.\nඑමෙන්ම, අතුරු සම්මත ගිණුමේ සඳහන් ණය සීමාව රුපියල් බිලියන 721 සිට රුපියල් බිලියන 1078 දක්වා ඉහළ නංවා ගැනීමට ද අග්‍රාමාත්‍යවරයා පාර්ලිමේන්තුවේ අනුමැතිය ඉල්ලා සිටියා.\nමේ අතර, අග්‍රාමාත්‍යවරයාගෙන් ප්‍රශ්න විමසීමේ අවස්ථාවේදී විපක්ෂ නායක සජිත් ප්‍රේමදාස ප්‍රශ්නයක් විමසීමට තැත් කිරීමත් සමඟ සංවාදාත්මක තත්ත්වයක් ඇති වුණා.",
       "URL": "https://www.hirunews.lk/233780/බිලියන-367ක-පරිපූරක-ඇස්තමේන්තුවක්-පාර්ලිමේන්තුවට",
       "Category": "Local News",
       "Parent URL": "https://www.hirunews.lk/local-news.php?pageID=2916"
}