{
       "Source": "hirunews",
       "Timestamp": "Thursday, 20 April 2023 - 14:01",
       "Headline": "තවත් බිත්තර ලක්ෂ 10ක් රැගත් නෞකාවක් අද කොළඹ වරායට (වීඩියෝ)",
       "News Content": "ඉන්දියාවෙන් ආනයනය කරන ලද තවත් බිත්තර ලක්ෂ 10ක් රැගත් නෞකාවක් අද (20) රාත්‍රියේ කොළඹ වරායට පැමිණීමට නියමිතව තිබෙනවා.\nරාජ්‍ය වානිජ විවිධ නීතිගත සංස්ථාවේ සභාපති ආසිරි වලිසුන්දර කියා සිටියේ එම බිත්තර නෞකාව පැමිණීමත් සමග මෙරටට ඉන්දියාවෙන් බිත්තර ලක්ෂ 60ක ප්‍රමාණයක් ආනයනය කර ඇති බවයි.\nබර අනුව මිල නියම කිරීමත් සමඟ රුපියල් 44 ක පාලන මිලක පැවති සුදු බිත්තරයක් රුපියල් 8 කින් පමණ ඉහළ ගොස් තිබෙනවා.\nඑමෙන්ම රුපියල් 46 කට පැවති දුඹුරු බිත්තරයක මිලද රුපියල් 09 කින් ඉහළ ගොස් ඇති බවයි සමස්ත ලංකා ආපනශාලා හිමියන්ගේ සංගමය පෙන්වා දෙන්නේ.\nබිත්තර කිලෝවක උපරිම සිල්ලර මිල සඳහන් කරමින් ඊයේ රාත්‍රියේ පාරිභෝගික කටයුතු පිළිබඳ අධිකාරිය ගැසට් නිවේදනයක් නිකුත් කළා.\nඅද සිට ක්‍රියාත්මක වන පරිදි නිකුත්කළ එම ගැසට් නිවේදනයේ දැක්වුණේ සුදු බිත්තර කිලෝග්‍රෑමයක් රුපියල් 880 කට සහ දුඹුරු බිත්තර කිලෝග්‍රෑමයක් රුපියල් 920 ට අලෙවි කළ යුතු බවයි.\nකෙසේ වෙතත්, සුදු බිත්තරයක් සඳහා රුපියල් 44 ක් සහ දුඹුරු බිත්තරයක් සඳහා රුපියල් 46 ක් ලෙස පනවා තිබූ උපරිම සිල්ලර මිලද යළි ගැසට් කර තිබෙනවා. වෙළදුන් බිත්තර අලෙවියේදී බර අනුව අලෙවි කරන්නේ නම් කිලෝවක් සඳහා පනවා ඇති මිලත් බිත්තර අනුව අලෙවිකරන්නේ නම්, උපරිම සිල්ලර මිල යොදාගත හැකි බවයි පාරිභෝගික කටයුතු පිළිබඳ අධිකාරිය සඳහන් කළේ.\nමේ අතර පාරිභෝගික අධිකාරිය විසින් ඉදිරිපත් කළ ගැසට් නිවේදනය තුළින් පාරිභෝගිකයන් අපහසුතාවට පත්වන බව සමස්ත ලංකා ආපනශාලා හිමියන්ගේ සංගමයේ සභාපති අසේල සම්පත් අද පැවති මාධ්‍ය හමුවකදී කියා සිටියා.",
       "URL": "https://www.hirunews.lk/332998/තවත්-බිත්තර-ලක්ෂ-10ක්-රැගත්-නෞකාවක්-අද-කොළඹ-වරායට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=402"
}