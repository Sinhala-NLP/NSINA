{
       "Source": "hirunews",
       "Timestamp": "Wednesday, 01 February 2017 - 12:43",
       "Headline": "ටොප් ටෙන් 7 වන පැමිණිල්ල ඇමති හැරිසන්ට",
       "News Content": "ඒකාබද්ධ විපක්ෂයේ ‘‘ටොප් ටෙන්’’ යටතේ වත්මන් ආණ්ඩුව සිදුකරන දූෂණ වංචා පිළිබඳව 7 වන පැමිණිල්ල අල්ලස් හෝ දූෂණ විමර්ශන කොමිසමට සහ අපරාධ පරීක්ෂණ දෙපාර්තමේන්තුවට අද භාර දෙන බව පාර්ලිමේන්තු මන්ත්‍රී ජයන්ත සමරවීර ප්‍රකාශ කළා.\nකොළඹ අද පැවති මාධ්‍ය හමුවකට එක්වෙමින් ඔහු කියා සිටියේ ග්‍රාමීය ආර්ථික කටයුතු පිළිබඳ අමාත්‍ය පී.හැරිසන්ට එරෙහිව මෙම පැමිණිල්ල ඉදිරිපත් කරන බවයි.\nසහල් තොග වෙළඳපොළට මුදා හැරීමේදී රජයට රුපියල් කෝටි 85ක් පාඩුවක් කළ බවටයි අමාත්‍ය පී. හැරිසන්ට එරෙහි චෝදනාව වී ඇත්තේ.\nමීට පෙර ටොප් 10 යටතේ අග්‍රාමාත්‍ය රනිල් වික්‍රමසිංහ, මහ බැංකුවේ හිටපු අධිපති අර්ජුන් මහේන්ද්‍රන්, මුදල් අමාත්‍ය රවී කරුණානායක, විදේශ රැකියා ඇමතිනි තලතා අතුකෝරාල, ජාත්‍යන්තර වෙළඳ කටයුතු අමාත්‍ය මලික් සමරවික්‍රමට, හම්බන්තොට වරාය ගිවිසුමට සහ අමාත්‍ය කබීර් හෂීම්ට එරෙහිවද ඒකාබද්ධ විපක්ෂය අල්ලස් කොමිසමට සහ අපරාධ පරීක්ෂණ දෙපාර්තමේන්තුවට පැමිණිලි ඉදිරිපත් කළා.\nමේ අතර, විද්වත් වෘත්තිකයින් පිරිසක් අද පෙරවරුවේ අල්ලස් හෝ දූෂණ විමර්ශන කොමිසම ඉදිරිපිට නිහඬ විරෝධතාවක නිරත වුණා.\nඒ, මහබැංකු බැඳුම්කර සිද්ධිය සම්බන්ධයෙන් විමර්ශනයක් සිදුකරන ලෙස මීට මාස 3කට පෙර අල්ලස් කොමිසමට ඉදිරිපත් කළ පැමිණිල්ලට මෙතෙක් ප්‍රතිචාරයක් නොමැති බව පවසමින්.\nවිරෝධතාවයෙන් පසු ඔවුන් මේ සම්බන්ධයෙන් අල්ලස් කොමිසමට යළි පැමිණිල්ලක් ඉදිරිපත් කළා.",
       "URL": "https://www.hirunews.lk/153419/ටොප්-ටෙන්-7-වන-පැමිණිල්ල-ඇමති-හැරිසන්ට",
       "Category": "Local News",
       "Parent URL": "https://www.hirunews.lk/local-news.php?pageID=4682"
}