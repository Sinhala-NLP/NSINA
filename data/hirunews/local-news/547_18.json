{
       "Source": "hirunews",
       "Timestamp": "Thursday, 09 February 2023 - 11:04",
       "Headline": "තැපෑලෙන් විරෝධයක්",
       "News Content": "රජයේ බදු ප්‍රතිපත්තියට එරෙහිව දිවයිනේ සියලු තැපැල් කාර්යාලයන් හි අද (09) සිට දින තුනක් කළු තැපැල් විරෝධයක් ආරම්භ කරන බව ශ්‍රී ලංකා තැපැල් හා විදුලි සංදේශ සේවා සංගමය පවසනවා.\nඑහි කැඳවුම්කරු චින්තක බණ්ඩාර සදහන් කළේ කෑම පැයේ විරෝධය දැක්වීම සහ සෑම ප්‍රාදේශීය කාර්යාලයක් ඉදිරිපිට කළු කොඩි දැමීම මේ යටතේ සිදුකරන බවයි.\nමේ අතර, උපයනවිට බදු අය කිරීමේ ප්‍රතිපත්තියට රජය ඊයේ යෝජනා කළ සංශෝධන පිලිනොගන්නා බව වෘත්තීය සංගම් පවසනවා.\nලංකා බැංකු සේවක සංගමයේ ලේකම් රන්ජන් සේනානායක කොළඹ අද මාධ්‍ය හමුවක් කැඳවමින් කියා සිටියේ මෙම සංශෝධන වෘත්තිකයන් විසින් ඉල්ලා සිටි ඒවා නොවන බවයි.\nතමන් ද මෙම සංශෝධන සම්බන්ධයෙන් සෑහීමකට පත් නොවන බව කොළඹ අද පැවති මාධ්‍ය හමුවකදී රජයේ වෛද්‍ය නිලධාරින්ගේ සංගමයේ මාධ්‍ය ප්‍රකාශක චමිල් සංජීව ප්‍රකාශ කළා.\nමුදල් රාජ්‍ය අමාත්‍ය රංජිත් සියඹලාපිටිය ඊයේ පස්වරුවේ නිවේදනය කළේ උපයනවිට බදු අය කරන ආකාරය සංශෝධනය කිරීමට තීරණය කර ඇති බවයි.\nමේ අතර, සමගි ජනබලවේගයේ පාර්ලිමේන්තු මන්ත්‍රී ආචාර්ය හර්ෂ ද සිල්වා ප්‍රකාශ කළේ ආදායම් බදු අය කළ යුතු වුවත්, එය සිදුකළ යුත්තේ ජනතාව ලබන ආදායම අනුව බවයි.",
       "URL": "https://www.hirunews.lk/327022/තැපෑලෙන්-විරෝධයක්",
       "Category": "Local News",
       "Parent URL": "https://www.hirunews.lk/local-news.php?pageID=547"
}