{
       "Source": "hirunews",
       "Timestamp": "Thursday, 31 March 2022 - 16:44",
       "Headline": "37 වැනි කලා භූෂණ රාජ්‍ය සම්මාන උළෙල අගමැති ප්‍රධානත්වයෙන්",
       "News Content": "ප්‍රවීණ කලාකරුවන් රැසක් ඇගයීමට ලක් වූ 37වන කලා භුෂණ රාජ්‍ය සම්මාන උළෙල අග්‍රාමාත්‍ය මහින්ද රාජපක්ෂගේ ප්‍රධානත්වයෙන් අද (31) පෙරවරුවේ කොළඹ බණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලාවේ දී පැවැත්වුණා.\nසාහිත්‍ය, චිත්‍ර, නර්තන, නාට්‍ය සහ සාම්ප්‍රදායික කලාවන් වෙනුවෙන් අනුපමේය සේවාවක් කළ කලාකරුවන් 200ක් වෙනුවෙන් මෙහිදී සම්මාන ප්‍රදානය කෙරුණා.\nමෙවර කලා භුෂණ රාජ්‍ය සම්මාන උලෙළට අදාළ සමරු කලාපය බුද්ධශාසන, ආගමික හා සංස්කෘතික කටයුතු අමාත්‍යාංශයේ ලේකම් මහාචාර්ය කපිල ගුණවර්ධන සහ සංස්කෘතික කටයුතු දෙපාර්තමේන්තුවේ අධ්‍යක්ෂ තරණි අනෝජා ගමගේ විසින් මෙහිදී අග්‍රාමාත්‍යවරයා වෙත පිළිගන්වනු ලැබුවා.\nනර්තනවේදී  ජී.විමලාවතී, සාහිත්‍යවේදී එස්.තිරාණගම, සාහිත්‍යවේදී යූ.ජී.එස්.ආර්. අමරසූරිය, නාට්‍යවේදී පී.ඒ.ඩී.සී.ඒ. ප්‍රසාද් කල්දේරා, දේශීය වෛද්‍ය එම්.එස්.ජයරත්න, සාහිත්‍යවේදී කේ.ඩී.එස්. සුදුසිංහ, සාහිත්‍යවේදී සෝමා ටී. පෙරේරා, සාහිත්‍යවේදී ලෙස්ලි ශාන්ත ද සිල්වා, කලාවේදී ත්‍යාගරාසා, සාහිත්‍යවේදී පොන්නදොරෙයි මහත්ම මහත්මීහු මෙහිදී අග්‍රාමාත්‍ය මහින්ද රාජපක්ෂගේ සුරතින් කලා භුෂණ රාජ්‍ය සම්මාන ලැබුවා.\nමෙම අවස්ථාවට රාජ්‍ය අමාත්‍ය විදුර වික්‍රමනායක, බුද්ධශාසන, ආගමික හා සංස්කෘතික කටයුතු අමාත්‍යාංශයේ ලේකම් මහාචාර්ය කපිල ගුණවර්ධන, සංස්කෘතික කටයුතු දෙපාර්තමේන්තුවේ අධ්‍යක්ෂ තරණි අනෝජා ගමගේ සහ සම්මානයට පාත්‍ර වූ කලාකරුවෝ රැසක් එක්ව සිටියා.",
       "URL": "https://www.hirunews.lk/300872/37-වැනි-කලා-භූෂණ-රාජ්‍ය-සම්මාන-උළෙල-අගමැති-ප්‍රධානත්වයෙන්",
       "Category": "Local News",
       "Parent URL": "https://www.hirunews.lk/local-news.php?pageID=1259"
}