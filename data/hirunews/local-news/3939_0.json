{
       "Source": "hirunews",
       "Timestamp": "Friday, 18 May 2018 - 18:44",
       "Headline": "ඉදිරි පැය කිහිපයේදී ප්‍රදේශ කිහිපයකට තද වැසි",
       "News Content": "දිවයින ආශ්‍රිත පහළ වායුගෝලයේ කැළඹිලි ස්වභාවයක් වර්ධනය වීම හේතුවෙන් ප්‍රදේශ කිහිපයකට මිලිමීටර් 100 - 150 ක පමණ තද වැසි ඇතිවිය හැකි බව කාලගුණ විද්‍යා දෙපාර්තමේන්තුව පවසනවා.\nඑම දෙපාර්තමේන්තුවේ ස්වභාවික විපත් පිළිබඳ පූර්ව අනතුරු ඇගවීමේ මධ්‍යස්ථානය විසින් හෙට පස්වරු 4.30 දක්වා වලංගු වන පරිදි නිවේදනයක් නිකුත් කරමිනුයි මේ බව කියාසිටියේ.\nමෙම කැළඹිලි ස්වභාවය ඉදිරි පැය කිහිපය තුල ද පවතිනු ඇතැයි බලාපොරොත්තුවනවා.\nඒ අනුව බස්නාහිර, සබරගමුව, ඌව, දකුණ, මධ්‍යම පළාත් සහ කුරුණෑගල දිස්ත්‍රික්වලට මෙම තද වැසි තත්වය බලපානු ඇති.\nගිගුරුම් සහිත වැසි ඇතිවන විට එම ප්‍රදේශවල තාවකාලිකව තද සුළං ද ඇතිවිය හැකියි.\nඑමෙන්ම අකුණු මගින් සිදුවන අනතුරු අවම කර ගැනීමට පියවර ගන්නා ලෙසට ද කාලගුණ විද්‍යා දෙපාර්තමේන්තුව ජනතාවට දැනුම් දෙනවා.\nමේ අතර අද රාත්‍රී 10 පමණ වන තෙක් දිවයින වටා වන මුහුදු ප්‍රදේශවල ද ගිගුරුම් සහිත තද වැසි සහ සුළං ඇතිවිය හැකියි.\nදිවයින වටා වන මුහුදේ සුළං වේගය ක්ෂණිකව පැයට කිලෝමීටර් 70 ක් 80 ක් පමණ ඉහළ යාමට ඉඩ ඇති බැවින් එම මුහුදු ප්‍රදේශ ක්ෂණිකව රලු වීමට වැඩි හැකියාවක් පවතිනවා.\nමේ පිළිබඳ අවධානයෙන් කටයුතු කරන ලෙසටයි ධීවර සහ නාවික ප්‍රජාවට දැනුම් දෙන්නේ.\nදිවයිනට බස්නාහිර, දකුණ, නැගෙනහිර සහ උතුරු දෙසින් වන මුහුදු ප්‍රදේශවල ක්‍රියාකාරී වළාකුලු පද්ධතියක් වර්ධනය වීම හේතුවෙන් මෙම වැසි තත්වය පවතින අතර එය ඉදිරි පැය කිහිපය තුලදී ද සක්‍රියව පවතිනු ඇති බවටයි බලාපොරොත්තුවන්නේ.\nමේ අතර තවත් දින 4කින් නිරිතදිග මෝසම සක්‍රිය වන ලකුණු පවතින බව කාලගුණ විද්‍යා දෙපාර්තමේන්තුව පවසනවා.\nලබන 26 වන දා දක්වා අඛණ්ඩව මිලිමීටර් 100ට වැඩි වර්ෂාවක් ඇතිවුවහොත් ඇතැම් ප්‍රදේශවල ගං වතුර තත්ත්වයක් හට ගත හැකි බව වාරිමාර්ග දෙපාර්තමේන්තුවේ ජල කළමනාකරණ අංශයේ අධ්‍යක්ෂ වසන්ත බණ්ඩාර පළුගස්වැව ප්‍රකාශ කළා.\nඉදිරි කාලගුණ තත්ත්වය පිළිබදව පැහැදිලි කරන එම දෙපාර්තමේන්තුවේ අධ්‍යක්ෂ අතුල කරුණානායක කියා සිටියේ 22 වන දා සිට වැසි තත්ත්වයේ වැඩිවීමක් අපේක්ෂා කළ හැකි බවයි.\nඑමෙන්ම අධික වර්ෂාව හේතුවෙන් දැදුරුඔය ජලාශයේ වාන් දොරටු 8ක්, උඩවලව ජලාශයේ එක් වාන් දොරටුවක් තවදුරටත් විවෘතව පවතිනවා. ජාතික ආපදා කළමනාකරණ මධ්‍යස්ථානය සදහන් කළේ එම ජලාශ ආශ්‍රිත පහත්බිම්වල වාසය කරන ජනතාව ඒ පිළිබදව දැඩි අවධානයකින් පසුවිය යුතු බවයි.",
       "URL": "https://www.hirunews.lk/191045/ඉදිරි-පැය-කිහිපයේදී-ප්‍රදේශ-කිහිපයකට-තද-වැසි",
       "Category": "Local News",
       "Parent URL": "https://www.hirunews.lk/local-news.php?pageID=3939"
}