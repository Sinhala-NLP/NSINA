{
       "Source": "hirunews",
       "Timestamp": "Saturday, 02 January 2021 - 20:05",
       "Headline": "ශ්‍රී ලංකාවේ කොරෝනා මරණ 211 දක්වා ඉහළට - ආසාදිතයන් සංඛ්‍යාව 44371 දක්වා ඉහළ යයි",
       "News Content": "ශ්‍රී ලංකාවෙන් කොරෝනා වෛරසය ආසාදිත තවත් මරණ 3ක් වාර්තාවී තිබෙනවා.\nඒ අනුව මෙරට සමස්ත මරණ සංඛ්‍යාව 211 දක්වා ඉහළ යනවා.\nමියගොස් ඇත්තේ කාන්තාවක් සහ පිරිමි පුද්ගලයන් දෙදෙනෙක්.\nමියගිය කාන්තාව කොළඹ 13 ප්‍රදේශයේ පදිංචි 93 හැවිරිදි අයෙක්.\nඇය පසුගිය දෙසැම්බර් 30 වන දින නිවසේදී මියගොස් ඇති අතර මරණයට හේතුව ලෙසට දැක්වෙන්නේ කොවිඩ් 19 ආසාදනය හේතුවෙන් ඇතිවූ බහුවිධ සංකූලතායි.\nමේ අතර අනන්‍යතාව සනාථ කළ නොහැකි අවුරුදු 70ත් 80ත් අතර පසුවන පුද්ගලයෙක් ද මියගොස් තිබෙනවා.\nඔහු මරදාන පොලිස් වසමේදී හඳුනාගත් අයෙක් බවයි සෞඛ්‍ය සේවා අධ්‍යක්ෂ ජනරාල්වරයා සඳහන් කර ඇත්තේ.\nමෙම පුද්ගලයා පසුගිය 30 වනදා මියගොස් ඇති අතර මරණයට හේතුව ලෙසට දැක්වෙන්නේ කොවිඩ් 19 ආසාදනයයි.\nමේ අතර කොළඹ 12 ප්‍රදේශයේ පදිංචි අවුරුදු 76ක පිරිමි පුද්ගලයෙක් ද මියගොස් තිබෙනවා.\nකොළඹ පෞද්ගලික රෝහලක සිට කොවිඩ් 19 ආසාදිතයෙකු ලෙසට හඳුනාගැනීමෙන් පසු හෝමාගම රෝහලට මාරුකර යවා තිබූ එම පුද්ගලයා අද මියගොස් තිබෙනවා.\nමරණයට හේතුව ලෙසට දැක්වෙන්නේ කොවිඩ් නිව්මෝනියාව සහ සංකූල වූ වකුගඩු ආසාදනයයි.\nමේ අතර ශ්‍රී ලංකාවෙන් තවත් කොරෝනා වෛරස් ආසාදිතයන් 191 දෙනෙකු හමුවී තිබෙනවා.\nඒ අනුව ශ්‍රී ලංකාවේ සමස්ත ආසාදිතයන් සංඛ්‍යාව 44371ක් දක්වා ඉහළ යනවා.\nමේවන විට මෙරටින් හමුවී ඇති ආසාදිතයන්ගෙන් 7443 ක් රෝහල්ගතව ප්‍රතිකාර ලබමින් පසුවන අතර සුවය ලබා නිවෙස් වෙත පිටත්ව ගොස් ඇති සංඛ්‍යාව 36717ක්.",
       "URL": "https://www.hirunews.lk/258604/ශ්‍රී-ලංකාවේ-කොරෝනා-මරණ-211-දක්වා-ඉහළට-ආසාදිතයන්-සංඛ්‍යාව-44371-දක්වා-ඉහළ-යයි",
       "Category": "Local News",
       "Parent URL": "https://www.hirunews.lk/local-news.php?pageID=2238"
}