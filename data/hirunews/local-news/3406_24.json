{
       "Source": "hirunews",
       "Timestamp": "Friday, 12 April 2019 - 12:50",
       "Headline": "මෙරට සරසවි ශ්‍රේණිගත කිරීම් පහළට",
       "News Content": "ශ්‍රී ලංකාවේ ප්‍රධාන පෙලේ සරසවි සියල්ලම ලෝක විශ්වවිද්‍යාල ශ්‍රේණිගත කිරීම්වල තවදුරටත් පහළ බැස තිබෙනවා.\nමේ බව අනාවරණ කර ඇත්තේ 2017 - 2018 විගණන වාර්තාව මගින්.\nඑම ශ්‍රේණිගත කිරීම් වලට අනුව, ලෝකයේ විශ්වවිද්‍යාල පද්ධතිය තුළ ශ්‍රී ලංකාවේ කිසිදු විශ්වවිද්‍යාලයක් පළමු විශ්වවිද්‍යාල දහසට ඇතුළත්ව නැහැ.\nපේරාදෙණිය, කොළඹ, රුහුණ, මොරටුව, කැළණිය සහ ජයවර්ධනපුර යන සරසවි සියල්ලම ලෝක විශ්වවිද්‍යාල ශ්‍රේණිගත කිරීම්වල 2000 ත් 3000 ත් අතර ස්ථාන දක්වා පහත වැටී තිබෙනවා.\nවිශ්වවිද්‍යාල ප්‍රතිපාදන කොමිසම පවසන්නේ මෙම තත්ත්වයට හේතුවී ඇත්තේ විශ්වවිද්‍යාල සංවර්ධනය කිරීම සඳහා වෙන් වන ප්‍රතිපාදන අවම වීම සහ විදේශ සිසුන් ඇතුළත් කර නොගැනීම බවයි.\nකෙසේ වෙතත්, මෙලෙස විශ්වවිද්‍යාලවල ගුණාත්මකභාවය අවම මට්ටමකට පත්වීමේ වගකීම ආණ්ඩුව භාර ගත යුතු බව අන්තර් විශ්වවිද්‍යාලයීය ශිෂ්‍ය බල මණ්ඩලයේ කැඳවුම්කරු මහීල් බණ්ඩාර දෙහිදෙණිය ප්‍රකාශ කළා.\nමේ සම්බන්ධයෙන් විශ්වවිද්‍යාල ප්‍රතිපාදන කොමිෂන් සභාවේ උප සභාපති මහාචාර්ය පී.එස්.එම්. ගුණරත්න කියා සිටියේ දියුණු රටවල විශ්වවිද්‍යාල ශ්‍රේණිගත කිරීම් වලට පැමිණෙද්දී මෙරට විශ්වවිද්‍යාල ශ්‍රේණිගත කිරීම්වල පසුපසට යන බවයි.",
       "URL": "https://www.hirunews.lk/214331/මෙරට-සරසවි-ශ්‍රේණිගත-කිරීම්-පහළට",
       "Category": "Local News",
       "Parent URL": "https://www.hirunews.lk/local-news.php?pageID=3406"
}