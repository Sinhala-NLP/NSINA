{
       "Source": "hirunews",
       "Timestamp": "Tuesday, 02 August 2022 - 11:07",
       "Headline": "අධික වැස්සෙන් දිස්ත්‍රික්ක දෙකක් යා කළ පාලමක් විනාශ වෙයි (වීඩියෝ)",
       "News Content": "ඊයේ (01) අලුයම් කාලයේ ඇද හැලුණු ධාරානිපාත වර්ෂාවෙන් දිස්ත්‍රික්ක දෙකක් යා කළ පාලමකට දැඩි හානි වී තිබෙනවා.\nමෙලෙස හානි වී ඇත්තේ නුවරඑළිය දිස්ත්‍රික් මායිමේ පිහිටි දොරුවාදෙණිය ගම්මානය හා මහනුවර දිස්ත්‍රික් මායිමේ පිහිටි පත්තුනුපිටිය යන ගම්මාන යා කරමින් ඉදිව තිබූ දොරුවාදෙණිය වැල් පාළමයි.\nමෙම පාලම හරහා දෛනිකව පවුල් අටසිය පනහක පමණ සාමාජිකයන් එහා මෙහා ‍යන අතර දොරුවාදෙණිය ගම්මානයේ පාසල් දරුවන් ඇතුළු ගම්වාසීන් බහුතරයක් නාවලපිටිය නගරය සඳහා ගමන් කිරීම සඳහා භාවිත කර ඇත්තේ මෙම පාලමයි.\nප්‍රදේශවාසීන් සඳහන් කරන්නේ මෙම පාලම අධික වර්ෂාව සහිත කාලවලදී දැඩි අවධානමට ලක් විය හැකි බැවින් ඒ සඳහා විසදුම් ලබා දෙන ලෙස කොත්මලේ ප්‍රාදේශීය ලේකම් කාර්‍යාලයට, ප්‍රාදේශීය සභාවට හා ප්‍රාදේශිය තලයේ දේශපාලකයන් හා නුවරඑළිය දිස්ත්‍රික්කයේ දේශපාලන නියෝජිතයන්ට දැනුම් දී තිබුණත්, ඔවුන්ගේ නිහඬ බව මෙම විනාශයට එක් හේතුවක් බවයි.\nකෙසේ නමුත් මෙම පාලම විනාශ වීම හේතුවෙන් එම ගම්මානයේ ජනතාවට තම අවශ්‍යතා සඳහා නාවලපිටිය නගරයට යාමට කිලෝමීටර තුනක පමණ දුරක් ගෙවා ගෙන යාමට සිදු වනවා.\nමෙම ගම්මානයේ සිට නාවලපිටිය නගරය සඳහා බස් රථයක්වත් නොමැති පසුබිමක මෙම පාලම විනාශය අදාළ ගම්මානයේ ජන ජීවිතයට දැඩි බලපෑමක් ඇති කරනු ඇතැයි ප්‍රදේශවාසීන් සඳහන් කරන්නේ.",
       "URL": "https://www.hirunews.lk/311644/අධික-වැස්සෙන්-දිස්ත්‍රික්ක-දෙකක්-යා-කළ-පාලමක්-විනාශ-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=972"
}