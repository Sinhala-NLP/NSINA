{
       "Source": "hirunews",
       "Timestamp": "Friday, 10 July 2020 - 7:43",
       "Headline": "දකුණට කුඩු බෙදූ කළු මල්ලී අල්ලයි - වසරක් තුළ කෝටි 10ක මත්කුඩු අලෙවි කර ඇති බවට තොරතුරු (වීඩියෝ)",
       "News Content": "බන්ධනාගාරගතව සිටින ප්‍රබල සංවිධානාත්මක අපරාධකරුවෙකු වන කොස්ගොඩ තාරකගේ මත්ද්‍රව්‍ය ජාලය මෙහෙය වූ ප්‍රධානතම පුද්ගලයා ලෙස සැලකෙන රොහාන් ප්‍රදීප් හෙවත් කළු මල්ලි පොලීසිය මගින් අත්අඩංගුවට ගනු ලැබුවා.\nඊයේ රාත්‍රියේ ඔහු මෙලෙස අංගොඩ ප්‍රදේශයේදී අත්අඩංගුවට ගනු ලැබුවේ හෙරොයින් මත්කුඩු සමඟයි.\nබස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන්ගේ උපදෙස් මත ආදුරුප්පුවීදිය පොලීසියේ ස්ථානාධිපතිවරයා ප්‍රමුඛ පොලිස් කණ්ඩායමක් මගින් මෙම සංවිධානාත්මක අපරාධ කල්ලි සාමාජිකයා අත්අඩංගුවට ගනු ලැබුවා.\nඅපරාධ ක්‍රියා රැසක් සම්බන්ධයෙන් චෝදනා එල්ල වී ඇති රොහාන් ප්‍රදීප් හෙවත් කළු මල්ලි, කොස්ගොඩ තාරක හඳුනාගෙන ඇත්තේ බන්ධනාගාර ගත වූ අවස්ථාවකදියි.\nඑහිදී කොස්ගොඩ තාරක විසින් සිය මත්ද්‍රව්‍ය බෙදා හැරීමේ ජාලය කළු මල්ලිට භාර දීමට කටයුතු කර තිබෙනවා.\nපසුව මෙම සැකකරු තවත් සංවිධානාත්මක අපරාධ කල්ලි සාමාජිකයන්ගේ ද සහය ඇතිව දිවයින පුරා මත්කුඩු බෙදා හැරීම සිදුකර ඇති බවටයි අනාවරණ වී ඇත්තේ.\nප්‍රධාන වශයෙන් දකුණු පළාතට මත්කුඩු තොග වශයෙන් රැගෙන යාම රොහාන් ප්‍රදීප් හෙවත් කළු මල්ලි විසින් සිදුකර තිබෙනවා.\nමොහුට අයත් රත්නපුර - පැල්මඩුල්ල ප්‍රදේශයේ නිවසක තිබූ සේප්පුවක් පරීක්ෂාවට ලක් කිරීමේදී බැංකු ගිණුම් පොත් කිහිපයක් හමුවී ඇති බවයි පොලීසිය පවසන්නේ.\nඑම ගිණුම් පොත් පරීක්ෂා කිරීමේදී මාස 4ක කාලසීමාව තුළ කෝටි 4යි ලක්ෂ 28ක් එම ගිණුම්වලට බැර වී ඇති බව හෙළි වී තිබෙනවා.\nඑමෙන්ම, වසරකට වැඩි කාලසීමාවක් තුළ දී රුපියල් කෝටි 10කට වැඩි මුදලක් රොහාන් ප්‍රදීප් හෙවත් කළු මල්ලීගේ බැංකු ගිණුම්වලට බැරවී ඇති බව ද අනාවරණ වී ඇති බව සඳහන්.\nමේ අතර, අපරාධ පරීක්ෂණ දෙපාර්තමේන්තුව විසින් මුද්‍රා තැබූ පොලිස් මත්ද්‍රව්‍යනාශක කාර්යාංශයේ නඩුභාණ්ඩ ගබඩාවෙන් ලබාගත් මත්කුඩු අද රජයේ රස පරීක්ෂක දෙපාර්තමේන්තුව වෙත රැගෙන යනු ලැබුවා.\nඒ, මුද්‍රා තබා තිබූ පොලිස් මත්ද්‍රව්‍ය නාශක කාර්යාංශයේ නඩු භාණ්ඩ ගබඩාව රස පරීක්ෂක නිලධාරීන් විසින් ඊයේ දිනයේ පරීක්ෂා කිරීමෙන් අනතුරුවයි.\nපොලිස් භාරයට ගැනුණු හෙරොයින්, ජාවාරම්කරුවන්ට විකිණූ බව කියන සිද්ධිය සම්බන්ධයෙන් දැනට පොලිස් නිලධාරීන් ඇතුලූ 21 දෙනෙකු රහස් පොලීසිය අත්අඩංගුවට ගෙන තිබෙනවා.\nඉන් 12 දෙනෙකු අධිකරණයට ඉදිරිපත් කළ අවස්ථාවේ නියෝග කෙරුණේ ලබන 21 වනදා දක්වා රක්ෂිත බන්ධනාගාර ගත කිරීමටයි.\nඑහිදී සැකකරුවන් අත්අඩංගුවට ගත් හෙරොයින් නඩු භාණ්ඩ ලෙස අධිකරණයට ඉදිරිපත් නොකර මත්ද්‍රව්‍ය නාශක කාර්යාංශයේ නඩු භාණ්ඩ ගබඩාවේ රඳවාගෙන සිට ඇති බවට නියෝජ්‍ය සොලිසිටර් ජනරාල් දිලීප පීරිස් සඳහන් කළා.",
       "URL": "https://www.hirunews.lk/245116/දකුණට-කුඩු-බෙදූ-කළු-මල්ලී-අල්ලයි-වසරක්-තුළ-කෝටි-10ක-මත්කුඩු-අලෙවි-කර-ඇති-බවට-තොරතුරු-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2597"
}