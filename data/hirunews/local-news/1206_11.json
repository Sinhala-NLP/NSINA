{
       "Source": "hirunews",
       "Timestamp": "Wednesday, 27 April 2022 - 18:36",
       "Headline": "වෘත්තීය සමිති 1000 ක් හෙට වැඩ වර්ජනයක   (වීඩියෝ)",
       "News Content": "රාජ්‍ය, පෞද්ගලික, වතු ඇතුළු ක්ෂේත්‍ර රැසක් හෙට පැවැත්වෙන දීප ව්‍යාප්ත වර්ජනයට සහය පළ කර තිබෙනවා\nවෘත්තීය සමිති හා බහුජන සංවිධාන එකතුව ප්‍රකාශ කළේ, වරාය, දුම්රිය, සෞඛ්‍ය, බැංකු, වතු, ගුරු විදුහල්පතිවරු මෙන්ම, වෙළඳ කලාප ඇතුළු පෞද්ගලික අංශයේ වෘත්තීය සමිති දහසකට ආසන්න සංඛ්‍යාවක් මෙම වැඩ වර්ජනයට සහය පළ කර ඇති බවයි.\nරට තුල උද්ගතව ඇති තත්ත්වය හමුවේ ජන පීඩක ආණ්ඩුව පලවා හරිමු යන තේමාව යටතේ මෙම වර්ජනය සිදුකෙරෙනවා.\nරජයේ වෛද්‍ය නිලධාරින්ගේ සංගමය ද අද පස්වරුවේ නිවේදනය කළේ මෙම වර්ජනයට සමගාමීව තම සංගමය ද හෙට උද්ඝෝෂණ මාලාවක් සංවිධානය කර ඇති බවයි.\nඑමෙන්ම, වර්ජනයට සහය පළ කරමින් හෙට උදෑසන 9.30 සිට 11 දක්වා ශ්‍රී ලංකා පරිපාලන සේවා සංගමය නිදහස් චතුරස්‍රය ඉදිරිපිට නිහඬ විරෝධතාවක් සංවිධාන කර තිබෙනවා.\nවිශ්වවිද්‍යාල ආචාර්යවරුන්ගේ සංගමය ද අද පස්වරුවේ නිවේදනයක් නිකුත් කරමින් සඳහන් කළේ මෙම වෘත්තීය සමිති ක්‍රියාමාර්ගයට සිය සංගමයේ සහයෝගය පළ කරන බවයි.\nකම්කරු දෙපාර්තමේන්තුවේ වෘත්තීය සමිති මෙන්ම, රේගු දෙපාර්තමේන්තුව තුල ද මෙම වෘත්තීය ක්‍රියාමාර්ගයක දියත් වනවා.\nහෙට පැවැත්වෙන දිප ව්‍යාප්ත වර්ජනය පිළිබඳව දැනුම්වත් කිරීම සඳහා වෘත්තීය සමිති සම්බන්ධීකරණ මධ්‍යස්ථානය අද කොළඹදී මාධ්‍ය හමුවක් කැඳවා තිබුණා.\nමේ අතර, අනුරාධපුර දිස්ත්‍රික් ව්‍යාපාරික සංසදය ද නිවේදනයක් නිකුත් කරමින් ඉල්ලා සිටියේ හෙට දිනයේදී කළුකොඩි ඔසවා සිය ව්‍යාපාරික ස්ථාන වසා දමන ලෙසටයි.\nමේ අතර, ගුරු විදුහල්පතිවරුන් ද මෙම වර්ජනයට එක්වනවා.\nවර්ජනයට සහය පළ කරමින් අද මධ්‍යම රාත්‍රියේ සිට දුම්රිය ධාවනයෙන් ඉවත් වන බව ඊයේ පැවති මාධ්‍ය හමුවකදී දුම්රිය වෘත්තීය සමිති සන්ධානයේ සම කැඳවුම්කරු එස්.පී.විතානගේ කියා සිටියා.\nකෙසේ වෙතත්, ප්‍රවාහන අමාත්‍ය දිලුම් අමුණුගම ප්‍රකාශ කළේ දුම්රිය සහ ලංකා ගමනාගමන මණ්ඩලයට අයත් බස් රථ සහ පෞද්ගලික බස් රථ හෙට දිනයේදී ධාවනයට එක් කෙරෙන බවට එම වෘත්තීය සමිති දැනුම්දී ඇති බවයි.\nඅප මේ සම්බන්ධයෙන් ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්නගෙන් ද විමසා සිටි අතර ඔහු පැවසුවේ හෙට දිනයේ බස් ධාවනය කිරීම පිලිබඳ අභිමතය සිය සංගමයේ සාමාජිකයින්ට පවරන බවයි.",
       "URL": "https://www.hirunews.lk/302956/වෘත්තීය-සමිති-1000-ක්-හෙට-වැඩ-වර්ජනයක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1206"
}