{
       "Source": "hirunews",
       "Timestamp": "Friday, 18 November 2022 - 12:51",
       "Headline": "බර අඩු වීම ගැන කරුණු කියන්න පොහොර ලොක්කන් ගොවිජන මන්දිරයට (වීඩියෝ)",
       "News Content": "ගොවීන්ට ලබාදෙන යූරියා පොහොර මිටියක නියමිත බර නොමැති වීම සම්බන්ධයෙන් කඩිනම් පරීක්ෂණයක් සිදු කරන බව කෘෂිකර්ම අමාත්‍ය මහින්ද අමරවීර පවසනවා.\nඔහු මේ බව සඳහන් කළේ අද (18) පෙරවරුවේ ගොවිජන සේවා දෙපාර්තමේන්තුවේ දී පොහොර සමාගම් නියෝජිතයන් සමඟ පැවති විශේෂ සාකච්ඡාවකට එක්වෙමින්.\nගොවීන්ට බෙදාහරිනු ලබන කිලෝග්‍රෑම් පණහේ යූරියා මිටියක නියමිත බර නොමැති වීම සම්බන්ධයෙන් චෝදනාවක් එල්ලවී තිබෙනවා.\nමෙහි ආසන්තම සිදුවීම අනුරාධපුර දිස්ත්‍රික්කයෙන් වාර්තාවූ අතර, විලච්චිය - පේමඩුව ගොවිජන මධ්‍යස්ථානයක් ඊයේ පාරිභෝගික අධිකාරිය විසින් වටලනු ලැබුවා.\nඒ, ගොවීන්ගෙන් ලද පැමිණිලිවලට අනුව යි.\nමෙහිදි බෙදාහැරීමට නියමිතව ලොරි රථයක් තුළ තිබූ යූරියා පොහොර මිටි 500ක පමණ සාම්පල පරීක්ෂා කර තිබෙනවා.\nඑහි දී අනාවරණ වූයේ එම සාම්පලවල කිලෝග්‍රෑම් පණහේ බර නොමැති අතර, කිලෝග්‍රෑම් 47, 48, 49 ආදී වශයෙන් බර පවතින බවයි.\nරට තුළ පවතින යූරියා පොහොර හිඟය සහ ගොවි ජනතාව මුහුණ දී සිටින දුෂ්කරතා සැලකිල්ලට ගෙන සමස්ත පොහොර තොගයම රාජසන්තක කිරීමට පාරිභෝගික කටයුතු පිළිබඳ අධිකාරිය පියවර ගෙන තිබුණේ නැහැ.\nඑහෙත් පරීක්ෂාවට ලක් කළ සාම්පල අතර තිබූ නියමිත බරින් තොර පොහොර මිටි 14ක් පමණක් ඉදිරි නීතිමය කටයුතු සඳහා අධිකාරියේ භාරයට ගෙන තිබුණා.\nමේ අතර බණ්ඩි පොහොර හෙවත් එම්.ඕ.පී පොහොර මෙටි්‍රක් ටොන් 41,876ක් රැගත් නෞකාවක් ලබන මස 02 වනදා මෙරටට පැමිණීමට නියමිත බව කෘෂිකර්ම අමාත්‍යාංශය ප්‍රකාශ කළා.\nනිවේදනයක් නිකුත් කරමින් එම අමාත්‍යාංශය සඳහන් කළේ, ආසියානු සංවර්ධන බැංකුවේ ණය ආධාර යටතේ මෙම පොහොර තොගය මිල දී ගත් බවයි.",
       "URL": "https://www.hirunews.lk/320689/බර-අඩු-වීම-ගැන-කරුණු-කියන්න-පොහොර-ලොක්කන්-ගොවිජන-මන්දිරයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=726"
}