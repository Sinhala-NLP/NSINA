{
       "Source": "hirunews",
       "Timestamp": "Thursday, 13 June 2019 - 20:22",
       "Headline": "ජාතික නිදහස් පෙරමුණෙන් ජනපතිට ලිපියක්",
       "News Content": "සාෆි ෂිහාබ්ඩීන් වෛද්‍යවරයාට එරෙහිව කටයුතු කිරීමට ජනාධිපති කොමිසමක් පත් කරන ලෙස ජාතික නිදහස් පෙරමුණ ජනාධිපතිවරයාගෙන් ඉල්ලීමක් කරනවා.\nජනාධිපතිවරයා වෙත ලිපියක් යොමු කරමින් එම පෙරමුණ ඉල්ලා සිටින්නේ වින්දිතයින්ට සාධාරණය ඉටු කිරීම සඳහා හැකි ඉක්මනින් අදාළ වෛද්‍යවරයාට චෝදනා ගොනු කර නඩු පැවරීමට අවශ්‍ය කටයුතු සකස් කරන ලෙසයි.\nජාතික නිදහස් පෙරමුණේ නායක පාර්ලිමේන්තු මන්ත්‍රී විමල් වීරවංශ මහතාගේ අත්සනින් නිකුත් කර ඇති අදාළ ලිපියේ දැක්වෙන්නේ නීති විරෝධී වඳ සැත්කම් චෝදනාවට ලක්ව සිටින වෛද්‍ය සාෆි ෂෙහාබ්ඩීන්ට නිසි දඬුවම් ලබා දීම මගින් අනාගතයේදී ෂාෆිලා බිහිවීම වැළැක්වීමට හැකියාව ඇත්තේ ජනාධිපතිවරයා ගන්නා ක්‍රියාමාර්ග අනුව බවයි.\nවෛද්‍ය සංගම් ඇතුළු මහජන ඉල්ලීම් සැළකිල්ලට ගෙන වහාම අදාළ කරුණ සඳහා ජනාධිපති කොමිසමක් පත් කරන ලෙසද ජාතික නිදහස් පෙරමුණ ජනාධිපතිවරයාගෙන් ඉල්ලා තිබෙනවා.\nමේ අතර චෝදනාවට ලක්ව සිටින සාෆි ෂෙහාබ්ඩීන් වෛද්‍යවරයාට එරෙහිව කුරුණෑගල රෝහලට අදත් පැමිණිලි 4ක් ලැබී තිබෙනවා.\nඒ අනුව අදාළ වෛද්‍යවරයාට එරෙහිව කුරුණෑගල රෝහලට පැමිණිලි 806ක් හා දඹුල්ල රෝහලට පැමිණිලි 144 ක් වාර්තා වී ඇති අතර ඔහුට එරෙහි සමස්ත පැමිණිලි ගණන 950ක්.\nමේ අතර සාෆි වෛද්‍යවරයා සම්බන්ධයෙන් ජාතික සංවිධාන එකමුතුව අද කොළඹදී කැඳවා තිබූ ප්‍රවෘත්ති සාකච්ඡාවකදී අදහස් පළ කළා.\nමේ අතර රිෂාඩ් බදියුදීන් අමාත්‍යවරයා සම්බන්ධයෙන් අපරාධ පරීක්ෂණ දෙපාර්තමේන්තුවට කළ පැමිණිල්ලක් සම්බන්ධයෙන් ප්‍රකාශයක් ලබාදීමට පැමිණ රාවණා බලය සංවිධානයේ සාමාජික හිමිවරුන්ද මෙලෙස අදහස් පළ කළා.\nමේ අතර ආගමික නායකයින් සහ සිවිල් සංවිධාන නියෝජිතයින් පිරිසක් හමුවීමට පැමිණි පූජ්‍ය අතුරලියේ රතන හිමියන් වව්නියාව නගරයේදී ප්‍රවෘත්ති සාකච්ඡාවක් පවත්වමින් අදහස් පළ කළා.\nමේ අතර තළවකැළේ නගර මධ්‍යයේ රජයේ ලියාපදිංචි වෛද්‍යවරයෙක් ලෙස පෙනී සිටිමින් වසර දෙකකට ආසන්න කාලයක් වෛද්‍ය මධ්‍යස්ථානයක් පවත්වාගෙන ගිය පුද්ගලයෙකු පොලිසියට භාරදීමට තලවකැළේ ලිඳුල නගරාධිපතිවරයා ඇතුළු බලධාරීන් කටයුතු කර තිබෙනවා.\nඒ, අදාළ වෛද්‍ය මධ්‍යස්ථානය තුළ ගබ්සාවන් සිදුකරන බවට නගර සභාවේ පවුල් සෞඛ්‍ය සේවිකාව සභාපතිවරයා වෙත කරන ලද පැමිණිල්ලකට අනුවයි.\nඅනතුරුව පොලිසිය කැඳවීමට පියවර ගැනුණා.\nසමන්තුරේ ප්‍රදේශයේ පදිංචි 49 හැවිරිදි තම්බිමරික්කාර් මොහොමඩ් ස්මයිල් ලෙසට පෙනී සිට ඇති එම පුද්ගලයා සතුව රජයේ ලියාපදිංචි වෛද්‍යවරයෙකු ලෙස තහවුරු කිරීමට කිසිදු ලියවිල්ලක් නොතිබුණු බවට තළවකැළේ ලිදුල නගර සභාවේ නගරාධිපතිවරයා පවසනවා.\nඅදාළ ව්‍යාජ වෛද්‍යවරයා සම්බන්ධව තළවකැළේ පොලිසිය වැඩිදුර විමර්ශන සිදුකරනවා.",
       "URL": "https://www.hirunews.lk/218338/ජාතික-නිදහස්-පෙරමුණෙන්-ජනපතිට-ලිපියක්",
       "Category": "Local News",
       "Parent URL": "https://www.hirunews.lk/local-news.php?pageID=3302"
}