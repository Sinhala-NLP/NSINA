{
       "Source": "hirunews",
       "Timestamp": "Saturday, 24 July 2021 - 13:45",
       "Headline": "දිනෙන් දින වියැකෙන  කලාබළලු වැවේ සුන්දරත්වය (වීඩියෝ)",
       "News Content": "අනුරාධපුර කලා බළලු වැව යනු අලි ඇතුන් විශාල ප්‍රමාණයක් ජීවත් වන අලංකාර දසුන් මවන සුන්දර ප්‍රදේශයක්.\nකෙසේ වෙතත් එහි සුන්දරත්වය මේ වන විට දිනෙන් දින විනාශ මුඛයට පත්ව තිබෙනවා.\nඑහි සුන්දරත්වයට ජපන් ජබර නම් ආක්‍රමශීලී ශාකය තර්ජනයක් වී ඇති බවයි ප්‍රදේශවාසීන් පවසන්නේ.\nමෙහි ජීවත්වන අලි ඇතුන් වැව්තාවුල්ලේ ඇති බෙරු තණ ආහාරයට ගන්නා නමුත් වැව පුරා මේ වන විට ජපන් ජබර ව්‍යාප්ත වීම හේතුවෙන් එම සත්වයින් උග්‍ර ආහාර ගැටලුවකට මුහුණදී තිබෙනවා.\nවෙනදා අලි ඇතුන් 350ක් පමණ වැව්තාවුල්ලේ දැකගැනීමට හැකි වුවද මේ දිනවල අලින් 35 - 40 අතර රංචුවලට වෙන්වී තැන තැන ආහාර සොයමින් යන බව ප්‍රදේශවාසීන් පැවසුවා.\nජපන් ජබර ඉතා වේගයෙන් වැව් තාවුලු සියල්ල වසාගෙන ඇති අතර ඒවා ඉවත් නොකළහොත් එහි සුන්දරත්වයට පමණක් නොව ඉදිරියේදී වන අලීන්ට ඇතිවන ආහාර අර්බුදයත් සමඟ අලි මිනිස් ගැටුම්වලටද අතවැනීමක් වනු ඇති.\nමෙම ගැටලුවට කඩිනමින් විසදුමක් දෙන ලෙසයි ප්‍රදේශවාසීන් බලධාරීන්ගෙන් ඉල්ලා සිටින්නේ.",
       "URL": "https://www.hirunews.lk/277881/දිනෙන්-දින-වියැකෙන-කලාබළලු-වැවේ-සුන්දරත්වය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1799"
}