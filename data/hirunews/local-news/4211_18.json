{
       "Source": "hirunews",
       "Timestamp": "Sunday, 19 November 2017 - 7:06",
       "Headline": "ගාල්ලේ ප්‍රදේශ කිහිපයක පොලිස් ඇඳිරි නීතිය ඉවත් කෙරේ - එස්.ටී.එෆ්. ආරක්ෂාව තවදුරටත්",
       "News Content": "ගාල්ල - ගිංතොට ප්‍රදේශයට පැනවූ පොලිස් ඇඳිරි නීතිය අද උදෑසන 6 ට ඉවත් කරනු ලැබුවා.\nමේ වනවිට එම ප්‍රදේශයේ තත්ත්වය සාමකාමී බවයි ජ්‍යෙෂ්ඨ පොලිස් නිලධාරියෙකු සඳහන් කළේ. කෙසේ වෙතත් ප්‍රදේශයට පොලිස් විශේෂ කාර්ය බලකායේ ආරක්ෂාව තවදුරටත් සපයා තිබෙනවා.\nපොලිස් මාධ්‍ය ප්‍රකාශක පොලිස් අධිකාරී රුවන් ගුණසේකරද ඊයේ විශේෂ මාධ්‍ය හමුවක් පවත්වමින් ගිංතොට ප්‍රදේශයේ තත්ත්වය සාමකාමී බව ප්‍රකාශ කළා.\nගිංතොට ඇතුලූ ප්‍රදේශ කිහිපයක ඇතිවූ නොසන්සුන්කාරී තත්ත්වයක් හේතුවෙන් පෙරේදා රාත්‍රියේ සිට ඊයේ පෙරවරු 9 දක්වාද පොලිස් ඇඳිරිනීතිය ක්‍රියාත්මක වූ අතර, පසුව එය ඉවත් කෙරුණා.\nසාමකාමී බව ආරක්ෂා කරගැනීම වෙනුවෙන් ඊයේ රාත්‍රියේද යළි පොලිස් ඇඳිරිනීතිය පනවනු ලැබුවා.\nඑම ප්‍රදේශවල ඇතිවූ නොසන්සුන්කාරී තත්ත්වයෙන් පසු පුද්ගලයන් 19 දෙනෙකු අත්අඩංගුවට ගනු ලැබූ අතර, ඔවුන් ගාල්ල වැඩබලන මහේස්ත්‍රාත්වරයා හමුවට ඊයේ ඉදිරිපත් කිරීමෙන් අනතුරුව ලබන 30 වනදා දක්වා රක්ෂිත බන්ධනාගාර ගත කෙරුණා.",
       "URL": "https://www.hirunews.lk/176365/ගාල්ලේ-ප්‍රදේශ-කිහිපයක-පොලිස්-ඇඳිරි-නීතිය-ඉවත්-කෙරේ-එස්-ටී-එෆ්-ආරක්ෂාව-තවදුරටත්",
       "Category": "Local News",
       "Parent URL": "https://www.hirunews.lk/local-news.php?pageID=4211"
}