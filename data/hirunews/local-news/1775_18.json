{
       "Source": "hirunews",
       "Timestamp": "Wednesday, 04 August 2021 - 13:08",
       "Headline": "ඩෙංගු යළි හිස ඔසවයි (වීඩියෝ)",
       "News Content": "ඩෙංගු රෝගීන් වාර්තාවීම මේ වන විට යළිත් ඉහළ යමින් පවතින බවට සෞඛ්‍ය අංශ අනතුරු අඟවනවා.\nවෛද්‍යවරුන් පෙන්වා දෙන්නේ කොවිඩ් රෝගයට ඇති බිය හේතුවෙන් බොහෝ පිරිසක් රෝහල් වෙත පැමිණීමට මැළි වීමෙන් ඩෙංගු රෝගීන් මිය\nයාමේ අවදානමක් ද උද්ගතව ඇති බවයි.\nමෙම වසරේ ගෙවුණු මාස 7ක කාලය තුළ මෙරටින් ඩෙංගු රෝගීන් 10,356 දෙනෙකු වාර්තා වී ඇති බව වසංගත රෝග විද්‍යා ඒකකය පෙන්වා දෙනවා.\nඉන් වැඩිම ඩෙංගු රෝගීන් සංඛ්‍යාවක් වාර්තා වී ඇත්තේ මඩකලපුව දිස්ත්‍රික්කයෙන් වන අතර එම සංඛ්‍යාව 2,983ක්.\nඊට අමතරව අදාළ කාලය තුළ කොළඹ දිස්ත්‍රික්කයෙන් 1,397ක් සහ ගම්පහ දිස්ත්‍රික්කයෙන් 1,078 ක් ඩෙංගු රෝගීන් වාර්තාවනවා.\nමෙම තත්ත්වය ඉදිරියේදී තවදුරටත් වර්ධනය වීමේ අවදානමක් පවතින බවයි වෛද්‍යවරුන් පෙන්වා දෙන්නේ.\nඩෙංගු රෝගයේ සහ කොවිඩ් රෝගයේ රෝග ලක්ෂණ බොහෝ සෙයින් සමාන වීම හේතුවෙන් බොහෝ පිරිසක් කොවිඩ් රෝගයට බියෙන් රෝහල් වෙත පැමිණිමේ මැළිකමක් දක්වන බවයි වෛද්‍යවරුන් පෙන්වා දෙන්නේ.\nදරුවන් ද මේ දිනවල වැඩි වශයෙන් රැඳෙන්නේ නිවෙස් තුළ.\nඑවන් පසුබිමක දරුවන් අතර ඩෙංගු රෝගය පැතිර යාමේ අවදානම ඉහළ බවයි වෛද්‍යවරුන් පෙන්වා දෙන්නේ.\nමේ නිසා ඩෙංගු රෝගය ව්‍යාප්ත වීම වැළැක්වීම ඔබ සතු වගකීමක්.\nමේ අතර මදුරු කීටයන් හඳුනාගැනීම සඳහා පොලිස් නිල සුනඛයන් යොදා ගැනීමේ නව පරීක්ෂණයක් සාර්ථක කර ගැනීමට ශ්‍රී ලංකා පොලිසිය සමත්ව තිබෙනවා.\nඒ අනුව මහනුවර පොලිස් නිල සුනඛ කොට්ඨාසයට අනුයුක්ත ජොනී සහ රොමා නමැති නිල සුනඛයින් යොදා ගනිමින් මදුරු කීටයන් හඳුනා ගැනීම මෙලෙස සිදු කෙරුණා.",
       "URL": "https://www.hirunews.lk/278834/ඩෙංගු-යළි-හිස-ඔසවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1775"
}