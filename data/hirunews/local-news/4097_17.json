{
       "Source": "hirunews",
       "Timestamp": "Thursday, 01 February 2018 - 18:54",
       "Headline": "කොමිසමට පැමිණි ඌව මහඇමති චාමර කණගාටු වෙයි",
       "News Content": "බදුල්ල දෙමළ බාලිකා විද්‍යාලයේ විදුහල්පතිනිය දණගැස්සවූ බව කියන සිද්ධියේ  විමර්ශනයට අදාළව ප්‍රකාශයක් ලබා දිම සදහා ඌව පළාත් ප්‍රධාන අමාත්‍ය චාමර සම්පත් දසනායක අද මානව හිමිකම් කොමිසමට පැමිණියා.\nඔහු අද තමන්ට කොමිසම හමුවේ පෙනී සිටිය නොහැකි බව දන්වා තිබුණත් ඊට අදාළව දැක්වූ හේතු පිළිගත නොහැකි බවයි මානව හිමිකම් කොමිසම ප්‍රකාශ කළේ.\nඒ අනුව අද (01) එහි පැමිණි ප්‍රධාන අමාත්‍යවරයාගෙන් පැය 2 හමාරකට ආසන්න කාලයක් කොමිසම ප්‍රකාශ සටහන් කර ගත්තා.\nපසුව පිටතට පැමිණි ඌව පළාත් ප්‍රධාන අමාත්‍ය චාමර සම්පත් දසනායක මාධ්‍යවේදින් නැගු ප්‍රශ්නවලට පිිලිතුරු ලබාදෙමින් කියා සිටියේ අදාළ සිදුවීම පිළිබඳව තමන් කණගාටුවන බවයි.\nඅදාළ සිදුවීම පිළිබඳව තමන් ප්‍රකාශයක් ලබාදුන් බවත්, අද (01) දිනයේ පැමිණීමට නොහැකි බවට තමන් කළ ඉල්ලීම නොපිළිගත් නිසා පැමිණි බවත් ඔහු කියා සිටියා.\nමෙම සිද්ධිය සම්බන්ධයෙන් මීට පෙර ඌව පළාත් අධ්‍යාපන ලේකම්වරිය සහ පළාත් අධ්‍යාපන අධ්‍යක්‍ෂවරයා, කොමිසම හමුවේ පෙනී සිටියා.\nඑසේම, බදුල්ල දෙමල බාලිකා විද්‍යාලයේ විදුහල්පතිනි ආර්. භවානිගෙන් ද පසුගිය 25 වනදා මානව හිමිකම් කොමිසම පැය 10 කට ආසන්න කාලයක් ප්‍රකාශ ලබා ගත්තා.",
       "URL": "https://www.hirunews.lk/182634/කොමිසමට-පැමිණි-ඌව-මහඇමති-චාමර-කණගාටු-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4097"
}