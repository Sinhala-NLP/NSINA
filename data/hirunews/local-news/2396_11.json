{
       "Source": "hirunews",
       "Timestamp": "Sunday, 11 October 2020 - 16:21",
       "Headline": "කැළණිය සරසවි සිසුවියකටත් කොරෝනා (වීඩියෝ)",
       "News Content": "කැළණිය විශ්වවිද්‍යාලයේ සමාජීය විද්‍යා පීඨයේ ශිෂ්‍යාවකට ද කොරෝනා වෛරසය ආසාදනය වී ඇති බවට තහවුරු වී තිබෙනවා.\nඑම ශිෂ්‍යාවගේ පියා මිනුවන්ගොඩ බ්‍රැන්ඩික්ස් කම්හලේ සේවය කළ අයෙකු වන අතර, ඔහු ද කොරෝනා ආසාදිතයෙකු ලෙස මීට පෙර හඳුනා ගැනුණා.\nඒ අනුව මෙම ශිෂ්‍යාව ද පී.සී.ආර්. පරීක්ෂණයට ලක් කර ඇති අතර එහිදීයි ඇය කොරෝනා ආසාදිතයෙකු ලෙස තහවුරු කර ගනු ලැබුවේ.\nආසාදිත ශිෂ්‍යාව අවසන් වරට විශ්වවිද්‍යාලයට පැමිණ ඇත්තේ පසුගිය 30 වන දායි.\nඒ අනුව ඇය ළඟින් ඇසුරු කළ ශිෂ්‍යාවන් දෙදෙනෙකු පී.සී.ආර්. පරීක්ෂණ සඳහා යොමු කළ බවයි කැළණිය විශ්වවිද්‍යාලයේ මාධ්‍ය අධ්‍යක්ෂ ජ්‍යෙෂ්ඨ කථිකාචාර්ය විජයානන්ද රූපසිංහ කියා සිටියේ.\nඑමෙන්ම, කටුනායක ආයෝජන කලාපයෙන් තවත් කොරෝනා ආසාදිතයන් 4 දෙනෙකු වාර්තා වී තිබෙනවා.\nශ්‍රී ලංකා ආයෝජන මණ්ඩලය සඳහන් කළේ ඒ අනුව කටුනායක ආයෝජන කලාපයෙන් වාර්තා වන කොරෝනා ආසාදිත සංඛ්‍යාව 18 දක්වා ඉහළ ගොස් ඇති බවයි.\nඉන් වැඩිම ආසාදිතයින් සංඛ්‍යාවක් එක් ඇඟලුම් කර්මාන්තශාලාවකින් වාර්තා වන බව සඳහන්.\nමේ අතර, කිසිදු කොරෝනා ආසාදිතයෙකු අතුරුදන් නොමැති බවට පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ පවසනවා.\nකොරෝනා ආසාදිත රෝගීන් 119 දෙනෙකු අතුරුදන් බවට පළ වන වාර්තාවල කිසිදු සත්‍යතාවක් නොමැති බවයි ඔහු කියා සිටියේ.",
       "URL": "https://www.hirunews.lk/252302/කැළණිය-සරසවි-සිසුවියකටත්-කොරෝනා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2396"
}