{
       "Source": "hirunews",
       "Timestamp": "Sunday, 15 May 2022 - 6:28",
       "Headline": "සුපිරි ඔස්ට්‍රේලියානු තුන් ඉරියව් ක්‍රිකට් ක්‍රීඩක ඇන්ඩෲ සයිමන්ඩ්ස් රිය අනතුරකින් දිවියෙන් සමුගනියි",
       "News Content": "ප්‍රවීණ ඕස්ට්‍රේලියානු හිටපු ක්‍රිකට් ක්‍රීඩක ඇන්ඩෲ සයිමන්ඩ්ස් ඔස්ට්‍රේලියාවේ - ක්වීන්ස්ලන්ත ප්‍රාන්තයේ ටවුන්ස්විල් ප්‍රදේශයේ ඊයේ (14) රාත්‍රියේ සිදු වූ රිය අනතුරකින් ජීවිතක්ෂයට පත් වී තිබෙනවා.\nතුන් ඉරියව්වෙන්ම දස්කම් දැක්වූ ක්‍රිකට් ක්‍රීඩකයෙකු වන 46 හැවිරිදි සිමන්ඩ්ස් 2009 වසරේ ක්‍රිකට් ක්‍රීඩාවෙන් විශ්‍රාම යාමෙන් පසු එහි පදිංචිව සිටි බව සඳහන්.\nතුන් ඉරියව් ක්‍රීඩකයෙකු වන සයිමන්ඩ්ස් වර්ෂ 1998 සහ 2009 කාලවකවානුව තුළ ඔස්ට්‍රෙලියානු ක්‍රිකට් කණ්ඩායම වෙනුවෙන් ටෙස්ට් තරග 26ක්, එක්දින හා ජාත්‍යන්තර තරග 198ක් මෙන්ම විස්සයි20 තරග 14ක් ක්‍රීඩා කර තිබෙනවා.\nප්‍රබල පිතිකරුවෙකු, දක්ෂ පන්දු යවන්නෙකු සහ පන්දු රකින්නෙකු වන සයිමන්ඩ්ස් 2006-07 දී එංගලන්තයට එරෙහිව පන්දුවාර 50 ලෝක කුසලාන ජයග්‍රහණ දෙකක් සහ ඔස්ට්‍රෙලියාවේ අළු බඳුන ටෙස්ට් ජයග්‍රහණයේ කොටස්කරුවෙකු ද වනවා.\nබර්මින්හැම් හි උපත ලද සයිමන්ඩ්ස් එක්සත් රාජධානියේ කෙන්ට්, ග්ලූස්ටර්ෂයර්, ලැන්කැෂයර් සහ සරේ සඳහා ප්‍රාන්ත ක්‍රිකට් කණ්ඩායම් නියෝජනය කළ අයෙක්.\nඔහු ප්‍රාන්ත ශූරතාවලියේ ඉනිමක වැඩිම හයේ පහරවල් සඳහා වන වාර්තාව තබා ඇති අතර, ඔහු 1995 දී Gloucestershire සඳහා Glamorgan ට එරෙහිව හයේ පහර 16ක් එල්ල කරන්නේ ඔහු සතු වේගවත් සහ ප්‍රහාරාත්මක පිතිකරණය ඔප්පු කරමින්.\nපසුගිය දිනක දී සයිමන්ඩ්ස්ගේ එම වාර්තාව බිඳ දැමීමට එංගලන්ත ක්‍රිකට් ක්‍රීඩක Ben Stokes සමත් වුණා.\nමෙම වසර මුලදී හිටපු කඩුලු රකින ක්‍රීඩක රොඩ් මාෂ් සහ පා දඟ පන්දු යවන ක්‍රීඩක ෂේන් වෝන්ගේ අභාවයෙන් පසු ව ඔස්ට්‍ර්‍රෙලියානු ක්‍රිකට් ලෝලීන්ගේ දෑස් තෙත් කරමින් සහ හදවත් සසල කරමින් සිදු වූ තෙවැනි අභාවය ඇන්ඩෲ සයිමන්ඩ්ස්ගේ වන අතර එය කැන්ගරු දේශයේ ක්‍රිකට් ඉතිහාසයට විශාල හිස්තැනක් පුරවන බවටයි එරට මාධ්‍ය වාර්තා සඳහන් කරන්නේ.\nමෙම විශිෂ්ට ක්‍රිකට් ක්‍රීඩකයාගේ නික්ම යාම ගැන ඔස්ට්‍රේලියානු කණ්ඩායමේ හිටපු කඩුලු රකින්නෙකු වන ඇඩම් ගිල්කිස්ට් සිය මිතුරාගේ අභාවය සම්බන්ධයෙන් සංවේදී ව සටහන් කර තිබුණේ, සයිමන්ඩ්ස් යනු විනෝදකාමී මෙන් ම ආදරණීය සහ විශ්වාසවන්ත ම තම මිතුරා බවයි.\nජාත්‍යන්තර ක්‍රිකට් කවුන්සිලය මෙන්ම හිටපු ප්‍රවීණ ක්‍රිකට් ක්‍රීඩකයින් මෙන් ම වත්මන් පරපුරේ ක්‍රිකට් ක්‍රීඩකයින් ද සයිමන්ඩ්ස්ගේ අභාවය සම්බන්ධයෙන් සිය සංවේගය නිල ට්විටර් ගිණුම් හරහා පළ කර තිබුණා.",
       "URL": "https://www.hirunews.lk/304369/සුපිරි-ඔස්ට්‍රේලියානු-තුන්-ඉරියව්-ක්‍රිකට්-ක්‍රීඩක-ඇන්ඩෲ-සයිමන්ඩ්ස්-රිය-අනතුරකින්-දිවියෙන්-සමුගනියි",
       "Category": "Local News",
       "Parent URL": "https://www.hirunews.lk/local-news.php?pageID=1168"
}