{
       "Source": "hirunews",
       "Timestamp": "Monday, 26 June 2023 - 7:21",
       "Headline": "සති අන්තයේ පාර්ලිමේන්තුව රැස් කිරීම ගැන කැබිනට්ටුවේ දී සාකච්ඡා (වීඩියෝ)",
       "News Content": "දේශීය ණය ප්‍රතිව්‍යුහගතකරණ වැඩසටහන සම්බන්ධයෙන් වන යෝජනාව පාර්ලිමේන්තුවට ඉදිරිපත් කිරීම සඳහා ලබන මස 1 වැනිදා පාර්ලිමේන්තුව රැස් කිරීමට අදාළ යෝජනාව සම්බන්ධයෙන් අද (26) පස්වරුවේ පැවැත්වෙන අමාත්‍ය මණ්ඩලයේ දී සාකච්ඡා කිරීමට නියමිතයි.\nආණ්ඩු පක්ෂයේ ඉහළ පෙලේ ආරංචි මාර්ග සඳහන් කළේ ඉකුත් බ්‍රහස්පතින්දා කථානායකවරයාගේ ප්‍රධානත්වයෙන් රැස්වූ පාර්ලිමේන්තු පිළිබඳ කාරක සභාවේ දී විපක්ෂ නායක සජිත් ප්‍රේමදාස පාර්ලිමේන්තු විශේෂ රැස්වීමක් ඉදිරි සති අන්තයේ දින දෙකක පැවැත්වීමේ සූදානමක් පවතින බවට තොරතුරු වාර්තාවී ඇතැයි සඳහන් කර තිබුණා.\nඑසේ පාර්ලිමේන්තුව රැස්වන්නේ නම් කළින් දැනුම් දිය යුතු බවයි විපක්ෂ නායකවරයා කියා සිටියේ.\nකෙසේ වෙතත් එහිදී අදහස් දැක්වූ පොදුජන පෙරමුණේ මන්ත්‍රීවරයෙකු ප්‍රකාශ කර තිබුණේ අද (26) පැවැත්වෙන අමාත්‍ය මණ්ඩල රැස්වීමේදී ඒ පිළිබඳ තීරණයක් ගනු ඇති බවයි.\nඑමෙන්ම මේ සම්බන්ධයෙන් හෙට පැවැත්වෙන පාර්ලිමේන්තු කටයුතු පිළිබඳ කාරක සභාවේදී ද සාකච්ඡා කරන බව පාර්ලිමේන්තුවේ ජ්‍යේෂ්ඨ ප්‍රකාශකයෙකු පසුගියදා ප්‍රකාශ කළා.\nමේ අතර දේශීය ණය ප්‍රතිව්‍යූහගතකරණ වැඩසටහන සදහා වන සැළැස්ම සම්බන්ධයෙන් ගනු ලබන ඉදිරි ක්‍රියාමාර්ග තීරණය කිරීම සඳහා විපක්ෂයේ සියළු පක්ෂ අද (26) රැස්වීමට නියමිතයි.\nඒ විපක්ෂ නායක සජිත් ප්‍රේමදාසගේ ප්‍රධානත්වයෙන්.\nමේ අතර එළඹෙන ජුලි මස 1 වැනිදා පාර්ලිමේන්තුවට ඉදිරිපත් කිරීමට නියමිත දේශීය ණය ප්‍රතිව්‍යූහගත කරන වැඩසටහන සඳහා වන සැළැස්මට සමගි ජනබලවේගය සහය ලබා නොදෙන බව පාර්ලිමේන්තු මන්ත්‍රී හර්ෂ ද සිල්වා ප්‍රකාශ කළා.\nකිසිසේත්ම ණය කපාහැරීමක් සඳහා තමන් එකඟ නොවන බවයි ඊයේ (25) පැවති මාධ්‍ය හමුවකට එක්වෙමින් ඔහු කියා සිටියේ.",
       "URL": "https://www.hirunews.lk/339079/සති-අන්තයේ-පාර්ලිමේන්තුව-රැස්-කිරීම-ගැන-කැබිනට්ටුවේ-දී-සාකච්ඡා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=237"
}