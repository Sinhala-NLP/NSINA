{
       "Source": "hirunews",
       "Timestamp": "Sunday, 18 December 2022 - 13:41",
       "Headline": "ෂාෆ්ටර් දේහය බෞද්ධාලෝක මාවතේ ක්‍රිස්තියානි දේවස්ථානයට (වීඩියෝ)",
       "News Content": "මේ වනවිට කොළඹ හත මල් පාරේ සිය නිවසේ තැන්පත් කර ඇති ඝාතනයට ලක්වූ ව්‍යාපාරික දිනේෂ් ෂාෆ්ටර් දේහය අද (18) පස්වරුවේ ආගමික වතාවත් සඳහා බෞද්ධාලෝක මාවතේ පිහිටි ක්‍රිස්තියානි දේවස්ථානය වෙත රැගෙන යාමට නියමිතයි.\nඉන් පසුවයි බොරැල්ල සුසාන භූමියේදි අවසන් කටයුතු සිදුකිරීමට නියමිතව ඇත්තේ.\nමේ අතර අපරාධ පරීක්ෂණ දෙපාර්තමේන්තුව පවසන්නේ දිනේෂ් ෂාෆ්ටර් ඝාතනයට ලක්වූ දිනයේ ඔහු ගමන් කළ මාර්ග මෙන්ම බොරැල්ල පොදු සුසාන භූමියේ ප්‍රවේශ මාර්ගවල ඇති සී. සී. ටී. වී. දර්ශන පුළුල් ලෙස විමර්ශනය කරමින් සිටින බවයි.\nමේ වනවිටත් පුද්ගලයන් 25 දෙනෙකුගෙන් පමණ ප්‍රකාශ සටහන් කරගෙන ඇති අතර, එම පිරිසට ක්‍රිකට් විස්තර විචාරකයෙකු වන බ්‍රයන් තෝමස් ද ඇතුළත්.\nපොලිස්පතිවරයාගේ උපදෙස් මත සිද්ධිය සම්බන්ධයෙන් විමර්ශන මෙහෙයවීම අපරාධ පරීක්ෂණ දෙපාර්තමේන්තුවේ මනුෂ්‍ය ඝාතන හා සංවිධානාත්මක අපරාධ විමර්ශන කොට්ඨාසය මගින් සිදු කරන අතර, ඊට තවත් කණ්ඩායම් කිහිපයක සහය ලබාගෙන තිබෙනවා.\nබොරැල්ල සුසාන භූමියේදී අත්පා ගැටගසා බරපතල තුවාල සහිතව සිය මෝටර් රථය තුළ සිටියදී බරපතල තත්වයෙන් රෝහල් ගත කළ ව්‍යාපාරික දිනේෂ් ෂාෆ්ටර් දැඩි සත්කාර ඒකකයේ ප්‍රතිකාර ලබමින් සිටියදී පසුගිය 15 වනදා ජීවිතක්ෂයට පත්වුණා.\nප්‍රකට ව්‍යාපාරිකයෙකු වූ ඔහු ජනශක්ති රක්ෂණ සමාගමේ අධ්‍යක්ෂවරයෙක්.",
       "URL": "https://www.hirunews.lk/322972/ෂාෆ්ටර්-දේහය-බෞද්ධාලෝක-මාවතේ-ක්‍රිස්තියානි-දේවස්ථානයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=659"
}