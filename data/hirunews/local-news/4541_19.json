{
       "Source": "hirunews",
       "Timestamp": "Saturday, 29 April 2017 - 12:54",
       "Headline": "කසලවලටත් ගාස්තුවක් අය කිරීමේ සූදානමක්",
       "News Content": "කොළඹ කැළිකසළ ප්‍රශ්නයට විසඳුමක් ලෙස මුතුරාජවෙල තාවකාලික කසළ රදවනයක් ඉදිකිරීම ආරම්භ වී ඇති බව ආපදා කළමනාකරණ අමාත්‍ය අනුර ප්‍රියදර්ශන යාපා පවසනවා.\nඑමෙන්ම දීර්ඝ කාලීන විසඳුම් යටතේ කසල නිෂ්පාදනය කරන පාරිභෝගිකයන්ගෙන් සහ පළාත් පාලන ආයතනවලින් යම් මිලක් අය කිරීමට සිදුවනු ඇති බවයි හිරු ප්‍රවෘත්ති අංශයට අදහස් දක්වමින් අමාත්‍යවරයා කියා සිටියේ.\nනගර සභාව මගින් නිෂ්පාදනය කෙරෙන කසල ප්‍රමාණය අවම කිරීමට පියවර ගන්නා ලෙස උපදෙස් ලබාදී ඇති බව ද අමාත්‍යවරයා වැඩිදුරටත් සඳහන් කළා.\nකොළඹ කැලි කසල ප්‍රශ්නයට තාවකාලික විසඳුමක් ලෙස මුතුරාජවෙල කසල රදවනය ඉදිකරනු ලබන්නේ යුද හමුදාව සහ සිවිල් ආරක්ෂක දෙපාර්තමේන්තුව විසින්.\nඒ සඳහා පේරාදෙනිය විශ්වවිද්‍යාලයේ අපද්‍රව්‍ය කළමනාකරණ පරීක්ෂණ ඒකකය උපදෙස් ලබාදෙනවා.\nදැනට කොළඹ මහ නගර සභාව විසින් දිනකදී කැලි කසල මෙටි‍්‍රක් ටොන් 750ක් පමණ එක්රැස් කර ගන්නා අතර, ඉන් ටොන් 350ක් පමණ කරදියානටත්, ටොන් 90ක් පමණ දොම්පෙටත් බැහැර කරනු ලබනවා.\nගෘහස්ථව එක්රැස් වන කැලි කසල වෙන් කොට ප්‍රතිචක්‍රීකරණය සඳහා යොදා ගත හොත් කොළඹ දෛනික කසල නිෂ්පාදනය මෙටි‍්‍රක් ටොන් 400 දක්වා අඩු කළ හැකි බව පර්යේෂක මතයයි.",
       "URL": "https://www.hirunews.lk/160250/කසලවලටත්-ගාස්තුවක්-අය-කිරීමේ-සූදානමක්",
       "Category": "Local News",
       "Parent URL": "https://www.hirunews.lk/local-news.php?pageID=4541"
}