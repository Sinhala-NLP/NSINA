{
       "Source": "hirunews",
       "Timestamp": "Wednesday, 15 March 2017 - 19:35",
       "Headline": "ශ්‍රී ලංකා නීතිඥ සංගමයට නව සභාපතිවරයෙක් පත්වෙයි",
       "News Content": "ශ්‍රී ලංකා නීතීඥ සංගමයේ 24 වන සභාපතිවරයා ලෙස ජ්‍යෙෂ්ඨ නීතීඥ යූ.ආර්. ද සිල්වා තේරී පත්වී තිබෙනවා.\nඒ, අද උදෑසන අටේ සිට පස්වරු පහ දක්වා පැවති නිලවරණයේ ප්‍රතිඵලවලට අනුවයි.\nසභාපතිවරයා තෝරා පත් කරගැනීමේ නිලවරණය කොළඹ ඇතුලු මධ්‍යස්ථාන 77ක දී පැවැත්වුනා.\nඑහිදී ඔහු කොළඹ දිස්ත්‍රික්කය සදහා ලබාගත් වැඩි ඡන්ද සංඛ්‍යාව 161 ක්.\nකොළඹ දිස්ත්‍රික්කයේ ඡන්ද ප්‍රතිඵලවලට අනුව යූ.ආර් ද සිල්වා මහතා  ඡන්ද 1367 ක් ලබා ගැනිමට සමත් වුණා.\nඅනුර මැද්දේගොඩ මහතා ඡන්ද 1206 ක් ලබාගත් අතර, තංගරාජා මහතා ලබාගෙන ඇත්තේ ඡන්ද 54 ක් පමණයි.\nඑම ප්‍රතිඵලවලට අනුව වැඩි ඡන්ද 161 කින් ජ්‍යෙෂ්ඨ නීතිඥ යූ.ආර් ද සිල්වා මහතා ශ්‍රී ලංකා නීතිඥ සංගමයේ 24 වන සභාපතිවරයා ලෙස පත්වුණා.\nජ්‍යෙෂ්ඨ නීතිඥ යූ.ආර් ද සිල්වා මහතා කොළඹ ආනන්ද විද්‍යාලයේ ආදි ශිෂ්‍යයෙක්.\n1980 වසරේදී නීති විද්‍යාලයට ප්‍රවිෂ්ට වන ඔහු 1983 වසරේදී නීතිඥ වෘත්තියට පිවිසෙනවා.\n1993 වසරේදී ශ්‍රී ලංකා නීතිඥ සංගමයේ සාමාජිකත්වය ලබාගන්නා යූ.ආර් ද සිල්වා මහතා  මේ දක්වා එම සංගමයේ විවිධ තනතුරු හොබවමින් කටයුතු කර තිබෙනවා.\nඅද පැවැත්වූ නිලවරණයේ තේරීම් භාර නිලධාරීවරයා ලෙස ජනාධිපති නීතීඥ සොලිසිටර් ජනරාල් සුහද ගම්ලත් කටයුතු කර ඇති අතර කොළඹ නිලවරණයේ කටයුතු ඔහු විසින් සිදුකරනු ලබන බවයි ශ්‍රී ලංකා නීතීඥ සංගමය නිවේදනය කළේ.\nප්‍රාදේශීය අධිකරණ ඡන්ද මධ්‍යස්ථානවල තේරීම් භාර නිලධාරීන් ලෙස එක් එක් අධිකරණයේ දිසා විනිසුරුවරුන්, අතිරේක දිසා විනිසුරුවරුන් හෝ මහේස්ත්‍රාත්වරුන් කටයුතු කළා.\nනීතීඥ සංගමයේ ලේකම්වරයා ලෙස මේ වනවිටත් නිතරඟයෙන් තේරී පත්වී ඇත්තේ නීතීඥ අමල් රන්දෙණියයි.\nපසුගිය පෙබරවාරි මස 21 වනදා ශ්‍රී ලංකා නීතීඥ සංගමයේ නිලවරණය පැවැත්වීමට නියමිතව තිබූ අතර එය දින නියමයක් නොමැතිව කල් දැමුණා.\nශ්‍රී ලංකා නීතීඥ සංගමය සඳහන් කළේ විනිසුරුවරුන්ගේ සංගමය නිලවරණයට සහයෝගය නොදැක්වීම ඊට හේතුව බවයි.\nකෙසේ වෙතත්, පෙබරවාරි මස 25 වන දා රැස්වූ ශ්‍රී ලංකා නීතීඥ සංගමයේ විධායක කමිටුව මගින් තීරණය කෙරුණේ මාර්තු 15 නිලවරණය පැවැත්වීමටයි.\nඒ සඳහා  නීතිඥ සංගමයේ ව්‍යවස්ථාව ද සංශෝධනය කළ අතර, එය පදනම් කරගෙන විනිසුරු සංගමයේ සහය නොමැතිව වුවද නිලවරණය පැවැත්වීමට හැකියාව පවතින බවයි ශ්‍රී ලංකා නීතීඥ සංගමය සඳහන් කළේ.",
       "URL": "https://www.hirunews.lk/156952/ශ්‍රී-ලංකා-නීතිඥ-සංගමයට-නව-සභාපතිවරයෙක්-පත්වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4612"
}