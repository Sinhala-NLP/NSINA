{
       "Source": "hirunews",
       "Timestamp": "Monday, 08 February 2021 - 11:43",
       "Headline": "ආදිවාසී නායක වන්නිලඇත්තන්ගෙන් අභියාචනාධිකරණයට පෙත්සමක්  (වීඩියෝ)",
       "News Content": "සිය නිජබිම් මහවැලි අධිකාරිය යටතට පවරා ගෙන එහි බඩඉරිඟු වගා කිරීම සඳහා පුද්ගලික සමාගමකට පවරා දීමට ගෙන ඇති තීරණය බල රහිත කරන ලෙස ඉල්ලා ආදිවාසී නායක ඌරුවරිගේ වන්නියලැ ඇත්තෝ සහ පරිසර යුක්ති කේන්ද්‍රය විසින් අභියාචනාධිකරණයට පෙත්සමක් ඉදිරිපත් කළා.\nඅද (08) ඉදිරිපත් කළ එම පෙත්සමේ වගඋත්තරකරුවන් ලෙස නම් කර ඇත්තේ මහවැලි අධිකාරිය, වන සංරක්ෂණ දෙපාර්තමේන්තුවේ අධ්‍යක්ෂ ජනරාල්, වනජීවී දෙපාර්තමේන්තුවේ අධ්‍යක්ෂ ජනරාල්, වනජීවී අමාත්‍ය සී බී රත්නායක සහ පරිසර අමාත්‍යාංශයේ ලේකම් වරයා ඇතුළු පිරිසක්.\nපෙත්සම්කාර ආදිවාසී නායකයා කියා සිටින්නේ ශතවර්ශ ගණනාවක් තමන් පදිංචිව සිටින නිජ බිම් වලට අදාල බිම් කොටස් මහවැලි අධිකාරිය යටතට පවරාගෙන ඒවා බඩඉරිඟු‍ වගා කිරීම සඳහා සමාගම් වෙත පවරා දීමට පියවර ගෙන ඇති බවයි.\nඒ යටතේ අක්කර පන්දාහකට අධික සිය පාරම්පරික ඉඩම් අහිමි වීමේ තත්ත්වයක් මතුව තිබෙන බව ද ආදිවාසී නායකයා සඳහන් කරනවා.\nමේ තුළින් තම ජීවිනෝපාය කටයුතු වලට මෙන්ම වගාබිම් වලට ද දැඩි අගතියක් සිදුවන බව පෙන්වා දෙන ආදිවාසී නායකයා මහවැලි අධිකාරිය විසින් ගනු ලබන මෙම තීරණය බලරහිත කරන රිට් ආඥාවක් නිකුත් කරන ලෙස අභියාචනාධිකරණයෙන් ඉල්ලා සිටිනවා.",
       "URL": "https://www.hirunews.lk/261993/ආදිවාසී-නායක-වන්නිලඇත්තන්ගෙන්-අභියාචනාධිකරණයට-පෙත්සමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2160"
}