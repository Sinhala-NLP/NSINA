{
       "Source": "hirunews",
       "Timestamp": "Sunday, 11 December 2016 - 13:00",
       "Headline": "අඛන්ඩ උපවාසයේ නිරතවනවා - හම්බන්තොට වරාය සේවකයන් (ඡායාරූප)",
       "News Content": "කුමන බාධක පැමිණියද තම ඉල්ලීම් ලැබෙන තුරු අඛණ්ඩ සත්‍යග්‍රහයේ නිරතවන බව මාගම්පුර වරාය සේවකයින් පවසනවා.\nඔවුන් කියා සිටියේ තම ජීවිත පරදුවට තබා හෝ සිය අරගලය අඛණ්ඩව ගෙන යන බවයි.\nතමන් වරාය අධිකාරියට අනුයුක්ත කරන ලෙස ඉල්ලා මාගම්පුර කළමනාකරණ පුද්ගලික සමාගමේ සේවකයින් පිරිසක් වර්ජනයක් ආරම්භ කළේ පසුගිය 7 වනදායි.\nඅදාළ සමාගමට අනුයුක්තව සේවකයින් 483 දෙනෙකු මාගම්පුර වරායේ සේවයේ නිරතව සිටින අතර ඔවුන් බලධාරීන්ගෙන් ඉල්ලා සිටියේ තම සේවය ස්ථිර කර වරාය අධිකාරියට අනුයුක්ත කරන ලෙසයි.\nඒ සම්බන්ධයෙන් වරාය හා නාවික කටයුතු අමාත්‍ය අර්ජුන රණතුංග සමඟ පැවති සාකච්ඡාද අසාර්ථක වුණා.\nවිසඳුමක් නොලැබීම හේතුවෙන් සේවකයින් පිරිසක් උපවාසයක් ආරම්භ කළ අතර ඔවුන් පෙරේදා සිට නෞකා දෙකක් වරායෙන් පිටතට රැගෙන යාමට අවස්ථාව ලබාදුන්නේ නැහැ.\nකෙසේ වෙතත් ඊයේ පෙරවරුවේ නාවික හමුදාව මැදිහත්වී උපවාසයේ නිරත සේවකයින් බලහත්කාරයෙන් එම ස්ථානයෙන් ඉවත් කිරීමට උත්සාහ දැරීමත් සමඟ උණුසුම් තත්ත්වයක් හටගැනුනා.\nමෙම තත්ත්වය වාර්තා කරන අතරතුර යාත්‍රාවක සිට පිටතට පැමිණි නාවික හමුදාපති වයිස් අද්මිරාල් රවීන්ද්‍ර විජේගුණරත්න හිරු මාධ්‍යවේදියාට පහරදීමක් සිදුකළා.\nඒ, තමන් මාධ්‍ය ආවරණයකට පැමිණි බව අප මාධ්‍යවේදියා පැහැදිළිව සඳහන් කරද්දියි.\nඔහු පහරදෙමින් පරුෂ වචනයෙන් බැන වදින අයුරුද අප මාධ්‍යවේදියාගේ කැමරාවේ පැහැදිළිව සටහන්ව තිබුණා.\nඊට අමතරව අදාළ සිදුවීම ආවරණය කිරීම සඳහා ගිය වෙනත් මාධ්‍යවේදීන් ලබාගත් ඡායාරූපවල නාවික හමුදාපතිවරයා පහරදෙන ආකාරය පැහැදිළිව සටහන් වී තිබෙනවා.",
       "URL": "https://www.hirunews.lk/149439/අඛන්ඩ-උපවාසයේ-නිරතවනවා-හම්බන්තොට-වරාය-සේවකයන්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4758"
}