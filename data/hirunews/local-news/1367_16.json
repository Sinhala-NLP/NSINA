{
       "Source": "hirunews",
       "Timestamp": "Tuesday, 08 February 2022 - 19:24",
       "Headline": "ඉන්දියාව සැබෑ මිතුරෙකු බව ඇමති ජී.එල්. කියයි (වීඩියෝ)",
       "News Content": "ඉන්දියාව ශ්‍රී ලංකාවට නිරන්තරයෙන් විශ්වාසය තැබිය හැකි සැබෑ මිතුරෙකු බව විදේශ අමාත්‍ය මහාචාර්ය ජී.එල්. පීරිස් ප්‍රකාශ කර තිබෙනවා.\nඒ, සිය දෙදින නිල සංචාරය තුළ ඉන්දීය විදේශ අමාත්‍යවරයා, ජාතික ආරක්ෂක උපදේශකවරයා සහ එරට විදේශ ලේකම්වරයා සමඟ පැවති සාකච්ඡාවලදියි.\nදෙරට අතර පවතින උපාය මාර්ගික හවුල්කාරීත්වය සම්බන්ධයෙන් එහිදී විශේෂ අවධානයක් යොමු කෙරුණා.\nශ්‍රී ලංකාවට සැමවිටම සහය දෙන බවයි ඉන්දීය විදේශ අමාත්‍ය එස්. ජයිශංකර් වැඩිදුරටත් ප්‍රකාශ කළේ.\nත්‍රිකුණාමලය තෙල් ටැංකි ගිවිසුම සැළකිය යුතු ප්‍රතිලාභ ලැබෙන තත්වයක් බව එහිදී ශ්‍රී ලංකා විදේශ අමාත්‍යවරයා ප්‍රකාශ කර තිබෙනවා. දෙරට අතර ක්‍ෂේත්‍ර රැසක සබඳතා වර්ධනය කරගැනීම පිළිබඳවද අවධානය යොමුවූ අතර, ඉන්දු ලංකා ධීවර ගැටළුව සම්බන්ධයෙන්ද විදේශ අමාත්‍යවරුන් සාකච්ඡා කළ බව විදේශ අමාත්‍යාංශය ප්‍රකාශ කළා.\nමේ අතර මෙරට මුහුදු සීමාවට අනවසරයෙන් ඇතුලුවීම නිසා අත්අඩංගුවට ගත් ඉන්දීය ධීවරයන් 56 දෙනෙකු පිටුවහල් කිරීම සඳහා මිරිහාන ආගමන විගමන මධ්‍යස්ථානය වෙත  හෙට භාරදීමට නියමිත බව බන්ධනාගාර මූලස්ථානය ප්‍රකාශ කළා.\nඅධිකරණ නියෝග මත නිරෝධායන කාලසීමාව අවසන් වීමෙන් පසු ඔහු මෙලෙස ඉන්දියාවට යැවීම සඳහා කටයුතු සිදු කෙරෙනවා.\nමේ අතර, මෙරට භාරයේ පැවති ඉන්දීය ධීවර යාත්‍රා 140 ක් කරෙයිනගර් සහ කන්කසන්තුරේ ධීවර වරායේදී ඊයේ සහ අද වෙන්දේසි කෙරුණු අතර ඉන් රුපියල් පනස් හත්ලක්ෂයකට ආසන්න මුදලක් උපයාගෙන ඇති බව සඳහන්.\nඑසේම ඉන්දීය ධීවරයන්ට එරෙහිව සමස්ත ලංකා පොදු ධීවර සම්මේලනය අද ධීවර අමාත්‍යාංශය ඉදිරිපිට විරෝධතාවක ද නිරතවුණා.\nපසුව ඔවුන්ට ධීවර අමාත්‍ය ඩග්ලස් දේවානන්ද සමඟ සාකච්ඡාවක් ලැබුණු අතර, එහිදී ද උණුසුම් තත්වයක් මතුවුණා.",
       "URL": "https://www.hirunews.lk/296513/ඉන්දියාව-සැබෑ-මිතුරෙකු-බව-ඇමති-ජී-එල්-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1367"
}