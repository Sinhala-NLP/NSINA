{
       "Source": "hirunews",
       "Timestamp": "Tuesday, 30 March 2021 - 6:43",
       "Headline": "බෙංගාල බොක්ක කැළඹේ - ධීවරයන්ට යළි පැමිණෙන ලෙස දැනුම්දීමක්",
       "News Content": "ගිනිකොණදිග බෙංගාලබොක්ක මුහුදු ප්‍රදේශය සහ ගිනිකොණදිග අරාබි මුහුද ආශ්‍රිතව පහළ වායුගෝලයේ කැළඹිලි තත්ත්වයක් ඇති වී තිබෙන බව කාලගුණ විද්‍යා දෙපාර්තමේන්තුව පවසනවා.\nඑම කැළඹිලි තත්ත්වය ඉදිරි පැය 48 තුළ අඩු පීඩන තත්ත්වයක් දක්වා වර්ධනය විය හැකියි.\nඑම පද්ධතිය ඊසානදෙසට ගමන් කිරීමේදී ගැඹුරු මුහුදු ප්‍රදේශවල කාලගුණය කෙරෙහි බලපෑම් ඇති කළ හැකි බව කාලගුණ විද්‍යා නිවේදනයේ සදහන්.\nගිනිකොණදිග අරාබි මුහුදු ප්‍රදේශය ආශ්‍රිතව පවතින පහළ වායුගෝලයේ කැළඹිලි තත්ත්වය ද ඉදිරි පැය 24 තුළ අඩු පීඩන තත්ත්වයක් දක්වා වර්ධනය විය හැකි බව සඳහන්.\nමේ හේතුවෙන් ඉදිරි පැය 72 තුළ බෙංගාලබොක්ක - උතුරු අන්දමන් මුහුද සහ දකුණු අන්දමන් මුහුද ඇතුළු ගැඹුරු මුහුදු ප්‍රදේශවල ධීවර හා නාවික කටයුතුවල නොයෙදෙන ලෙස අවවාද කෙරෙනවා.\nඑමෙන්ම, ඉදිරි පැය 24 තුළ ගිනිකොණදිග අරාබි මුහුදු ප්‍රදේශය ආශ්‍රිතව ධීවර හා නාවික කටයුතුවල නොයෙදෙන ලෙසයි කාලගුණ විද්‍යා දෙපාර්තමේන්තුව දැනුම් දෙන්නේ.\nදැනට මෙම  මුහුදු ප්‍රදේශවල ධීවර කටයුතුවල යෙදී සිටින පිරිසට වහාම ගොඩබිමට හෝ ආරක්ෂිත ස්ථානයක් වෙත පැමිණෙන ලෙස දැනුම් දෙනවා.\nමේ අතර, ජාතික ගොඩනැගිලි පර්යේෂණ ආයතනය සඳහන් කළේ වැසි ඇද හැලීම හේතුවෙන් කොළඹ සහ කෑගල්ල දිස්ත්‍රික්කවලට සහ රත්නපුර දිස්ත්‍රික්කයේ කුරුවිට, පැල්මඩුල්ල සහ රත්නපුර ප්‍රාදේශීය ලේකම් කොට්ඨාශ සඳහා පළමු මට්ටමේ නාය යාමේ අවදානමක් නිකුත් කරන බවයි.\nඑමෙන්ම, පසුගිය පැය 24 තුළ මිලිමීටර් 100 ඉක්ම වූ වැසි ඇද හැලුණු ඇහැලියගොඩ ප්‍රදේශයට දෙවන මට්ටමේ නාය යාමේ අවදානමක් නිකුත් කර තිබෙනවා.",
       "URL": "https://www.hirunews.lk/266953/බෙංගාල-බොක්ක-කැළඹේ-ධීවරයන්ට-යළි-පැමිණෙන-ලෙස-දැනුම්දීමක්",
       "Category": "Local News",
       "Parent URL": "https://www.hirunews.lk/local-news.php?pageID=2053"
}