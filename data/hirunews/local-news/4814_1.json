{
       "Source": "hirunews",
       "Timestamp": "Tuesday, 01 November 2016 - 7:05",
       "Headline": "විශ්‍රාම වැටුප් අයිතිය වෙනුවෙන් ආබාධිත රණවිරුවන් කොටුව දුම්රියපොළ ඉදිරිපිට රැය පහන් කරයි  (ඡායාරූප)",
       "News Content": "යෝජිත සේවා විශ්‍රාම වැටුප ලබාදෙන ලෙස ඉල්ලමින් රණවිරු අයිතිවාසිකම් සුරැකීමේ ජාතික බලවේගය ඊයේ ආරම්භ කළ විරෝධතාවය මේ වන විට ද ක්‍රියාත්මකයි.\nඊයේ පෙරවරුවේ කොළඹ කොටුව - දුම්රියපොළ ඉදිරිපිටින් විරෝධතා පා ගමනක් ආරම්භ කළ ආබාධිත රණවිරුවන් පිරිස ජනාධිපති ලේකම් කාර්යාලය දක්වා පැමිණියා.\nඑහිදී ආබාධිත රණවිරුවන් 6 දෙනෙකු ජනාධිපති ලේකම් කාර්යාලය වෙත ගොස් සිය ගැටළුව සංදේශයක් මගින් එහි අතිරේක ලේකම්වරයෙකු වෙත භාර දෙනු ලැබුවා.\nඉන් අනතුරුවයි විරෝධතාකරුවන් කොළඹ කොටුව දුම්රියපොළ ඉදිරිපිට මාර්ගයට පැමිණ කොළඹින් පිටවන මංතීරුව මත වාඩි වී විරෝධතාවක නිරත වුණේ.\nඒ හේතුවෙන් පිටකොටුවේ සිට  ඕල්කට් මාවත ඔස්සේ කොටුව දෙසට ගමන් කරන මංතීරුව පස්වරු 3 සිට වසා දැමීමට සිදුවුණා.\nකෙසේ වෙතත්, ඔවුන් රැය පහන් කරනු ලැබුවේ කොටුව දුම්රියපළ ඉදිරිපිටින් වූ මාර්ගය හරස් කරමින්.\nමේ නිසා  ඕල්කට් මාවතේ කොටුව දෙසට දිවෙන ධාවන තීරුව තවදුරටත් අවහිර වී තිබෙනවා.",
       "URL": "https://www.hirunews.lk/146526/විශ්‍රාම-වැටුප්-අයිතිය-වෙනුවෙන්-ආබාධිත-රණවිරුවන්-කොටුව-දුම්රියපොළ-ඉදිරිපිට-රැය-පහන්-කරයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4814"
}