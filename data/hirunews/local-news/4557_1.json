{
       "Source": "hirunews",
       "Timestamp": "Wednesday, 19 April 2017 - 14:23",
       "Headline": "කොළඹ කුණුවලට එරෙහිව අදත් විරෝධතා - කරදියානට පැමිණි ලොරි රථත් හරවා යවයි (ඡායාරූප)",
       "News Content": "කොළඹ නගරයේ එකතුවන කැළි කසළ පිළියන්දල - කරදියාන කසළ අංගනයට බැහැර කිරීමට එරෙහිව ප්‍රදේශවාසීන් අද උදෑසන විරෝධතාවක නිරත වුණා.\nවේරහැර - රත්මලාන මාර්ගය, බොරුපන පාලම අසලින් හරස් කර ඔවුන් මෙලෙස විරෝධතාවයේ නිරතවීම හේතුවෙන් පැයකට ආසන්න කාලයක් එම මාර්ගයේ ගමනාගමන කටයුතු ඇණහිට තිබූ බවයි හිරු වාර්තාකරු සඳහන් කළේ.\nමීතොටමුල්ල කුණු කන්දේ කොටසක් කඩා වැටීම නිසා කොළඹ නගරයේ එක්රැස් වන කැළි කසලවලින් කොටසක් කරදියාන කසල අංගනයට තාවකාලිකව බැහැර කිරීමට කැස්බෑව මහේස්ත්‍රාත් අධිකරණය පෙරේදා කොළඹ මහ නගර සභාවට අවසර ලබාදුන්නා.\nඒ, එහි නාගරික කොමසාරිස් වී.කේ.ඒ. අනුර කළ ඉල්ලීමක් සලකා බැලීමෙන් අනතුරුවයි.\nකෙසේ වෙතත්, අද පැවැති විරෝධතාවය නිසා කසල රැගෙන පැමිණි ලොරි රථ 30කට පමණ කසල අංගනයට ඇතුළුවීමට විරෝධතාකරුවන් ඉඩ ලබා නොදුන් බවයි හිරු වාර්තාකරු ප්‍රකාශ කළේ.\nපසුව එම ලොරි රථ නැවත හරවා යැවුණු අතර මේ වන විටත් විරෝධතාකරුවන් කරදියාන කසළ අංගනය අසල විරෝධතාවයේ නිරත වනවා.\nමේ අතර, දොම්පේ ප්‍රදේශයේ ස්ථාපිත කර ඇති කැලි කසල අංගනය අසල ද ඒ අවට ප්‍රදේශවාසීන් අද උදෑසන විරෝධතාවයක නිරත වුනා.\nඒ, කොළඹ ප්‍රදේශයේ කසල රැගෙන ඒමට විරෝධය පල කරමින්.\nපසුව එම ස්ථානයට පැමිණි එක්සත් ජාතික පක්ෂ පාර්ලිමේන්තු මන්ත්‍රී හර්ෂණ රාජකරුණාට ප්‍රදේශවාසින් ගේ දැඩි විරෝධය එල්ල වුනා.\nඅනතුරුව මන්ත්‍රීවරයා දොම්පේ කැලි කසල අංගනයේ නිරීක්ෂණ චාරිකාවටකද එක්ව තිබෙනවා.\nමේ අතර කොළඹ - නුවර ප්‍රධාන මාර්ගයේ කොළඹ දෙසට පැමිණෙන මංතීරුව කලගෙඩිහේන ප්‍රදේශයෙන් අවහිර කරමින් ප්‍රදේශවාසීන් පිරිසක් මේ වනවිට විරෝධතාවක් ආරම්භ කර තිබෙනවා.\nඒ, වේයන්ගොඩ - දඹුව වත්ත කසල කන්දට කොළඹ සහ ගම්පහ ප්‍රදේශයේ කසල රැගෙන ඒමට විරෝධය දක්වමින්.",
       "URL": "https://www.hirunews.lk/159504/කොළඹ-කුණුවලට-එරෙහිව-අදත්-විරෝධතා-කරදියානට-පැමිණි-ලොරි-රථත්-හරවා-යවයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4557"
}