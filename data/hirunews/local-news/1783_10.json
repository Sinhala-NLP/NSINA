{
       "Source": "hirunews",
       "Timestamp": "Saturday, 31 July 2021 - 19:29",
       "Headline": "ඉදිරි සතියේදී තවත් ඇස්ට්‍රාසෙනෙකා එන්නත් මාත්‍රා 727,380ක් දිවයිනට (වීඩියෝ)",
       "News Content": "ඇස්ට්‍රාසෙනෙකා එන්නත් මාත්‍රා 728,460ක තොගය ශ්‍රී ලංකන් ගුවන් සේවයට අයත් UL – 455 දරණ ගුවන් යානයේ ගබඩා කිරීම අද පෙරවරුවේ සිදු වුණා.\nඒ ජපානයේ ටෝකියෝ නුවර නරීටා ජාත්‍යන්තර ගුවන්තොටුපොළේදී.\nඅදාළ ගුවන් යානය මෙරට වෙලාවෙන් අද පෙරවරු 11.20 ට නරීටා ජාත්‍යන්තර ගුවන්තොටුපොළෙන් පිටත් වී තිබෙනවා.\nඇස්ට්‍රාසෙනෙකා එන්නත් තොගය රැගත් ගුවන් යානය පස්වරු 04.26ට කටුනායක බණ්ඩාරනායක අන්තර්ජාතික ගුවන්තොටුපොළට ලඟා වුණා.\nදිවයිනට රැගෙන ආ එන්නත් තොගය සෞඛ්‍ය අමාත්‍ය පවිත්‍රා වන්නිආරච්චි මහත්මිය වෙත නිල වශයෙන් භාරදෙනු ලැබුවේ ජපානයේ මෙරට තානාපති\nසුගියාමා අකිරා මහතා විසින්.\nඑම අවස්ථාවට විදේශ අමාත්‍ය දිනේෂ් ගුණවර්ධන හා රාජ්‍ය අමාත්‍ය මහාචාර්ය චන්න ජයසුමන යන මහත්වරුන්ද එක්ව සිටියා.\nඅනතුරුව ගුවන්තොටුපොළේඳී මෙරට ජපාන තානාපතිවරයා ප්‍රවෘත්ති සාකච්ඡාවකට සහභාගි වුණා.\nමේ අතර අද දිනයේදී ලැබුණු එන්නත් ‘‘ඇස්ට්‍රාසෙනිකා එන්නත්“ දෙවැනි මාත්‍රාව ලබාදීම සඳහා භාවිත කරන්නේ කෙසේද යන්න සෞඛ්‍ය සේවා අධ්‍යක්ෂ\nජනරාල්වරයා පැහැදිලි කළා.\nඑමෙන්ම ඉදිරි සතියේදී තවත් ඇස්ට්‍රාසෙනෙකා එන්නත් මාත්‍රා 727,380ක් දිවයිනට රැගෙන ඒමට නියමිත බව සෞඛ්‍ය අමාත්‍යංශය තහවුරු කරනවා.\nඅඛණ්ඩව දෙවැනි දිනටත් දිනක් තුළදී ලක්ෂ 5 ඉක්මවා කොවිඩ් මර්දන එන්නත් ලබා දී තිබෙනවා.\nඒ අනුව ගතවූ දිනයේදී ලබාදී ඇති එන්නත් මාත්‍රා ගණන 513,741ක්.\nඒ යටතේ පුද්ගලයින් 442,523 දෙනෙකුට සයිනොෆාම් එන්නතේ පළමු මාත්‍රාව ලබාදී තිබීමත් විශේෂත්වයක්.",
       "URL": "https://www.hirunews.lk/278523/ඉදිරි-සතියේදී-තවත්-ඇස්ට්‍රාසෙනෙකා-එන්නත්-මාත්‍රා-727380ක්-දිවයිනට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1783"
}