{
       "Source": "hirunews",
       "Timestamp": "Tuesday, 27 March 2018 - 15:55",
       "Headline": "කම්කරු දින සැමරුම මැයි 7 වනදා",
       "News Content": "මෙවර වෙසක් උත්සවය යෙදී ඇති දින වකවානු සම්බන්ධයෙන් වන මහා සංඝරත්නයේ ඉල්ලීම් සළකා බලමින් මැයි මස 1 වනදාට යෙදෙන ලෝක කම්කරු දින සැමරුම මැයි මස 7 වනදා පැවැත්වීමට රජය තීරණය කර තිබෙනවා.\nවෙසක් පුර පසළොස්වක පොහෝ දිනය අප්‍රේල් 29 වනදාට යෙදී ඇති අතර, වෙසක් සතිය තුළ කම්කරු දින සැමරුම් නොපැවැත්වීමටයි ඒ අනුව තීරණය කර ඇත්තේ.\nවෙසක් පුර පසළොස්වක පොහෝ දිනය අප්‍රේල් 29 වනදාට යෙදී ඇති අතර, වෙසක් සතිය තුළ කම්කරු දින සැමරුම් නොපැවැත්වීමටයි ඒ අනුව තීරණය කර ඇත්තේ.\nඒ අනුව වෙසක් පොහොය දිනය සහ එම සතිය උත්කර්ෂවත් ආකාරයෙන් සැමරීමට මහා සංඝරත්නයේ අවවාද සහ අනුශාසනා මත අවශ්‍ය සියලු කටයුතු සලසන බවයි ජනාධිපති මෛත්‍රීපාල සිරිසේන බණ්ඩාරනායක සම්මන්ත්‍රණ ශාලාවේ පැවති උත්සවයකට එක්වෙමින් කියාසිටියේ.\nමැයි 7 වනදා රජයේ නිවාඩු දිනයක් බවට ප්‍රකාශයට පත්කරන අතර එදිනට ලෝක කම්කරු දින වැඩසටහන් සඳහා එක්වන ලෙසට සියලු දේශපාලන පක්ෂ සහ වෘත්තීය සමිති වෙත ආරාධනා කරන බව ද ජනාධිපතිවරයා ප්‍රකාශ කළා.\nපසලොස්වක පොහෝ දින පෞද්ගලික පංති පැවැත්වීම පිළිබඳ මහා සංඝරත්නයෙන් කෙරෙන දීර්ඝ කාලීන ඉල්ලීම් පිළිබඳව ද මෛත්‍රීපාල සිරිසේන මහතා මෙහිදී අවධානය යොමු කළා.\nඔහු කියාසිටියේ ඉදිරියේදී ඒ පිළිබඳ දැඩි අවධානයක් යොමු කරමින් නිසි වැඩපිළිවෙලක් ක්‍රියාත්මක කිරීමට අපේක්ෂා කරන බවයි.\nඑහිදි අදාළ පෞද්ගලික පංති පවත්වාගෙන යන ආයතනවලින් ඉල්ලීමක් කිරීමට මෙන්ම සුදුසු ව්‍යස්ථාපිත තත්වයක් සකස් කිරීමට ද බලාපොරොත්තුවන බව ජනාධිපතිවරයා කියාසිටියා.\nමේ අතර භූ විද්‍යා සමික්ෂණ හා පතල් කාර්යාංශයේ රජත ජයන්ති සැමරුම් උළෙලට ජනාධිපතිවරයා ඊයේ එක්වුණා.\nඑහිදී ජනාධිපතිවරයා ප්‍රකාශ කළේ පරිසර විනාශ සිදුවීමේදී මධ්‍යම පරිසර අධිකාරිය සහ භූ විද්‍යා හා පතල් කැණීමේ කාර්යාංශය ඒ පිළිබඳ සිය වගකීම් කොතෙක් දුරට ඉටුකර තිබේද යන්න පිළිබඳ ගැටළුවක් මතුවන බවයි.\nමේ අතර පසුගිය පළාත්පාලන මැතිවරණයෙන් කොළඹ මහ නගර සභාවට තේරී පත්වූ නිදහස් පක්ෂය ප්‍රමුඛ එක්සත් ජනතා නිදහස් සන්ධාන මන්ත්‍රීවරුන් ජනාධිපති මෛත්‍රිපාල සිරිසේන ඉදිරියේ අද දිවුරුම් දුන්නා.\nජනාධිපති නිල නිවසේදී එලෙස මන්ත්‍රීවරුන් 11 දෙනෙකු දිවුරුම් දුන් බවයි ජනාධිපති මාධ්‍ය අංශය සඳහන් කළේ.\nඑමෙන්ම 2018 ශ්‍රී ලංකා වෙරළ කලාප සහ වෙරළ සම්පත් කළමනාකරණ සැලැස්ම අද පෙරවරුවේ ජනාධිපති මෛත්‍රීපාල සිරිසේන වෙත පිලිගැන්විම ජනාධිපති කාර්යාලයේදි අද සිදු කෙරුණා.",
       "URL": "https://www.hirunews.lk/187011/කම්කරු-දින-සැමරුම-මැයි-7-වනදා",
       "Category": "Local News",
       "Parent URL": "https://www.hirunews.lk/local-news.php?pageID=4017"
}