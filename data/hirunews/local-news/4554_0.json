{
       "Source": "hirunews",
       "Timestamp": "Friday, 21 April 2017 - 13:09",
       "Headline": "කොළඹ කුණු එපා කියා මුතුරාජවෙල ප්‍රදේශවාසීන් විරෝධතාවයේ - කරදියානේ විරෝධතා කළ 6 කට නොතීසි",
       "News Content": "කොළඹ එක්රැස් වන කැලි කසල මුතුරාජවෙල අභයභුමියට බැහැර කිරිමට එරෙහිව වත්තල - කුඤ්ඤාවත්ත ප්‍රදේශවාසින් විරෝධතාවක නිරත වුණා.\nඒ සදහා ප්‍රදේශයේ කතෝලික පුජකතුමන්ලා ද එක්ව සිටි අතර එහිදි අදහස් දැක්වූ සදාහරිත පරිසර සංවිධානයේ සභාපති බී.අයි.ආබ්දීන් කියා සිටියේ එම ස්ථානයට කුණු බැහැර කිරීමට විරුද්ධ බවයි.\nඊට එක්වූ  ජනතා විමුක්ති පෙරමුණේ බස්නාහිර පලාත් සභා මන්ත්‍රී මහින්ද ජයසිංහ ප්‍රකාශ කළේ අධිකරණ නියෝගයක් නොමැතිව අභය භූමියක් මෙලෙස ගොඩකරමින් සිටින බවයි.\nඊට එරෙහිව ඉදිරියේදී නීතිමය ක්‍රියාමාර්ග ගැනීමට පියවර ගන්නා බව ද ඔහු සදහන් කළා.\nකෙසේ වෙතත්, විරෝධතාවය අතරතුර අත්‍යාවශ්‍ය හේතුන් මත කසල බැහැර කිරීම අනිවාර්ය බවට ජනාධිපතිවරයා විසින් නිකුත් කළ ගැසට් නිවේදනය ප්‍රදේශයභාර ජ්‍යෙෂ්ඨ පොලිස් නිලධාරියෙකු විරෝධතාකරුවන් ඉදිරියේ ප්‍රකාශයට පත් කර තිබෙනවා.\nඉන් අනතුරුව ඔවුන් එම විරෝධතාව අවසන් කළ බවයි අප වාර්තාකරු සදහන් කළේ.\nඒ අනුව,  කැලිකසල රැගෙන ආ ලොරි රථ 20 ක් පමණ අදාළ ස්ථානයට පැමිණ තිබෙනවා.\nඊයේ මධ්‍යම රාත්‍රියේ සිට බලාත්මක වන පරිදි සියලූ පලාත් පාලන ආයතන වල කැලි කසල බැහැර කිරිම අත්‍යාවශ්‍ය සේවාවක් බවට පත් කර තිබෙනවා.\nජනාධිපති මෛත්‍රීපාල සිරිසේනගේ උපදෙස් පරිදි මීට ආදාල විශේෂ ගැසට් නිවේදනය නිකුත් කර ඇති අතර ඒ අනුව  ඕනැම පලාත් පාලන ආයතනයක් මගින් ක්‍රියාත්මක කරන අපද්‍රව්‍ය ඉවත් කිරිම, ප්‍රවාහනය, ගබඩා කිරිම, සකස් කිරිම, බැහැර කිරිම මෙන්ම ඊට අදාලව ගැනෙන කටයුතු මෙම සේවාවන්ට අයත්.\nඑම කාර්යන් හි යෙදිම වැලැක්විම, බලපැම් කිරිම, ජනතාව ප්‍රකෝප කරන අන්දමින් කටයුතු කිරීම මෙන්ම අදාල කටයුතු අවහිර කිරිමට තැත් කිරිම දඩුවම් ලැබිය හැකි වරදක් බවයි එම ගැසට් නිවේදනයේ දැක්වෙන්නේ.\nමෙම විධිවිධාන කඩකරන පුද්ගලයින් වරෙන්තු රහිතව අත්අඩංගුවට ගත හැකි අතර නඩු විනිශ්චයකින් පසු බරපතල සිර දඩුවමකට ලක් කල හැකි බව ද එහි සදහන්.\nමේ අතර, කරදියාන කසල අංගනයට කුණු බැහැර කිරිමට අධිකරණ නියෝගයක් ලබාදී තිබියදී ඊට එරෙහිව විරෝධතාවයේ නිරත වීම සම්බන්ධයෙන් ජනතා විමුක්ති පෙරමුණේ බස්නාහිර පලාත් සභා මන්ත්‍රී ලක්ෂ්මන් නිපුනආරච්චි, බොරලැස්ගමුව නගර සභාවේ හිටපු සභාපති අරුණ ප්‍රියශාන්ත ඇතුලූ 06 දෙනෙකුට නොතීසි නිකුත් කර තිබෙනවා.\nකැස්බෑව මහේස්ත්‍රාත් අධිකරණය එම නියෝගය නිකුත් කර ඇත්තේ ලබන 24 වනදා අධිකරණයේ පෙනී සිටින ලෙසට දන්වමින්.",
       "URL": "https://www.hirunews.lk/159657/කොළඹ-කුණු-එපා-කියා-මුතුරාජවෙල-ප්‍රදේශවාසීන්-විරෝධතාවයේ-කරදියානේ-විරෝධතා-කළ-6-කට-නොතීසි",
       "Category": "Local News",
       "Parent URL": "https://www.hirunews.lk/local-news.php?pageID=4554"
}