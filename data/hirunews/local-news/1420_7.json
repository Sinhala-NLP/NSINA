{
       "Source": "hirunews",
       "Timestamp": "Monday, 17 January 2022 - 7:58",
       "Headline": "පාසල් ළමයින්ට දෙවැනි මාත්‍රාව දින කිහිපයකින්",
       "News Content": "වයස අවුරුදු 16ත් 19ත් අතර පාසල් ළමයින් සඳහා ද කොරෝනා එන්නතේ දෙවන මාත්‍රාව ලබාදීම තවත් දින කිහිපයකින් ආරම්භ කරන බව රාජ්‍ය අමාත්‍ය මහාචාර්ය චන්න ජයසුමන ප්‍රකාශ කළා.\nඊයේ දිනයේ මෙරටින් ආසාදිතයන් 690 දෙනෙකු හඳුනාගෙන තිබෙනවා.\nඊයේ හඳුනාගත් නව ආසාදිතයන් 690 දෙනා සමඟ මෙරට සමස්ත ආසාදිතයන් සංඛ්‍යාව ඉහළ ගියේ 596,347ක් ලෙස යි.\nඒ අනුව මෙරට සක්‍රිය ආසාදිතයන් සංඛ්‍යාව 12,926ක්.\nනව මරණ 14ක් සමඟ මෙරට සමස්ත මරණ සංඛ්‍යාව දැක්වුණේ 15,211ක් ලෙසයි.\nඑමෙන්ම අනුරාධපුර ප්‍රදේශයේ දී මාධ්‍ය වෙත ඊයේ අදහස් දක්වමින් ඔහු කියා සිටියේ, මේ වනවිට එන්නත්කරණ කටයුතු සාර්ථක ව සිදු වන බවයි.\nමේ අතර ලොව පුරා කොරෝනා ආසාදිතයන් තිස් දෙකෝටි අසූ හය ලක්ෂ හැටහයදහස් අටසිය තිහක් ලෙස දැක්වෙනවා.\nසමස්ත මරණ සංඛ්‍යාව සටහන් වන්නේ 5,557,587 ක් ලෙසයි.\nගත වූ පැය විසි හතරේත් ඇමරිකාව, ඉන්දියාව සහ ප්‍රංශයෙන් නව ආසාදිතයන් ලක්ෂ දෙක ඉක්මවා වාර්තාවන අතර, ඉතාලියෙන් ඊයේ දිනයේ දී ආසාදිතයින් ලක්ෂය ඉක්මවා වාර්තා වුණා.",
       "URL": "https://www.hirunews.lk/294206/පාසල්-ළමයින්ට-දෙවැනි-මාත්‍රාව-දින-කිහිපයකින්",
       "Category": "Local News",
       "Parent URL": "https://www.hirunews.lk/local-news.php?pageID=1420"
}