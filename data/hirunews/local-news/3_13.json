{
       "Source": "hirunews",
       "Timestamp": "Wednesday, 27 September 2023 - 20:54",
       "Headline": "අයි.එම්.එෆ් දෙවන වාරිකය ප්‍රමාද වන ලකුණු",
       "News Content": "ශ්‍රී ලංකාවේ ආර්ථිකය ස්ථාවර වීමේ ලකුණු පෙන්නුම් කළ ද සම්පූර්ණ ආර්ථික ප්‍රකෘත්තියක් මෙතෙක් සහතික වී නොමැති බව මෙරටට පැමිණ සිටින ජාත්‍යන්තර මූල්‍ය අරමුදලේ නියෝජිත කණ්ඩායම අද (27) ප්‍රකාශ කර තිබෙනවා.\nමහ බැංකුවේ පැවති මාධ්‍ය හමුවට එක් වෙමින් එම අරමුදලේ ජ්‍යෙෂ්ඨ මෙහෙයුම් ප්‍රධානී පීටර් බෲවර් කියා සිටියේ විස්තීර්ණ ණය පහසුකමට අදාළ පළමු සමාලෝචනයේ මාණ්ඩලික මට්ටමේ එකඟතාවට එළැඹීමට තවත් කෙටි කාලයක් අවශ්‍ය බවයි.\nඒ අනුව ශ්‍රී ලංකාවට ජාත්‍යන්තර මූල්‍ය අරමුදල මගින් එකග වී ඇති ඩොලර් බිලයන 2 යි දශම 09 ක ණය මුදලේ දෙවැනි කොටස ලබාදීම සම්බන්ධයෙන් නිශ්චිත දිනයක් හෝ නිශ්චිත කාල රාමුවක් නොමැති බවඔහු සඳහන් කර ඇත්තේ.\nඑමෙන්ම ශ්‍රී ලංකාවට අනුමත කර ඇති විස්තීර්ණ ණය පහසුකමේ දෙවැනි වාරිකය ලබාදීම විදෙස් ණය හිමියන් සමග ඇතිකරගන්නා එකඟතා සහ එකඟ වී ඇති ප්‍රතිපත්ති මත රදා පවතින බවයි ප්‍රකාශ කර තිබෙනවා.\nකෙසේ වෙතත් ඔහු පවසා ඇත්තේ පවතින දුෂ්කර අවස්ථාවේ ශ්‍රී ලංකාවට අඛණ්ඩව ජාත්‍යන්තර මූල්‍ය අරමුදලේ සහය හිමිවන බවයි.",
       "URL": "https://www.hirunews.lk/349584/අයි-එම්-එෆ්-දෙවන-වාරිකය-ප්‍රමාද-වන-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=3"
}