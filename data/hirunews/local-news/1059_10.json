{
       "Source": "hirunews",
       "Timestamp": "Wednesday, 29 June 2022 - 17:37",
       "Headline": "වෙළෙඳ අමාත්‍යවරයා සහ ශ්‍රී ලංකාවේ ඉන්දීය මහකොමසාරිස් අතර හමුවක්",
       "News Content": "වෙළෙඳ අමාත්‍ය නලීන් ප්‍රනාන්දු සහ ශ්‍රී ලංකාවේ ඉන්දීය මහකොමසාරිස් ගෝපාල් බාග්ලේ අතර හමුවක් සිදුව තිබෙනවා.\nමෙම හමුව අද දින (29) ඉන්දීය මහ කොමසාරිස් නිල නිවෙස්දි පැවැත් වුණු අතර මෙහිදී ප්‍රධාන කරුණු කිහිපයක් පිළිබදව දෙපාර්ශවයෙහිම අවධානය යොමු වූ බවයි වෙළෙඳ වාණිජ හා ආහාර සුරක්ෂිතතා අමාත්‍යංශය කියාසිටියේ.\nදැනට පවතින ඉන්දු ශ්‍රී ලංකා නිදහස් වෙළෙඳ ගිවිසුම් විස්තිරණ වෙළෙඳ ගිවිසුමක් ලෙස, 2018 වසරේදි සාකච්ජා කරන ලද ආර්ථික සහ තාක්ෂණික සහයෝගීතාව පිළිබඳ ඉන්දියාව සහ ශ්‍රි ලංකාව අතර ගිවිසුම (Economic and technical cooperation agreement) පිළිබදව ද මෙහිදී සාකච්ඡා වී තිබෙනවා.\nමෙම අවස්ථාවේදී අදහස් දක්වමින් ඉන්දිය මහකොමසාරිස්වරයා සඳහන් කළේ ඉන්දියාවෙන් ශ්‍රී ලංකාවට අවශ්‍ය ආහාර පිළිබඳව වාර්ෂික ලැයිස්තුවක් ලබා දෙන ලෙසයි.\nඑලෙස ශ්‍රි ලංකාවේ ආහාර අවශ්‍යතාවයන් කල් තියා දැන ගැනිම තුළින් ශ්‍රී ලංකාවට අවශ්‍ය ආහාර ලබා දීම සඳහා සිය ආර්ථික ප්‍රතිපත්තින්වලදි ප්‍රමුඛස්ථානය ලබා දිය හැකි බව මහකොමසාරිස්වරයා ප්‍රකාශ කර තිබෙනවා.\nතවද ආහාර කොමසාරිස් දෙපාර්තමේන්තුව හරහා සිදු කෙරෙන දිවයිනේ වතු ආශ්‍රිත සහ අඩු ආදායම්ලාභී පවුල්වලට ආහාර බෙදාදීම සම්බන්ධයෙන් වාර්තාවක් ලබා දීමටද මෙහිදි එකඟ වූ බව සඳහන්.\nඉන්දිය මහකොමසාරිස් ගෝපාල් බාග්ලේගේ ආරාධනාවක් අනුවයි මෙම හමුව සිදුවී ඇත්තේ.",
       "URL": "https://www.hirunews.lk/308542/වෙළෙඳ-අමාත්‍යවරයා-සහ-ශ්‍රී-ලංකාවේ-ඉන්දීය-මහකොමසාරිස්-අතර-හමුවක්",
       "Category": "Local News",
       "Parent URL": "https://www.hirunews.lk/local-news.php?pageID=1059"
}