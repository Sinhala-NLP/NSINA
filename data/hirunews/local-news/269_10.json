{
       "Source": "hirunews",
       "Timestamp": "Wednesday, 14 June 2023 - 15:06",
       "Headline": "උතුරේ ධීවරයින්ගෙන් ඉන්දීය අග්‍රාමාත්‍යවරයාට පෙත්සමක්",
       "News Content": "ඉන්දීය ධීවරයින්ගෙන් උතුරේ ධීවරයින්ට සිදු වන හානි බලපෑම් හා තර්ජන වහාම නතර කිරීමට ශ්‍රී ලංකාවේ ජනාධිපතිවරයා සමග සාකච්ඡා කොට පියවරක් ගන්නා ලෙස ඉල්ලමින් උතුරේ ධීවර සංගම් ඉන්දීය අග්‍රාමාත්‍ය නරේන්ද්‍ර සිං මෝදි මහතා වෙත 13 දා පෙත්සමක් යවා තිබෙනවා.\nඋතුරේ එක්සත් ධීවර සමීති සංගම් එකමුතුව නියෝජනය කරමින් මෙම පෙත්සම එහි සභාපති ඒ. අන්නාරාසා විසින්\nයාපනයේ පිහිටි නියෝජ්‍ය ඉන්දීය මහ කොමසාරිස් කාර්යාලය වෙත බාරදී ඇත්තේ ඉන්දීය අග්‍රාමාත්‍යවරයාට යැවීම සඳහායි.\nශ්‍රී ලංකාවේ ජනාධිපති රනිල් වික්‍රමසිංහ ලගදීම ඉන්දියාවේ සංචාරයක් අරඹන බැවින් එහිදී පැවැත්වෙන සාකච්ඡාවේදී මෙම ප්‍රශ්නය පිළිබදව සාකච්ඡා කොට අවසන් විසදුමක් ලබා ගන්නා ලෙස ඉන්දීය අග්‍රාමාත්‍යවරයාගෙන් උතුරේ ධීවර සමීති එකමුතුව ඉල්ලා තිබෙනවා.\nඉන්දීය ධීවරයින් බලහත් කාරයෙන් උතුරු මුහුදේ ධීවර කටයුතු වල නිරත වන අතර වාරයේ චීන ධීවර සමාගම් ශ්‍රී ලංකාවේ දකුණේ ධීවර සංගම් තුළට රිංගා නීති විරෝධී ලෙස මසුන් මැරීම නිසා උතුරේ ධීවරයින්ට හා ධීවර කර්මාන්තයට විශාල බලපෑමක් සිදුව ඇති නිසා මේ ගැටලු ඉන්දීය හා ශ්‍රී ලංකා නායකයින් විසින් සාකච්ඡා කොට අවසන් නිගමනයකට පැමිණිය යුතු බව උතුරේ ධීවර සමීති පෙන්වා දෙනවා.\nඉන්දීය ධීවරයින්ගෙන් උතුරේ ධීවරයින්ට සිදුවන විවිධ බලපෑම් වසර හතළිහකටත් වඩා වැඩි කාලයක් සිදු වන නිසා මේ ප්‍රශ්නය විසදා ගැනීමට රටවල් දෙකම ලබා ගත් කාලය හොදටම ප්‍රමාණවත් වන නිසා මෙවර එම ප්‍රශ්න වලට ස්ථිර විසදුමක් ලබා ගන්නා ලෙසද උතුරේ ධීවර සංගමය විසින් ඉන්දීය අග්‍රාමාත්‍යවරයාට යවන ලද ලිපියේ වැඩිදුරටත් සදහන් කොට තිබෙනවා.",
       "URL": "https://www.hirunews.lk/337925/උතුරේ-ධීවරයින්ගෙන්-ඉන්දීය-අග්‍රාමාත්‍යවරයාට-පෙත්සමක්",
       "Category": "Local News",
       "Parent URL": "https://www.hirunews.lk/local-news.php?pageID=269"
}