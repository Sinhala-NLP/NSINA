{
       "Source": "hirunews",
       "Timestamp": "Friday, 13 April 2018 - 13:36",
       "Headline": "ඉදිරි පැය කිහිපය තුල කාලගුණයේ වෙනසක්",
       "News Content": "අද (13) පස්වරු 1 සිට බල පැවැත්වෙන පරිදි ඉදිරි පැය 8 ක කාලය සඳහා කාලගුණ විද්‍යා දෙපාර්තමේන්තුව විශේෂ අනතුරු ඇඟවීමක් නිකුත් කර තිබෙනවා.\nඑම කාලය තුළ ගිගුරුම් සහිත වැසි, ප්‍රබල අකුණු අනතුරු සහ තාවකාලික තද සුළං ඇතිවිය හැකි බවයි කාලගුණ විද්‍යා දෙපාර්තමේන්තුව සඳහන් කළේ.\nබස්නාහිර, සබරගමුව, මධ්‍යම, දකුණ, ඌව, උතුරුමැද සහ වයඹ යන පළාත් සඳහා මෙම අනතුරු ඇඟවීම නිකුත් කර තිබෙනවා.\nඅකුණු අනතුරු අවම කර ගැනීම සඳහා ආරක්ෂිත පියවරයන් අනුගමනය කරන ලෙසයි එම දෙපාර්තමේන්තුව වැඩිදුරටත් ජනතාවගෙන් ඉල්ලා සිටින්නේ.\nඒ අනුව එළිමහනේ හෝ ගස් යට නොසිටිය යුතු අතර ආරක්ෂිත ගොඩනැගිල්ලක් හෝ සංවෘත වාහනයක් තුල සිටිය යුතුයි.\nකුඹුරු, තේ වතු, ක්‍රීඩා පිටි මෙන්ම ජලාශ වැනි විවෘත ස්ථානවල රැඳී සිටීමෙන් වළකින ලෙසටයි කාලගුණ විද්‍යා දෙපාර්තමේන්තුව උපදෙස් දෙන්නේ.\nරැහැන් සහිත දුරකථන සහ විදුලියට සම්බන්ධ කරන ලද විදුලි උපකරණ භාවිතයෙන් ද වැලකිය යුතුයි.\nඑමෙන්ම අකුණු සහ ගිගුරුම් සහිත අවස්ථාවල බයිසිකල්, ට්‍රැක්ටර් සහ බෝට්ටු වැනි විවෘත වාහන භාවිතයෙන් වැලකිය යුතු වනවා.\nතද සුළං හේතුවෙන් ගස් හා විදුලි රැහැන් බිම ඇද වැටීමට ඉඩ ඇති බැවින් ඒ පිළිබඳ සැලකිලිමත් වන ලෙසටයි ජනතාවට දැනුම් දෙන්නේ.\nහදිසි තත්වයකදී ප්‍රාදේශීය ආපදා කළමණාකරණ මධ්‍යස්ථාන නිලධාරීන්ගේ සහය ලබාගන්නා ලෙසට ද කාලගුණ විද්‍යා දෙපාර්තමේන්තුව දැනුම් දෙනවා.\nඊයේ (13) පස්වරුවේ මධ්‍යම කඳුකරයට හා දිවයිනේ තවත් ප්‍ර දේශ රැසකට කඩින්කඩ තද වැසි ඇතිවුණා.\nඅධික වර්ෂාවත් සමග කළු ගඟ, කළුතර - මිල්ලකන්ද ප්‍රදේශයෙන් පිටාර මට්ටමට පැමිණ තිබෙනවා.\nආපදා කළමනාකරණ මධ්‍යස්ථානය සදහන් කළේ පහත් බිම්වල ජනතාව ඒ පිළිබඳ අවධානයෙන් පසුවිය යුතු බවයි.\nශ්‍රී ලංකාවට බලපා ඇති කාලගුණික තත්ත්වය ඉන්දියානු කාලගුණික චන්ද්‍රිකාවල සටහන්ව තිබුණු ආකාරය පහතින්.",
       "URL": "https://www.hirunews.lk/188303/ඉදිරි-පැය-කිහිපය-තුල-කාලගුණයේ-වෙනසක්",
       "Category": "Local News",
       "Parent URL": "https://www.hirunews.lk/local-news.php?pageID=3992"
}