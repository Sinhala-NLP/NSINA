{
       "Source": "hirunews",
       "Timestamp": "Saturday, 03 October 2020 - 8:34",
       "Headline": "මත්ද්‍රව්‍ය ජාවාරම්කරුවෙකු වන ආමි සමන්තගේ බිරිඳ අත්අඩංගුවට (වීඩියෝ සහ ඡායාරූප)",
       "News Content": "බන්ධනාගාර ගතව සිටින මත්ද්‍රව්‍ය ජාවාරම්කරුවෙකු වන ආමි සමන්තගේ බිරිඳ ඊසිකෑෂ් ක්‍රමයට හෙරොයින් අලෙවි කිරීමේ ජාවාරමක නිරතව සිටියදී හෙරොයින් සමඟ දිවුලපිටිය - කෙහෙල්ඇල්ල ප්‍රදේශයේදී අත්අඩංගුවට ගෙන තිබෙනවා.\nමීට මාස එකහමාරකට පෙර අත්අඩංගුවට ගත් සැකකරුවන් සිව්දෙනෙකුගෙන් අනාවරණ කරගත් තොරතුරු මතයි මෙම කාන්තාව ඊයේ රාත්‍රියේ අත්අඩංගුවට ගෙන ඇත්තේ.\n40 හැවිරිදි සැකකාරිය සතුව තිබී රුපියල් ලක්ෂ 24 ක මුදල් සහ හෙරොයින් ග්‍රෑම් දෙකයි මිලිග්‍රෑම් 540 ක් පොලිස් භාරයට ගනු ලැබුවා.\nහෝමාගම - පිටිපන ප්‍රදේශයේදී හෙරොයින් ග්‍රෑම් පහකට ආසන්න ප්‍රමාණයක් සමඟ සැකකරුවන් දෙදෙනෙකු අත්අඩංගුවට ගෙන තිබෙනවා.\nඑමෙන්ම මුතුරාජවෙල රක්ෂිතයේ පමුණුගම ප්‍රදේශයේ නීතිවිරෝධී මත්පැන් නිෂ්පාදනය කළ ස්ථානයක් වටලා සැකකරුවෙකු අත්අඩංගුවට ගෙන ඇත්තේ නීතිවිරෝධී මත්පැන් ලීටර 168 ක් සහිත කෑන් 5 ක් සහ ගෝඩා ලීටර 2,925 ක් ද සමගයි.\nමේ අතර මීරිගම - තාරාදෙණිය - දංඕවිට ප්‍රදේශයේදී රිපීටර් වර්ගයේ ගිනි අවියක් සහ එයට යොදන පතොරම් හතක් සමඟ පුද්ගලයෙකු පොලීසිය අත්අඩංගුවට ගෙන තිබෙනවා.\nඑමෙන්ම මෙරට නිෂ්පාදිත ගිනි අවියක් සමඟ උඩුගම - නාකියාදෙණිය ප්‍රදේශයේදීද 45 හැවිරිදි පුද්ගලයෙකු පොලීසිය ඊයේ අත්අඩංගුවට ගනු ලැබුවා.",
       "URL": "https://www.hirunews.lk/251689/මත්ද්‍රව්‍ය-ජාවාරම්කරුවෙකු-වන-ආමි-සමන්තගේ-බිරිඳ-අත්අඩංගුවට-වීඩියෝ-සහ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=2414"
}