{
       "Source": "hirunews",
       "Timestamp": "Tuesday, 29 March 2022 - 19:30",
       "Headline": "රෝහල් රැසක ඖෂධ හිඟ බව ඖෂධවේදීන් හෙළි කරයි (වීඩියෝ)",
       "News Content": "දිවයින පුරා රෝහල් රැසක හෘද, වකුගඩු සහ පිළිකා රෝගීන්ට භාවිත කරන ඖෂධ විශාල ප්‍රමාණයක මේ වනවිට තොග අවසන් වී ඇති බව රජයේ ඖෂධවේදීන්ගේ සංගමය ප්‍රකාශ කළා.\nඉදිරි මාස දෙක ඇතුළත තවත් ඖෂධ විශාල ප්‍රමාණයක තොග අවසන්වීමට නියමිත බවයි එම සංගමය අනාවරණ කළේ.\nමේ අතර පේරාදෙණිය ශික්ෂණ රෝහලේ සැත්කම් කල්දැමීමට ගෙන තිබූ තීරණය තාවකාලිකව අත්හිටවූ බව එම රෝහලේ අධ්‍යක්ෂ වෛද්‍ය අර්ජුන තිලකරත්න ප්‍රකාශ කළා.\nවෛද්‍ය උපකරණ සහ ඖෂධ හිඟය නිසා පේරාදෙණිය රෝහලේ සැළසුම් කළ ශල්‍යකර්ම පැය කිහිපයකට අද පෙරවරුවේ තාවකාලිකව නතර කෙරුණා.\nකෙසේ වෙතත් වෛද්‍ය සැපයුම් අංශයෙන් සැත්කම් සඳහා අවශ්‍ය ඖෂධ සහ උපකරණ කඩිනමින් සැපයීමට කටයුතු කරන බව දැනුම්දීමෙන් පසු රෝහලේ සැත්කම් සාමාන්‍ය පරිදි සිදුකිරීම ආරම්භ කළ බවයි පේරාදෙණිය ශික්ෂණ රෝහලේ අධ්‍යක්ෂවරයා සඳහන් කළේ.\nඖෂධ නිෂ්පාදනය, සැපයුම් සහ නියාමන රාජ්‍ය අමාත්‍ය මහාචාර්ය චන්න ජයසුමනගෙන් අප මේ ගැන විමසීමක් කළ අතර, ඔහු සඳහන් කළේ අදාළ ඖෂධ ලබාගැනීමට අවශ්‍ය ඉල්ලීම් ඉදිරිපත් කර නොතිබූ බවයි.\nමේ අතර වෛද්‍ය උපකරණ සහ ඖෂධ හිඟය නිසා පේරාදෙණිය ශික්ෂණ රෝහලේ ශල්‍යකර්ම තාවකාලිකව අත්හිටුවීමට තීරණය කළ පුවත ප්‍රචාරය වීමත් සමඟ මෙරට රැඳී සිටින ඉන්දීය විදේශ අමාත්‍ය ආචාර්ය එස්. ජායිශංකර් ට්විටර් පණිවුඩයක් නිකුත් කරමින් ඊට ප්‍රතිචාර දක්වා තිබුණා.\nඔහු එමඟින් සඳහන් කර තිබුණේ මේ සඳහා ඉන්දියාවට සහය විය හැකි ආකාරය සම්බන්ධයෙන් සොයාබලන ලෙස තමන් ශ්‍රී ලංකාවේ ඉන්දීය මහ කොමසාරිස්වරයා වෙත දැනුම්දුන් බවයි.\nතමන් මෙම පුවත සැළවීමෙන් කළබලයට පත්වූ බවද ඉන්දීය විදේශ අමාත්‍යවරයාගේ ට්විටර් පණිවුඩයේ සඳහන්.\nඒ අනුව මෙරට ඉන්දීය මහ කොමසාරිස් කාර්යාලය විසින් පේරාදෙණිය විශ්වවිද්‍යාලයේ උප කුලපති මහාචාර්ය එම්.ඩී. ළමාහේවා සහ එම විශ්වවිද්‍යාලයේ වෛද්‍ය පීඨයේ පීඨාධිපතිවරයා සම්බන්ධ කරගනිමින් දැනුම්දී ඇත්තේ සැළසුම් කළ ශල්‍යකර්ම සඳහා හිඟ ඖෂධ ලැයිස්තුව ලබාදෙන ලෙසයි.\nමේ සම්බන්ධයෙන් අප පේරාදෙණිය විශ්වවිද්‍යාලයේ උපකුලපතිවරයාගෙන් කළ විමසීමකදී ඔහු කියා සිටියේ ඊට අදාළ කටයුතු මේ වනවිටත් ආරම්භ කර ඇති බවයි.\nමේ අතර කරාපිටිය ශික්ෂණ රෝහලේ ද ඖෂධ හිඟයක් හේතුවෙන් සැත්කම් සීමා කර ඇති බව එම රෝහලේ බලධාරියෙකු සඳහන් කළා.\nනිර්වින්දනය කිරීමෙන් පසු යළි සිහිය ලබාගැනීම සඳහා භාවිත කරන නියෝස්ටිග්මින් නැමති ඖෂධයයි මෙලෙස හිඟවී ඇත්තේ.\nමේ හේතුවෙන් කරාපිටිය ශික්ෂණ රෝහලේ සැළසුම් කළ සැත්කම්වලින් අත්‍යවශ්‍ය සැත්කම් පමණක් සිදුකරන බව රෝහල් බලධාරියා වැඩිදුරටත් සඳහන් කළා.\nරජයේ ඖෂධවේදීන්ගේ සංගමය පෙන්වා දෙන්නේ ඖෂධ මිලදී ගැනීම සඳහා ණයවර ලිපි නිකුත් කිරීමට ප්‍රමුඛතාව ලබානොදීම ඖෂධ හිඟවීමේ ගැටළුවට හේතු වී ඇති බවයි.",
       "URL": "https://www.hirunews.lk/300729/රෝහල්-රැසක-ඖෂධ-හිඟ-බව-ඖෂධවේදීන්-හෙළි-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1262"
}