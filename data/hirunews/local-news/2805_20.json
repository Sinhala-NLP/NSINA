{
       "Source": "hirunews",
       "Timestamp": "Friday, 10 April 2020 - 8:15",
       "Headline": "ඇඳිරි නීතිය අස්සේ මත්පැන් ජාවාරමක්",
       "News Content": "ඇඳිරි නීතිය පවත්නා අවස්ථාවලදී මත්පැන් අලෙවිසැල් වසා දැමීමට රජය නියෝග කර තිබියදී නීතිවිරෝධී ලෙස විදේශීය මත්පැන් අලෙවි කිරීමේ ජාවාරමක් පිළිබඳව තොරතුරු අනාවරණ වී තිබෙනවා.\nසුරාබදු දෙපාර්තමේන්තුවේ කොළඹ සුරාබදු විශේෂ මෙහෙයුම් ඒකකය ඒකල ප්‍රදේශයේ සිදුකළ වැටලීමකදීයි මේ පිළිබඳව අනාවරණ වී ඇත්තේ.\nඑහිදී තීරුබදු රහිතව මෙරටට ගෙන්වා ඇති විදේශීය මත්පැන් බෝතල් 27ක් සහ සැකකරුවෙකු අත්අඩංගුවට ගෙන තිබෙනවා.\nඑහි වටිනාකම රුපියල් එක්ලක්ෂ 89,000ක් පමණ වන බවයි සුරාබදු දෙපාර්තමේන්තුවේ මාධ්‍ය ප්‍රකාශක, නියෝජ්‍ය සුරාබදු කොමසාරිස් කපිල කුමාරසිංහ නිවේදනයක් නිකුත් කරමින් සඳහන් කළේ.\nඅන්තර්ජාලය හරහා හඳුනාගන්නා ගණුදෙනුකරුවන් හට මෙම සැකකරු මෙලෙස මත්පැන් අලෙවි කිරීමට සූදානම් වී තිබෙනවා.\nරුපියල් 3500 ක් පමණ වටිනා මත්පැන් බෝතලයක් රුපියල් 7000 කට වැඩි මුදලකට මිල නියම කර ඇති බවටයි තොරතුරු අනාවරණ වී ඇත්තේ.",
       "URL": "https://www.hirunews.lk/238310/ඇඳිරි-නීතිය-අස්සේ-මත්පැන්-ජාවාරමක්",
       "Category": "Local News",
       "Parent URL": "https://www.hirunews.lk/local-news.php?pageID=2805"
}