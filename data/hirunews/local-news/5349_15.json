{
       "Source": "hirunews",
       "Timestamp": "Monday, 28 September 2015 - 19:35",
       "Headline": "වැසිබර කාලගුණය ඉදිරි දින කිහිපයටත්. - වැඩිම වර්ෂාපතනය නොච්චියාගමට",
       "News Content": "වැසි සහිත කාලගුණ තත්ත්වය ඉදිරි දින කිහිපයේත් පැවතිය හැකි බව කාලගුණ විද්‍යා දෙපාර්තමේන්තුව පවසනවා. එහි අධ්‍යක්ෂ ජනරාල් ලලිත් චන්ද්‍රපාල හිරු ප්‍රවෘත්ති අංශයට කියා සිටියේ බස්නාහිර සහ දකුණු වෙරළබඩ ප්‍රදේශවල දවසේ  ඕනෑම වෙලාවක වැසි ඇතිවිය හැකි බවයි.\nඅද පෙරවරු 8.30 න් අවසන් වූ පැය 24 තුළ වැඩිම වර්ෂාපතනයක් පතිත වී ඇත්තේ අනුරාධපුරය - නොච්චියාගම ප්‍රදේශයටයි. එය මිලිමීටර් 105 ක්. ඊට අමතරව ගාල්ල, පොඞ්ඩිවෙල ෆාම් ප්‍රදේශයට මිලිමීටර් 104 යි දශම 4 ක වර්ෂාපතනයක් ඇද හැලී තිබෙනවා. කාලගුණ විද්‍යා දෙපාර්තමේන්තුව සඳහන් කළේ අද රාත්‍රී කාලයේදීත් දිවයිනේ බොහෝ ප්‍රදේශවලට ගිගුරුම් සහිත වැසි ඇතිවිය හැකි බවයි.\nමේ අතර, ගිං, කළු සහ නිල්වලා ගංඟාවල පැවති ජල මට්ටම ක්‍රමයෙන් බැස යමින් පවතින බව වාරිමාර්ග දෙපාර්තමේන්තුව ප්‍රකාශ කළා.\nපසුගියදා රම්බොඩ, වෙදමුල්ල, ලිලීස් ලෑන්ඞ් වතුයායේ සිදුවූ නායයාමෙන් අවතැන් වූ පුද්ගලයින් 30 දෙනෙකු තවමත් කඳවුරු දෙකක රඳවා ඇති බවයි ආපදා කළමනාකරණ මධ්‍යස්ථානය සඳහන් කළේ. එහි සහකාර අධ්‍යක්ෂ ප්‍රදීප් කොඩිප්පිලි හිරු ප්‍රවෘත්ති අංශය කියා සිටියේ දිස්ත්‍රික්ක කිහිපයකට නිකුත් කර තිබූ නායයාමේ අවදානම් තත්ත්වය මේ වනවිටත් ඉවත් කර ඇති බවයි.",
       "URL": "https://www.hirunews.lk/117441/වැසිබර-කාලගුණය-ඉදිරි-දින-කිහිපයටත්-වැඩිම-වර්ෂාපතනය-නොච්චියාගමට",
       "Category": "Local News",
       "Parent URL": "https://www.hirunews.lk/local-news.php?pageID=5349"
}