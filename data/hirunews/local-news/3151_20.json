{
       "Source": "hirunews",
       "Timestamp": "Wednesday, 11 September 2019 - 20:41",
       "Headline": "එජාප අර්බුදය ගැන අදත් සාකච්ඡාවක්",
       "News Content": "එක්සත් ජාතික පක්ෂ ජනාධිපති ධූර අපේක්ෂකයා සම්බන්ධයෙන් පැන නැගී ඇති අර්බුදය පිළිබඳව තවත් විශේෂ සාකච්ඡාවක් අද දහවල් පැවැත්වුණා.\nඒ, අමාත්‍ය රාජිත සේනාරත්නගේ නිවසේදීයි.\nඊට කබීර් හෂීම්, මංගල සමරවීර සහ මලික් සමරවික්‍රම යන අමාත්‍යවරුන්ද එක්වූ බවයි වාර්තා වන්නේ.\nමේ අතර, ජනාධිපති ධූර අපේක්ෂකයා සම්බන්ධයෙන් අවසන් තීරණයක් ගැනීම සඳහා එක්සත් ජාතික පක්ෂයේ නායක, අග්‍රාමාත්‍ය රනිල් වික්‍රමසිංහ සහ පක්ෂ නියෝජ්‍ය නායක අමාත්‍ය සජිත් ප්‍රේමදාස අතර ඊයේ පැවති සාකච්ඡාවත් එකඟතාවකින් තොරව අවසන් වුණා.\nකෙසේ වෙතත්, සාකච්ඡාවෙන් අනතුරුව සජිත් ප්‍රේමදාස අමාත්‍යවරයා කියා සිටියේ ඉදිරි දින කිහිපය තුළ ප්‍රතිඵල දැකගත හැකි වනු ඇති බවයි.\nජනාධිපතිවරණය ජයග්‍රහණය කිරීම සඳහා ආණ්ඩුව සමඟ සන්ධානගතව සිටින සහ ඉදිරියේදී සන්ධානගතවීමට ඉඩ ඇති පක්ෂ හා සංවිධානවල සහයෝගය ලබාගැනීම අත්‍යවශ්‍ය බව අග්‍රාමාත්‍යවරයා මෙහිදී අවධාරණය කර තිබෙනවා.\nදේශපාලන ආරංචි මාර්ග වැඩිදුරටත් සඳහන් කළේ එම පක්ෂ සහ කණ්ඩායම්වල එකඟත්වය ලබාගෙන පැමිණීමෙන් පසු ජනාධිපතිවරණ අපේක්ෂකත්වය සම්බන්ධයෙන් පක්ෂ කෘත්‍යාධිකාරී මණ්ඩලයේදී සාකච්ඡා කළ හැකි බව අග්‍රාමාත්‍යවරයා සඳහන් කර ඇති බවයි.\nකෙසේ වෙතත්, පැය දෙකකට ආසන්න කාලයක් එම සාකච්ඡාව පැවති අතර, එහිදී අග්‍රාමාත්‍ය රනිල් වික්‍රමසිංහ අමාත්‍ය මලික් සමරවික්‍රමගේ ක්‍රියා කලාපය දැඩි දෝෂදර්ශනයට ලක්කර ඇති බවයි වාර්තා වන්නේ.\nදේශපාලන ආරංචි මාර්ග සඳහන් කළේ ආරාධනාවක් නොමැතිව පක්ෂ සභාපති අමාත්‍ය කබීර් හෂීම් සමඟින් සාකච්ඡාවට සහභාගි වීම සම්බන්ධයෙන් අග්‍රාමාත්‍යවරයා මලික් සමරවික්‍රම අමාත්‍යවරයාට සිය විරෝධය පළ කර ඇති බවයි.",
       "URL": "https://www.hirunews.lk/224081/එජාප-අර්බුදය-ගැන-අදත්-සාකච්ඡාවක්",
       "Category": "Local News",
       "Parent URL": "https://www.hirunews.lk/local-news.php?pageID=3151"
}