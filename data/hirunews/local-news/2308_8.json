{
       "Source": "hirunews",
       "Timestamp": "Friday, 27 November 2020 - 19:45",
       "Headline": "මහනුවර මහ රෝහලේ සේවකයන් දෙදෙනෙකුටත් කොරෝනා - පාර්ලිමේන්තු භෝජනාගාරයේ සේවකයෙකු උණ රෝගී තත්වයක් නිසා රෝහලට (වීඩියෝ)",
       "News Content": "මහනුවර මහරෝහලේ උගුර, කන, නාසය පිළිබද සායනයේ සේවකයන් දෙදෙනෙකුට කොරෝනා ආසාදිත බවට හඳුනා ගැනීමත් සමඟ ඔවුන්ගේ ආශ්‍රිතයන් 06 දෙනෙකු පී.සී.ආර්. පරීක්ෂණ සඳහා යොමු කළ බව රෝහල් අධ්‍යක්ෂ වෛද්‍ය ඉරේෂා ප්‍රනාන්දු සඳහන් කළා.\nඑමෙන්ම, කෑගල්ල මහ රෝහලේ වාට්ටු අංක 2 හි සේවය කරන හෙදියකට ද වෛරසය ආසාදනය වී තිබෙනවා.\nමේ අතර බදුල්ල - පස්සර කනවරැල්ල ප්‍රදේශයෙන් එකම පවුලේ සාමාජිකයන් 07 දෙනෙකු කොරෝනා ආසාදිතයින් බවට හඳුනා ගැනුණු නිවසට යාබද නිවසින් අද (27) තවත් කොරෝනා රෝගීන් 03 දෙනෙකු හඳුනාගෙන තිබෙනවා.\nඒ අතර වයස අවුරුදු 10ක කුඩා දැරියක් ද සිටින බවයි පස්සර සෞඛ්‍ය වෛද්‍ය නිලධාරී කාර්යාලය කියා සිටියේ.\nමේ අතර නාරාහේන්පිට ප්‍රධාන පෙළේ රෝහලක් වන ලංකා හොස්පිට්ල් හි පිරිසිදු කිරීමේ කටයුතුවල නිරත වන පෞද්ගලික ආයතනයකට අනුයුක්ත සේවක සේවිකාවන් 14 දෙනෙකුට කොරෝනා වෛරසය ආසාදනය වී තිබෙනවා.\nඅදාල රෝහලේ පිරිසිදු කිරීම් කළ එක් අයෙකු කොරෝනා ආසාදිත බවට හඳුනා ගැනීමෙන් පසු පළමුපෙළේ ආශ්‍රිතයන්ට සිදුකළ පී.සී.ආර් පරීක්ෂණවලදී මෙම පිරිස හඳුනා ගත් බවයි නාරාහේන්පිට සෞඛ්‍ය වෛද්‍ය නිලධාරී කාර්යාලය සඳහන් කළේ.\nමේ අතර පාර්ලිමේන්තු භෝජනාගාරයේ සේවකයෙකු උණ රෝගී තත්වයක් හේතුවෙන් ශ්‍රී ජයවර්ධනපුර රෝහලට ඇතුලත් කර තිබෙනවා.\nමීට දින කිහිපයකට පෙර ඔහු ගමන් කළ ත්‍රිරෝද රථයක රියදුරෙකු කොරෝනා ආසාදිතයෙකු බවට හඳුනාගෙන ඇති බව සඳහන්.\nකෙසේ වෙතත්, රෝහල් ගතකිරීමෙන් පසු එම භෝජනාගාර සේවකයාට සිදුකළ රැපිඩ් ඇන්ටිජන් පරීක්ෂණයෙන් අනාවරණ වී ඇත්තේ ඔහුට වෛසරය ආසාදනය වී නොමැති බවයි.\nඑහෙත් එය තවදුරටත් තහවුරු කර ගැනීම සඳහා ඔහු පී.සී.ආර්. පරීක්ෂණයකට ද භාජනය කර තිබෙනවා.",
       "URL": "https://www.hirunews.lk/255741/මහනුවර-මහ-රෝහලේ-සේවකයන්-දෙදෙනෙකුටත්-කොරෝනා-පාර්ලිමේන්තු-භෝජනාගාරයේ-සේවකයෙකු-උණ-රෝගී-තත්වයක්-නිසා-රෝහලට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2308"
}