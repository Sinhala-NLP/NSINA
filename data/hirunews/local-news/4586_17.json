{
       "Source": "hirunews",
       "Timestamp": "Friday, 31 March 2017 - 7:10",
       "Headline": "කලුතරදී බන්ධනාගාර බසයට වෙඩි තැබීම ගැන තවත් තොරතුරු හෙළිවෙයි",
       "News Content": "කලුතර එතනමඩල ප්‍රදේශයේදී බන්ධනාගාර බස් රථයකට වෙඩි තැබීමට යොදාගත් වෑන් රථයට ව්‍යාජ අංක තහඩු සවි කර සගවාගෙන සිටි පුද්ගලයන් දෙදෙනෙකු පොලිස් අත්අඩංගුවට ගෙන තිබෙනවා.\nමෙම වෑන් රථය පසුගිය මස 6 වනදා සීදුව ප්‍රදේශයේදීයි පැහරගෙන තිබුනේ.\nඊට ව්‍යාජ අංක තහඩු සවි කිරීමට සම්බන්ධ සැකකරුවන් දෙදෙනා මොරටුව සහ බණ්ඩාරගම ප්‍රදේශවලදී ඊයේ අත්අඩංගුවට ගෙන ඇත්තේ පෑලියගොඩ දිසා අපරාධ කොට්ඨාශයයි.\nඅවුරුදු 48 සහ 51 වයස්වල පසුවන සැකකරුවන් මොරටුව ගොරකාන සහ බණ්ඩාරගම වැල්මිල්ල ප්‍රදේශවල පදිංචිකරුවන්.\nමෙම පුද්ගලයන් වෑන් රථය සඟවාගෙන සිට අපරාධය සඳහා ලබාදී ඇති අතර පසුව වෙඩි තැබීම අවස්ථාවේ භාවිත කල ඇඳුම් කිඳෙල්පිටිය ප්‍රදේශයට රැගෙන ගොස් පුලුස්සා දමා තිබෙනවා.\nපසුව ව්‍යාජ අංක තහඩු ගලවා නියම අංක තහඩු සවිකර මොරගහහේන ප්‍රදේශයේ අත්හැර දමා ගොස් ඇති බවටයි අනාවරණ වී ඇත්තේ.\nඅත්අඩංගුවට පත් පුද්ගලයන්ගෙන් ලබාගත් ප්‍රකාශ මත අපරාධයට භාවිත කල පාවහන් යුගළ 6  ක් සහ පොලිස් නිලධාරීන් භාවිත කරන පාවහන් යුගළයක් ද කිඳෙල්පිටිය ප්‍රදේශයේ තිබී සොයාගෙන තිබෙනවා.\nඑමෙන්ම සැකකරුවන් සන්තකයේ තිබී වෑන් රථයට යොදාගත් ව්‍යාජ අංක තහඩු 2 ක් ද සොයාගෙන ඇති බවයි පොලිසිය සඳහන් කලේ.\nඅත්අඩංගුවට පත් පුද්ගලයන් දෙදෙනාගෙන් එක් අයෙක් 2011 වසරේදී ටී 56 වර්ගයේ ගිනි අවියක් සන්තකයේ තබාගැනීම සම්බන්ධයෙන් ත්‍රස්ත විමර්ශණ අංශය විසින් අත්අඩංගුවට ගත් අයෙක් බවට ද හෙළිව තිබෙනවා.\nමෙම සැකකරුවන් අද මීගමුව මහේස්ත්‍රාත් අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/158152/කලුතරදී-බන්ධනාගාර-බසයට-වෙඩි-තැබීම-ගැන-තවත්-තොරතුරු-හෙළිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=4586"
}