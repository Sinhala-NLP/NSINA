{
       "Source": "hirunews",
       "Timestamp": "Wednesday, 06 December 2017 - 18:41",
       "Headline": "දයාසිරි හෙළිකරන්න යන දෙදෙනා",
       "News Content": "ආණ්ඩුවේ සහ විපක්ෂයේ සිටින නිදහස් පක්ෂ නියෝජිතයන්ගේ සමගියට බාධා කරන්නේ පක්ෂයේ අනාගත නායකත්වය ගැන බලාපොරොත්තු තබා සිටින අයෙකු බව සම කැබිනට් ප්‍රකාශක අමාත්‍ය දයාසිරි ජයසේකර ප්‍රකාශ කළා.\nඔහු මේ බව කියා සිටියේ කොළඹ අද පැවති කැබිනට් තීරණ දැනුම්දීමේ මාධ්‍ය හමුවේදී නැගුණු ප්‍රශ්නවලට පිළිතුරු ලබාදෙමින්.\nඑහිදී තවදුරටත් අදහස් දක්වමින් අමාත්‍යවරයා කියා සිටියේ මහින්ද රාජපක්ෂ හිටපු ජනාධිපතිවරයා හෝ හිටපු අමාත්‍ය බැසිල් රාජපක්ෂ නිදහස් පක්ෂය දෙකඩ කිරීමට කටයුතු නොකරන බවයි.\nඅනාගත නායකත්වය බලාපොරොත්තුවෙන් සිටින පුද්ගලයන් දෙදෙනෙකු මෙම ක්‍රියාවලිය සිදුකරන බවයි ඔහු එහිදී කියා සිටියේ.\nඑමෙන්ම ඉදිරි උත්සව සමය වෙනුවෙන් සහල් මෙටි‍්‍රක් ටොන් ලක්ෂයක් සහ වෙළඳපොලේ මේ වනවිට මිල ඉහළ ගොස් ඇති පොල් ආනයනය කිරීමට ඊයේ රැස්වූ ජීවන වියදම් කමිටුව තීරණය කර ඇති බව සමකැබිනට් ප්‍රකාශක අමාත්‍ය දයාසිරි ජයසේකර මෙහිදී ප්‍රකාශ කළා.\nමේ අතර ජාතික රෝහලේ හෘද රෝග ඒකකයේ සැත්කම් අත්හිටුවීම හේතුවෙන් හදිසි සැත්කම්වලට භාජනය කළ යුතු රෝගීන් රජයේ වියදමින් සැත්කම් සඳහා පෞද්ගලික රෝහල් වෙත යොමු කිරීමට කැබිනට් අනුමැතිය හිමිව  ඇති බවද මෙහිදී හෙළිවුණා.",
       "URL": "https://www.hirunews.lk/177748/දයාසිරි-හෙළිකරන්න-යන-දෙදෙනා",
       "Category": "Local News",
       "Parent URL": "https://www.hirunews.lk/local-news.php?pageID=4184"
}