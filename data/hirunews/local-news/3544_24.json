{
       "Source": "hirunews",
       "Timestamp": "Sunday, 20 January 2019 - 16:45",
       "Headline": "මත්ද්‍රව්‍ය ජාවාරම් ගැන දැනුම්දීමට කෙටි අංකයක්",
       "News Content": "මත්ද්‍රව්‍ය ජාවාරම් සහ ඒ හා සම්බන්ධ සංවිධානාත්මක අපරාධ පිළිබද පැමිණිලි ලබාදීම සඳහා ‘1984’ කෙටි දුරකථන අංකයක් හඳුන්වා දී තිබෙනවා.\nඑය නිළ වශයෙන් ප්‍රකාශයට පත් කිරීම ජනාධිපතිවරයා විසින් හෙට (21) සිදුකිරීමට නියමිතයි.\nඑමෙන්ම මත්ද්‍රව්‍ය නිවාරණ පාසල් සතියක් ද ප්‍රකාශයට පත් කර තිබෙනවා.\nඑහි සමාරම්භය ජනාධිපති මෛත්‍රීපාල සිරිසේනගේ ප්‍රධානත්වයෙන් හෙට (21) පෙරවරුවේ මුලතිව් - මුල්ලියාවෙලෙ විද්‍යානන්දන් මහා විද්‍යාලයේදී සිදුකෙරෙන අතර, එම සතිය ලබන 28 වන දා දක්වා ක්‍රියාත්මකයි.\nමේ අතර, ජනාධිපති මෛත්‍රීපාල සිරිසේනගේ ප්‍රධානත්වයෙන් පැවැත්වෙන ජනපති සදහම් යාත්‍රා ධර්ම දේශනා මාලාවේ 46 වන දම්සභා මණ්ඩපය අද (20) ඓතිහාසික එගොඩ කැළණිය කිත්සිරිමෙවන් කල්‍යාණ රජමහා විහාරස්ථානයේදී පැවැත්වුණා.\nපෙරවරුවේ එම ස්ථානයට පැමිණි ජනාධිපතිවරයාට කැළණිය රජමහා විහාරාධිපති පූජ්‍ය කොල්ලුපිටියේ මහින්ද සංඝරක්ඛිත හිමියන් ආගමික වතාවත් සිදුකරමින් ආශිර්වාද පළ කරනු ලැබුවා.\nපූජනීය ත්‍රිපිටකය ජාතික උරුමයක් බවට පත් කිරීම සහ ලෝක උරුමයක් බවට පත් කිරීමට ගෙන යන කටයුතු සම්බන්ධයෙන් අනතුරුව ධර්ම දේශනාවක් සිදුකළ ශාස්ත්‍රපති රාජකීය පණ්ඩිත පූජ්‍ය තලල්ලේ චන්ද්‍රකිත්ති ස්වාමීන් වහන්සේ ජනාධිපතිවරයාට එහිදී ආශිර්වාද පළ කළා.",
       "URL": "https://www.hirunews.lk/208640/මත්ද්‍රව්‍ය-ජාවාරම්-ගැන-දැනුම්දීමට-කෙටි-අංකයක්",
       "Category": "Local News",
       "Parent URL": "https://www.hirunews.lk/local-news.php?pageID=3544"
}