{
       "Source": "hirunews",
       "Timestamp": "Sunday, 03 April 2022 - 7:33",
       "Headline": "ආරක්ෂක අමාත්‍යාංශයේ ඉල්ලීම මත සමාජ මාධ්‍ය ක්‍රියාකාරිත්වය අත්හිටවූ බව තාක්ෂණ අමාත්‍යාංශයේ ලේකම්වරයා පිළිගනියි (වීඩියෝ හා ඡායාරූප)",
       "News Content": "ආරක්ෂක අමාත්‍යාංශයේ ඉල්ලීම මත සමාජ මාධ්‍යවල ක්‍රියාකාරීත්වය තාවකාලිකව අත්හිටවූ බව තාක්ෂණ අමාත්‍යාංශයේ ලේකම් ජයන්ත ද සිල්වා ප්‍රකාශ කළා.\nඒ අනුව ෆේස්බුක්, වට්ස්ඇප්, ඉන්ස්ටර්ග්‍රෑම්, ට්විටර්, යූ ටියුබ් ඇතුලු සමාජ මාධ්‍ය ජාලා කිහිපයක ක්‍රියාකාරිත්වයට මෙම තාවකාලික අත්හිටුවීම බලපැවැත්වෙනු ඇති.\nමේ අතර තොරතුරු සහ සන්නිවේදන තාක්ෂණ නියෝජිත ආයතනයේ සභාපති ඕෂධ සේනානායක සිය ධුරයෙන් ඉල්ලා අස්වී තිබෙනවා.\nපෞද්ගලික හේතුවක් මත තමන් ධුරයෙන් ඉල්ලා අස්වන බවයි ඔහු සඳහන් කර ඇත්තේ.\nඑසේම තරුණ සහ ක්‍රීඩා අමාත්‍යවරයා මෙන්ම ඩිජිටල් තාක්ෂණ හා ව්‍යවසාය සංවර්ධන රාජ්‍ය අමාත්‍යවරයා ද වන නාමල් රාජපක්ෂ ට්විටර් සටහනක් තබමින් ප්‍රකාශ කළේ සමාජ මාධ්‍ය අවහිර කළ ද, තමා සේම බොහෝ පිරිස් වී පී එන් මගින් සමාජ මාධ්‍ය වෙත පිවිසෙන බවයි.\nඑම නිසා එවැනි තහනම් කිරීම් සම්පූර්ණයෙන්ම නිෂ්ඵල බව සඳහන් කරන ඔහු ප්‍රගතිශීලීව සිතා සමාජ මාධ්‍ය අවහිර කිරීමේ තීරණය ගැන නැවත සළකා බලන ලෙස ද ඉල්ලීමක් කරනවා.\nදිවයින පුරා ඊයේ (02) පස්වරු 6 සිට පැනවූ ඇඳිරි නීතිය මේ වනවිට ක්‍රියාත්මකයි.\nඑය හෙට (04) පෙරවරු 6 බලාත්මකයි.\nමේ අතර, ඇඳිරිනීතිය ක්‍රියාත්මක කාලසීමාව තුළ කිසිදු තැනැත්තෙකු යම් පොදු මාර්ගයක, දුම්රිය මාර්ගයක, පොදු උද්‍යානයක, පොදු ක්‍රීඩා භූමියක හෝ වෙනත් පොදු භූමියක හෝ එම ප්‍රදේශවල මුහුදු වෙරළේ නොසිටිය යුතු බව දක්වමින් ජනාධිපතිවරයා විසින් අතිවිශේෂ ගැසට් නිවේදනයක් ද නිකුත් කළා.\nආරක්ෂක අමාත්‍යාංශය හෝ එම අමාත්‍යාංශ ලේකම්, මහජන ආරක්ෂක අමාත්‍යාංශය හෝ එම ලේකම් හෝ පොලිස්පති හෝ ඔවුන් විසින් බලය ලබාදෙන කවර හෝ නිලධාරියෙකු විසින් ප්‍රදානය කරන ලද ලිඛිත අවසර පත්‍රයක් යටතේ මිස එවැනි ස්ථානවල රැඳී නොසිටිය හැකි බවයි එම ගැසට් නිවේදනයේ දැක්වුණා.\nඇඳිරිනීතිය පැනවීමත් සමඟ ඊයේ රාත්‍රියේ සිට මේ දක්වාම දිවයිනේ ප්‍රධාන නගර වල පාලු ස්වභාවයක් දිස් වූ අතර සියලු ප්‍රධාන මාර්ග ආවරණය වන පරිදි පොලිස් සහ හමුදා මාර්ග බාධක යොදවා ඇති බව අප වාර්තාකරුවන් සඳහන් කළා.\nමේ අතර, ඇඳිරිනීතිය ක්‍රියාත්මක කාලය තුළ අත්‍යවශ්‍ය සේවා සහ විදේශ දූත මණ්ඩලවල රාජකාරියේ නිරතවූවන්ට සිය හැඳුනුම්පත ඉදිරිපත් කර රාජකාරියට වාර්තා කිරීමට අවසර ලබා දී තිබෙනවා.\nඒ අනුව ආරක්ෂක අංශ, සෞඛ්‍ය අංශ සහ මාධ්‍ය ආයතනවල රැකියා කරන පිරිස් වලට එලෙස ගමන් කල හැකි වනවා.\nජ්‍යෙෂ්ඨ පොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ කියා සිටියේ ගුවන් තොටුපල වෙත ගමන් කරන සහ ගුවන් තොටුපලේ සිට පැමිණෙන මගීන්ට තම ගුවන් ටිකට්පත ඉදිරිපත් කර ගමන් කිරීමේ හැකියාව ලැබෙන බවයි.\nමේ අතර, හෙට පෙරවරු 6 දක්වා පොදු ප්‍රවාහන සේවාවන් කිසිවක් ක්‍රියාත්මක වන්නේ නැහැ.\nකෙසේ වෙතත් ඊයේ රාත්‍රියේ මෙන්ම අදත් ප්‍රදේශ කිහිපයක විරෝධතා පැවැත්වුණු බව අප වාර්තාකරුවන් ප්‍රකාශ කළා.\nපොලීසිය සඳහන් කළේ ඇඳිරිනීතිය උල්ලංඝණය කරමින් ක්‍රියා කරන පිරිස්වලට එරෙහිව නීතිය දැඩි ලෙස ක්‍රියාත්මක කිරීමට පියවර ගන්නා බවයි.\nබස්නාහිර පළාත තුළ පමණක් ඊයේ රාත්‍රී දහයේ සිට අද පෙරවරු හය දක්වා ඇඳිරි නීතිය කඩකළ 664 දෙනෙකු අත්අඩංගුවට ගෙන තිබෙනවා.\nමේ අතර ඔස්ට්‍රෙලියාවේ මෙල්බර්න් නුවර සහ පර්ත් නුවර මෙන්ම නවසීලන්තයේද ශ්‍රී ලංකාවේ තත්ත්වය සම්බන්ධයෙන් විරෝධතා පැවැත්වෙන බවයි විදෙස් මාධ්‍ය වාර්තා සඳහන් කළේ.",
       "URL": "https://www.hirunews.lk/301063/ආරක්ෂක-අමාත්‍යාංශයේ-ඉල්ලීම-මත-සමාජ-මාධ්‍ය-ක්‍රියාකාරිත්වය-අත්හිටවූ-බව-තාක්ෂණ-අමාත්‍යාංශයේ-ලේකම්වරයා-පිළිගනියි-වීඩියෝ-හා-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1253"
}