{
       "Source": "hirunews",
       "Timestamp": "Saturday, 30 November 2019 - 13:09",
       "Headline": "වන අලියෙකු පහරදීමෙන් සිල් මාතාවක අපවත් වෙයි",
       "News Content": "වන අලියෙකු සිදුකළ පහරදීමකින් නාවුල - නාලන්ද බෝබැල්ල ප්‍රදේශයේ ආරාමයක වැඩ සිටි සිල් මාතාවක අපවත් වී තිබෙනවා.\nපොලීසිය පැවසුවේ කැළණියේ ඊයේ පැවති ජාතික සිල් මාතා සමුළුවට සහභාගි වී නැවත තම කුටියට පැමිණෙමින් සිටියදී මෙම සිල් මාතාව රාත්‍රියේ මෙම අනතුරට ලක්ව ඇති බවයි.\nමෙලෙස අපවත් වී ඇත්තේ 60 හැවිරිදි සිල් මාතාවක්.\nමේ අතර, දිඹුලාගල - මැදඇල්ල ප්‍රදේශයේදී අද අලුයම තවත් වන අලි ප්‍රහාරයකට ලක්ව 12 හැවිරිදි දැරියක් ද ජීවිතක්ෂයට පත්ව තිබෙනවා.\nමේ අතර,  මැදවච්චිය - අලූවාකෙටූ වල අලූත්ගම ගම්මානයේදී වන අලියෙකු මරණයට පත්වීමේ සිද්ධියක් ගැන පොලීසිය හා වනජිවි දෙපාර්තමේන්තුව පරීක්ෂණ ආරම්භ කර තිබෙනවා.\nඊයේ පෙරවරුවේ මියගිය වනඅලියාගේ සිරුර ප්‍රදේශයේ නිවසක් අසල තිබී සොයා ගෙන තිබූ අතර, අද සිදුකළ පශ්චාත් මරණ පරීක්ෂණයේදී තහවුරු වී ඇත්තේ විදුලිසැර වැදීමට සලස්වා එම වන අලියා ඝාතනය කර ඇති බවයි.\nඅනුරාධපුර වනජිවි කලාපය භාර සහකාර අධ්‍යක්ෂ සරත් වික්‍රමසිංහ පැවසුවේ එම කලාපය තුළ පමණක් වසරේ මේ දක්වා කාලය තුළ වනඅලි 25 කට ආසන්න ප්‍රමාණයක් ඝාතනයට ලක්වී ඇති බවයි.",
       "URL": "https://www.hirunews.lk/229269/වන-අලියෙකු-පහරදීමෙන්-සිල්-මාතාවක-අපවත්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=3025"
}