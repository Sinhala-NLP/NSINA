{
       "Source": "hirunews",
       "Timestamp": "Sunday, 09 December 2018 - 16:01",
       "Headline": "දියණියට අමානුෂික අන්දමින් පහර දුන් මවක් රක්ෂිත බන්ධනාගාරගත කෙරේ",
       "News Content": "නාරම්මල - අලූත්වැව ප්‍රදේශයේදී අවුරුදු දෙකයි මාස 10ක් වයසැති සිය දියණියට අමානුෂික අන්දමින් පහර දුන් මවක් ලබන 12 වන දා දක්වා රක්ෂිත බන්ධනාගාර ගත කිරීමට කුලියාපිටිය වැඩබලන මහේස්ත්‍රාත් ජේ.එම්. ගුණතිලක අද නියෝග කළා.\nගෙමිදුලේ සිටුවා තිබූ මල් පැළයක් ගලවා දැමූ බව පවසමින්, ඊයේ මෙලෙස පහර දී තිබුණේ 26 හැවිරිදි කාන්තාවක්.\nඅසල්වාසීන් සිද්ධිය ජංගම දුරකථනයකින් පටිගත කර පොලිස් හදිසි ඇමතුම් අංකයට කළ දැනුම් දීමකින් අනතුරුවයි ඇයව අත්අඩංගුවට ගැනුණේ.\nපහරදීමට  ලක්වූ දැරිය වෛද්‍ය වාර්තාවක් ලබා ගැනීම සඳහා කුලියාපිටිය රෝහලට ඇතුළත් කර තිබෙනවා.\nමේ අතර මවගේ අධික රුධිර පීඩනය සඳහා රැගෙන විත් තිබූ ඖෂධයක් ආහාරයට ගැනීමෙන් කුඩා දරුවෙකු ජීවිතක්ෂයට පත්වීමේ පුවතක් හම්බන්තොට - සාමෝදාගම ප්‍රදේශයෙන් අද (09) වාර්තා වුණා.\nමෙලෙස මිය ගොස් ඇත්තේ අවුරුද්දයි මසක් පමණ වයසැති පිරිමි දරුවෙකු වන අතර, දරුවා ඖෂධ ආහාරයට ගැනීමෙන් අනතුරුව හම්බන්තොට රෝහල වෙත රැගෙන ගිය ද ඒ වන විට ඔහු මිය ගොස් සිටි බවයි පොලීසිය කියා සිටියේ.\nසිද්ධිය වන අවස්ථාවේදී දරුවාගේ දෙමව්පියන් නිවසේ රැදී සිට ඇති බව සඳහන්.",
       "URL": "https://www.hirunews.lk/205800/දියණියට-අමානුෂික-අන්දමින්-පහර-දුන්-මවක්-රක්ෂිත-බන්ධනාගාරගත-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=3613"
}