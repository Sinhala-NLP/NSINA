{
       "Source": "hirunews",
       "Timestamp": "Monday, 13 July 2020 - 13:08",
       "Headline": "පාස්කු ප්‍රහාරය සම්බන්ධයෙන් ප්‍රධාන පොලිස් පරීක්ෂකවරයෙකු අත්අඩංගුවට",
       "News Content": "පාස්කු ප්‍රහාරයට සමගාමීව පසුගිය වසරේ අප්‍රේල් මස 26 වන දින සයින්දමරදු ප්‍රදේශයේ සිදුවූ පිපිරීමට අදාළ සාක්ෂි සැගවීම පිළිබදව අම්පාර ප්‍රදේශයේ රාජකාරියේ නිරත ප්‍රධාන පොලිස් පරීක්ෂකවරයෙකු කොළඹ අපරාධ කොට්ඨාශය විසින් අද අත්අඩංගුවට ගනු ලැබුවා.\nඒ, අම්පාර - අක්කරෙයිපත්තුව ප්‍රදේශයේදියි.\nපාස්කු ඉරිදා ත්‍රස්ත ප්‍රහාරය සම්බන්ධයෙන් විමර්ශන සිදුකරන ජනාධිපති කොමිසමට ලද තොරතුරකට අනුව මෙම අත්අඩංගුවට ගැනීම සිදුකළ බවයි කොළඹ අපරාධ කොට්ඨාශයේ උසස් නිලධාරියෙකු හිරු ප්‍රවෘත්ති අංශයට සඳහන් කළේ.\nත්‍රස්තවාදය වැළැක්වීමේ තාවකාලික විධි විධාන පනත යටතේ අත්අඩංගුවට ගත් ප්‍රධාන පොලිස් පරීක්ෂකවරයා කොළඹ අපරාධ කොට්ඨාශය මගින් රදවාගෙන වැඩිදුර විමර්ශන සිදුකෙරෙන බවයි පොලිස් මාධ්‍ය කොට්ඨාශය සඳහන් කළේ.\nදැනට මෙම ප්‍රධාන පොලිස් පරීක්ෂකවරයා අම්පාර පොලිස් ගරාජයේ ස්ථානාධිපති ලෙස කටයුතු කරනවා.\nඑමෙන්ම, පාස්කු ප්‍රහාරය සම්බන්ධයෙන් විමර්ශන සිදුකෙරෙන කොමිසමේ නිලධාරීන් පසුගිය දා අම්පාර - සයින්දමරදු ප්‍රදේශයට ගොස් පිපිරීම සිදුවූ ස්ථාන කිහිපයක් නිරීක්ෂණයට ලක් කළා.\nමේ අතර, මාවනැල්ල ප්‍රදේශයේ බුදුපිළිමවලට හානි කිරීමේ සිද්ධිය  සම්බන්ධයෙන් අත්අඩංගුවට ගෙන ඇති සැකකරුවන් 36 දෙනා ලබන 27 වන දා දක්වා යළි රක්ෂිත බන්ධනාගාර ගත කෙරුණා.\nඒ, සැකකරුවන් අද මාවනැල්ල මහේස්ත්‍රාත් උපුල් රාජකරුණා හමුවට ඉදිරිපත් කළ අවස්ථාවේදියි.\n2019 වසරේ ජනවාරි මස මාවනැල්ල ප්‍රදේශයේ ස්ථාන කිහිපයක බුදුපිළිමවලට හානි කර තිබූ අතර, මෙම සැකකරුවන්ගෙන් 16 දෙනෙකු කෑගල්ල බන්ධනාගාරයේත්, ඉතිරි පිරිස පල්ලෙකැළේ බන්ධනාගාරයේත් රදවා සිටිනවා.",
       "URL": "https://www.hirunews.lk/245376/පාස්කු-ප්‍රහාරය-සම්බන්ධයෙන්-ප්‍රධාන-පොලිස්-පරීක්ෂකවරයෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=2590"
}