{
       "Source": "hirunews",
       "Timestamp": "Saturday, 22 April 2023 - 6:42",
       "Headline": "රාමසාන් දිනය අදයි (වීඩියෝ)",
       "News Content": "රාමසාන් උපවාසය අවසන් කරමින් ලොව පුරා ඉස්ලාම් බැතිමතුන් මහත් භක්තියෙන් සහ උත්සවශ්‍රීයෙන් සමරන ඊද්- අල් - පිතර් දිනය අදයි(22).\nඊයේ රාත්‍රීයේ නව සඳ දර්ශනය වීමත් සමඟ අද රාමසාන් උත්සවය සමරන බව කොළඹ මහ පල්ලිය නිවේදනය කළා.\nරාමසාන් උත්සවය යනු ඉස්ලාම් බැතිමතුන්ගේ වැදගත් ම වන උත්සව අවස්ථාවක් වන අතර ඉස්ලාම් බැතිමතුන් නිරාහාරව සිටීම, ස්වයං විනය පුහුණු කිරීම සහ යාච්ඤා කිරීමේ ශුද්ධ මාසයකි.\nශුද්ධ වූ අල් කුරානය අල්ලා දෙවියන් විසින් ලබා දුන් ලියිනතූර් කත්‍රී නැමති ශුද්ධ වූ රාත්‍රියක් ලැබුණු මාසය ලෙසයි රාමසාන් මාසය හැදින්වෙන්නේ.\nනිරාහාරය ඉස්ලාමයේ මූලික මූලධර්ම පහෙන් එකක් වන අතර රාමසාන් සමයේ සෑම දිනකම ඉස්ලාම් බැතිමතුන් හිරු උදාවේ සිට හිරු බැසීම දක්වා ආහාර ගැනීමෙන් වැළකී සිටිනු ලබනවා.\nඉස්ලාම් බැතිමතුන්  පවුලේ අය සහ මිතුරන් සමඟ ආහාර බෙදා ගැනීමෙන් ඔවුන්ගේ දෛනික උපවාසය අත්හරින අතර රාමදාන් අවසානය සමරනු ලබන්නේ ඉස්ලාමයේ ප්‍රධාන නිවාඩු දිනයක් වන ඊද් අල්-ෆිතර් නමින් දින උත්සවයක් සමරමිනි.\nරාමසාන් සැමවිටම මාස 12 ඉස්ලාමීය දින දර්ශනයේ නව වන මාසයට අයත් වෙනවා.\nඑමෙන්ම අද ආගමික වතාවත් පැවැත්වෙන ඉස්ලාම් පල්ලි හඳුනාගෙන විශේෂ ආරක්ෂක වැඩපිළිවෙලක් දියත් කිරීමට පොලීසිය පියවර ගෙන තිබෙනවා.\nහඳුනාගත් මුස්ලිම් පල්ලිවලට අවශ්‍ය ආරක්ෂාව සැපයීමේ වැඩපිළිවෙලක් සිදුකරන්නැයි පොලිස්පතිවරයා විසින් පළාත් භාර උසස් පොලිස් නිලධාරීන්ට උපදෙස් දුන්නා.\nඒ අනුව ආරක්ෂාව වෙනුවෙන් ජංගම සංචාර, පා මුර සංචාර, රාත්‍රී සංචාර ක්‍රියත්මක බවත්, සැකකටයුතු අයෙක් සිටීනම් ඔවුන් හඳුනාගැනීම සඳහා මාර්ග බාධක යොදවා පරීක්ෂා කිරීම් කටයුතු ද ක්‍රියාත්මක බව පොලිස් මාධ්‍ය ප්‍රකාශකවරයා සඳහන් කරනවා.\nජනාධිපති රනිල් වික්‍රමසිංහ සුබපැතුම් පණිවුඩයක් එක් කරමින් කියා සිටියේ, රාමසාන් උත්සවය සමරන්නේ, රට තුළ ගොඩනැගී ඇති කිසියම් සහනදායී පරිසරයක් තුළ බවයි.\nඑමෙන්ම එය සියළු දෙනාගේම සැනසුමට හේතුවන බව ජනාධිපතිවරයා සඳහන් කළා.\nනිරාහාරව රාමසාන් උපවාස සමය ගත් කිරීමට පමණක් නොව සමාජයේ අනෙකුත් පුද්ගලයන් කෙරෙහි ද සංවේදී වෙමින්, පරිත්‍යාගශීලීත්වයේ හා සමානාත්මතාවයේ මාහැගි පණිවුඩය ලොවට ගෙන එන වැදගත් අවස්ථාව ලෙස මෙය සැළකෙන බවද ජනාධිපතිවරයා නිකුත් කළ සුබපැතුම් පණිවුඩයේ සඳහන්.\nමේ අතර අග්‍රාමාත්‍ය දිනේෂ් ගුණවර්ධන නිවේදනයක් නිකුත් කරමින් සඳහන් කළේ, පීඩා විඳි ජනතාව තුළ මානුෂීයත්වය වර්ධනය කෙරෙන රාමසාන් උත්සවයක් වේවායි තමන් ප්‍රාර්ථනය කරන බවයි.\nඑමෙන්ම සියලු ජනවර්ගයාගේ එකමුතුවට රාමසාන් උත්සවය පිටුවහලක් වනු ඇති බව ද අග්‍රාමාත්‍යවරයා නිකුත් කළ නිවේදනයේ සඳහන්.\nමේ අතර විපක්ෂ නායක සජිත් ප්‍රේමදස සඳහන් කළේ, ශ්‍රී ලංකා මුස්ලිම් ජනතාව ද ශුද්ධ වූ කුරානය සහ මොහොමඩ් නබි තුමන්ගේ ඉගැන්වීම් අනුව ආගමික වතාවත්වල නිරත වෙමින් රාමසාන් උළෙල ප්‍රීතියෙන් සමරනු ඇති බවයි.\nසහජීවනය හා සමඟි සම්පන්න ශ්‍රී ලාංකික දේශයක් බිහි කිරීමට මෙවැනි ආගමික උත්සව වැදගත් වන බවද විපක්ෂ නායක සජිත් ප්‍රේමදස නිවේදනයක් නිකුත් කරමින් සඳහන් කළා.",
       "URL": "https://www.hirunews.lk/333119/රාමසාන්-දිනය-අදයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=399"
}