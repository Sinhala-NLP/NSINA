{
       "Source": "hirunews",
       "Timestamp": "Friday, 19 November 2021 - 7:27",
       "Headline": "පනාමුරේ පොලිස් සිරමැදිරියේ මියගිය පුද්ගලයාගේ සිරුරු කොටස් රස පරීක්ෂක වෙත",
       "News Content": "පනාමුරේ පොලිස් සිරමැදිරිය තුළ දී මියගිය පුද්ගලයාගේ සිරුරු කොටස් රජයේ රස පරීක්ෂකවරයා වෙත යොමු කිරීමට පියවර ගෙන ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව  ප්‍රකාශ කළා.\nඔහුගේ දේහය පිළිබඳව පශ්චාත් මරණ පරීක්ෂණය ඊයේ ඇඹිලිපිටිය දිස්ත්‍රික් මහ රෝහලේදී සිදුකිරීමෙන් අනතුරුව දේහය ඥාතීන් වෙත භාරදීමටයි අධිකරණය නියෝග කර ඇත්තේ.\nකෙසේ වෙතත් මියගිය පුද්ගලයාගේ බිරිඳ දේහය භාරගැනීම ප්‍රතික්ෂේප කර ඇති අතර, ඔහුගේ සහෝදරියක විසින් දේහය භාරගෙන ඇති බවයි පොලීසිය සඳහන් කළේ.\nකෙසේ වෙතත්, ඔහුගේ සිරුරු කොටස් වැඩිදුර පරීක්ෂණ සඳහා රජයේ රස පරීක්ෂකවරයා වෙත යොමු කිරීමට එහිදී තීරණය කර තිබෙනවා.\nමේ අතර, දේහය ඊයේ දිනයේ ඥාතීන්ට භාරදුන් අවස්ථාවේදී පනාමුරේ පොලිසියට සහ ඒ අවට විශේෂ ආරක්ෂාවක්ද යොදවා තිබූ බව හිරු වාර්තාකරු සඳහන් කළා.\nපසුගිය 16 වැනි දා රාත්‍රියේ අත්අඩංගුවට ගත් 38 හැවිරිදි පුද්ගලයෙකු පොලිස් සිරමැදිරියේදී ගෙල වැළලාගෙන සිටියදී ප්‍රතිකාර සඳහා ඇඹිලිපිටිය රෝහලට රැගෙන යන අතරතුර මියගිය බවයි පොලිසිය සඳහන් කළේ.\nසිද්ධියට විරෝධය පළ කරමින් ඔහුගේ ඥාතීන් සහ ප්‍රදේශවාසීන් එම පොලිස් ස්ථානය ඉදිරිපිට විරෝධතාවක නිරතවීමත් සමඟ ඇතිවුණේ උණුසුම් තත්ත්වයක්. සිද්ධියට අදාළව පනාමුරේ පොලිසියේ අදාළ කාලයේ රාජකාරී කළ නිලධාරීන් දෙදෙනෙකුගේ වැඩ තහනම් කිරීමටද පියවර ගෙන තිබෙනවා.",
       "URL": "https://www.hirunews.lk/288488/පනාමුරේ-පොලිස්-සිරමැදිරියේ-මියගිය-පුද්ගලයාගේ-සිරුරු-කොටස්-රස-පරීක්ෂක-වෙත",
       "Category": "Local News",
       "Parent URL": "https://www.hirunews.lk/local-news.php?pageID=1552"
}