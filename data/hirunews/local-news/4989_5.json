{
       "Source": "hirunews",
       "Timestamp": "Monday, 27 June 2016 - 16:04",
       "Headline": "ශ්‍රී ලාංකික සංක්‍රමණිකයන්ගේ ඕස්ට්‍රේලියානු ගමන දකුණු ඉන්දියාවේන් නැවතුන හැටි",
       "News Content": "ඕස්ට්‍රේලියාව බලා ශ්‍රී ලාංකික සංක්‍රමණිකයින් පිරිසක් රැගෙන යාමට සූදානම් කර තිබූ බවට සැකකෙරෙන යාත්‍රාවක් මුහුදේ අතරමංව තිිබියදී ඉන්දීය පොලිසිය අත්අඩංගුවට ගෙන තිබෙනවා.\nකන්‍යාකුමාරි දිස්ත්‍රික්කයට අයත් මුටෝම් මුහුදු තීරයේ දී මෙම යාත්‍රාව හමුවී ඇති බවයි ඉන්දීය මාධ්‍ය වාර්තා කළේ.\nයාත්‍රාව කේරළ ප්‍රාන්තයේ ලියාපදිංචි කර ඇති නමුත්, මිනිස් ජාවාරම්කරුවන් එහි ලියාපදිංචි අංක වෙනස් කර ඇතැයි හෙළි වුණා.\nවෙල්ලෝර් සරණාගත කඳවුරේ සිටින ශ්‍රී ලාංකික සරණාගතයන් 9 දෙනෙකු පසුගිය ජූනි මස 19 වනදා අතුරුදන්ව සිට ඇති අතර, පසුගිය 23 වනදා නැවත ඔවුන් කඳවුර වෙත පැමිණ තිබෙනවා.\nමොවුන් අදාළ යාත්‍රාවෙන්  ඕස්ට්‍රේලියාව බලා යාමට උත්සාහ කළ පිරිස ද යන්න සෙවීම සදහා විමර්ශනයක් ආරම්භ කර ඇති බවයි ඉන්දීය මාධ්‍ය සදහන් කළේ.",
       "URL": "https://www.hirunews.lk/136580/ශ්‍රී-ලාංකික-සංක්‍රමණිකයන්ගේ-ඕස්ට්‍රේලියානු-ගමන-දකුණු-ඉන්දියාවේන්-නැවතුන-හැටි",
       "Category": "Local News",
       "Parent URL": "https://www.hirunews.lk/local-news.php?pageID=4989"
}