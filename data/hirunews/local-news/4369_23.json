{
       "Source": "hirunews",
       "Timestamp": "Tuesday, 15 August 2017 - 17:20",
       "Headline": "මැද පෙරදිග දී දිවි නසාගත් කී මවගේ ඥාතීන් විරෝධයක  (ඡායාරූප)",
       "News Content": "කුවේට් රාජ්‍යයේ සේවයේ යෙදී  සිටියදී සියදිවි හානිකරගත් බව කියන හලාවත ප්‍රදේශයේ දෙදරු මවගේ මරණය පිළිබද විධිමත් පරීක්ෂණයක් පවත්වන ලෙසත් ඉන් පසුව නිසි වන්දියක් ලබා දෙන ලෙස ඉල්ලමින්  ඇයගේ ඥාතීන් අද හලාවත විදේශ සේවා නියුක්ති කාර්යාංශය ඉදිරිපිට ප්‍රධාන ගේට්ටුව අවහිර කරමින් විරෝධතාවයක නිරත වුණා.\nහලාවත, කන්ජුක්කුලිය, වටවන ග්‍රාමයේ පදිංචිව සිටි ශ්‍රීයන්ගනී  සිරියාවතී ප්‍රනාන්දු  නමැති 29 හැවිරිදි  දෙදරු මව කුවේට් හි ගෘහසේවිකාවක ලෙස සේවය කරමින් සිටියදී  ගෙළ වැලලා සියදිවි නසා ගත් බව ඥාතීනට දැනුම් දී තිබෙනවා.\nපසුගිය මැයි මස 30 වනදා මෙම සිදුවීම සිදුව ඇති බව කරුණු අනාවරණය වී ඇති අතර ඇයගේ මියයාම සම්බන්ධයෙන් පසුගිය 06 වන මස 15 වනදා පවුලේ  ඥාතීන් වෙත දැනුම් දී ඇති බවයි අප වාර්තාකරු සඳහන් කළේ.\nඅනතුරුව පසුගිය 07 වන මස පළමු වනදා අයගේ දේහය මෙරටට ගෙන ආ බවත් දෙවනදා දේහය භූමදාන කළ බවත් අප වාර්තාකරු වැඩිදුරටත් සඳහන් කළා.\nමෙම කාන්තාව 2014 .12. 28 වන දින කුවේට් බලා ගොස් ඇති අතර එදින සිට මිය යනතෙක් කිසිදු ලිපියක් ඒවා නොමැති බවයි වාර්තා වන්නේ.\nමාසයකට තුන්වතාවක් පමණ දුරකථනයෙන් කතා කර ඇති ඇය ඒ සෑම අවස්ථාවකම ප්‍රකාශ කර ඇත්තේ නිවැසියන් තමනට කෘරත්වයෙන් සලකන බවයි.\nමේ කාන්තාව මිය යාමට පෙර ඇගේ මව හලාවත පිහිටි විදේශ සේවා කාර්යාංශයට ගොස් මේ පිළිබදව ලිඛිත පැමිණිල්ලක් කරමින් ඉල්ලා ඇත්තේ තම දියණිය ඉක්මනින් මෙරටට ගෙන්වා දෙන ලෙසයි.\nඑහෙත් ඉන් දින කීපයකට පසු මේ කාන්තාව මිය ගොස් ඇති බව දන්වා එවූ අතර පසුව ඈගේ මෳත ශරීරය ලංකාවට ඒවා තිබෙනවා.\nමියගිය කාන්තාවගේ ඥාති සහෝදරියක වන ඒ.ඒ.චන්ද්‍රලතා මෙසේ කියා සිටියා.\n\"මෙලෙස මියගියේ මගේ පුංචිගේ දුව.එයාට කරන්න දෙයක් නැති නිසාම තමයි රට ගියේ. එයාගේ මහත්තයා මැරිලා . දරුවෝ දෙන්නෙක් ඉන්නවා එක්කෙනෙක් වකුගඩු රෝගියෙක් එයාගේ වයස අවුරුදු දොළහයි.ඉන්න ගෙයක් නැහැ.කුලියට තමයි හිට්යේ.මේ නිසයි රට ගියේ.\"\n\"නංගි කීපවරක්ම කීවා නංගිට ලිංගික හිරිහැර කරනවා කියලා.ඒ ගෙදර ඉන්නවලු අවුරුදු 18 ,17 කොල්ලෝ දෙන්නෙක් ඒ දෙන්නා තමයි නංගිට නිතරම කරදර කරලා තියෙන්නේ.අපි මේ ගැන ඒජන්සියටත් කිවා නමුත් අවුරුදු දෙකහමාරක් ගිහිල්ලත් නංගිව ගෙන්න ගන්න බැරිවුනා.\"\n\"මේ මරණය අපිට සැකයි.අපි කියන්නේ විධිමත් පරීක්ෂණයක් පවත්වන්න කියලයි.\"\nමේ පිළිබදව හලාවත විදේශ සේවා නියුක්ති කාර්යාංශයේ ප්‍රධානියාගෙන් අප වාර්තාකරු කළ විමසීමේදී ඔහු කියා ඇත්තේ මාධ්‍යට තොරතුරු ලබා දිය නොහැකි බවයි.",
       "URL": "https://www.hirunews.lk/168514/මැද-පෙරදිග-දී-දිවි-නසාගත්-කී-මවගේ-ඥාතීන්-විරෝධයක-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4369"
}