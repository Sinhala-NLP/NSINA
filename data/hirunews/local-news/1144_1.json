{
       "Source": "hirunews",
       "Timestamp": "Wednesday, 25 May 2022 - 17:40",
       "Headline": "අත්‍යවශ්‍ය රාජ්‍ය සේවකයින් පමණක් සේවයට ගෙන්වන චක්‍රලේඛය එළියට - ඇමතිත් විශේෂ හමුවක",
       "News Content": "අත්‍යවශ්‍ය රාජ්‍ය සේවකයින් පමණක් සේවා ස්ථානවලට කැඳවීමට අදාළ චක්‍රලේඛය නිකුත් කර තිබෙනවා.\nරටේ පවතින තත්ත්වය මත සේවයට එදිනට අත්‍යවශ්‍යම සේවකයින් පමණක් රාජකාරි සඳහා ගෙන්වීමටයි රජය තීරණය කර ඇත්තේ.\nඒ අනුවයි මෙලෙස රාජ්‍ය සේවකයින් කොටස් වශයෙන් රාජකාරියට කැඳවීමට අදාළ චක්‍රලේඛය නිකුත් කරනු ලැබුවේ.\nමේ අතර, රටේ පවතින වත්මන් තත්ත්වය පිළිබඳව සොයා බලා ඊට අදාළ ක්‍රියාමාර්ග ගැනීමට දිස්ත්‍රික් ලේකම්වරු සමග රාජ්‍ය හා පරිපාලන අමාත්‍ය දිනේෂ් ගුණවර්ධන විශේෂ සාකච්ඡාවක නිරත වුණා.\nඒ අද (25) පෙරවරුවේදි zoom තාක්ෂණය ඔස්සේ (මාර්ගගත ක්‍රමයට) පැවති හමුවේදියි.\nමෙහිදී ධීවරයින් සහ දෛනික ජීවන උපාය මාර්ගවල යෙදී සිටින ජනතාවට කඩිනමින් ඉන්ධන ලබාදීමේ ක්‍රමවේදයක් ආරම්භ කරන ලෙස සියලුම දිස්ත්‍රික් ලේකම්වරුන්ට අමාත්‍යවරයා විසින් උපදෙස් ලබාදෙනු ලැබුවා.\nපළාත් සභා ආයතන සමග සාකච්ඡා කර දිස්ත්‍රික්ක තුළ පවතින ජනතා ගැටලු සොයා බැලීමට විශේෂ ක්‍රමවේදයක් ඇති කළ යුතු බවත්, පොදු හිස් ඉඩම් සොයා එහි වගාවන් ආරම්භ කිරීමට ප්‍රාදේශීය ලේකම්වරුන්ට උපදෙස් ද ලබා දුන්නා.\nආනයන ආදේශ බෝග වර්ග සහ සෞභාග්‍ය නිෂ්පාදන ගම්මාන වැඩසටහන පිළිබඳව ප්‍රගතිය ද මෙහිදී අමාත්‍යවරයා සොයා බලා තිබෙනවා.\nදිස්ත්‍රික්කවල පවතින පොහොර ගැටලුව පිළිබඳව ද අවධානය යොමු කරමින්, කෘෂිකර්ම අමාත්‍යාංශය සමඟ සාකච්ඡා කර ඊට විසදුම් ලබාදීමට වැඩපිළිවෙළක් ක්‍රියාත්මක කරන බවයි අමාත්‍ය දිනේෂ් ගුණවර්ධන වැඩිදුරටත් සඳහන් කළේ.",
       "URL": "https://www.hirunews.lk/305281/අත්‍යවශ්‍ය-රාජ්‍ය-සේවකයින්-පමණක්-සේවයට-ගෙන්වන-චක්‍රලේඛය-එළියට-ඇමතිත්-විශේෂ-හමුවක",
       "Category": "Local News",
       "Parent URL": "https://www.hirunews.lk/local-news.php?pageID=1144"
}