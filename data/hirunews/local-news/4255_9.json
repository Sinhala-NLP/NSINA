{
       "Source": "hirunews",
       "Timestamp": "Tuesday, 24 October 2017 - 18:39",
       "Headline": "නව ව්‍යවස්ථාවක් අනවශ්‍ය බව කෝට්ටේ පාර්ශවයත් කියයි",
       "News Content": "පවතින ව්‍යවස්ථාව සම්පූර්ණයෙන් වෙනස් නොකර අවශ්‍ය සංශෝධන පමණක් සිදුකළ යුතු බව සඳහන් කරමින් ස්‍යාමෝපාලි වංශික මහා නිකායේ කෝට්ටේ ශ්‍රී කල්‍යාණි සාමගී‍්‍රධර්ම මහා සංඝ සභාව ජනාධිපතිවරයා, අගමැතිවරයා සහ කතානායකවරයා වෙත ලිපියක් යොමුකර තිබෙනවා.\nඑමඟින් ඉල්ලා ඇත්තේ ව්‍යවස්ථා යෝජනා පසෙක තබා රජය විසින් රටේ අනාගතය ගැන සිතා, ජාතික සංහිඳියාව සහ සහජීවනය සඳහා වූ වැඩපිළිවෙලක් ක්‍රියාත්මක කිරීම ප්‍රඥාගෝචර වන බවයි.\nකෝට්ටේ ශ්‍රී කල්‍යාණි සාමගී‍්‍රධර්ම මහා සංඝ සභාවේ මහානායක අතිපූජ්‍ය ඉත්තෑපානේ ධම්මාලංකාර, අනුනායක මහාචාර්ය බෙල්ලන්විල විලමරතන සහ ප්‍රධාන ලේඛකාධිකාරී මහාචාර්ය කොටපිටියේ රාහුල යන හිමිවරුන්ගේ අත්සනින් මෙම ලිපිය යොමුකර තිබෙනවා.\nව්‍යවස්ථා සංශෝධන ක්‍රියාවලියේදී එම කාර්යයේ නිරත වන මණ්ඩලයේ සංයුතිය පිළිබඳව මීට වඩා සැලකිලිමත් විය යුතු බවත් එම ලිපියේ සඳහන්.\nමේ අතර, ආණ්ඩුක්‍රම ව්‍යවස්ථා මෙහෙයුම් කමිටුවේ වාර්තාව සම්බන්ධයෙන් කරුණු පැහැදිලි කරමින් මහා සංඝරත්නය අත්සන් තැබූ තවත් ලිපියක්ද ජනාධිපතිවරයා සහ අග්‍රාමාත්‍යවරයා වෙත යොමුකර තිබෙනවා.\nඑම ලිපිය පිළිබඳව කරුණු පැහැදිලි කිරීම සඳහා කොළඹ අද කැඳවා තිබූ මාධ්‍ය හමුවකට එක්වෙමින් අදහස් දැක්වු කෝට්ටේ ශ්‍රී කල්‍යාණි සාමගී‍්‍රධර්ම මහා සංඝ සභාවේ අනුනායක මහාචාර්ය බෙල්ලන්විල විමලරතන හිමියන් කියා සිටියේ හිටපු ජනාධිපතිනි චන්ද්‍රිකා බණ්ඩාරනායක කුමාරණතුංගගේ පාලන සමයේ ඉදිරිපත් කළ ව්‍යවස්ථා යෝජනා මාලාවේ තිබූ කරුණුම මෙම නව යෝජනාවලිය තුළ ඇතුළත් බවයි.\nඊට එවකද මහා සංඝ රත්නය විරුද්ධ වූ බවයි උන්වහන්සේ පෙන්වා දුන්නේ.\nවචන හරඹ සිදුකරමින් තේරුම් ගැනීමට අපහසු අයුරින් රට ෆෙඩරල්  රාමුවකට කොටුවූ ව්‍යවස්ථාවක් කරා අවසානයේ යාමට ඉඩ පවතින බවයි මහාචාර්ය බෙල්ලන්විල විමලරතන හිමියන් තවදුරටත් සඳහන් කළේ.\nඑහිදී මාධ්‍යවේදීන් නැගූ ප්‍රශ්නවලට පිළිතුරු ලබාදුන් මහාචාර්ය බෙල්ලන්විල විමලරතන හිමියන් කියා සිටියේ නව ව්‍යවස්ථාවේ ඇතැම් කරුණු සම්බන්ධයෙන් පක්ෂ තුළද එකඟත්වයක් නොමැති බවයි.\nඅපවත්වී වදාළ පූජ්‍ය මාදුළුවාවේ සෝභිත හිමියන් සිටියානම් උන්වහන්සේ පළමුවෙන්ම මෙම ව්‍යවස්ථා යෝජනාවලිය ප්‍රතික්ෂේප කළ යුතු බවට හඩ නගන බවට එහිදී මහාචාර්ය බෙල්ලන්විල විමලරතන හිමියන් කියා සිටියා.",
       "URL": "https://www.hirunews.lk/174332/නව-ව්‍යවස්ථාවක්-අනවශ්‍ය-බව-කෝට්ටේ-පාර්ශවයත්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4255"
}