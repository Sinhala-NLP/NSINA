{
       "Source": "hirunews",
       "Timestamp": "Sunday, 19 February 2023 - 13:49",
       "Headline": "කෘෂිවිද්‍යාලවලට සිසුන් ඇතුළත් කිරීම සීමා කර ඇති බවට චෝදනා",
       "News Content": "කෘෂිකර්ම විද්‍යාලවලට බඳවාගන්නා සංඛ්‍යාව සීමා කිරීම හේතුවෙන් තමන් අසාධාරණයට ලක්ව තිබෙන බව සිසුන් පවසනවා.\n2020 - 2021 ජාතික වෘත්තිය නිපුණතා මට්ටම් හය විභාගයට පෙනී සිටි සිසුන් පෙන්වා දෙන්නේ 2018 වර්ෂයේ සිසුන් 400කට වැඩි පිරිසක් බඳවා ගත්ත ද, මෙවර වර්ෂ දෙකක් සඳහා සිසුන් 151 ක් පමණක් බඳවාගැනීමට බලධාරීන් තීරණය කර ඇති බවයි.\nහිරු ප්‍රවෘත්ති අංශය මේ සම්බන්ධයෙන් කෘෂිකර්ම දෙපාර්තමේන්තුවේ අධ්‍යාපන අංශයෙන් විමසීමක් කළ අතර, එහි අධ්‍යක්ෂවරයෙකු කියා සිටියේ සිසුන් බඳවා ගැනීම සඳහා ගැටලු රැසක් පවතින බවයි.\nඒ අනුව සිසුන්ගේ ආහාර සඳහා දිනකට ලබාදෙන රුපියල් 125ක දීමනාව ප්‍රමාණවත් නොවීම, අධ්‍යයන සහ අනධ්‍යයන සේවක කාර්ය මණ්ඩලයේ හිඟතාව, සිසුන්ට ලබාදෙන ආහාර පිළියෙළ කිරීමට අවශ්‍ය සුපවේදීන්ගේ හිඟය සහ නේවාසිකාගාර පාලනයට සුදුසු නිලධාරීන් නොමැතිවීම ආදී ගැටළු රැසක් ඇති බවයි.\nකෙසේ වෙතත් ලබන සතියේ මහා භාණ්ඩාගාරය සමඟ සාකච්ඡා කොට සිසුන් සඳහා ලබාදෙන රුපියල් 125 ක දිනක ආහාර දීමනාව වැඩිකිරීම සඳහා සාකච්ඡාවක් පැවැත්වීමට කටයුතු යොදා ඇති බවයි එම උසස් නිලධාරියා වැඩිදුරටත් කියා සිටියේ.",
       "URL": "https://www.hirunews.lk/327780/කෘෂිවිද්‍යාලවලට-සිසුන්-ඇතුළත්-කිරීම-සීමා-කර-ඇති-බවට-චෝදනා",
       "Category": "Local News",
       "Parent URL": "https://www.hirunews.lk/local-news.php?pageID=526"
}