{
       "Source": "hirunews",
       "Timestamp": "Monday, 11 April 2022 - 13:43",
       "Headline": "අවුරුදු සමයේ ගැටලුවකට මැදි වූ ගිනිකෙළි කර්මාන්තය (වීඩියෝ)",
       "News Content": "රට තුළ පවතින ඩොලර් අර්බුදයත් සමඟ මෙරටට ගෙන්වන රසායනික අමුද්‍රව්‍ය හිඟවීම හේතුවෙන් රතිඤ්ඤා ඇතුළු ගිනිකෙළි නිෂ්පාදනය පහත\nවැටී තිබෙනවා.\nනිෂ්පාදකයින් පෙන්වා දෙන්නේ, මේ හේතුවෙන් තමන් දැඩි පීඩාවට පත්ව ඇති බවයි.\nසිංහල හා දෙමළ අලුත් අවුරුදු උදාවට ඇත්තේ තවත් දින 3ක් පමණයි.\nකොහාගේ හඬ වගේම රතිඤ්ඤා හඬ අලුත් අවුරුදු අසිරිය කියාපානවා.\nනමුත්, රතිඤ්ඤා ඇතුළු ගිනිකෙළි නිෂ්පාදකයින් මේ වන විට අර්බුද රැසකට මුහුණ දී තිබෙනවා.\nමේ ගිනිකෙළි නිෂ්පාදනයේ නිරත මහනුවර හල්ඔළුව ගම්මානයයි.\nපාරම්පරිකව සිය වෘත්තීය සිදු කරගෙන ගිය මෙම ගම්මානයේ වැසියන් අද වන විට පත්ව ඇත්තේ ,දැඩි පීඩාවටයි.\nඒ, රට තුළ පවතින ඩොලර් අර්බුදයත් සමඟ ගිනිකෙළි නිෂ්පාදනයට යොදා ගන්නා රසායනික අමුද්‍රව්‍ය ආනයනය සීමා කිරීම හේතුවෙන් ගිනිකෙළි නිෂ්පාදනය අඩුවීමයි.\nනිෂ්පාදනය අඩුවීමත් සමඟ ගිණිකෙළි මිලද ඉහළ ගොස් තිබෙනවා.\nමීට පෙර වඩා වැඩි සේවක පිරිසක් මෙම කර්මාන්තයේ නියුතුව සිටියත් අද වනවිට බොහෝ පිරිසක් වෙනත් වෘත්තීන් සඳහා යොමුව තිබෙනවා.\nඔවුන් බලධාරීන්ගෙන් ඉල්ලා සිටින්නේ සිය කර්මාන්තය කරගෙන යාමට අවශ්‍ය පහසුකම් ලබාදීමට පියවර ගන්නා ලෙසයි.",
       "URL": "https://www.hirunews.lk/301722/අවුරුදු-සමයේ-ගැටලුවකට-මැදි-වූ-ගිනිකෙළි-කර්මාන්තය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1237"
}