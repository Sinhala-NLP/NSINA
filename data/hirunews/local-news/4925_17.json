{
       "Source": "hirunews",
       "Timestamp": "Friday, 12 August 2016 - 18:19",
       "Headline": "වෙනස් වූ වරාය නගරයට, පාර්ශව තුනක් අත්සන් තබයි",
       "News Content": "මීට පෙර පෝට් සිටි නමින් හැදින්වූ යෝජිත කොළඹ වරාය නගරය, නව ජාත්‍යන්තර මූල්‍ය නගරයක් ලෙස වෙනස් කර ඉදිකිරීම සඳහා වූ ත්‍රෛපාර්ශවික ගිවිසුමට අද පස්වරුවේ අත්සන් තැබුණා.\nඒ, මහා නගර සහ බස්නාහිර සංවර්ධන අමාත්‍යාංශය, නාගරික සංවර්ධන අධිකාරිය සහ චෙක් පෝට්සිටි කලම්බු ප්‍රයිවට් ලිමිටඞ් යන පාර්ශව විසින්.\nඒ අනුව කොළඹ වරාය නගරය ඉදිකිරීම සඳහා 2014 වසරේ සැප්තැම්බර් 16 වන දා අත්සන් තැබුණු ගිවිසුම ප්‍රතිස්ථාපනය වනවා.\nඅද අත්සන් තැබුණු ගිවිසුමට අනුව ගාලූ මුවදොරපිිටියට දකුණු පසින් වන මුහුදේ හෙක්ටයාර 269ක් ව්‍යාපෘතිය සඳහා ගොඩ කිරීමට නියමිතයි.\n2014 වසරේදී වරාය නගරය ඉදිකිරීම සඳහා අත්සන් තැබුණු ගිවිසුමට වඩා එය හෙක්ටයාර 36ක වැඩිවීමක්.\nකෙසේ වෙතත්, රජය මීට පෙර සදහන් කළේ ගොඩකෙරෙන කිසිදු ඉඩමක් ආයෝජකයන්ට සින්නක්කරව ප්‍රදානය නොකරන බවයි.\n99 අවුරුදු බදු පදනම යටතේ ලබාදෙන ඉඩම්වලින් හෙක්ටයාර 91ක් මාර්ග, උද්‍යාන ආදී පොදු කටයුතු සදහා වෙන් කෙරෙන අතර හෙක්ටයාර 13ක වෙරළ තීරයක් ද ඊට අයත්.\nපෙර ගිවිසුම මගින් නගරයේ යටිතල පහසුකම් ඉදිකිරීම, නඩත්තු කිරීම රජයට පවරා තිබුණ ද නව ගිවිසුමට අනුව යටිතල පහසුකම් ව්‍යාපෘති සමාගම ඉදිකර එහි නඩත්තුව හවුල් ව්‍යාපාරයක් ලෙස සිදුකිරීමට නියමිතයි.\nතවත් වසර 3කින් ගොඩකර අවසන් කිරීමට නියමිත කොළඹ ජාත්‍යන්තර මූල්‍ය නගරය පාලනය වන්නේ ඉදිරියේදී පාර්ලිමේන්තුවට ඉදිරිපත් කිරීමට නියමිත කොළඹ ජාත්‍යන්තර මූල්‍ය මධ්‍යස්ථාන නීතිය නම් නව පනතක් මගින්.",
       "URL": "https://www.hirunews.lk/140482/වෙනස්-වූ-වරාය-නගරයට-පාර්ශව-තුනක්-අත්සන්-තබයි",
       "Category": "Local News",
       "Parent URL": "https://www.hirunews.lk/local-news.php?pageID=4925"
}