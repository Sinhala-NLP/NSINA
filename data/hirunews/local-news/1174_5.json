{
       "Source": "hirunews",
       "Timestamp": "Thursday, 12 May 2022 - 14:01",
       "Headline": "මහින්ද, නාමල්, ජොන්ස්ටන් ඇතුළු 17කට රටින් පිටවීම තහනම් (වීඩියෝ)",
       "News Content": "හිටපු අග්‍රාමාත්‍ය මහින්ද රාජපක්ෂ, හිටපු අමාත්‍යවරුන් වන නාමල් රාජපක්ෂ, ජොන්ස්ටන් ප්‍රනාන්දු ඇතුළු 17 දෙනෙකුගේ විදේශ ගමන් තහනම් කිරීමට කොළඹ කොටුව මහේස්ත්‍රාත් අධිකරණය අද නියෝග කළා.\nඒ, ගාලු මුවදොර සහ අරලියගහ මන්දිරය ඉදිරිපිට පැවැත්වෙන විරෝධතාවල සිටි පුද්ගලයින්ට ප්‍රහාර එල්ල කිරිමේ සිද්ධිය සම්බන්ධයෙන් ගොනු කළ පැමිණිල්ල මහේස්ත්‍රාත් තිලිණ ගමගේ හමුවේ අද කැඳවු අවස්ථාවේදියි.\nමෙසේ විදේශ ගමන් තහනම් කෙරුණේ අනෙක් පිරිස වන්නේ හිටපු අමාත්‍යවරුන් වන පවිත්‍රා වන්නිආරච්චි, රෝහිත අබේගුණවර්ධන, සී.බී.රත්නායක, හිටපු රාජ්‍ය අමාත්‍ය සනත් නිශාන්ත, පාර්ලිමේන්තු මන්ත්‍රීවරුන් වන සංජීව එදිරිමාන්න, සම්පත් අතුකෝරාල සහ හිටපු පළාත් සභා මන්ත්‍රී කාංචන ජයරත්නයි.\nඊට අමතරව පොදුජන පෙරමුණේ පාලක ලේකම් රේණුක පෙරේරා, නිශාන්ත ජයසිංහ, අමිත අබේවික්‍රම, පුෂ්පලාල් කුමාරසිංහ, මහින්ද කහඳගම, දිලිත් ප්‍රනාන්දු සහ බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන්ද විදේශ ගමන් තහනම් කෙරුණු පිරිසට අයත්.\nඅපරාධ පරීක්ෂණ දෙපාර්තමේන්තුව වෙනුවෙන් පෙනී සිටි අතිරේක සොලිසිටර් ජෙනරාල් අයේෂා ජිනසේන කරන ලද ඉල්ලීමක් පිළිගැනීමෙන් අනතුරුවයි කොළඹ කොටුව මහේස්ත්‍රාත්වරයා මෙම නියෝග නිකුත් කරනු ලැබුවේ.\nඊට අමතරව අතිරේක සොලිස්ටර් ජනරාල්වරිය කළ ඉල්ලීමක් පිළිගත් මහේස්ත්‍රාත්වරයා මෙම සිද්ධිය ඇසින් දුටු සාක්ෂිකරුවන් වශයෙන් හඳුනාගෙන ඇති පුද්ගලයින් 07 දෙනෙකුගේද විදේශ ගමන් තහනම් කරන ලෙසද නියෝග කළා.\nමෙම විදේශ ගමන් තහනම් කිරීමේ නියෝගය ආගමන සහ විගමන පාලකවරයා වෙත දැනුම් දෙන ලෙසත් මෙම පුද්ගලයින්ගේ විදේශ ගමන් බලපත්‍ර අධිකරණය භාරයට ගන්නා ලෙසත් මහේස්ත්‍රාත්වරයා නිකුත් කළ නියෝගයේ සඳහන්.\nමෙම පැමිණිල්ල කැඳවනු ලැබූ අවස්ථාවේදී මහේස්ත්‍රාත්වරයා සඳහන් කර සිටියේ ගාලු මුවදොර අරගලයට සම්බන්ධ නඩු කටයුතු තමන් ඉදිරියේ නොගන්නා ලෙසට නීතිඥවරු පිරිසක් විසින් අධිකරණ සේවා කොමිසමට පෙත්සමක් ඉදිරිපත් කර ඇති බවයි.\nමේ හේතුවෙන් මෙම නඩුව තමා කොළඹ ප්‍රධාන මහේස්ත්‍රාත්වරයා හමුවට යොමු කරන බවද කොළඹ කොටුව මහේස්ත්‍රාත් තිලිණ ගමගේ සඳහන් කළා. එහිදී දෙපාර්ශවයම ඊට විරුද්ධත්වයක් නොමැති බව අධිකරණය හමුවේ දන්වනු ලැබුවා.\nඉන් පසු විත්තිය පාර්ශව වෙනුනේ ශ්‍රී ලංකා නීතිඥ සංගමයේ සභාපති සාලිය පීරිස් අධිකරණය හමුවේ කරුණු දක්වමින් සඳහන් කළේ පොලිස්පතිවරයා විසින් කරන ලද ඉල්ලීමක් අනුව මෙහි විමර්ශනය පිළිබඳව නිරීක්ෂණ කිරිම සඳහා ශ්‍රි ලංකා නීතිඥ සංගමය වෙනුවෙන් තමා පෙනී සිටින බවයි.\nවිමර්ශන කඩිනම් විය යුතු බවත්, පැමිණිල්ල වෙනුවෙන් ඉල්ලා සිටින නියෝග අප්‍රමාදව නිකුත් කරන ලෙසත් ‍ජනාධිපති නීතිඥ සාලිය පීරිස් අධිකරණ හමුවේ කරුණු දක්වමින් ඉල්ලා සිටියා.\nඉදිරිපත් වූ කරුණු සලකා බැලූ කොළඹ කොටුව මහේස්ත්‍රාත් තිලිණ ගමගේ සඳහන් කළේ පැමිණිල්ල විසින් ඉදිරිපත් කළ කරුණු පිරික්සීමේදී, පැමිණිල්ල විසින් ඉල්ලා සිටින නියෝග නිකුත් කිරීමට ප්‍රමාණවත් කරුණු තිබෙන බැවින් අධිකරණය සෑහීමකට පත් වන බවයි.\nඉන්පසු විදේශ ගමන් තහනම් නියෝගය නිකුත් කළ මහේස්ත්‍රාත්වරයා මෙම පරීක්ෂණවල ප්‍රගතිය ලබන 25 වන දා වාර්තා කරන ලෙසට පැමිණිලි පාර්ශවයට දන්වා සිටියා.\nමේ අතර, බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන්ට පහරදීමේ සිද්ධියට අත්අඩංගුවට ගත් සැකකරුවන් තුන් දෙනා මේ මස 19 වන දා දක්වා යළි රක්ෂිත බන්ධනාගාර ගත කර තිබෙනවා.\nඒ, මෙම නඩුව කොළඹ කොටුව මහේස්ත්‍රාත් තිළිණ ගමගේ හමුවේ අද කැඳවූ අවස්ථාවේදීයි.",
       "URL": "https://www.hirunews.lk/304151/මහින්ද-නාමල්-ජොන්ස්ටන්-ඇතුළු-17කට-රටින්-පිටවීම-තහනම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1174"
}