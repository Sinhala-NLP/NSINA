{
       "Source": "hirunews",
       "Timestamp": "Saturday, 11 March 2017 - 10:52",
       "Headline": "තවත් ජ්‍යෙෂ්ඨ පොලිස් නිලධාරීන් 15 දෙනෙකුට ස්ථාන මාරු",
       "News Content": "ජ්‍යෙෂ්ඨ පොලිස් නිලධාරීන් 15 දෙනෙකු සඳහා වහාම ක්‍රියාත්මක වන පරිදි සේවා ස්ථාන මාරුවීම් ලබාදී තිබෙනවා.\nනියෝජ්‍ය පොලිස්පතිවරුන් 4 දෙනෙකු, ජ්‍යෙෂ්ඨ පොලිස් අධිකාරීවරුන් 3 දෙනෙකු, පොලිස් අධිකාරීවරුන් 3 දෙනෙකු සහ සහකාර පොලිස් අධිකාරීවරුන් 5 දෙනෙකු සඳහා මෙලෙස ස්ථාන මාරුවීම් ලබාදී ඇති බව පොලිස් මාධ්‍ය ප්‍රකාශක කාර්යාලය නිවේදනයක් නිකුත් කරමින් සදහන් කළා.\nකේ.එස්.බී.ආර්. ඩයස්, පී. මුණසිංහ, එල්.එෆ්.ඒ.ආර්. ද සිල්වා, කේ.පී.එම්. ගුණරත්න මාරුවීම් ලැබූ නියෝජ්‍ය පොලිස්පතිවරුන්.\nඑස්.ඒ.ආර්.පී. ජයතිලක, ජේ.ඒ.පී.ජී. පෙරේරා, ඩී.ජේ. පලිහක්කාර ස්ථාන මාරු ලැබූ ජ්‍යෙෂ්ඨ පොලිස් අධිකාරීවරුන් වන බවයි පොලිස් මූලස්ථානය පවසන්නේ.\nපී.ආර්.පී. සේනානායක, ජී.කේ.ජේ. අපෝන්සු, පී.එම්. සෝමාවතී වෙනත් සේවා ස්ථානවලට යොමු කළ පොලිස් අධිකාරීවරුන් ලෙස සදහන්.\nඑච්.එන්. ද සිල්වා, එච්.ඩී. ජයසේකර, අයි.එස්. මුතුමාල, ඩී.එස්. පෙරියප්පෙරුම, එල්.ආර්. අමරසේන යන සහකාර පොලිස් අධිකාරීවරුන් සඳහා ද සේවා ස්ථාන මාරු ලබාදී තිබෙනවා.\nපොලිස්පතිවරයාගේ නිර්දේශ මත පොලිස් කොමිසම විසින් වහාම ක්‍රියාත්මක වන පරිදි මෙම ස්ථාන මාරුවීම් ලබාදී ඇති බවයි පොලිස් මාධ්‍ය ප්‍රකාශක කාර්යාලය නිකුත් කළ නිවේදනයේ වැඩිදුරටත් දැක්වෙන්නේ.\nමේ අතර, ආසියාතික පොලිස් ප්‍රධානීන්ගේ සමුළුවට සහභාගිවීම සඳහා පොලිස්පති පූජිත් ජයසුන්දර අද අලුයම බංග්ලාදේශයේ ඩකා නුවර බලා පිටත්ව ගොස් තිබෙනවා.\nඔහු පැමිණෙන තුරු වැඩබලන පොලිස්පතිවරයා ලෙස පරිපාලන අංශයේ ජ්‍යෙෂ්ඨ නියෝජ්‍ය පොලිස්පති සී.ඩී. වික්‍රමරත්න පත් කර ඇති බවයි පොලිස් මූලස්ථානය නිවේදනය කළේ.",
       "URL": "https://www.hirunews.lk/156590/තවත්-ජ්‍යෙෂ්ඨ-පොලිස්-නිලධාරීන්-15-දෙනෙකුට-ස්ථාන-මාරු",
       "Category": "Local News",
       "Parent URL": "https://www.hirunews.lk/local-news.php?pageID=4620"
}