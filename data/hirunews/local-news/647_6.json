{
       "Source": "hirunews",
       "Timestamp": "Friday, 23 December 2022 - 19:26",
       "Headline": "පස් පොඩ්ඩාගේ හිතවතෙකුට වෙඩි තැබුවේ බස් අවුලකට දැයි සැක (වීඩියෝ)",
       "News Content": "සීදුව - කොටුගොඩ - ගලිගංඑලිය ප්‍රදේශයේ පුද්ගලයෙකු වෙඩි තබා ඝාතනය කිරීමේ සිද්ධියට බස් ව්‍යාපාරයක් සම්බන්ධයෙන් කණ්ඩායම් දෙකක් අතර කලක සිට පැවති ගැටුමක් හේතුවන්නට ඇති බවට තොරතුරු අනාවරණ වනවා.\nඑසේම, මෙම වෙඩි තැබීමේ සිද්ධිය විමර්ශනයට විශේෂ පොලිස් කණ්ඩායම් කිහිපයක් යොදවා ඇති බවයි පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි නිහාල් තල්දූව ප්‍රකාශ කළේ.\nසීදුව - ගලිගංඑලිය ප්‍රදේශයේදී අද උදෑසන 7 ට පමණ යතුරුපැදියකින් පැමිණි නාඳුනන පුද්ගලයින් දෙදෙනෙකු මෙම වෙඩි ප්‍රහාරය එල්ල කර තිබූ අතර එහිදී ජිවිතක්ෂයට පත්වුණේ 39 හැවිරිදි ගිහාන් කාංචන නැමති රද්දොළුව - කොටුවල ප්‍රදේශයේ පදිංචිකරුවෙක්.\nඔහු බැකෝ යන්ත්‍ර සහ පස් ප්‍රවාහනය කරන ටිපර් රථයක රියදුරෙකු ලෙස කටයුතු කර ඇති බවයි වාර්තා වන්නේ.\nඑමෙන්ම, මොහු 2018 වසරේ ජනවාරි මස ගම්පහ - බටපොත ප්‍රදේශයේදී පුද්ගලයෙකු වෙඩි තබා ඝාතනය කිරීමේ චෝදනාව මත බන්ධනාගාර ගතව සිට පැමිණි අයෙකු වනවා.\nමොහු ඝාතනයට ලක්වූ පස්පොඩ්ඩා නැමැත්තාගේ හිතවතෙකු බවට ද තොරතුරු අනාවරණ වන අතර බස් ව්‍යාපාරයක් සම්බන්ධයෙන් ගම්පහ - කෙහෙල්බද්දර සහ කොටුගොඩ ඇතුළු ප්‍රදේශ කිහිපයක කණ්ඩායම් දෙකක් අතර කලක සිට පවතින ගැටුමක් නිසා මෙම ඝාතනය සිදුවන්නට ඇති බවටයි පොලිසිය සැක පළ කරන්නේ.\nවෙඩි ප්‍රහාරයට ලක්වූ පුද්ගලයා එම ප්‍රදේශයේ මාර්ගය අසල කොළ කැඳ අලෙවි කරන ස්ථානයක රැඳී සිටියදී වෙඩි තැබීම සිදුවූ අතර එහිදීයි කැඳ අලෙවි කරමින් සිටි කාන්තාවද තුවාල ලැබුවා.\nපසුව දෙදෙනාම වැඩිදුර ප්‍රතිකාර සඳහා රාගම ශික්ෂණ රෝහලට මාරු කිරීමෙන් අනතුරුවයි ගිහාන් කාංචන නැමැත්තා ජිවිතක්ෂයට පත්වුණේ.",
       "URL": "https://www.hirunews.lk/323412/පස්-පොඩ්ඩාගේ-හිතවතෙකුට-වෙඩි-තැබුවේ-බස්-අවුලකට-දැයි-සැක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=647"
}