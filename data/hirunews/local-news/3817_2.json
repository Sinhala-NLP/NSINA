{
       "Source": "hirunews",
       "Timestamp": "Friday, 03 August 2018 - 13:52",
       "Headline": "Update - මෝදර වෙඩි තැබීමෙන් තුවාල ලැබූ පුද්ගලයා ජීවිතක්ෂයට",
       "News Content": "මෝදර - මුතුවැල්ල මාවතේ අද (03) දහවල් සිදුවූ වෙඩි තැබීමකින් තුවාල ලබා රෝහල් ගතකළ පුද්ගලයා ජීවිතක්ෂයට පත්ව තිබෙනවා.\nපොලිස් මාධ්‍ය ප්‍රකාශක, පොලිස් අධිකාරී රුවන් ගුණසේකර සඳහන් කළේ යතුරුපැදියකින් පැමිණි නාඳුනන පුද්ගලයින් දෙදෙනෙකු විසින් මෙම වෙඩි තැබීම සිදුකර පළා ගොස් ඇති බවයි.\nවෙඩි වැදීමෙන් බරපතල තුවාල ලැබූ 62 හැවිරිදි ගෝපාල් පිල්ලේ බාලචන්ද්‍රන් නැමැත්තා කොළඹ ජාතික රෝහලට ඇතුළත් කිරීමෙන් පසු ජීවිතක්ෂයට පත්වුණා.\nඔහු, පූකුඩුකන්නා නැමැති සංවිධානාත්මක අපරාධ කණ්ඩායම්වලට සම්බන්ධ පුද්ගලයෙකුගේ පියා බවට අනාවරණ වී තිබෙනවා.\nවෙඩි ප්‍රහාරයට පැමිණි පුද්ගලයින් මෝදර වැල්ල ප්‍රදේශය හරහා පළා ගිය බවටයි තොරතුරු වාර්තා වන්නේ.\nඔවුන් අත්අඩංගුවට ගැනීම සඳහා මෝදර පොලීසිය විශේෂ මෙහෙයුමක් ආරම්භ කර ඇති බව පොලිස් මාධ්‍ය ප්‍රකාශක, පොලිස් අධිකාරී රුවන් ගුණසේකර සඳහන් කළා.\nමීට පෙර මට්ටක්කුලිය සහ මෝදර යන ප්‍රදේශවල සිදුවූ ඝාතන කිහිපයක් සහ මෙම සිද්ධිය අතර සම්බන්ධයක් ඇති බවට පොලීසිය සැක පළ කරනවා.\nUpdate :- Friday, August 3, 2018 2.07 pm\n---------------------------------------------------------\nමෝදර ප්‍රදේශයේ වෙඩි තැබීමක්\nමෝදර - මුතුවැල්ල මාවතේ අද (03) දහවල් සිදුවූ වෙඩි තැබීමකින් පුද්ගලයෙකු තුවාල ලබා තිිබෙනවා.\nපොලිස් මාධ්‍ය ප්‍රකාශක, පොලිස් අධිකාරී රුවන් ගුණසේකර සඳහන් කළේ එම ප්‍රදේශයේ පොලීසියට අවශ්‍ය කරමින් සිටි පුද්ගලයෙකුගේ පියෙකු මෙලෙස වෙඩි ප්‍රහාරයට ලක්ව ඇති බවයි.\nයතුරුපැදියකින් පැමිණ මෙම වෙඩි තැබීම සිදුකර ඇති අතර, තුවාල ලැබූ 62 හැවිරිදි පුද්ගලයා කොළඹ ජාතික රෝහලට ඇතුළත් කර තිබෙනවා.\nකොළඹ ජාතික රෝහලේ ප්‍රකාශිකාවක සඳහන් කළේ ඔහුගේ තත්ත්වය බරපතල බවයි.",
       "URL": "https://www.hirunews.lk/196712/update-මෝදර-වෙඩි-තැබීමෙන්-තුවාල-ලැබූ-පුද්ගලයා-ජීවිතක්ෂයට",
       "Category": "Local News",
       "Parent URL": "https://www.hirunews.lk/local-news.php?pageID=3817"
}