{
       "Source": "hirunews",
       "Timestamp": "Friday, 28 April 2017 - 21:23",
       "Headline": "සංවිධානාත්මක අපරාධ නිවාරණ කොට්ඨාසය මඟින් රැගෙන ගිය පුද්ගලයින් දෙදෙනෙකුගෙන් එක් අයෙක් තවමත් අතුරුදන්",
       "News Content": "පොලිස් මූලස්ථානයේ සංවිධානාත්මක අපරාධ නිවාරණ කොට්ඨාසය විමර්ශන කටයුත්තක් සඳහා රැගෙන ගිය ගම්පොල ප්‍රදේශයේ පදිංචි පුද්ගලයින් දෙදෙනෙකු පිළිබඳ අප පසුගියදා වාර්තා කළා.\nකෙසේ වෙතත්, මෙම පුද්ගලයින් දෙදෙනාගෙන් එක් අයෙකු තවමත් නිවසට නොපැමිණීම සම්බන්ධයෙන් පොලිස් මාධ්‍ය ප්‍රකාශක නියෝජ්‍ය පොලිස්පති ප්‍රියන්ත ජයකොඩිගෙන් විමසීමට උත්සාහ ගත්තත් එය සාර්ථක වුණේ නැහැ.\nගම්පොල - පුපුරැස්ස - රජතලාව සහ පන්විලතැන්න යන ප්‍රදේශවල පදිංචි පුද්ගලයින් දෙදෙනෙකු පොලිස් විමර්ශන කටයුත්තක් සඳහා රැගෙන ගොස් තිබුණේ පසුගිය 26 වැනිදා රාත්‍රියේදීයි.\nපසුව ඥාතීන් මෙය පැහැර ගැනීමක් බවට පැමිණිලි කර තිබුණද එය පොලිස් විමර්ශනයක් සඳහා රැගෙන යාමක් බවටයි අනාවරණ වුණේ.\nකෙසේ වෙතත්, මෙසේ පැහැර ගැනීමට ලක්වූ බව කියන පුද්ගලයින් දෙදෙනාගෙන් එක් අයෙක් ගම්පොල මහේස්ත්‍රාත්වරිය හමුවට ඉදිරිපත් කිරීමෙන් පසු ඊයේ ඇප මත මුදාහැර තිබුණා.",
       "URL": "https://www.hirunews.lk/160212/සංවිධානාත්මක-අපරාධ-නිවාරණ-කොට්ඨාසය-මඟින්-රැගෙන-ගිය-පුද්ගලයින්-දෙදෙනෙකුගෙන්-එක්-අයෙක්-තවමත්-අතුරුදන්",
       "Category": "Local News",
       "Parent URL": "https://www.hirunews.lk/local-news.php?pageID=4542"
}