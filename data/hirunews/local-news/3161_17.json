{
       "Source": "hirunews",
       "Timestamp": "Thursday, 05 September 2019 - 20:19",
       "Headline": "අගමැති පක්ෂ නායකයින් සහ ආණ්ඩුවේ ජ්‍යෙෂ්ඨ අමාත්‍යවරුන් කැඳවයි",
       "News Content": "විශේෂ සාකච්ඡාවක් සඳහා එක්සත් ජාතික පෙරමුණ නියෝජනය කරන පක්ෂ නායකයින් සහ ආණ්ඩුවේ ජ්‍යෙෂ්ඨ අමාත්‍යවරුන් එක්සත් ජාතික පක්ෂ නායක අග්‍රාමාත්‍ය රනිල් වික්‍රමසිංහ මහතා විසින් හෙට පෙරවරුවේ අරලියගහ මන්දිරයට කැඳවා තිබෙනවා.\nමේ අතර, සජිත් ප්‍රේමදාස මහතා ජනාධිපති අපේක්ෂකයා වශයෙන් නම් කරන ලෙස ඉල්ලා එක්සත් ජාතික පක්ෂයේ මන්ත්‍රී කණ්ඩායමක් එම පක්ෂයේ අනෙකුත් මන්ත්‍රීවරුන්ගෙන් බලහත්කාරයෙන් අත්සන් ලබා ගැනීමක් සම්බන්ධයෙන් පක්ෂ නායකවරයාට පැමිණිලි කර ඇති බවද වාර්තා වනවා.\nඑක්සත් ජාතික පක්ෂයේ නියෝජ්‍ය නායක අමාත්‍ය සජිත් ප්‍රේමදාස මහතා ජනපති අපේක්ෂකයා ලෙස නම් කරන ලෙස ඉල්ලා පක්ෂ නායකවරයා වෙත යොමු කිරීමට එම පක්ෂයේ මන්ත්‍රී කණ්ඩායම මේ වනවිට ලිපියකට අත්සන් ලබා ගනිමින් සිටිනවා.\nදේශපාලන ආරංචි මාර්ග සදහන් කළේ කැබිනට් නොවන අමාත්‍යවරුන් කිහිප දෙනෙකු විසින්  අදාළ ලිපියට පක්ෂයේ මන්ත්‍රීවරුන්ගෙන් බලහත්කාරයෙන් අත්සන් ලබාගැනීමේ ව්‍යාපාරයක් දියත් කර ඇති බවයි.\nසජිත් ප්‍රේමදාස මහතා කුමන ආකාරයෙන් හෝ ජනාධිපති අපේක්ෂකත්වය ලබාගෙන අනිවාර්යයෙන්ම ජනාධිපතිධුරයට පත්වන බවත් එවිට පක්ෂයේ ව්‍යවස්ථාව අනුව පක්ෂ නායකත්වය ඔහු වෙත පැවරෙන බවත් අදාළ කැබිනට් නොවන අමාත්‍යවරුන් මන්ත්‍රීවරුන් වෙත පවසා ඇතැයි වාර්තාවනවා.\nඑමෙන්ම සජිත් ප්‍රේමදාස මහතාට අපේක්ෂකත්වය ලබාදෙන ලෙස ඉල්ලන මෙම ලිපියට අත්සන් නොකරන්නේ නම් ඉදිරි මහ මැතිවරණයට නාම යෝජනා ලබාගැනීමට නොහැකිවනු ඇති බව අදාළ කැබිනට් නොවන අමාත්‍යවරුන් පසුපෙළ මන්ත්‍රීවරුන් රැසකට තර්ජනාත්මකව පවසා ඇති බවද දේශපාලන ආරංචි මාර්ග පවසනවා.\nඒ සම්බන්ධයෙන් පසුපෙළ මන්ත්‍රීවරුන් ගණනාවක් පක්ෂ නායක අග්‍රාමාත්‍ය රනිල් වික්‍රමසිංහ මහතාව සිය මාලදිවයින් සංචාරය අතරතුරදී දුරකථනය ඔස්සේ අමතා  පැමිණිලි කර ඇති අතර තම පක්ෂයේ මන්ත්‍රීවරුන්ට එසේ තර්ජන සහ බලපෑම් කරන පුද්ගලයින්ට එරෙහිව දැඩි තීරණයක් ගන්නා බව අග්‍රාමාත්‍ය රනිල් වික්‍රමසිංහ මහතා එම මන්ත්‍රීවරුන්ට පවසා ඇතැයිද දේශපාලන ආරංචි මාර්ග සඳහන් කළා.\nමේ අතර අග්‍රාමාත්‍ය රනිල් වික්‍රමසිංහ මහතා සහ එක්සත් ජාතික පෙරමුණේ ජ්‍යෙෂ්ඨ අමාත්‍යවරුන් අතර හෙට පැවැත්වෙන සාකච්ඡාව සම්බන්ධයෙන් මාධ්‍යවේදීන් අද අමාත්‍ය පාඨලී චම්පික රණවක මහතාගෙන් ප්‍රශ්න කර සිටියා.\nමේ අතර, හම්බන්තොට ලංකා ලුණු සමාගමේ සේවකයින් අද එක්සත් ජාතික පක්ෂ නියෝජ්‍ය නායක අමාත්‍ය සජිත් ප්‍රේමදාස මහතාට විරෝධය පළ කරමින් එම සමාගම ඉදිරිපිට විරෝධතාවක නිරත වුණා.\nඔවුන් චෝදනා කළේ තම සමාගමේ වත්මන් සභාපතිවරයා, අමාත්‍ය සජිත් ප්‍රේමදාස මහතාගේ වුවමනාව මත  දේශපාලන පත්වීම් ලබාදෙමින් සිටින බවටයි.",
       "URL": "https://www.hirunews.lk/223683/අගමැති-පක්ෂ-නායකයින්-සහ-ආණ්ඩුවේ-ජ්‍යෙෂ්ඨ-අමාත්‍යවරුන්-කැඳවයි",
       "Category": "Local News",
       "Parent URL": "https://www.hirunews.lk/local-news.php?pageID=3161"
}