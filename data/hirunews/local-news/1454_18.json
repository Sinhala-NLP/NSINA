{
       "Source": "hirunews",
       "Timestamp": "Sunday, 02 January 2022 - 13:13",
       "Headline": "අල - ලූණු බදු අඩු කිරීමට ගොවීන්ගේ විරෝධය (වීඩියෝ)",
       "News Content": "ආනයනික අර්තාපල් සහ බී ළුෑණු සඳහා පනවා තිබූ බද්ද පහත හෙළීම හේතුවෙන් තමන් දැඩි දුෂ්කරතාවකට පත්ව ඇති බව ගොවීන් පවසනවා.\nපොහොර මිල සීග්‍ර ලෙස ඉහළ යාම මෙන්ම, පොහොර සහ පලිබෝධනාශක නොමැතිවීම හේතුවෙන් අස්වැන්න අඩුවීම නිසා, එළවළු නිෂ්පාදන පිරිවැය ද ඉහළ ගොස් ඇති බවයි ගොවීන් ප්‍රකාශ කර සිටියේ.\nඒ හේතුවෙන් ආනයනික අර්තාපල් සහ බී ළුෑණු සඳහා පනවා තිබූ බද්ද පහත හෙළීමත් සමඟ ඒවායේ මිල අඩුවීමෙන් දේශීය ගොවීන්ගේ අස්වැන්න නිසි මිලකට විකුණාගත නොහැකි බවයි සමස්ත ලංකා ඒකාබද්ධ විශේෂිත ආර්ථික මධ්‍යස්ථාන එකමුතුවේ සභාපති අරුණ හෙට්ටිආරච්චි සඳහන් කළේ.\nමේ අතර ඉන්ධන මිල ඉහළ දැමීමත් සමඟ භූමිතෙල් මිලද ඉහළ යාම හේතුවෙන් ගොවීන් දැඩි දුෂ්කරතාවකට පත්ව සිටිනවා.\nකඳුකර ආශ්‍රිත ප්‍රදේශවල සිදු කරන වගා කටයුතු සඳහා අවශ්‍ය ජලය සපයා ගැනීමට මෝටර් භාවිත කරන ගොවීන් මෙලෙස අර්බුදයකට ලක්ව ඇති බවයි ඔවුන් ප්‍රකාශ කර සිටියේ.\nමේ අතර පොළොන්නරුව - කවුඩුල්ල ගොවි ජනපද ව්‍යාපාරයේ මිරිස්හේන ගොවි සංවිධාන බලප්‍රදේශය තුළ මහකන්නයේ ගොයම කහ පැහැ ගැන්වී ඇති බවට ගොවීන් චෝදනා කරනවා.\nඑමෙන්ම පොළොන්නරුව - මැදිරිගිරිය ප්‍රදේශයේ වී වගාව රසායනික පොහොර නොමැතිවීම හේතුවෙන් විනාශ වීමේ තර්ජනයකට ලක්ව ඇති බවට ගොවීන් චෝදනා කළා.\nඔවුන් කියා සිටියේ රජය ලබාදුන් කාබනික දියර පොහොර වී වගාවට යෙදීමත් සමඟ ගොයම කහපැහැ ගැන්වුණු බවයි.\nමේ අතර පොහොර නොමැති කමින් විනාශ වූ වගාවන් පිළිබඳ ප්‍රදේශ රැසකින් වාර්තාවුවත් සියයට 70 ක් කාබනික පොහොර සහ රසායනික පොහොර සියයට 30 ක් යොදා සරු තක්කාලි අස්වැන්නක් ලබාගත් ගොවියෙකු ගලේවෙල - පට්ටිවෙල ප්‍රදේශයෙන් වාර්තාවුණා.\nඑස්.ඒ. රත්නපාල නමැති මොහු අක්කර තුනහමාරක බිමේ තාක්කාලි වගාකොට රුපියල් මිලියන 10 ක් උපයාගෙන තිබෙනවා.",
       "URL": "https://www.hirunews.lk/292814/අල-ලූණු-බදු-අඩු-කිරීමට-ගොවීන්ගේ-විරෝධය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1454"
}