{
       "Source": "hirunews",
       "Timestamp": "Tuesday, 17 January 2023 - 19:13",
       "Headline": "සරසවි සිසුවිය ඝාතනය කළ පෙම්වතා ගඟට පනින්න යද්දී පොලිසිය අල්ලයි (වීඩියෝ)",
       "News Content": "කොළඹ තුරග තරග පිටියේදී පිහි ඇනුමක් සිදුකර කොළඹ විශ්වවිද්‍යාලයේ සිසුවියක් ඝාතනය කළ ඇගේ පෙම්වතා බව කියන තරුණයා වැල්ලම්පිටිය පොලිසිය මගින් අද පස්වරුවේ අත්අඩංගුවට ගනු ලැබුවා.\nඑම සැකකරුද කොළඹ විශ්වවිද්‍යාලයේ ඉගෙනුම ලබන සිසුවෙකු බවයි වාර්තාවන්නේ.\nඅද දහවල් 12.30 ට පමණ මෙම ඝාතනය සිදුකර ඇති අතර, පොලිසියට ලද තොරතුරකට අනුව බිම වැටී තිබූ අදාළ තරුණියගේ මළසිරුර සොයාගනු ලැබුවා.\nමෙලෙස ඝාතනය කර තිබුණේ 24 හැවිරිදි හෝමාගම - කිරිවත්තුඩුව - පුබුදු උයන ප්‍රදේශයේ පදිංචිකාරිණියක්.\nඇය, කොළඹ විශ්වවිද්‍යාලයේ විද්‍යා පීඨයේ සංඛ්‍යාන දෙපාර්තමේන්තුවේ ඉගෙනුම ලබන සිසුවියක් වන අතර, සැකකරුද එම පීඨයේම තුන්වන වසරේ ඉගෙනුම ලබන සිසුවෙකු බවයි වාර්තාවන්නේ.\nමෙම ඝාතනයෙන් පසු බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් කඩිනමින් පොලිස් කණ්ඩායම් කිහිපයක් යොදවා විමර්ශන ආරම්භ කර තිබෙනවා.\nමෙම ඝාතනය සිදුකිරීමෙන් අනතුරුව අදාළ සිසුවා පලායන අයුරු අසළ තිබූ සී සී ටී වී කැමරාවලද සටහන් වී තිබූ අතර, අසළ සිටි සනීපාරක්ෂක සේවකයින් දෙදෙනෙකුද එය නිරීක්ෂණය කර තිබුණා.\nපසුව මියගිය සිසුවියගේ පියාගේ මාර්ගයෙන් සැකකරු පදිංචි නිවස සොයාගෙන ඇති පොලිසිය වැල්ලම්පිටිය ප්‍රදේශයට පොලිස් කණ්ඩායම් පිටත් කර යවා තිබෙනවා.\nඑම අවස්ථාවේදී සැකකරුගේ දුරකථනයට ඇමතුම් කිහිපයක් ලබාගත්තද ඔහු ඊට ප්‍රතිචාර දක්වා තිබුණේ නැහැ.\nඅනතුරුව ඔහුගේ නිවස පරීක්ෂා කළ පොලිස් නිලධාරීන් සැකකරුගේ කාමරය තුළ තිබී ඝාතනය සඳහා යොදාගත් උල් පිහිය, ලේ තැවරුණු ටී ෂර්ටය සහ බෑගයක් සොයාගනු ලැබුවා.\nකෙසේ වෙතත් සැකකරු එම අවස්ථාවේ නිවසින් පලාගොස් ඔහු පදිංචි නිවස පිහිටි වත්තේ සැඟව සිට තිබෙනවා.\nඒ, රාත්‍රී කාලයේදී කැළණි ගඟට පැන සියදිවි හානිකරගැනීමේ අරමුණින්.\nකෙසේ වෙතත් කඩිනමින් ක්‍රියාත්මක වූ පොලිසිය සැකකරු අත්අඩංගුවට ගෙන තිබෙනවා.\nඔහු මේ වනවිට මානසික කම්පනයෙන් පසුවන බවයි විමර්ශන සිදුකරන උසස් පොලිස් නිලධාරියෙකු සඳහන් කළේ.\nඑම නිසා ඝාතනයට නිශ්චිත හේතුව අනාවරණ වී නොමැති අතර, ප්‍රේම සබඳතාවක් මුල් කරගෙන ඇතිවූ ආරවුලක් ඊට හේතුවන්නට ඇති බවට පොලිසිය සැක කරනවා.",
       "URL": "https://www.hirunews.lk/325281/සරසවි-සිසුවිය-ඝාතනය-කළ-පෙම්වතා-ගඟට-පනින්න-යද්දී-පොලිසිය-අල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=595"
}