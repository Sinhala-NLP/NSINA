{
       "Source": "hirunews",
       "Timestamp": "Tuesday, 10 August 2021 - 8:25",
       "Headline": "කාලගුණ වෙනස නිසා රටවල් රැසක් මිහිපිටින් අතුරුදන්වීමේ අවධානමක්",
       "News Content": "කාලගුණ වෙනසේ බලපෑමෙන් ලොව දූපත් රාජ්‍ය රැසක් මිහිපිටින් අතුරුදන්වීමේ අවදානමට ලක්ව තිබෙනවා.\nඊයේ ප්‍රකාශයට පත්කෙරුණු එක්සත් ජාතීන්ගේ සංවිධානයේ අන්තර් රාජ්‍ය කාලගුණ වෙනස පිළිබඳ කමිටු වාර්තාවෙන් මේ බව අවධාරණය කෙරුණා.\nඑමඟින් සඳහන් කළේ මිහිතලය උණුසුම් වීම නිසා මේ සියවස අවසාන වනවිට සාගර ජල මට්ටම මීටර් දෙකකින් පමණ ඉහළ යෑම බැහැර කළ නොහැකි කරුණක් බවයි.\nඑම තත්ත්වය වැළැක්වීමට නම් හරිතාගාර වායු මුක්තවීම කැපී පෙනෙන ලෙස අඩු කළ යුතුයි.\nකාලගුණ වෙනස පිළබඳ ජගත් සංවිධාන වාර්තාව ප්‍රකාශයට පත් කෙරුණේ ග්ලාස්ගෝ නුවර පැවැත්වෙන කෝප් 26 ලෝක කාලගුණ සමුළුව පැවැත්වීමට මාස 03 ක් තිබියදීයි.\nමේ නිසා කාලගුණ වෙනසේ බලපෑමට ඍජුවම ලක්වන රටවල් එහිදී කෙටුම්පත් කළ යුතු පියවර රැසක් දැනටමත් යෝජනා කර තිබෙනවා.\nසාගර ජල මට්ටම ඉහළ යෑමෙන් මිහිපිටින් අතුරුදන් විය හැකි දූපත් රාජ්‍යයක් වන මාලදිවයිනේ හිටපු ජනාධිපති මොහොමඩ් නෂීඩ් ප්‍රකාශ කළේ වෙනත් කිසිවෙකුගේ කාබන් නිකුත් කිරීම් වෙනුවෙන් මාලදිවයින් වාසීන්ට ජීවිතවලින් වන්දි ගෙවීමට සිදුව ඇති බවයි.\nමේ නිසා තම රට මිහිපිටින් අතුරුදන්වීම ආසන්නයට පැමිණ ඇති බවට ඔහු චෝදනා කළා.\nකාලගුණ වෙනස පිළිබඳ අන්තර් රාජ්‍ය කමිටු වාර්තාවට අනුව උණුසුම් වා-දහර, දැඩි වර්ෂාපතනය සහ නියඟ ඉදිරියේදී ඉතා දරුණු ලෙස නිරන්තරයෙන් සිදුවිය හැකියි.\nජගත් සංවිධාන මහ ලේකම් අන්තෝනියෝ ගුටේරස් මෙම තත්ත්වය හැඳින්වූයේ මානව සංහතියට නිකුත් කෙරුණු රතු එලියක් ලෙසයි.\nඉදිරි දශක දෙක තුළ මිහිතලයේ උෂ්ණත්වය පූර්ව කාර්මිකකරණ මට්ටමේ සිට සෙල්සියස් අංශක එකයි දශම පහ ඉක්මවා ඉහළ යනු ඇති බව ඊයේ නිකුත් කෙරුණු ජගත් කාලගුණ වාර්තාවේ සඳහන්.",
       "URL": "https://www.hirunews.lk/279311/කාලගුණ-වෙනස-නිසා-රටවල්-රැසක්-මිහිපිටින්-අතුරුදන්වීමේ-අවධානමක්",
       "Category": "Local News",
       "Parent URL": "https://www.hirunews.lk/local-news.php?pageID=1764"
}