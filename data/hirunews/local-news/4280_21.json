{
       "Source": "hirunews",
       "Timestamp": "Monday, 09 October 2017 - 17:07",
       "Headline": "නොර්වුඩ් ඇගලුම් කර්මාන්ත ශාලාවේ සේවිකාවන් යළිත් ලෙඩ වෙයි (ඡායාරූප)",
       "News Content": "නොර්වුඩ් ඇගලුම් කර්මාන්ත ශාලාවේ සේවිකාවන් කිහිපදෙනෙකු අද(09) යළිත් රෝගාතුර වී උමතුවෙන් හැසිරී තිබෙනවා.\nකර්මාන්ත ශාලාව තුළ භූත දෝෂයක් ඇති බවට මේ වනවිට සේවකයින් තුළ භීතියක් පවතින බවයි නොර්වුඩ් පොලිසිය පවසන්නේ.\nසේවිකාවන් 20 දෙනෙකු පමණ ආවේශ වී උමතුවෙන් මෙන් හැසිරී කෑගසා ඇති අතර තවත් සේවිකාවක් කලු ඇඳුමක් ඇඳගත් අයෙකු තම බෙල්ල ආශ්‍රිත ප්‍රදේශයෙන් ඇල්ලූ බව ප්‍රකාශ කරනවා.\nකෑගැසීමත් සමගම කර්මාන්ත ශාලාවේ පාලකයින් විසින් මේ බව නොර්වුඩ් පොලිසියට දැන්වා තිබෙනවා.\nපසුව දික්ඔය මූලික රෝහලේ අධිකරණ වෛද්‍යවරයා ඇතුලු පිරිසක් කර්මාන්ත ශාලාව වෙත ගොස් සේවිකාවන් පරීක්ෂා කර බැලීමේදී ශරීරවල කිසිදු රෝගී තත්වයක් නොතිබූ හෙයින් ඔවුන් රෝහලේ මානසික වෛද්‍යවරයා වෙත ඉදිරිපත් කරන ලෙසට දැනුම්දෙනු ලැබුවා.\nඑම ඇගළුම් කර්මාන්ත ශාලාවේ සේවිකාවන් පවසන්නේ කර්මාන්ත ශාලාව තුළ පැවැත්වීමට තිබූ දේව පූජාවන් කිහිපයක් පාලන අධිකාරිය මගින් අතපසු කළ නිසා මෙවැනි තත්වයක් උද්ගත වී ඇති බවයි.\nඉකුත් 4 වනදා මෙහි සේවිකාවන් 245 දෙනෙකු පමණ හදිසියේ රෝගී වීම සමිබන්ධයෙන් සෞඛ්‍ය අංශ කළ පරික‍ෂණවලදී අනාවරණය වුණේ ඔවුන්ට ප්‍රමාණවත් වාතාශ්‍රය නොතිබීම තුළ රෝගාතුර වී ඇති බවයි.\nපසුව පාලන අධිකාරිය විසින් ප්‍රමාණවත් වාතාශ්‍රය ලැබෙන පරිදි කටයුතු කර තිබූ බවයි නොර්වුඩ් පොලිසියේ ස්ථානාධිපති කමල් අබේසිරි පැවසුවේ.\nහැටන්- රංජිත් රාජපක්ෂ",
       "URL": "https://www.hirunews.lk/173019/නොර්වුඩ්-ඇගලුම්-කර්මාන්ත-ශාලාවේ-සේවිකාවන්-යළිත්-ලෙඩ-වෙයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4280"
}