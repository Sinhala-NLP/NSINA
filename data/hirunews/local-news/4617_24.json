{
       "Source": "hirunews",
       "Timestamp": "Sunday, 12 March 2017 - 20:11",
       "Headline": "ඒක දන්තයා මෙලොව හැර යයි (ඡායාරූප)",
       "News Content": "මහනුවර දළදා මාළිගාවේ ඇත් පවුරට අයත් ඒක දන්ත නමැති ඇතා මිය ගොස් තිබෙනවා.\nහදිසියේ ඇති වූ අසනීප තත්ත්වයක් හේතුවෙන් මෙම ඇතා මිය ගොස් ඇති බවයි ප්‍රදේශයේ හිරු වාර්තාකරු සඳහන් කළේ.\nදළදා මාළිගාවට අයත් මහනුවර - පල්ලෙකැළේ පිහිටි ඉඩමක ඇතා රදවා සිටියදී ආහාර ගැනීම ප්‍රතික්ෂේප කර තිබෙනවා.\nකෙසේ වෙතත්, මෙම ඇතාට ප්‍රතිකාර කිරීමට පෙර මිය ගොස් ඇති බවයි ශ්‍රී දළදා මාළිගාවේ අලි ඇතුන් භාරකර ප්‍රදීප් මියනපලාව ප්‍රකාශ කළේ.\nපේරාදෙනිය විශ්වවිද්‍යාල පශු වෛද්‍ය පීඨය සහ වනජීවි දෙපාර්තමේන්තුව එක්ව මෙම සත්ත්වයාගේ පශ්චාත් මරණ පරීක්ෂණය සිදුකිරීමට නියමිතයි.\n1978 මහනුවර දළදා මාළිගාවේ ඇත් පන්තියට එකතු වූ ඒකදන්තයා දළදා කරඬුව ගෙන යාමට ඕනෑම අවස්ථාවක සූදානම්ව සිටි හස්තියෙකු වනවා.\nමිය යන විට ඒකදන්තයාගේ වයස අවුරුදු 47ක්.\nඡායාරූප - මහනුවර චන්දන උඩුවාවර",
       "URL": "https://www.hirunews.lk/156698/ඒක-දන්තයා-මෙලොව-හැර-යයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4617"
}