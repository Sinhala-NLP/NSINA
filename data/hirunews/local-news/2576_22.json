{
       "Source": "hirunews",
       "Timestamp": "Saturday, 18 July 2020 - 12:57",
       "Headline": "පැය 100ක් තුළ ලොව පුරා කොරෝනා ආසාදිතයන්, මිලියනයකින් ඉහළ යයි - මුහුණු ආවරණ පැළදීමට බල කළ නොහැකි බව ට්‍රම්ප් කියයි (වීඩියෝ)",
       "News Content": "ලොව පුරා කොරෝනා වෛරස් ආසාදිතයින්ගේ සංඛ්‍යාව ඊයේ දිනයේදී මිලියන 14 ඉක්ම වූ අතර, මරණ සංඛ්‍යාව හය ලක්ෂයට ආසන්න වී තිබෙනවා. එමෙන්ම, කොවිඩ් 19 ආසාදිතයින් අවසන් මිලියනය ප්‍රථම වරට පැය 100ක කාලයක් ඇතුළත වාර්තා වන බවයි රොයිටර් සඳහන් කළේ.\nලොව පුරා කොරෝනා වෛරස් ආසාදිත සංඛ්‍යාව මිලියන 13 ඉක්ම වූයේ පසුගිය 13 වන දායි. මේ වන විට මුළු ආසාදිත සංඛ්‍යාව එක්කෝටි හතලිස් එක් ලක්ෂ 94,140ක්.\nමේ අතර, ඇමරිකා එක්සත් ජනපදයෙන් අඛණ්ඩ 3 වන දිනටත් වාර්තාගත කොරෝනා ආසාදිතයන් හඳුනා ගැනුණු අතර, ඊයේ වාර්තා වූ ආසාදිත සංඛ්‍යාව 77,638ක්. ඒ අනුව ඇමරිකාවේ කොරෝනා ආසාදිත සංඛ්‍යාව 37 ලක්ෂය ඉක්ම වන අතර, එරට කොරෝනා මරණ සංඛ්‍යාව එක්ලක්ෂ 42,000කට අධිකයි.\nකොරෝනා වෛරසයෙන් වැඩිම පීඩාවට ලක්වූ ඇමරිකා එක්සත් ජනපදයෙන් ඊයේ දිනයේදී ද මරණ 927ක් වාර්තා වුණා.\nකෙසේ නමුත්, කොරෝනා වෛරසයෙන් වැළකී සිටීම සඳහා මුඛ ආවරණ පලදින ලෙස ඇමරිකානුවන්ට අණ කිරීමට සූදානම් නොමැති බව ජනාධිපති ඩොනල්ඞ් ට්‍රම්ප් ප්‍රකාශ කළා.\nඔහු එලෙස කියා සිටියේ මුහුණු ආවරණ පැළදීම සඳහා ජනතාව පෙළඹවීමට රජය සහ ප්‍රාන්ත ප්‍රධානීන් උපරිම පියවර ගත යුතු බව ඇමරිකාවේ ප්‍රධාන වසංගත රෝග විශේෂඥ ඇන්තනි ෆවුචි ප්‍රකාශ කර තිබියදීයි.",
       "URL": "https://www.hirunews.lk/245808/පැය-100ක්-තුළ-ලොව-පුරා-කොරෝනා-ආසාදිතයන්-මිලියනයකින්-ඉහළ-යයි-මුහුණු-ආවරණ-පැළදීමට-බල-කළ-නොහැකි-බව-ට්‍රම්ප්-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2576"
}