{
       "Source": "hirunews",
       "Timestamp": "Wednesday, 19 July 2017 - 12:50",
       "Headline": "තෙවරප්පෙරුමගේ තර්ජනයට බියවී බුලත්සිංහල පාසලක විදුහල්පතිණියක් ගෙදර යයි",
       "News Content": "නියෝජ්‍ය අමාත්‍ය පාලිත තෙවරප්පෙරුම බැන වැදීම හේතුවෙන් බුලත්සිංහල ජාතික පාසලේ විදුහල්පතිනිය පාසලට පැමිණීම ප්‍රතික්ෂේප කර ඇතැයි පාසල් සංවර්ධන කමිටුව පවසනවා.\nවිනය විරෝධී හැසිරීමක් හේතුවෙන් පාසලේ ඉවත් කර තිබුණුු දරුවෙකු පාසලට ඇතුළත් කර ගන්නා ලෙස තර්ජනය කරමින් නියෝජ්‍ය අමාත්‍යවරයා විදුහල්පතිනියට පසුගිය මස 23 වනදා බැන වැදී ඇති බවයි බුලත්සිංහල ජාතික විදුහලේ පාසල් සංවර්ධන කමිටුවේ සාමාජිකාවක් ප්‍රකාශ කළේ.\nපසුව පසුගිය 6 වනදා ද නියෝජ්‍ය අමාත්‍යවරයා විදුහල්පතිනී එස්.ඞී. විමලවීරට බැන වැදීම නිසා එදින සිට මේ දක්වා විදුහල්පතිනිය පාසලට නොපැමිණි බව ඇය ප්‍රකාශ කළා.\nවිදුහල්පතිවරයෙකු පාසලට නොමැති වීම හේතුවෙන් එහි කටයුතු අඩාල වී ඇති බවයි ඇය තවදුරටත් කියා සිටියේ.\nමේ සම්බන්ධයෙන් හිරු ප්‍රවෘත්ති අංශය චෝදනාව එල්ල වන නියෝජ්‍ය අමාත්‍ය පාලිත තෙවරප්පෙරුමගෙන් ද විමසීමක් කළ අතර, ඔහු කියා සිටියේ සාමාන්‍ය පෙළ විභාගයෙන් ගණිතය අසමත් සිසුන් පාසලට ඇතුළත් කර නොගැනීමට විදුහල්පතිනිය කටයුතු කර තිබූ බවයි.\nචක්‍රලේඛයට අනුව එම සිසුන් විදුහලට ඇතුළත් කර ගත යුතු බවත්, ඒ සම්බන්ධයෙන් විදුහල්පතිනිය දැනුවත් කිරීමක් පමණක් සිදුකළ බවත් නියෝජ්‍ය අමාත්‍යවරයා සදහන් කළා.\nකෙසේ වෙතත්, බැන තර්ජනය කළ බවට එල්ල වන චෝදනා ප්‍රතික්ෂේප කරන බවයි ඔහු කියා සිටියේ.\nඅප මේ පිළිබදව ජාතික පාසල් අධ්‍යක්ෂ ජයන්ත වික්‍රමනායකගෙන් ද විමසීමක් කළ අතර, ඔහු කියා සිටියේ ඉදිරියේදී මෙම පාසලට නව විදුහල්පතිවරයෙකු පත් කිරීමට පියවර ගන්නා බවයි.\nදැනට වැඩබලන විදුහල්පතිවරයා පාසලේ කටයුතු අධීක්ෂණය සදහා පත් කර ඇති බවද ඔහු කියා සිටියා.",
       "URL": "https://www.hirunews.lk/166235/තෙවරප්පෙරුමගේ-තර්ජනයට-බියවී-බුලත්සිංහල-පාසලක-විදුහල්පතිණියක්-ගෙදර-යයි",
       "Category": "Local News",
       "Parent URL": "https://www.hirunews.lk/local-news.php?pageID=4414"
}