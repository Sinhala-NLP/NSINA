{
       "Source": "hirunews",
       "Timestamp": "Friday, 07 May 2021 - 18:04",
       "Headline": "WHO සහ ජනපති අතර සාකච්ඡා ඵලදරයි - “සයිනොෆාම්” සඳහා අනුමැතිය ඉදිරි තෙදින තුළ",
       "News Content": "ලෝක සෞඛ්‍ය සංවිධානයේ අධ්‍යක්ෂ ජෙනරාල් ආචාර්ය ටෙඩ්‍රොස් ඇඩ්හැනොම් (Tedros Adhanom) සහ ජනාධිපති ගෝඨාභය රාජපක්ෂ අතර අද (07) පෙරවරුවේ ජනාධිපති කාර්යාලයේ සිට සූම් (ZOOM) තාක්ෂණය ඔස්සේ පැවති  සාකච්ඡාව ඵල දරා ඇතැයි ජනාධිපති මාධ්‍ය අංශය පවසනවා.\nකොවිඩ් පාලනය සඳහා රජය ගෙනයන වැඩපිළිවෙළට ලෝක සෞඛ්‍ය සංවිධානයේ ප්‍රශංසාව පළ කළ ටෙඩ්‍රොස් මහතා ඊට පූර්ණ සහාය ලබාදෙන බවයි ජනාධිපතිවරයා සමඟ ප්‍රකාශ කර ඇත්තේ.\nපළමු කොවිඩ් රැල්ලට සාර්ථකව මුහුණ දෙමින් වසංගතය පාලනයට ජනාධිපති ගෝඨාභය රාජපක්ෂ  දුන් නායකත්වය ටෙඩ්‍රොස් ඇඩ්හැනොම්ගේ ප්‍රසාදයට ලක්ව තිබෙනවා.\nඑහිදී ශ්‍රී ලංකාව අත්කරගත් සාර්ථකත්වය පිළිබඳව ලෝක සෞඛ්‍ය සංවිධානයේ මූලිකත්වයෙන් පැවති සමුළුවලදී සාකච්ඡාවට ලක් කෙරුණු බවයි අධ්‍යක්ෂ ජෙනරාල්වරයා කියා සිටියේ.\nමෙවරද, කොවිඩ් වෛරසය පැතිර යාම ඉතා ඉක්මණින් පාලනය කිරීමට ශ්‍රී ලංකා රජයට හැකිවනු ඇතැයි ලෝක සෞඛ්‍ය සංවිධානය බලාපොරොත්තු පළකර තිබෙනවා.\nදෙවන මාත්‍රාව සඳහා ඇස්ට්‍රාසෙනිකා එන්නත් මාත්‍රා මිලියන 20ක අවශ්‍යතාවක් ගෝලීය වශයෙන් පවතින අතර මෙරටට ඇති එහි අවශ්‍යතාව එන්නත් මාත්‍රා ලක්ෂ 6ක්.\nඑම අවශ්‍යතාව සපුරා ගැනීමට ලෝක සෞඛ්‍ය සංවිධානයේ සහාය ලැබෙනු ඇතැයි තමා අපේක්ෂා කරන බව ජනාධිපතිවරයා සඳහන් කර තිබෙනවා.\nසයිනොෆාම් එන්නත භාවිතයට ලෝක සෞඛ්‍ය සංවිධානයේ අනුමැතිය ඉදිරි තෙදින තුළ ලබාදීමට හැකි වනු ඇති බවයි ලෝක සෞඛ්‍ය සංවිධානයේ අධ්‍යක්ෂ ජෙනරාල්වරයා කියාසිටියේ.\nඑම අනුමැතියත් සමඟ මෙරට ජනතාවගෙන් වැඩි පිරිසකට සයිනොෆාම් එන්නත ලබාදීමට හැකිවන බව ජනාධිපති ගෝඨාභය රාජපක්ෂ පෙන්වා දී තිබෙනවා.\nලෝක සෞඛ්‍ය සංවිධානය කලාපීය මට්ටමින් හා කොළඹ පිහිටි කාර්යාලයෙන් ලබාදෙන සහයෝගය පිළිබඳව ද ඔහු ටෙඩ්‍රොස් මහතාට සිය ප්‍රශංසාව පළ කළා.",
       "URL": "https://www.hirunews.lk/270726/who-සහ-ජනපති-අතර-සාකච්ඡා-ඵලදරයි-සයිනොෆාම්-සඳහා-අනුමැතිය-ඉදිරි-තෙදින-තුළ",
       "Category": "Local News",
       "Parent URL": "https://www.hirunews.lk/local-news.php?pageID=1969"
}