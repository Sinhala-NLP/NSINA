{
       "Source": "hirunews",
       "Timestamp": "Thursday, 18 August 2022 - 15:52",
       "Headline": "CID අත්අඩංගුවට ගත් මර්වින් සිල්වා අධිකරණයෙන් ගෙදර යවයි (වීඩියෝ)",
       "News Content": "අපරාධ පරීක්ෂණ දෙපාර්තමේන්තුව විසින් අත්අඩංගුවට ගත් හිටපු අමාත්‍ය මර්වින් සිල්වාට නොවැම්බර් මස 16 වනදා අධිකරණය හමුවේ පෙනී සිටීම පමණක් ප්‍රමාණවත් බව කොළඹ අතිරේක මහේස්ත්‍රාත් කේමින්ද පෙරේරා දැනුම් දී තිබෙනවා.\nඒ ඔහු අපරාධ පරීක්ෂණ දෙපාර්තමේන්තුවේ නිලධාරීන් විසින් අත්අඩංගුවට ගෙන අද පස්වරුවේ අධිකරණය වෙත ඉදිරිපත් කිරීමෙන් අනතුරුවයි.\n2007 වසරේදී ඔහු ඇතුළු පිරිසක් රූපවාහිනී සංස්ථාවට කඩාවැදී එහි සේවකයින්ට පහරදීමේ සිද්ධියකට අදාළව අපරාධ පරීක්ෂණ දෙපාර්තමේන්තුව ඔහුව අත්අඩංගුවට ගෙන තිබුණා.\nඑහිදී අපරාධ පරික්ෂණ දෙපාර්තමේන්තුව, අධිකරණයට දැනුම් දුන්නේ මර්වින් සිල්වා අදාළ සිද්ධියේ සැකකරුවෙකු ලෙස නම් කරන ලෙස නිතීපතිවරයා විසින් උපදෙස් ලබා දුන් බවයි.\nසිය සේවා දායකයා රුපවාහිනි සංස්ථාවේ සභාපතිවරයා හමුවිමට ගිය අතර එම අවස්ථාවේදි වෘත්තිය සමිති නායකයන් එහි සිටි සේවකයන් නොසන්සුන්තාවයට පත් කර හිටපු අමාත්‍යවරයාට පහරදුන් බවයි හිටපු අමාත්‍ය මර්වින් සිල්වා වෙනුවෙන් පෙනී සිටි නිතීඥවරුන් එහිදී අධිකරණයට දැනුම් දුන්නේ.\nඑබැවින් ඔහුට ඇප ලබා දිය හැකි බවයි නිතීඥවරුන් ප්‍රකාශ කළේ. එම අවස්ථාවේදී කොළඹ අතිරේක මහේස්ත්‍රාත්වරයා එහිදී කියා සිටියේ කැලණිය ප්‍රදේශයේ ගවයන් ඝාතනය නතරකිරීමට පියවර ගත් ඔහුට ඇප අවශ්‍ය නොවන බවයි.\nඒ අනුව, නඩුව නැවත නොවැම්බර් 16 වනදා කැඳවන ලෙසත් එදින මර්වින් සිල්වා හිටපු අමාත්‍යවරයාට අධිකරණයේ පෙනි සිටීම ප්‍රමාණවත් බවත් අතිරේක මහේස්ත්‍රාත්වරයා වැඩිදුරටත් ප්‍රකාශ කළා.",
       "URL": "https://www.hirunews.lk/313112/cid-අත්අඩංගුවට-ගත්-මර්වින්-සිල්වා-අධිකරණයෙන්-ගෙදර-යවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=931"
}