{
       "Source": "hirunews",
       "Timestamp": "Saturday, 11 February 2023 - 11:22",
       "Headline": "ශ්‍රී ලංකාවේ මග යන පාකිස්තානය - IMF සහනය තව කල් යයි",
       "News Content": "රට බංකොලොත් වීම වැලැක්වීම සඳහා අත්‍යවශ්‍ය ඩොලර් බිලියන 1.1ක අරමුදල අනුමත නොවී පාකිස්තානය සහ ජාත්‍යන්තර මූල්‍ය අරමුදල (IMF) අතර පුරා පැය 11ක් පැවති සාකච්ඡාව අවසන් වී තිබෙනවා.\nබරපතල ආර්ථික අර්බුදය පකිස්ථානයේ විදේශ විනිමය සංචිත හිස් කර ඇති අතර, මාසයක ආනයන ආවරණය කිරීමට ප්‍රමාණවත් තරම් ඩොලර් දැනට ඉතිරිව ඇති අතර අහස උසට නැඟ ඇති විදේශ ණය ගෙවීමේ බරපතල අර්බුදයකට එරට මුහුණ දී සිටිනවා.\nසිකුරාදා ඉස්ලාමාබාද් නුවරින් පිටත්ව යන IMF කණ්ඩායම පැවසුවේ දින 10 ක සාකච්ඡාවලින් පසුව \"සැලකිය යුතු ප්‍රගතියක්\" ලබා ඇති බවයි.\n\"ඉදිරි දිනවලදී අතථ්‍ය සාකච්ඡා දිගටම පවතිනු ඇත,\"\nIMF මෙහෙයුමේ ප්‍රධානී නේතන් පෝටර් නිවේදනයක් නිකුත් කරමින් කියා සිටියා.\nසාධනීය පිළිතුරක් නොලැබුණද දෙපාර්ශවයම රැස්වීම ධනාත්මක ලෙස අර්ථ ගැන්වීමට උත්සාහ ගෙන තිබුණා.\nපකිස්ථානයේ මුදල් අමාත්‍යවරයා ප්‍රවෘත්ති සාකච්ඡාවකදී කියා සිටියේ රටට සවිස්තරාත්මක මාර්ග සිතියමක් ලබා දී ඇති බවයි.\nඔහු \"වේදනාකාරී නමුත් අත්‍යවශ්‍ය\" ප්‍රතිසංස්කරණ ගැන කතා කළ අතර වැඩි මුදලක් ණයට දීමට පෙර පකිස්තානයේ ක්‍රියාමාර්ග සහ කැපවීම් දැකීමට ජාත්‍යන්තර මූල්‍ය අරමුදලට අවශ්‍ය බව කියා සිටියා.\nජනවාරි මාසයේදී උද්ධමනය 27%කට වඩා වැඩි වූ අතර, එය 1975 වසරෙන් පසු පකිස්ථානයේ වාර්තා වූ ඉහළම අගයයි.\nඋද්ගතව ඇති මෙම ආර්ථික අර්බුදය ආණ්ඩුවට අමතර පීඩනයක් වී ඇත්තේ මේ වසර තීරණාත්මක මැතිවරණ වර්ෂයක් වන නිසාවෙනි.\nමේ සතියේ පාකිස්තාන රුපියල ඩොලරයට සාපේක්ෂව ඓතිහාසික අවම අගයක් වන 275 දක්වා පහත වැටුණා.\nවිදේශ මුදල් නොමැතිකම පකිස්තානයේ ඇති ප්‍රධානතම ගැටලුවකි.\nපකිස්තානය පුරා ව්‍යාපාරිකයන් සහ කර්මාන්තකරුවන් කියා සිටින්නේ දැනට වරායවල ගොඩගසා ඇති තමන් ආනයනය කර ඇති භාණ්ඩ සඳහා බලා සිටින අතරේ ඔවුන්ට වැඩ මන්දගාමී කිරීමට හෝ නැවැත්වීමට සිදුව ඇති බවයි.\nජනවාරි අගදී, රජයේ අමාත්‍යවරයෙක් බීබීසීයට පැවසුවේ කරච්චි වරායන් දෙකේ ඖෂධ, ආහාර ඇතුලු බහාලුම් 8,000කට වැඩි ප්‍රමාණයක් ගොඩගැසී ඇති බවයි.\nකොරෝනා වසංගතය සහ රුසියාව යුක්රේනය ආක්‍රමණය කිරීමේ ප්‍රතිඵලයක් ලෙස බොහෝ රටවල් මෙන්ම පාකිස්තානය ද දුක් විඳිමින් සිටින අතර ඉන් පසුව ගෝලීය ඉන්ධන මිල ඉහළ යෑමෙන් ආර්ථික පීඩනය ඉහළ නංවා තිබෙනවා.\nඑක්සත් ජාතීන්ගේ සංවිධානය පවසන පරිදි පසුගිය වසරේ බලපෑ ගංවතුර හේතුවෙන් ඩොලර් බිලියන 16 කට වැඩි හානියක් ආර්ථිකයට සිදු ව තිබුණා.\nපකිස්තානයේ විශාල ප්‍රදේශයක් ජලයෙන් යටවී ගොවිබිම් විනාශ වීමෙන් ආහාර නිෂ්පාදනය කිරීමේ හැකියාව අඩාල වුණා.\nමේ සියල්ල පැමිණෙන්නේ අවිනිශ්චිත දේශපාලන වාතාවරණයක් තුළ වන අතර මේ වසර අවසානයේදී මැතිවරණයක් පැවැත්වීමට ද නියමිතයි.\nඉස්ලාමාබාද්හි තිරසාර සංවර්ධන ප්‍රතිපත්ති ආයතනයේ නියෝජ්‍ය විධායක අධ්‍යක්ෂ ආචාර්ය සජිඩ් අමීන් ජාවෙඩ් පවසන්නේ,\n\"ඔබ පාකිස්තානයේ ඉතිහාසය දකිනවා නම්, අපට ගෙවුම් ශේෂ ගැටලු චක්‍රයක් තිබේ. අපි ජාත්‍යන්තර මූල්‍ය අරමුදලට යනවා.\nඅවුරුදු දෙක තුනක්, අපි ඉතා දැඩි ප්‍රතිසංස්කරණ ක්‍රියාත්මක කරනවා. පසුව එය මැතිවරණ වසරක් එළැඹුණාම අවාසනාවකට, අපි ඒවා සියල්ල ආපසු හරවනවා.\"\nබවයි.\nපාකිස්ථානයේ ඡන්දදායකයින් ආකර්ෂණය කර ගැනීම සඳහා සහනාධාර දිගු කලක් තිස්සේ භාවිතා කර ඇති බව ඔහු පවසයි.\nපසුගිය අප්‍රේල් මාසයේදී පකිස්තානයේ අගමැති ධුරයෙන් නෙරපා හරින ලද ඉම්රාන් ඛාන් 2018 වසරේ බලයට පැමිණියේ ආර්ථිකය නිවැරදි කරන බවට පොරොන්දු වෙමිනි.\nඒ වන විට ඔහු ජාත්‍යන්තර මූල්‍ය අරමුදලෙන් උදව් නොගන්නා බවට සපථ කර තිබුණත් උද්ධමනය ඉහළ ගොස් රුපියල පහත වැටීමත් සමග ගෙවුම් ශේෂ අර්බුදය විසඳීම සඳහා ඔහු ජාත්‍යන්තර මූල්‍ය අරමුදල සමඟ ඩොලර් බිලියන 6 ක විස්තීර්ණ ණය පහසුකමක් ලබා ගැනීම සඳහා සාකච්ඡා අවසන් කළා.\nමෙහි මීළඟ ඩොලර් බිලියන 1.1 ක වාරිකය පිළිබඳ සාකච්ඡා නැවත නැවතත් ඇනහිට තිබෙනවා. එය මුලින් පසුගිය වසරේ නොවැම්බර් මාසයේදී ලබා දීමට නියමිතව තිබුණා.\nපසුගිය මාසයේ පැවති සම්මුඛ සාකච්ඡාවකදී ඉම්රාන් ඛාන් අනතුරු ඇඟවූයේ, පසුගිය වසරේ ආහාර, ඉන්ධන සහ අනෙකුත් අත්‍යවශ්‍ය ද්‍රව්‍ය මිලදී ගැනීමට මුදල් නොමැති වීමෙන් මහජන නැගිටීමක් ඇති කළ ශ්‍රී ලංකාවේ අඩිපාරේ පාකිස්ථානයට යා හැකි බවයි.\nකෙසේ නමුත් ආචාර්ය ජාවෙඩ් පවසන්නේ එම සංසන්දනය පිළිගත නොහැකි බවයි.\n\"අංක එක, ආර්ථිකයේ විශාලත්වය සම්පූර්ණයෙන්ම වෙනස්\"\nඔහු පවසනවා.\n\"කැලඹිලි සහිත කාලවලදී චීනය, එක්සත් අරාබි එමීර් රාජ්‍යය, සෞදි අරාබිය වැනි මිත්‍ර රටවලින් පකිස්ථානයට සැමවිටම හොඳ සහයෝගයක් ලැබී තිබෙනවා, එය ප්‍රතිමූල්‍යකරණය, මිත්‍රශීලී තැන්පතු සහ ඉන්ධන සඳහා ආපසු ගෙවීම් ප්‍රමාද කිරීම් වැනි ස්වරූපයෙන් පැමිණෙනවා.\"\nආචාර්ය සජිඩ් අමීන් ජාවෙඩ් වැඩිදුරටත් සඳහන් කළා.\nකෙසේ වෙතත්, දේශපාලන අර්බුදය සහ එය මෙහෙයවන ආකාරය ආර්ථික අර්බුදයෙන් ගොඩ ඒමේදී තීරණාත්මක වනු ඇති බව ඔහු පෙන්වා දෙනවා.\nරජය සහ ඛාන්ගේ පක්ෂය වන පීටීඅයි අතර මතභේද තවමත් අවසන් නැහැ.\nතවමත් සැලකිය යුතු මහජන සහයෝගයක් ඇති ඉම්රාන් ඛාන්, ඔහු ධුරයෙන් ඉවත් කිරීම අසාධාරණ බව පවසමින් ජනරැළි හා පාගමන් පවත්වනවා.\nපාකිස්තානයේ නව රජය පවසන්නේ ඉක්මන් මැතිවරණයක් සඳහා ඔහුගේ ඉල්ලීම්වලට එකඟ නොවන තමන් ආර්ථිකයට මුල් තැන දෙන බවයි.\n“එක් පුද්ගලයෙකුගේ පෞද්ගලික අවශ්‍යතාවක් සඳහා අපට මුළු රටම අවුල් කළ නොහැකියි,”\nසැලසුම් අමාත්‍ය අහ්සාන් ඉක්බාල් බීබීසීයට පවසා තිබුණා.\n\"මේ වෙලාවේ මැතිවරණයක් කැඳවනවා කියන්නේ මාස හතරක් පහක අවිනිශ්චිතතාවයක් පවතිනවා.\"\nඑසේනම් පකිස්ථානයට තත්වය යහපත් විය හැකිද? සරලව කිවහොත්, රටට තවත් ඩොලර් අවශ්‍ය වන අතර එය ඉක්මනින් අවශ්‍ය වනවා.\nප්‍රශ්නය නම්, මෙවර ඇපදීමේ ගනුදෙනුවකින් කොපමණ කාලයක් රට පවත්වාගෙන යා හැකි ද යන්නයි.\n\"IMF වැඩසටහන නැවත ආරම්භ කිරීම සාර්ථක වුවහොත්, සෞදි අරාබිය සහ එක්සත් අරාබි එමීර් රාජ්‍යය විසින් පොරොන්දු වූ ඩොලර් බිලියන ගණනක අරමුදල්ද රටට ලැබෙනු ඇති. එවිට විශාල ගෙවුම් ශේෂ ගැටලුවේ අවදානම පහව යනු ඇති.\"\nව්‍යාපාරික සහ ආර්ථික මාධ්‍යවේදියෙකු වන කුරාම් හුසේන් පවසනවා.\nඑහෙත් ඔහු වැඩිදුරටත් පැවසුවේ,\n\"දිගු කාලීනව මෙම වැඩසටහන කිසිදු බලපෑමක් ඇති නොකරනු ඇත. පකිස්ථානය දැවැන්ත ණය බරකට මුහුණ දී සිටින අතර විස්තීර්ණ ණය ප්‍රතිව්‍යුහගත කිරීමකට අපොහොසත් වුවහොත් රට නැවත මෙම තැනටම ඇද වැටෙනු ඇති\"\nබවයි.",
       "URL": "https://www.hirunews.lk/327153/ශ්‍රී-ලංකාවේ-මග-යන-පාකිස්තානය-imf-සහනය-තව-කල්-යයි",
       "Category": "Local News",
       "Parent URL": "https://www.hirunews.lk/local-news.php?pageID=544"
}