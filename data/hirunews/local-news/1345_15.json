{
       "Source": "hirunews",
       "Timestamp": "Sunday, 20 February 2022 - 14:10",
       "Headline": "විදුලි සැපයුම යළි අර්බුදයක (වීඩියෝ)",
       "News Content": "විදුලි උත්පාදනය සඳහා තාප බලාගාරවලට ඉන්ධන සැපයීම දුෂ්කර වී ඇත්තේ ලංකා අයි.ඕ.සී. සමාගමෙන් ඉන්ධන ආනයනය කරන බවට දැරූ ස්ථාවරය හේතුවෙන් බව විෂයභාර අමාත්‍ය උදය ගම්මන්පිල පවසනවා.\nඑම තත්වය හේතුවෙන් ප්‍රමාණවත් පරිදි විදුලි උත්පාදනය සඳහා ඉන්ධන සැපයීමට පෙර සූදානමක් පවත්වා ගැනීම පිළිබඳ ගැටලුසහගත තත්ත්වයක් උද්ගත වී ඇති බවයි බලශක්ති අමාත්‍යවරයා හිරු ප්‍රවෘත්ති වෙත සඳහන් කළේ.\nකෙසේ වෙතත් බලාගාරවලට අවශ්‍ය දැවිතෙල් සහ නැප්තා නිකුත් කිරීම ඛනිජතෙල් නීතිගත සංස්ථාව මේ වනවිට ආරම්භකර තිබෙනවා.\nඑහෙත් විදුලි උත්පාදනයට ඩීසල් නිකුත් කිරීමේදී ගැටලුසහගත තත්ත්වයක් මතුව ඇති බව සඳහන්.\nබලශක්ති අමාත්‍යවරයා සඳහන් කළේ දැනට දිනකට විදුලි උත්පාදනයට ලබාදිය හැක්කේ ඩීසල් මෙට්‍රික් ටොන් දහසක් පමණක් බවයි.\nඑම ප්‍රමාණය කැළණිතිස්ස සොජිස්ට් බලාගාරයට ලබාදෙන අතර, ඒ සඳහා තෙල් සංස්ථාවට නෛතික බැඳීමක් ද පවතිනවා.\nඊයේ (19) බලශක්ති අමාත්‍ය උදය ගම්මන්පිල ඊයේ ප්‍රකාශ කළේ නුදුරු අනාගතයේදී තෙල් හිඟයක් ඇති වීමේ අවදානමක් පවතින බවයි.\nමේ අතර, පෙට්‍රල් මෙට්‍රික් ටොන් 37,300 ක් රැගත් නෞකාවක් ඊයේ රාත්‍රියේ දිවයිනට ළඟාවූ අතර අද දිනයේදී ඩීසල් මෙට්‍රික් ටොන් 37,500 ක් රැගත් තවත් නෞකාවක් ද දිවයිනට ළඟාවීමට ද නියමිතයි.\nකෙසේ වෙතත් ඇතැම් ඉන්ධනහල්වල ඩීසල් නොමැතිවීමේ තත්වයක් දක්නට ලැබුණු අතර, පෝලිම් දක්නට ලැබුණු බවයි අප වාර්තාකරුවන් සඳහන් කළේ.\nමේ අතර හෙට (21) දිනය වනවිට යළිත් වරක් විදුලි ඉල්ලුම ඉහළ යනු ඇතැයි අපේක්ෂා කරන බව විදුලිබල මණ්ඩලය ප්‍රකාශ කළා.\nඒ අනුව පවතින වාතාවරණය මත යම් කප්පාදුවක් සිදුකිරීමට සිදුවනු ඇති බවයි මහජන උපයෝගීතා කොමිසන් සභාව සඳහන් කළේ.\nඑසේ වුවත් මහජන උපයෝගීතා කොමිසන් සභාව වරින් වර පරස්පර ප්‍රකාශ නිකුත් කිරීම තුළින් පසුගිය සතිය වනවිට එම කොමිසන් සභාවේ කාර්යභාරය පිළිබඳව මතුවී ඇත්තේ ප්‍රශ්නකාරී තත්වයක්.\nපසුගිය සතිය ආරම්භයේ විදුලි කප්පාදුවක් සිදුකිරීමට අවසර ලබා නොදෙන බව මහජන උපයෝගීතා කොමිසම ප්‍රකාශ කළද පසුව පැයකුත් විනාඩි 45 ක දෛනික කප්පාදුවක් සිදු කළා.\nකෙසේ වෙතත් ඊයේ දිනයේ විදුලි කප්පාදුවක් සිදු නොවූ අතර, අද දිනයේද කප්පාදුවක් නොකරන බවයි එම කොමිසන් සභාව කියා සිටියේ.",
       "URL": "https://www.hirunews.lk/297513/විදුලි-සැපයුම-යළි-අර්බුදයක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1345"
}