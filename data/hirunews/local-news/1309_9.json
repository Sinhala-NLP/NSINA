{
       "Source": "hirunews",
       "Timestamp": "Monday, 07 March 2022 - 8:03",
       "Headline": "තිදරු මවක් ඝාතනයට සැලසුම් කළ අයෙකු අත්අඩංගුවට",
       "News Content": "ගිනිඅවි අමෝරා ගනිමින්, මතුගම බාලිකා පාරේ නිවසකට කඩා වැදී තිදරු මවක් වෙඩි තබා ඝාතනය කිරීමට සැලසුම් කළ සහ ඊට අනුබල දුන් අයෙකු කළුතර උතුර පොලීසිය විසින් අත්අඩංගුවට ගනු ලැබුවා.\nඒ ඊයේ (06) පස්වරුවේ දී යි.\nමෙලෙස අත් අඩංගුවට ගත් සැකකරු මතුගම ශාන් නමැති සංවිධානාත්මක අපරාධ කල්ලි නායකයාගේ ඥාති සහෝදරයෙකු බවයි හෙළි වී ඇත්තේ.\nමෙම සිද්ධියට අදාළව ශාන් නමැති අපරාධ කල්ලි නායකයාගේ බිරිඳ ද කළුතර කොට්ඨාස අපරාධ විමර්ශන අංශයේ නිලධාරින් විසින් අත්අඩංගුවට ගැනුණා.\nමෙම වැටලීම සිදු කරනු ලැබුවේ ඝාතනය සැලසුම් කර, එයට අනුබල දුන් පුද්ගලයා කළුතර - කැලිඩෝ වෙරළ තීරයේ රැඳී සිටින බවට ලද තොරතුරක් මත බවයි පොලීසිය පැවසුවේ.\nසැකකරු අත් අඩංගුවට ගැනීමේ දී ඔහුගේ ගමන් මල්ලේ සඟවාගෙන සිටි ජීව අත් බෝම්බයක් ද සොයා ගැනුණා.\nමතුගම ප්‍රදේශයේ පාතාල කල්ලි දෙකක් අතර පවතින ගැටුමක ප්‍රතිඵලයක් ලෙසින් තිදරු මව ඝාතනයට ලක් වූ අතර, විරුද්ධ පාර්ශ්වයෙන් තර්ජනයක් එල්ල වේ යන බියෙන් සොයා ගැනුණු අත් බෝම්බය ළඟ තබාගත් බවයි සැකකරු පවසා ඇත්තේ.\nසැකකරු කළුතර මහේස්ත්‍රාත් අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/298841/තිදරු-මවක්-ඝාතනයට-සැලසුම්-කළ-අයෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1309"
}