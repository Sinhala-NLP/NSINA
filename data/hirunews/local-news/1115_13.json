{
       "Source": "hirunews",
       "Timestamp": "Monday, 06 June 2022 - 12:14",
       "Headline": "ගෝඨාගෝගම ශාඛාවක් ජිනීවාවලට",
       "News Content": "යුරෝපයේේ වෙසෙන ශ්‍රී ලාංකිකයන් විශාල පිරිසක් ඊයේ ස්විස්ටර්ලන්තයේ ජිනීවා අගනුවර පිහිටි එක්සත් ජාතීන්ගේ සංවිධානය ඉදිරිපිට විරෝධතා ව්‍යාපාරයක නිරත වුණා.\nඒ කොළඹ ගාලුමුවදොර පැවැත්වෙන ගෝඨාගෝගම ශාඛාවක් ද ජිනීවා එක්සත් ජාතින්ගේ මූලස්ථානය ඉදිරිපිට ස්ථාපිත කරමින්.\nමේ සඳහා යුරෝපාකරයේ ඉතාලිය, ජර්මනිය, ප්‍රංශය, ස්විස්ටර්ලන්තය, එංගලන්තය ඇතුළු රටවල් ගණනාවක වාසය කරන ශ්‍රී ලාංකිකයින් අති විශාල පිරිසක් එක්ව සිටින අයුරු එහි සිටින අප වාර්තාකරුගේ කැමරාවේ සටහන් වී තිබුනා.\nමෙම විරෝධතා ව්‍යාපාරය ඊයේ උදෑසන පැවති අතර මේ සඳහා එක්ව සිටි පිරිස පැය ගණනාවක් ජිනීවා නුවර එක්සත් ජාතීන්ගේ මූලස්ථානය ඉදිරිපිට ශ්‍රී ලංකා රජයට එරෙහි සටන් පාඨ පවසමින් විරෝධතා ව්‍යාපාරයේ නිරතවන අයුරු දක්නට ලැබුණා.\nමෙලෙස විරෝධතා ව්‍යාපාරය සඳහා එක්ව සිටි බොහෝ දෙනෙකු හිරු ප්‍රවෘත්ති වෙත අදහස් දක්වමින් කියා සිටියේ මේ වන විට ශ්‍රී ලංකාව තුළ මතුව ඇති බරපතළ ආර්ථික අර්බුදයට පවතින රජය සෘජුව වගකිව යුතු බවයි.\nඑබැවින් අධික ජීවන බරකින් පෙලෙන ජනතාව තවදුරටත් පීඩාවට පත් නොකර ජනාධිපතිවරයා ප්‍රමුඛ රජය වහාම ඉල්ලා අස්විය යුතු බව ඔවුන් පවසා සිටියා.\nඑමෙන්ම විරෝධතාවට එක්ව සිටි බොහෝ පිරිසක් කියා සිටියේ, පවතින රජය ඉවත් වී හොරකමින්, වංචාවෙන්, දූෂණයෙන් තොර පාලනයක් ස්ථාපිත වන්නේ නම්, තමන් විදේශයන්හි සිට දහදිය වගුරා උපයන ඩොලර් ශ්‍රී ලංකාවේ ඩොලර් සංචිත ඉහළ දැමීම් සඳහා මෙරට ආර්ථිකයට එක් කිරීමට තමන් සූදානම් බවයි.\nකෙසේ වෙතත් ඒ සඳහා ශ්‍රී ලංකාව තුළ විශ්වාසනීය ආර්ථික සැලැස්මක් තිබිය යුතු බවට යි ඔවුන් අවධාරණය කරන්නේ.",
       "URL": "https://www.hirunews.lk/306361/ගෝඨාගෝගම-ශාඛාවක්-ජිනීවාවලට",
       "Category": "Local News",
       "Parent URL": "https://www.hirunews.lk/local-news.php?pageID=1115"
}