{
       "Source": "hirunews",
       "Timestamp": "Sunday, 23 August 2020 - 6:28",
       "Headline": "ශ්‍රී ලංකාවේ 12 වන කොරෝනා මරණය වාර්තා වෙයි (වීඩියෝ)",
       "News Content": "ශ්‍රී ලංකාවේ 12 වන කොරෝනා මරණයද වාර්තාවී තිබෙනවා.\nඉන්දියාවේ සිට පැමිණි 47 හැවිරිදි කාන්තාවක් කොවිඩ් 19 වෛරසය හේතුවෙන් ඊයේ මධ්‍යම රාත්‍රියේ මියගිය බවයි අයි.ඩී.එච්. හෙවත් ජාතික බෝවන රෝග විද්‍යායතනයේ අධ්‍යක්‍ෂ වෛද්‍ය හසිත අත්තනායක හිරු ප්‍රවෘත්ති අංශයට ප්‍රකාශ කළේ.\nඇය පිළිකා රෝගයකින් මෙන්ම අධික රුධිර පීඩනයෙන් සහ දියවැඩියාවෙන්ද පෙලූනු තැනැත්තියක බව  සඳහන්.\nමේ අතර මෙරට කොරෝනා ආසාදිතයින් සංඛ්‍යාව 2947 දක්වා ඉහළ ගොස් තිබෙනවා.\nඒ චෙන්නායි සිට පැමිණි දෙදෙනෙක්, කුවේට් සිට පැමිණි දෙදෙනෙක්, එක්සත් අරාබි එමීර් රාජ්‍යයේ සහ ඇමරිකාවේ සිට පැමිණි දෙදෙනෙක්, ඊයේ දිනයේදී ආසාදිතයන් ලෙස වාර්තා වීමත් සමගයි.\nඔවුන් විදෙස් ගතව සිට මෙරටට පැමිණ නිරෝධායනය වෙමින් සිටින පුද්ගලයින් බවයි වසංගත රෝග විද්‍යා ඒකකය සඳහන් කළේ.\nඊයේ දිනයේදී ද කොරෝනා ආසාදිතයින් 9 දෙනෙකු සුවය ලබා රෝහල් වලින් පිටව ගොස් තිබුණා.\nඒ අනුව සුවය ලැබූ මුළු ආසාදිතයින් සංඛ්‍යාව 2,798 ක් වාර්තා වන බවයි වසංගත රෝග විද්‍යා අංශය සඳහන් කළේ.\nතවදුරටත් රෝහල් ගතව ප්‍රතිකාර ලබන සංඛ්‍යාව 137ක්.\nමේ අතර, කොරෝනා වසංගතය හේතුවෙන් දිවයිනට පැමිණීමට නොහැකිව  ඕස්ට්‍රේලියාව, එක්සත් අරාබි එමීර් රාජ්‍යය, කෙන්යාව සහ කටාර් රාජ්‍යවල රැදී සිටි ශ්‍රී ලාංකිකයින් 376 දෙනෙකු අද අලූයම දිවයිනට පැමිණියා.\nඔවුන් කටුනායක සහ මත්තල ජාත්‍යන්තර ගුවන් තොටුපලවලින් දිවයිනට පැමිණි අතර, පී.සී.ආර්. පරීක්ෂණවලට ලක් කිරීමෙන් අනතුරුව නිරෝධායන කටයුතු සඳහා පිටත් කර යැවීමට පියවර ගෙන තිබෙනවා.\nයුද හමුදාපති ලූතිනන් ජෙනරාල් ශවේන්ද්‍ර සිල්වා, අඹේපුස්ස ශ්‍රී ලංකා සිංහ රෙජිමේන්තු මධ්‍යස්ථානයේ පැවති උත්සවයකින් අනතුරුව මාධ්‍ය වෙත අදහස් දක්වමින් ප්‍රකාශ කළේ මේ වනවිට පුද්ගලයින් 7000ක් යුද හමුදාවට අයත් මධ්‍යස්ථානවල නිරෝධායනට ලක්වෙමින් සිටින බවයි.",
       "URL": "https://www.hirunews.lk/248414/ශ්‍රී-ලංකාවේ-12-වන-කොරෝනා-මරණය-වාර්තා-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2504"
}