{
       "Source": "hirunews",
       "Timestamp": "Tuesday, 12 October 2021 - 7:39",
       "Headline": "මුදල් වංචා කළ ජාවාරමක සුළමුල හෙළි වෙයි",
       "News Content": "අකුණු සන්නායකයක් මිලට ගැනීමට යැයි පවසමින් දිවයිනේ ප්‍රදේශ රැසක පුද්ගලයින් රවටා රුපියල් කෝටි ගණනක මුදල් වංචා කිරීමේ ජාවාරමක නිරත වූ නව දෙනෙකුගෙන් යුත් කල්ලියක් පොලීසිය විසින් අත්අඩංගුවට ගෙන තිබෙනවා.\nමෙම පිරිස අතර උපපොලිස් පරීක්ෂකවරයෙකු ද සිටින බවයි වාර්තා වන්නේ.\nසැකකරුවන් මහනුවර, කැකිරාව, රත්මලාන සහ වැල්ලම්පිටිය යන ප්‍රදේශවල පදිංචිකරුවන්.\nසැකකරුවන් සිය ජංගම දුරකතනවලින් අකුණු සන්නායකයක ඡායාරූප පෙන්වමින් මෙරට පුද්ගලයින් මෙන්ම විදෙස්ගත පිරිස්ද රවටා මෙලෙස මුදල් වංචා කර ඇති බවට වාර්තා වනවා.\nඅදාළ අකුණු සන්නායකය රුපියල් කෝටි 30,000ක මුදලකට මිල දී ගැනීමට සූදානමින් සිටින බවත් ඒ සඳහා තැන්පත්කරුවෙකුගෙන් රුපියල් 520,000ක මුදලක් ලබාදෙන ලෙසත් පවසමිනුයි මෙම ජාවාරම්කරුවන් ඇතැම් පුද්ගලයින්ගෙන් මුදල් වංචා කර ඇත්තේ.\nඅකුණු සන්නායකය යුක්රේනයට විකිණීමෙන් පසු රුපියල් ලක්ෂ 5ක තැන්පතුවක් ලබාදෙන අයෙකුට රුපියල් කෝටි 100ක ප්‍රතිලාභයක් හිමි වන බවට ද ජාවාරම්කරුවන් විසින් පවසා ඇති බව පොලිස් පරීක්ෂණවලදී අනාවරණ වී තිබෙනවා.\nසැකකරුවන්ගෙන් සිදු කරන ලද ප්‍රශ්න කිරීම්වලින් පසු එලෙස වංචා කරන ලද මුදල්වලින් රුපියල් 13,360,000ක මුදලක් සහ  සුඛෝපභෝගී මෝටර් රථ දෙකක් ද පොලිස් භාරයට ගෙන ඇති බව සදහන්.",
       "URL": "https://www.hirunews.lk/284750/මුදල්-වංචා-කළ-ජාවාරමක-සුළමුල-හෙළි-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1634"
}