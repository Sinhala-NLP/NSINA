{
       "Source": "hirunews",
       "Timestamp": "Sunday, 31 October 2021 - 13:04",
       "Headline": "G20 යෝජනාවට මහ බැංකු අධිපතිගෙන් ප්‍රතිචාර",
       "News Content": "ප්‍රමුඛ පෙළේ විදේශීය ආයෝජකයන්ගෙන් බදු අය කිරීමේදී ශ්‍රී ලංකාවට යෝග්‍ය ප්‍රතිපත්තියක සිට කටයුතු කිරිමට සැළසුම් සකස් කරන බව මහ බැංකු අධිපති අජිත් නිවාඩ් කබ්රාල් පවසනවා.\nඔහු මේ බව සඳහන් කළේ දැවැන්ත බහුජාතික සමාගම්වලින් සියයට 15 ක අවම ආයතනික බද්දක් අය කිරීමට ලොව ප්‍රධාන පෙළේ ආර්ථිකයන් විස්ස නියෝජනය කරන රටවල නායකයන් එකඟතාවකට පැමිණීම මෙරටට බලපාන්නේ කෙසේදැයි හිරු ප්‍රවෘත්ති අංශය සිදුකළ විමසීමකට ප්‍රතිචාර දක්වමින්.\nමෙම ජී විස්ස සමුළුව මේ දිනවල පැවැත්වෙන්නේ ඉතාලියේ රෝම නුවරදියි.\nජී විස්ස සමුළුව ගනු ලැබූ මෙම තීරණය මගින් බහුජාතික සමාගම්වලට සිය ලාභ, අඩු බදු අනුපාතයක් සහිත රටවල් වෙත යොමු කිරීම නිෂ්ඵල වනවා.\nමෙම එකඟතාව යටතේ ලොව සෑම රටකටම බහුජාතික සමාගම්වලින් සියයට 15 ක අවම ආයතිනක බද්දක් අය කිරීමට හැකියාව ලැබෙනු ඇති.\nඑහෙත් ඊට වඩා අඩු බදු අනුපාතයක්ද එම රටවලට සැකසිය හැකියි. එහෙත් එවැනි අවස්ථාවකදී බහුජාතික සමාගමේ මව් රටට එය සියයට 15 ක අවම බද්දක් දක්වා ඉහළ නංවා එම වෙනස අය කිරීමට හැකිවනවා.\nජී විස්ස සමුළුවට එක්වූ ලෝක නායකයන් නව බදු ක්‍රමයට ඊයේ එකඟතාව පළ කළ අතර, එය අද දිනයේදී නිල වශයෙන් සම්මත කිරීමට නියමිතයි.\nකෙසේ නමුත් මෙම නව ආයතනික බදු එකඟතාව ක්‍රියාත්මක වන්නේ 2023 වසරේ සිටයි.\nශ්‍රී ලංකාව වැනි දියුණු වෙමින් පවතින රටවල් ප්‍රමුඛපෙළේ ආයෝජකයන් ආකර්ශනය කරගැනීමේදී බදු සහන ලබාදීම බහුලව සිදුකරන්නක්.\nකෙසේ වෙතත් ගෝලීය වශයෙන් ගනු ලැබූ මෙවැනි තීරණයකදී දියුණු වෙමින් පවතින රටවලට ආයෝජකයන් ආකර්ශනය කිරීමේ ගැටළුවක් මතුවිය හැකිදැයි හිරු ප්‍රවෘත්ති අංශය මහ බැංකු අධිපති අජිත් නිවාඩ් කබ්රාල්ගෙන් වැඩිදුරටත් විමසා සිටියා.\nඑහිදී අධිපතිවරයා කියා සිටියේ ලොව දියුණු රටවල් ඔවුන්ගේ ආර්ථිකයන්ට සාපේක්ෂව මෙවැනි තීන්දු ඇතැම් අවස්ථාවලදී ප්‍රකාශයට පත් කරන බවයි.\nකෙසේ වෙතත් බදු ප්‍රතිපත්ති දේශීය රාමුවකට ගැළපෙන ලෙස සකස් කළ යුතු අතර, ආයෝජකයන් දිනාගැනීමේ තවත් විකල්ප ක්‍රමවේදයන්ද අත්හදා බැලිය හැකි බව මහ බැංකු අධිපති අජිත් නිවාඩ් කබ්රාල් වැඩිදුරටත් කියා සිටියා.\nබදු අනුපාතය වෙනුවට බදු විරාම, ඒ සඳහා යොදාගත හැකි එක් ක්‍රමවේදයක් ලෙසයි මහ බැංකු අධිපතිවරයා හැඳින්වූයේ.\nජී විස්ස සමුළුවේදී සම්මත වූ ආයතනික බදු ප්‍රතිපත්තිය එක්සත් ජාතීන්ගේ ආර්ථික සහයෝගීතාව සහ සංවර්ධනය සඳහා වූ සංවිධානය මගින් සකසනු ලැබූවක්.\nඑහිදී ඊට එම සංවිධානයේ සාමාජික රටවල් 140 ක් අතුරෙන් 136 ක් එකඟත්වය පළ කළද කෙන්යාව, නයිජීරියාව, පාකිස්ථානය සහ ශ්‍රී ලංකාව ඊට අත්සන් තැබුවේ නැහැ.",
       "URL": "https://www.hirunews.lk/286587/g20-යෝජනාවට-මහ-බැංකු-අධිපතිගෙන්-ප්‍රතිචාර",
       "Category": "Local News",
       "Parent URL": "https://www.hirunews.lk/local-news.php?pageID=1593"
}