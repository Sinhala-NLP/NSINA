{
       "Source": "hirunews",
       "Timestamp": "Tuesday, 18 July 2023 - 19:29",
       "Headline": "රට බංකොළොත්වීමට හේතු සොයන කමිටුව රැස්වෙයි",
       "News Content": "රට බංකොළොත්වීමට හේතු සෙවීම සඳහා කතානායකවරයා පත් කළ කමිටුව ප්‍රථම වතාවට අද (18) පාර්ලිමේන්තුවේදී රැස්වුණා.\nකෙසේ වෙතත් මෙම අවස්ථාවට එක්වූ දෙමළ ජාතික සන්ධානයේ පාර්ලිමේන්තු මන්ත්‍රී ශානක්‍යන් රාසමානික්කම් කමිටුවේ සභාපතිවරයාට විරෝධය පළ කරමින් සභාවෙන් නැගිට ගොස් තිබෙනවා.\nකමිටුවේ සභාපති පාර්ලිමේන්තු මන්ත්‍රී සාගර කාරියවසම් හිරු ප්‍රවෘත්ති අංශයට සඳහන් කළේ අද (18) සාකච්ඡාවේ දී කරුණු 3ක් සම්බන්ධයෙන් අවධානය යොමු කළ බවයි.\nඒ අනුව හිටපු ජනාධිපති ගෝඨාභය රාජපක්ෂ ජනාධිපති ධුරයට පත්වීමෙන් පසු මතුවූ තත්වය සහ ඊට පෙර පැවති ආර්ථික තත්ත්වය මෙන්ම ගෝලීය ආර්ථික අර්බුදය, මෙරට ආර්ථීක අර්බුදයට බලපෑ ආකාරය සම්බන්ධයෙන් අවධානය යොමුවී තිබුණා.\nමෙම කමිටුවට එක් නොවන බව සමගි ජනබලවේගයේ සහ ජාතික ජනබලවේගයේ මන්ත්‍රීවරුන් මීට පෙර දැනුම් දුන්නා.\nලබන සිකුරාදා යළිත් මෙම කමිටුව රැස්වීමට නියමිත අතර එහිදී මෙම කමිටුව හමුවට කැඳවන ආර්ථික විශේෂඥයන් පිළිබඳව තීරණයක් ගැනීමට නියමිතයි.\nමේ අතර පාර්ලිමේන්තු මන්ත්‍රීවරයාගේ සහ පාර්ලිමේන්තුවේ වරප්‍රසාද කඩවීම සම්බන්ධයෙන් මැතිවරණ කොමිසන් සභාව හා සම්බන්ධ කරුණු විමර්ශනය කර ඒ සදහා සුදුසු නිර්දේශ ඉදිරිපත් කිරීම වෙනුවෙන් පාර්ලිමේන්තු විශේෂ කාරක සභාවක් පත්කිරීමේ යෝජනාවක් අද (18) පාර්ලිමේන්තුවේ දී ස්ථිර කෙරුණා.\nඅදාළ යෝජනාව ශ්‍රී ලංකා පොදුජන පෙරමුණේ පාර්ලිමේන්තු මන්ත්‍රී ඩී. වීරසිංහ විසින් ඉදිරිපත් කළ අතර ඊට විපක්ෂයේ විරෝධය මතුවීමත් සමඟ සභාවේ සංවාදාත්මක තත්වයක් ඇතිවුණා.",
       "URL": "https://www.hirunews.lk/341683/රට-බංකොළොත්වීමට-හේතු-සොයන-කමිටුව-රැස්වෙයි",
       "Category": "Local News",
       "Parent URL": "https://www.hirunews.lk/local-news.php?pageID=172"
}