{
       "Source": "hirunews",
       "Timestamp": "Thursday, 20 October 2022 - 11:08",
       "Headline": "ගිණුම් වාර්තා ඉදිරිපත් නොකළ රාජ්‍ය ආයතන ප්‍රධානීන් පාර්ලිමේන්තුවට කැඳවන්න අගමැතිගෙන් ඉල්ලීමක් (වීඩියෝ)",
       "News Content": "22 වන ආණ්ඩුක්‍රම ව්‍යවස්ථා සංශෝධනය පිළිබඳ විවාදය මේ වනවිට (20) පාර්ලිමේන්තුවේදී ආරම්භ වී තිබෙනවා.\nඑම විවාදය හෙටත් පැවැත්වීමට නියමිතයි.\nඑමෙන්ම, මෙතෙක් ගිණුම් වාර්තා ඉදිරිපත් කර නොමැති රාජ්‍ය ආයතන ප්‍රධානීන් පාර්ලිමේන්තුව හමුවට කැඳවන්නැයි අග්‍රාමාත්‍ය දිනේෂ් ගුණවර්ධන අද කතානායකවරයාගෙන් ඉල්ලීමක් කළා.\nඒ අද සභාවාරය ආරම්භයේදී ප්‍රකාශයක් සිදු කරමින්.\nමෙහිදී අග්‍රාමාත්‍යවරයා වැඩිදුරටත් කියා සිටියේ පසුගිය කාලයේදී වසර ගණනාවකින් රාජ්‍ය ආයතන රැසක් වසර ගණනාවකින් ගිණුම් සහ වාර්තා පාර්ලිමේන්තුව ඉදිරිපත් කර නොමැති බවයි.\nලබන වසරේ අයවැය සම්මත වීමට ප්‍රථම මෙම රාජ්‍ය ආයතන ප්‍රධානීන් කැඳවන්නැයි ද අග්‍රාමාත්‍යවරයා මෙහිදී ඉල්ලා සිටියා.\nඊට ප්‍රතිචාර දක්වමින් කතානායක මහින්ද යාපා අබේවර්ධන ප්‍රකාශ කළේ එම ඉල්ලීමට තමන් එකඟ වන බවයි.\nමෙහිදී ඇති වූ සංවාදයට විපක්ෂයේ ප්‍රධාන සංවිධායක පාර්ලිමේන්තු මන්ත්‍රී ලක්ෂ්මන් කිරිඇල්ල ද මැදිහත් වුණා.\nමේ අතර පුනරුත්ථාපන කාර්යාංශ පනත් කෙටුම්පත ආණ්ඩුක්‍රම ව්‍යවස්ථාවට අනුකූල නොවන බව කතානායකවරයා අද පාර්ලිමේන්තුවට දැනුම් දුන්නා.\nඅදාළ පනත් කෙටුම්පතේ ඇතැම් වගන්ති, පාර්ලිමේන්තුවේ විශේෂ බහුතරයකින් සහ ජනමත විචාරණයකින් සම්මත කර ගත යුතු බවයි ශ්‍රේෂ්ඨාධිකරණය දැනුම් දී ඇත්තේ.",
       "URL": "https://www.hirunews.lk/318350/ගිණුම්-වාර්තා-ඉදිරිපත්-නොකළ-රාජ්‍ය-ආයතන-ප්‍රධානීන්-පාර්ලිමේන්තුවට-කැඳවන්න-අගමැතිගෙන්-ඉල්ලීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=791"
}