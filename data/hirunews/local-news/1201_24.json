{
       "Source": "hirunews",
       "Timestamp": "Friday, 29 April 2022 - 19:30",
       "Headline": "රඹුක්කන වෙඩි තැබීමට සම්බන්ධ කොස්තාපල්වරුන් ලබන 13 දක්වා රිමාන්ඩ් (වීඩියෝ)",
       "News Content": "රඹුක්කන ප්‍රදේශයේ විරෝධතාව අතර වෙඩි තැබීමේ සිද්ධියට අදාළව අත්අඩංගුවට ගත් පොලිස් කොස්තාපල්වරුන් තුන්දෙනා ලබන මැයි මස 13 වනදා දක්වා රක්ෂිත බන්ධනාගාර ගතකර තිබෙනවා.\nතෙල්දෙණිය මහේස්ත්‍රාත් අධිකරණයයි අද මෙම නියෝගය ලබාදී ඇත්තේ.\nසැකකාර පොලිස් නිලධාරීන් ප්‍රතිකාර ලබන කුණ්ඩසාලේ පොලිස් රෝහලට මහේස්ත්‍රාවරයා පැමිණ කළ පරීක්ෂණයකින් අනතුරුවයි මෙම නියෝගය ලබාදුන්නේ.\nමේ අතර රඹුක්කන සිද්ධියට අත්අඩංගුවට ගත් කෑගල්ල ප්‍රදේශය භාර හිටපු ජ්‍යෙෂ්ඨ පොලිස් අධිකාරී කේ.බී. කීර්තිරත්න ලබන 6 වැනිදා දක්වා රක්ෂිත බන්ධනාගාර ගත කර තිබෙනවා.\nකෑගල්ල මහේස්ත්‍රාත් වාසනා නවරත්න මහත්මිය හමුවේ අදාළ නඩුව අද කැඳවනු ලැබූ අවස්ථාවේදී මහේස්ත්‍රාත්වරිය නියෝග කළේ රඹුක්කන වෙඩි තැබීමේ සිද්ධියට සම්බන්ධ තවත් පොලිස් නිලධාරීන් සිටී නම් අත්අඩංගුවට ගෙන අධිකරණයට ඉදිරිපත් කරන ලෙසයි.\nරඹුක්කනදී වෙඩි තැබීමට නියෝග කළ සහ වෙඩි තැබූ නිලධාරින් සියලුදෙනා අත්අඩංගුවට ගෙන අධිකරණයට ඉදිරිපත් කරන ලෙසට කෑගල්ල මහේස්ත්‍රාත්වරිය නිකුත් කළ නියෝගයට අනුව කෑගල්ල ප්‍රදේශය භාර හිටපු ජ්‍යෙෂ්ඨ පොලිස් අධිකාරී කේ.බී. කීර්තිරත්න මහතා ඊයේ රාත්‍රියේ අත්අඩංගුවට ගනු ලැබුවේ නාරාහේන්පිට පොලිස් රෝහලේ ප්‍රතිකාර ලබමින් සිටියදීයි.\nඔහුට අමතරව එම සිද්ධියට අදාළ තවත් කොස්තාපල්වරුන් 03 දෙනෙකු ඊයේ අපරාධ පරීක්ෂණ දෙපාර්තමේන්තුව මහනුවර - කුණ්ඩසාලේ පිහිටි පොලිස් රෝහලේදී අත්අඩංගුවට ගැනු ලැබුවා.\nඅපරාධ පරික්ෂණ දෙපාර්තමේන්තුවේ මීනිමැරුම් විමර්ෂණ අංශයේ ස්ථානාධිපතිවරයා සහ එහි උප පොලිස්  පරික්ෂකවරයෙකු විසින් මෙම අත්අඩංගුවට ගැනීම් සම්බන්ධයෙන් අද කෑගල්ල අධිකරණයට කරුණු ඉදිරිපත්\nකළා.\nඑහිදී කෑගල්ල ප්‍රදේශය භාර හිටපු ජ්‍යෙෂ්ඨ පොලිස් අධිකාරීවරයා නාරාහේන්පිට රෝහලේ සහ අනෙක් පොලිස් කොස්තාපල්වරුන් තිදෙනා කුණ්ඩසාලේ රෝහලේ අසනීප තත්ත්වයෙන් ප්‍රතිකාර ගන්නා බවට අදාළ වාර්තා අධිකරණයට ඉදිරිපත් කිරීමටත් ඔවුන් කටයුතු කළා.\nඉන් අනතුරුව පැමිණිලි පාර්ශවය වෙනුවෙන් නිතීඥවරුන් අධිකරණයට කරුණු ඉදිරිපත් කරමින් දන්වා සිටියේ වෙඩි තැබිම් සිදු කළ තවත් පොලිස් නිළධාරීන් දෙදෙනෙකු සිටින බැවින් ඔවුන් ද අත්අඩංගුවට ගැනීමට කටයුතු කරන ලෙසයි.\nඒ අනුවල කෑගල්ල සහකාර පොලිස් අධිකාරිවරයෙකු සහ සුජිත් නිශාන්ත අස්වැද්දුම යන පොලිස් සැරයන්වරයා සිද්ධියට සම්බන්ධව අත්අඩංගුවට ගත යුතු බව පැමිණිලි පාර්ශවය අධිකරණයට දන්වා සිටියා.\nඑසේම සුජිත් නිශාන්ත අස්වැද්දුම යන පොලිස් සැරයන්වරයා සිද්ධියට පසු දින මහේස්ත්‍රාත්වරිය සිදුකළ ස්ථානීය පරික්ෂණයේදී තමන් අහසට වෙඩි උණ්ඩ දෙකක් තිබු බවට සාක්ෂි ලබා දුන් බව ද නිතීඥයින් අධිකරණයට දන්වනු ලැබුවා.\nදේශපාලන ප්‍රභුවරුන්ට නිතීමය කටයුතු වලදී අසනීප වී රෝහල් ගතවීමල පොලිස් නිළධාරින්ටද වැළඳී ඇති බවයි අගතියට පත් පාර්ශවය වෙනුවෙන් පෙනී සිටි නිතීඥවරුන් අධිකරණ හමුවේ කියා සිටියේ.\nපසුව කෑගල්ල මහේස්ත්‍රාත් වාසනා නවරත්න මහත්මිය අධිකරණයට නියෝග කළේ රඹුක්කනදී වෙඩි තැබීමට නියෝග කළ සහ වෙඩි තැබූ තවත් නිලධාරීන් සිටීනම් අත්අඩංගුවට ගෙන අධිකරණයට ඉදිරිපත් කරන ලෙසයි.\nඉන් අනතුරුව දෙපාර්ශයේම දිර්ඝ කරුණු දැක්වීමක් සිදු කරනු ලැබුවා.\nපසුව මහේස්ත්‍රාත්වරිය කොළඹ අධිකරණ වෛද්‍යවරයාට නියෝග කළේ නාරාහේන්පිට පොලිස් රෝහලේ ප්‍රතිකාර ලබමින් සිටියදී අත්අඩංගුවට ගෙන ඇති කෑගල්ල ප්‍රදේශය භාර හිටපු ජ්‍යෙෂ්ඨ පොලිස් අධිකාරී කේ.බී. කීර්තිරත්න සම්බන්ධයෙන් වෛද්‍ය වාර්තාවක් සකස් කර කොළඹ අංක 03 මහේස්ත්‍රාත් අධිකරණයට ඉදිරිපත් කරන ලෙසයි.\nඑමෙන්ම කුණ්ඩසාලේ පොලිස් රෝහලේ ප්‍රතිකාර ලබමින් සිටියදී අත්අඩංගුවට ගත් පොලිස් කොස්තාපල්වරුන් තිදෙනා සම්බන්ධයෙන් වෛද්‍ය වාර්තාවක් සකස් කර තෙල්දෙණිය මහේස්ත්‍රාත් අධිකරණයට ඉදිරිපත් කරන ලෙසට මහේස්ත්‍රාත්වරිය මහනුවර රෝහලේ අධිකරණ වෛද්‍යවරයාට ද නියෝගයක් නිකුත් කළා.\nමෙම නඩුව යළි ලබන 02 වනදා කැඳවීමට නියමිතයි.\nඒ අනුව රඹුක්කන සිද්ධියට අදාළව වෙඩි තැබීමට නියෝග කළ කෑගල්ල ප්‍රදේශය භාර හිටපු ජ්‍යෙෂ්ඨ පොලිස් අධිකාරි කේ.බී. කීර්තිරත්න ලබන 6 වැනිදා දක්වා රක්ෂිත බන්ධනාගාර ගත කරනු ලැබුවා.\nඒ ඔහු අපරාධ පරීක්ෂණ දෙපාර්තමේන්තුව අත්අඩංගුවට ගන්නා අවස්ථාවේදී ප්‍රතිකාර ලබමින් සිටින නාරාහේන්පිට පොලිස් රෝහලට කොළඹ අතිරේක මහේස්ත්‍රාත් ශලනි පෙරේරා මහත්මිය පැමිණ කළ පරීක්ෂාවකින් අනතුරුවයි.\nමේ අතර රඹුක්කන සිද්ධියෙන් ජීවිතක්ෂයට පත් චමින්ද ලක්ෂාන්ගේ බිරිඳ පවසන්නේ සමාජයෙන් එල්ලවන චෝදනා හේතුවෙන් තම දරුවා පාසල් යාමට පවා ප්‍රතික්ෂේප කරන බවයි.",
       "URL": "https://www.hirunews.lk/303114/රඹුක්කන-වෙඩි-තැබීමට-සම්බන්ධ-කොස්තාපල්වරුන්-ලබන-13-දක්වා-රිමාන්ඩ්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1201"
}