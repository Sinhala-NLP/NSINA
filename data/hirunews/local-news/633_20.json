{
       "Source": "hirunews",
       "Timestamp": "Friday, 30 December 2022 - 23:42",
       "Headline": "පීසා පෙට්ටියකින් වැඩ වරද්දා ගත් ඇන්ඩෲ ටේට්",
       "News Content": "කාන්තා විරෝධී මත පළ කරන මතභේදාත්මක සමාජ මාධ්‍ය භාවිත කරන්නෙකු වූ කික් බොක්සිං ක්‍රීඩකයෙකු වන ඇන්ඩෲ ටේට් ව රුමේනියා පොලිසිය විසින් අත්අඩංගුවට ගෙන තිබෙනවා.\nඒ, ලෝක ප්‍රකට දේශගුණික විපර්යාස පිළිබඳ හඬ නගන ක්‍රියාකාරිනියක වන ග්‍රේටා තන්බර්ග් අතර ට්විටර් ඔස්සේ සිදුවූ වචන හුවමාරුවක් අවසන් වී පැය 24ක් ගත වීමටත් පෙරාතුවයි.\nතන්බර්ග්ගේ නම සඳහන් කරමින් ඇන්ඩෲ ටේට් ට්විටර්හි පළ කර තිබූ සටහනක දක්වා තිබුණේ, තමන්ට මෝටර් රථ 33ක් ඇති බවත් ඉන් කාබන් විශාල ප්‍රමාණයක් වායුගෝලයට මුදා හරින බවයි.\nඑයට ග්‍රේටාගේ දැක්වූ ප්‍රතිචාරයකට ප්‍රතිචාරයක් වශයෙන් ඇන්ඩෲ ටේට් දුම්වැටියක් ද අත තබා‌ගෙන සිටින ඡායාරූපයක් පළ කර තිබූ අතර එහි පීට්සා දවටනයක් ද තිබුණා.\nමෙතෙක් කල් අත්අඩංගුවට ගැනීමට ටේට් ව සිටින ස්ථානයක් හඳුනා ගැනීමට නොහැකිව සිටි පොලිසියට එම පීට්සා දවටනයේ වූ QR කේතය මගින්, සාර්ථක ලෙස හඳුනාගෙන අත් අඩංගුවට ගැනීමට කටයුතු කර තිබෙනවා.\nකෙසේ නමුත් ටේට් ව අත් අඩංගුවට ගැනීමෙන් පසු ග්‍රේටා තන්බර්ග් ට්විටර්හි උපහාසාත්මක සටහනක් තබමින් කියා සිටියේ, “ඔබේ පීට්සා පෙට්ටි ප්‍රතිචක්‍රීකරණය නොකිරීමෙන් සිදුවන්නේ මෙවැනි දේවල්” යනුවෙන්.\nකික්බොක්සිං ක්‍රීඩකයෙකු වන ඇන්ඩෲ ටේට් “ලිංගික අපයෝජනයට ලක්වීම කෙරෙහි කාන්තාවන් වගකිව යුතු” යි යනුවෙන් පළ කළ අදහසකට එරෙහිව සමාජ මාධ්‍ය ඔස්සේ දැඩි විරෝධයක් පසුගිය කාලය පුරාවර පළ වූ අතර පසුව යූටියුබ්, ට්විටර්, ඉන්ස්ටග්‍රෑම් ඇතුළු සමාජ මාධ්‍ය රැසක් ඔහුට තහනම් කර තිබුණා.\nකෙසේ නමුත් ට්විටර් සමාගම ඊලෝන් මස්ක් මිල දී ගැනීමෙන් පසු ඔහු ට්විටර් තහනම ඉවත් කරගෙන තිබුණා.",
       "URL": "https://www.hirunews.lk/323927/පීසා-පෙට්ටියකින්-වැඩ-වරද්දා-ගත්-ඇන්ඩෲ-ටේට්",
       "Category": "Local News",
       "Parent URL": "https://www.hirunews.lk/local-news.php?pageID=633"
}