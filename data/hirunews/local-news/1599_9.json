{
       "Source": "hirunews",
       "Timestamp": "Thursday, 28 October 2021 - 19:51",
       "Headline": "අනුරාධපුරයේ ගොවීන් පිරිසකට රසායනික පොහොර - කෘෂි ඇමතිගෙන් අමාත්‍යාංශ දෙකකට චෝදනා (වීඩියෝ)",
       "News Content": "අනුරාධපුර දිස්ත්‍රික්කයේ බඩ ඉරිඟු ගොවීන් සඳහා මීට පෙර මෙරටට ආනයනය කර තිබූ යූරියා මෙට්‍රික්ටොන් ටොන් 5,000 ක් මුදා හැරීමට පියවර ගත් බව රාජ්‍ය අමාත්‍ය දුමින්ද දිසානායක ප්‍රකාශ කළා.\nරසායනික පොහොර ආනයනය අත්හිටුවා කාබනික වගාව මෙරට තුළ ප්‍රචලිත කිරීම රජය විසින් ආරම්භ කර ඇති පසුබිමකයි මෙලෙස යූරියා පොහොර තොගයක් අනුරාධපුර දිස්ත්‍රික්කයට ලබාදීමට පියවර ගෙන ඇත්තේ.\nමේ අතර, කාබනික පොහොර යොදාගනිමින් සිදුකෙරෙන මහ කන්නයේ වී වගා කටයුතුවලට අවශ්‍ය පොහොර තොග මේ වනවිට මඩකලපුව දිස්ත්‍රික්කයේ එරාවූර් පොහොර ගබඩාව වෙත ලැබී තිබෙනවා.\nඑම දිස්ත්‍රික්කයේ පොහොර අවශ්‍යතාව සඳහා ජෛව දියර පොහොර ලීටර 7,275ක්, පොටෑසියම් ක්ලෝරයිඩ් මෙටි්‍රක් ටොන් 612 ක් සහ නැනෝ නයිට්‍රජන් දියර පොහොර ලීටර 3,300 ක් එහි ගබඩා කර ඇති අතර ගොවිබිම් වෙත ඒවා නිකුත් කෙරෙන්නේ ලබන සදුදා සිටයි.\nමේ අතර, ඔන්ලයින් තාක්ෂණය ඔස්සේ ජනාධිපති මාධ්‍ය කේන්ද්‍රයේ අද පැවති මාධ්‍ය හමුවකට එක්වෙමින් කෘෂිකර්ම අමාත්‍ය මහින්දානන්ද අළුත්ගමගේ කියා සිටියේ රසායනික පොහොර වෙනුවට කාබනික පොහොර වගාව දිරිමත් කිරීමේදී ඇතැම් අමාත්‍යාංශ නිහඬ ප්‍රතිපත්තියක සිටින බවයි.\nඒ අනුව සෞඛ්‍ය අමාත්‍යාංශයට සහ පරිසර අමාත්‍යාංශයට අමාත්‍යවරයා විසින් චෝදනාවක් එල්ල කළා.\nඑසේම, වසංගතයකට මුහුණදීම සඳහා පළිබෝධනාශක සහ දිලීරනාශක තොගයක් ආනයනය කිරීමට අවධානය යොමු වී ඇති බවයි අමාත්‍යවරයා ප්‍රකාශ කළේ.\nමෙම මාධ්‍ය හමුවට රාජ්‍ය අමාත්‍ය ශෂීන්ද්‍ර රාජපක්ෂද එක්ව සිටි අතර, අමාත්‍යවරුන් දෙදෙනා මාධ්‍යවේදීන් නැගූ ප්‍රශ්නවලට පිළිතුරු ලබාදුන්නා.",
       "URL": "https://www.hirunews.lk/286331/අනුරාධපුරයේ-ගොවීන්-පිරිසකට-රසායනික-පොහොර-කෘෂි-ඇමතිගෙන්-අමාත්‍යාංශ-දෙකකට-චෝදනා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1599"
}