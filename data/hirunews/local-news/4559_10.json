{
       "Source": "hirunews",
       "Timestamp": "Tuesday, 18 April 2017 - 7:35",
       "Headline": "වන්දි ගැන පරස්පරයක්",
       "News Content": "මීතොටමුල්ල - කසල කන්ද නාය යාමෙන් ජීවිතක්ෂයට පත්වූවෙකු වෙනුවෙන් රුපියල් ලක්ෂය බැගින් සහ දේපළ හානියකට උපරිමය ලක්ෂ 25ක් දක්වා වන්දි ගෙවීමට තීරණය කර ඇති බව මුදල් අමාත්‍යාංශය ඊයේ පස්වරුවේ නිවේදනය කළා.\nකෙසේ නමුත්, පසුව පැවැති මාධ්‍ය හමුවකදී ආපදා කළමනාකරණ අමාත්‍ය අනුර ප්‍රියදර්ශන යාපා ප්‍රකාශ කළේ මීතොටමුල්ල ඛේදවාචකයෙන් විපතට පත්වූවන්ට ලබාදෙන වන්දි මුදල සම්බන්ධයෙන් රජය මෙතෙක් අවසන් තීරණයකට එළඹී නොමැති බවයි.\nකෙසේ වෙතත්, මුදල් අමාත්‍යාංශය පසුව ඒ පිළිබද පැහැදිලි කිරීමේ නිවේදනයක් නිකුත් කළ අතර එහි දැක්වුණේ මිය ගිය පුද්ගලයෙකු වෙනුවෙන් රුපියල් ලක්ෂය බැගින් වන්දියක් ගෙවනු ලබන්නේ ජාතික රක්ෂණ භාර අරමුදල හරහා මුදල් අමාත්‍යාංශය ස්වභාවික විපත් සඳහා ක්‍රියාත්මක කරන රක්ෂණ ක්‍රමය යටතේ බවයි.\nඑමෙන්ම ඊට අමතරව මීතොටමුල්ල ඛේදවාචකයෙන් විපතට පත්වූවන්ට ගෙවන වන්දි මුදල පිළිබදව රජයේ තීරණය ලැබුණු විගස ඒ සඳහා වන ප්‍රතිපාදන භාණ්ඩාගාරය විසින් අදාළ අංශ වෙත අප්‍රමාදව නිකුත් කරන බව ද මුදල් අමාත්‍යාංශය අවධාරණය කළා.",
       "URL": "https://www.hirunews.lk/159383/වන්දි-ගැන-පරස්පරයක්",
       "Category": "Local News",
       "Parent URL": "https://www.hirunews.lk/local-news.php?pageID=4559"
}