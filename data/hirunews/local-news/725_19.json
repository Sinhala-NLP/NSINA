{
       "Source": "hirunews",
       "Timestamp": "Friday, 18 November 2022 - 14:23",
       "Headline": "මීළඟ කන්නයේ සිට ගොවීන්ට පොහොර වෙනුවට මුදල් (වීඩියෝ)",
       "News Content": "ලබන කන්නයේ සිට ගොවීන්ට සහනාධාර යටතේ පොහොර ලබාදීම වෙනුවට පොහොර මිලදී ගැනීම සඳහා මුදල් ලබාදීමේ ක්‍රමවේදයක් ආරම්භ කිරීම පිළිබඳ අවධානය යොමුවී ඇති බව කෘෂිකර්ම අමාත්‍ය මහින්ද අමරවීර පවසනවා.\nරජයේ පොහොර සමාගම්වල ප්‍රධානීන් සමඟ ගොවිජන සේවා දෙපාර්තමේන්තුවේදී අද පැවති සාකච්ඡාවකින් අනතුරුව මාධ්‍ය වෙත අදහස් දක්වමිනුයි අමාත්‍යවරයා මේ බව කියා සිටියේ.\nමේ අතර, ගොවීන්ට බෙදාදීමට රැගෙන ගිය යූරියා පොහොරවල නියමිත බර නොමැතිවීම සම්බන්ධයෙන් විලච්චිය - පේමඩුව ගොවිජන සේවා මධ්‍යස්ථානයෙන් වාර්තා වූ සිද්ධිය පිළිබඳ සොයා බැලීමට කොමර්ෂල් පොහොර සමාගමේ සාමාන්‍යාධිකාරිවරයාගේ ප්‍රධානත්වයෙන් යුත් විමර්ශන කණ්ඩායමක් අද එම ප්‍රදේශයට පිටත්ව ගියා.\nමේ අතර, යූරියා පොහොර සම්බන්ධයෙන් යම් ගැටලුකාරි තත්ත්වයක් පවතින්නේ නම් ඒ පිළිබඳව දැනුම්දීම සඳහා නව දුරකථන අංක 4ක් කෘෂිකර්ම අමාත්‍යාංශය මගින් හඳුන්වා දී තිබෙනවා. 077 349 75 65, 071 296 20 06, 071 861 45 57 සහ 070 66 64 550 යන දුරකථන අංකවලට පොහොර සම්බන්ධයෙන් ඇති ගැටලු දැනුම්දෙන ලෙසයි එම අමාත්‍යාංශය දැනුම් දෙන්නේ.",
       "URL": "https://www.hirunews.lk/320702/මීළඟ-කන්නයේ-සිට-ගොවීන්ට-පොහොර-වෙනුවට-මුදල්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=725"
}