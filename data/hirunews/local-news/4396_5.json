{
       "Source": "hirunews",
       "Timestamp": "Sunday, 30 July 2017 - 7:30",
       "Headline": "ප්‍රදේශ රැසකට අද ජල කප්පාදුවක්",
       "News Content": "විදුලිබල මණ්ඩලයේ අත්‍යාවශ්‍ය අලූත්වැඩියා කටයුත්තක් හේතුවෙන් අද පැය 11 ක කාලයක් කැළණිය, පෑලියගොඩ, වත්තල ඇතුළු ප්‍රදේශ රැසකට ජල සැපයුම අත්හිටුවන බව ජාතික ජල සම්පාදන හා ජලාපවහන මණ්ඩලය පවසනවා.\nඒ අනුව, අද පෙරවරු 8 සිට පස්වරු 7 දක්වා මෙලෙස ජල සැපයුම අත්හිටුවන බවයි එම මණ්ඩලය නිවේදනයක් නිකුත් කරමින් සදහන් කළේ.\nකැළණිය, වත්තල, බියගම, මහර, ජා-ඇල ප්‍රාදේශීය සභා බල ප්‍රදේශවලට සහ පෑලියගොඩ, වත්තල, ජා-ඇල, කටුනායක - සීදුව නගර සභා බල ප්‍රදේශවලට මෙලෙස ජල සැපයුම අත්හිටුවනු ඇති.\nඑමෙන්ම, දොම්පේ ප්‍රාදේශීය සභාවට අයත් දෙකටන, නාමළුව හා ගම්පහ ප්‍රාදේශීය සභාවට අයත් ඉහළ යාගොඩ, පහළ යාගොඩ, වැලිවේරිය සහ රතුපස්වල ප්‍රදේශවලට මෙන්ම බියගම ආයෝජන කලාපයට ද අදාළ කාලසීමාවේදී ජල සැපයුම අත්හිටුවන බවයි ජල සම්පාදන මණ්ඩලය නිවේදනය කළේ.\nමේ අතර, හෙට පැය 9 ක කාලයක් මන්නාරම නගරයේ සහ ඒ අවට ප්‍රදේශයට ජල සැපයුම අත්හිටුවීමට පියවර ගන්නා බවයි ජාතික ජල සම්පාදන මණ්ඩලය ප්‍රකාශ කළේ.\nමන්නාරමට සහ වව්නියාවට ජලය සපයන ජල කුළුණේ සිට ජල සැපයුම නව බෙදා හැරීමේ නළ මාර්ගයට සම්බන්ධ කිරීම හේතුවෙන් මෙලෙස හෙට පෙරවරු 9 සිට පස්වරු 6 දක්වා එම ප්‍රදේශවලට ජල සැපයුම අත්හිටුවන බව එම මණ්ඩලය වැඩිදුරටත් සදහන් කළා.",
       "URL": "https://www.hirunews.lk/167109/ප්‍රදේශ-රැසකට-අද-ජල-කප්පාදුවක්",
       "Category": "Local News",
       "Parent URL": "https://www.hirunews.lk/local-news.php?pageID=4396"
}