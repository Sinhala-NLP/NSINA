{
       "Source": "hirunews",
       "Timestamp": "Thursday, 29 December 2016 - 8:47",
       "Headline": "අභාවප්‍රාප්ත හිටපු අග්‍රාමාත්‍ය රත්නසිරි වික්‍රමනායකට අවසන් ගෞරව දැක්වීමට විශාල ජනකායක්",
       "News Content": "අභාවප්‍රාප්ත හිටපු අග්‍රාමාත්‍ය රත්නසිරි වික්‍රමනායක ජාතික දේශපාලනයට පිවිසි ප්‍රතිපත්ති ගරුක සහ කීර්තිමත් දේශපාලනඥයෙකු බව අග්‍රාමාත්‍ය රනිල් වික්‍රමසිංහ පවසනවා.\nශෝක පණිවුඩයක් නිකුත් කරමින් අග්‍රාමාත්‍යවරයා සඳහන් කළේ ඔහු පාර්ලිමේන්තු සම්ප්‍රදාය පිළිබඳව මනා අවබෝධයකින් යුතුව කටයුතු කළ බවයි.\nතමන් අග්‍රාමාත්‍යවරයා ලෙස කටයුතු කරන අවස්ථාවේ රත්නසිරි වික්‍රමනායක හිටපු අග්‍රාමාත්‍යවරයා, විපක්ෂ නායක ලෙසත්, ඔහු අග්‍රාමාත්‍ය ධුරය දැරූ අවධියේ තමා විපක්ෂ නායක ලෙසත් ඉතා සුහදශීලීව කටයුතු කළ බවයි අග්‍රාමාත්‍යවරයා නිකුත් කළ ශෝක පණිවුඩයේ් දැක්වෙන්නේ.\nඅභාවප්‍රාප්ත හිටපු අග්‍රාමාත්‍ය රත්නසිරි වික්‍රමනායකගේ දේහය මහජන ගෞරවය සඳහා මේ වනවිට හොරණ නගරයේ පිහිටි ඔහුගේ නිවසේ තැන්පත් කර තිබෙනවා.\nදේහයට අවසන් ගෞරව දැක්වීම සඳහා විශාල පිරිසක් පැමිණෙමින් සිටින බවයි වාර්තාවන්නේ.\nමැති ඇමතිවරුන්ට සහ පාර්ලිමේන්තු කාර්ය මණ්ඩලයට අවසන් ගෞරවය දැක්වීම සඳහා රත්නසිරි වික්‍රමනායක හිටපු අග්‍රාමාත්‍යවරයාගේ දේහය ඊයේ පෙරවරුවේ පාර්ලිමේන්තුව වෙත රැගෙන එනු ලැබුවා.\nඑහිදී කථානායක කරූ ජයසූරිය ඇතුලූ මන්ත්‍රීවරුන් දේහය භාරගත් අතර අනතුරුව එය විශේෂ පීඨිකාවක තැන්පත් කළා.\nකථානායක කරූ ජයසූරිය, හිටපු ජනාධිපති මහින්ද රාජපක්ෂ සහ විපක්ෂ නායක ආර්. සම්බන්ධන් ඇතුලු මැති ඇමතිවරුන් රැසක් එහිදී දේහයට අවසන් ගෞරව දක්වනු ලැබුවා.\nපසුගිය 27 වනදා අභාවප්‍රාප්ත හිටපු අග්‍රාමාත්‍ය රත්නසිරි වික්‍රමනායකගේ දේහය පිළිබඳ අවසන් කටයුතු පූර්ණ රාජ්‍ය අනුග්‍රහය සහිතව අනිද්දා හොරණදී සිදුකිරීමට නියමිතයි.",
       "URL": "https://www.hirunews.lk/150813/අභාවප්‍රාප්ත-හිටපු-අග්‍රාමාත්‍ය-රත්නසිරි-වික්‍රමනායකට-අවසන්-ගෞරව-දැක්වීමට-විශාල-ජනකායක්",
       "Category": "Local News",
       "Parent URL": "https://www.hirunews.lk/local-news.php?pageID=4733"
}