{
       "Source": "hirunews",
       "Timestamp": "Monday, 20 July 2020 - 11:06",
       "Headline": "මාස හයකට පසු චීනයේ සිනමාහල් ඇරේ",
       "News Content": "කොරෝනා වෛරසයේ ව්‍යාප්තියත් සමග වසා දැමුණු චීනයේ සිනමාශාලා අද සිට යළි විවෘත කර තිබෙනවා.\nඒ මාස හයකට පසුවයි.\nකොරෝනා අවදානම අඩු ප්‍රදේශවල අද සිට විවෘත කෙරෙන සිනමා ශාලාවන්හි ප්‍රේක්ෂක සංඛ්‍යාවද සීමා කර ඇති බවයි විදෙස් වාර්තා සඳහන් කළේ.\nඑමෙන්ම අන්තර්ජාලය ඔස්සේ ප්‍රවේශපත්‍ර අලෙවිය සිදු කෙරෙන අතර, සිනමාශාලාව තුළ ආහාරපාන ලබාගැනීම තහනම් කර තිබෙනවා.\nලොව චිත්‍රපට කර්මාන්තය තුළ දෙවන විශාලතම චිත්‍රපට වෙළඳපොල පවතින්නේ චීනයේ වන අතර, පසුගිය වසරේ එරට තුළ බොක්ස් ඔෆිස් ආදායම ඇමරිකානු ඩොලර් බිලියන 9.2ක්.\nඑමෙන්ම බටහිර අප්‍රිකාවේ ඝානා ජනරජයේ සෞඛ්‍ය සේවකයන් 2,000 කට වැඩි පිරිසකට කොරෝනා වෛරසය ආසාදනය වී ඇති බව විදෙස් වාර්තා සඳහන් කළා.\nඉන් හයදෙනෙකු දැනටමත් මියගොස් ඇති බවයි ඝානා හි සෞඛ්‍ය අංශ ප්‍රකාශ කර ඇත්තේ. ගතවූ පැය 24 තුළ ඉන්දියාවෙන් කොරෝනා ආසාදිතයන් 40,000 ඉක්මවා වාර්තාවී ඇති අතර, එය මේ දක්වා ඉන්දියාවෙන් වාර්තාවූ වැඩිම ආසාදිත සංඛ්‍යාවයි.\nලොව පුරා කොරෝනා වෛරසය ආසාදිත සංඛ්‍යාව එක්කෝටි 46 ලක්ෂ 45,947 ක් දක්වා ඉහළ ගොස් ඇති අතර, මරණ සංඛ්‍යාවද හයලක්ෂ 8,942 ක් ලෙසයි දැක්වෙන්නේ.",
       "URL": "https://www.hirunews.lk/245954/මාස-හයකට-පසු-චීනයේ-සිනමාහල්-ඇරේ",
       "Category": "Local News",
       "Parent URL": "https://www.hirunews.lk/local-news.php?pageID=2572"
}