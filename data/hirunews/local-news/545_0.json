{
       "Source": "hirunews",
       "Timestamp": "Friday, 10 February 2023 - 16:27",
       "Headline": "පස් අවුරුද්දකට පෙර සිදු වූ සිදුවීමකට අදාළව පුද්ගලයෙකු මාරාන්තික උපවාසයක",
       "News Content": "2018 වර්ෂයේ දී තමන්ට සිදු වූ පහරදීමක් සම්බන්ධයෙන් එප්පාවල පොලිසියට සිදු කළ පැමිණිල්ලකට මෙතෙක් එම පොලිස් ස්ථානයෙන් නිසි රාජකාරියක් ඉටු නොවී ඇති බවට චෝදනා කරමින් පුද්ගලයෙකු මාරාන්තික උපවාසයක් අරඹා තිබෙනවා.\nඅද (10) පෙරවරුවේ සිට කඳුරුගස්වැව ප්‍රදේශයේ පදිංචි ජයම්පති ගුණසේකර නමැත්තෙකු විසිනුයි එප්පාවල පොලිස් ස්ථානය ඉදිරිපිට වාඩි වී මෙම විරෝධතාව අරඹා ඇත්තේ.\nපහරකෑමට ලක් වූ තැනැත්තා 2018 වර්ෂයේ දී කුඹුරකට වතුර හැරවීමට ගිය අවස්ථාවේ තවත් පුද්ගලයකු තමන්ගේ කණට පහර දීමක් සිදු කළ බවත්, එම පහරදීමෙන් තමාගේ කණට සිදු වූ තුවාල හේතුවෙන් දින 05 ක් රෝහල්ගතව ප්‍රතිකාර ලැබූ බවත් ඔහු පවසා සිටියා.\nඑම සිද්ධිය සම්බන්ධයෙන් එප්පාවල පොලිස් ස්ථානයේ එවකට සිටි ස්ථානධිපතිවරයා ඇතුලු නිලධාරින් තම පැමිණිල්ලට අදාළ රාජකාරී නිසි ලෙස ඉටු නොකර තමන්ට සාධාරණයක් නොකළ බවටයි විරෝධතාකරු චෝදනා කළේ.\nඑලෙස තම පැමිණිල්ලට සාධාරණයක් ඉටු නොවූ නිසා ඒ සම්බන්ධයෙන් විමසීමට තමන් එප්පාවල පොලිස් ස්ථානයට අවස්ථා කිහිපයක දී පැමිණි බව ද එම අවස්ථාවල දී පොලිස් ස්ථානයේ නිලධාරින් තමන්ට බැණ වැදී එලවා ගත් බව ද ඔහු වැඩිදුරටත් සඳහන් කළා.\nඑප්පාවල පොලිස් ස්ථානයෙන් තමන්ට සිදුව ඇති මෙම අසාධාරණය සම්බන්ධයෙන් මානව හිමිකම් කොමිෂන් සභාව හා පොලිස්පති කාර්යාලය ඇතුළු ස්ථානවලට පැමිණිලි 33 ක් මේ වනවිට ඉදිරිපත් කර ඇතත් ඒවායින් ද මොතක් සාධාරණයක් නොවූ බව ද උපවාසකරු කියා සිටින්නේ තම ගැටලුවට නිසි විසඳුම් ලැබෙන තෙක් උපවාසය අත් නොහරින බවයි.",
       "URL": "https://www.hirunews.lk/327119/පස්-අවුරුද්දකට-පෙර-සිදු-වූ-සිදුවීමකට-අදාළව-පුද්ගලයෙකු-මාරාන්තික-උපවාසයක",
       "Category": "Local News",
       "Parent URL": "https://www.hirunews.lk/local-news.php?pageID=545"
}