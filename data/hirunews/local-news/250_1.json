{
       "Source": "hirunews",
       "Timestamp": "Wednesday, 21 June 2023 - 11:14",
       "Headline": "ඝාතනයක ප්‍රධාන සැකකාරිය සමඟ පොලිස් ලොක්කෙකුත් කොටු",
       "News Content": "මනුෂ්‍ය ඝාතනයක ප්‍රධාන සැකකාරිය ලෙස සැලකෙන සහ මත්ද්‍රව්‍ය ජාවාරම්කාරියක බව කියන කාන්තාවක සමඟ සෙවණගල ප්‍රදේශයේ හෝටලයක මිතුරන් තිදෙනෙකු ද සමඟ නවාතැන් ගෙන සිටි බව කියන සහකාර පොලිස් අධිකාරිවරයකු සම්බන්ධයෙන් විශේෂ රහස් පොලිස් කණ්ඩායමක් පරීක්ෂණයක් ආරම්භ කර තිබෙන බව වාර්තා වෙනවා.\nමත්ද්‍රව්‍ය ජාවාරමක් සම්බන්ධයෙන් සිදු වූ ආරවුලක් සම්බන්ධයෙන් පසුගිය මැයි 7 වන දා හම්බන්තොට ප්‍රදේශයේදී පුද්ගලයකු කපා කොටා ඝාතනය කරන ලද සිද්ධියක් සම්බන්ධයෙන් තංගල්ල පොලිසිය මඟින් දෙදෙනෙක් අත්අඩංගුවට ගෙන තිබුණා.\nසැකපිට අත්අඩංගුවට ගත් මේ දෙදෙනාගෙන් ප්‍රශ්න කිරීමේදී මෙම ඝාතනයේ ප්‍රධාන සැකකාරිය පිළිබඳ තොරතුරු අනාවරණය වී තිබෙනවා.\nමෙම සැකකාරිය සෙවණගල ප්‍රදේශයේ හෝටල් කාමරයක නවාතැන් ගෙන සිටින බවට ලද තොරතුරක් මත තංගල්ල කොට්ඨාස අපරාධ විමර්ශන අංශයේ නිලධාරීන් විසින් මෙම හෝටලය වැටලීමේදී ඇය සමඟ සිටි සහකාර පොලිස් අධිකාරිවරයකු සහ මිතුරන් තිදෙනකු ද අත්අඩංගුවට ගත් බව පොලිසිය පවසනවා.\nසහකාර පොලිස් අධිකාරිවරයා සම්බන්ධයෙන් විධිමත් හා පුළුල් පරීක්ෂණායක් පවත්වන ලෙස පොලිස්පතිවරයා විසින් රහස් පොලිසියට දැනුම් දී ඇති බවයි වාර්තා වන්නේ.\nසැකකාරිය ලබන 28 දින දක්වා බන්ධනාගාරගත කරන ලෙස තිස්සමහාරාම මහේස්ත්‍රාත්වරයා නියෝග කර තිබෙනවා.",
       "URL": "https://www.hirunews.lk/338593/ඝාතනයක-ප්‍රධාන-සැකකාරිය-සමඟ-පොලිස්-ලොක්කෙකුත්-කොටු",
       "Category": "Local News",
       "Parent URL": "https://www.hirunews.lk/local-news.php?pageID=250"
}