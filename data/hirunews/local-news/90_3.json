{
       "Source": "hirunews",
       "Timestamp": "Friday, 18 August 2023 - 7:28",
       "Headline": "ගත වූ මස දෙකේ වනාන්තර ගිනි තැබීමේ සිදුවීම් 160 ක්",
       "News Content": "දිවයිනේ ප්‍රදේශ රැසක වනාන්තර ගිනි තැබීම් ශීඝ්‍රයෙන් වර්ධනය වී ඇත්තේ ඉඩම් අත්පත්කර ගැනීම සඳහා බවට පරිසරවේදීන් චෝදනා කරනවා. ඔවුන් පෙන්වා දෙන්නේ ගෙවීගිය මාස දෙක ඇතුළත වනාන්තර ගිනිතැබීමේ සිදුවීම් 160ක් පමණ වාර්තා වූ බවයි.\nකුඹල්වෙල - ආරුක්කු නවය පාලම අසල ඉලු‍ක්පැලැස්ස කන්ද, ත්‍රිකුණාමලය අන්දන්කුලම වැව් රක්ෂිතයේ මෙන්ම වික්ටෝරියා ජලාශ රක්ෂිතය ගිනි ගැනීමේ සිද්ධින් වාර්තා වුණා.\nඑමෙන්ම ඇල්ල රක්ෂිත ප්‍රදේශයේ ගිනි තැබීමේ සිදුවීමට අදාළව පුද්ගලයින් හයදෙනෙකු පොලීසිය අත්අඩංගුවට ගෙන තිබුණා.\nමේ අතර පුත්තලම සාලියවැව තබ්බෝව රක්ෂිතයේ ඊයේ පස්වරුවේ හටගත් ගින්නකින් අක්කර 50 ක පමණ භුමි ප්‍රදේශයක් විනාශ වූ අතර, පොලීසිය, යුධහමුදාව සහ වනජීවි නිලධාරීන් මැදිහත්වී එය මැඩපැවැත්වීමටයි කටයුතු කරනු ලැබුවේ.\nඑසේම, මිහින්තලේ මහකනදරා වැව් බැම්මටත් කිසියම් පිරිසක් ගිනි තබා තිබුණා. පරිසරවේදීන් චෝදනා කළේ නියඟයට මුවා වී විවිධ පිරිස් ගිනි තැබීම් සිදුකර ඉඩම් අත්පත්කර ගැනීම මහා පරිමාණයෙන් සිදුවන බවටයි.",
       "URL": "https://www.hirunews.lk/345221/ගත-වූ-මස-දෙකේ-වනාන්තර-ගිනි-තැබීමේ-සිදුවීම්-160-ක්",
       "Category": "Local News",
       "Parent URL": "https://www.hirunews.lk/local-news.php?pageID=90"
}