{
       "Source": "hirunews",
       "Timestamp": "Sunday, 07 January 2018 - 14:41",
       "Headline": "අවමය නුවරඑළියෙන්",
       "News Content": "උදෑසනට සහ සවස් කාලයට බලපා ඇති අධික ශීත කාලගුණ තත්ත්වය ලබන 10 වන දා දක්වා පවතින බව කාලගුණ විද්‍යා දෙපාර්තමේන්තුව පවසනවා.\nමේ අතර, අද උදෑසන 8.30න් අවසන් වූ පැය 24ක කාලය තුළ අවම උෂ්ණත්වය නුවරඑළිය දිස්ත්‍රික්කයෙන් වාර්තා වූ අතර එය සෙල්සියස් අංශක 4.7ක් ලෙස සටහන් වී තිබූ බවයි එම දෙපාර්තමේන්තුව සඳහන් කළේ.\nකාලගුණවිද්‍යා දෙපාර්තමේන්තුව සඳහන් කලේ උපරිම උෂ්ණත්වය රත්නපුරයෙන් වාර්තා වී ඇති බවයි.\nඑය සෙල්සියස් අංශක 32.7 ක් ලෙස සටහන් වී තිබෙනවා.\nඅධික ශීත කාලගුණ තත්ත්වය දිවයිනේ පළාත් කිහිපයකට මේ වන විට බලපා තිබෙනවා.\nනුවරඑළිය දිස්ත්‍රික්කයේ ජනතාවගේ දෛනික ජන ජීවිතයට ද මේ නිසා බාධා එල්ල වී ඇති බවයි හිරු ප්‍රවෘත්ති අංශයට අදහස් දක්වමින් ප්‍රදේශවාසීන් කිහිප දෙනෙකු සඳහන් කළේ.\nපහළ වායුගෝලයේ සුළං රටාවේ වෙනස්වීමත් සමඟ මෙලෙස ශීත කාලගුණ තත්ත්වයක් ඉදිරි දින කිහිපයේදීත් පැවතිය හැකි බව කාර්යයේ නියුතු කාලගුණ විද්‍යාඥ දර්ශන චමිල් ප්‍රේමතිලක කියා සිටියා.",
       "URL": "https://www.hirunews.lk/180408/අවමය-නුවරඑළියෙන්",
       "Category": "Local News",
       "Parent URL": "https://www.hirunews.lk/local-news.php?pageID=4137"
}