{
       "Source": "hirunews",
       "Timestamp": "Thursday, 19 August 2021 - 16:00",
       "Headline": "වකුගඩු රෝගීන් ප්‍රවේශම්වන්න - කොවිඩ් මරණ අනුපාතය තුනට එකයි (වීඩියෝ)",
       "News Content": "වකුගඩු බද්ධ කිරීමේ සැත්කම්වලට ලක්වූ පිරිස් හැකි ඉක්මනින් කොවිඩ් 19 එන්නත ලබාගන්නා ලෙසට වකුගඩු රෝග විශේෂඥවරුන්ගේ සංගමය දැනුම්දෙනවා.\nඑවැනි පුද්ගලයන්ට කොරෝනා වෛරසය ආසාදනය වුවහොත් අවදානම ඉහළ බවයි වෛද්‍යවරුන් පෙන්වා දෙන්නේ.\nවකුගඩු බද්ධ කළ පුද්ගලයන් වෛරසය ආසාදනයෙන් පසු නිවසේ සිට ප්‍රතිකාර ලබා නොගන්නා ලෙසට ද වකුගඩු රෝග විශේෂඥවරුන්ගේ සංගමය දැනුම්දෙනවා.\nමේ අතර කෝවිඩ් වෛරසය ආසාදනය වූ වකුගඩු රෝගීන්ගෙන් තුනෙන් එකක් මියයන බව ජාතික රෝහලේ වකුගඩු විශේෂඥ වෛද්‍ය මහාචාර්ය එරංග  විජේවික්‍රම පවසනවා.\nමෙරට පළමු කොවිඩ් ආසාදිතයා වාර්තා වූ දා පටන් සිට පසුගිය මැයි 31 වෙනිදා දක්වා කොරෝනා වෛරසය ආසාදනය වූ වකුගඩු රෝගීන් 58 දෙනෙකු වාර්තා වී තිබෙනවා.\nමෙම 58 දෙනා ආශ්‍රයෙන් සිදු කළ සමීක්ෂණයකින් මෙම තොරතුරු අනාවරණය වූ බවයි වකුගඩු විශේෂඥ වෛද්‍ය මහාචාර්ය එරංග විජේවික්‍රම පවසන්නේ.\nමෙහිදී වැඩිදුරටත් අදහස් දැක්වූ මහාචාර්ය වෛද්‍ය එරංග විජේවික්‍රම මෙලෙස අදහස් පළකළා...\nමාස දෙකකට කලින් අපි සමීක්ෂණයක් කළා. ලංකාවේ සිටින සියළුම වකුගඩු විශේෂඥ වෛද්‍යවරුන් මෙම සමීක්ෂණයට එක් වුණා. එහිදී අපි බැලුවේ ශ්‍රී ලංකාවේ කොවිඩ් 19 ආරම්භයේ සිට පසුගිය මැයි තිස් වෙනිදා දක්වා වකුගඩු බද්ධ කල කී දෙනෙක් කොවිඩ් ආසාදනය වුණාද එයින් කී දෙනෙකුට සංකූලතා ඇති වූනාද කියන කාරනායි.  එහිදී අපිට දැනගන්නට ලැබුණා ඒ වන විට වකුගඩු බද්ධ කල 58 දෙනෙකුට කොවිඩ් ආසාදනය වෙලා ප්‍රතිකාර අරන් තියෙනවා කියලා. එයින් දස දෙනෙක් මැයි මස තිස් වෙනිදා වන විටත් රෝහල්ගතව ප්‍රතිකාර ලබමින් සිටියා. ඉතිරි 48 දෙනාගෙන් 16 දෙනෙකු මිය ගිහින් තියෙනවා. හරියටම තුනෙන් එකක්. මේ දත්ත අත්තෙන්ම බියගන්වන සුලුයි. එය විශාල ප්‍රමාණයක්..\nවකුගඩු බද්ධ කරන රෝගීන් ප්‍රතිශක්තිකරණය අඩු කරන විවිධ බෙහෙත් වර්ග භාවිතා කරන නිසා ඔවුන්ගේ ප්‍රතිශක්තීකරණය අඩු වන බැවින් මෙම රෝගීන්ට කොවිඩ් 19 වැලඳීමෙන් පසු සංකූලතා ඇතිවීමේ වැඩි අවදානමක් ඇති බවයි ඔවු පවසන්නේ.\nමේ නිසා වකුගඩු බද්ධ කරන රෝගීන් ශල්‍යකර්මයෙන් අනතුරුව අවම තරමෙන් මාස තුනක් ගත වන තුරු හෝ නිවසේ වෙනම කාමරයක ඉතා දැඩි සෞඛ්‍ය ආරක්ෂක විධි අනුගමනය කරමින් ප්‍රවේශම් වන ලෙස වෛද්‍ය  විශේෂඥයින් උපදෙස් දෙනවා.\nඑමෙන්ම වකුගඩු  බද්ධකල රෝගීන් අතර මතයක් තිබෙනවා කොවිඩ් 19 ප්‍රතිශක්තිකරණ එන්නත  ලබා නොගත යුතුයි කියලා. අපි දන්නේ නෑ මේ මතය කොහෙන් ආවද කියලා. අපි උපදෙස් දෙන්නේ වකුගඩු රෝගීන් සියලුදෙනාම හැකි වහාම, ලද පළමු අවස්ථාවේදීම මෙම එන්නත ලබාගෙන ආරක්ෂාව සලසා ගන්න කියලයි. විශේෂඥ වෛද්‍ය මහාචාර්ය එරංග විජේවික්‍රම වැඩිදුරටත් කියා සිටියා.\nමෙහිදී ඔහු වැඩිදුරටත් සඳහන් කළේ වකුගඩු බද්ධකල රෝගීන්හට කොවිඩ් 19 රෝගය වැළඳී කිසියම් සංකූලතාවයක් ඇති වුවහොත් ඉතා ඉක්මනින් වකුගඩු සම්බන්ධව ප්‍රතිකාර ලබන රෝහලකට පැමිණ වෛද්‍ය ප්‍රතිකාර ලබා ගන්නා ලෙසයි.\nනැතහොත් වෛරසය තුළින් පෙනහළු අසාදනය වී ඔබ මිය යෑමට ඇති සම්භාවිතාව වැඩිවනු ඇති බවයි මහාචාර්ය එරංග විජේවික්‍රම වැඩිදුරටත් කියාසිටියේ.\nමේ අතර මෙරට කොරෝනා ආසාදිතයන් වාර්තාවීමේ දත්තවල පරස්පරතාවක් දක්නට ඇති බවට බොහෝ පිරිස් චෝදනා එල්ල කරනවා.\nවසංගත රෝග විද්‍යා ඒකකයේ දත්ත වලට අනුව පසුගිය 16 වනදා පෙරවරු 10 සිට ගතවූ පැය විසි හතර තුළ බදුල්ල දිස්ත්‍රික්කයෙන් කොරෝනා ආසාදිතයන් 113ක් වාර්තාවී ඇති අතර, මොණරාගලින් වාර්තාවී ඇත්තේ ආසාදිතයන් 68 ක් පමණයි.\nකෙසේ වෙතත් අප කළ සොයාබැලීමකදී වෛද්‍ය වෘත්තිකයන් පෙන්වා දුන්නේ අදාළ කාලසීමාවේදී බදුල්ලෙන් ආසාදිතයන් 540ක් සහ මොණරාගලින් ආසාදිතයන් 415 ක් වාර්තාවී ඇති බවයි.\nමේ ආකාරයට මධ්‍යම සහ දකුණු පළාත් ඇතුලු තවත් ප්‍රදේශ කිහිපයකම ආසාදිතයන් වාර්තාවීමේ දත්තවල පරස්පරතාවන් පවතිනවා.\nරජයේ වෛද්‍ය නිලධාරීන්ගේ සංගමයේ මාධ්‍ය කමිටු සාමාජික වෛද්‍ය ප්‍රසාද් කොළඹගේ ප්‍රකාශ කළේ එය සෞඛ්‍ය පද්ධතියට බරපතල ගැටළුකාරී තත්වයක් නිර්මාණය කරන බවයි.\nඋපැස් යුවල පැළඳීමේදී එය සබන් යොදා සෝදා භාවිත කිරීම අත්‍යවශ්‍ය බවයි සෞඛ්‍ය අමාත්‍යාංශයේ ප්‍රජා වෛද්‍ය විශේෂඥ උත්පලා අමරසිංහ කියා සිටියේ.",
       "URL": "https://www.hirunews.lk/280121/වකුගඩු-රෝගීන්-ප්‍රවේශම්වන්න-කොවිඩ්-මරණ-අනුපාතය-තුනට-එකයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1743"
}