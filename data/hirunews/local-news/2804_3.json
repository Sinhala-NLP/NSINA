{
       "Source": "hirunews",
       "Timestamp": "Friday, 10 April 2020 - 22:29",
       "Headline": "කොවිඩ් 19 වසංගතයට මුහුණදීමට ශ්‍රී ලාංකිකයන්ගේ නව නිපැයුම්",
       "News Content": "ලොවම පුරා ශීඝ්‍රයෙන් පැතිර යන කොවිඩ් 19 වසංගතයට මුහුණදීමට ශ්‍රී ලාංකිකයන් විසින් දිනෙන් දින නව සොයාගැනීම් සම්බන්ධයෙන් අවධානය යොමුකරමින් සිටිනවා.\nකොවිඩ් 19 වෛරසය වැළඳීමෙන් හදවත අකර්මන්‍ය වූ රෝගීන්ට ලබා දෙන පපු තෙරපීම මේ වන විට සිදු කරන්නේ වෛද්‍යවරුන් විසින් වන අතර එම පපු තෙරපීම ලබා දීම සඳහා නව යන්ත්‍රයක් හඳුන්ව දීමට සීදූව ප්‍රදේශයේ පදිංචි ඩිල්ෂාන් අබේවර්ධන සමත් වී තිබෙනවා.\nකොළඹ වෛද්‍ය පීඨයේ අවසන් වසරේ අධ්‍යාපනය ලබන ඩිල්ෂාන් අබේවර්ධන වෛද්‍ය සිසුවා පෙන්වා දෙන්නේ මෙම යන්ත්‍රය මගින් රෝගියා හා වෛද්‍යවරයා අතර පරතරය නිසිලෙස පවත්වාගෙන යෑමට හැකි වන බවයි.\nමේ අතර රජයේ වෛද්‍ය නිලධාරීන්ගේ සංගමයට අනුබද්ධිත ශ්‍රී ලංකා සෞඛ්‍ය පර්යේෂණ හා නවෝත්පාදන සංගමය සහ කොවිඩ් 19 වෛරසයට එරෙහි ජනාධිපති පර්යේෂණ බලකායේ පර්යේෂණ සංවර්ධන ඒකකය ඒකාබද්ධව නවෝත්පාදන කිහිපයක් අද හඳුන්වා දුන්නා.\nරජයේ වෛද්‍ය නිලධාරි සංගම් ශාලාවේ පැවති මෙම වැඩසටහන සඳහා නව නිපැයුම් 30ක් ඉදිරිපත් කර තිබුණා.\nස්වයංක්‍රීයව ක්‍රියාත්මක වන ජල කරාමයක් හඳුන්වාදීමට වෙන්නප්පුව ශාන්ත ජෝෂප් වාස් විද්‍යාලයේ දිනුත් චාමිකර සිසුවා සමත් වී තිබෙනවා.\n11 වන ශ්‍රේණියේ ඉගෙනුම ලබන මෙම සිසුවා විසින් නිර්මාණය කරන ලද මෙම ජල කරාමය අසලට යම් අයෙකු තම දෑත් ළං කළ විට එය ස්වයංක්‍රීයව ක්‍රියාත්මක වීම විශේෂත්වයක්.",
       "URL": "https://www.hirunews.lk/238371/කොවිඩ්-19-වසංගතයට-මුහුණදීමට-ශ්‍රී-ලාංකිකයන්ගේ-නව-නිපැයුම්",
       "Category": "Local News",
       "Parent URL": "https://www.hirunews.lk/local-news.php?pageID=2804"
}