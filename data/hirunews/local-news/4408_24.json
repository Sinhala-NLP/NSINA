{
       "Source": "hirunews",
       "Timestamp": "Saturday, 22 July 2017 - 18:48",
       "Headline": "යාපනයේ වෙඩි තැබීමකින් විනිසුරු ආරක්ෂක පොලිස් නිලධාරියෙකුට තුවාල (ඡායාරූප)",
       "News Content": "අද පස්වරුවේ යාපනය - නල්ලූර් ප්‍රදේශයේදී එල්ල වූ වෙඩි ප්‍රහාරයකින් පොලිස් සැරයන්වරයෙකු තුවාල ලැබුවා.\nපොලිස් මාධ්‍ය ප්‍රකාශක පොලිස් අධිකාරි රුවන් ගුණසේකර මහතා සදහන් කළේ සිද්ධියෙන් තුවාල ලැබුවේ විනිසුරු මෝටර් රථයකට ආරක්ෂාව සපයමින් ගමන් කළ යතුරු පැදියේ සිටි පොලිස් නිලධාරියෙකු බවයි.\nඔහු යතුරුපැදියකින් විනිසුරුවරයාගේ මෝටර් රථයට පිටුපසින් ගමන් කර තිබෙනවා.\nඅදාල විනිසරුවරයා විද්‍යා සිසුවිය ඝාතන නඩුවේ ත්‍රිපුද්ගල මඩුල්ලේ විනිසුරුවරයෙකු වන එන් ඉලංචේරියන් මහතායි.\nමෙය විනිසුරුවරයා ඉලක්ක කර ගත් ප්‍රහාරයක් ලෙස තවමත් තහවුරු වී නොමැති බවයි පොලිස් මාධ්‍ය ප්‍රකාශකවරයා සදහන් කළේ.\nවිනිසුරුවරයාගේ රථයේ සිටි පොලිස් නිලධාරියෙකු ප්‍රහාරය එල්ල කළ පුද්ගලයාට ප්‍රතිප්‍රහාරයක් එල්ල කර ඇති අතර ඔහු එහිදී පලාගොස් තිබෙනවා.\nපොලිස් මාධ්‍ය ප්‍රකාශකවරයා සදහන් කළේ සිද්ධියෙන් තුවාල ලැබූ සැරයන්වරයා යාපනය ශික්ෂණ රෝහලට ඇතුළත් කළ බවයි.\nමෙහිදී සැකකරු විසින් වෙඩි 11 ක් තබා ඇති බව පොලිසිය ප්‍රකාශ කළා.\nප්‍රහාරය එල්ල කළ සැකකරු යතුරුපැදියකින් පැමිණි බවට පොලිසිය සැක පළ කරනවා.\nසැකරු වෙඩි තැබීම සඳහා භාවිත කළ පිස්තෝලය සිද්ධිය වූ ස්ථානයේ තිබී සොයාගත්තා.\nඑමෙන්ම සැකකරු පැමිණි බවට සැකකෙරෙන යතුරු පැදියද එහිදී හමුවී තිබෙනවා.\nමේ අතර වෙඩි ප්‍රහාරය තමන් ඝාතනය කිරීමේ අරමුණින් එල්ල කළ වෙඩි ප්‍රහාරයක් බවට සැකකරන බව, විනිසුරු මානික්කවාසගම් ඉලංචේලියන් මහතා පවසනවා.\nවිනිසුරු මානික්කවාසගම් ඉලංචෙලියන් මහතා සිද්ධිය සම්බන්ධයෙන් මෙලෙස අදහස් පළ කළා.\n- පිස්තෝලෙ උදුර ගන්න මගේ ප්‍රධාන ආරක්ෂක පොලිස් සාජන්වරයා පොරබැදුවා, ඒ වෙලාවේ මම කාරෙකෙන් බැහැලා කෑගහගෙන දිව්වා. ඊට පස්සේ මගේ පැත්තට පිස්තෝලය හැරෙව්වා. ඒ වෙලාවේ මගේ අනිත් ආරක්ෂක පොලිස් කොස්තාපල්වරයා දුවගෙන ඇවිල් මාව කාරෙක පැත්තට තල්ලු කරලා වෙඩි තැබීමක් සිදුකළා. ඒ වෙලාවේ වෙඩි තැබූ පුද්ගලයා මගේ පැත්තෙ හිටිය පොලිස් කොස්තාපල්වරයාට වෙඩි තිබ්බා. ඒක එයාට වැදුණා. පොලිසිය එල්ල කළ වෙඩි ප්‍රහාරය සැකකරුට වැදුණද කියලා දන්නේ නැහැ. නමුත් ඔහු කොර ගහ ගහ දුවපු ආකාරය මම දැක්කා. මම තුවාල ලැබූ ආරක්ෂකයයි, අනිත් ආරක්ෂකයයි යාපනය රෝහලට අරගෙන ආවා. මම සාමාන්‍යයෙන් කෝවිල් පාරෙන් තමයි දෛනිකව යන්නේ. ඒක ගැන අවධානයෙන් ඉඳලා මෙම වෙඩි තැබීම සිදුකළාදැයි මට සැකයි. මොකද කළක පටන් සිදුකරන නඩු කටයුතුවල මම ප්‍රධාන විනිසුරුවරයෙක් ලෙස සහභාගී වන නිසා මෙය සිදුවී ඇතැයි මම බලාපොරොත්තු වෙනවා. මෙම සිද්ධිය නීති ක්ෂේත්‍රයටම එල්ලවූ අභියෝගයක් කියලයි මම හිතන්නේ.\nඡායාරූප - වව්නියාව මාධව කුලසුරිය",
       "URL": "https://www.hirunews.lk/166521/යාපනයේ-වෙඩි-තැබීමකින්-විනිසුරු-ආරක්ෂක-පොලිස්-නිලධාරියෙකුට-තුවාල-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4408"
}