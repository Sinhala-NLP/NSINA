{
       "Source": "hirunews",
       "Timestamp": "Sunday, 26 March 2023 - 12:55",
       "Headline": "හෝමාගම වෙඩි තැබීම පිටුපස පාතාල සබඳතාවක්",
       "News Content": "හෝමාගම - මාඹුල්ගොඩ බස් රථ ගාලක ඊයේ සිදුවූ වෙඩි තැබීම පාතාල ක්‍රියාකාරකමක් බව වැඩිදුර පරීක්ෂණවලදී අනාවරණ වී තිබෙනවා.\nමනුෂ්‍ය ඝාතන සහ අපරාධ ක්‍රියා රැසක් සම්බන්ධයෙන් වරෙන්තු නිකුත් කර ඇති දැනට විදේශ ගතව සැඟව සිටින අතුරුගිරියේ ලඩියා නැමැත්තා මීට සම්බන්ධ බවටයි සැක කෙරෙන්නේ.\nඔහුගේ අනුදැනුම මත අතුරුගිරියේ ජෙරම් නැමැත්තෙකු විසින් වෙඩි තැබීම සිදුකර ඇති බවට තොරතුරු ලැබී තිබෙනවා.\nඊයේ රාත්‍රි අටට පමණ හෝමාගම - මාඹුල්ගොඩ රණසිංහ මාවතේ බස් රථයක් තුළ දෛනික වැඩමුරය අවසන් කළ සේවකයන් අටදෙනෙකු පමණ කථාබහක නිරතව සිටියදී මෙම වෙඩි තැබීම සිදුකර තිබුණා.\nයතුරුපැදියකින් පැමිණි දෙදෙනෙකු විසින් වෙඩි තැබීම සිදුකර පලාගිය බවටයි පසුව අනාවරණ වුණේ.\nඑම අවස්ථාවේ එහි සිටි එක් බස් රථ සේවකයෙකු සැකකරුවන් හඳුනාගෙන තිබුණා.\nමීට දින 3කට පෙර අයිස් මත්ද්‍රව්‍ය සමඟ අතුරුගිරියේ ජෙරම් නැමැත්තාගේ සමීපතමයෙකු අත්අඩංගුවට ගෙන තිබුණා.\nඊට අදාළ තොරතුරු පොලිසියට ලබා දී ඇත්තේ වෙඩි තැබීමට ලක්වූ බස් රථයේ හිමිකරු බවට මතු වූ සැකය මත මෙම වෙඩි තැබීම සිදුව ඇති බවටයි මූලික පරීක්ෂණවල දී හෙලි වී ඇත්තේ.",
       "URL": "https://www.hirunews.lk/330953/හෝමාගම-වෙඩි-තැබීම-පිටුපස-පාතාල-සබඳතාවක්",
       "Category": "Local News",
       "Parent URL": "https://www.hirunews.lk/local-news.php?pageID=453"
}