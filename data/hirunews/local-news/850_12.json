{
       "Source": "hirunews",
       "Timestamp": "Friday, 23 September 2022 - 8:26",
       "Headline": "ආසියානු ක්‍රිකට් අනුශූරයන්ගෙන් ලෝක වාර්තාවක්",
       "News Content": "පන්දු වාර විස්සයි විස්ස තරගයක දී පළමු කඩුල්ල සඳහා ලෝක වාර්තාවක් පිහිටුවීමට ආසියානු ක්‍රිකට් අනුශූරයන් වන පාකිස්ථානය ඊයේ (22) සමත්වුණා.\nඒ, එංගලන්තය සමඟ කරච්චි නුවර පැවති දෙවන විස්සයි විස්ස තරගයේ දී පළමු කඩුල්ල සඳහා ලකුණු 203ක සබඳතාවක් වාර්තා කරමින්.\nමෙම තරගයේ කාසියේ වාසිය දිනාගත් එංගලන්තය පන්දු වාර විස්ස අවසානයේ කඩුලු පහක් දැවී ලකුණු 199ක් ලබාගත්තා.\nපිළිතුරු ඉනිම ක්‍රීඩා කළ පාකිස්ථානය පන්දු තුනක් ඉතිරි ව තිබිය දී තරගය ජයගනු ලැබුවේ ලකුණු 203ක් රැස් කරමින්.\nඑහි දී නායක බාබර් අසාම් පන්දු 66ක දී ලකුණු 110ක් වාර්තා කළ අතර, මොහොමඩ් රිස්වාන් පන්දු 51ක දී ලකුණු 88ක් රැස් කළා.\nඊයේ තැබූ ලෝක වාර්තාව මගින් බිඳ හෙලනු ලැබුවේ, පසුගිය වසරේ මෙම ක්‍රීඩකයන් දෙදෙනා විසින්ම දකුණු අප්‍රිකාවට එරෙහිව තැබූ පළමු කඩුල්ලේ වාර්තාගත සබඳතාවයි.\nඑම තරගයේදී ඔවුන් පළමු කඩුල්ල සඳහා ලකුණු 197ක වාර්තාගත සබඳතාවක් පිහිටවනු ලැබුවා.",
       "URL": "https://www.hirunews.lk/316085/ආසියානු-ක්‍රිකට්-අනුශූරයන්ගෙන්-ලෝක-වාර්තාවක්",
       "Category": "Local News",
       "Parent URL": "https://www.hirunews.lk/local-news.php?pageID=850"
}