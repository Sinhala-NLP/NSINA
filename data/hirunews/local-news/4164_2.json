{
       "Source": "hirunews",
       "Timestamp": "Wednesday, 20 December 2017 - 13:46",
       "Headline": "update :- කාලගුණ අනතුරු ඇඟවීමක්",
       "News Content": "තද වැසි සහ තද සුළං පිළිබඳ විශේෂ කාලගුණ නිවේදනයක් අද පස්වරුවේ නිකුත් කෙරුනා.\nකාලගුණික අනතුරු ඇඟවීම් යටතේ කාලගුණ විද්‍යා දෙපාර්තමේන්තුවේ ස්වභාවික විපත් පිළිබඳ පූර්ව අනතුරු ඇඟවීමේ මධ්‍යස්ථානය නිකුත් කළ එම නිවේදනයේ දැක්වෙන්නේ දිවයින ආසන්නයේ පවතින තරංගාකාර කැළඹිලි ස්වභාවය හේතුවෙන්, දිවයිනේ බොහෝ පළාත්වල වැසි හෝ ගිගුරුම් සහිත වැසි ඇතිවන බවයි.\nදිවයිනේ දකුණු අර්ධයේ සමහර ස්ථානවලට මි.මි.100ට වැඩි තද වැසි ඇතිවිය හැකි බවද එහි සඳහන්.\nදිවයිනට ගිනිකොණ දෙසින් වන මුහුදු ප්‍රදේශයේ පවතින ක්‍රියාකාරී වලාකුළු පද්ධතිය හේතුවෙන්, දිවයිනට දකුණු සහ ගිනිකොණ දෙසින් වන ගැඹුරු මුහුදු ප්‍රදේශවල තද වැසි ඇතිවිය හැකි අතර සුළං වේගය ක්ෂණිකව (පැ.කි.මී. 70-80 පමණ) ඉහළ යාමට ඉඩ ඇති බවද එහි සඳහන්.\nමේ නිසා එම මුහුදු ප්‍රදේශ ක්ෂණිකව රළු වීමට වැඩි හැකියාවක් පවතින බවයි කාලගුණ විද්‍යා දෙපාර්තමේන්තුව පවසන්නේ.\nමේ ගැන සැලකිලිමත් වන්නැයි ධිවර සහ නාවික ප්‍රජාවගෙන් කාලගුණ විද්‍යා දෙපාර්තමේන්තුව ඉල්ලා සිටිනවා.\nupdate - 2017-12-20 (4.55am)\n........................................\nවැස්ස වැඩිවෙයි; සුළං තදින්\nඊසානදිග මෝසම් තත්ත්වය ස්ථාපිත වී ඇති බැවින් දිවයිනේ බොහෝ පළාත්වලට ඉදිරියේදී වැසි හෝ ගිඟුරුම් සහිත වැසි අපේක්ෂා කරන බව කාලගුණ විද්‍යා දෙපාර්තමේන්තුව ප්‍රකාශ කළා.\nඔවුන් නිකුත් කළ නිවේදනයක දැක්වෙන්නේ නැගෙනහිර, ඌව, සබරගමුව සහ දකුණු පළාත්වලටත්, කළුතර දිස්ත්‍රික්කයේ ඇතැම් ස්ථානවලට මිලිමීටර් 75 ඉක්ම වූ තද වැසි ඇති විය හැකි බවයි.\nඉදිරි කාලගුණ තත්ත්වය පිළිබඳ පැහැදිලි කරන කාලගුණ විද්‍යා දෙපාර්තමේන්තුවේ අධ්‍යක්ෂ අතුල කරුණානායක කියා සිටියේ සවස් කාලයේ උතුර, උතුරුමැද, සබරගමුව සහ වයඹ පළාත්වලට වැසි ඇතිවීමේ වැඩි අවදානමක් පවතින බවයි.\nමේ අතර දිවයිනේ දකුණ සහ ගිනිකොන දෙසින් වන ගැඹුරු මුහුදු ප්‍රදේශ වලට තද වැසි ඇතිවිය හැකි බවත් සුළං වේගය පැයට කිලෝමීටර් 70ත් 80ත් අතර ඉහළ යා හැකි බවයි එම දෙපාර්තමේන්තුව පවසන්නේ.",
       "URL": "https://www.hirunews.lk/178872/update-කාලගුණ-අනතුරු-ඇඟවීමක්",
       "Category": "Local News",
       "Parent URL": "https://www.hirunews.lk/local-news.php?pageID=4164"
}