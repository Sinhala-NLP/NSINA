{
       "Source": "hirunews",
       "Timestamp": "Monday, 29 August 2022 - 20:43",
       "Headline": "දූෂණ හොර මැරකම් වලට සම්බන්ධ අයට ඇමතිකම් දෙන්න එපා - කුමාර වෙල්ගම ජනපතිගෙන් ඉල්ලයි",
       "News Content": "නව ලංකා නිදහස් පක්ෂයේ නායක කළුතර දිස්ත්‍රික් පාර්ලිමේන්තු මන්ත්‍රී කුමාර වෙල්ගම විසින් ජනාධිපති රනිල් වික්‍රමසිංහ වෙත ලිපියක් යොමු කර තිබෙනවා.\nඑම ලිපිය හරහා ජනාධිපතිවරයාට පාර්ලිමේන්තු මන්ත්‍රීවරයා අවධාරණය කරන්නේ දූෂිතයින්, මැරයින්, මංකොල්ලකරුවන් හෝ මහජන මුදල් විනාශ කළ බවට චෝදනා වලට ලක් වූවන් ඉදිරියේදී සිදු කෙරෙන අමාත්‍ය මණ්ඩල සංශෝධනයේදී අමාත්‍ය මණ්ඩලයට ඇතුළු කර නොගන්නා ලෙසයි.\nඑමෙන්ම එවැනි පුද්ගලයින් අමාත්‍ය මණ්ඩලයට ඇතුල් කිරීම සඳහා මේ වන විටත් ජනාධිපතිවරයාට විවිධ බලපෑම් එල්ලවෙමින් තිබෙන බවට තමාට හැඟෙන බවත්, ඒ සම්බන්ධයෙන් විවිධ මාධ්‍ය හරහා පලවන වාර්තා දෙස බැලූවිට ඒ ආකාරයේ කුමන්ත්‍රණයක් ක්‍රියාත්මක වන්නේ ද යන සැකය තමාගේ සිත් තුළ පවතින බවත් ජනාධිපතිවරයා වෙත යොමු කළ එම ලිපියේ සඳහන්.\nමෙම ක්‍රියාමාර්ගය බොහෝ විට ජනාධිපති වරයා විසින් මේ වන විට ක්‍රියාත්මක කරනු ලබන වැඩපිළිවෙළ සාර්ථක වීමෙන් තමන්ට සිදු වන හානිය පිළිබඳව පූර්ව නිගමනයකට පැමිණ ඇති කෙනෙකු හෝ කිහිප දෙනෙකු විසින් ජනාධිපතිවරයා කෙරෙහි ජනතා අප්‍රසාදයක් ඇති කර නැවත තමන් වෙත බලය ලබා ගැනීම සඳහා උත්සාහ කිරීමේ කුමන්ත්‍රණයක් විය හැකි බව බවයි නව ලංකා නිදහස් පක්ෂයේ නායක කුමාර වෙල්ගම පවසන්නේ.\nනැවතත් රට තුළ එවැනි තත්වයක් උද්ගත වුවහොත් එය ප්‍රචණ්ඩ ක්‍රියාවන් ට පාර කැපීමක් වනු ඇති බවත්, ජනාධිපතිවරයා ලෙස වැල් පාලමෙන් එගොඩ කළ යුත්තේ රටේ ආර්ථිකය සහ ජනතාවගේ අපේක්ෂාවන් පමණක් බවත්, වත්මන් ජනාධිපතිවරයාට එම යුතුකම් ඉටු කිරීමට හැකියාව සහ ශක්තිය ඇති බවත්, තමා විශ්වාස කරන බව එම ලිපියේ වැඩිදුරටත් සඳහන්.\nනව ලංකා නිදහස් පක්ෂයේ නායක කළුතර දිස්ත්‍රික් පාර්ලිමේන්තු මන්ත්‍රී කුමාර වෙල්ගම විසින් ජනාධිපති රනිල් වික්‍රමසිංහ වෙත යොමු කළ සම්පූර්ණ ලිපිය පහලින් ...",
       "URL": "https://www.hirunews.lk/314075/දූෂණ-හොර-මැරකම්-වලට-සම්බන්ධ-අයට-ඇමතිකම්-දෙන්න-එපා-කුමාර-වෙල්ගම-ජනපතිගෙන්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=903"
}