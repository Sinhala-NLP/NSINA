{
       "Source": "hirunews",
       "Timestamp": "Friday, 02 October 2020 - 11:18",
       "Headline": "කටාන කෝටි තුනේ කොල්ලයේ සුලමුල හෙළිවේ සැකකරුවන් හතරක් සහ මුදල් තොගයක් සොයාගැනේ (වීඩියෝ)",
       "News Content": "කටාන - අක්කර පනහ ප්‍රදේශයේ ව්‍යාපාරික නිවසකින් රුපියල් කෝටි 03 කට අධික මුදල් සහ රන් භාණ්ඩ කොල්ලකෑමේ සිද්ධියේ සැකකරුවන් 04 දෙනෙකු අත්අඩංගුවට ගෙන තිබෙනවා.\nඒ, ගම්පහ, කුරුණෑගල, නිකවැරටිය සහ අනුරාධපුර යන ප්‍රදේශවලින්.\nපොලීසිය සඳහන් කළේ කොල්ලකෑමට යොදාගත් මෝටර් රථයක් සහ යතුරුපැදියක්ද සිය භාරයට ගත් බවයි.\nඑමෙන්ම, කොල්ලකන ලද මුදලින් රුපියල් ලක්ෂ 72 ක් සහ රන් භාණ්ඩවලින් කොටසක්ද සොයාගෙන තිබෙනවා.\nපසුගිය බදාදා පෙරවරුවේ පුද්ගලයින් 06 දෙනෙකු මෙම ව්‍යාපාරික නිවසට ඇතුළු වී තිබුණේ අපරාධ පරීක්ෂණ දෙපාර්තමේන්තුවේ නිලධාරීන් බව හඟවමින්.\nපසුව ව්‍යාපාරිකයා සහ පවුලේ සාමාජිකයින් අවි පෙන්වා බිය ගන්වා කොල්ලය සිදුකර පළාගොස් තිබුණා.\nසිද්ධිය විමර්ශනය කිරීම සඳහා ගම්පහ ප්‍රදේශය භාර නියෝජ්‍ය පොලිස්පතිවරයාගේ අධීක්ෂණය යටතේ කණ්ඩායම් 06 ක් පත්කරනු ලැබූ අතර, සී.සී.ටී.වී. දර්ශන උපයෝගී කරගනිමින් සැකකරුවන් අත්අඩංගුවට ගැනීමට හැකිවී තිබෙනවා.\nඒ වනවිට ඔවුන් ගම්පහ, නිකවැරටිය, කුරුණෑගල සහ අනුරාධපුර ප්‍රදේශයන්හි පිහිටි සිය නිවෙස්වල සැඟව සිට ඇති බව විමර්ශන සිදුකරන උසස් පොලිස් නිලධාරියෙකු කියා සිටියා.\nකෙසේ වෙතත්, කොල්ලයේ මහ මොලකරු මෙතෙක් අත්අඩංගුවට ගෙන නැහැ. ඔහු සහ ඉතිරි මුදල් සොයා පොලිසිය විමර්ශන තවදුරටත් ක්‍රියාත්මකයි.",
       "URL": "https://www.hirunews.lk/251614/කටාන-කෝටි-තුනේ-කොල්ලයේ-සුලමුල-හෙළිවේ-සැකකරුවන්-හතරක්-සහ-මුදල්-තොගයක්-සොයාගැනේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2416"
}