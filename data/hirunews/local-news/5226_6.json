{
       "Source": "hirunews",
       "Timestamp": "Friday, 01 January 2016 - 18:54",
       "Headline": "දෙමටගොඩදී පැහැරගත් තරුණයා, හිරුණිකා ප්‍රේමචන්ද්‍ර ලගට රැගෙන ආ බව අධිකරණයේදී හෙලිවේ",
       "News Content": "දෙමටගොඩදී කළු පැහැති ඩිෆෙන්ඩර් රථයකින් පැහැරගත් පුද්ගලයා හිරුණිකා ප්‍රේමචන්ද්‍ර හමුවට රැගෙන ගිය බවට අධිකරණය හමුවේ තොරතුරු හෙලි වී තිබෙනවා.\nඒ කොළඹ අපරාධ කොට්ඨාශය, කොළඹ ප්‍රධාන මහෙස්ත්‍රාත් අධිකරණයට ඊයේ කළ දැනුම් දීමකට අනුවයි.\nමෙම සිද්ධියේ පස්වැනි සැකකරුගේ දියණිය මේ පිළිබඳ කරුණු හෙලිකරමින් ප්‍රකාශයක් ලබාදී ඇතැයි කොළඹ අපරාධ කොට්ඨාශය වැඩිදුරටත් වාර්තාවක් ඉදිරිපත් කරමින් ඊයේ අධිකරණයට දැනුම් දුන්නා.\nඇය කොළඹ අපරාධ කොට්ඨාශයට වෙත පැමිණ මේ සම්බන්ධයෙන් ප්‍රකාශක් ලබාදී තිබුණේ ඉකුත් 30 වැනිදායි.\nඒ අනුව පැහැර ගැනීමට පෙර සහ ඉන් අනතුරුව ද දෙමටගොඩදී පැහැර ගැනීම සිදුකළ හිරුණිකාගේ ආධාරකරුවන් ඇය හමුවී ඇති බව අධිකරණයේදී හෙලිදරව් වී අවසන්.\nදෙසැම්බර් මස 21 වැනිදා පෙරවරුවේ තම පියා සමඟ වැල්ලම්පිටිය පොලිසියට ගිය බවත් පසුව හිරුණිකා ප්‍රේමචන්ද්‍රගේ කාර්යාලයට ගොස් ඇයව හමුවූ බවත් මෙම දැරිය අපරාධ කොට්ඨාශයට ප්‍රකාශ කර තිබෙනවා.\nපසුව තමා එම කාර්යාලයේ සිටි කිහිප දෙනෙකු සමඟ කළු පැහැති ජීප් රථයකට නැග දෙමටගොඩ ප්‍රදේශයේ රෙදි කඩයකට ගිය බවත් දැරිය ප්‍රකාශ කර ඇතැයි කොළඹ අපරාධ කොට්ඨාශය සිය වැඩිදුර වාර්තාව මඟින් අධිකරණයට දැනුම් දුන්නා.\nමීට අමතරව පස්වන සැකකරු මෙම සිද්ධිය සම්බන්ධයෙන් මහෙස්ත්‍රාත්වරයා හමුවේ රහස්‍ය ප්‍රකාශයක් ලබාදීමට කැමැත්ත පළ කර ඇති බවත් ඊට අදාල පහසුකම් මේ මස 04 වැනිදා සලසා දෙන ලෙසත් පොලිසිය අධිකරණයෙන් ඉල්ලා තිබෙනවා.\nඅදාල සිද්ධිය සම්බන්ධයෙන් රහස් ප්‍රකාශයක් කිරීමට බලාපොරොත්තු වන පස්වන සැකකරු සෙසු සැකකරුවන්ගේ වෙන්කර තබන ලෙසට බන්ධනාගාර අධිකාරීවරයාට නියෝගයක් නිකුත් කරන ලෙසද පොලිසිය ඊයේ අධිකරණයෙන් ඉල්ලා සිටියා.\nමෙම දැරිය සහ ඇගේ පියා වන පැහැර ගැනීමේ සිද්ධියේ 5 වන සැකකරු ලබාදුන් ප්‍රකාශ අද දිනයේදී නීතිපතිවරයා වෙත යොමු කරන බවයි පොලිස් මාධ්‍ය ප්‍රකාශක, සහකාර පොලිස් අධිකාරී රුවන් ගුණසේකර කොළඹ අද පැවැති මාධ්‍ය හමුවකට එක්වෙමින් සදහන් කළේ.\nදෙමටගොඩ රෙදිපිළි වෙලඳසැලක සේවය කළ 34 හැවිරිදි පුද්ගලයෙකු හිරුණිකා ප්‍රේමචන්ද්‍රට අයත් ඩිෆෙන්ඩර් රථයකින් පැමිණි පිරිසක් පැහැර ගැනු ලැබුවේ පසුගිය 21 වැනිදායි. පැහැර ගැනීමට ලක්වූ තරුණයා පවසන්නේ තමන් පැහැර ගත් පසු හිරුණිකා ප්‍රේමචන්ද්‍ර වෙත රැගෙන ගිය බවයි.\nමේ වන විට පැහැර ගැනීම සම්බන්ධයෙන් හිරුණිකා ප්‍රේමචන්ද්‍රගේ ආධාරකරුවන් 8 දෙනෙකු අත්අඩංගුවට ගෙන රක්ෂිත බන්ධනාගාර ගර කර තිබෙනවා. එහෙත් මෙම සිද්ධියට සෘජුවම චෝදනා එල්ල වන හිරුණිකා ප්‍රේමචන්ද්‍ර පැහැර ගැනීම සිදුකොට දින 11 ක් ගතවන විටත් අත්අඩංගුවට ගෙන නැහැ.",
       "URL": "https://www.hirunews.lk/123220/දෙමටගොඩදී-පැහැරගත්-තරුණයා-හිරුණිකා-ප්‍රේමචන්ද්‍ර-ලගට-රැගෙන-ආ-බව-අධිකරණයේදී-හෙලිවේ",
       "Category": "Local News",
       "Parent URL": "https://www.hirunews.lk/local-news.php?pageID=5226"
}