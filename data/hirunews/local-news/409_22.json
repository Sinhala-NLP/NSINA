{
       "Source": "hirunews",
       "Timestamp": "Monday, 17 April 2023 - 7:41",
       "Headline": "මොනරුත් රට යයි ?",
       "News Content": "රිලවුන් පමණක් නොව, මොනරුන් ද හැකි නම් අපනයනය කළ යුතු බව එක්සත් ජාතික පක්ෂයේ මහ ලේකම් පාලිත රංගේ බණ්ඩාර පවසනවා.\nරිලවුන් මෙන්ම, මොනරුන්ගෙන් සහ වනඅලින්ගෙන් ද වගාවලට සිදුවන හානි වළක්වා ගැනීම සඳහා එම සතුන් පාලනය කළ යුතු බවයි ඔවුන් පෙන්වා දෙන්නේ.\nපුත්තලමේ පැවති උත්සවයකින් අනතුරුව මාධ්‍ය වෙත අදහස් දක්වමින් එක්සත් ජාතික පක්ෂයේ මහ ලේකම් පාලිත රංගේ බණ්ඩාර කියා සිටියේ රිලවුන් චීනයට අපනයනය කිරීමට එරෙහිව හඬ නගන ඇතැම් පිරිස් මුදල් ඉපයීමේ අරමුණින් එලෙස කටයුතු කරන බවයි.\nචීනයේ සත්ත්වෝද්‍යාන සඳහා මෙරට රිලවුන් ලක්ෂයක් අපනයනය කිරීම සඳහා යෝජනා වීමත් සමඟ ඒ සම්බන්ධයෙන් මෙරට සමාජය තුළ දැඩි කතාබහක් නිර්මාණය වුණා.\nඑල්ල වූ විවේචනත් සමඟ ඒ සම්බන්ධයෙන් අධ්‍යයනය කිරීමට ආයතන 04 කින් සමන්විත කමිටුවක් ද පත්කිරීමටයි රජය පියවර ගනු ලැබුවේ.\nඑමෙන්ම රිළවුන් ඇල්ලීම සඳහා දුරස්ථ පාලකයකින් ක්‍රියාත්මක කළ හැකි විශේෂ කූඩු වර්ගයක් හඳුන්වාදීමට ද සැලසුම්කර ඇති අතර එම කූඩු භාවිතය සම්බන්ධයෙන් රිලවුන් අල්ලන පුද්ගලයින්ට විශේෂ පුහුණුවක් ද ලබාදීමට නියමිත බවයි කෘෂිකර්ම අමාත්‍යංශය සඳහන් කළේ.",
       "URL": "https://www.hirunews.lk/332715/මොනරුත්-රට-යයි",
       "Category": "Local News",
       "Parent URL": "https://www.hirunews.lk/local-news.php?pageID=409"
}