{
       "Source": "hirunews",
       "Timestamp": "Sunday, 09 August 2020 - 19:32",
       "Headline": "තවත් ලෝක නායකයින් රැසකගෙන් අගමැතිට සුබ පැතුම්  (වීඩියෝ)",
       "News Content": "අභිනව අග්‍රාමාත්‍යවරයා ලෙස මහින්ද රාජපක්ෂ ධුරයේ දිවුරුම් දීමෙන් පසු දිවයිනේ ප්‍රදේශ රැසක ජනතාව විවිධ සැමරුම් පවත්වනු ලැබුවා.\nහිරු වාර්තාකරුවන් සඳහන් කළේ අග්‍රාමාත්‍යවරයාගේ දිවුරුම් දීමත් සමඟ රතිඤ්ඤා දල්වමින් ප්‍රීති ඝෝෂා නංවමින් ඔවුන් අභිනව අග්‍රාමාත්‍යවරයාගේ පත්වීම සම්බන්ධයෙන් ජය සැමරූ බවයි.\nහම්බන්තොට, මුල්කිරිගල, අනුරාධපුර, අම්බලන්ගොඩ, මොරටුව, පිටකොටුව, සහ අත්තනගල්ල ඇතුළු  ප්‍රදේශ රැසක සැමරුම් සිදුකර තිබෙනවා.\nඑමෙන්ම, ශ්‍රී ලංකා පොදුජන පෙරමුණේ යුරෝපා ශාඛා එකමුතුව සංවිධානය කළ ජය සැමරුමක් ද ඉතාලියේ මිලානෝ නුවර දී පැවැත්වුණා.\nමේ අතර, ශ්‍රී ලංකා පොදුජන පෙරමුණ ලැබූ විශිෂ්ඨ ජයග්‍රහණය සහ අභිනව අග්‍රාමාත්‍ය ධුරයට පත් මහින්ද රාජපක්ෂට තවත් ලෝක නායකයින් රැසක් අදත් සුබ පැතුම් එක් කර තිබෙනවා.\nරුසියානු අග්‍රාමාත්‍ය මිහායිල් මිෂුස්ටින් සුබ පැතුම් පණිවුඩයක් එක් කරමින් මහින්ද රාජපක්ෂ අග්‍රාමාත්‍ය ධුරයට පත්වීම සම්බන්ධයෙන් සතුට පළ කළා.\nරුසියාව සහ ශ්‍රී ලංකාව අතර ඇති මිත්‍රත්වය සහ ද්වි පාර්ශවික සබඳතා පිළිබඳ සිහිපත් කළ රුසියානු අග්‍රාමාත්‍යවරයා ඉදිරියේදී වෙළඳ, ආර්ථික සහ මානුෂීය අංශයන් හි දෙරටටම වැදගත් නව ව්‍යාපෘති ආරම්භ කිරීමට අපේක්ෂා කරන බව ද අදාළ සුබ පැතුම් පණිවුඩයේ දක්වා තිබෙනවා.\nඑමෙන්ම, බංග්ලාදේශ අග්‍රාමාත්‍ය ෂීක් හෂීනා සුබ පැතුම් එක් කළා.\nඅග්‍රමාත්‍ය මහින්ද රාජපක්ෂ වෙත සුබ පැතුම් පණිවුඩයක් යොමු කරමින් ඇය, බංග්ලාදේශයේ සංචාරයකට එක්වන ලෙස ආරාධනයක් ද සිදුකර තිබෙනවා.\nමහ මැතිවරණ ප්‍රතිඵල තුළින් ජනතාව අග්‍රාමාත්‍ය මහින්ද රාජපක්ෂගේ නායකත්වය කෙරෙහි තබා ඇති විශ්වාසය මනාව පිළිබිඹු වන බවයි බංග්ලාදේශ අග්‍රාමාත්‍යවරිය යොමු කළ සුබ පැතුම් පණිවුඩයේ දැක්වෙන්නේ.\nපලස්තීනය ජනාධිපති මොහොමඩ් අබ්බාස් ද අග්‍රාමාත්‍ය මහින්ද රාජපක්ෂ වෙත සුබ පැතුම් එක් කර තිබෙනවා.\nකොරෝනා වසංගත තත්ත්වය හමුවේ ප්‍රජාතන්ත්‍රවාදී මැතිවරණයක් පැවැත්වීම පිළිබඳ අගය කරමින් පලස්තීන ජනාධිපතිවරයා වැඩිදුරටත් ප්‍රකාශ කර ඇත්තේ පලස්තීනය සහ ශ්‍රී ලංකාව අතර පවත්නා දිගුකාලීන සබදතා ඉදිරියේදී තවදුරටත් ශක්තිමත් කර ගැනීමට අපේක්ෂා කරන බවයි.\nමේ අතර, නව අග්‍රාමාත්‍යවරයා ලෙස මහින්ද රාජපක්ෂ මහතා දිවුරුම් දීමත් සමග ප්‍රදේශ රැසක විවිධ සැමරුම් පැවැත්වුණා.\nශ්‍රී ලංකා පොදුජන පෙරමුණේ යුරෝපා ශාඛා එකමුතුව සංවිධාන කළ ජය සැමරුම් උත්සවය පැවැත්වුණේ ඉතාලියේ මිලාන් නුවරදීයි.",
       "URL": "https://www.hirunews.lk/247452/තවත්-ලෝක-නායකයින්-රැසකගෙන්-අගමැතිට-සුබ-පැතුම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2530"
}