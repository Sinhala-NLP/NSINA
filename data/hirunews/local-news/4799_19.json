{
       "Source": "hirunews",
       "Timestamp": "Friday, 11 November 2016 - 19:27",
       "Headline": "අන්තර්ජාල සේවා බද්ද 25% දක්වා ඉහළට",
       "News Content": "2017 අය වැය මගින් අන්තර්ජාල සේවා සඳහා මෙතෙක් පැවති සියයට 10 ක විදුලි සංදේශ බද්ද සියයට 25 දක්වා ඉහළ නැංවීමට යෝජනා කර තිබෙනවා.\nමෙම නව බදු වැඩිවීමත් සමඟ අන්තර්ජාල සේවා සඳහා පාරිභෝගිකයින් ගෙවිය යුතු ගාස්තුව ඉහළ යනු ඇති.\nමුදල් අමාත්‍ය රවී කරුණානායක මහතා ඊයේ පාර්ලිමේන්තුවට ඉදිරිපත් කළ අය වැයට අනුව 2017 මූල්‍ය වර්ෂයේ රජයේ මුළු වියදම රුපියල් බිලියන 2723 ක්.\nඉන් වැඩිම කොටසක් වෙන්ව ඇත්තේ රජය ලබාගත් ණය සඳහා පොලිය ගෙවීමටයි.\nඒ අනුව අපේක්ෂිත ආදායම් ඉලක්ක සපුරා ගැනීම සදහා රජය අන්තර්ජාල සේවා මත 10% ක් ව පැවති විදුලි සංදේශ බද්ද 25% ක් දක්වා ඉහළ දමා තිබෙනවා.\nඒ අනුව අන්තර්ජාල සේවා මත පවතින නව බදු ප්‍රමාණය 44%ක් වන අතර ඉන් රජය රුපියල් මිලියන 5000 ක ආදායමක් අපේක්ෂා කරනවා.\nසිම් කාඩ් පතක් සක්‍රීය කිරීමේදී රුපියල් 200 ක නව ගාස්තුවක් අය කිරීමට කර ඇති යෝජනාවෙන් අපේක්ෂිත ආදායම රුපියල් මිලියන 200 ක්.\nජංගම දුරකතන ඇතුළු බැංකු හරහා සිදු කෙරෙන මුදල් ගනුදෙනු සඳහා මූල්‍ය ගනුදෙනු ගාස්තුව නමින් 0.05%ක නව බද්දක්ද රජය හදුන්වා දී තිබෙනවා.\nඒ අනුව රුපියල් 10,000 ක ගනුදෙනුවක් සිදු කිරීමේදී රුපියල් 5 ක් රජයට ගෙවිය යුතු අතර ඉන් අපේක්ෂිත ආදායම රුපියල් මිලියන 8000 ක්.\nඅන්තර්ජාලය හරහා සිදුවන ගනුදෙනු සඳහාද නව බද්දක් හඳුන්වා දී ඇති අතර ඒ අනුව විදෙස් රටවල්වල සිට ක්‍රියාත්මක වන වෙබ් අඩවි හරහා භාණ්ඩ හෝ සේවා මිලදී ගැනීමේදී රජයට ගාස්තුවක් ගෙවිය යුතුයි.\nමේ අතර මාර්ග නීති කඩ කිරීම් සඳහා මෙතෙක් රුපියල් 20 ක්ව පැවති අවම දඩය රුපියල් 2500 දක්වා ඉහළ දැමීමට මෙවර අය වැයෙන් යෝජනා කර ඇත්තේ මාර්ග විනය ඉහළ නැංවීමේ අරමුණින්.\nනඩුවක් ගොනු කිරීමේදී නව ගාස්තුවක් අය කිරීමටද මෙවර අය වැයෙන් යෝජනා කර ඇති අතර ඉන් රජය අපේක්ෂා කරන ආදායම රුපියල් මිලියන 7500 ක්.",
       "URL": "https://www.hirunews.lk/147352/අන්තර්ජාල-සේවා-බද්ද-25-දක්වා-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=4799"
}