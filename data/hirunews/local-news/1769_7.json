{
       "Source": "hirunews",
       "Timestamp": "Saturday, 07 August 2021 - 18:36",
       "Headline": "විමුක්ති කුමාරතුංගගේ දේශපාලන ආගමනයක් ගැන පැතිර යන ප්‍රචාරණවලට චන්ද්‍රිකා උත්තර දෙයි",
       "News Content": "සිය පුත්‍රයා වන විමුක්ති කුමාරතුංග, දේශපාලනයට පිවිසෙන බවට මේ දිනවල ජනමාධ්‍ය සහ සමාජ මාධ්‍ය ජාලවල පැතිර යන ප්‍රචාරණ සම්බන්ධයෙන් හිටපු ජනාධිපතිනි චන්ද්‍රිකා බණ්ඩාරනායක කුමාරතුංග පැහැදිලි කිරීමක් සිදු කර තිබෙනවා.\nමාධ්‍ය නිවේදනයක් නිකුත් කරමින් හිටපු ජනාධිපතිවරිය පවසන්නේ, දේශපාලනය වෙනුවෙන් බණ්ඩාරනායකවරුන් සිදු කළ කැපකිරීම් සහ විඳි පීඩාවන් සිය පුත්‍රයාට උරුම කරවීම සඳහා කිසිදු අදහසක් තමන්ට නොමැති බවයි.\nහිටපු ජනාධිපතිවරිය විසින් නිකුත් කළ සම්පූර්ණ මාධ්‍ය නිවේදනය පහතින්...\nමාධ්‍ය නිවේදනයයි\nවිමුක්ති  කුමාරතුංග  දේශපාලනයට පිවිසෙන බවට මේ දිනවල ජනමාධ්‍ය සහ සමාජ මාධ්‍යවල පැතිර යන අසත්‍ය ප්‍රචාරය සම්බන්ධවයි.\nවිමුක්ති  කුමාරතුංග  ක්‍රියාකාරී දේශපාලනයට පිවිසෙන බවට මේ දිනවල අසත්‍ය ප්‍රචාරයක් ජනමාධ්‍ය සහ සමාජ මාධ්‍ය හරහා පැතිරෙන පුවත සම්පූර්ණයෙන් අසත්‍ය ප්‍රකාශයක් වන අතර එය සම්පූර්ණයෙන් ප්‍රතික්ශේප  කරමි.\nඔහුට දේශපාලනයට පැමිණීමේ කිසිදු අවශ්‍යතාවක් හෝ ආසාවක් නොමැති අතර දේශපාලනය වෙනුවෙන් බණ්ඩාරනායකවරුන් සිදු කළ කැපකිරීම් සහ ලද පීඩාවන් ඔහුට ද උරුම කරවීමේ කිසිදු අදහසක් මට ද නොමැත.\nඔහු අප රටට බෙහෙවින් ආදරය කළද, රට වෙනුවෙන් සේවය කළහැකි එකම ක්‍රමය දේශපාලනය නොවන බව ද පවසනු කැමැත්තෙමි.\nඑබැවින් මෙවැනි අසත්‍ය ප්‍රචාරවලට නොරැවටෙන මෙන් සියලු ජනතාවගෙන් ඉතා ඕනෑකමින් ඉල්ලා සිටිමි.\nමෙයට\nහිතවත්\nචන්ද්‍රිකා බණ්ඩාරනායක කුමාරතුංග",
       "URL": "https://www.hirunews.lk/279133/විමුක්ති-කුමාරතුංගගේ-දේශපාලන-ආගමනයක්-ගැන-පැතිර-යන-ප්‍රචාරණවලට-චන්ද්‍රිකා-උත්තර-දෙයි",
       "Category": "Local News",
       "Parent URL": "https://www.hirunews.lk/local-news.php?pageID=1769"
}