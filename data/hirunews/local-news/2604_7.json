{
       "Source": "hirunews",
       "Timestamp": "Tuesday, 07 July 2020 - 14:19",
       "Headline": "රවී ඇතුළු 7 දෙනෙකුට නිකුත් කළ වරෙන්තුවට අතුරු තහනම් නියෝගයක් (වීඩියෝ)",
       "News Content": "2016 වසරේ මහ බැංකුව බැදුම්කර වෙන්දේසියක් තුළින් රුපියල් බිලියන පනස් දෙකකට අධික රජයේ මුදල් සාවද්‍ය ලෙස පරිහරණය කළේ යැයි චෝදනා කරමින් හිටපු මුදල් අමාත්‍ය රවී කරුණානායක ඇතුළු හත් දෙනෙකු අත්අඩංගුවට ගැනීමට කොළඹ කොටුව මහේස්ත්‍රාත් අධිකරණය විසින් නිකුත් කර තිබෙන වරෙන්තුව ක්‍රියාත්මක කිරීම වළක්වමින් අභියාචනාධිකරණය අද අතුරු තහනම් නියෝගයක් නිකුත් කළා.\nඅභියාචනාධිකරණ සභාපති විනිසුරු ඒ.එච්.එම්.ඩී. නවාස්, ශිරාන් ගුණරත්න සහ සෝභිත රාජකරුණා ගෙන් සමන්විත ත්‍රිපුද්ගල විනිසුරු මඩුල්ලක් විසිනුයි මෙම නියෝගය ලබා දී ඇත්තේ.\nමෙම පෙත්සම් විභාගය අවසන් වනතුරු අදාළ තහනම් නියෝගය බල පැවැත්වෙන බවද ත්‍රිපුද්ගල විනිසුරු මඩුල්ල දැනුම් දුන්නා.\nඒ අනුව පෙත්සම් විභාගය පැවැත්වෙන කාලසීමාව තුළ රවී කරුණානායක ඇතුළු සැකකරුවන් රක්ෂිත බන්ධනාගාර ගත කිරීමේ නියෝග නිකුත් කිරීමෙන් වලකින ලෙස ද මෙහිදී ත්‍රිපුද්ගල විනිසුරු මඩුල්ල විසින් කොළඹ කොටුව මහේස්ත්‍රාත් අධිකරණය වෙත නියෝග කළා.\nකෙසේ වෙතත් මෙම නියෝග තුළින් මහ බැංකු බැදුම්කර වංචාව සම්බන්ධයෙන් සිදුකරන විමර්ශනවලට කිසිදු බාධාවක් සිදු නොවන බවද ත්‍රිපුද්ගල විනිසුරු මඩුල්ල අවධාරණය කළා.\nමෙම පෙත්සමට අදාල විරෝධතා ඇත්නම් අද සිට සති හයක් ඇතුළත ගොනු කිරීම පියවර ගන්නා ලෙසත් ප්‍රතිවිරෝධතා ඇත්නම් ඒවා සැප්තැම්බර් 29 වනදා ගොනු කිරීමට පියවර ගන්නා ලෙසත් අධිකරණය නඩුවේ පාර්ශවකරුවන්ට නියෝග කරනු ලැබුවා.",
       "URL": "https://www.hirunews.lk/244910/රවී-ඇතුළු-7-දෙනෙකුට-නිකුත්-කළ-වරෙන්තුවට-අතුරු-තහනම්-නියෝගයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2604"
}