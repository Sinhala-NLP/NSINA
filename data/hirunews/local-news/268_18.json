{
       "Source": "hirunews",
       "Timestamp": "Wednesday, 14 June 2023 - 19:42",
       "Headline": "කම්කරු නීති වෙනසෙන් වැඩකරන දින ගණන සහ පැය ගණන වෙනස් කිරීමට යෝජනා - දරු උපතකදී පියවරුන්ටත් නිවාඩු (වීඩියෝ)",
       "News Content": "කම්කරු නීති වෙනස් කිරීම සදහා ඉදිරිපත් කිරීමට නියමිත පනත් කෙටුම්පත ලබන මාසය වනවිට කම්කරු උපදේශක සභාවට ඉදිරිපත් කරන බව කම්කරු හා විදෙස් රැකියා අමාත්‍යාංශය පවසනවා.\nඊට අදාළව මහජන අදහස් ලබා ගැනීමේ හත්වන සැසිය අද(14) එම අමාත්‍යාංශ ශ්‍රවණාගාරයේදී පැවැත්වුණා.\nඑහිදී මේ දක්වා ඉදිරිපත්ව තිබෙන යෝජනාවලට අදාලව සිදු කිරීමට අපේක්ෂිත සංශෝධනයන්ගේ සංක්ෂිප්තයක්ද ප්‍රසිද්ධියට පත් කෙරුණා.\nඒ අනුව සේවයට බදවා ගැනීමේදී හෝ සේවා ස්ථානය තුළ සේවයකු වෙනස් ලෙස සැලකීම වැලැක්වීමට නව පනත් කෙටුම්පත් තුලින් නීතිමය ප්‍රතිපාදන හදුන්වා දීමටයි යෝජනා කර ඇත්තේ.\nඑමෙන්ම පඩිපාලක සභා අඥා පනතේ සහ සාප්පු හා කාර්යාල පනතේ සේවා තත්ත්වයන් හා කොන්දේසි පිළිබද සඳහන් විධි විධාන අතර ඇති විෂමතා ඉවත් කර සෑම සේවයකුටම සමාන නෛතික තත්වයක් ඇති කිරීමටත් නව පනත් කෙටුම්පතෙන් අපේක්ෂිතයි.\nනව කම්කරු නීති සංශෝධනය මගින් සේවකයාගේ කැමැත්ත මත වැඩ කරන දින සහ පැය ගණන වෙනස් කිරීමට යෝජනා කර තිබෙනවා.\nඑමෙන්ම රැකියා ස්ථානයේ සියලු කරදර, හිරිහැර කිරීම් හා ලිංගික හිංසනය වැලැක්වීමට අදාළ නීතිමය ප්‍රතිපාදනද සංශෝධිත කම්කරු පනත් කෙටුම්පතට ඇතුලත් කෙරෙන බවයි කම්කරු හා විදෙස් රැකියා අමාත්‍ය මනූෂ නානායක්කාර පවසා සිටියේ.\nමෙම කම්කරු පනත් කෙටුම්පත මගින් අර්ධකාලීන රැකියාවල නිරත වීමට අවශ්‍ය නීතිමය ප්‍රතිපාදන හදුන්වා දී තිබෙනවා. යම් කොන්දේසි වලට යටත්ව කාන්තා සේවිකාවන් රාත්‍රී සේවයේ යෙදවීම සදහා දැනට පවතින නෛතික ප්‍රතිපාදන ලිහිල් කිරීම සිදු කිරීමට නියමිතයි.\nඑමෙන්ම දරු උපතකදී පීතෘ නිවාඩු සම්බන්ධයෙන්ද නීතිමය ප්‍රතිපාදන ඇතිකිරීමට කටයුතු කරන බවද කම්කරු හා විදෙස් රැකියා අමාත්‍ය මනූෂ නානායක්කාර පවසනවා.\nඅතිකාල සේවයේ නිරත ප්‍රමාණය හා ගෙවිය යුතු මුදල් සම්බන්ධයෙන් ඒකමතික ක්‍රමයක් හදුන්වා දීමට නියමිත අතර වැඩකරන සේවකයින්ගේ අයිතිවාසිකම් හා යුතුකම් පිළිබද නීතිමය ප්‍රතිපාදනද මෙම පනත් කෙටුම්පත් ඇතුලත්.\nමේ අතර විදේශීය සේවකයෙකු ශ්‍රී ලංකාවේ සේවය කිරීමේදී අනුගමනය කළයුතු ක්‍රියා පටිපාටියක් හදුන්වා දීම මෙන්ම පුහුණුවන්නන්, ආධුනිකයින්, අධ්‍යාපන ආයතනවල ඉගෙනුම් හී නිරත වන අතරතුර සේවයේ නිරත අයට අවශ්‍ය නීතිමය ප්‍රතිපාදන සැකසීමටද මෙමගින් අපේක්ෂිතයි.\nසේවකයින්ගේ වෘත්තිය ආරක්ෂාව මෙන්ම සෞඛ්‍ය සුබසාධනය පිළිබදව මෙම සංශෝධිත කම්කරු පනත් කෙටුම්පත් මගින් සිදු කිරීමට බලාපොරොත්තු වන බවයි කම්කරු හා විදේශ රුකියා අමාත්‍ය මනූෂ නානායක්කාර වැඩිදුරටත් පවසා සිටියේ.",
       "URL": "https://www.hirunews.lk/337951/කම්කරු-නීති-වෙනසෙන්-වැඩකරන-දින-ගණන-සහ-පැය-ගණන-වෙනස්-කිරීමට-යෝජනා-දරු-උපතකදී-පියවරුන්ටත්-නිවාඩු-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=268"
}