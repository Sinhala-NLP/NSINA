{
       "Source": "hirunews",
       "Timestamp": "Tuesday, 09 January 2018 - 8:02",
       "Headline": "අගමැතිට ඒකාබද්ධයෙන් විශ්වාසභංගයක්",
       "News Content": "බැඳුම්කර වංචාව සම්බන්ධයෙන් අග්‍රාමාත්‍ය රනිල් වික්‍රමසිංහට එරෙහි විශ්වාසභංග යෝජනාවක් ගෙන ඒමට ඒකාබද්ධ විපක්ෂයේ දේශපාලන පක්ෂ නායකයින් ඊයේ (08) ඒකමතිකව තීරණය කළ බව පාර්ලිමේන්තු මන්ත්‍රී බන්දුල ගුණවර්ධන ප්‍රකාශ කළා.\nහිරු ප්‍රවෘත්ති අංශය කළ විමසීමකදී ඔහු කියා සිටියේ හිටපු ජනාධිපති මහින්ද රාජපක්ෂගේ ප්‍රධානත්වයෙන් මෙම රැස්වීම පෙරවරුවේ පැවති අතර, ඒ සඳහා ඒකාබද්ධ විපක්ෂය නියෝජනය කරන සියලුම දේශපාලන පක්ෂවල නායකයින් සහභාගි වී සිටි බවයි.\nඑමෙන්ම විපක්ෂයේ මන්ත්‍රීවරුන්ට අධ්‍යයනය කිරීම සඳහා බැඳුම්කර කොමිෂන් සභාවේ වාර්තාවේ පිටපතක් ඉල්ලා ඒකාබද්ධ විපක්ෂයේ නායක පාර්ලිමේන්තු මන්ත්‍රී දිනේෂ් ගුණවර්ධන ජනාධිපතිවරයා වෙත ඊයේ ලිපියක් ද යොමු කළ බව ද ඔහු කියා සිටියා.\nමේ අතර, ප්‍රශ්නගත බැඳුම්කර සිද්ධිය පිළිබද විවාදය සඳහා කථානායක කරු ජයසූරිය විසින් හෙට පෙරවරු 10.30ට පාර්ලිමේන්තුවේ විශේෂ රැස්වීමක් කැදවා තිබෙනවා.\nකථානායකවරයා මෙලෙස පාර්ලිමේන්තුව හදිසියේ කැදවනු ලැබුවේ අග්‍රාමාත්‍ය රනිල් වික්‍රමසිංහ පාර්ලිමේන්තුවේ ස්ථාවර නියෝග අංක 14 යටතේ කළ ඉල්ලීමකට අනුව යැයි පාර්ලිමේන්තු වැඩබලන මහලේකම් නීල් ඉද්දවල කියා සිටියා.\nඊට අමතරව බැඳුම්කර වාර්තාව සම්බන්ධයෙන් සාකච්ඡා කිරීම සඳහා පාර්ලිමේන්තුව කැදවන ලෙස ශ්‍රී ලංකා නිදහස් පක්ෂය, ඒකාබද්ධ විපක්ෂය සහ ජනතා විමුක්ති පෙරමුණ ද කථානායකවරයාගෙන් ඉල්ලීමක් කරනු ලැබුවා.\nපාර්ලිමේන්තුව හෙට දිනයේ හදිසියේ කැදවීමට අදාළ ගැසට් නිවේදනය ද ඊයේ (08) නිකුත් කර තිබෙනවා.\nඑමෙන්ම පාර්ලිමේන්තුවේ පක්ෂ නායකයින්ගේ රැස්වීමක් ද අද (09) පෙරවරුවේ පැවැත්වෙන අතර, එහිදී විවාදය පවත්වන ආකාරය සම්බන්ධයෙන් තීරණයක් ගැනෙනු ඇති.",
       "URL": "https://www.hirunews.lk/180538/අගමැතිට-ඒකාබද්ධයෙන්-විශ්වාසභංගයක්",
       "Category": "Local News",
       "Parent URL": "https://www.hirunews.lk/local-news.php?pageID=4135"
}