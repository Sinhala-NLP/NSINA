{
       "Source": "hirunews",
       "Timestamp": "Sunday, 18 September 2022 - 18:46",
       "Headline": "රටට මන්දපෝෂණය - ආණ්ඩුවට අධි පෝෂණය - විපක්ෂ නායක (වීඩියෝ)",
       "News Content": "සෞභාග්‍යයෙ දේශයක් නිර්මාණය කරනවා කියා පුරසාරම් දොඩවමින් පැමිණි ආණ්ඩුව අත්පත්කොට දී ඇත්තේ මන්දපෝෂණයෙන් පිරුණු රටක් බව විපක්ෂ නායක සජිත් ප්‍රේමදාස පවසනවා.\nරටට මන්දපෝෂණය වැළඳී තිබියදී ආණ්ඩුවට අධිපෝෂණය වැළඳී ඇති බවයි ඔහු පෙන්වා දෙන්නේ.\nඑදා අසාධාරණයට ලක් වූ සියලු දෙනාට යුතුකම් ඉටු කිරීමට තමන් කැපවෙන බව වර්තමාන ජනාධිපතිවරයා එවක ප්‍රකාශ කළත් අද යුතුකම් ඉටුකරමින් සිටින්නේ එක්සත් ජාතික පාක්ෂිකයන්ට අඩත්තේට්ටම් කළ වැරදිකරුවන්ට ඇමති තනතුරු ලබා දීමෙන් බව ද විපක්ෂ නායකවරයා පෙන්වා දෙනවා.\nවර්තමාන ජනාධිපතිවරයා යටතේ එක්සත් ජාතික පාක්ෂිකයන්ට අත්වී ඇති ඉරණම කනගාටුදායක බවත් නොමඟ ගිය පළාත් පාලන මන්ත්‍රීවරුන්ට ද අනාගතයේ දී නාමයෝජනා ගන්නට සිදුවන්නේ නෙළුම් මාවතේ කපුටෙකුගෙන් බව ද ඔහු සඳහන් කළා.\nමේ වන විට මුළු මහත් ජාත්‍යන්තරයෙන් ම ආණ්ඩුවට අනතුර එල්ල වී ඇති බව පැවසූ විපක්ෂ නායකවරයා ඉන්දියාව ආධාර නැවත ලබා නොදෙන බව පවසා ඇති බවත්, රටේ මානව හිමිකම් ඇතුළු ප්‍රජාතන්ත්‍රවාදය සුරක්ෂිත වනතුරු කිසිදු සහයක් නොදෙන බවට ජාත්‍යන්තර සංවිධාන පවසා ඇති බව ද කියාසිටියා.\nවිපක්ෂ නායක සජිත් ප්‍රේමදාස මේ බව පවසා සඳහන් කළේ අද (18) ගම්පහ දිස්ත්‍රික්කයේ අත්තනගල්ල සමගි ජන බලවේගයේ ආසන බලමණ්ඩල රැස්වීම අමතමින්.",
       "URL": "https://www.hirunews.lk/315745/රටට-මන්දපෝෂණය-ආණ්ඩුවට-අධි-පෝෂණය-විපක්ෂ-නායක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=859"
}