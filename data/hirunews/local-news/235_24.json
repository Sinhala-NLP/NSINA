{
       "Source": "hirunews",
       "Timestamp": "Monday, 26 June 2023 - 13:08",
       "Headline": "අස්වැසුම ප්‍රතිලාභී නාමලේඛනයෙන් ඉවත් කිරීමට එරෙහිව විරෝධතා (වීඩියෝ)",
       "News Content": "අස්වැසුම සුබසාධන වැඩසටහන හරහා සහන ලැබිය යුතු එහෙත් එම ලැයිස්තුවට නම ඇතුළත් නොවූ බොහෝ පිරිසක් අද(26) සිය අභියාචනා ඉදිරිපත් කිරීමට ප්‍රාදේශිය ලේකම් කාර්යාල වෙත පැමිණ සිටියා.\nඅස්වැසුම ප්‍රතිලාභී නාමලේඛනයෙන් තමන්ව ඉවත් කර ඇති බව පවසමින් ඇතැම් ප්‍රදේශවල ජනතාව අදත් උද්ඝෝෂණවල නිරත වුණා.\nකෙසේවෙතත් දේශපාලන උසි ගැන්වීම්වලට නතු නොවී ලබන මස 10 වනදා දක්වා ලබාදී ඇති කාලසීමාව තුළ කඩිනමින් අදාළ අභියාචනා ඉදිරිපත් කරන ලෙස ජනාධිපති මාධ්‍ය අංශය නිවේදනය කරනවා.\nදිළිඳු පවුල් සඳහා රජයේ ප්‍රතිලාභ සැලසීමේ අරමුණින් ක්‍රියාත්මක අස්වැසුම සුබසාධන වැඩසටහනට බොහෝදෙනාගේ විරෝධය එල්ල වුණේ සහන ලැබිය යුතු පුද්ගලයින් සහන ලැයිස්තුවට ඇතුළත් නොකර සහන ලැබීමට නුසුදුසු පුද්ගලයින් ලැයිස්තුවට ඇතුළත් කර ඇති බව පවසමින්.\nකෙසේවෙතත් දේශපාලන උසි ගැන්වීම් හෝ වෙනත් බාහිර බලපෑම්වලට නතු නොවී ලබන මස 10 වනදා දක්වා ලබාදී ඇති අභියාචනා කාලසීමාව තුළ කඩිනමින් අස්වැසුම ප්‍රතිලාභ සදහා අභියාචනා ඉදිරිපත් කරන ලෙස ජනාධිපති මාධ්‍ය අංශය නිවේදනයක් නිකුත් කරමින් පවසනවා.\nප්‍රාදේශීය ලේකම්වරු සමඟ සම්බන්ධ වෙමින් එම අභියාචනා ඉදිරිපත් කරන ලෙසයි ජනාධිපති මාධ්‍ය අංශය ජනතාවට දැනුම් දෙන්නේ.\nසංක්‍රාන්තික, අවදානමට ලක් වූ, දුප්පත් හා අන්ත දිළිඳු යන කාණ්ඩ 4ක් යටතේ අස්වැසුම ප්‍රතිලාභ ගෙවීම් සිදු කෙරෙන අතර ආබාධිත, වැඩිහිටි හා වකුගඩු රෝගීන් සඳහා ද සුපුරුදු පරිදි අදාළ දීමනා ලබා දෙනු ලබන බවද ජනාධිපති මාධ්‍ය අංශය නිකුත් කළ නිවේදනයේ දැක්වෙනවා.",
       "URL": "https://www.hirunews.lk/339116/අස්වැසුම-ප්‍රතිලාභී-නාමලේඛනයෙන්-ඉවත්-කිරීමට-එරෙහිව-විරෝධතා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=235"
}