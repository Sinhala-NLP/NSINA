{
       "Source": "hirunews",
       "Timestamp": "Saturday, 20 March 2021 - 20:20",
       "Headline": "රූමස්සල ඉඳිකෙරෙන මාර්ගයකට එරෙහිව විරෝධතා (වීඩියෝ)",
       "News Content": "සංවේදී පරිසර පද්ධතියක් සහිත රූමස්සල කන්ද හරහා මාර්ගයක් ඉදිකිරීමට එරෙහිව අද  විරෝධතාවක් පැවැත් වුණා.\nගාල්ල දුම්රිය ස්ථානය ඉදිරිපිට පැවති මෙම විරෝධතාව සඳහා පරිසර සංවිධාන , සිවිල් සංවිධාන නියෝජිතයින් රැසක් එක්ව සිටියා.\nමේ අතර කොත්මලේ ඔයට ජලය ගලාබසින පූඩළුඔය හරස්කරමින් පුද්ගලික ජල විදුලි බලාගාරයක් ඉදිකිරීම සඳහා පැමිණි මධ්‍යම පරිසර අධිකාරියේ නිලධාරීන් පිරිසකයට ප්‍රදේශවාදීන්ගේ විරෝධය එල්ල වුණා.\nප්‍රදේශවාසීන්ගෙන් එල්ල වූ දැඩි විරෝධය හමුවේ ව්‍යාපෘතිය තාවකාලිකව නතර කර තිබෙනවා.\nමේ අතර කන්තලේ ප්‍රාදේශිය සභාවේ මන්ත්‍රිවරයෙකු අත්අඩංගුවට ගැනීමත් සමග එම ඉඩම් වල පදිංචිකරුවන් ඊයේ කන්තලේ පොලීසිය ඉදිරිපිට විරෝධතාවයේ නිරත වුණා.\nත්‍රස්තවාදී බලපෑම් හේතුවෙන් සිය ගම්මාන අතහැරගොස් සිටි කන්තලේ වාන්ඇළ ප්‍රදේශයේ ජනතාව නැවත එම ප්‍රදේශයට පැමිණ කැළෑ ප්‍ර දේශයක් එළිපෙහෙළි කර පදිංචි වී තිබෙනවා.\nකන්තලේ වන සංරක්ෂණ නිලධාරීන් මීට මාසයකට පමණ ඉහතදී එම ඉඩම්වලින් ඉවත්වන ලෙස ඔවුන්ට දන්වා ඇත්තේ ඒවා අනවසර ඉඩම් බව පවසමින්.\nඒ අවස්ථාවේදී උණුසුම් තත්ත්වයක්ද හටගෙන ඇති අතර එම ස්ථානයට ශ්‍රි ලංකා පොදුජන පෙරමුණු ප්‍රාදේශිය සභා මන්ත්‍රි විජය වික්‍රමළමා හේවා මහතාද පැමිණ තිබෙනවා.\nකෙසේ වෙතත් සිය රාජකාරියට බාධා කල බවට කන්තලේ වනජිවි නිළධාරින් කල පැමිණිල්ලකට අනුව අදාළ මන්ත්‍රිවරයා කන්තලේ පොලීසිය විසින් ඊයේ අත්අඩංගුවට ගත්තා.\nඒ සමග අදාළ ඉඩම්වල පදිංචි පිරිස කන්තලේ පොලීස් ස්ථානය අසළට පැමින මන්ත්‍රීවරයා අත්අඩංගුවට ගැනීමට විරෝධය පළ කළා.",
       "URL": "https://www.hirunews.lk/266012/රූමස්සල-ඉඳිකෙරෙන-මාර්ගයකට-එරෙහිව-විරෝධතා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2074"
}