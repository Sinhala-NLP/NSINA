{
       "Source": "hirunews",
       "Timestamp": "Saturday, 22 May 2021 - 11:11",
       "Headline": "වරාය නගර පනත් කෙටුම්පත ඡන්ද විමසීම ගැන විමර්ශනයක් (වීඩියෝ)",
       "News Content": "කොළඹ වරාය නගරය ආර්ථික කොමිෂන් සභා පනත් කෙටුම්පත සම්බන්ධයෙන් පසුගිය 20 වනදා පාර්ලිමේන්තුවේ පැවති ඡන්දයේදී ගණනය කිරීම නිසි පරිදි සිදුනොවුණු බවට ලද පැමිණිල්ලක් මත විමර්ශනයක් ආරම්භ කර තිබෙනවා.\nඑදින පැවති දෙවනවර කියවීමේ ඡන්ද විමසීමේදී මෙලෙස ගණනය කිරීම් නිසි පරිදි සිදුනොවුණු බවටයි ආණ්ඩු පක්ෂය වෙනුවෙන් ශ්‍රී ලංකා පොදුජන පෙරමුණ, කතානායකවරයාට පැමිණිලි කර ඇත්තේ.\nඑම පක්ෂයේ මහලේකම් පාර්ලිමේන්තු මන්ත්‍රී නීතිඥ සාගර කාරියවසම් හිරු ප්‍රවෘත්ති අංශය සිදුකළ විමසීමකදී මේ බව සනාථ කළා.\nඑමෙන්ම, කතානායකවරයා මේ සම්බන්ධයෙන් කමිටුවක් පත් කර විමර්ශනයක් සිදුකිරීමට අදහස් කර ඇති බව කතානායකවරයාට සම්බන්ධ ආරංචි මාර්ග සඳහන් කළා.\nඑදින පැවති වරාය නගර ආර්ථික කොමිෂන් සභා පනත සම්බන්ධ දෙවන වර කියවීමේ ඡන්ද විමසීමේදී පක්ෂව ඡන්ද 147 ක් ලැබුණු අතර, විපක්ෂව ලැබුණු ඡන්ද සංඛ්‍යාව 59 ක්.\nආණ්ඩු පක්ෂය සිදුකර ඇති පැමිණිල්ලේ දැක්වෙන්නේ අධිකරණ අමාත්‍ය අලි සබ්රිගේ සහ පාර්ලිමේන්තු මන්ත්‍රී ජයරත්න හේරත්ගේ ඡන්දය මෙලෙස ගණනය නොවූ බවයි.",
       "URL": "https://www.hirunews.lk/272113/වරාය-නගර-පනත්-කෙටුම්පත-ඡන්ද-විමසීම-ගැන-විමර්ශනයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1936"
}