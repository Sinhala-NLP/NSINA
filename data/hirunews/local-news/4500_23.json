{
       "Source": "hirunews",
       "Timestamp": "Wednesday, 24 May 2017 - 17:22",
       "Headline": "නුවරඑළියේ දී එන්නත් කරගෙන මියගිය වෛද්‍ය දිලුෂාගේ දේහය වෙනත් තැනකට - අමාශයේ කොටස් ගනී",
       "News Content": "නිර්වින්දන ඖෂධයක් එන්නත් කරගෙන මියගිය බව කියන නුවරඑළිය මහ රෝහලේ දිලුෂා හෙට්ටිආරච්චි නමැති 31 හැවිරිදි නිර්වින්දන වෛද්‍යවරියගේ මරණයට හේතුව නිශ්චිතව තවම ප්‍රකාශ කළ නොහැකි බව ඇයගේ දේහය තැන්පත් කර තිබෙන මහනුවර රෝහලේ අධ්‍යක්ෂ වෛද්‍ය සමන් රත්නායක කියා සිටියා.\nවිශේෂඥ වෛද්‍යවරයෙකු යටතේ මරණ පරීක්ෂණය සිදු කරන බවත් ඔහු සඳහන් කළා.\nඅවශ්‍ය රුධිර සාම්පල හා ආමාශයේ කොටස් ගෙන රස පරීක්ෂකවරයා වෙත හා බොරැල්ල වෛද්‍ය පර්යේෂණ ආයතනය වෙත ඒවා යොමු කරන බව ද ඔහු කියා සිටියා.\nනුවරඑළිය රෝහලේම වෛද්‍යවරයෙකු සමග විවාහ වී සිටි දිලුෂා ඔහුගෙන් වෙන්ව රෝහලේ වෛද්‍ය නිල නිවාසයක තනිවම පදිංචි වී සිටියා.\nඇය කැලණිය ප්‍රදේශයේ පදිංචිකාරිනියක්.\nසැකකටයුතු ලෙස මියගොස් සිටි වෛද්‍යවරියගේ සිරුර ඇයගේ නිල නිවාසයේ තිබියදීයි ඊයේ (23) සොයාගැනුනේ.\nපොලීසිය සැක කරන්නේ සිරුරට නිර්වින්දන ඖෂධ අධි මාත්‍රාවෙන් එන්නත් කරගෙන ඇය සියදිවි හානිකරගෙන ඇති බවටයි.\nමෙම වෛද්‍යවරිය ඊයේ රෝහලට නොපැමිණීම හේතුවෙන් ඇය සමග සේවය කරන තවත් වෛද්‍යවරියන් පිරිසක් නිල නිවාසය පරීක්ෂා කිරීමේදී ඇයගේ සිරුර හමුවී තිබෙනවා.\nමළ සිරුර සම්බන්ධයෙන් මහේස්ත්‍රාත් පරීක්ෂණයෙන් අනතුරුව සිරුර පශ්චාත් මරණ පරීක්ෂණය සඳහා මහනුවර ශික්ෂණ රෝහල වෙත යොමු කරන ලෙසට මහේස්ත්‍රාත්වරයා පොලිසියට නියෝග කර තිබුනා.",
       "URL": "https://www.hirunews.lk/162078/නුවරඑළියේ-දී-එන්නත්-කරගෙන-මියගිය-වෛද්‍ය-දිලුෂාගේ-දේහය-වෙනත්-තැනකට-අමාශයේ-කොටස්-ගනී",
       "Category": "Local News",
       "Parent URL": "https://www.hirunews.lk/local-news.php?pageID=4500"
}