{
       "Source": "hirunews",
       "Timestamp": "Friday, 10 March 2023 - 13:46",
       "Headline": "ලෝක වෙළෙඳපොලේ රන් හා බොරතෙල් මිල බහී",
       "News Content": "අද (10) වන විට ලෝක වෙළඳපලේ බොරතෙල් සහ රන් මිලෙහි අඩුවීමක් දක්නට ලැබෙනවා.\nබ්‍රෙන්ට් වර්ගයේ බොරතෙල් බැරලයක මිල ඩොලර් 81යි ශත 12ක් ලෙස සටහන්වූ අතර ඩබ්ලිව්.ටී.අයි බොරතෙල් බැරලයක මිල ඩොලර් 75යි ශත 13 දක්වා පහළ ගියා.\nබ්‍රෙන්ට් වර්ගයේ බොරතෙල් බැරලයක මිල මීට දින 04කට පෙර එනම් මාර්තු 06 වැනි දා දැක්වුණේ ඩොලර් 86යි ශත 26ක් ලෙසයි.\nඒ අනුව බ්‍රෙන්ට් වර්ගයේ බොරතෙල් මිල දින 04ක් තුළ ඩොලර් 05කින් අඩුවී තිබෙනවා.\nඩබ්ලිව්.ටී.අයි බොරතෙල් බැරලයක මිල මාර්තු 06 වැනි දා ඩොලර් 80යි ශත 46ක් ලෙස දැක්වුණු අතර අද වන විට එයද ඩොලර් 05කින් පමණ පහළ වැටී ඇති බවයි ලෝක බොරතෙල් මිල දර්ශක පෙන්වා දෙන්නේ.\nමේ අතර පසුගිය දිනවලට සාපේක්ෂව ලෝක වෙළඳපලේ රන් මිලද පහළ යමින් තිබෙනවා.\nරන් අවුන්සයක මිල මේ වනවිට දැක්වෙන්නේ ඇමරිකානු ඩොලර් 1,829 යි ශත 13ක් ලෙසයි.\nඒ අනුව මෙරට කැරට් 24 රන් පවුමක මිල රුපියල් 40,000කින් අඩුවී ඇති අතර එහි නව මිල වන්නේ රුපියල් එක්ලක්ෂ හතලිස් පන්දහසක්.\nඑමෙන්ම කැරට් 22 රන් පවුමක මිල රුපියල් 38,000කින් අඩුවී ඇති අතර මේ වන විට රන් පවුමක මිල රුපියල් එක්ලක්ෂ තිස්හතර දහසක් ලෙස දැක්වෙනවා.\nකෙසේ වෙතත් ඩොලරයට සාපේක්ෂව රුපියල ශක්තිමත් වීම හමුවේ දේශීය රන්මිල ගණන් පසුගිය දිනවලදී පහළ වැටුණද ඊට සාපේක්ෂව අද දිනයේදී සුළු වැඩීවිමක් පෙන්නුම් කරන බවයි හිරු ප්‍රවෘත්ති අංශය කළ විමසීමකදී සමස්ත ලංකා ස්වර්ණාභාරණ සංගමයේ භාණ්ඩාගාරික ආර්. සුබ්‍රමනියම් සඳහන් කළේ.\nමේ අතර ඩොලරයට සාපේක්ෂව රුපියල ශක්තිමක් වී හමුවේ කොළඹ ප්‍රධාන විනිමය හුවමාරු ආයතනවල ඩොලර් ලබාදී රුපියල් මිලදී ගැනීමට පැමිණෙන ජනතාවගේ වැඩිවීමක් නිරීක්ෂණය වී ඇති බවද වාර්තාවනවා.",
       "URL": "https://www.hirunews.lk/329535/ලෝක-වෙළෙඳපොලේ-රන්-හා-බොරතෙල්-මිල-බහී",
       "Category": "Local News",
       "Parent URL": "https://www.hirunews.lk/local-news.php?pageID=485"
}