{
       "Source": "hirunews",
       "Timestamp": "Thursday, 03 November 2022 - 7:48",
       "Headline": "ප්‍රියමාලිගේ සිද්ධියට නිළියන් දෙදෙනෙකු අද සී.අයි.ඩීයට (වීඩියෝ)",
       "News Content": "දැනට රක්ෂිත බන්ධනාගාරගත කර සිටින තිළිණි ප්‍රියමාලිගේ මහා පරිමාණ මූල්‍ය වංචා චෝදනා සම්බන්ධයෙන් සිදු කෙරෙන විමර්ශනවලට අදාළ ව අද තවත් නිළියන් දෙදෙනෙකු අපරාධ පරීක්ෂණ දෙපාර්තමේන්තුව හමුවට කැඳවා තිබෙනවා.\nමීට පෙර එම විමර්ශනවලට අදාළව නළු නිළියන්, නිවේදිකාවන් ඇතුළු 04 දෙනෙකු අපරාධ පරීක්ෂණ දෙපාර්තමේන්තුව හමුවට කැඳවා ප්‍රකාශ ලබා ගැනීමට යි කටයුතු කර තිබුණේ.\nඅද අපරාධ පරීක්ෂණ දෙපාර්තමේන්තුව හමුවට කැඳවා ඇති නිළියන් දෙදෙනාට පසුගිය මස 31 වැනි දා එම දෙපාර්තමේන්තුව හමුවේ පෙනී සිටින ලෙසට දැනුම් දී තිබුණත් එහි නොපැමිණි බවයි එම දෙපාර්තමේන්තුවේ ජ්‍යෙෂ්ඨ ප්‍රකාශකයෙකු සඳහන් කළේ.\nඒ අනුවයි එම නිළියන් දෙදෙනාට අද අපරාධ පරීක්ෂණ දෙපාර්තමේන්තුව හමුවේ පෙනී සිටින ලෙස දැනුම් දී ඇත්තේ.\nකෝටිපති ව්‍යාපාරිකයින්ගෙන් රුපියල් කෝටි ගණන් මුදල් වංචා කිරීම සම්බන්ධයෙන් අත්අඩංගුවට ගෙන රක්ෂිත බන්ධනාගාරගත කර සිටි තිළිණි ප්‍රියමාලි, ඇගේ පෙම්වතා බවට පැවසෙන ඉසුරු බණ්ඩාර ඇතුළු තිදෙනෙකු නොවැම්බර් මස 16 වැනි දා දක්වා තවදුරටත් රක්ෂිත බන්ධනාගාරගත කිරීමට අධිකරණය ඊයේ නියෝග කළා.\nඑමෙන්ම අදාළ වංචා සම්බන්ධයෙන් සැකපිට අත්අඩංගුවට ගැනුණු බොරැල්ලේ සිරිසුමන හිමියන් ද ලබන 16 වැනිදා දක්වා රක්ෂිත බන්ධනාගාරගත කිරීමට යි කොටුව මහේස්ත්‍රාත් තිළිණ ගමගේ නියෝග කළේ.",
       "URL": "https://www.hirunews.lk/319495/ප්‍රියමාලිගේ-සිද්ධියට-නිළියන්-දෙදෙනෙකු-අද-සී-අයි-ඩීයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=760"
}