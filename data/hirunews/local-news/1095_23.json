{
       "Source": "hirunews",
       "Timestamp": "Tuesday, 14 June 2022 - 18:31",
       "Headline": "ශ්‍රී ලංකාවෙන් ඔස්ට්‍රෙලියාවට ලකුණු 300ක අභියෝගයක්",
       "News Content": "සංචාරක ඔස්ට්‍රෙලියානු කණ්ඩායම සහ ශ්‍රී ලංකාව අතර පැවැත්වෙන තරග පහකින් සමන්විත එක්දින ක්‍රිකට් තරගාවලියේ පළමු තරගයේ කාසිය වාසිය දිනා පළමුව පන්දුවට පහරදුන් ශ්‍රී ලංකා කණ්ඩායම පන්දුවාර පනහ අවසානයේ කඩුළු 7 දැවී 300 ලකුණු ලබා ගැනීමට ශ්‍රී ලංකා කණ්ඩායම සමත් වුණා.\nආරම්භක පිතිකරු යුගලය ලෙස පිටියට පිවිසි පැතුම් නිස්සංක සහ ධනුෂ්ක ගුණතිලක ශ්‍රී ලංකා කණ්ඩායමට සාර්ථක ආරම්භයක් ලබා දුන්නා.\nඑහි දී ඔවුන් දෙදෙනා පළමු කඩුල්ල වෙනුවෙන් ලකුණු 115ක සබඳතාවක් ගොඩ නැගුවා.\nඑහි දී ආරම්භක පිතිකරු ධනුෂ්ක ගුණතිලක දුවද්දී දැවී යාමකට ලක් වූයේ පන්දු 53ක් හමුවේ ලකුණු 55ක් ලබා ගනිමින්.\nඑම ලකුණු 55ට හතරේ පහර 7ක් ඇතුළත් වනවා.\nශ්‍රී ලංකා කණ්ඩායමේ දෙවන කඩුල්ල ලෙස පැතුම් නිස්සංක දැවී ගියේ ඇස්ටන් ආගර්ගේ පන්දුවකට ආරොන් ෆින්ච් අතට උඩපන්දුවක් ලබා දෙමින්.\nපැතුම්ගේ ඉනිම සීමා වූයේ පන්දු 68කට ලකුණු 56ක් ලබා ගෙන තිබිය දී.\nඅනතුරුව ධනංජය සිල්වා දැවී ගියේ, පන්දු 17කට ලකුණු 7 ලබා තිබිය දීයි.\nඒ ඇස්ටන් ආගර්ගේ පන්දුවක් හමුවේ එල්ල කළ පහරකට ඩේවිඩ් වෝනර් විසින් රැකගත් සුපිරි උඩ පන්දුවක් හමුවේයි.\nඅනතුරුව ශ්‍රී ලංකා කණ්ඩායමේ මැදපෙළට ශක්තිමත් ස්ථාවරත්වයක් ගොඩ නැගීමට කුසල් මෙන්ඩිස් හා චරිත් අසලංක සමත් වුණා.\nපැතුම්ගේ දැවී යාමෙන් අනතුරුව මන්දගාමීව පැවති ශ්‍රී ලංකා කණ්ඩායමේ ලකුණු පුවරුව ක්‍රියාත්මක වීම, ඔවුන් දෙදෙනාගේ ලකුණු 74 සම්බන්ධතාවත් සමග ශක්තිමත් වුණා.\nඅනතුරුව චරිත් අසලංක ලකුණු 37ක් ලබා සිටිය දී දැවී ගියා.\nපසුව චාමික කරුණාත්නට සහ දසුන් චානකට වැඩි වේලාවක් කඩුල්ලේ රැඳී සිටිටීමට හැකියාව ලැබුණේ නැහැ.\nනමුත් අනතුරුව පිටියට පිවිසි වනිදු හසරංගට, කුසල් මෙන්ඩිස් හා එක්ව ශ්‍රී ලංකා කණ්ඩායමට සාර්ථක ලකුණු පුවරුවක් ගොඩ නැගීමට හැකියාවක් ලැබුණා.\nඑහි දී වනිදු හසරංග නොදැවී වේගවත් ලකුණු 37ක් ලබා ගත්තේ පන්දු 19 කදී හතරේ පහර 6ක් එල්ල කරමින්.\nවනිදුගේ පිතිකරණයේ දී ඔහු 49වැනි පන්දුවාරයේ දී ජෙයි රිචර්ඩ්සන්ට එල්ල කළ හතරේ පහර 5 තරගයේ කැපී පෙනුණා.\nකෙසේ නමුත් කුසල් මෙන්ඩිස්ට ශතකයක ලකුණු බලාපොරොත්තුව සපල කර ගන්නට හැකි වූයේ නැහැ.\nනමුත් කුසල් මෙන්ඩිස් ලකුණු පන්දු 87ක දී නොදැවී ලකුණු 86 ලබා ගැනීමට සමත් වූයේ හතරේ පහර 8ක් සහ එක් හයේ පහරක් සමගින්.\nකලකට පසු ශ්‍රී ලංකා කණ්ඩායම එක් දින තරගයක දී ලකුණු 300ක ලකුණු පුවරුවක් කරා යාමට සමත් වූ අතර, පල්ලෙකැලේ ජාත්‍යන්තර ක්‍රිකට් ක්‍රීඩාංගණයට රැස්ව සිටි ශ්‍රී ලංකා ප්‍රේක්ෂකයන්ට මනරම් අවස්ථාවක් බවට පත් වුණා.\nකෙසේ නමුත් ශ්‍රී ලංකාවේ පිතිකරුවන්ගේ පහරවල් හමුවේ ඔස්ට්‍රෙලියානු කණ්ඩායමේ ‍යම් තාක් හෝ සාර්ථකව පන්දු යැවීමට සමත් වූයේ ඇස්ටන් ආගර් පමණි.\nඔහු සිය පන්දුවාර දහය අවසානයේ කඩුළු 2ක් දවා ගත්තේ ලකුණු 49ක් ශ්‍රී ලංකා ලකුණු පුවරුවට එකතු කරමින්.\nකෙසේ නමුත් ඔස්ට්‍රෙලියානු කණ්ඩායමට මෙම තරගය ජයග්‍රහණය කිරීමට අවම වශයෙන් ලකුණු 6.1ක දළ ලකුණු වේගයක් සෑම පන්දුවාරයක දී ම පවත්වා ගැනීමට සිදු වනවා.",
       "URL": "https://www.hirunews.lk/307121/ශ්‍රී-ලංකාවෙන්-ඔස්ට්‍රෙලියාවට-ලකුණු-300ක-අභියෝගයක්",
       "Category": "Local News",
       "Parent URL": "https://www.hirunews.lk/local-news.php?pageID=1095"
}