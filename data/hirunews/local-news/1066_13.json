{
       "Source": "hirunews",
       "Timestamp": "Sunday, 26 June 2022 - 20:59",
       "Headline": "ඉන්ධන නැතිවුණත් ජනතාව පෝලිම්වල (වීඩියෝ)",
       "News Content": "ඉන්ධන සැපයීමට නොහැකි බව බලශක්ති අමාත්‍යවරයා පවසා ඇති පසුබිමක් යටතේ වුවද ඉන්ධන ලබා ගැනීමට ජනතාව ඉන්ධන පිරවුම්හල්වෙත පැමිණ සිටියා.\nඇතැම් ඉන්ධන පිරවුම්හල් අසල උණුසුම්කාරී තත්ත්වයන්ද වාර්තා වුණා.\nඅම්පාර - උහන ප්‍රදේශයේ ඉන්ධන පිරවුම්හලක දින දෙකක පමණ සිට ඉන්ධන නොමැතිවීම හේතුවෙන් අපහසුතාවට පත්ව සිටි ජනතාව චෝදනා කළේ අදාළ ඉන්ධන පිරවුම්හලේ ඉන්ධන තිබියදී එහි හිමිකරු ඉන්ධන ලබාදීමට කටයුතු නොකරන බවයි.\nඑහිදී උණුසුම් තත්ත්වයක් ඇති වූ අතර පිරවුම්හලේ ඉන්ධන ඇතැයි කියන ටැංකි පරීක්ෂා කිරීමට උහන ප්‍රාදේශීය ලේකම්වරිය ද එම ස්ථානයට පැමිණියා.\nටැංකි තුළ ඉන්ධන නොමැති බව හඳුනා ගැනීමත් සමග පිරවුම්හලට චෝදනා කළ පිරිස එහි හිමිකරු ඇතුළු පිරිසගෙන් සමාව ලබා ගත්තා.\nවැලිමඩ - දිවිතොටවෙල ඉන්ධන පිරවුම් හලට දින 14 කට පසු ඉන්ධන ලැබී ඇති අතර ජනතාව ප්‍රකාශ කළේ මැර කණ්ඩායම් පැමිණ පෝලිමේ සිටින පුද්ගලයින්ට පරිබාහිරව ඉන්ධන ලබා ගැනීමට කටයුතු කරන බවයි. එහිදී ඇතිවූ උණුසුම් තත්ත්වය පාලනය කිරීමට වැලිමඩ පොලීසිය ද පැමිණියා.\nවැලිමඩ සමුපකාර ඉන්ධන පිරවුම් හලේ දින තුනක සිට ඉන්ධන නොමැති බව ප්‍රකාශ කර තිබියදී සමුපකාර සේවකයින් වෙනත් පුද්ගලයින්ට බූලිවලට ඉන්ධන ලබාදීමට ජනතාව විරෝධය පළ කළා.\nඑහිදී ජනතාව හා ආරක්ෂක අංශ අතර උණුසුම් තත්ත්වයක් හට ගත්තේ මෙවැනි ක්‍රියා සම්බන්ධයෙන් කිසිදු ක්‍රියාමාර්ගයක් නොගන්නා බවට ආරක්ෂක අංශ වෙත චෝදනා කිරීමත් සමඟයි.\nනෑබොඩ ප්‍රදේශයේ ඉන්ධන ලබා ගැනීමට පැමිණි ජනතාවද අපහසුතාවට පත්ව සිටියා. මැදිරිගිරිය - ගල්අමුණ ඉන්ධනහලට ඉන්ධන බවුසරයක් පැමිණ තිබූ නමුත් උණුසුම්කාරී තත්ත්වයක් හටගත්තේ පොලීමේ රැදී සිටින ජනතාවට ඉන්ධන ලබා දීමට පෙර රාජ්‍ය නිලධාරීන්ට ඉන්ධන ලබා දීම හේතුවෙන්.\nකුලියාපිටිය - සමුපකාර ඉන්ධන පිරවුම්හලේ පෝලිමේ නවතා තිබූ මෝටර් රථ තුනක් සහ යතුරුපැදියක් තවත් මෝටර් රථයකින් පැමිණි යුදහමුදා සෙබලෙකු අතින් අනතුරට ලක්වීමත් සමග පොලීමේ රැඳී සිටි පිරිසගෙන් දැඩි විරෝධයක් එල්ල වුණා.\nපොලීසිය සඳහන් කළේ අනතුරෙන් කිසිවෙකුටත් හානියක් සිදු නොවූ බවයි.\nඅනතුර සිදුකළ පුද්ගලයා බීමතින් සිටි බවට ජනතාව චෝදනා කළ අතර පලායාමට උත්සාහ කළ රියදුරාට අසල පිරිස පහරදීමේදී එහි සිටි තවත් අයෙකු පොලීසිය පැමිණෙනතුරු ඔහු පහරකෑමෙන් වළක්වාගෙන සිට තිබෙනවා.\nඅනතුරුව පැමිණි පොලිසිය ඔහු සිය භාරයට ගනු ලැබුවා. ගොඩකවෙල ප්‍රදේශයේ ඉන්ධන පිරවුම්හලක ද උණුසුම් තත්ත්වයක් හටගත්තා.\nඉන්ධන නොමැති පසුබිමක දිවයිනේ ප්‍රදේශ කිහිපයක ඉන්ධන පිරවුම් හල් වසා දැමීමට ද කටයුතු කර තිබුණා.\nමහනුවර ප්‍රදේශයේ ඉන්ධන ලබා ගැනීමට පැමිණ අපහසුතාවට පත්වූ පිරිසක් අදහස් පළකළා.\nමේ අතර හෙම්මාතගම ඉන්ධන පිරවුම්හලට පැමිණ තිබූ ටිපර් රථයක එහි තෙල් ටැංකියට අමතරව වැඩි ඉන්ධන ප්‍රමාණයක් රැස් කිරීමේ අරමුණින් සකසා තිබූ තවත් ටැංකියක් පොලීසිය සොයාගෙන තිබුණා.\nබිබිල සිපෙට්කෝ ඉන්ධන පිරවුම්හලේ දී උණුසුම් තත්ත්වයක් ඇතිවුණේ රාජ්‍ය සේවකයින් සඳහා පළමුව ඉන්ධන ලබා දීමට යාමේදීයි.\nඅම්පාර වාවින්න සිපෙට්කෝ ඉන්ධන පිරවුම්හලට ඊයේ රාත්‍රී ඩීසල් ලීටර් 13000 ක ප්‍රමාණයක් පැමිණ ඇති අතර හිමිකරු දන්වා ඇත්තේ අද උදෑසන ඉන්ධන නිකුත් කිරීමට කටයුතු කරන බවයි.\nනමුත් වැඩිවූ ඉන්ධන මිලට ඉන්ධන ලබා දීම හේතුවෙන් එහි පැමිණ සිටි ජනතාව විරෝධය පළ කිරීමත් සමග ඉන්ධන බෙදා හැරීම නවතා දමා තිබෙනවා.\nපසුව ඛනිජ තෙල් සංස්ථාවේ ප්‍රාදේශීය නිලධාරීන් ද එම ස්ථානයට පැමිණ වැඩිවූ ඉන්ධන මිල සටහන් කිරීමට කටයුතු කිරීමේදී උරන වූ ජනතාව එම නිලධාරීන්ට එම ස්ථානයෙන් පිටවීමට ඉඩ ලබා දුන්නේ නැහැ.\nකෙසේ නමුත් හිමිකරු විසින් පෙර පැවති මිලට ඉන්ධන ලබාදීමට කටයුතු කිරීමත් සමග අදාළ නිලධාරීන්ට ඉන් පිටත් වීමට ජනතාව ඉඩ ලබා දුන්නා.\nඉන්ධන වැටලීමක් කිරීමට පැමිණි පොලිස් නිලධාරියෙකු ගාල්ල - බද්දේගම නයාපාමුල පදිංචි 22 හැවිරිදි එක් දරු මවක් සතුව තිබූ පෙට්‍රල් ලීටර් හයක පමණ ප්‍රමාණයක් ගෙන යාමට තැත් කළ අවස්ථාවේදි එම කාන්තාව එයට ඉඩ නොදීමත් සමග පොලිසිය එම කාන්තාවට පහර දී තිබෙනවා.\nපහර දෙන ආකාරය ඒ අසල සවිකර තිබූ සී සී ටී වී කැමරාවක ද සටහන්ව තිබුණා.\nපහරකෑමෙන් තුවාල ලැබූ කාන්තාව පොලිසිය විසින් කරාපිටිය ශික්ෂණ රෝහලට ඇතුළත් කිරීමට කටයුතු කර තිබූ අතර අප මේ පිළිබඳව පොලිසියෙන් කළ විමසීමකදී ප්‍රකාශ කළේ ඇය අත්අඩංගුවට ගත් බවයි.\nමේ අතර ත්‍රිරෝද රථයකින් පැමිණි පුද්ගලයෙකු මහරගම ප්‍රදේශයේ නවතා තිබූ යතුරු පැදියකින්, ඉන්ධන සොරා ගන්නා ආකාරය ඒ අසල පිහිටි ආරක්ෂක කැමරාවක සටහන් ව තිබුණා.\nබෙරලපනාතර විවිධ සේවා සමුපකාර සමිතියට අයත් ඌරුබොක්ක IOC ඉන්ධන පිරවුම් හලට ලැබෙන පෙට්‍රල් තොග ටෝකන් ක්‍රමයක් හරහා නිකුත් කිරීම සඳහා බෙරලපනාතර විවිධ සේවා සමුපකාර සමිතිය, ඌරුබොක්ක පොලීසිය, එකාබද්ධව වැඩ පිළිවෙලක් සකස් කර තිබෙනවා.\nමේ අනුව එහි පළමු පියවර ලෙස පෙට්‍රල් ගැනීමට පෝලිමේ සිටි පිරිසට ටෝකන් ක්‍රමයට ඉන්ධන ලබා දුන්නා.",
       "URL": "https://www.hirunews.lk/308255/ඉන්ධන-නැතිවුණත්-ජනතාව-පෝලිම්වල-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1066"
}