{
       "Source": "hirunews",
       "Timestamp": "Tuesday, 07 August 2018 - 17:21",
       "Headline": "කඩවත වෙඩි තැබීමෙන් තුවාල ලැබූ කාන්තාව මරුට",
       "News Content": "කඩවත - ගෝනහේන මංසන්ධියේදී අද පස්වරුවේ සිදුවු වෙඩි තැබීමෙන් බරපතල තුවාල ලබා රාගම රෝහලට ඇතුළත් කළ කාන්තාව ජීිවිතක්ෂයට පත්ව තිබෙනවා.\n34 හැවිරිදි ඇය  කඩවත - රන්මුතුගල ප්‍රදේශයේ පදිංචිකාරිනියක්.\nපොලිසිය සඳහන් කළේ ඇය පුද්ගල ඝාතන නඩුවක සැකකාරියක් බවයි.\nපසුගිය වසරේ දෙසැම්බර් 30 වනදා ප්‍රදේශයේ ව්‍යාපාරිකයෙකු වන ඇයගෙන් දික්කසාද වූ සැමියා ඝාතනය කිරීමේ සිද්ධියට අදාළව, මෙම කාන්තාවට චෝදනා එල්ලවී තිබුණා.\nඑම සිද්ධිය සම්බන්ධයෙන් බන්ධනාගාර ගතව සිටි ඇය ඇප ලබා පැමිණ ඇත්තේ මීට මාසයකට පමණ පෙරයි.\nඊට අදාළ නඩුවට මහර මහේස්ත්‍රාත් අධිකරණය වෙත ගොස් යතුරුපැදියෙන් යළි නිවසට පැමිණෙන අවස්ථාවේදී මෙම කාන්තාව වෙඩි ප්‍රහාරයට ලක්ව ඇති බවයි පොලීසිය සඳහන් කළේ.\nපොලීසිය සඳහන් කළේ වෙඩි තැබූ පුද්ගලයන් පැමිණි බවට සැක කෙරෙන යතුරුපැදියක් වෙඩි තැබීම සිදුකළ ස්ථානයේ සිට කිලෝමීටර එකහමාරක් පමණ දුරින් රන්මුතුගල ප්‍රදේශයේම මාර්ගයක දමා ගොස් තිබියදී සොයාගත් බවයි.",
       "URL": "https://www.hirunews.lk/197005/කඩවත-වෙඩි-තැබීමෙන්-තුවාල-ලැබූ-කාන්තාව-මරුට",
       "Category": "Local News",
       "Parent URL": "https://www.hirunews.lk/local-news.php?pageID=3810"
}