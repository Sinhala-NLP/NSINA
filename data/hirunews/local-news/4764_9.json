{
       "Source": "hirunews",
       "Timestamp": "Wednesday, 07 December 2016 - 12:48",
       "Headline": "ලිත් ලක්ෂ 50 ක් මුද්‍රණය කිරීම සම්බන්ධව බැසිල්ට එරෙහිව නව චෝදනා පත්‍රයක්",
       "News Content": "පසුගිය ජනාධිපතිවරණ සමයේ ලිත් ලක්ෂ 50 ක් මුද්‍රණය කර රජයට රුපියල් මිලියන 29 ක මුදලක් අලාභ සිදුකිරීමේ චෝදනාව සම්බන්ධයෙන් හිටපු අමාත්‍ය බැසිල් රාජපක්ෂට එරෙහිව නව චෝදනා පත්‍රයක් නීතිපතිවරයා විසින් කොළඹ මහාධිකරණය හමුවේ අද ගොනුකළා.\nදිවිනැගුම සංවර්ධන දෙපාර්තමේන්තුවට අයත්ව තිබූ මුදලින් මෙලෙස ලිත් මුද්‍රණය කිරීම සම්බන්ධයෙන් මීට පෙර පවරා තිබූ නඩුව නීතිපතිවරයා ඊයේ ඉවත් කර ගත්තේ එම චෝදනා පත්‍රයේ තාක්ෂණික දෝෂ ඇති බව පවසමින්.\nපසුව, කොළඹ මහාධිකරණය නඩුවෙන් හිටපු අමාත්‍යවරයා මෙන්ම, එහි තවත් විත්තිකරුවෙකු වූ දිවිනැගුම සංවර්ධන දෙපාර්තමේන්තුවේ හිටපු අධ්‍යක්ෂ ජනරාල් කිත්සිරි රණවක ද නිදහස් කිරීමටයි පියවර ගත්තේ.\nකෙසේ වෙතත්, නීතිපතිවරයා විසින් අද නව චෝදනා පත්‍රයක් ගොනු කිරීම නිසා ඊට අදාළ නඩුව ඉදිරියේදී යළි විභාගයට ගැනෙනු ඇති.",
       "URL": "https://www.hirunews.lk/149158/ලිත්-ලක්ෂ-50-ක්-මුද්‍රණය-කිරීම-සම්බන්ධව-බැසිල්ට-එරෙහිව-නව-චෝදනා-පත්‍රයක්",
       "Category": "Local News",
       "Parent URL": "https://www.hirunews.lk/local-news.php?pageID=4764"
}