{
       "Source": "hirunews",
       "Timestamp": "Wednesday, 15 January 2020 - 15:59",
       "Headline": "ණය සහන පැකේජයේ යෝජනාවලට කැබිනට් අනුමැතිය",
       "News Content": "කුඩා හා මධ්‍ය පරිමාණ ව්‍යවසායකයන් බලපත්‍රලාභී බැංකුවලින් ලබාගෙන 2019 දෙසැම්බර් 31 දිනට සක්‍රියව පවතින කාලීන ණය සම්බන්ධයෙන් මුදල් අමාත්‍ය, අග්‍රාමාත්‍ය මහින්ද රාජපක්ෂ  යෝජනා කළ ණය සහන පැකේජය ක්‍රියාත්මක කිරීමට කැබිනට් අනුමැතිය හිමිවුණා.\nඒ අනුව අදාළ මුදල් ගෙවීම සඳහා ණය ගැනුම්කරු විසින් ලිඛිත ඉල්ලීමක් සිදුකළ යුතු අතර, ඒ අනුව මේ වසරේ දෙසැම්බර් 31 වනදා දක්වා සහන කාලය හිමිවනවා.\nඑහිදී ණය වාරිකවල වටිනාකම වැඩිවන්නේ නැහැ.\nණය ආපසු ගෙවීමේ කාලය දීර්ඝ කිරීමටද රජය තීරණය කර ඇති අතර, පසුගිය වසරේ දෙසැම්බර් 31 වනදා දක්වා අක්‍රිය තත්ත්වයේ පවතින ණය අයකරගැනීම වෙනුවෙන් වන සියලූ නීතිමය කටයුතු මෙහිදී අත්හිටුවනවා.\nමුළු දඩ පොලිය කපා හැර, කඩාවැටී ඇති ව්‍යාපාර යළි ආරම්භ කිරීමට සහන කොන්දේසිවලට යටත්ව නව ප්‍රාග්ධන ණය මුදලක් ලබාදීමටද මෙමඟින් යෝජිතයි.",
       "URL": "https://www.hirunews.lk/232329/ණය-සහන-පැකේජයේ-යෝජනාවලට-කැබිනට්-අනුමැතිය",
       "Category": "Local News",
       "Parent URL": "https://www.hirunews.lk/local-news.php?pageID=2952"
}