{
       "Source": "hirunews",
       "Timestamp": "Friday, 24 June 2016 - 13:06",
       "Headline": "බ්‍රිතාන්‍යය යුරෝපා සංගමයෙන් වෙන් වීමට තීන්දු කරයි - ශ්‍රී ලංකාවට ඍණාත්මක බලපෑමක්",
       "News Content": "බ්‍රිතාන්‍යය යුරෝපා සංගමයෙන් ඉවත්විය යුතු බවට එරට ජනතාව පැහැදිලි තීන්දුවකට එළඹී තිබෙනවා.\nඊයේ (23) පැවති ජනමත විචාරණයේදී බ්‍රිතාන්‍යය ඉන් නික්මිය යුතු බව පවසන කණ්ඩායම ඡන්ද එක්කෝටි 74 ලක්ෂ දසදහස් 742 ක් ලබා ගත් අතර, යුරෝපා සංගමයේ රැදී සිටිය යුතු බව, ප්‍රකාශ කළ සංඛ්‍යාව එක්කෝටි 61 ලක්ෂ 41,241 ක්.\nබී.බී.සී ප්‍රතිඵල විශ්ලේෂණයට අනුව සියයට 52 ක් බ්‍රිතාන්‍යවාසීන් යුරෝපා සංගමයෙන් වෙන් විය යුතු බවට ඡන්දය ප්‍රකාශ කර ඇති අතර, තවදුරටත් එහි රැදී සිටිය යුතු බව ප්‍රකාශ කර ඇත්තේ සියයට 48 ක ප්‍රතිශතයක්.\nමේ අනුව, වසර 43 ක් යුරෝපා සංගමයේ සාමාජිකයෙකු වූ බ්‍රිතාන්‍යය ඉන් නික්මෙනු ඇතැයි අපේක්ෂා කෙරෙනවා.\nකෙසේ නමුත්, ලන්ඩන්වාසීන් සහ ස්කොට්ලන්ත ජනතාව බ්‍රිතාන්‍යය යුරෝපා සංගමයේ තවදුරටත් රැදී සිටිය යුතු බවටයි ඡන්දය ප්‍රකාශ කර ඇත්තේ.\nඑක්සත් රාජධානියේ නිදහස් පක්ෂ නායක නයිජල් ෆරාජ් කියා සිටියේ මෙය බ්‍රිතාන්‍යයේ නිදහස් දිනය ලෙස හැඳින්විය යුතු බවයි.\nජනමත විචාරණයේදී සියයට 71 යි දශම 8 ක් ඡුන්ද දායකයන් ඡන්දය ප්‍රකාශ කිරීම විශේෂත්වයක්.\nඑය 1992 න් පසු බ්‍රිතාන්‍යයේ මැතිවරණයකදී වාර්තා වූ ඉහළම ඡන්දය ප්‍රකාශ කිරීමේ ප්‍රතිශතය ලෙස හැඳින්විය හැකියි.\nශ්‍රී ලංකාව ද බ්‍රිතාන්‍යය යුරෝපා සංගමයේ රැදී සිටිය යුතු මතයේ සිටි අතර, ඒ සදහා ලන්ඩනයේදී ප්‍රවර්ධන කටයුතු සදහා ද එක්වුණා.\nවිදේශ කටයුතු නියෝජ්‍ය අමාත්‍ය ආචාර්ය හර්ෂ ද සිල්වා ප්‍රකාශ කළේ බ්‍රිතාන්‍යය යුරෝපා සංගමයෙන් ඉවත්වීම ශ්‍රී ලංකාවට ඍණාත්මක බලපෑමක් ඇති කරන බවයි.\nනුගේගොඩ ප්‍රදේශයේ ඊයේ පැවති උත්සවයකට එක්වෙමින් ඔහු මේ බව කියා සිටියා.",
       "URL": "https://www.hirunews.lk/136337/බ්‍රිතාන්‍යය-යුරෝපා-සංගමයෙන්-වෙන්-වීමට-තීන්දු-කරයි-ශ්‍රී-ලංකාවට-ඍණාත්මක-බලපෑමක්",
       "Category": "Local News",
       "Parent URL": "https://www.hirunews.lk/local-news.php?pageID=4993"
}