{
       "Source": "hirunews",
       "Timestamp": "Sunday, 30 October 2022 - 13:55",
       "Headline": "යල කන්නයට මඩ පොහොර මෙට්‍රික් ටොන් 36,000 ක ආධාරයක් (වීඩියෝ)",
       "News Content": "වී වගාවට අවශ්‍ය මඩ පොහොර මෙටි්‍රක් ටොන් 36,000 ක් ආධාර වශයෙන් ලබන යළ කන්නයට ලබාදීමට ජාත්‍යන්තර සංවර්ධනය සඳහා වන එක්සත් ජනපද නියෝජිතායතනය හෙවත් යූඑස් එයිඩ් එකඟතාව පළ කර ඇති බව කෘෂිකර්ම අමත්‍යාංශය පවසනවා.\nමෙවර මහ කන්නයේදී මූලික පොහොර හෙවත් ත්‍රිත්ව සුපිරි පොහොර ලබාදීම සඳහා මුදල් ප්‍රතිපාදන සොයාගැනීමේදී ගැටළුවකට මුහුණපෑමට සිදුවූ බවයි එම අමාත්‍යාංශය සඳහන් කළේ.\nත්‍රිත්ව සුපිරි පොහොර නිපදවනු ලබන යුක්රේනය සහ රුසියාව පවතින යුදමය තත්වය හේතුවෙන් අපනයනයන් අත්හිටුවා තිබෙනවා.\nකෙසේ වුවත් මීළඟ යළ කන්නයේදි එම පොහොර ගොවීන්ට නොමිලේ ලබාදීමට කටයුතු කරන බවයි කෘෂිකර්ම අමාත්‍යවරයා මහ කන්නයට අවශ්‍ය පොහොර බෙදාහැරීම පිළිබඳ පැවති ප්‍රගති සමලෝචන රැස්වීමකට එක්වෙමින් ප්‍රකාශ කර තිබුණේ.\nමේ අතර තෙත් කලාපයේ ගොවීන් සඳහා පළමු අදියර යටතේ යූරියා කිලෝ හතක් පමණ ලබාදීම ප්‍රමාණවත් නොවන බව රුහුණු රට ගොවි සංවිධාන එකමුතුව ප්‍රකාශ කළා.\nඅක්කරයක් සඳහා යූරියා කිලෝ 28 ක් ලබාදෙන බවට රජය ප්‍රකාශ කර තිබුණත් එය අවස්ථා කිහිපයක දී ගොවීන්ට ලබාදීමට තීන්දු කිරීම හේතුවෙන් තමන් දැඩි අසීරුතාවකට පත්ව ඇති බවයි ඔවුන් පෙන්වා දෙන්නේ.\nකෙසේ වෙතත් පොහොර ලබාදීමේ වැඩපිළිවෙල සම්බන්ධයෙන් මොණරාගල දී ඊයේ පැවති වැඩසටහනට එක්වෙමින් කෘෂිකර්ම අමාත්‍ය මහින්ද අමරවීර කියා සිටියේ ඉදිරි මාසයේදී තවත් පොහොර නැව් 3 ක් දිවයිනට පැමිණීමට නියමිත බවයි.\nමේ අතර මෙම පැළ තවාන්කරුවන් පවසන්නේ රටේ පවතින වත්මන් තත්වය හමුවේ තවදුරටත් සිය ව්‍යාපාර කටයුතු සිදුකරගෙන යාමේ දැඩි අර්බුදයකට තමන් ලක්ව සිටින බවයි.\nපොලිතින් මිල ඉහළ යාම, පැළ රෝපණයට යොදාගන්නා පස් සහ වැලිවල මිල ඉහළ යාම, බීජ හිඟය, පොහොර මිල ඉහළ යාම මෙන්ම තවාන් දැමීම සඳහා යොදාගන්නා පෝච්චි මිල ගණන් ඉහළ යාම ඒ අතර වන බවයි.\nඑමෙන්ම ආර්ථික අපහසුතා පවතින පසුබිමක විසිතුරු පැළ හා මල් පැළ ඉල්ලුම ශීඝ්‍රයෙන් පහළ වැටී ඇති බව ද පැළ තාවන්කරුවන් ප්‍රකාශ කළා.",
       "URL": "https://www.hirunews.lk/319191/යල-කන්නයට-මඩ-පොහොර-මෙට්‍රික්-ටොන්-36000-ක-ආධාරයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=768"
}