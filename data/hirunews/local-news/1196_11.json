{
       "Source": "hirunews",
       "Timestamp": "Monday, 02 May 2022 - 13:28",
       "Headline": "ඉන්ධන පෝලිම් දිගු වෙයි",
       "News Content": "ප්‍රවාහන ගාස්තු ඉහළ නංවන ලෙස ඉල්ලා ලංකා ඛනිජ තෙල් පෞද්ගලික ටැංකි රථ හිමියන්ගේ සංගමය ඉන්ධන ප්‍රවාහන කටයුතුවලින් ඉවත්ව සිදුකරන වර්ජනය නිසා පිරවුම්හල් අසල දිගු පෝළිම් නිර්මාණය වී තිබෙනවා.\nටැංකි රථ හිමියන් පසුගිය සෙනසුරාදා මධ්‍යම රාත්‍රියේ මෙම වර්ජනය ආරම්භ කළ අතර ඒ හේතුවෙන් ලංකා ඛනිජ තෙල් නීතිගත සංස්ථාවේ මුතුරාජවෙල බෙදාහැරීමේ පර්යන්තයේ ඉන්ධන බෙදා හැරීමේ කටයුතු නැවතී ඇති බවයි වාර්තා වන්නේ.\nඅද (02) දිනයේ කිසිදු පෞද්ගලික ටැංකි රථයක් සේවයට වාර්තා කර නොමැති අතර ඉන්ධන පිරවුම්හල් සතු ටැංකි රථ සුළු ප්‍රමාණයක් සේවයට වාර්තා කර ඇති බව ලංකා ඛනිජ තෙල් පෞද්ගලික ටැංකි රථ හිමියන්ගේ සංගමයේ සම ලේකම් ශාන්ත සිල්වා කියා සිටියා.\nමෙම වර්ජනයට සහාය පළ කරමින් තම සංගමයද ඉන්ධන ප්‍රවාහන කටයුතුවලින් ඉවත්ව සිටින බව ලංකා අයි. ඕ. සී. පෞද්ගලික ටැංකි රථ හිමියන්ගේ සංගමයේ සභාපති කුසුම් සඳනායක සඳහන් කළා.\nමෙවන් පසුබිමකයි ඉන්ධන ලබා ගැනීම සඳහා දිවයින පුරා පිරවුම්හල් අසල දිගු පෝලිම් නිර්මාණය වී ඇත්තේ.\nපවතින තත්ත්වය හමුවේ විෂය භාර අමාත්‍ය කංචන විජේසේකර අද පෙරවරුවේ කොළොන්නාව නිමාව පර්යන්තයේ සංචාරයකද නිරත වී තිබෙනවා.\nඑසේම දුම්රිය, කුලී පදනම මත ලබාගත් පෞද්ගලික ඉන්ධන බවුසර සහ රජය සතු බවුසර් උපරිමයෙන් යොදාගනිමින් ඉන්ධන තොග මේ වනවිට බෙදාහරිමින් පවතින බව අමාත්‍යවරයා ට්විටර් පණිවුඩයක් නිකුත් කරමින් අද ප්‍රකාශ කළා.\nමෙලෙස ක්‍රියාත්මක ඉන්ධන ප්‍රවාහන කටයුතුවලට බාධා කිරීම් පවතින බවයි ඔහු එමඟින් දක්වා තිබුණේ.\nග්‍රාමීය ප්‍රදේශවලට දුම්රියෙන් මේ වනවිට ප්‍රවාහනය කරන ඉන්ධන ප්‍රමාණය ඉහළ දැමීමටත් ඩිපෝ සඳහා අවශ්‍ය ඉන්ධන දුම්රියෙන් පමණක් ප්‍රවාහනය කිරීමටයි බලශක්ති අමාත්‍යවරයා උපදෙස් ලබාදී තිබුණේ.\nඑමෙන්ම එම කටයුතු බාධාවකින් තොරව පවත්වාගෙ යෑම සඳහා නව උපදේශන මාලාවක් ද බලශක්ති අමාත්‍ය කංචන විජේසේකර ඊයේ නිකුත් කරනු ලැබුවා.\nමේ අතර ගැටලුව සම්බන්ධයෙන් සාකච්ජා කිරීමට ලංකා ඛනිජ තෙල් පෞද්ගලික ටැංකි රථ හිමියන්ගේ සංගමය සහ ලංකා ඛනිජ තෙල් නීතිගත සංස්ථාවේ ඉහළ නිලධාරීන් අතර සංස්ථා පරිශ්‍රයේදී මේ වනවිට විශේෂ සාකච්ජාවක් ද ආරම්භ වී තිබෙනවා.",
       "URL": "https://www.hirunews.lk/303325/ඉන්ධන-පෝලිම්-දිගු-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1196"
}