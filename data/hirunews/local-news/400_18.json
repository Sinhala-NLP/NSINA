{
       "Source": "hirunews",
       "Timestamp": "Friday, 21 April 2023 - 13:36",
       "Headline": "ප්‍රති ත්‍රස්ත පනත් කෙටුම්පත ජනතා ආරක්ෂාවටයි - විජේදාස රාජපක්ෂ (වීඩියෝ)",
       "News Content": "ත්‍රස්තවාදය වැළැක්වීමේ පනත වෙනුවට ප්‍රති ත්‍රස්ත පනත් කෙටුම්පත ගෙන ඒමේ රජයේ අරමුණ වන්නේ රටේ ජනතාවගේ ආරක්ෂාව සුරක්ෂිත කිරිම බව අධිකරණ, බන්ධනාගාර කටයුතු හා ආණ්ඩුක්‍රම ව්‍යවස්ථා ප්‍රතිසංස්කරණ අමාත්‍ය ආචාර්ය විජයදාස රාජපක්ෂ පවසනවා.\nඑමෙන්ම, එතුළින් මානව හිමිකම් කඩවීමට ඉඩ ඇති අවස්ථා අවම කර ඇති බවයි අමාත්‍යවරයා කියා සිටියේ.\nඒ අධිකරණ අමාත්‍යවරයා මෙම අදහස් පළ කළේ එම අමාත්‍යාංශයේදී මෙරට ඇමරිකානු තානාපතිනි ජූලි චන්ග් ඊයේ හමුවූ අවස්ථාවේදියි.\nඑහිදී අමාත්‍යවරයා විසින් පාර්ලිමේන්තුවට ඉදිරිපත් කිරීමට නියමිත නව ප්‍රතිත්‍රස්ත පනත් කෙටුම්පත සම්බන්ධයෙන් සහ මේ වනවිට ශ්‍රී ලංකාව විසින් අත්කරගෙන ඇති ආර්ථික ප්‍රගතිය ඇතුළු කරුණු සම්බන්ධයෙන් ඇමරිකානු තානාපතිවරයා දැනුවත් කර තිබෙනවා.\nමෙරට ඇමරිකානු තානාපතිවරිය එහිදී සඳහන් කර ඇත්තේ වත්මන් රජය මේ වනවිට ජනතාවගේ ආරක්ෂාව, ආර්ථික තත්වය නගා සිටුවීම වෙනුවෙන් ගෙන ඇති වැඩපිළිවෙල අගය කරන බවයි.\nආර්ථික අර්බුදයට මුහුණදුන් ලොව සෙසු රටවල් සමඟ සසඳා බැලීමේදී මෙතරම් කෙටි කාලයක් තුළ ආර්ථික අර්බුදයෙන් ගොඩඒමට අවශ්‍ය පියවර ගැනීම සම්බන්ධයෙන්ද අමෙරිකානු තානාපතිවරිය සිය සතුට පළ කර තිබෙනවා.",
       "URL": "https://www.hirunews.lk/333065/ප්‍රති-ත්‍රස්ත-පනත්-කෙටුම්පත-ජනතා-ආරක්ෂාවටයි-විජේදාස-රාජපක්ෂ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=400"
}