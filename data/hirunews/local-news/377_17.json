{
       "Source": "hirunews",
       "Timestamp": "Monday, 01 May 2023 - 14:17",
       "Headline": "නීති විරෝධී බීඩි කොළ තොගයක් නාවික හමුදා භාරයට",
       "News Content": "නීති විරෝධී ලෙස මෙරටට රැගෙන ආ බීඩි කොළ කිලෝ ග්‍රෑම් 836කට අධික තොගයක් කල්පිටිය ප්‍රදේශයේ දී නාවික හමුදා භාරයට ගෙන තිබෙනවා.\nශ්‍රී ලංකා නාවික හමුදාව කල්පිටිය, පරාමුණේ ප්‍රදේශයට ඔබ්බෙන් වූ මුහුදු ප්‍රදේශයේ සහ කුඩාව වෙරළ තීරයේ ඊයේ රාත්‍රියේ (30) සහ අද (01) අළුයම සිදුකල විශේෂ සෝදිසි මෙහෙයුම් මඟින් මෙම වැටලීම සිදුකළ බවටයි වාර්තා වෙන්නේ.\nබීඩි කොළ කිලෝ ග්‍රෑම් 836කට අධික තොගයක් සමඟ ඩිංගි යාත්‍රාවක් සහ පුද්ගලයින් දෙදෙනෙකු නාවික හමුදා භාරයට ගෙන ඇති බව‍ සඳහන්.\nඑමෙන් ම නීති විරෝධී ලෙස මෙරටට රැගෙන විත් කුඩාව වෙරළ තීරයේ සඟවා තිබූ උර නවයක අසුරන ලද බීඩි කොළ කිලෝ 286 ග්‍රෑම් 200 ක තොගයක් ද නාවික හමුදා භාරයට ගෙන තිබෙනවා.\nමෙම මෙහෙයුම මඟින් නාවික හමුදා භාරයට ගත් සැකකරුවන් වයස අවුරුදු 18ක් සහ 23ක් වන කල්පිටිය ආනවාසල ප්‍රදේශයේ පදිංචිකරුවන් බවට හඳුනාගන්නා ලද අතර, එම සැකකරුවන්, ඩිංගි යාත්‍රාව සහ බීඩි කොළ තොගය සමඟ ඉදිරි නීතිමය කටයුතු සඳහා කටුනායක රේගු කාර්යාලය වෙත භාරදුන් බවයි වාර්තා වෙන්නේ.\nමුහුදු මාර්ග ඔස්සේ සිදු කෙ‍රෙන විවිධ ජාවාරම් සහ නීති විරෝධී කටයුතු මැඩ පැවැත්වීම සඳහා නාවික හමුදාව දිවයින වටා වෙරළ හා මුහුදු තීරය ආවරණය වන පරිදි නිරන්තරයෙන් සිදුකරන මුර සංචාර සහ සෝදිසි මෙහෙයුම් ඉදිරියේදිත් ක්‍රියාත්මකයි.",
       "URL": "https://www.hirunews.lk/333943/නීති-විරෝධී-බීඩි-කොළ-තොගයක්-නාවික-හමුදා-භාරයට",
       "Category": "Local News",
       "Parent URL": "https://www.hirunews.lk/local-news.php?pageID=377"
}