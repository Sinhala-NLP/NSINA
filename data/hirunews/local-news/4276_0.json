{
       "Source": "hirunews",
       "Timestamp": "Thursday, 12 October 2017 - 12:11",
       "Headline": "සියලු ලංගම සේවක නිවාඩු අවලංගු කෙරේ",
       "News Content": "මේවනවිට ක්‍රියාත්මක දුම්රිය වර්ජනයෙන් සිදුවන අපහසුතා වලක්වාලීමට සියලු ලංගම සේවක නිවාඩු අවලංගු කළ බව ප්‍රවාහන ඇමති නිමල් සිරිපාල ද සිල්වා පවසනවා.\nමේ අතර ඊයේ දිනයේ හදිසියේ දියත් කෙරුණ දුම්රිය වර්ජනය නිසා දුම්රිය මගින් දැඩි අපහසුතාවට පත් වූ අතර එම මගීන් යළි සිය නිවෙස් කරා යන්නේ කෙසේදැයි කිසිවෙකුත් වගකීම භාරගනු දක්නට ලැබුනේ නැහැ.\nදුම්රිය වාර ප්‍රවේශපත් ඇති මගින් විකල්පයක් නොමැතිව කොටුව දුම්රියපළේ රැස්ව විරෝධය පළ කරද්දී පොලිසිය කළේ ඔවුන්ව ඉවත් කිරීමයි.\nනිවෙස් බලා නොමිලේ යාමට බස් රථ සුදානම් කර ඇති බව පොලිසිය පැවසුවත් ඒ ගැන සහතිකයක් හෝ එය සිදුවනවාද යන්න සොයා බැලීමක් සිදු කරන්නට බලධාරියෙක් සිටියේ නැහැ.\nකෙසේවෙතත් වර්ජනය පැවතුනද දුම්රිය කිහිපයක් මේ වනවිට ධාවනය වෙමින් පවතින බව ශ්‍රී ලංකා දුම්රිය දෙපාර්තමේන්තුව පවසනවා.\nදුම්රිය ගමනාගමන අධිකාරි විජය සමරසිංහ හිරු ප්‍රවෘත්ති අංශය කළ විමසීමකදී කියා සිටියේ මාතර සිට කොළඹ දක්වාත්, අවිස්සාවේල්ල සිට කොළඹ දක්වාත්, පොල්ගහවෙල සහ මහව සිට කාර්යාල දුම්රිය කොළඹ දක්වා ධාවනය වන බවයි.\nදුම්රිය එන්ජින් රියදුරු සහයකයින් බඳවා ගැනීමේ පරිපාටිය සංශෝධනය නොකිරීම හේතුවෙන් දුම්රිය එන්ජින් රියදුරන්ගේ සංගමය ඊයේ රාත්‍රියේ හදිසි වර්ජනයක් ආරම්භ කළ අතර, ඊට දුම්රිය නියාමකවරුන්ගේද සහය හිමිවුණා.\nකෙසේ වෙතත් හැකි පරිදි දුම්රිය ධාවනය කිරීමට කටයුතු කරන බවයි දුම්රිය ගමනාගමන අධිකාරි විජය සමරසිංහ වැඩිදුරටත් ප්‍රකාශ කළේ.",
       "URL": "https://www.hirunews.lk/173298/සියලු-ලංගම-සේවක-නිවාඩු-අවලංගු-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=4276"
}