{
       "Source": "hirunews",
       "Timestamp": "Tuesday, 28 February 2023 - 15:00",
       "Headline": "පළාත් පාලන ඡන්ද ගැන සාකච්ඡා කිරීමට විපක්ෂය කතානායක හමුවෙයි (ඡායාරූප)",
       "News Content": "පළාත් පාලන මැතිවරණය පැවැත්වීම සහ ඊට අදාළ මුදල් වෙන් කරගැනීම ඇතුළු විශේෂ කරුණු තුනක් මුල්කරගනිමින් විපක්ෂ නායක සජිත් ප්‍රේමදාස ප්‍රමුඛ විපක්ෂය නියෝජනය කරන පක්ෂ නායකයින්, සහ නියෝජිතයින් පිරිසක් අද (28) පෙරවරුවේ කතානායක මහින්ද යාපා අබේවර්ධන හමු වී තිබෙනවා.\nඒ, පාර්ලිමේන්තුවේ කථානායකතුමාගේ කාර්යාලයේ දීයි.\nඑහිදී විපක්ෂ නායකතුමා කතානායකවරයාගෙන් ඉල්ලා සිටියේ 2023 අයවැයෙන් මැතිවරණ පැවැත්වීම සඳහා වෙන්කර ඇති  මුදල් පළාත් පාලන  මැතිවරණය පැවැත්වීමට නිදහස් කිරීමේ යෝජනාවක් පාර්ලිමේන්තුවේ දී සම්මත කිරීමට යෝජනා කෙරුණා.\nකතානායකවරයා ද ඊට සිය එකඟතාවය පළ කර තිබෙනවා.\nමැතිවරණය උදෙසා මුදල් නිදහස් නොකිරීම පිළිබඳව මුදල් අමාත්‍යාංශය ලේකම් ගෙන්වා ප්‍රශ්න කරන ලෙසත්, පවත්නා බරපතළ තත්ත්වය මහපාරට පැමිණ ඇති අතර පසුගිය දා මැතිවරණයක් ඉල්ලා විරෝධතාවයට එක්වූ ජනතා විමුක්ති පෙරමුණේ පලාත් පාලන අපේක්ෂකයෙකු මියගොස් ඇති බවත් පැවසූ විපක්ෂ නායකතුමා, එය ඉදිරියේ දී තවත් උග්‍රවිය හැකි බව ද අවධාරණය කළා.\nඑමෙන්ම, වහාම පාර්ලිමේන්තුව කැඳවන ලෙස ද විපක්ෂ නායකතුමා ඉල්ලා සිටියා.\nපාර්ලිමේන්තුවේ බලතල ප්‍රකාරව සම්මත කරගත් මුදල් බලය විධායකයේ බලයකින් යටපත් කරනවා නම් පාර්ලිමේන්තුව කුමකට ද කියා ප්‍රශ්න කළ විපක්ෂ නායකතුමා, මැතිවරණ කොමිසමේ පස්දෙනාම එකග වී මැතිවරණය ප්‍රකාශ කළ බවත්, ගැසට් හරහා ද දින වෙන් කළ බවත් කී විපක්ෂ නායකතුමා ජනාධිපතිවරයා මේ සූදානම් වන්නේ ඒකාධිපතිත්වය උදෙසා ගමනකට බවත් පැවසුවා.\nතවද පාර්ලිමේන්තුව සතු බලය හෑල්ලු කිරීමට කිසිවෙකුට අයිතියක් නැති බවත්, කතානායකවරයා මේ තත්ත්වය වෙනස් කිරීමේ බලය සතු නියෝජිතයා බවත් එහිදී මහාචාර්ය ජී.එල් පීරිස් පැවසුවා.\nඑමෙන්ම එහිදී පාර්ලිමේන්තු මන්ත්‍රී ඩලස් අලහප්පෙරුම පැවසුවේ, පළාත් සභා මේ වන විට නිෂ්ක්‍රීය බවත් ජනාධිපතිවරයාගේ නියෝනියෝජිතයෙකු අතේ එහි බලය ඇති බවත්, ඉදිරියේ දී පළාත් පාලන ආයතන ද ජනාධිපති නියෝජිතයෙකු අතට පත්වෙන බවත්, ඒ හරහා මහජන නියෝජිතයින් ජනාධිපතිවරයාගේ අත්අඩංගුවට ලක්වනු ඇති බවයි.\nමේ තත්ත්වය සැලකිල්ලට ගෙන හෙට පක්ෂ නායක හමුවක් කැදවා ඉදිරි කටයුතු පිලිබඳව එහිදී තීන්දු කළ හැකි බවත් කතානායකවරයා පවසනවා.",
       "URL": "https://www.hirunews.lk/328596/පළාත්-පාලන-ඡන්ද-ගැන-සාකච්ඡා-කිරීමට-විපක්ෂය-කතානායක-හමුවෙයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=507"
}