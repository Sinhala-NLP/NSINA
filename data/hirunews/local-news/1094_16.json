{
       "Source": "hirunews",
       "Timestamp": "Wednesday, 15 June 2022 - 13:19",
       "Headline": "දුම්රිය ගාස්තු සංශෝධනයක් ගැන ඉඟි‍යක් (වීඩියෝ)",
       "News Content": "කඩිනම් ගාස්තු සංශෝධනයක් සදහා රජය ප්‍රතිපත්ති තීන්දුවක් ගතයුතු බව දුම්රිය සාමන්‍යාධිකාරී ධම්මික ජයසුන්දර ප්‍රකාශ කළා.\nකොළඹ අද පැවති මාධ්‍ය හමුවකට එක්වෙමින් ඔහු සදහන් කළේ, ඉහල යන ඉන්ධන මිල දෙපාර්තමේන්තුවට දරාගත නොහැකි තත්ත්වයකට පත්ව ඇති බවයි.\nමේ අතර, ඉන්ධන හිඟය සහ ඉන්ධන සදහා අධික පිරිවැයක් දැරීමට සිදුවීම මත ජනතාව වෙනුවෙන් ප්‍රවාහන අමාත්‍යාංශය ක්‍රියත්මක කරන විශේෂ පොදු ප්‍රවාහන සේවාවන් කිහිපයක් අද සිට ආරම්භ කෙරුණා.\nඒ, යටතේ කැලණිවැලි සහ ප්‍රධාන මාර්ගයේ නව දුම්රිය ගමන්වාර කිහිපයක් ආරම්භ කළ බවයි දුම්රිය සාමන්‍යාධිකාරී ධම්මික ජයසුන්දර සදහන් කළේ.\nමේ වන විට සියයට 20කින් දුම්රිය මගීන්ගේ වැඩිවීමක් සිදුවුවද දුම්රිය දෙපාර්තමේන්තුවේ අදායමේ ඉහල යාමක් සිදුවී නොමැති බවයි ඔහු සදහන් කළේ.\nමේ අතර, ප්‍රවාහන අමාත්‍යාංශය ක්‍රියත්මක නව සේවාව යටතේ අද සිට පාසල් සිසුන් සදහා කොළඹට පැමිණෙන මාර්ග කිහිපයක් ඔස්සේ බස්රථ 20ක්ද ක්‍රියාත්මක කිරීමටයි කටයුතු යොදා ඇත්තේ.\nකොළඹ නගරය ආශ්‍රීතව පාර්ක් ඇන්ඩ් රයිඩ් මගී ප්‍රවාහන සේවාවද අද සිට මාකුඹුර බහුවිධ ප්‍රවාහන මධ්‍යස්ථාන පරිශ්‍රයේදී ආරම්භ කෙරුණේ ප්‍රවාහන අමාත්‍ය බන්දුල ගුණවර්ධනගේ ප්‍රධානත්වයෙන්.\nඒ අනුව බස්නාහිර පළාතේ බස් රථ සේවා 21ක් ක්‍රියාත්මක යි.\nමේ අතර, යෝජිත මාර්ග 133ක් සදහා බස්නාහිර මාර්ගස්ථ මගී ප්‍රවාහන අධිකාරිය අලුතින් ටෙන්ඩර් කැඳවා ඇත්තේ පුරප්පාඩුව ඇති බස් රථ 415ක් සදහායි.\nඊට සාමන්‍ය බස් රථ 225ක් සුඛෝපභෝගි බස්රථ121ක් අධිවේගි මාර්ග ධාවනය සදහා බස්රථ 69ක් ඇතුළත්.\nඑමෙන්ම, පාර්ක් ඇන්ඩ් රයිඩ් මගී ප්‍රවාහන සේවාවන් සදහා ද බස්රථ 24කට ද ටෙන්ඩර් කැදවා තිබෙනවා.\nඒ මාකුඹුර කටුබැද්ද සහ දෙහිවල මාකුඹුර මෙන්ම කඩවත කොල්ලුපිටිය මාර්ගවල ධාවනය සදහායි.\nමේ අතර, ඉන්ධන හිඟය හේතුවෙන් ජනතාව තවදුරටත් පීඩාවට පත්ව තිබෙනවා.\nවෙනදා වඩා දිවයිනේ ප්‍රදේශ රැසක ඉන්ධන පිරවුම්හල් අවට දිගු පෝලීම් දක්නට ලැබෙන බවයි අප වාර්තාකරුවන් සදහන් කළේ.\nබේස්ලයින් මාර්ගයේ දැඩි රථවාහන තදබදයක්ද අද පෙරවරුවේ හටගත් අතර ඒ ඉන්ධන ඉල්ලා දෙමටගොඩ ප්‍රදේශයේ සිදුකළ විරෝධතාවක් හේතුවෙන්.",
       "URL": "https://www.hirunews.lk/307175/දුම්රිය-ගාස්තු-සංශෝධනයක්-ගැන-ඉඟි‍යක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1094"
}