{
       "Source": "hirunews",
       "Timestamp": "Saturday, 03 September 2022 - 11:53",
       "Headline": "අපරාධ රැසකට සම්බන්ධ සැකකරුවෙකු විශේෂ කාර්යය බලකායේ අත්අඩංගුවට",
       "News Content": "මෙරට සිදු වූ දරුණු ගණයේ අපරාධ රැසකට සම්බන්ධ පුද්ගලයෙකු විශේෂ කාර්ය බලකාය දකුණු පළාත් විශේෂ මෙහෙයුම් ඒකකයෙහි නිලධාරීන්ට ලද තොරතුරකට අනුව අත් අඩංගුවට ගෙන තිබෙනවා.\nහබරාදූව - වාසනා හෝටලය ඉදිරිපිටදියි මෙම සැකකරු අත් අඩංගුවට ගෙන ඇත්තේ.\nසැකකරු සන්තකයේ තිබී මෙරට නිෂ්පාදිත ගිනි අවියක්, ජීව උණ්ඩ 02ක්, හෙරොයින් ග්‍රෑම් 08කුත් මිලිග්‍රෑම් 10ක් සොයා ගැනුණා.\n42 හැවිරිදි මෙම සැකකරු තල්පෙ ප්‍රදේශයේ පදිංචිකරුවෙක්.\nමොහු සම්බන්ධයෙන් වැඩිදුරටත් විමර්ශනය කිරිමේ දී සැකකරුට විරුද්ධව හබරාදුව ප්‍රදේශයේ ලොරි රථයක් පැහැර ගැනීම, මහජනතාවට හිරිහැර වන පරිදි කලකෝලහාල සිදු කිරීම, අම්පාර ප්‍රදේශයේ දී මහජන දේපලවලට හානි කරමින් කිරීම සහ මාතර ප්‍රදේශයේ ස්ත්‍රී දූෂණයක් සිදු කිරීම සම්බන්ධයෙන් දැනට අධිකරණයේ ඊට අදාළ නඩු විභාග වෙමින් පවතින බවට ද හෙළි වී තිබෙනවා.\nමීට අමතරව මෙම පුද්ගලයා විසින් බාලවයස්කාර දැරියක් පැහැරගෙන ගොස් සඟවා තබා ගැනීමට අදාළව ද පැවති අධිකරණ නඩු 02ක් ද මේ වනවිට අවසන්ව ඇති බවයි පොලිස් විශේෂ කාර්ය බලකායේ මාධ්‍ය අංශය නිවේදනය කළේ.",
       "URL": "https://www.hirunews.lk/314432/අපරාධ-රැසකට-සම්බන්ධ-සැකකරුවෙකු-විශේෂ-කාර්යය-බලකායේ-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=894"
}