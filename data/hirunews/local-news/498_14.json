{
       "Source": "hirunews",
       "Timestamp": "Saturday, 04 March 2023 - 14:28",
       "Headline": "ජී.එල්. පොහොට්ටුවේ සභාපතිකමෙන් දොට්ට",
       "News Content": "පාර්ලිමේන්තු මන්ත්‍රී මහාචාර්ය ජී.එල්.පීරිස් ශ්‍රී ලංකා පොදුජන පෙරමුණේ සභාපති ධුරයෙන් ඉවත් කිරීමට එම පක්ෂයේ විධායක සභාව තීරණය කර තිබෙනවා.\nඑම පක්ෂයේ මහලේකම් පාර්ලිමේන්තු මන්ත්‍රී නීතිඥ සාගර කාරියවසම් සදහන් කළේ පක්ෂයේ විධායක සභාව ඒකමතිකව මෙම තීරණය ගත් බවයි.\nඔහුගේ පක්ෂ සාමාජිකත්වය අහෝසි කිරීම සම්බන්ධයෙන් ද ඉදිරියේදී තීරණයක් ගන්නා බවයි පාර්ලිමේන්තු මන්ත්‍රී සාගර කාරියවසම් සඳහන් කළේ.\nශ්‍රී ලංකා පොදුජන පෙරමුණේ සභාපතිවරයා ලෙස කටයුතු කල පාර්ලිමේන්තු මන්ත්‍රී මහාචාර්ය ජී.එල්.පීරිස් පසුගියදා ශ්‍රී ලංකා නිදහස් පක්ෂය, නිදහස ජනතා සභාව සහ උත්තර සභාගය ඇතුළු පක්ෂ හා කණ්ඩායම් කිහිපයක් එක්ව හෙලිකොප්ටරය ලකුණින් පිහිටුවා ගත් නිදහස් ජනතා සන්ධානය සමග එක්වුණා.\nපොදුජන පෙරමුණේ විධායක සභා රැස්වීමට සහභාගි වන ලෙස මහාචාර්ය ජී.එල්.පීරිස් වෙත ලිඛිත දැනුම්දීමක් සිදුකර තිබුණ ද ඔහු ඊට සහභාගි වී නොමැති බව පක්ෂයේ මහලේකම් පාර්ලිමේන්තු මන්ත්‍රී නීතිඥ සාගර කාරියවසම් සඳහන් කළා.\nඒ අනුව, නව සභාපතිවරයෙකු තෝරා පත් කර ගැනීම සඳහා ඉදිරි සතියේදී විධායක සභාව යළි රැස්වන බවයි පක්ෂයේ මහලේකම්වරයා කියා සිටියේ.",
       "URL": "https://www.hirunews.lk/328966/ජී-එල්-පොහොට්ටුවේ-සභාපතිකමෙන්-දොට්ට",
       "Category": "Local News",
       "Parent URL": "https://www.hirunews.lk/local-news.php?pageID=498"
}