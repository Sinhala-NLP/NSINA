{
       "Source": "hirunews",
       "Timestamp": "Sunday, 04 October 2020 - 9:36",
       "Headline": "දිවුලපිටිය සහ මිනුවන්ගොඩ පොලිස් බල ප්‍රදේශවලට නැවත දැනුම්දෙනතුරු පොලිස් ඇඳිරි නීතිය (වීඩියෝ)",
       "News Content": "දිවුලපිටිය සහ මිනුවන්ගොඩ පොලිස් බල ප්‍රදේශවලට වහාම ක්‍රියාත්මක වන පරිදි පොලිස් ඇඳිරි නීතිය පනවා තිබෙනවා.\nඒ දිවුලපිටිය ප්‍රදේශයෙන් කොරෝනා ආසාදිත කාන්තාවක් හමුවීමත් සමගයි.\nරජයේ ප්‍රවෘත්ති අධ්‍යක්‍ෂවරයා නිකුත් කළ නිවේදනයක දැක්වෙන්නේ එම ප්‍රදේශවලට නැවත දැනුම්දෙනතුරු පොලිස් ඇඳිරි නීතිය ක්‍රියාත්මක වන බවයි.\nඇඳිරි නීති කාලය තුල අදාළ ප්‍රදේශවල සියලුම තැනැත්තන් තම නිවෙස්වල රැඳී සිටිය යුතු බව නිවේදනයක් නිකුත් කරමින් පොලිසිය සඳහන් කළා.\nඑමෙන්ම මෙම කාලය තුළ අදාළ ප්‍රදේශවලට ඇතුලුවීම එම ප්‍රදේශවලින් පිටවීම සහ ප්‍රදේශය හරහා ගමන් කිරීම සම්පූර්ණයෙන් තහනම් වනවා.\nදිවුලපිටිය ප්‍රදේශයේ පදිංචි 39 හැවිරිදි කාන්තාවක් කොරෝනා වෛරස් ආසාදිතයෙක් බවට හඳුනා ගැනුණු අතර ඇය මේවන විට අයි.ඩී.එච් රෝහලට ඇතුලත් කර ඇති බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nමෙම කාන්තාව උණ රෝගී තත්වයක් හේතුවෙන් ගම්පහ රෝහලට ඇතුලත් කර ඇති අතර එහිදී රෝගය සුව වී නිවසට යන අවස්ථාවේ සිදු කළ PCR පරීක්ෂණයකිනුයි කොරෝනා ආසාදිතයෙක් බවට හඳුනාගෙන තිබෙනවා.\nඒ අනුව ගම්පහ රෝහලේ කාර්ය මණ්ඩලයේ 15 දෙනෙකු පමණ සහ එම කාන්තාව සේවය කළ පෞද්ගලික ආයතනයේ කාර්ය මණ්ඩල සාමාජිකයන් 40 දෙනෙකු පමණ ඔවුන්ගේ නිවෙස්වල ස්වයං නිරෝධායනයට ලක්කර තිබෙනවා.\nතවදුරටත් ආශ්‍රිතයන් හඳුනාගනිමින් සිටින අතර එම කාන්තාවට කොරෝනා වෛරසය ආසාදනය වූ ආකාරය පිළිබඳ පරීක්ෂණ සිදු කරමින් පවතින අතර එම ආශ්‍රිතයින් සම්බන්ධයෙන් ලැබෙන පරීක්ෂණ ප්‍රතිඵල මත තවදුරටත් අවශ්‍ය පියවර ගනු ඇති බවයි රජයේ ප්‍රවෘත්ති දෙපාර්තමේන්තුව කියාසිටියේ.\nමෙම අවස්ථාවේදී ජනතාව වඩාත් සැලකිළිමත්ව සෞඛ්‍ය ආරක්ෂිත පිළිවෙත් අනුගමනය කරන ලෙස සෞඛ්‍ය අංශ ජනතාවට දැනුම් දෙනවා.",
       "URL": "https://www.hirunews.lk/251759/දිවුලපිටිය-සහ-මිනුවන්ගොඩ-පොලිස්-බල-ප්‍රදේශවලට-නැවත-දැනුම්දෙනතුරු-පොලිස්-ඇඳිරි-නීතිය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2412"
}