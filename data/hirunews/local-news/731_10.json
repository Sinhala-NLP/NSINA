{
       "Source": "hirunews",
       "Timestamp": "Wednesday, 16 November 2022 - 10:06",
       "Headline": "මිල්ලණිය පාසලේ සිදුවීමේ විදුහල්පති හා පොලිස් නිලධාරින් දෙදෙනාට ඇප",
       "News Content": "සිසුන් පිරිසකට පහර දීමේ චෝදනාව මත අත්අඩංගුවට ගැණුනු මිල්ලනිය - ගුංගමුව කනිෂ්ඨ විද්‍යාලයේ විදුහල්පතිනිය සහ පොලිස් නිලධාරීන් දෙදෙනා රුපියල් ලක්ෂ 10 බැගින් වූ ශරීර ඇප දෙකක් මත මුදා හැරීමට කොළඹ අතිරේක මහේස්ත්‍රාත් කේමින්දි පෙරේරා අද (16) නියෝග කළා.\nඑම සැකකරුවන් වෙනුවෙන් පෙනී සිටි ජනාධිපති නීතිඥ කලිංග ඉන්දතිස්ස ඉදිරිපත් කළ කරුණු දැක්වීම හමුවේයි මෙලෙස අතිරේක මහේස්ත්‍රාත්වරයා මෙම නියෝගය නිකුත් කළේ.\nමෙහිදී ජාතික ළමා රක්ෂක දෙපාර්තමේන්තුවේ නිලධාරීන් අධිකරණය හමුවේ කියා සිටියේ මෙම සිද්ධියේ මූලික විමර්ශන මේ වනවිට අවසන් වෙමින් පවතින බවයි.\nවිදුහල්පතිනියගේ හිංසනයට ලක් වූ ඇතැම් සිසුන්ගේ දෙමාපියන් සහ භාරකරුවන් ඔවුන් අධිකරණ වෛද්‍ය නිලධාරීවරයා වෙත ඉදිරිපත් කිරීමට අකමැත්තක් දක්වන බව ද ජාතික ළමා රක්ෂක අධිකාරියේ නිලධාරීන් කියා සිටියා.\nමිල්ලනිය ගුංගමුව කනිෂ්ඨ විද්‍යාලයේ ගුරුවරිකගේ මුදල් පසුම්බියක් සොරකම් කළේ යැයි චෝදනා කරමින් පහ වසර සිසුන් පිරිසකට පසුගියදා පහරදී තිබුණා.\nපසුව මෙම සිද්ධියට විද්‍යාලයේ විදුහල්පතිණිය අත්අඩංගුවට ගෙන අද දක්වා රක්ෂිත බන්ධනාගාර ගතවයි පසුවුණේ.\nමෙම කාලය අතරතුරු ඇයගේ වැඩ තහනම් කර තිබුණා.\nඑමෙන්ම, මිල්ලනිය පොලිසියේ ස්ථානාධිපතිවරයා ද පසුව සාමාන්‍ය රාජකාරි සඳහා ඇල්පිටිය කොට්ඨාශය වෙත මාරු කර යවනු ලැබුවා.",
       "URL": "https://www.hirunews.lk/320496/මිල්ලණිය-පාසලේ-සිදුවීමේ-විදුහල්පති-හා-පොලිස්-නිලධාරින්-දෙදෙනාට-ඇප",
       "Category": "Local News",
       "Parent URL": "https://www.hirunews.lk/local-news.php?pageID=731"
}