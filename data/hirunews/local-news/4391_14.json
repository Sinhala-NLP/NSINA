{
       "Source": "hirunews",
       "Timestamp": "Tuesday, 01 August 2017 - 16:45",
       "Headline": "කොළඹ වරායේ නැගෙනහිර පර්යන්තය පවරන්නේ නැහැ - ජනපති",
       "News Content": "ගැටළු සහගත තත්ත්වයන් මතුවන්නේ නම්  ඕනෑම අවස්ථාවක හම්බන්තොට වරාය චීන සමාගමකට බදුදීමට අදාළ ගිවිසුම සංශෝධනය කළ හැකි බව ජනාධිපති මෛත්‍රීපාල සිරිසේන ප්‍රකාශ කළා.\nශ්‍රී ලංකා වරාය අධිකාරියේ 38 වන සංවත්සරය නිමිත්තෙන් කොළඹ වරාය පරිශ්‍රයේ් පැවති උත්සවයකට අද එක්වෙමින් ජනාධිපතිවරයා කියා සිටියේ රජය කිසිදු අවස්ථාවක රටේ භූමිය, විදේශීය රටවලට අලෙවි නොකරන බවයි.\nහම්බන්තොට වරායට ණය වී නොතිබුණානම් කොළඹ වරාය අද මීට වඩා දියණුවක් කරා ගමන් කොට රටට ප්‍රතිලාභ සලසමින් සිටින බව පැවසූ ජනාධිපතිවරයා, කෙසේ වුවද එම ණය බරින් නිදහස් වූ කොළඹ වරාය සංවර්ධනය කරමින් ඉදිරියට ගෙන යන බවත්, සියලූ සේවකයින්ට අහිමිවූ වරප්‍රසාද ලබාදීමට කටයුතු කරන බවත් ප්‍රකාශ කළා.\nහම්බන්තොට වරාය සහ අදාළ චීන සමාගම අතර අත්සන් තැබුණු ගිවිසුම සැකසුණේ, සාකච්ඡාවට ලක්වූයේ සහ කැබිනට් අනුමැතිය හිමි වූයේ 2014 වසරේ සැප්තැම්බර් මාසයේදී පෙර පැවති රජයේ පාලන කාලය තුළ බව සඳහන් කළ ජනාධිපතිවරයා එදා ඇතිකරගත් එම ගිවිසුමේ කරුණු බොහෝ බරපතළ වූ අතර වත්මන් රජය සිදුකළේ ඒවා රටට හිතකර අන්දමින් සංශෝධනය කිරීම පමණක් බව කියා සිටියා.",
       "URL": "https://www.hirunews.lk/167351/කොළඹ-වරායේ-නැගෙනහිර-පර්යන්තය-පවරන්නේ-නැහැ-ජනපති",
       "Category": "Local News",
       "Parent URL": "https://www.hirunews.lk/local-news.php?pageID=4391"
}