{
       "Source": "hirunews",
       "Timestamp": "Monday, 29 August 2022 - 13:57",
       "Headline": "මුහුදු මාර්ග ඔස්සේ නීතිවිරෝධී ලෙස සංක්‍රමණය වීමට උත්සාහ කළ පුද්ගලයින් 44 දෙනෙකු නාවික හමුදාවේ අත්අඩංගුවට",
       "News Content": "නැගෙනහිර මුහුදේ සිට නීතිවිරෝධී ලෙස මුහුදු මාර්ග ඔස්සේ සංක්‍රමණය වීමට උත්සාහ කළ පුද්ගලයින් 44 දෙනෙකු නාවික හමුදාව විසින් අත්අඩංගුවට ගෙන තිබෙනවා.\nනාවික හමුදාව පැවසුවේ ත්‍රිකුණාමලය සහ මඩකලපුව ඔබ්බෙන් මුහුදු සීමාවේදී සිදුකළ විශේෂ සෝදිසි මෙහෙයුමක දී මෙම නීතිවිරෝධී සංක්‍රමණිකයන් පිරිස අත්අඩංගුවට ගත් බවයි.\nමෙම මෙහෙයුම සඳහා නාවික හමුදාවේ 4 වන වේගව ප්‍රහාරක ෆ්ලෝටිලා ඇනියේ වේග ප්‍රහාරක යාත්‍රා වන (Fast Attack Craft) P 465 සහ P 443 යොදා ගැනුණා.\nනාවික හමුදාව පැවසුවේ, ත්‍රිකුණාමලයට ඔබ්බෙන් මුහුදේ දී සැකකටයුතු දේශීය බහුදින ධීවර යාත්‍රාවක් මෙම වේග ප්‍රහාරක යාත්‍රාවක් විසින් අත්අඩංගුවට සිදු කළ පරික්ෂාවක දී නීතිවිරෝධී ලෙස සංක්‍රමණ උත්සාහයක නිරත වූ බවට සැකකෙරෙන පුද්ගලයින් 29 දෙනෙකු අත්අඩංගුවට ගත් බවයි.\nමෙලෙස අත්අඩංගුවට ගත් පිරිස අතර මෙම ජාවාරමට සම්බන්ධ බවට සැක කෙරෙන පුද්ගලයින් 05 දෙනෙකු, වයස අවුරුදු 18ට වැඩි කාන්තාවන් 02 දෙනෙකු සහ වයස අවුරුදු 18ට අඩු පුද්ගලයින් 02 දෙනෙකු ඇතුළු පිරිමි පුද්ගලයින් 25 දෙනෙකු ද වන බව සඳහන්.\nමේ අතර නාවික හමුදාව සිදු කළ තවත් මෙහෙයුමකදී සැකකරුවන් 02 දෙනෙකු සහ ඩිංගි යාත්‍රාවක් අත්අඩංගුවට ගෙන තිබෙනවා.\nමීට අමතරව, නාවික හමුදාවට අයත් තවත් යාත්‍රාවක් විසින් දේශීය බහුදින ධීවර යාත්‍රාවක් අත්අඩංගුවට ගෙන ඇති අතර, එහිදී වයස අවුරුදු 18ට වැඩි පිරිමි පුද්ගලයින් 05 දෙනෙකු අත්අඩංගුවට ගෙන ඇත්තේ ද නීතිවිරෝධී සංක්‍රමණික උත්සාහයක නියැලෙන්නන් බවට සැක කරමින්.\nඑමෙන්ම නාවික හමුදාව විසින් වයස අවුරුදු 18ට වැඩි පිරිමි පුද්ගලයින් 10 දෙනෙකු අත්අඩංගුවට ගැනුනේ වලයිතෝට්ටම් වෙරළ තීරයේ සිදුකළ වෙන ම මෙහෙ‍යුමක දී යි.\nමෙම පුද්ගලයින් ධීවර යාත්‍රාවක් යොදා ගනිමින් මෙලෙස සංක්‍රමණය වීමට උත්සාහ කර තිබුණා.\nමෙලෙස වෙන ම මෙහෙයුම්වල දී අත්අඩංගුවට ගත් සැකකරුවන් ත්‍රිකුණාමලය, මඩකලපුව, අම්පාර, පුත්තලම, හම්බන්තොට, වාලච්චේන, කල්මුණේ, අක්කරෙයිපත්තුව සහ කුච්චවේලි යන ප්‍රදේශවල පදිංචිකරුවන් බව මෙතෙක් කරන ලද විමර්ශන වලදී හඳුනාගෙන තිබෙනවා.",
       "URL": "https://www.hirunews.lk/314032/මුහුදු-මාර්ග-ඔස්සේ-නීතිවිරෝධී-ලෙස-සංක්‍රමණය-වීමට-උත්සාහ-කළ-පුද්ගලයින්-44-දෙනෙකු-නාවික-හමුදාවේ-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=905"
}