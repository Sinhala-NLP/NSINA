{
       "Source": "hirunews",
       "Timestamp": "Wednesday, 15 December 2021 - 17:07",
       "Headline": "වසරේ මේ දක්වා රුපියල් බිලියන 12කට වැඩි හෙරොයින් නාවික හමුදා අත්අඩංගුවේ",
       "News Content": "වසරේ මේ දක්වා නාවික හමුදාව සිදුකරන ලද මත්ද්‍රව්‍ය වැටලීම් මගින් හෙරොයින් මත්ද්‍රව්‍ය පමණක් කිලෝ 1268 යි ග්‍රෑම් 826ක් අත්අඩංගුවට ගෙන තිබෙනවා.\nඑම හෙරොයින්වල දල වටිනාකම රුපියල් බිලියන 12.26 අධික බවටයි විශ්වාස කෙරෙන්නේ.\nඑසේම, ශ්‍රි ලංකාවට දකුණු දෙසින් වූ ජාත්‍යන්තර මුහුදේ පසුගියදා සිදුකළ මෙහෙයුමකදී අත්අඩංගුවට ගත් හෙරොයින් තොගයේ දළ වටිනාකම රුපියල් මිලියන 2509 කට අධික බවට ද ගණන් බලා තිබෙනවා.\nහෙරොයින් මත්ද්‍රව්‍ය කිලෝ 250 කට අධික තොගයක් සහ විදේශීය සැකකරුවන් 6 දෙනෙකු සහිතව අත්අඩංගුවට ගත් එම නෞකාව අද පෙරවරුවේ කොළඹ වරාය වෙත රැගෙන එනු ලැබුවා.\nමීට පෙර නාවික හමුදා බුද්ධි අංශය, අනෙක් බුද්ධි සේවාවන් සමග එක්ව ගැඹුරු මුහුදේ සිදුකළ විශේෂ මෙහෙයුම් මඟින් පසුගිය අගෝස්තු මස 30 වන දින හෙරොයින් මත්ද්‍රව්‍ය කිලෝ 290 ග්‍රෑම් 200ක පමණ තොගයක් රැගත් මෙරට බහුදින ධීවර යාත්‍රාවක් අත්අඩංගුවට ගනු ලැබුවා.\nසැප්තැම්බර් 04 වන දින හෙරෝයින් මත්ද්‍රව්‍ය කිලෝ 336යි ග්‍රෑම් 300ක පමණ තොගයක් ප්‍රවාහනය කරමින් තිබූ විදේශීය බහු දින ධීවර යාත්‍රාවක් සහ සැප්තැම්බර් 10 වන දින හෙරොයින් මත්ද්‍රව්‍ය කිලෝ 170 ග්‍රෑම් 866ක තොගයක් ප්‍රවාහනය කරමින් තිබූ තවත් විදේශීය බහු දින ධීවර යාත්‍රාවක්ද අත්අඩංගුවට ගෙන තිබෙනවා.\nඒ අනුව, 2021 වසරේ මේ දක්වා නාවික හමුදාව විසින් සිදු කරන ලද මත්ද්‍රව්‍ය වැටලීම් මඟින් හෙරොයින් මත්ද්‍රව්‍ය පමණක් කිලෝ 1268 ග්‍රෑම් 826ක පමණ තොගයක් අත්අඩංගුවට ගැනීමට සමත් වී ඇති අතර, එම හෙරොයින් මත්ද්‍රව්‍ය තොගයේ දළ වීථි වටිනාකම රුපියල් බිලියන 12.26කට අධික බවටයි විශ්වාස කෙරෙන්නේ.",
       "URL": "https://www.hirunews.lk/291136/වසරේ-මේ-දක්වා-රුපියල්-බිලියන-12කට-වැඩි-හෙරොයින්-නාවික-හමුදා-අත්අඩංගුවේ",
       "Category": "Local News",
       "Parent URL": "https://www.hirunews.lk/local-news.php?pageID=1491"
}