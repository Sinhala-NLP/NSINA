{
       "Source": "hirunews",
       "Timestamp": "Friday, 16 September 2022 - 8:08",
       "Headline": "පුටින් - මෝදි හමුවක්",
       "News Content": "රුසියානු ජනාධිපති ව්ලැදිමීර් පුටින් සහ ඉන්දිය අගමැති නරේන්ද්‍ර මෝදි අතර හමුවක් අද (16) සිදුවීමට නියමිතයි.\nඒ උස්බෙකිස්ථානයේ මේ වනවිට පැවැත්වෙන ෂැංහයි සහයෝගීතා සංවිධානයේ රටවල සමුළුවේදීයි.\nපසුගියදා මෙම සමුළුව ආරම්භ වූ අතර, ඊයේ රුසියානු ජනාධිපති ව්ලැදිමීර් පුටින් සහ චීන ජනාධිපති ෂී ජින්පින් අතර හමුවක්ද සිදුවුණා.\nයුක්රේන - රුසියා අර්බුදයෙන් පසු රුසියානු ජනාධිපතිවරයා සහ චීන ජනාධිපතිවරුන් අතර සිදු වූ පළමු හමුව මෙය වන අතර, එහිදි දෙරට අතර පවතින ගැටළු සහ ද්විපාර්ශ්වික සබඳතා සම්බන්ධයෙන් දීර්ඝ වශයෙන් සාකච්ඡා වී තිබෙනවා.\nයුක්රේනය සමග පවතින ගැටුම්කාරී වාතාවරණය හමුවේ බටහිර රටවල්, රුසියාවට සිදුකරන බලපෑම් සම්බන්ධයෙන් එහිදී චීනය විරෝධය පළ කර තිබෙනවා.\nචීන ජනාධිපතිවරයා සඳහන් කර ඇත්තේ කුමන බලපෑමක් පැමිණියද රුසියාව සමඟ එක්ව කටයුතු කරන බවයි.\nමෙම හමුවෙන් පසු අද දිනයේදී රුසියානු ජනාධිපතිවරයා සහ ඉන්දිය අගමැති නරේන්ද්‍ර මෝදි අතර හමුවක් සිදුවන අතර, එහිදී යුක්රේන අර්බුදය සහ බලශක්ති ගැටළු සම්බන්ධයෙන් අවධානය යොමුවනු ඇති බවයි විදෙස් මාධ්‍ය වාර්තා කළේ.\nඋස්බෙකිස්ථානයේ පැවැත්වෙන ෂැංහයි සහයෝගීතා සංවිධානයේ රටවල සමුළුව සඳහා චීනය, ඉන්දියාව, රුසියාව, පාකිස්ථානය, තජිකිස්ථානය, උස්බෙකිස්ථානය, කිරිගිස්ථානය ඇතුලු රටවල් කිහිපයක නියෝජිතයින් සහභාගිවී සිටියා.",
       "URL": "https://www.hirunews.lk/315518/පුටින්-මෝදි-හමුවක්",
       "Category": "Local News",
       "Parent URL": "https://www.hirunews.lk/local-news.php?pageID=865"
}