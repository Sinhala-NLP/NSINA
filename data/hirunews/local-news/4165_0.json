{
       "Source": "hirunews",
       "Timestamp": "Wednesday, 20 December 2017 - 7:43",
       "Headline": "වෛද්‍ය සභා තැපැල් ඡන්ද බලෙන් බලලාලු !",
       "News Content": "ශ්‍රී ලංකා වෛද්‍ය සභා නිලවරණයට අදාළව තැපැල් ඡන්ද අයදුම්පත් තොගයක් බලහත්කාරයෙන් පරීක්ෂා කළ බව කියන සිද්ධිය සම්බන්ධයෙන් වෛද්‍ය සභාවේ ලේඛකාධිකාරී වෛද්‍ය ටෙරන්ස් ද සිල්වාගෙන් පොලිසිය ඊයේ ප්‍රකාශයක් සටහන් කරගෙන තිබෙනවා.\nඑසේම වෛද්‍ය සභාවේ ආරක්ෂක නිලධාරීන්ගෙන්ද සිද්ධිය සම්බන්ධයෙන් ප්‍රකාශ ලබාගත් බවයි ඒ පිළිබඳව විමර්ශන සිදුකරන මරදාන පොලිසියේ උසස් නිලධාරියෙකු සඳහන් කළේ.\nශ්‍රී ලංකා වෛද්‍ය සභා පරිශ්‍රයේදී මෙලෙස තැපැල් ඡන්ද අයදුම්පත් බලහත්කාරයෙන් පරීක්ෂා කළ බවට චෝදනා එල්ල වන්නේ රජයේ වෛද්‍ය නිලධාරීන්ගේ සංගමයේ උප ලේකම්වරුන් වන වෛද්‍ය නලින් ද හේරත්ට සහ වෛද්‍ය නවීන් ද සොයිසාටයි.\nපුරප්පාඩුව පවතින සභික තනතුරු 04 ක් සඳහා ලබන වසරේ ජනවාරි 23 සහ 24 යන දෙදින තුළ පැවැත්වෙන මෙම නිලවරණයට වෛද්‍යවරුන් 13 දෙනෙකු නාමයෝජනා භාර දී ඇති අතර, එලෙස තරඟ වදින අපේක්ෂකයින් අතරට රජයේ වෛද්‍ය නිලධාරීන්ගේ සංගමයේ උප ලේකම්වරුන් වන වෛද්‍ය නලින් ද හේරත් සහ වෛද්‍ය නවීන් ද සොයිසාද ඇතුළත්.\nකෙසේ වෙතත්, වෛද්‍ය සභාවේ සභාපති මහාචාර්ය කොල්වින් ගුණරත්න ප්‍රකාශ කළේ තවත් වෛද්‍යවරුන් දෙදෙනෙකු සමඟ තැපැල් ඡන්ද අයදුම්පත් තැන්පත් කර තිබූ මුරකුටියට මෙම වෛද්‍යවරුන් දෙදෙනා අනවසරයෙන් ඇතුළු වූ බවට තමන්ට තොරතුරු වාර්තා වූ බවයි.\nඒ අනුව ඒ සම්බන්ධයෙන් විමර්ශනයක් සිදුකරන ලෙස පොලිසියට පැමිණිල්ලක් ඉදිරිපත් කළ බවයි ඔහු කියා සිටියේ.\nමේ අතර, මෙම සිද්ධිය සම්බන්ධයෙන් කරුණු පැහැදිලි කිරීමට චෝදනාව එල්ල වන රජයේ වෛද්‍ය නිලධාරීන්ගේ සංගමයේ ලේකම් වෛද්‍ය හරිත අලුත්ගේ සහ උප ලේකම්වරයෙකු වන වෛද්‍ය නවීන් ද සොයිසා කොළඹදී ඊයේ මාධ්‍ය හමුවක් කැඳවා තිබුණා.",
       "URL": "https://www.hirunews.lk/178828/වෛද්‍ය-සභා-තැපැල්-ඡන්ද-බලෙන්-බලලාලු",
       "Category": "Local News",
       "Parent URL": "https://www.hirunews.lk/local-news.php?pageID=4165"
}