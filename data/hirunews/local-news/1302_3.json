{
       "Source": "hirunews",
       "Timestamp": "Thursday, 10 March 2022 - 18:42",
       "Headline": "හෙටත් විදුලිය කැපෙයි - ඩීසල් හිඟය තවත් දින කිහිපයක් (වීඩියෝ)",
       "News Content": "තෙල් පිරිපහදුවට අවශ්‍ය ඉන්ධන තොග ලබාගැනීම සම්බන්ධයෙන් රටවල් කිහිපයක් සමඟ සාකච්ඡා ආරම්භ කර ඇති බව බලශක්ති අමාත්‍ය ගාමිණී ලොකුගේ ප්‍රකාශ කළා.\nඑසේම, ඩීසල් මෙට්‍රික් ටොන් 33,000 ක නෞකාවකින් ඩීසල් ගොඩබෑමේ කටයුතු හෙට ආරම්භ කරන බව ද අමාත්‍යවරයා කියා සිටියා.\nඅද (10) පාර්ලිමේන්තුවේදී අදහස් දක්වමින් ඔහු වැඩිදුරටත් සඳහන් කළේ ඉන්ධන පිරවුම්හල් ආශ්‍රිතව පැවති පෝලිම්වල අඩුවක් ඊයේ (09) දිනය වනවිට දක්නට ලැබුණු බවයි.\nමේ අතර, ලෝක වෙළඳපොලේ බොරතෙල් මිල අඛන්ඩව ඉහළ යාමත් සමග පිරිවැයට සාපේක්ෂව මිල සංශෝධනයක් සිදුකළ යුතු බවට රජයට යළි යෝජනා කරන බව ඛනිජ තෙල් නීතිගත සංස්ථාවේ සභාපති සුමිත් විජේසිංහ පවසනවා.\nඔහු මේ බව සඳහන් කළේ ජනාධිපති මාධ්‍ය අංශය සංවිධාන කළ විශේෂ සම්මුඛ සාකච්ඡාවට අද එක්වෙමින්.\nමේ අතර, ඉදිරි දින කිහිපය තුල ඩීසල් හිඟය සම්පූර්ණයෙන්ම පහව යනු ඇති බව බලශක්ති අමාත්‍යාංශ ලේකම් කේ.ඩී.ආර්. ඔල්ගා එම සාකච්ඡාවට එක්වෙමින් ප්‍රකාශ කළා.\nඑමෙන්ම, මේ මාසය තුළ ප්‍රමාණවත් ඩීසල් තොග තවදුරටත් ඇණවුම් කර ඇති බවද ලේකම්වරිය සඳහන් කළා.\nකෙසේ වෙතත්, අද දිනයේදීත් ඉන්ධන පිරවුම්හල් ආශ්‍රිතව දිගු පෝලිම් දක්නට ලැබුණා.\nඑමෙන්ම සියලු තාප බලාගාරවලට අවශ්‍ය ඩීසල් සහ දැවි තෙල්, හෙට (11) සිට සපයන බව තෙල් සංස්ථාව පවසනවා.\nදිවයිනට පැමිණ ඇති දැවි තෙල් මෙට්‍රික් ටොන් 30,000 න් වෙස්කෝස්, සොජිට්ස් සහ උතුරු ජනනී බලාගාරවලට මෙන්ම බාජ් බලාගාරයට අවශ්‍ය දැවි තෙල් සපයන අතර, කැළණිතිස්ස බලාගාරයට අවශ්‍ය ඩීසල් ද හෙට සිට නිකුත් කිරීමට නියමිතයි.\nකෙසේ වෙතත්, අවශ්‍ය තෙල් ප්‍රමාණය නොලැබීම හේතුවෙන් දිනෙන් දින විදුලි කප්පාදු කෙරෙන කාලසීමාව උච්චාචනය වන බව මහජන උපයෝගීතා කොමිෂන් සභාව පවසනවා.\nමේ අතර, පාර්ලිමේන්තුවේ විදුලිය පරිභෝජනය සම්බන්ධයෙන් පාර්ලිමේන්තු මන්ත්‍රී ප්‍රමිත බණ්ඩාර තෙන්නකෝන් අද සභාවේ අවධානය යොමු කළා.\nඑහිදී ඔහු පෙන්වා දුන්නේ අනවශ්‍ය ලෙස විදුලි පහන් මෙන්ම විදුලි සෝපාන ද ක්‍රියාත්මක කර ඇති බවයි.\nඑසේම, අප්‍රේල් මස මැද වනතුරු බලාගාර ආශ්‍රිත ප්‍රදේශවලට ප්‍රමාණවත් වර්ෂාපතනයක් අපේක්ෂා නොකරන බව කාලගුණ විද්‍යා දෙපාර්තමේන්තුව ප්‍රකාශ කළා.\nඑහි අධ්‍යක්ෂ අතුල කරුණානායක කියා සිටියේ මැයි මාසයේදී නිරිත දිග මෝසම් වර්ෂාවද අපේක්ෂා කරන බවයි.\nමේ අතර, හෙට (11) දිනයේදීත්A,B,C,D,E,F,G,H,I,J,K සහ L යන කලාපවලට උදෑසන 8 සිට පස්වරු 6 දක්වා පැය දෙකහමාරක කාලයක් ද සවස 6 සිට රාත්‍රී 11 දක්වා පැයයි මිනිත්තු 15ක කාලයක් ද විදුලිය කප්පාදු කෙරෙනවා.\nඑමෙන්ම P,Q, R,S,T,U,U,V සහ W යන කලාපවලට හෙට විදුලිය කප්පාදු කෙරෙන්නේ පැයක කාලයක් පමණයි.\nඒ පස්වරු පහේ සිට රාත්‍රි 9 දක්වා කාලය තුළයි.\nමේ අතර, අනතුරුදායක ගෘහස්ථ ගෑස් සිලින්ඩරක් පිපිරී කාන්තාවක් මිය යාමට සැලැස්වීම සම්බන්ධයෙන් ඉදිරිපත් කළ පෙත්සමක් විභාගයට ගැනීමට අභියාචනාධිකරණය අද අවසර ලබා දුන්නා.\nලිට්රෝ ගෑස් සමාගමේ සභාපති, අධ්‍යක්ෂ මණ්ඩලය, පාරිභෝගික කටයුතු පිළිබද අධිකාරියේ සභාපතිවරයා ඇතුළු බලධාරීන්ට එරෙහිව සාවද්‍ය නොවන මිනීමරුම් සම්බන්ධයෙන් අපරාධ චෝදනා යටතේ නඩු පැවරීමට පොලිස්පතිවරයාට සහ නීතිපතිවරයාට නියෝග කරන්නැයි ඉල්ලා අදාළ පෙත්සම ගොනුකර තිබුණා.\nඒ, කුණ්ඩසාලයේ - නත්තරම්පොත ප්‍රදේශයේ පදිංචිව සිටියදී මියගිය අශෝකා ප්‍රියංගනී නමැති කාන්තාවගේ සැමියා වන ආර්.ඩී.එස් ශාන්ත කුමාර සිරිමාන්න සහ දරුවන් සිව් දෙනා විසින්.\nඅදාළ පෙත්සම සම්බන්ධයෙන් ලබන මස 8 වනදා අධිකරණය හමුවේ කරුණු දක්වන ලෙසලිට්රෝ ගෑස් සමාගම, එහි සභාපතිවරයා සහ අධ්‍යක්ෂ මණ්ඩලයේ සාමාජිකයින්, පොලිස්පතිවරයා හා නීතිපතිවරයා යන වගඋත්තරකරුවන්ට නොතීසි ද නිකුත් කරනු ලැබුවා.",
       "URL": "https://www.hirunews.lk/299174/හෙටත්-විදුලිය-කැපෙයි-ඩීසල්-හිඟය-තවත්-දින-කිහිපයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1302"
}