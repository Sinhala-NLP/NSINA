{
       "Source": "hirunews",
       "Timestamp": "Monday, 27 March 2023 - 13:13",
       "Headline": "IMF සල්ලි ලැබීම ගැන මෙරට ද්විපාර්ශ්වික ණයහිමියන් දැනුවත් කිරීම මාර්තු 30 දා (වීඩියෝ)",
       "News Content": "ජාත්‍යන්තර මූල්‍ය අරමුදලේ වැඩසටහනට අනුමැතිය හිමි වීම පිළිබඳව මෙරට ද්විපාර්ශ්වික ණය හිමියන් සහ ආයෝජකයින් දැනුවත් කිරීමේ සාකච්ඡාවක් මාර්තු 30 වැනිදා පැවැත්වීමට නියමිතයි.\nමෙරට සියලුම ණය හිමියන් සමඟ සද්භාවයෙන් සහ පූර්ණ විනිවිදභාවයකින් යුතුව අඛණ්ඩව කටයුතු කිරීමට බලාපොරොත්තු වන බවයි මුදල් අමාත්‍යාංශය නිවේදනය කළේ.\nමහබැංකු අධිපති ආචාර්ය නන්දලාල් වීරසිංහ සහ මුදල් අමාත්‍යාංශ ලේකම් කේ. එම්. මහින්ද සිරිවර්ධන යන මහත්වරුන් මෙම සාකච්ඡාවට සහභාගීවීමට නියමිතයි.\nජාත්‍යන්තර මූල්‍ය අරමුදලේ වැඩසටහන සාර්ථකව නිම කිරීමට ශ්‍රී ලංකාව සම්පූර්ණයෙන්ම කැපවී සිටින අතර සියලුම ණය හිමියන් සමඟ සද්භාවයෙන් සහ පූර්ණ විනිවිදභාවයකින් යුතුව අඛණ්ඩව කටයුතු කිරීමට බලාපොරොත්තු වන බවයි එම නිවේදනයේ දැක්වෙන්නේ.\nජාත්‍යන්තර මූල්‍ය අරමුදලේ විස්තීරණ ණය පහසුකම ශ්‍රී ලංකාවේ ණය තිරසාරභාවය සඳහා වැදගත් සන්ධිස්ථානයක් බවයි මුදල් අමාත්‍යාංශ ලේකම්\nකේ.එම්. මහින්ද සිරිවර්ධන ප්‍රකාශ කරන්නේ.\nරාජ්‍ය ණය තත්ත්වයට කඩිනම් විසඳුම් සෙවීමට මෙම සාකච්ඡා ඉවහල් වනු ඇති බව මහ බැංකුවේ අධිපති ආචාර්ය නන්දලාල් වීරසිංහ පවසනවා.\nඋද්ධමන අනුපාතිකය අඛණ්ඩව මාස පහක් සඳහා අඩු වී ඇති අතර මෙරට විදේශ මුදල් සංචිත 2023 පෙබරවාරියේ දී ඩොලර් බිලියන 2.2 දක්වා වර්ධනය වී ඇති බවයි මහ බැංකුවේ අධිපති ආචාර්ය නන්දලාල් වීරසිංහ වැඩිදුරටත් පවසන්නේ.\nලංකාව නිවැරදි මාර්ගයේ ගමන් කරන නමුත් තව බොහෝ දුර යා යුතුව පවතින බවයි ඔහු වැඩිදුරටත් ප්‍රකාශ කළේ.\nමේ අතර විදේශ කටයුතු අමාත්‍ය ජනාධිපති නිතීඥ අලි සබ්‍රි මාධ්‍ය වෙත අදහස් දක්වමින් කියා සිටියේ, මෙරට ආර්ථික කළමනාකරණය නිසි පරිදි සිදු කළහොත් නැවත ජාත්‍යන්තර මූල්‍ය අරමුදලේ සහය ලබා ගැනීමට සිදු නොවනු ඇති බවයි.",
       "URL": "https://www.hirunews.lk/331050/imf-සල්ලි-ලැබීම-ගැන-මෙරට-ද්විපාර්ශ්වික-ණයහිමියන්-දැනුවත්-කිරීම-මාර්තු-30-දා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=451"
}