{
       "Source": "hirunews",
       "Timestamp": "Saturday, 30 July 2022 - 8:07",
       "Headline": "යුක්‍රේනයේ සිරකඳවුරකට ප්‍රහාරයක් - 50කට අධික පිරිසක් මරුට",
       "News Content": "රුසියානු - යුක්‍රේන යුද අර්බුදය තුළ මේ වනවිට යුක්‍රේනය විසින් යටත් කරගනු ලැබූ ප්‍රදේශයකට එල්ල වූ ප්‍රහාරයකින් යුක්‍රේන යුද සිරකරුවන් පිරිසක් මියයාමේ සිද්ධිය සම්බන්ධයෙන් වහාම එක්සත් ජාතීන්ගේ සංවිධානය සහ රතු කුරුස සංවිධානය එක්ව විමර්ශනයක් ඇරඹීම සිදු කළ යුතු බව යුක්‍රේනය පවසනවා.\nCNN මාධ්‍ය විසින් යුක්‍රේන රජයේ මෙම ප්‍රකාශය සම්බන්ධයෙන් විස්තර කර ඇත්තේ, අදාළ ප්‍රහාරයෙන් යුක්‍රේන සිරකරුවන් 50කට අධික සංඛ්‍යාවක් ජීවිතක්ෂයට පත්ව ඇති බවයි.\nමේ සම්බන්ධයෙන් රතු කුරුස සංවිධානය විසින් ද නිවේදනයක් නිකුත් කර තිබෙනවා.\nඑම සංවිධානය පැවසුවේ, යුක්‍රේනයේ ප්‍රහාරය එල්ල වූ කලාපයට ඇතුළු වී තුවාලකරුවන් ඉවත් කිරීමත්, ඔවුන්ට ප්‍රතිකාර කිරීමටත් බන්ධනාගාර ප්‍රවේශයට පිවිසීමට උත්සාහ කරමින් සිටින බවයි.\nමේ වනවිට රුසියාව සහ යුක්‍රේනය විසින් දෙපාර්ශ්වය වෙත මෙම ප්‍රහාරය සම්බන්ධයෙන් එකිනෙකාට චෝදනා එල්ල කරගනිමින් සිටිනවා.\nමෙම ප්‍රහාරය එල්ල වී ඇත්තේ රුසියානු පිටුබලය ලබන බෙදුම්වාදී ඩොනෙට්ස්ක් මහජන සමූහාණ්ඩුව විසින් පාලනය කරනු ලබන ඔලනිව්කා සිර කඳවුර වෙතයි.\nයුක්‍රේන රජයේ චෝදනාව වන්නේ වධහිංසා පමුණුවා මරා දැමෙන මෙම කඳවුරේ සාක්ෂි විනාශ කිරීමේ අරමුණින් රුසියාව විසින් මෙම ප්‍රහාරය එල්ල කරනු ලැබූ බවයි.\nයුක්‍රේන ජනපති ව්ලොදිමීර් සෙලෙන්ස්කි ද අදාළ ප්‍රහාරය සම්බන්ධයෙන් අදහස් පළ කර තිබෙනවා.\nරුසියානු විරෝධී හා විවේචනාත්මක අර්ථකථනයක් වන එහි ඇත්තේ, '' මෙය රුසියාව විසින් හිතාමතා සිදු කළ යුද අපරාධයක්'' බවයි.\nඑම ප්‍රකාශය සම්බන්ධයෙන් රුසියානු රජය පවසා ඇත්තේ, යුක්‍රේනය රොකට්වලින් මෙම ප්‍රහාරය සිදුකර ඇති බවයි.\nබන්ධනාගාරගත රැඳවියන් අතර අසෝව් බලඇණියේ සාමාජිකයින් ද සිටි බවයි විදෙස් මාධ්‍ය වාර්තා කළේ.\nමොවුන් ඊනියා නාසිවාදය පෙරදැරි කරගත්තවුන් ලෙසත් විදෙස් මාධ්‍ය වාර්තා පවසනවා.\nකෙසේවෙතත් යුක්‍රේන ආරක්ෂක මාණ්ඩලික ප්‍රධානී Andriy Kostin සඳහන් කළේ ප්‍රහාරය සම්බන්ධයෙන් මේ වනවිට යුද අපරාධ විමර්ශනයක් ක්‍රියාත්මක බවයි.",
       "URL": "https://www.hirunews.lk/311371/යුක්‍රේනයේ-සිරකඳවුරකට-ප්‍රහාරයක්-50කට-අධික-පිරිසක්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=981"
}