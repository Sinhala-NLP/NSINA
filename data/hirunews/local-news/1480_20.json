{
       "Source": "hirunews",
       "Timestamp": "Monday, 20 December 2021 - 18:42",
       "Headline": "ලොව සුපිරි ටෙනිස් ක්‍රීඩකයෙකු වන රෆායෙල් නඩාල් හට කොවිඩ්",
       "News Content": "ලොව සුපිරි ටෙනිස් ක්‍රීඩකයෙකු වන රෆායෙල් නඩාල් හට කොවිඩ් 19 වෛරසය වැළඳී ඇති බව වාර්තා වනවා.\nපසුගිය සතියේ අබුඩාබි හිදී පැවති ප්‍රදර්ශන ටෙනිස් තරගාවලියකින් අනතුරුව නැවත ස්පාඤ්ඤයට පැමිණීමෙන් පසුවයි මෙම ක්‍රීඩකයා හට  කොවිඩ් -19 වැළඳී ඇති බව තහවුරුවී ඇත්තේ.\nසිය ඉන්ස්ටර්ග්‍රෑම් ගිණුමේ ස්පාඤ්ඤ භාෂාවෙන් සටහනක් තබන තිස් පස් හැවිරිදි රෆායෙල් නඩාල් පවසන්නේ තමන් යහපත් සෞඛ්‍ය තත්වයෙන්  පසුවන බවයි.\nකෙසේ වෙතත් නඩාල් අබුඩාබි සහ කුවේට් රාජ්‍යයන් හි ගත කළ කාලය තුළ ඔහුට මෙම වෛරසය ආසාදනය වී ඇති බවක් වාර්තා වූයේ නැහැ.\nපාදයේ ආබාධයකට ලක්වීම හේතුවෙන් මාස ගනනාවක් ක්‍රීඩාවෙන් ඈත් වී සිටී නඩාල් හට මේ හේතුවෙන් විම්බල්ඩන්, ටෝකියෝ ඔලිම්පික් සහ එක්සත් ජනපද විවෘත තරඟාවලියෙන් ඉවත් වීමට සිදුවුනා.\nමේ අතර 2022 ජනවාරි 17 වැනිදා ආරම්භ වන ඔස්ට්‍රේලියානු විවෘත ටෙනිස් තරගාවලිය සඳහා ද තමාගේ සහභාගිත්වය අවිනිශ්චිත බවයි ඔහු පවසන්නේ.\nඑම තරගාවලියට නොවැක් ජොකොවිච්ගේ සහභාගිත්වය පිළිබඳ සැකයක් මතුව ඇති  අතර, රොජර් ෆෙඩරර් ද දණහිසේ ශල්‍යකර්මයක් හේතුවෙන් මෙම තරගාවලියට එක් නොවන බව පවසා තිබෙනවා.",
       "URL": "https://www.hirunews.lk/291646/ලොව-සුපිරි-ටෙනිස්-ක්‍රීඩකයෙකු-වන-රෆායෙල්-නඩාල්-හට-කොවිඩ්",
       "Category": "Local News",
       "Parent URL": "https://www.hirunews.lk/local-news.php?pageID=1480"
}