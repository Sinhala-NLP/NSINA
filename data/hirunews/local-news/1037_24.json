{
       "Source": "hirunews",
       "Timestamp": "Friday, 08 July 2022 - 12:50",
       "Headline": "කඩදාසි හිඟයෙන් විදුලි බිල්පත් නිකුත් කිරීමට නව ක්‍රමවේද 3ක්",
       "News Content": "බිල්පත් මුද්‍රණයේදී මතුව ඇති කඩදාසි හිඟය හේතුවෙන් විදුලිබල මණ්ඩලය බිල්පත් නිකුත් කිරීමේ ක්‍රමවේදය යාවත්කාලීන කිරීමට කටයුතු කර තිබෙනවා.\nඒ අනුව ඉදිරියේදී පාරිභෝගිකයින්ට මාසික විදුලි බිල්පත ක්‍රමවේද තුනක් යටතේ නිකුත් කරන බවයි එම මණ්ඩලය නිවේදනය කළේ.\nභෞතික බිල්පතක් බලාපොරොත්තු වන පාරිභෝගිකයෙකු වේ නම් ඔවුන් වෙත මාසික මනු කියවීමේදී තාප කඩදාසි භාවිතයෙන් මුද්‍රිත බිල්පතක් නිකුත් කිරීම එක් ක්‍රමවේදයක් වන අතර, අනෙක් ක්‍රමවේදය වන්නේ කෙටි පණිවුඩ මගින් බිල්පත නිකුත් කිරීමයි.\nඑහිදී ලංකා විදුලිබල මණ්ඩලයේ ලියාපදිංචි කර ඇති දුරකතන අංකයට කෙටි පණිවුඩයක් මගින් විදුලි බිල්පත යොමු කෙරෙනු ඇති.\nඒ සඳහා ලියාපදිංචිවීමට මනු කියවීම සඳහා පැමිණෙන නියෝජිතයාගේ සහයෝගය ලබාගත හැකි බවයි විදුලිබල මණ්ඩලය නිවේදනය කළේ.\nඑසේත් නොමැති නම් ආර්.ඊ.ජී. ලෙස සටහන් කර හිස්තැනක් තබා අංක දහයකින් යුත් විදුලි ගිණුම් අංකය සටහන් කර 1987 කෙටි දුරකතන අංකයට කෙටි පණිවුඩයක් යොමු කිරීමෙන් ද ඒ සඳහා ලියාපදිංචි වීමේ හැකියාව පාරිභෝගිකයින්ට හිමි වනවා.\nවිදුලි බල මණ්ඩලය හඳුන්වා දී ඇති බිල්පත් නිකුත් කිරීමේ අනෙක් ක්‍රමවේදය වන්නේ සී.ඊ.බී. කෙයාර් ජංගම දුරකතන යෙදවුමයි.\nමෙම නව ක්‍රමවේදය තුළින් විදුලි බිල්පත් මුද්‍රණය කිරීම සඳහා වසරකට වැයවන රුපියල් බිලියනයකට අධික මුදල ඉතිරි කරගත හැකි බව විදුලිබල මණ්ඩලය සඳහන් කළා.",
       "URL": "https://www.hirunews.lk/309419/කඩදාසි-හිඟයෙන්-විදුලි-බිල්පත්-නිකුත්-කිරීමට-නව-ක්‍රමවේද-3ක්",
       "Category": "Local News",
       "Parent URL": "https://www.hirunews.lk/local-news.php?pageID=1037"
}