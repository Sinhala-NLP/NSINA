{
       "Source": "hirunews",
       "Timestamp": "Thursday, 18 April 2019 - 11:05",
       "Headline": "පිටුවහල් කෙරුණු මධුෂ්ගේ ඥාති සොහොයුරෙකු මීගමුව මහේස්ත්‍රාත් අධිකරණයට",
       "News Content": "ඩුබායි රාජ්‍යයෙන් පිටුවහල් කිරීමෙන් පසු අපරාධ පරීක්ෂණ දෙපාර්තමේන්තුව භාරයට ගනු ලැබූ පාතල නායක මාකඳුරේ මධුෂ්ගේ ඥාති සොහොයුරෙකු වන නිලාන් රොමේෂ් සමරසිංහ නැමැත්තා අද උදෑසන මීගමුව මහේස්ත්‍රාත් අධිකරණය වෙත ඉදිරිපත් කර තිබෙනවා.\nඩුබායි රාජ්‍යයෙන් පිටුවහල් කිරීමෙන් පසු ඔහු ඇතුලු තවත් 6 දෙනෙකු ඊයේ අපරාධ පරීක්ෂණ දෙපාර්තමේන්තුව භාරයට ගත් අතර, ගයාන් බුද්ධිම පෙරේරා නැමැත්තා පසුව කොළඹ අපරාධ කොට්ඨාශය වෙත බාර දෙනු ලැබුවා.\nඔවුන් අතර මධුෂ්ගේ පියාගේ බාල සහෝදරයෙකු සහ ඥාති සහෝදරයෙකුද සිටිනවා.\nමේ අතර  පාතාල නායක මාකඳුරේ මධුෂ් සමඟ ඩුබායිහිදී අත්අඩංගුවට ගත් තවත් දෙදෙනෙකු මෙරටට පිටුවහල් කිරීමෙන් අනතුරුව අපරාධ පරීක්ෂණ දෙපාර්තමේන්තුව භාරයට ගනු ලැබුවේ අද අළුයමයි.\nමෙලෙස අද අලුයම දිවයිනට පිටුවහල් කළේ පියල් පුෂ්පකුමාර සහ මොහොමඞ් අෆ්රිඞී මොහොමඩ් ඉන්හාම් නැමති පුද්ගලයන් දෙදෙනායි.\nඔවුන්ගෙන් මේ වනවිටත් ප්‍රශ්න කරමින් පවතිනවා.\nඑමෙන්ම ඩුබායි හිදී අත්අඩංගුවට ගනු ලැබූ පාතාල නායක මාකදුරේ මධුෂ් එම රාජ්‍යයෙන් පිටුවහල් කරනවාද, නැද්ද යන තීන්දුව ඩුබායි අධිකරණය මගින් අද ලබාදීමට නියමිතයි.\nසිය ජීවිතයට තර්ජනයක් ඇති බැවින් තමන් ශ්‍රී ලංකාවට පිටුවහල් නොකරන ලෙස ඉල්ලමින් මාකදුරේ මධුෂ් ඩුබායි අධිකරණය වෙත නීතීඥයෙකු මාර්ගයෙන් පෙත්සමක් ඉදිරිපත් කර තිබුණා.\nඑම පෙත්සම සම්බන්ධයෙන් තීන්දුවයි අද ලබාදීමට නියමිතව ඇත්තේ.",
       "URL": "https://www.hirunews.lk/214681/පිටුවහල්-කෙරුණු-මධුෂ්ගේ-ඥාති-සොහොයුරෙකු-මීගමුව-මහේස්ත්‍රාත්-අධිකරණයට",
       "Category": "Local News",
       "Parent URL": "https://www.hirunews.lk/local-news.php?pageID=3397"
}