{
       "Source": "hirunews",
       "Timestamp": "Monday, 26 August 2019 - 13:02",
       "Headline": "හංවැල්ලේ වෙඩි තැබීම පරීක්ෂණවලට CCTV දර්ශන",
       "News Content": "හංවැල්ල - පහත්ගම ප්‍රදේශයේ සිදුවූ වෙඩි තැබීම සම්බන්ධයෙන් සීසීටීවී දර්ශන ඔස්සේ පරීක්ෂණ ක්‍රියාත්මක බව පොලිසිය පවසනවා.\nෆුල්ෆේස් හෙල්මට් පැළඳ යතුරුපැදියකින් පැමිණි නාඳුනන පුද්ගලයින් දෙදෙනෙකු සිදුකළ වෙඩි තැබීමකින්  ව්‍යාපාරිකයෙකු සහ ඔහුගේ රියදුරු ඝාතනයට ලක් වූයේ ඊයේ රාත්‍රියෙය්.\nසිද්ධියෙන් මියගිය ව්‍යාපාරිකයාගේ බිරිඳ කියා සිටියේ රාත්‍රියේ තම නිවසට පැමිණි පුද්ගලයින් දෙදෙනෙකු තමාගේ හිසට පිස්තෝලයක් එල්ල කර තර්ජනය කරමින් තම ස්වාමි පුරුෂයා සෙවූ බවයි.\nඑම අවස්ථාවේ ඔවුන් තාවකාලිකව පදිංචි වී සිටින නිවසෙහි එම ව්‍යාපාරිකයා සිට නොමැති අතර, නිවස ආසන්නයේ ඉදිකරමින් පවතින නව නිවසේයි ඔහු සිට ඇත්තේ.\nඅනතුරුව තම දරුවාට අසනීප බව පවසමින් ස්වාමි පුරුෂයා කඩිනමින් එම ස්ථානයට කැඳවන ලෙසට ඝාතනය සිදුකළ පුද්ගලයින් මියගිය ව්‍යාපාරිකයාගේ බිරිඳට තර්ජනය කර තිබෙනවා.\nපසුව ඝාතනයට ලක්වූ ව්‍යාපාරිකයා එම ස්ථානයට පැමිණ ඇති අතර, එහිදී සැකකරුවන් පිරිස ව්‍යාපාරිකයාට සහ ඔහුගේ රියදුරුට වෙඩි තබා ඇති බවයි පොලිසිය සඳහන් කළේ.\nවෙඩි තැබීමෙන් තුවාල ලැබූ ව්‍යාපාරිකයා සහ රියදුරු අවිස්සාවේල්ල මූලික රෝහලට ඇතුළත් කළද ඒ වනවිටත් ඔවුන් ජීවිතක්ෂයට පත්ව තිබුණා.\nසිද්ධියෙන් මියගිය ව්‍යාපාරිකයා 43 හැවිරිදි වියේ පසුවන අතර, රියදුරු පාදුක්ක ප්‍රදේශයේ පදිංචි අවුරුදු 32 ක් වයසැති පුද්ගලෙයක්.\nවෙඩි තැබීම සිදුකළ පුද්ගලයින් ප්‍රදේශයෙන් පලාගොස් ඇති අතර ඔවුන් සොයා විමර්ශණ ක්‍රියාත්මකයි.",
       "URL": "https://www.hirunews.lk/222987/හංවැල්ලේ-වෙඩි-තැබීම-පරීක්ෂණවලට-cctv-දර්ශන",
       "Category": "Local News",
       "Parent URL": "https://www.hirunews.lk/local-news.php?pageID=3179"
}