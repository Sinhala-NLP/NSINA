{
       "Source": "hirunews",
       "Timestamp": "Saturday, 15 July 2023 - 18:37",
       "Headline": "පොහොර නොදී සල්ලි අරන් මාරු වුණු චීන්නු - අමරවීරගෙන් කමිටුවක්",
       "News Content": "ශ්‍රී ලංකාව වසර ගණනාවක සිට ආනයනික රසායනික පොහොර භාවිතයෙන් ගොවිතැන් කටයුතු කළ අතර 2021 මැයි මාසයේ සිට වහාම ක්‍රියාත්මක වන පරිදි රසායනික පොහොර ආනයනය මුදල් අමාත්‍යංශය විසින් නිකුත් කළ අති විශේෂ ගැසට් පත්‍රයක් මගින් තහනම් කරනු ලැබුවා.\nනමුත් 2021/2022 මහ කන්නයට අවශ්‍ය තරම් කාබනික පොහොර රට තුල නොමැති වීම හේතුවෙන් හෙක්ටයාර ලක්ෂ පහක වී වගාවට අවශ්‍ය කාබනික පොහොර ප්‍රමාණය ආනයනය කිරීමට කෘෂිකර්ම අමාත්‍යංශය අමාත්‍ය මණ්ඩල අනුමැතිය ලබා ගත්තා.\nකඩිනම් ප්‍රසම්පාදන ක්‍රමවේදයක් හරහා කාබනික පොහොර ආනයනය සඳහා තෝරා ගනු ලැබුවේ චීනයේ සීමාසහිත කින්ඩාඕ සීවීන් බයෝටෙක් සමූහ සමාගමයි.\nඒ අනුව සැලසුම් කෙරුණේ කාබනික පොහොර මෙට්‍රික් ටොන් 96,000ක් මෙට්‍රික් ටොන් 1ක් ඇමෙරිකානු ඩොලර් 446ක මිලකට ආනයනය කිරීමටයි.\nපළමු පොහොර තොගය ශාක ආරක්ෂණ පනතට අනුව ජීවාණුහරණය නොකළ අර්වීනියා සහ බැසිලස් නැමති අහිතකර බැක්ටීරියා සහිත වීම හේතුවෙන් රට තුළට ගැනීමට අවසර නොලද අතර පොහොර තොගයෙන් සියයට 75කට අදාළ මුදල වන ඇමෙරිකානු ඩොලර් මිලියන 6.9ක් අත්තිකාරමක් ලෙස ගෙවීමටත් පොහොර තොග නිසි ප්‍රමිතියෙන් යුක්තව නැවත ලබා දීමටත් දෙපාර්ශ්වය එකඟ වුණා.\nනමුත් ශ්‍රී ලංකා පාර්ශ්වය අත්තිකාරම් මුදල ගෙවීම සිදු කළද චීන පාර්ශ්වය අද දක්වාම කිසිදු පොහොර තොගයක් සපයා නැහැ.\nමේ සම්බන්ධයෙන් ගත යුතු ක්‍රියාමාර්ග සම්බන්ධයෙන් විගණකාධිපතිවරයා 2022 වසරේදී විශේෂ විගණන වාර්තාවක් සකස් කරමින් නිර්දේශ කර තිබුණ ද මේ දක්වා එම නිර්දේශ ක්‍රියාත්මක නොකළේ ඇයි දැයි විපක්ෂ නායක සජිත් ප්‍රේමදාස පසුගිය දිනෙක පාර්ලිමේන්තුවේ දී ප්‍රශ්න කළා.\nවිගණකාධිපතිවරයාගේ නිර්දේශ වූයේ\n1. අදාළ සුරක්ෂණයන් කල් ඉකුත් වීමට පෙර මුදල් කර ගැනීම හෝ සුරක්ෂණයන්ගේ කාලය දීර්ඝ කර නොගැනීම සහ අත්තිකාරම් ගෙවීමේදී කිසිදු සුරක්ෂණයකින් තොරව අරමුදල් නිදහස් කිරීම හේතුවෙන් රජයට සිදු වූ පාඩුව මෙම ගනුදෙනුවට සම්බන්ධ වගකිව යුත්තන්ට එරෙහිව නඩු පවරයා අය කර ගැනීම\n2. ශ්‍රී ලංකාවට ආනයනය කළ නොහැකි, ජිවාණුහරණය නොකළ, මර්ධනය කිරීමට නිර්දේශිත කෘෂි රසායන වර්ගයක් නොමැති ශ්‍රී ලංකාවේ ආර්ථික වටිනාකමක් ඇති බෝගවලට මෘදු කුණුවීම, අංගමාරය වැන රෝග ඇතිකරන අර්වීනියා හා බැසිලස් නැමති විනාශකාරී බැක්ටීරියා සහිත පොහොර තොගයක් රට තුළට ඇතුලු කිරීමට උත්සාහ කිරීම, මහ කන්නයේදී වී වගාවට අවශ්‍ය පොහොර ගිවිසුම් ප්‍රකාරව ලබා නොදී පාඩුවක් සිදු කිරීම, නොසැපයූ පොහොර තොගයක් වෙනුවෙන් ඇමෙරිකානු ඩොලර් මිලියන 6.9ක මුදලක් ලබා ගැනීම සහ සමතය ප්‍රකාරව කටයුුත නොකිරීම සම්බන්ධයෙන් සැපයුම්කරුගෙන් වන්දියක් අය කර ගැනීම\n3. සැපයුම්කාර සමාගම ශ්‍රී ලංකාව තුළ අසාදු ලේඛනගත කිරීමයි.\nපාර්ලිමේන්තුවේදී විපක්ෂනායකවරයාට පිළිතුරු දෙමින් කෘෂිකර්ම අමාත්‍ය මහින්ද අමරවීර පැවසුවේ විගණන වාර්තාවේ නිශ්චිතව නම් සඳහන් නොවන බැවින් ඔවුන් හඳුනා ගැනීමට විනිසුරුවරයෙකුගේ ප්‍රධානත්වයෙන් කමිටුවක් පත් කර එහි නිර්දේශ අනුව නඩු පැවරීමට ක්‍රියා කරන බවයි.\nඑමෙන්ම විදේශ අමාත්‍යවරයාගේ ප්‍රධානත්වයෙන් ඇති කමිටුවක් රාජ්‍යයන් අතර ගැටලුවක් ඇති නොවන ආකාරයට ගැටලුව විසඳා ගැනීමට සාකච්ඡා කරන බවද අමරවීර අමාත්‍යවරයා පැවසුවා.\nඅමාත්‍යවරයා පාර්ලිමේන්තුවට දැනුම් දුන් පරිදි පැහැදිලි වන්නේ ගණනය නොකළ තරම් පාඩුවක් සිදු කළ මෙම ක්‍රියාවලිය සම්බන්ධයෙන් දෙවසරක් ගත වී ඇතත් මෙරටට වාසිදායක කිසිදු විසඳුමක් ලැබී නොමැති බවයි.\nවිගණකාධිපතිවරයාගේ නිරීක්ෂණයන් අනුව චීනයේ සීමාසහිත කින්ඩාඕ සීවීන් බයෝටෙක් සමූහ සමාගම රජයට ඇමෙරිකානු ඩොලර් මිලියන 6.9ක ගණනය කළ හැකි පාඩුවක් සහ ගණනය කර නොමැති ඊටත් වඩා අති විශාල පාඩුවක් සිදුව තිබෙනවා.\nගණනය කළ හැකි පාඩුව වන්නේ ගෙන එන ලදැයි පැවසනෙ පොහොරවලින් සියයට 75ක වටිනාකමට සමාන අත්තිකාරමක් ලෙස ගෙවූ මුදල වන ඇමෙරිකානු ඩොලර් මිලියන 6.9යි.\nනමුත් සැලසුම් කළ කාබනික පොහොර නොයෙදීම නිසා 2021/2022 මහ කන්නයේදී අහිමි වූ වී අස්වැන්න හේතුවෙන් ශ්‍රී ලංකා ආර්ථිකයට ඇති වූ පාඩුව, විනාශකාරී බැක්ටීරියා සහිත පොහොර තොගයක් රටට ඇතුලු කිරීමට උත්සාහ කිරීම වෙනුවෙන් අපේක්ෂිත වන්දිය, අදාල ගිවිසුම මත ශ්‍රී ලංකා ජනරජයට අනාගතයේදී යම් වන්දියක්, වියදමක් හෝ ගාස්තුවක් ගෙවීමට සිදු වුවහොත් එම පාඩුව ගණනය කර නැතැයි විගණකාධිපතිවරයා පවසනවා.\nඑමෙන්ම සැපයුම්කරු වන අදාල චීන සමාගම මෙම ගනුදෙනුවේදී සිදුකර ඇති විෂමාචාර රැසක්ම විගණකාධිපතිවරයා නිරීක්ෂණය කර තිබෙනවා.\nආනයන බලපත්‍රයක් නොමැතිව ශ්‍රී ලංකාවට මෙම පොහොර තොගය ආනයනය කළ නොහැකි බවත්, ජාතික ශාක නිරෝධායන සේවයේ පරික්ෂාවන්ට අනුව සිය නියැදි අසමත් බවත් දැන දැනම චීන සමාගම 2021 සැප්තැම්බර් 23 වන දින නැව් ගතකර පිටත් කර හැරීමට කටයුතු කර තිබුණු බව නාවික උපදෙස් පත්‍රිකාව මගින් පොහොර සමාගමේ සභාපතිවරයාට දැනුම් දී තිබෙනවා.\nසැප්තැමබර් 23 වැනි දින චීනයේ කින්ඩාඕ වරායෙන් පිටත් වූ බව නෞහාර පතෙහි සඳහන් වී ඇතත් චන්ද්‍රිකා තාක්ෂණ දත්තයන්ට අනුව සැප්තැම්බර් 22 වැනිදා නැව පිටත් වී ඇති බව තහවුරු වීම හේතුවෙන් නෞහාරපතට සාවද්‍ය තොරතුරු ඇතුළත් කර ඇති බව විගණකාධිපතිවරයාගේ නිරීක්ෂණයයි.\nඑමෙන්ම නිෂ්කාශන නියෝජිතයෙකු පත් කර නොතිබීම හේතුවෙන් නැවෙහි පොහොර තොගයක් තිබුණු බව සහ එය ශ්‍රී ලංකාවට ගොඩබෑමේ සැලසුමක් තිබුණු බව නිරීක්ෂණය නොවුණු බව විගණකාධිපතිවරයා සඳහන් කරනවා.\nඒ අනුව චීන සමාගම හිස් නැවක් මෙරටට එවා අත්තිකාරම් මුදල් ලබා ගත්තේ දැයි යන ප්‍රශ්නය ඉතිරි වන අතර අත්තිකාරම් ගෙවීමට පෙර නෞකාවේ පොහොර තොගය තිබේද යන්න භෞතිකව පරික්ෂා කර තහවුරු කර ගෙන නැතැයි ද විගණනයේදී අනාවරණය වී තිබෙනවා.\nණයවර ලිපි විවෘත කිරීමට පෙර නැවට භාණ්ඩ පටවා ඇති බව විගණකාධිපතිවරයාගේ නිරීක්ෂණයයි.\nඅවම වශයෙන් චීන රජයෙන් ලබා දෙන ශාක ස්වස්ථතා සහතිකය (Phytosanitary Certificate) නාවික ලියවිලි සමග බැංකුව වෙත ලබා දී නැහැ.\nහාස්‍යයට කරුණ නම් චීන රජය විසින් ලබා දිය යුතු ප්‍රභවස්ථාන සහතිකය (Certificate of Origin) කින්ඩාඕ සමාගමේ ලිපි ශීර්ෂයක් යටතේ එම සමාගම විසින්ම ලබා දී තිබීමයි.\nවිගණාකාධිපතිවරයා පවසන්නේ මේ තත්ත්වය තුල ගනුදෙනුවට අදාල අත්‍යවශ්‍ය වැදගත් නාවුක ලියවිලි පිළිගත නොහැකි තත්ත්වයක පැවති බවයි.\nනාවුක ගමන අතරතුර නැවෙහි නම මාරු කර තිබීම, චන්ද්‍රිකා දත්ත ලබා ගත නොහැකි වන අයුරින් IMO පද්ධතිය (International Monitoring System) ක්‍රියාවිරහිත කර තිබීම, කොළඹ වරායට සේන්දු වූ බව නැව්පති විසින් කොළඹ වරාය වෙත විධිමත්ව NOA (Note of Arrival) මගින් දැනුම් දී නොතිබීම, නැව සිංගප්පූරුව සහ අප්‍රිකාව දෙසට ගමන් කර තිබීම වැනි මතභේදයට හා සැකයට තුඩු දෙන ක්‍රියාවන් නිරීක්ෂණය වී තිබෙනවා.\nඒ අනුව පොහොර තොගය රැගත් නැව චීනයෙන් පිටත්වීමේ පටන්ම සිදුව ඇත්තේ අවකල් ක්‍රියා බව පැහැදිලි වනවා.\nඑසේ තිබියදී කිසිදු ආකාරයකින් පොහොර සැපයීමකින් තොරව අත්තිකාරම් මුදල් ලබා ගෙන, සමථයට අදාළ කොන්දේසි පවා කඩ කරමින් වසර 2කට ආසන්න කාලයක් පුරා කට්ටි පනිමින් සිටින චීන සමාගම කෙරෙහි ආණ්ඩුව මේ තරම් අලසව කටයුතු කරන්නේ ඇයිද යන්න බරපතල සැකයට තුඩු දෙන කරුණකි.\nපසුගියදා මහත් ආන්දෝලනයට තුඩු දුන් අක්ෂි සැත්කම් සඳහා භාවිත කරන ඖෂධයක එක් කාණ්ඩයක හඳුනාගත් දෝෂයක් මත වසර ගණනාවක් පුරා මෙරටට එම ඖෂධය නිසි ප්‍රමිතියෙන් සැපයූ අදාල සමාගම වහාම ක්‍රියාත්මක වන පරිදි අසාදු ලේඛනගත කිරීමට සෞඛ්‍ය අමාත්‍යංශය පියවර ගත්තා.\nඑමෙන්ම අදාල ඖෂධය භාවිත කිරීමෙන් පසු දෘශ්‍ය දුර්වලතා ඇතිවූ රෝගීන්ට වන්දි අදාල සමාගමෙන් අය කර ගැනීමට ද මේ වන විට මූලික කටයුතු සිදු කරමින් තිබෙනවා.\nඑසේ නම් නිසි කලට පොහොර සැපයීමට අපොහොසත් වීමෙන මෙරට ජන ජීවිතයේ හා ආර්ථිකයේ කොඳු නාරටිය බඳු වූ වී වගාවට මෙතරම් හානියක් කළ හා විනාශකාරී ක්ෂුද්‍ර ජීවින් අන්තර්ගත ජීවානුහරණය නොකළ පොහොර සැපයීමට උත්සාහ කිරීමෙන් මෙරට සමස්ත කෘෂිකාර්මික දිවිපෙතට ආපසු හැරවිය නොහැකි බරපතල හානියක් සිදු කිරීමට තැත් කළ සමාගම සම්බන්ධයෙන් කෘෂිකර්ම අමාත්‍යංශය තවදුරටත් කමිටු පත් කරමින් කල්මරන්නේ ඇයි දැයි යන්න බරපතල ප්‍රශ්නාර්ථයක්.",
       "URL": "https://www.hirunews.lk/341326/පොහොර-නොදී-සල්ලි-අරන්-මාරු-වුණු-චීන්නු-අමරවීරගෙන්-කමිටුවක්",
       "Category": "Local News",
       "Parent URL": "https://www.hirunews.lk/local-news.php?pageID=181"
}