{
       "Source": "hirunews",
       "Timestamp": "Wednesday, 12 July 2023 - 16:15",
       "Headline": "පේරාදෙණිය රෝහලට ඇතුළත් කළ තරුණියක් මරුට (වීඩියෝ)",
       "News Content": "උදරාබාධයකට ප්‍රතිකාර ගැනීම සදහා පේරාදෙණිය ශික්ෂණ රෝහලට පැමිණි බව කියන 21 හැවිරිදි තරුණියක් හදිසියේ මියගොස් තිබෙනවා.\nඇයගේ දෙමාපියන් චෝදනා කළේ රෝහලේදී තම දියණියට ලබාදුන් එන්නතක් හේතුවෙන් මෙම මරණය සිදුව ඇති බවටයි.\nමෙලෙස මියගොස් ඇත්තේ කඩුගන්නාව - පොත්තපිටිය ප්‍රදේශයේ පදිංචි චමුදි සන්දීපනි මධුෂිකා ජයරත්න නැමැති තරුණියක්.\nඇය උදරාබාධයක් හේතුවෙන් ඊයේ පේරාදෙණිය ශික්ෂණ රෝහලට ඇතුළත්ව 07 වන වාට්ටුවේ ප්‍රතිකාර ලබමින් සිටියා.\nඑහිදී ඇයට එන්නතක් ලබාදී ඇති අතර ඉන් අනතුරුව හදිසියේ ඇතිවූ රෝගී තත්ත්වයක් හේතුවෙන් තරුණිය මියගොස් ගොස් තිබෙනවා.\nමෙම තරුණියගේ මරණය සිදුවූ ආකාරය සම්බන්ධයෙන් පරීක්ෂණයක් ආරම්භ කර ඇති බවයි හිරු ප්‍රවෘත්ති අංශය කළ විමසීමකදී පේරාදෙණිය ශික්ෂණ රෝහලේ ජ්‍යෙෂ්ඨ ප්‍රකාශකයෙකු කියා සිටියේ.\nඑමෙන්ම මියගිය තරුණියගේ ඥාතීන් විසින් පේරාදෙණියට පොලිසියටද පැමිණිල්ලක් සිදුකර ඇති අතර ඒ අනුවද විමර්ශනයක් ක්‍රියාත්මකයි.\nපසුගිය කාලයේ විවිධ අවස්ථාවල ඖෂධ නිසා ඇති වූ සංකූලතා හේතුවෙන් මිනිස් ජීවිත අහිමිවීමේ සිද්ධීන් වාර්තා වුණා.\nමෙවැනි සිද්ධීන් වාර්තාවීම ආරම්භ වූයේ ගර්භනී මවකට නිර්වින්දනය සඳහා ලබාදුන් එන්නතක් හේතුවෙන් ඇතිවූ ආසාත්මිකතාව මත ඇය මියයාමත් සමඟයි.\nඑමෙන්ම තවත් කාන්තාවක් ශල්‍යකර්මයක් අතරතුරදී මියගොස් තිබූ අතර ඊටද එන්නතක් හේතුවී තිබුණා.\nමීට අමතරව පේරාදෙණිය ළමා රෝහලේ ප්‍රතිකාර ලබමින් සිටි කුඩා දරුවන් දෙදෙනෙකුටද ලබාදුන් එන්නත් හේතුවෙන් ජීවිතක්ෂයට පත්වූ බවට සෞඛ්‍ය වෘත්තීය සමිති චෝදනා කළා.\nප්‍රමිතියෙන් තොර ඖෂධ හේතුවෙන් තමන්ගේ පෙනීම නොමැති වූ බවට රෝගීන් රැසක් මීට පෙර ප්‍රකාශ කළා.\nඑවන් පසුබිමකයි ජාතික අක්ෂි රෝහලේ සිදුකරන ශල්‍යකර්ම නවතා දැමුවේ.\nඊට හේතුලෙස දක්වා තිබුණේ ශල්‍යාගාරයට විෂබීජයක් ඇතුළු වීමයි.\nඊට පසුව ජාතික අක්ෂි රෝහලේ සැත්කමකින් පසු හෘදය අකර්මන්‍ය වීම හේතුවෙන් කාන්තාවක් ජීවිතක්ෂයට පත්වූ අතර ලබාදුන් නිර්වින්දන ඖෂධය හේතුවෙන් ඇය ජීවිතක්ෂයට පත්වූ බවට චෝදනා එල්ලවී තිබුණා.\nඑහිදී සෞඛ්‍ය බලධාරින් ප්‍රකාශ කළේ ප්‍රොපර්ෆෝල් නමැති නිර්වින්දන එන්නත තාවකාලිකව භාවිතයෙන් ඉවත් කළ බවටයි.",
       "URL": "https://www.hirunews.lk/340975/පේරාදෙණිය-රෝහලට-ඇතුළත්-කළ-තරුණියක්-මරුට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=190"
}