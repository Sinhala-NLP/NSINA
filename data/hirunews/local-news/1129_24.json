{
       "Source": "hirunews",
       "Timestamp": "Tuesday, 31 May 2022 - 15:57",
       "Headline": "මොරටුව නගරාධිපති සමන්ලාල්ට ඇප",
       "News Content": "මොරටුව නාගරික මන්ත්‍රී නිරෝෂන් රුවමාල් අපෝන්සුට පහරදීමේ සිද්ධියට අදාළව මොරටුව නගරාධිපති සමන්ලාල් ප්‍රනාන්දු ඇප මත මුදාහැර තිබෙනවා.\nඒ, මොරටුව මහේස්ත්‍රාත් අධිකරණයේ ඊයේ කැඳවා තිබූ නඩුවකට අදාළවයි.\nඑහිදී මහේස්ත්‍රාත්වරයා ලක්ෂය බැගින් වූ ශරීර ඇප දෙකක් මත නගරාධිපතිවරයා මුදාහරින ලෙසටයි නියෝග කර ඇත්තේ.\nමොරටුව නගරාධිපතිවරයා පහරදුන් බව පවසමින් මොරටුව නාගරික මන්ත්‍රී නිරෝෂන් රුවමාල් අපෝන්සු විසින් මෙම නඩුව පසුගියදා ගොනුකරනු ලැබුවා.\nඑහි පළමු සැකකරු ලෙස නගර සභා සේවකයෙකු නම් කර තිබූ අතර, දෙවන සැකකරු ලෙස නම් කර තිබුණේ මොරටුව නගරාධිපතිවරයා යි.\nඒ අනුව ඊයේ දිනයේදී කරුණු සළකා බැලීමෙන් පසු නගරාධිපතිවරයාට ඇප ලබාදීමට මොරටුව මහේස්ත්‍රාත් අධිකරණය තීරණය කළ අතර, කෙසේ වෙතත් පසුගිය 9 වනදා ගාලු මුවදොර ඇතිවූ සිද්ධියට අදාළව නගරාධිපතිවරයා තවදුරටත් රක්ෂිත බන්ධනාගාරගත ව පසුවනවා.",
       "URL": "https://www.hirunews.lk/305807/මොරටුව-නගරාධිපති-සමන්ලාල්ට-ඇප",
       "Category": "Local News",
       "Parent URL": "https://www.hirunews.lk/local-news.php?pageID=1129"
}