{
       "Source": "hirunews",
       "Timestamp": "Thursday, 14 January 2016 - 8:58",
       "Headline": "ඇඹිලිපිටිය නඩුවේ 'පොලිස්  නීතීඥතුමනි' - අදත්  මාධ්‍යවේදීන්ගේ පොත් ඇතුළට යයිද?",
       "News Content": "ඇඹිලිපිටිය - මහඇල ප්‍රදේශයේ නිවසක පැවති සාදයකදී පොලිසිය සමග ඇති වූ ගැටුමකින් පසු තරුණයෙකු මියයෑමට අදාළ නඩුව අද (14) යළි කැඳවීමට නියමිතයි. ඊයේ දිනයේදී අදාළ නඩුව ඇඹිලිපිටිය අතිරේක මහේස්ත්‍රාත් ප්‍රසන්න ප්‍රනාන්දු හමුවේ විභාගයට ගැනුනා.\nගැටුම සිදුවූ පසුගිය 4 වනදා රාත්‍රියේ ඇඹිලිපිටිය පොලීසිය දුරකථන ක්‍රියාකරු වශයෙන් කටයුතු කළ නිලධාරියාගේ සහ ගැටුම පැවති ස්ථානයට ගිය ජංගම පොලිස් කණ්ඩායමේ නිලධාරීන් දෙදෙනෙකුගෙන් සාක්ෂි විමසීම ඊයේ සිදු  කෙරුණා.\nඑහිදී පොලීසිය වෙනුවෙන් නීතීඥවරයා ලෙස පෙනී සිටියේ පොලිස් මාධ්‍ය ප්‍රකාශක සහකාර පොලිස් අධිකාරී රුවන් ගුණසේකරයි.\nමේ අතර ඊයේ පැවති සාක්ෂි විමසීම සිදුවන අවස්ථාව ආවරණය කිරීමට  ඇඹිලිපිටිය මහේස්ත්‍රාත් අධිකරණයට පැමිණි මාධ්‍යවේදීන්ට බාධා එල්ලවී තිබුණා.\nඑම ස්ථානයේ සිටි අප අධිකරණ වාර්තාකරු සඳහන් කළේ තමන් සතුව තිබූ සටහන් පොත් අධිකරණ රාජකාරියේ නියුතු පොලිස් නිලධාරියා තම භාරයට ගත් බවයි. අනතුරුව සටහන් පොත වෙනුවට කොළයක් පමණක් මාධ්‍යවේදීන් වෙත ලබාදී තිබෙනවා.\nමේ සම්බන්ධයෙන් එම ස්ථානයේ සිටි මාධ්‍යවේදීන් පොලිස් මාධ්‍ය ප්‍රකාශක සහකාර පොලිස් අධිකාරී රුවන් ගුණසේකරගෙන් විමසීමක් තිබූ අතර එහිදී ඔහු සඳහන් කර ඇත්තේ තමන් මේ සම්බන්ධයෙන් සොයා බලා නැවත එලෙස නොවන ලෙස කටයුතු කිරීමට පියවර ගන්නා බවයි.\nඊයේ  පළකළ  වීඩියෝව පහතින්",
       "URL": "https://www.hirunews.lk/123979/ඇඹිලිපිටිය-නඩුවේ-පොලිස්-නීතීඥතුමනි-අදත්-මාධ්‍යවේදීන්ගේ-පොත්-ඇතුළට-යයිද",
       "Category": "Local News",
       "Parent URL": "https://www.hirunews.lk/local-news.php?pageID=5210"
}