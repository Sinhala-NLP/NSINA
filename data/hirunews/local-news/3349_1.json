{
       "Source": "hirunews",
       "Timestamp": "Friday, 17 May 2019 - 7:25",
       "Headline": "නීතිඥවරුන් 200 ක් විශේෂ මහා සභාවක් ඉල්ලයි",
       "News Content": "රටේ පවතින වත්මන් තත්ත්වය සම්බන්ධයෙන් සාකච්ඡා කිරීම සඳහා කඩිනමින් විශේෂ මහා සභා රැස්වීමක් කැඳවන්නැයි ඉල්ලා නීතිඥවරුන් 217 දෙනෙකුගේ අත්සනින් යුත් යෝජනාවක් ශ්‍රී ලංකා නීතිඥ සංගමයේ ලේකම් නීතිඥ කෞශල්‍ය නවරත්න වෙත භාර දී තිබෙනවා.\nඑම ලිපිය සඳුඳා දිනයේ පැවැත්වෙන විධායක සභා රැස්වීමට ඉදිරිපත් කිරීමට බලාපොරොත්තු වන බවයි ශ්‍රී ලංකා නීතිඥ සංගමයේ ලේකම් නීතිඥ කෞශල්‍ය නවරත්න හිරු ප්‍රවෘත්ති අංශයට අදහස් දක්වමින් කියා සිටියේ.\nමේ අතර, රට තුළ උද්ගතව පවතින තත්ත්වය පිළිබඳව සාකච්ඡා කිරීම සඳහා දැනට විසුරුවා ඇති දකුණු පළාත් සභාවේ විශේෂ රැස්වීමක් කැඳවා තිබෙනවා.\nපළාත් සභාවේ සභාපති සෝමවංශ කෝදාගොඩ කියා සිටියේ ලබන 21 වැනිදා කැඳවා ඇති එම රැස්වීම සඳහා සභාව නියෝජනය කළ සියළු දේශපාලන පක්ෂවලට ආරාධනා කර ඇති බවයි.\nකෙසේ වෙතත්, දකුණු පළාත් සභාව නියෝජනය කළ ජනතා විමුක්ති පෙරමුණේ හිටපු මන්ත්‍රීවරුන් මෙම රැස්වීමට සහභාගි නොවීමට තීරණය කර තිබෙනවා.\nහිටපු පළාත් සභා මන්ත්‍රී නලින් හේවගේ කියා සිටියේ පළාත් සභාවේ සභාපතිවරයා තමන්ටද 21 වැනිදා පැවැත්වීමට නියමිත විශේෂ රැස්වීමට ආරාධනා කර ඇතත්, එහි අරමුණ නිශ්චිතව දක්වා නොමැති හෙයින් ඊට සහභාගි නොවීමට තීරණය කළ බවයි.",
       "URL": "https://www.hirunews.lk/216518/නීතිඥවරුන්-200-ක්-විශේෂ-මහා-සභාවක්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=3349"
}