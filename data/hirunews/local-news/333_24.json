{
       "Source": "hirunews",
       "Timestamp": "Friday, 19 May 2023 - 7:49",
       "Headline": "සුහරියා මද්‍රසා පාසලේ සිසුන්ට අනවශ්‍ය දේ කියාදුන් දේශකවරු ඇතුලු සිව්දෙනෙක් රිමාන්ඩ්",
       "News Content": "පාස්කු ප්‍රහාරයට පෙර පුත්තලම ප්‍රදේශයේ පවත්වාගෙන ගිය පුත්තලම අල් සුහරියා මද්‍රසා පාසලේ සිසුන්ට දේශන පැවැත් වූ දෙදෙනෙකු ඇතුළු පුද්ගලයන් සිව්දෙනෙකු ලබන 31 වැනිදා දක්වා රක්ෂිත බන්ධනාගාර ගත කෙරුණා.\nඒ ඊයේ ඔවුන් කොටුව ප්‍රදාන මහේස්ත්‍රාත් අධිකරණයට ඉදිරිපත් කළ අවස්ථාවේදියි.\nඑහිදී මහේස්ත්‍රාත් තිළිණ ගමගේ අදාළ නියෝගය සිදු කරනු ලැබුවේ දේශන පැවත් වූ බවට අපරාධ පරීක්ෂණ දෙපාර්තමේන්තුව විසින් අධිකරණයට ඉදිරිපත් කළ මෙම සැකකරුවන් සම්බන්ධයෙන් සාක්ෂි සම්පිණ්ඩනය ඉදිරි දින ඉදිරිපත් කරන ලෙස දක්වමින්.\nමෙලෙස රක්ෂිත බන්ධනාගාර ගත කරනු ලැබුවේ අනාස් අන්වර්, මොහොමඩ් ජුසෙයිල් අබ්දුල් හමීඩ් ජාබර් නැමැති දේශකයන් සහ දේශන සිදු කළ ස්ථානයේ සිටි මොහොමඩ් අසිපත් අබුබකර් සහ රාවුත්තර් නෙයිනා අසනාත් මරක්කාර් යන අය බවයි අප අධිකරණ වාර්තාකරු සදහන් කළේ.\nසැකකරුවන් රක්ෂිත බන්ධනාගාර ගත කිරීමේදි රටේ ජනතාවට අධිකරණය සම්බන්ධයෙන් සැකයක් ඇති නොවන ලෙස විමර්ශන සිදු කළ යුතු බවට අපරාධ පරීක්ෂණ දෙපාර්තමේන්තුවට නියෝග කළ මහේස්ත්‍රාත්වරයා වැඩිදුරටත් සඳහන් කළේ නිතීපතිවරයාගේ උපදෙස් ලබාගෙන හිස් කොළ ඉදිරිපත් කර වාරණ නියෝග ඉල්ලා නොසිටින ලෙසයි.\nඉදිරි සාක්ෂි සම්පිණ්ඩනය සළකා බලා සැකකරුවන් සම්බන්ධයෙන් සුදුසු නියෝගයක් සිදුකරන බවද කොටුව මහේස්ත්‍රාත් තිළිණ ගමගේ එහිදි දැනුම් දුන්නා.\nරක්ෂිත බන්ධනාගාර ගත කළ මෙම සැකකරුවන් ඇමරිකාවේ ලෝක වෙළද මධ්‍යස්ථානයට ත්‍රස්ත ප්‍රහාර එල්ල කිරීම, පහරදීම, පලස්තීන යුද්ධය සම්බන්ධයෙන් ඇතුළු ලෝක යුද ඉතිහාස වාර්තා ඉදිරිපත් කරමින් මද්‍රසා පාසලේ ඉගෙනුම ලැබු සිසුන්ට යුද මානසිකත්වය ලබාදී ඇති බවට එම පාසලේ සිසුන් සිදු කළ පැමිණිල්ලකට අනුවයි අදාල නඩුව ඊයේ කොටුව මහේස්ත්‍රාත් අධිකරණයේ විභාග කෙරුණේ.",
       "URL": "https://www.hirunews.lk/335586/සුහරියා-මද්‍රසා-පාසලේ-සිසුන්ට-අනවශ්‍ය-දේ-කියාදුන්-දේශකවරු-ඇතුලු-සිව්දෙනෙක්-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=333"
}