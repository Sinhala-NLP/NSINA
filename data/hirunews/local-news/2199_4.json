{
       "Source": "hirunews",
       "Timestamp": "Wednesday, 20 January 2021 - 23:01",
       "Headline": "දූෂණ විරෝධී කමිටු සාමාජිකයින් 22කට දඬුවම් ලබා දීමට නිර්දේශ ලබා ගත හැකි ජනපති කොමිෂන් සභාවක් පත් කිරීමට නිර්දේශ (වීඩියෝ)",
       "News Content": "යහපාලන රජයේ දූෂණ විරෝධී කමිටුවට වැඩ වරදින ලකුණු - නීතිමය පියවර ගන්නැයි දේශපාලන පළිගැනීම් කොමිසමෙන් නිර්දේශ\nපසුගිය යහපාලන රජයේ පැවති දූෂණ විරෝධී කමිටුවේ 22 කුට දඬුවම් ලබාදීම සඳහා නිර්දේශ ලබාගත හැකි ජනාධිපති කොමිෂන් සභාවක් පත් කිරීමට නිර්දේශ කර තිබෙනවා.\nඒ, දේශපාලන පළිගැනීම් පිළිබඳ සොයාබැලීමට පත් කළ ජනාධිපති කොමිසන් සභාව විසින්.\nපසුගිය රජය සමයේ ක්‍රියාත්මක වූ දූෂණ විරෝධී කමිටුව සාමාජිකයන් 22 කුගෙන් සමන්විත වූ අතර, එහි සභාපතිත්වය දරණු ලැබුවේ හිටපු අග්‍රාමාත්‍ය රනිල් වික්‍රමසිංහයි.\nකෙසේ වෙතත් වත්මන් රජය බලයට පත්වීමෙන් පසු දේශපාලන පලිගැනීම් පිළිබඳ සොයාබැලීම සඳහා ජනාධිපති පරීක්ෂණ කොමිසන් සභාවක් පත් කළ අතර, පළි ගැනීම්වලට ලක්වුවන්ගේ පැමිණිලි රැසක් ඊට ඉදිරිපත් වුණා.\nඑම කොමිෂන් සභාවට පැමිණිල්ලක් ඉදිරිපත් කරමින් පාර්ලිමේන්තු මන්ත්‍රී විජේදාස රාජපක්ෂ සාක්ෂි ලබාදී තිබුණේ දූෂණ විරෝධී කමිටුව මගින් දේශපාලනික පළිගැනීම් රැසක් සිදුවූ බවට සඳහන් කරමින්.\nමෙම පැමිණිල්ල සම්බන්ධයෙන් විමර්ශන ඇරඹූ ජනාධිපති කොමිෂන් සභාවේ තීරණ සහ නිර්දේශ ඇතුළත් කැබිනට් සන්දේශයක් ජනාධිපතිවරයා විසින් කැබිනට් මණ්ඩල රැස්වීමට පසුගිය සඳුදා ඉදිරිපත් කළා.\nඑම සන්දේශයට අනුව දූෂණ විරෝධී කමිටුව සහ එහි ලේකම් කාර්යාලය මගින් පොදු දේපළ අවභාවිතාව යන චෝදනාව මත වගකිව යුතු පුද්ගලයන් 22ක්  නම් කර තිබෙනවා.\nහිටපු අග්‍රාමාත්‍ය රනිල් වික්‍රමසිංහ, හිටපු අමාත්‍යවරුන් වන මංගල සමරවීර, පාඨලී චම්පික රණවක, රවුෆ් හකීම්, සරත් ෆොන්සේකා, දෙමළ ජාතික සන්ධානයේ නායක ආර්. සම්බන්ධන් මෙන්ම ජනතා විමුක්ති පෙරමුණේ නායක අනුර කුමාර දිසානායක ද ඊට ඇතුළත්.\nමීට අමතරව හිටපු පාර්ලිමේන්තු මන්ත්‍රී ජයම්පති වික්‍රමරත්න, නීතීඥ ජේ.සී. වැලිඅමුණ සහ අපරාධ පරික්ෂණ දෙපාර්තමේන්තුවේ හිටපු අධ්‍යක්ෂ ශානි අබේසේකර මෙන්ම නීතිපති දෙපාර්තමේන්තුවේ අතිරේක සොලිසිටර් ජනරාල් තුසිත් මුදලිගේද මෙම දූෂණ විරෝධී කමිටුවේ කටයුතු කළා.\nහිටපු අග්‍රාමාත්‍ය රනිල් වික්‍රමසිංහ ඇතුලු දූෂණ විරෝධී කමිටුවේ සාමාජිකයන් ආණ්ඩුක්‍රම ව්‍යවස්ථාවේ දිවුරුම සහ ප්‍රතිපාදන උල්ලංඝනය කර ඇති බවට දේශපාලන පළිගැනීම් පිළිබඳ සොයාබැලීමේ ජනාධිපති කොමිෂන් සභාව ඒකමතිකව තීරණය කර ඇති බව එම කොමිෂන් සභාවේ නිර්දේශවල ඇතුළත්.\nඒ අනුව අදාළ වරද විමර්ශනය කර දඬුවම් පැමිණවීම සඳහා විශේෂ ජනාධිපති පරීක්ෂණ කොමිසන් සභාවක් පත් කළ යුතු බවද එම නිර්දේශවල ඇතුළත්.\nඅදාළ වගකිවයුත්තන් අතර සිටින රජයේ සේවකයන් අල්ලස් පනතේ දූෂණය නැමති වරද සිදුකර ඇති බවත්, පොදු දේපළ පනත යටතේ දඩුවම් ලැබිය යුතු සාපරාධී වරදක් සිදුකර ඇති බවත් එහි සඳහන් වනවා.\nඑසේම එම ලේකම් කාර්යාලයේ රැස්වීම් පැවැත්වීමට අරලියගහ මන්දිරය භාවිත කිරීමෙන් පොදු දේපල අවභාවිත කර ඇති බවටද කොමිසන් සභාව නිගමනය කර තිබෙනවා.\nදූෂණ විරෝධී කමිටුවේ සාමාජිකයන්ට එරෙහිව නීතිමය ක්‍රියාමාර්ග ගැනීමට කොමිසම සතු සාක්ෂි සහ ලේඛන අල්ලස් කොමිසමට සහ නීතිපතිවරයාට යොමු කිරීමට ද දේශපාලන පළිගැනීම් පිළිබඳ සොයාබැලීමට පත් කළ ජනාධිපති පරීක්ෂණ කොමිසන් සභාව නිර්දේශ කර තිබෙනවා.\nමේ සම්බන්ධයෙන් හිරු ප්‍රවෘත්ති අංශය කළ විමසීමකදී අමාත්‍ය උදය ගම්මන්පිල කියා සිටියේ නීතිමය පියවර ගැනීම සඳහා අදාළ කොමිෂන් සභා වාර්තාවේ පිටපත් නීතිපතිවරයාට සහ අල්ලස් හෝ දූෂණ විමර්ශන කොමිසමට යොමුකිරීමට පසුගියදා පැවති අමාත්‍ය මණ්ඩල හමුවේදී තීරණය කළ බවයි.",
       "URL": "https://www.hirunews.lk/260270/දූෂණ-විරෝධී-කමිටු-සාමාජිකයින්-22කට-දඬුවම්-ලබා-දීමට-නිර්දේශ-ලබා-ගත-හැකි-ජනපති-කොමිෂන්-සභාවක්-පත්-කිරීමට-නිර්දේශ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2199"
}