{
       "Source": "hirunews",
       "Timestamp": "Monday, 21 February 2022 - 13:05",
       "Headline": "රහසිගත ව පක්ෂීන් අලෙවි කළ හතරකට දඩ",
       "News Content": "රහසිගතව පක්ෂීන් අලෙවි කිරීමේ ජාවාරමක නිරතව සිටියදී අත්අඩංගුවට ගත් සැකකරුවන් හතරදෙනෙකුට එරෙහිව පොළොන්නරුව මහේස්ත්‍රාත් අධිකරණය මගින් දඩ නියම කර තිබෙනවා.\nපොළොන්නරුව වනජීවී කලාප කාර්යාලයේ විශේෂ වැටලීම් ඒකකයේ නිලධාරීන්ට ලද තොරතුරක් මත මෙම සැකකරුවන් අත්අඩංගුවට ගෙන සිදුකළ විමර්ශනවලින් අනතුරුව ඔවුන්ට එරෙහිව නඩු පවරා තිබුණා.\nසැළලිහිනියන්, ගිරවුන්, අලු කොබෙයියන්, මයිනන් ආදී ආරක්ෂිත පක්ෂීන් රහසිගතව වට්ස්ඇප් හරහා අලෙවි කිරීමේ ජාවාරමක ඔවුන් නිරතවී ඇති අතර, වවුනියාව, යාපනය, කොළඹ, මහනුවර, මාතලේ ඇතුලු දිවයිනේ ප්‍රදේශ කිහිපයකට පොදු බස් රථ මගින් එම පක්ෂීන් ප්‍රවාහනය කර තිබෙනවා.\nසැකකරුවන් භාරයේ සිටි ගිරවුන් තුන්දෙනෙකු ගිරිතලේ පශු වෛද්‍ය ඒකකයට භාරදී ඇති අතර, අධිකරණයට ඉදිරිපත් කළ සැකකරුවන්ට පොළොන්නරුව අතිරේක මහේස්ත්‍රාත් දේවිකා සී ජයවර්ධන රුපියල් 150,000ක දඩමුදලක් ගෙවන ලෙස නියෝග කළ බවයි අප වාර්තාකරු ප්‍රකාශ කළේ.",
       "URL": "https://www.hirunews.lk/297605/රහසිගත-ව-පක්ෂීන්-අලෙවි-කළ-හතරකට-දඩ",
       "Category": "Local News",
       "Parent URL": "https://www.hirunews.lk/local-news.php?pageID=1343"
}