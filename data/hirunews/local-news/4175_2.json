{
       "Source": "hirunews",
       "Timestamp": "Wednesday, 13 December 2017 - 8:18",
       "Headline": "22න් පසු ප්‍රතික්ෂේප වෙන ඡන්ද අයදුම්පත",
       "News Content": "තැපෑලෙන් ලැබෙන හෝ අතින් භාරදෙන තැපැල් ඡන්ද අයදුම්පත්‍ර මේ මස 22 වනදායින් පසුව ප්‍රතික්ෂේප කිරීමට සිදුවන බව මැතිවරණ කොමිෂන් සභාව පවසනවා.\nනිවේදනයක් නිකුත් කරමින් එම කොමිෂන් සභාව පෙන්වා දෙන්නේ තැපැල් ඡන්ද අයදුම්පත් එදිනට හෝ ඊට පෙර ලැබෙන සේ තේරීම් භාර නිලධාරීන් වෙත ඉදිරිපත් කරන ලෙසයි.\nපළාත්පාලන ආයතන ඡන්ද විමසීමේ නාමයෝජනා කැඳවීම අදියර දෙකකින් සිදුකරන අතර, පළමු අදියරේ නාමයෝජනා කැඳවන ලද පළාත්පාලන ආයතන 93 ක් සඳහා තැපැල් ඡන්ද අයදුම්පත් භාරගැනීම අනිද්දායින් අවසන් වීමට නියමිතයි.\nදෙවන අදියරේ පළාත්පාලන ආයතන 248 සඳහා තැපැල් ඡන්ද අයදුම්පත් භාරගැනීම මේ මස 22 වනදායින් අවසන් වනවා.\nදැනට ලැබී ඇති අයදුම්පත් පරීක්ෂා කිරීමේ දී බොහෝ අයදුම්කරුවන් 2017 පාර්ලිමේන්තු මැතිවරණයට අදාළ ඡන්ද නාමලේඛනයේ තොරතුරු මත පදනම් වී අයදුම්පත් ඉදිරිපත් කර ඇති බැවින් එම අයදුම්පත් ප්‍රතික්ෂේප කිරීමට දිස්ත්‍රික් තේරීම් භාර නිලධාරීන්ට සිදුවී ඇති බවයි මැතිවරණ කොමිසම සඳහන් කළේ.\nමෙවර පළාත්පාලන ආයතන ඡන්ද විමසීම සඳහා 2017 පළාත්පාලන ආයතන ඡන්ද නාමලේඛනයේ තොරතුරු අනුව තැපැල් ඡන්දදායකයින් විසින් තම අයදුම්පත් ඉදිරිපත් කල යුතු බවයි මැතිවරණ කොමිසම අවධාරණය කළේ.\nමේ අතර, පළමු අදියරේ නාම යෝජනා කැඳවා ඇති පළාත් පාලන ආයතන 93ට අදාළව ඇප තැන්පත් කිරීම සඳහා ලබාදුන් කාලය අද මධ්‍යහ්න 12න් අවසන් වනවා.\nඑම පළාත් පාලන ආයතනවල නාම යෝජනා කැඳවීම හෙට මධ්‍යහ්න 12න් අවසන් වනු ඇති.",
       "URL": "https://www.hirunews.lk/178248/22න්-පසු-ප්‍රතික්ෂේප-වෙන-ඡන්ද-අයදුම්පත",
       "Category": "Local News",
       "Parent URL": "https://www.hirunews.lk/local-news.php?pageID=4175"
}