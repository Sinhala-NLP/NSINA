{
       "Source": "hirunews",
       "Timestamp": "Thursday, 01 September 2016 - 7:20",
       "Headline": "බිරිඳට වෙඩි තැබූ  ලුතිනන් කර්නල්ගේ වැඩ තහනම්",
       "News Content": "මාළඹේ - ඉසුරුපුර ප්‍රදේශයේදී සිය බිරිඳට වෙඩි තැබූ බවට චෝදනා එල්ල වූ යුද හමුදාවේ  ලුතිනන් කර්නල්වරයාගේ සේවය අත්හිටුවා තිබෙනවා.\nයුද හමුදා මුලස්ථානය  නිවේදනයක්  නිකුත්  කරමින් කියා සිටියේ යුද හමුදාපතිවරයාගේ උපදෙස් පරිදි මෙම සේවය අත්හිටුවීම සිදුකර ඇති අතර, අදාළ සිද්ධිය සම්බන්ධයෙන් මූලික පරීක්ෂණ උසාවියක් කැඳවීමටද නියෝග කර ඇති බවයි.\nනිවසේ දරුවන් සමග සිටි තම බිරිඳට සැකකරු විසින් මෙම වෙඩි තැබීම සිදුකර තිබුණේ පසුගිය 27 වනදා රාත්‍රියේයි.\nකොළඹ නෙළුම් පොකුණ රංග ශාලාවේ ආරක්ෂක කටයුතු භාරව සේවය කරන ඔහු රාජකාරිය අතරතුර සිය මෝටර් රථයෙන් පැමිණ නිල ඇඳුම මෝටර් රථය තුළදී ගලවා කළුපැහැති වෙනත් ඇඳුමක් හැඳගෙනයි වෙඩි තැබීම සිදුකර ඇත්තේ.\nඅනතුරුව සිය මෝටර් රථයෙන් යළි රාජකාරියට වාර්තා කිරීම සඳහා පැමිණෙන අතරතුර වෙඩි තැබීමට භාවිතා කළ මිලිමීටර 9 වර්ගයේ ගිනි අවිය දියවන්නා ඔයට විසිකර තිබියදී පෙරේදා සොයාගත්තා.\nකෙසේ වෙතත් සැකකාර ලූතිනන් කර්නල්වරයා ඊයේ කඩුවෙල මහේස්ත්‍රාත් අධිකරණයට ඉදිරිපත් කිරීමෙන් අනතුරුව ලබන  9 වනදා දක්වා රක්ෂිත බන්ධනාගාර ගතකර සිටිනවා.",
       "URL": "https://www.hirunews.lk/141944/බිරිඳට-වෙඩි-තැබූ-ලුතිනන්-කර්නල්ගේ-වැඩ-තහනම්",
       "Category": "Local News",
       "Parent URL": "https://www.hirunews.lk/local-news.php?pageID=4899"
}