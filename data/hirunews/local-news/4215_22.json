{
       "Source": "hirunews",
       "Timestamp": "Thursday, 16 November 2017 - 13:29",
       "Headline": "‘‘ආවා’’ ට එරෙහි විකල්ප කල්ලි",
       "News Content": "යාපනයේ ක්‍රියාත්මක ආවා කල්ලිය සහ ඔවුන්ට එරෙහිව නීති විරෝධිව කටයුතු කරන කණ්ඩායම්වල ක්‍රියාකලාපයන් මර්දනය කිරීමට පොලීසිය විශේෂ වැඩපිළිවෙලක් යොදවා තිබෙනවා.\nඒ, පොලිස් විශේෂ කාර්ය බලකායේ මූලිකත්වයෙන්.\nපසුගිය කාලසීමාව තුළ ආවා කල්ලිය සම්බන්ධ සිද්ධීන් ගණනාවක් යාපනය ප්‍රදේශයෙන් වාර්තාවුණා.\nඑම සිද්ධීන්වලට සම්බන්ධ පුද්ගලයන් 25 දෙනෙකු පමණ අවස්ථා කිහිපයකදී අත්අඩංගුවට ගනු ලැබුවේ පොලිස් මෙහෙයුම් කිහිපයකදියි.\nඑම පොලිස් මෙහෙයුම් ක්‍රියාත්මක වීමත් සමග ආවා කල්ලියේ ක්‍රියාකාරීත්වය යාපනය දිස්ත්‍රික්කය තුල අවම වී තිබෙනවා.\nකෙසේ වෙතත් ආවා කල්ලියේ ක්‍රියාකාරකම් නිසා පීඩාවට පත්වූ පාර්ශව කිහිපයක් වෙන වෙනම ප්‍රතිවිරුද්ධ කල්ලි කිහිපයක් ලෙස ක්‍රියාත්මක වන බවට පොලිස් බුද්ධි අංශ විසින් තොරතුරු අනාවරණ කරගෙන තිබුණා.\nඒ අනුවයි එම කල්ලිය අත්අඩංගුවට ගැනීමේ මෙහෙයුම් ආරම්භ කර ඇත්තේ.\nපසුගිය සති දෙකක කාලසීමාව තුළ මෙම කල්ලි යතුරුපැදිවලින් පැමිණ ප්‍රහාර එල්ල කිරීමේ සිද්ධීන් 3 ක් පමණ වාර්තාවී තිබෙනවා.\nමේ අතර කොස්ගොඩ සිව් පුද්ගල ඝාතනයේ ප්‍රධාන සැකකරුවෙකු වන පාතාලයේ පෝල් නැමැත්තාගේ බිරිඳ ඊයේ රාත්‍රියේ අත්අඩංගුවට ගෙන තිබෙනවා.\nඒ, කොස්ගොඩට නුදුරු ප්‍රදේශයකදියි.\nඇය සතුව තිබී ගිනි අවියක්ද සොයාගෙන ඇති බව සඳහන්.\nපසුගියදා කොස්ගොඩදී සිව් පුද්ගල ඝාතනයක් සිදුවූ අතර, ඊට පාතාලයේ තාරක නැමැත්තා සම්බන්ධ බවටයි හෙළිවුණේ.\nඑසේම කොස්ගොඩ සුජී නැමති විදෙස්ගතව සිටින පාතාල කල්ලි නායකයා සමඟ ඇතිව තිබෙන ආරවුලක ප්‍රතිඵලයක් ලෙස මෙම ඝාතනය සිදුකළ බවටද පසුව අනාවරණ වුණා.\nමෙම සිව්පුද්ගල ඝාතනය සම්බන්ධයෙන් මේ වනවිට 5 දෙනෙකු අත්අඩංගුවට ගෙන තිබෙනවා.\nමේ අතර යාපනය - අරියාලේ - මනියන්තෝට්ටම් ප්‍රදේශයේදී වෙඩි තැබීමකින් තරුණයෙකු මියයාමේ සිද්ධිය සම්බන්ධයෙන් අත්අඩංගුවට ගත් විශේෂ කාර්ය බලකයේ නිලධාරීන් දෙදෙනා ලබන 30 වනදා දක්වා යළි රක්ෂිත බන්ධනාගාර ගත කිරීමට අධිකරණය අද නියෝග කළා.\nඒ, සැකකරුවන් යාපනය මහේස්ත්‍රාත් එස්. සදීෂ්කරන් හමුවට අද ඉදිරිපත් කල අවස්ථාවේදියි.",
       "URL": "https://www.hirunews.lk/176189/ආවා-ට-එරෙහි-විකල්ප-කල්ලි",
       "Category": "Local News",
       "Parent URL": "https://www.hirunews.lk/local-news.php?pageID=4215"
}