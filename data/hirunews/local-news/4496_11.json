{
       "Source": "hirunews",
       "Timestamp": "Saturday, 27 May 2017 - 15:12",
       "Headline": "දිස්ත්‍රික්ක 8 කට තවදුරටත් නායයාමේ අවදානම්",
       "News Content": "වර්ෂාව අඛණ්ඩව පැවතුනහොත් නායයෑම් අවදානම් සහිත කඳුබෑවුම්වලින් ඉවත් වන ලෙස දන්වමින් ජාතික ගොඩනැගිලි පර්යේෂණ සංවිධානය දිස්ත්‍රික්ක 08 ක් සඳහා නායයෑම් අවදානමක් නිකුත් කර තිබෙනවා.\nඅද පස්වරු 1 සිට පැය 24 ක් මෙම අනතුරු ඇඟවීමේ නිවේදනය ක්‍රියාත්මකයි.\nගස් හෝ කණු ඉදිරීයාම, ගොඩනැගිලි හෝ බිත්ති ඉරිතැලීම වැනි පූර්ව නායයාමේ සලකුණු පිළිබදව අවධානයෙන් සිටින ලෙසයි එමගින් දැනුම් දෙන්නේ.\nරත්නපුර, කෑගල්ල, ගාල්ල, කළුතර, මාතර, හම්බන්තොට, මහනුවර සහ නුවරඑලිය දිස්ත්‍රික්කවලට මෙම නායයාමේ අවදානම පවතිනවා.\nමේ අතර, අයහපත් කාලගුණය හේතුවෙන් විපතට පත් අපේම සහෝදර ජනතාවට සහන සැලසීම වෙනුවෙන් දියත් කෙරෙන ‘‘රට වෙනුවෙන් හිරු මහා ජල ගැල්මෙන් පීඩාවට පත්වූවන් උදෙසා හිරු සහන යාත්‍රා ක්‍රියාන්විතය’’ දැන් ක්‍රියාත්මකයි.\nඒ අනුව, එම ජනතාව වෙනුවෙන් හැකි පමණ ද්‍රව්‍යාධාර ලබාදෙන ලෙස දයාබර හිරු ශ්‍රාවකයන්ගෙන් ඉල්ලා සිටිනවා.\nඒ අනුව, අවශ්‍ය වියලි ආහාර ද්‍රව්‍ය සහ පානීය ජල බෝතල්, නුගේගොඩ - නාවල පාරේ අංක 156 න් 2 දරණ ස්ථානයේ පිහිටි විශේෂ කාර්යාලය ඇතුලූ දිවයින පුරා පිහිටි හිරු ආධාර කිරීමේ මධ්‍යස්ථානය වෙත ඔබට භාරදිය හැකියි.\nඑහි වැඩිදුර තොරතුරු 0773 035 926 න් ලබා ගත හැකිවනවා.",
       "URL": "https://www.hirunews.lk/162280/දිස්ත්‍රික්ක-8-කට-තවදුරටත්-නායයාමේ-අවදානම්",
       "Category": "Local News",
       "Parent URL": "https://www.hirunews.lk/local-news.php?pageID=4496"
}