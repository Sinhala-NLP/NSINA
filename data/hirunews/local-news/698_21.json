{
       "Source": "hirunews",
       "Timestamp": "Wednesday, 30 November 2022 - 8:13",
       "Headline": "ඇෆ්ගනිස්ථාන - ශ්‍රී ලංකා තීරණාත්මක එක්දින තරගය අද පස්වරුවේ",
       "News Content": "ශ්‍රී ලංකාව සහ ඇෆ්ගනිස්ථානය අතර තීරණාත්මක අවසන් එක්දින තරගය අද (30) පස්වරු 2යි 30ට පල්ලෙකැළේ ජාත්‍යන්තර ක්‍රිකට් ක්‍රීඩාංගනයේ දී ආරම්භ වනවා.\nතරග 3කින් සමන්විත මෙම තරගාවලියේ පළමු තරගය ඇෆ්ගනිස්ථානය ජයග්‍රහණය කර අතර දෙවැනි තරඟය වර්ෂාව හේතුවෙන් ජය පරාජයෙන් තොර ව අවසන් කෙරුණා.\nමේ අතර, අද පැවැත්වෙන තරගය ශ්‍රී ලංකා කණ්ඩායම අනිවාර්යයෙන් ජයග්‍රහණය කළ යුතු අතර එසේ නොවුණහොත් ඇෆ්ගනිස්ථානය හමුවේ පළමු වරට එක්දින තරගාවලි පරාජයකට මුහුණුදීමට ශ්‍රී ලංකාවට සිදුවනු ඇති.\nඑමෙන්ම, ලබන වසරේ පැවැත්වෙන එක්දින ක්‍රිකට් ලෝක කුසලාන තරගාවලියට සුදුසුකම් ලබා ගැනීමේ ලකුණු සංඛ්‍යාව ද ඉහළ නංවා ගැනීමට ඇෆ්ගනිස්ථානය සමග අද පැවැත්වෙන තරගය ජයග්‍රහණය කිරීම ශ්‍රී ලංකාවට වැදගත් වනවා.\nකෙසේ වෙතත්, නවසීලන්තයට එරෙහි පැවැත්වීමට නියමිත එක්දින තරගාවලියේ සියලුම තරග ශ්‍රී ලංකාව ජය ගත යුතු අතර අනෙකුත් කණ්ඩායම් වල ජයග්‍රහණ හා පරාජයන් අනුව ලෝක කුසලාන තරගාවලියට ඍජුවම සුදුසුකම් ලැබීමේ අවස්ථාව ශ්‍රී ලංකාවට හිමිවනු ඇති බවයි වාර්තා වන්නේ.",
       "URL": "https://www.hirunews.lk/321618/ඇෆ්ගනිස්ථාන-ශ්‍රී-ලංකා-තීරණාත්මක-එක්දින-තරගය-අද-පස්වරුවේ",
       "Category": "Local News",
       "Parent URL": "https://www.hirunews.lk/local-news.php?pageID=698"
}