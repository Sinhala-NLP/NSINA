{
       "Source": "hirunews",
       "Timestamp": "Tuesday, 09 March 2021 - 7:41",
       "Headline": "LTTEය සමඟ සාමයට දැරූ සියළු ප්‍රයත්නයන් අසාර්ථක වුණා - එක්සත් ජාතීන්ගේ ශ්‍රී ලංකා නිත්‍ය නියෝජිත කියයි",
       "News Content": "යුද සමයේදී එල්.ටී.ටී.ඊ. සංවිධානය සමඟ සාකච්ඡා කිරීම සඳහා ලක් රජය යාන්ත්‍රණයන් මිශ්‍රණයක් යොදා ගත් බව නිව්යෝක් නුවර ජගත් සංවිධාන මූලස්ථානයේ ශ්‍රී ලංකා නිත්‍ය නියෝජිත මොහාන් පීරිස් ප්‍රකාශ කළා.\nඑහෙත් ඔවුන් ප්‍රජාතන්ත්‍රවාදී මාවතට යොමු කිරීමට නොහැකි වූ බවයි එක්සත් ජාතීන්ගේ ආරක්ෂක මණ්ඩලය වෙත කරුණු දක්වමින් ඔහු සඳහන් කළේ.\nඑක්සත් ජාතීන්ගේ ගෝලීය ත්‍රස්ත මර්දන ක්‍රමෝපාය පිළිබඳ 07 වන ද්වි වාර්ෂික ඇගයීම් සමුළුව අමතමින් ශ්‍රී ලංකා නිත්‍ය නියෝජිත මොහාන් පීරිස් වැඩිදුරටත් සඳහන් කළේ ලක් රජයේ ප්‍රයත්නයන් නිෂ්ඵල කරමින් එල්.ටී.ටී.ඊ. ය කුරිරු ත්‍රස්ත ක්‍රියා අඛණ්ඩව සිදුකළ බවයි.\nඒ හේතුවෙන් අහිංසක ජීවිත රැසක් අහිමි වූ අතර, පොදු දේපළ රැසක් විනාශයට පත්වූ බවත් ඔහු කියා සිටියා.\nවාර්ගිකත්වය පදනම් කරගෙන ත්‍රස්ත ක්‍රියාවල නිරත වීමට එල්.ටී.ටී.ඊ-යට බාහිර සහය ලැබුණු බව ඔහු අවධාරණය කළා.\nමේ හේතුවෙන් ශ්‍රී ලාංකික ජනතාව එල්.ටී.ටී.ඊ. ග්‍රහණයෙන් මුදා ගැනීම සඳහා 2009 වසරේ මානුෂීය මෙහෙයුම ආරම්භ කිරීමට සිදුවූ බවයි ජගත් සංවිධානයේ ශ්‍රී ලංකා නිත්‍ය නියෝජිත මොහාන් පීරිස් කියා සිටියේ.\nකෙසේ නමුත් ශ්‍රී ලංකාව එම අඳුරු යුගය පසු කර මේ වන විට බොහෝ දුරක් පැමිණ ඇති අතර, රට තුළ සාමය ගොඩනැගීමට සමත් වී ඇති බව ඔහු වැඩිදුරටත් සඳහන් කළා.",
       "URL": "https://www.hirunews.lk/264764/ltteය-සමඟ-සාමයට-දැරූ-සියළු-ප්‍රයත්නයන්-අසාර්ථක-වුණා-එක්සත්-ජාතීන්ගේ-ශ්‍රී-ලංකා-නිත්‍ය-නියෝජිත-කියයි",
       "Category": "Local News",
       "Parent URL": "https://www.hirunews.lk/local-news.php?pageID=2101"
}