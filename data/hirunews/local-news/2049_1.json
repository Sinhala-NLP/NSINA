{
       "Source": "hirunews",
       "Timestamp": "Thursday, 01 April 2021 - 8:55",
       "Headline": "අම්බලන්ගොඩදී මියගිය විදුලි සේවකයාගේ මරණය ඝාතනයක් බවට හෙළිවේ (වීඩියෝ)",
       "News Content": "ඌරගස්මංහන්දිය ප්‍රදේශයේදී නඩත්තු කටයුත්තක් අතරතුර විදුලි සේවකයෙකු මරණයට පත්වූ බවට වාර්තා වූ සිද්ධිය ඝාතනයක් බව හෙළිවී තිබෙනවා.\nපොලිසිය පවසන්නේ අම්බලන්ගොඩ කැපූ ඇළ ප්‍රදේශයේ නිවසකදී සිදුව ඇති ඝාතනය සම්බන්ධයෙන් සැකපිට දෙදෙනෙක් අත්අඩංගුවට ගෙන\nඇති බවයි.\nමියගිය පුද්ගලයා ලංකා විදුලිබල මණ්ඩලයේ වතුගෙදර, සීනිගොඩ උප කාර්යාලයට අනුයුක්තව සිටි කළුතර, දොඩංගොඩ ප්‍රදේශයේ පදිංචි ප්‍රියදර්ශන පුෂ්පකුමාර නැමති 24 හැවිරිදි අයෙක්.\nඌරගස්මන්හංදිය, වල්ඉඟුරුකැටිය ප්‍රදේශයේ විදුලි රැහැන් පරීක්ෂාවකට ගොස් සිටියදී එම ස්ථානයේ ඇති වූ හදිසි පිපිරීමකින් තුවාල ලැබූ බව පවසමින් විදුලි සේවකයන් පිරිසක් ඔහුව බලපිටිය රෝහලට ඇතුළත් කිරීමට කටයුතු කර තිබුණා.\nකෙසේවෙතත්, එහිදි ඔහු මියගොස් තිබෙනවා.\nඅම්බලන්ගොඩ කැපූ ඇළ ප්‍රදේශයේ නිවසකදී මෙම විදුලි සේවකයාට පසුගිය 30 වැනිදා පෙරවරුවේයි වෙඩි\nවැදී ඇති බවටයි කරුණු හෙළිකරගෙන තිබෙන්නේ.\nවෙඩි වැදීම සිදුවී ඇත්තේ නිවසේ සාලයේ අසුන්ගෙන සිටි සේවකයාගේ දකුණු උරහිස ප්‍ර දේශයටයි.\nමෙම මරණයට හේතු වී ඇත්තේ ඔහු තවත් සේවකයන් පිරිසක් සමඟ කිසියම් කටයුත්තකට අම්බලන්ගොඩ කැපූ ඇළ ප්‍රදේශයේ පදිංචි තවත් විදුලි සේවකයෙකුගේ අදාළ නිවසට ගිය අවස්ථාවක ඇති වූ සිද්ධියක්.\nපොලිසිය පවසන්නේ වෙඩි ප්‍රහාරය එල්ල වූ ගිනි අවිය එම නිවස ආසන්නයේ පදිංචි පොලිස් කොස්තාපල්වරයෙකුගේ බවයි.\nවෙඩි වැදීම සිදුවන අවස්ථාවේදී පොලිස් කොස්තාපල්වරයා නිවසේ සිට නොමැති අතර සිද්ධිය සැල වූ වහාපැමිණි ඔහු ගිනි අවිය සැඟවීමටත් කටයුතු කර ඇති බව විමර්ශනවලදී හෙළිවී තිබෙනවා.\nසිද්ධිය සම්බන්ධයෙන් අත්අඩංගුවට ගත් දෙදෙනා බලපිටිය මහේස්ත්‍රාත් අධිකරණයට ඉදිරිපත් කිරීමෙන් අනතුරුව පැය 48ක් රඳවාගෙන ප්‍රශ්න කිරීමට පොලිසියට අවසර හිමිවුණා.\nමියගිය තරුණයාගේ මව අප සමග සඳහන් කළේ තම පුත්‍රයා තමන්ට තර්ජන ඇති බවට මිට පෙර අවස්ථාවකදීද ප්‍රකාශ කර තිබූ බවයි.",
       "URL": "https://www.hirunews.lk/267177/අම්බලන්ගොඩදී-මියගිය-විදුලි-සේවකයාගේ-මරණය-ඝාතනයක්-බවට-හෙළිවේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2049"
}