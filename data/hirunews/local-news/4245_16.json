{
       "Source": "hirunews",
       "Timestamp": "Monday, 30 October 2017 - 13:17",
       "Headline": "සයිටම් අහෝසි කිරීමේ යෝජනාව පිළිනොගන්නා බව අන්තරේත් කියයි",
       "News Content": "මාළඹේ පෞද්ගලික වෛද්‍ය විද්‍යාලය අහෝසි කරමින් රජය ඊයේ ඉදිරිපත් කළ යෝජනාවලිය පිළිනොගන්නා බව අන්තර් විශ්වවිද්‍යාලයීය ශිෂ්‍ය බල මණ්ඩලය ප්‍රකාශ කළා.\nඑහි වැඩබලන කැඳවුම්කරු මංගල මද්දුමගේ මේ බව කියා සිටියේ මාළඹේ පෞද්ගලික වෛද්‍ය විද්‍යාලය අහෝසි කරන ලෙස ඉල්ලා සරසවි සිසුන් පිරිසක් සත්‍යග්‍රහයක නිරත වන කොළඹ කොටුව දුම්රිය ස්ථානය ඉදිරිපිට අට්ටාලය අසල අද පෙරවරුවේ පැවති මාධ්‍ය හමුවකට එක්වෙමින්.\nමේ අතර, රජය ඉදිරිපත් කළ යෝජනාවලිය සම්බන්ධයෙන් සාකච්ඡා කිරීම සදහා රජයේ වෛද්‍ය නිලධාරින්ගේ සංගමයේ විධායක කමිටුවේ විශේෂ රැස්වීමක් මේ වනවිට කොළඹදී පැවැත්වෙනවා.\nසයිටම් ආයතනය අහෝසි කර නව ආයතනයක් බිහි කිරීම සම්බන්ධයෙන් එහිදී සාකච්ඡා කිරීමට නියමිත බව ඊට සහභාගි වීමට පෙර හිරු ප්‍රවෘත්ති අංශය වෙත අදහස් දැක්වූ රජයේ වෛද්‍ය නිලධාරින්ගේ සංගමයේ විධායක කමිටු සාමාජික වෛද්‍ය ප්‍රසාද් කොළඹගේ කියා සිටියා.\nඑමෙන්ම, මාළඹේ සයිටම් පෞද්ගලික වෛද්‍ය පීඨය සම්බන්ධයෙන් රජය ඉදිරිපත් කර ඇති යෝජනාවලිය  පිළිබදව සයිටම් ආයතනයේ මතයද අද ප්‍රකාශයට පත් කිරීමට නියමිතයි.",
       "URL": "https://www.hirunews.lk/174792/සයිටම්-අහෝසි-කිරීමේ-යෝජනාව-පිළිනොගන්නා-බව-අන්තරේත්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4245"
}