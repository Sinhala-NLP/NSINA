{
       "Source": "hirunews",
       "Timestamp": "Tuesday, 12 October 2021 - 21:28",
       "Headline": "අගමැතිගෙන් ගුරු-විදුහල්පතිවරුන්ට යෝජනාවක් (ඡායාරූප)",
       "News Content": "වැටුප් විෂමතා ගැටළුව පිළිබද සාකච්ඡා කිරීම සඳහා ගුරු - විදුහල්පති වෘත්තීය සමිති සන්ධානය අද දහවල් අරලියගහ මන්දිරයේදී අග්‍රාමාත්‍යවරයා සමග පැවති සාකච්ඡාව අවසන් කෙරුණේ විසඳුමකින් තොරවයි.\nපැය 3කට අධික කාලයක් පැවැත්වුණු මෙම සාකච්ජාවට වැටුප් විෂමතා ගැටලුව විසදීම සඳහා සොයා බැලීමට පත් කළ අමාත්‍ය මණ්ඩල අනු කමිටුවේ සාමාජිකයින් , අධ්‍යාපන අමාත්‍යවරයා සහ ගුරු වෘත්තීය සමිති නියෝජිතයින් ඇතුලු පිරිසක් එක්ව සිටියා.\nඑම සාකච්ඡාව සම්බන්ධයෙන් නිවේදනයක් නිකුත් කරන අග්‍රාමාත්‍ය කාර්යාලය සදහන් කළේ අමාත්‍ය අනු කමිටුවේ යෝජනාව පරිදි කොටස් තුනකින් වැඩි කිරීමට යෝජිත වැටුප පළමු අදියර සදහා 2022 වර්ෂයේ අයවැය මගින් සහ ඉතිරි කොටස් දෙක 2023 අයවැය මගින් ලබාදීමට අග්‍රාමාත්‍යවරයා යෝජනා කළ බවයි.\nකොවිඩ් වසංගතය හමුවේ මහභාණ්ඩාගාරයට මුදල් ලැබීම් සීමාවීම හේතුවෙන් එකවර මෙම ඉල්ලීම් ලබාදීමට නොහැකි බව අග්‍රාමාත්‍යවරයා පෙන්වා දී තිබෙනවා.\nඅග්‍රාමාත්‍යවරයා මෙහිදී වැඩිදුරටත් ඉල්ලා ඇත්තේ දරුවන්ගේ අධ්‍යාපනය තවදුරටත් බාධාවකින් තොරව කරගෙන යාමේ අවශ්‍යතාව මත රජය මෙම යෝජනාව ඉදිරිපත් කරන බවයි.",
       "URL": "https://www.hirunews.lk/284824/අගමැතිගෙන්-ගුරු-විදුහල්පතිවරුන්ට-යෝජනාවක්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1632"
}