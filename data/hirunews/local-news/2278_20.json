{
       "Source": "hirunews",
       "Timestamp": "Saturday, 12 December 2020 - 19:44",
       "Headline": "අධිකරණ අමාත්‍යාංශය පෞද්ගලික ගොඩනැගිල්ලකට රැගෙන යාම නවතී",
       "News Content": "අධිකරණ අමාත්‍යාංශය පෞද්ගලික ගොඩනැගිල්ලකට රැගෙන යාමට ගෙන තිබූ තීරණය මේ වනවිට වෙනස් කර තිබෙනවා.\nනිවේදනයක් නිකුත් කරමින් එම අමාත්‍යාංශය සඳහන් කළේ සාකච්ඡා කිහිපයකින් පසු අදාළ තීරණය ගනු ලැබූ බවයි.\nඅධිකරණ අමාත්‍යාංශය සම්බන්ධයෙන් පසුගිය දින කිහිපයේ දැඩි කථාබහක් මතුවුණේ රුපියල් කෝටි ගණනක් වැය කර එම අමාත්‍යාංශය පෞද්ගලික ගොඩනැගිල්ලකට රැගෙන යාමේ සූදානමක් පිළිබඳව විපක්ෂය විසින් කරුණු දැක්වීම හේතුවෙන්.\nකෙසේ වෙතත් විසිවන ආණ්ඩුක්‍රම ව්‍යවස්ථා සංශෝධනය මගින් ශ්‍රේෂ්ඨාධිකරණයට සහ අභියාචනාධිකරණය සඳහා ඉහළ නැංවූ විනිසුරුවරුන් 14 දෙනාට සහ ඔවුන්ට අදාළ සේවාවන් සැපයීම වෙනුවෙන් අමාත්‍යාංශය යොදාගැනීම සම්බන්ධයෙන් උපරිමාධිකරණ සංකීර්ණ කළමනාකාරීත්ව මණ්ඩලය සහ අධිකරණ සේවා කොමිසන් සභාව යෝජනා  ඉදිරිපත් කර තිබූ බව අධිකරණ අමාත්‍යාංශය අදාළ නිවේදනයෙන් පෙන්වාදී තිබෙනවා.\nඒ අනුව ශ්‍රේෂ්ඨාධිකරණය හා අභියාචනාධිකරණයේ කොටස් අමාත්‍යාංශ ගොඩනැගිල්ල තුළ ස්ථාපිත කිරීමටත්, අධිකරණ අමාත්‍යාංශය වෙනත් සුදුසු ස්ථානයකට රැගෙන යාමටත් යෝජනාවූ බවයි එම අමාත්‍යාංශය නිකුත් කළ නිවේදනයේ දැක්වුණේ.\nඒ අනුව වසර දෙකක කාලයක් සඳහා මාසික කුලිය මිලියන 9.8ක් ගෙවා දමමින් මුළු අධිකරණ අමාත්‍යාංශයම කොළඹ ලෝක වෙළඳ මධ්‍යස්ථානයේ ස්ථාපිත කිරීමට තීරණය කළ බව අදාළ නිවේදනයේ සඳහන්.\nගොඩගැසී ඇති නඩු විශාල ප්‍රමාණයක් විසඳීම සඳහා දැනට පවතින ගොඩනැගිල්ලේ අධිකරණ කටයුතු පවත්වාගෙන ගොස් ඵලදායී සේවාවක් ලබාදීමේ අරමුණ තේරුම් නොගෙන ඇතමුන් වෙනත් අර්ථකථන ලබාදීමට උත්සාහ දැරූ බවද අදාළ නිවේදනයෙන් දක්වා තිබෙනවා.\nඒ අනුව අධිකරණ අමාත්‍යාංශය දැනට පවතින ගොඩනැගිල්ලේම පවත්වාගෙන යෑමට තීරණය කළ බවයි එම අමාත්‍යාංශය නිකුත් කළ නිවේදනයේ වැඩිදුරටත් දක්වා ඇත්තේ.\nමේ අතර ජනතා නීතීඥ සංගමයේ නීතීඥවරුන් පිරිසක් අලුත්කඩේ උසාවි සංකීර්ණය ආසන්නයේ ඉදිකර ඇති මහල් 13 කින් සමන්විත ගොඩනැගිල්ල පරීක්ෂා කිරීම සඳහා පැමිණියා.\nඊට එක්වූ නීතීඥවරුන් පෙන්වා දුන්නේ විශාල වියදමක් දරා පෞද්ගලික ගොඩනැගිල්ලක් වෙත අධිකරණ අමාත්‍යාංශය රැගෙන යාම වෙනුවට විකල්පයක් ලෙස අදාළ ගොඩනැගිල්ල භාවිතා කළ හැකි බවයි.",
       "URL": "https://www.hirunews.lk/256884/අධිකරණ-අමාත්‍යාංශය-පෞද්ගලික-ගොඩනැගිල්ලකට-රැගෙන-යාම-නවතී",
       "Category": "Local News",
       "Parent URL": "https://www.hirunews.lk/local-news.php?pageID=2278"
}