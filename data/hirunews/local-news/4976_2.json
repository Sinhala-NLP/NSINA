{
       "Source": "hirunews",
       "Timestamp": "Wednesday, 06 July 2016 - 18:20",
       "Headline": "මව්වරුන් අත්අඩංගුවට ගැනීමෙන් මීගහතැන්න ළමයින් කම්පනයට පත් වෙයි",
       "News Content": "වත්මන් රජය නීතිය සැමට එක හා සමානව ක්‍රියාත්මක කරන බව කැබිනට් ප්‍රකාශක අමාත්‍ය රාජිත සේනාරත්න ප්‍රකාශ කළා.\nමීගහතැන්න විද්‍යාලයට බලහත්කාරයෙන් ළමයින් ඇතුලූ කිරීමේ සිද්ධියට අත්අඩංගුවට ගැනුනු නියෝජ්‍ය අමාත්‍ය පාලිත තෙවරප්පෙරුම ඇතුලූ මව්වරුන් පිළිබඳව අද පැවති කැබිනට් තීරණ දැනුම්දීමේදී සිදුකළ ප්‍රශ්න කිරීම්වලට පිළිතුරු දෙමින් ඔහු මේ බව කියා සිටියා.\nමේ අතර මීගහතැන්න ප්‍රාථමික විද්‍යාලයට බලෙන් ඇතුලූවූ බවට චෝදනා එල්ලවූ මව්වරුන් නමදෙනා හඳුනාගැනීමේ පෙරට්ටුවක් සඳහා හෙට මතුගම මහේස්ත්‍රාත්වරයා හමුවට ඉදිරිපත් කිරීමට නියමිතයි.\nපාසලට බලහත්කාරයෙන් ළමයින් රැගෙන ඇතුලූවීමේ චෝදනාව ඔවුන් ඊයේ මීගහතැන්න පොලීසිය අත්අඩංගුවට ගත්තා.\nපසුව පොලීසියට භාරවී අත්අඩංගුවට ගත් නියෝජ්‍ය අමාත්‍ය පාලිත තෙවරප්පෙරුම ඇතුලූ සිව්දෙනාද හෙට දක්වා රක්ෂිත බන්ධනාගාර ගත කර සිටිනවා.\nරක්ෂිත බන්ධනාගාර ගතකර සිටින නියෝජ්‍ය අමාත්‍ය පාලිත තෙවරප්පෙරුමගේ සුවදුක් විමසීමට රාජ්‍ය අමාත්‍ය පාලිත රංගේබණ්ඩාර අද කළුතර බන්ධනාගාරය වෙත පැමිණ තිබුණා.\nඒකාබද්ධ විපක්ෂය කොළඹ අද කැඳවා තිබූ මාධ්‍ය හමුවකදීද මේ සම්බන්ධයෙන් අදහස් පළවූ අතර, එහිදී අදහස් දැක්වූ පාර්ලිමේන්තු මන්ත්‍රී රංජිත් සොයිසා කියා සිටියේ රජයේ අමාත්‍යවරුන්ටද ඉල්ලීම් දිනාගැනීමට අරගල කිරීමට සිදුව ඇති බවයි.\nජාතික භික්ෂු පෙරමුණ කොළඹ අද පැවැත්වූ මාධ්‍ය හමුවේදී එහි ලේකම් පූජ්‍ය වකමුල්ලේ උදිත හිමියන් ද මෙම සිද්ධිය සම්බන්ධයෙන් අදහස් පළ කළා.\nඋන්වහන්සේ සඳහන් කළේ යහපාලනය යටතේ කැළෑ නීතිය රජවී ඇති බවයි.",
       "URL": "https://www.hirunews.lk/137358/මව්වරුන්-අත්අඩංගුවට-ගැනීමෙන්-මීගහතැන්න-ළමයින්-කම්පනයට-පත්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4976"
}