{
       "Source": "hirunews",
       "Timestamp": "Friday, 21 April 2017 - 13:15",
       "Headline": "කුඩා ජල විදුලි බලාගාර සදහා බලපත්‍ර නිකුත් කිරීමේදී නවීන තාක්ෂණය උපයෝගි කර ගත යුතුයි - ජනපති",
       "News Content": "කුඩා ජල විදුලි බලාගාර සඳහා බලපත්‍ර නිකුත් කිරීමේදී නවීන තාක්ෂණය ඒ සඳහා උපයෝගී කරගත යුතු බව ජනාධිපති මෛත්‍රීපාල සිරිසේන ප්‍රකාශ කළා.\nකුඩා ජල විදුලි බලාගාර ආශ්‍රිතව සිදුකෙරෙන පුනර්ජනනීය විදුලිබල නිෂ්පාදනය පිළිබඳව ජනාධිපති කාර්යාලයේදී ඊයේ (20) පැවති සාකච්ඡාවකදීයි ජනාධිපතිවරයා මේ බව සඳහන් කළේ.\nගැටලූ පවතින ව්‍යාපෘති හඳුනාගෙන අදාළ රාජ්‍ය ආයතනවල වෙනම කමිටු පත්කර ගනිමින් එම ගැටලූ විසඳීමට පියවර ගත යුතු බවද මෙහිදී ජනාධිපතිවරයා සඳහන් කළා.\nදැනටමත් දේශීය කුඩා ජල විදුලි බලාගාර පද්ධතිය ඔස්සේ ජාතික විදුලිබල පද්ධතියට එකතු වන මෙගාවොට් 340 ක ධාරිතාව, මෙගාවොට් 550 ක් දක්වා වර්ධනය කිරීම සඳහා ඇති ඉඩ ප්‍රස්ථා හඳුනා ගැනීම ඇතුළු කරුණු කිහිපයක් සම්බන්ධයෙන් මෙහිදී අවධානය යොමු වූ බවයි ජනාධිපති මාධ්‍ය අංශය සඳහන් කළේ.",
       "URL": "https://www.hirunews.lk/159660/කුඩා-ජල-විදුලි-බලාගාර-සදහා-බලපත්‍ර-නිකුත්-කිරීමේදී-නවීන-තාක්ෂණය-උපයෝගි-කර-ගත-යුතුයි-ජනපති",
       "Category": "Local News",
       "Parent URL": "https://www.hirunews.lk/local-news.php?pageID=4553"
}