{
       "Source": "hirunews",
       "Timestamp": "Sunday, 10 July 2022 - 14:24",
       "Headline": "අගමැතිගේ නිවසට ගිනි තැබීම පිළිකුලෙන් යුතුව හෙළා දකින බව විපක්ෂ නායක කියයි",
       "News Content": "අගමැති රනිල් වික්‍රමසිංහගේ නිවස ඉලක්ක කරගෙන කිසියම් කඩාකප්පල්කාරී පිරිසක් විසින් සිදුකළ ගිනිතැබීම පිළිකුලෙන් යුතුව හෙළා දකින බව විපක්ෂ නායක සජිත් ප්‍රේමදාස පවසනවා.\nනිවේදනයක් නිකුත් කරමින් ඔහු සඳහන් කළේ එකී සිදුවීමට සම්බන්ධ සියලු දෙනාට එරෙහිව සාධාරණ පරීක්ෂණයක් පවත්වා තරාතිරම නොබලා දඬුවම් ලබා දිය යුතු බවයි.\nප්‍රජාතන්ත්‍රවාදය මානව හිමිකම් සහ සාධාරණත්වය රජයන සමාජයක් වෙනුවෙන් මේ රටේ සමස්ත ජනතාව පුරවැසි අරගලයකට එක්වූ අතර එහි උදාර අරමුණු කිසිම විටක පාවා නොදෙන්නට තරම් ඔවුන් විනයගරුක හා ශිෂ්ට සම්පන්න වූ බව අප තිරව විශ්වාස කරන බව ඔහු සඳහන් කළා.\nඑහෙත් එකී අරගලයට මුවාවී, කිසියම් අවස්ථාවාදී සහ කඩාකප්පල්කාරී පිරිසක් විසින් සිදු කරනු ලබන දේපල විනාශ කිරීම්, ගිනි තැබීම් සහ ජන ජීවිත ව්‍යාකූල කරවන සුළු සිදුවීම්වලට කොන්දේසි විරහිතව එරෙහි වන බව ද විපක්ෂ නායකවරයාගේ නිවේදනයේ දැක්වෙනවා.\nපසුගිය දින කිහිපය තුළ, අරගලකරුවන්, මාධ්‍යවේදීන්, සිවිල් පුරවැසියන් ඇතුළු විශාල පිරිසකට ද ප්‍රචණ්ඩත්වයට මුහුණ දීමට සිදු වූ අතර ඒ පිළිබඳව ද පුළුල් පරීක්ෂණ පැවැත්විය යුතු බව ද ඔහු අවධාරණය කරනවා.\nප්‍රචණ්ඩත්වයෙන් තොර සාමකාමී රටක් වෙනුවෙන් මෙතෙක් කල් සුරක්ෂිතව රැකගෙන ආ පුරවැසි අරගලයට කළු පැල්ලම් එක් කිරීමට වෙර දරන පිටස්තර බලවේග පිළිබඳව අවධානයෙන් සිටින ලෙසට සමස්ත සමාජයෙන් ඉල්ලා සිටින බව ද සජිත් ප්‍රේමදාස ප්‍රකාශ කළා.\nමේ එළඹ ඇත්තේ ඉතාම තීරණාත්මක මොහොතක් හෙයින් සංසුන්ව සාමකාමීව, ප්‍රජාතන්ත්‍රවාදය සුරක්ෂිත කරමින් සංහිඳියාව පෙරදැරිව කටයුතු කරන්නට එක්වන ලෙසට සමස්ත පුරවැසියන්ට ගෞරවයෙන් ආරාධනා කරන බව ද විපක්ෂ නායකවරයා නිකුත් කළ නිවේදනයේ සඳහන්.",
       "URL": "https://www.hirunews.lk/309594/අගමැතිගේ-නිවසට-ගිනි-තැබීම-පිළිකුලෙන්-යුතුව-හෙළා-දකින-බව-විපක්ෂ-නායක-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1032"
}