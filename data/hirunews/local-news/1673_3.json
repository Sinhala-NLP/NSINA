{
       "Source": "hirunews",
       "Timestamp": "Thursday, 23 September 2021 - 19:21",
       "Headline": "හිරු අනාවරණ කළ හෝටල් නිරෝධායන ජාවාරම අවසන් - ගුවන් මගීන්ට පැය 3 ක් තුලදී පී.සී.ආර්. වාර්තා(වීඩියෝ)",
       "News Content": "හිරු ප්‍රවෘත්ති දින ගණනාවක් තිස්සේ අනාවරණය කළ, විදෙස්ගතව සිට පැමිණෙන පිරිස නිරෝධායනයට යොමු කරමින් සිදු කළ මුදල් ගසාකෑමේ මහා ජාවාරම අනිද්දා අවසන් වනවා.\nඒ, පැය 3ක් ඇතුළත වාර්තා ලබාගත හැකි පී.සී.ආර්. පරීක්ෂණ පහසුකම් කටුනායක ගුවන් තොටුපොළ පරිශ්‍රයේ අද ස්ථාපිත කිරීමත් සමගයි.\nකටුනායක ගුවන් තොටුපල හරහා මෙරටට පැමිණෙන ගුවන් මගීන් හෝටල් නිරෝධායනයට යොමුකරමින් සිදුකළ මහා පරිමාණ මුදල් ගසාකෑම පිළිබඳ අප අවස්ථා කිහිපයකදි රට හමුවේ අනාවරණය කළා.\nඑහි ප්‍රතිපලයක් ලෙස නිරෝධායනයෙන් මුදල් ගසා කෑමට තිත තබමින් කටුනායක ගුවන් තොටුපලේ පී.සී.ආර් පරීක්ෂණාගාරයක් අද විවෘත කෙරුණා.\nමෙහි පැයකට පුද්ගලයින් 500 දෙනෙකු වශයෙන් දිනකට පුද්ගලයින් 7000ක් පී.සී.ආර්. පරීක්ෂාවට ලක් කළ හැකියි.\nමේ යටතේ පුර්ණ එන්නත්කරණයට ලක්වු විදෙස් සංචාරකයින්ට මෙරටට පැමිණීමේදි ඩොලර් 40ක මුදලක් හෙවත් රුපියල් 8000 කට ආසන්න මුදලක් ගෙවා මෙම පී.සී.ආර් පරීක්ෂණයකට පෙනී සිටිය හැකි වනවා.\nදැනට පවතින ක්‍රමවේදයට අනුව පුර්ණ එන්නත්කරණයට ලක්වු විදෙස් සංචාරකයින් මෙරටට පැමිණිමට පෙර මුදල් ගෙවා පළමුව නිරෝධායන සඳහා හෝටලයක් වෙන්කර ගත යුතුයි.\nදෙවනුව පී.සී.ආර්. පරීක්ෂාවකට සහ රක්ෂණය වෙනුවෙන් තවත් ඩොලර් 52ක් පමණ ගෙවිය යුතුව තිබුණා.\nඒ අනුව විදේශිකයෙකුට ශ්‍රී ලංකාවට පැමිණීමේදී පළමු පෙළ හෝටලයකට අවම වශයෙන් සියලු‍ ගාස්තු සඳහා ඩොලර් 200ක් පමණ වැයවනවා.\nඑය රුපියල් වලින් 40,000 පමණ මුදලක්.\nඑහිදී, පි.සී.ආර් පරීක්ෂණයේ ප්‍රතිඵල ලැබෙනතුරු හෝටලයේ රැඳී සිටිය යුතු අතර, පී.සී.ආර්.පරීක්ෂණයේ ප්‍රතිඵලය ප්‍රමාද වන අවස්ථාවලදී අමතර මුදල් ගෙවිය යුතුව තිබුණා.\nසංචාරකයින් නිරෝධායනයට ලක්වූ හෝටලයෙන් පිටව ගිය පසු සංචාරක අමාත්‍යාංශයේ අනුමත හෝටලයකට යායුතු අතර ඉන් පසුව ඔවුන්ට රට තුළ සංචරණයට අවසර හිමිවනවා.\nකෙසේ වෙතත්, සෙනසුරාදායින් පසු ඇරඹෙන නව ක්‍රම වේදය මඟින් ඕනෑම විදේශ සංචාරකයෙකුට ඩොලර් 40ක් සහ රක්ෂණ ගාස්තු පමණක් ගෙවා ගුවන් තොටුපොළේදීම පී.සී.ආර්.පරීක්ෂණයක් සිදුකර තමන් කැමති නිශ්චිත හෝටලයකට යාහැකියි.\nඑතුළින් මෙරටට පැමිණෙන ශ්‍රී ලාංකික ශ්‍රමිකයින්ගෙන් හෝටල් නිරෝධායනය යටතේ මුදල් ගසාකෑම වළක්වාගත හැකියි.\nකෙසේ වෙතත්, මෙම නව පහසුකම විදෙස්ගතව සිට පැමිණෙන ශ්‍රී ලාංකික ශ්‍රමිකයන්ට ලබාදිමට අවශ්‍ය මාර්ගෝපදේශ සෞඛ්‍ය අමාත්‍යංශය විසින් නිකුත් කළ යුතු වනවා.\nඒ සම්බන්ධයෙන් විශේෂ සාකච්ජාවක් කම්කරු අමාත්‍ය නිමල් සිරිපාල ද සිල්වාගේ ප්‍රධානත්වයෙන් එම අමාත්‍යංශයේදී පැවැත්වුණා.\nඑහිදි පුර්ණ එන්නත්කරණයට ලක් වු විදේශ සේවා නියුක්ති කාර්යාංශයේ ලියාපදිංචි වි විදෙස්ගතව සිට පැමිණෙන ශ්‍රී ලාංකික ශ්‍රමිකයන්ට මුදල් ගෙවා ගැනිමට නොහැකි නම් සිදු කරන පී.සී.ආර් පරික්ෂණය සඳහා රජය මගින් ඩොලර් 40 මුදල ගෙවන බවට තිරණයකට එළඹුණු බවයි කම්කරු අමාත්‍යංශය සඳහන් කළේ.\nඑසේම, විදෙස්ගතව සිට පැමිණෙන ශ්‍රී ලාංකික ශ්‍රමිකයන්ට අවශ්‍ය මාර්ගෝපදේශ කඩිනමින් සකසා එම පහසුකම් ජනතාවට ලබාදෙන තෙක් හිරු ප්‍රවෘත්ති තවදුරටත් අවධානයෙන්.",
       "URL": "https://www.hirunews.lk/283049/හිරු-අනාවරණ-කළ-හෝටල්-නිරෝධායන-ජාවාරම-අවසන්-ගුවන්-මගීන්ට-පැය-3-ක්-තුලදී-පී-සී-ආර්-වාර්තා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1673"
}