{
       "Source": "hirunews",
       "Timestamp": "Wednesday, 08 June 2022 - 7:32",
       "Headline": "යූරියා පොහොර ගන්න ලෝක බැංකුවෙන් සහය",
       "News Content": "මහ කන්නය සඳහා අවශ්‍ය සියලු යූරියා පොහොර වෙනුවෙන් අවශ්‍ය මුදල් ලබා දීමට ලෝක බැංකුවේ නියෝජිතයින් එකඟතාවය පල කර ඇති බව කෘෂිකර්ම අමාත්‍ය මහින්ද අමරවීර පවසනවා.\nඊයේ පාර්ලිමේන්තුවේදී අදහස් දක්වමින් ඔහු කියා සිටියේ දිවයින පුරා පිහිටි අමාත්‍යංශ, දෙපාර්තමේන්තු ඇතුලු සියලු රාජ්‍ය ආයතන වලට මෙන්ම පාසල් සහ ආගමික ස්ථාන වලට අයත් ඉඩම්, වගාබිම් බවට පත් කිරීම සඳහා පියවර ගෙන ඇති බවයි.\nකෙසේ වෙතත් ගොවීන්ට වගාවන් සිදු කිරීමට අවශ්‍ය ප්‍රමාණවත් පොහොර සහ කෘෂි රසායන මෙතෙක් ලැබී නොමැති බව ජාතික ගොවිජන එකමුතුව පවසනවා.\nඅනුරාධපුර ප්‍රදේශයේ ඊයේ පැවති මාධ්‍ය හමුවකදී එහි සභාපති අනුරාධ තෙන්නකෝන් කියා සිටියේ කෘෂිකර්ම අමාත්‍යංශයේ අධ්‍යක්ෂ ජනරාල්වරයාවද දුරකථනය ඔස්සේ සම්බන්ධ කර ගනිමින්.\nමේ අතර ජුනි සිට සැප්තැම්බර් දක්වා කාලය තුල මෙරට තුල ආහාර ප්‍රමාණය තවදුරටත් ක්‍රමයෙන් අඩුවී ඉදිරි මාස කිහිපය තුල ශ්‍රී ලංකාවේ ආහාර සුරක්ෂිතතාවය තවදුරටත් පිරිහීමට ලක් වනු ඇති බව එක්සත් ජාතීන්ගේ සංවිධානයේ ආහාර සහ කෘෂිකර්ම වැඩසටහන පවසනවා.\nඊයේ දිනට යෙදී තිබුණු ලෝක ආහාර සුරක්ෂිතතා දිනයට සමගාමීව ශ්‍රී ලංකාව වෙත අනතුරු ඇඟවීමේ නිවේදනයක් නිකුත් කරමින් එම සංවිධානය පෙන්වා දෙන්නේ එය වළක්වා ගැනීම සඳහා වහාම රසායනික සහ කාබනික පොහොර මෙන්ම කෘෂි රසායන ආනයනය සඳහා ජාත්‍යන්තරයෙන් ආධාර ලබා ගැනීමට ශ්‍රී ලංකා රජය කටයුතු කළ යුතු බවයි.\nමෙවන් පසුබිමක නියමිත පාලන මිල ඉක්මවා විවිධ මිල ගණන් යටතේ සහල් අලෙවි කරන වෙළඳුන් සොයා පාරිභෝගික අධිකාරිය වැටලීම් ආරම්භ කර තිබෙනවා.\nඒ අනුව පිටකොටුවේ සහල් වෙළඳසැල් වෙත පාරිභෝගික අධිකාරියේ නිලධාරීන් පැමිණ ඊයේ සහල් මිල ගණන් පරීක්ෂාවට ලක් කිරීමත් සමග උණුසුම් තත්ත්වයක් ඇති වුණා.\nපසුගිය මැයි 2 වනදා නිකුත් කළ ගැසට් පත්‍රයට අනුව නාඩු සහල් කිලෝවක් රුපියල් 220 කටත්, සම්බා සහල් කිලෝවක් රුපියල් 230 කටත්, කීරි සම්බා කිලෝවක් රුපියල් 260 කටත් අලෙවි කළ යුතු වනවා.",
       "URL": "https://www.hirunews.lk/306519/යූරියා-පොහොර-ගන්න-ලෝක-බැංකුවෙන්-සහය",
       "Category": "Local News",
       "Parent URL": "https://www.hirunews.lk/local-news.php?pageID=1111"
}