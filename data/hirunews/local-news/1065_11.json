{
       "Source": "hirunews",
       "Timestamp": "Monday, 27 June 2022 - 12:50",
       "Headline": "සියවසකට පසු රුසියාව විදේශ ණය ගෙවීම් පැහැර හරියි",
       "News Content": "සිය වසකට පසු රුසියාව විදේශ ණය ගෙවීම් පැහැර හැර ඇති බව බ්ලූම් බර්ග් වෙබ් අඩවිය වාර්තා කරනවා.\nඊයේ දිනයේ දී අමෙරිකානු ඩොලර් මිලියන 100ක ණය ගෙවීමක් සිදු කිරීමට නියමිතව තිබුණ ද රුසියාවට පනවා ඇති සම්බාධක හේතුවෙන් මෙම ණය ගෙවීම පැහැර හැරීමට සිදුව ඇති බවයි වාර්තා වන්නේ.\nලොව පුරා මුදල් සංසරණය ක්ෂණිකව සහ පහසුවෙන් සිදු කිරීමට සහය වන ස්විෆ්ට් ගෙවීම් ජාලය යුක්රේන ආක්‍රමණ හමුවේ බටහිර රටවල් විසින් රුසියාවට තහනම් කිරීමට පියවර ගත්තා.\nමීට විකල්පයක් ලෙස රුසියානු රජය කාඩ්පත් ගෙවීම් සඳහා MIR ලෙස හැඳින්වෙන ජාතික ගෙවීම් කාඩ්පත් පද්ධතියක් නිර්මාණය කළ ද එය දැනට භාවිත කරන්නේ රටවල් කිහිපයක් පමණක් බවයි විදෙස් මාධ්‍ය පෙන්වා දෙන්නේ.\nමේ අතර යුක්රේනයේ කීව් අගනුවරට රුසියානු හමුදාව මිසයිල ප්‍රහාර 14කට වැඩි ගණනක් එල්ල කර තිබෙනවා.\nමෙම ප්‍රහාර මෑතකදී එරටට එල්ල වු දරුණුතම ප්‍රහාර බවයි විදෙස් මාධ්‍ය වාර්තා කළේ.\nඑම ප්‍රහාරවලින් කීව් අගනුවර මහල් නිවාස සංකීර්ණයක් විනාශ වු අතර එක් පුද්ගලයෙකු මියගොස් හත් හැවිරිදි දැරියක් ඇතුළු දෙදෙනෙකු තුවාල ලබා\nතිබෙනවා.\nජර්මනියේ පැවැත්වෙන ජී 7 නායක සමුළුවේ දී යුක්රේනයට තවදුරටත් යුදමය ආධාර ලබාදීමටත් රුසියාවට එරෙහිව තවත් සම්බාධක පැනවීමටත් ප්‍රතිචාර ලෙස මෙම මිසයිල ප්‍රහාර රුසියාව විසින් එල්ල කර ඇති බවයි විශ්ලේෂකයින් පෙන්වා දෙන්නේ.",
       "URL": "https://www.hirunews.lk/308296/සියවසකට-පසු-රුසියාව-විදේශ-ණය-ගෙවීම්-පැහැර-හරියි",
       "Category": "Local News",
       "Parent URL": "https://www.hirunews.lk/local-news.php?pageID=1065"
}