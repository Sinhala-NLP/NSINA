{
       "Source": "hirunews",
       "Timestamp": "Saturday, 25 December 2021 - 6:34",
       "Headline": "සැරයන්වරයෙකු එල්ල කළ වෙඩි පහරකින් පොලිස් නිලධාරින් තිදෙනකු ජීවිතක්ෂයට (වීඩියෝ)",
       "News Content": "තිරුක්කෝවිල් පොලිස් ස්ථානයට අනුයුක්තව රාජකාරි කළ පොලිස් සැරයන්වරයෙකු විසින් සිදුකළ වෙඩි තැබීමක් හේතුවෙන් එම පොලිස් ස්ථානයට අනුයුක්තව සේවය කළ තවත් නිලධාරීන් තිදෙනෙකු මියගොස් ඇති බව පොලිස් මාධ්‍ය ප්‍රකාශක කාර්යාලය සඳහන් කරනවා.\nමීට අමතරව මෙම වෙඩි තැබීම හේතුවෙන් තුවාල ලැබූ තිරුක්කෝවිල් පොලිස් ස්ථානයේ ස්ථානාධිපති සහ නිලධාරියෙකු කල්මුණේ අශ්‍රොෆ් අනුස්මරණ රෝහලට ඇතුළත් කර ඇති අතර, සෙසු නිලධාරියාගේ තත්ත්වය බරපතළ බැවින් මේ වනවිටත් හෙතෙම ප්‍රතිකාර ලබන්නේ දැඩි සත්කාර ඒකකයේ බවටයි වාර්තා වන්නේ.\nසිද්ධියෙන් තුවාල ලැබූ තවත් අයෙකු ඇතුළත් කෙරුණේ, අක්කරෙයිපත්තුව මූලික රෝහලටයි.\nකෙසේවෙතත්, මෙම වෙඩි ප්‍රහාරය එල්ල කළ පොලිස් සැරයන්වරයා වෙඩි තැබීම සඳහා භාවිතා කළ ටී 56 වර්ගයේ ගිනි අවි දෙකක් සහ පතරොම් ගැබ් 18 ක් ද සමඟ තිරුක්කෝවිල් පොලීසියට කිලෝමීටර් 80ක් පමණ දුරින් පිහිටි ඇතිමලේ පොලිසියට භාර වී තිබෙනවා.\nමෙම වෙඩි ප්‍රහාරය එල්ල කිරීමට හේතුව කුමක්දැයි මෙතෙක් අනාවරණය වී නැහැ.\nඊයේ රාත්‍රි 10.00 ට පමණ මෙම වෙඩි ප්‍රහාරය එල්ල කර ඇති බවයි වාර්තා වන්නේ.\nවැඩිදුර විමර්ශන සඳහා ඔහු පොතුවිල් පොලීසිය වෙත භාර දී තිබෙනවා.\nනිවාඩු සම්බන්ධයෙන් ඇති වූ ගැටලුවක් මෙම වෙඩි තැබීමට හේතු වී ඇති බවටයි සිදුකළ මූලික විමර්ශනවලින් අනාවරණ වී ඇත්තේ.",
       "URL": "https://www.hirunews.lk/292059/සැරයන්වරයෙකු-එල්ල-කළ-වෙඩි-පහරකින්-පොලිස්-නිලධාරින්-තිදෙනකු-ජීවිතක්ෂයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1471"
}