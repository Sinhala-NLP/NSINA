{
       "Source": "hirunews",
       "Timestamp": "Monday, 16 April 2018 - 6:21",
       "Headline": "පොදුරාජ්‍ය මණ්ඩලීය රාජ්‍ය නායක සමුළුව අද, ජනපති ලන්ඩන් නුවරට ලඟා වෙයි",
       "News Content": "පොදුරාජ්‍ය මණ්ඩලීය රාජ්‍ය නායකයින්ගේ සමුළුව එක්සත් රාජධානියේදී අද (16) ආරම්භ වනවා.\nඑය ලබන 20 වනදා දක්වා පැවැත්වෙන්නේ සාමාජික රටවල් 53 ක රාජ්‍ය නායකයින්ගේ ප්‍රධානත්වයෙන්.\nසමුළුවට සහභාගිවීම සඳහා ජනාධිපති මෛත්‍රිපාල සිරිසේන ඊයේ (15) දිවයිනෙන් පිටත්ව ගිය අතර, ශ්‍රී ලංකා වේලාවෙන් ඊයේ රාත්‍රී 11ට පමණ ජනාධිපතිවරයා ලන්ඩනයට ළඟාවූ බවයි එහි සිටින හිරු මාණ්ඩලික වාර්තාකරු සඳහන් කළේ.\nජනාධිපති මෛත්‍රීපාල සිරිසේන එළඹෙන 19 වනදා රාජ්‍ය නායකයින්ගේ සමුළුවට සහභාගි වන අතර 18 වනදා පොදු රාජ්‍ය මණ්ඩල ව්‍යාපාරික සංසදයේ ප්‍රධාන දේශකයා ලෙස එක්වීමට නියමිතයි.\nපොදු රාජ්‍ය මණ්ඩලීය රටවල් පොදුවේ මුහුණපා සිටින අභියෝග පිළිබඳව සහ තරුණ කොටස් ඇතුලුව සෑම පුරවැසියෙකු වෙනුවෙන්ම, වඩා යහපත් අනාගතයක් නිර්මාණය කිරීම යන කරුණු පිළිබඳව සලකා බැලෙන අවස්ථාවක් ලෙස මෙම රාජ්‍ය නායක සමුළුව හඳුන්වාදිය හැකියි.\nමෙවර පොදු රාජ්‍ය මණ්ඩලීය රාජ්‍ය නායක සමුළුව ලන්ඩන් නුවරදී පැවැත්වෙන්නේ පොදු අනාගතයක් උදෙසා යන තේමාව යටතේයි.\nමෙහිදී අනෙක් ස්වාධීන සාමාජික රාජ්‍ය සමඟ පවතින සහයෝගිතාව පුුළුල් කිරීමට ද කටයුතු කෙරෙනු ඇති.",
       "URL": "https://www.hirunews.lk/188468/පොදුරාජ්‍ය-මණ්ඩලීය-රාජ්‍ය-නායක-සමුළුව-අද-ජනපති-ලන්ඩන්-නුවරට-ලඟා-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=3989"
}