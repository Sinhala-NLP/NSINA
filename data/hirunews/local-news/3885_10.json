{
       "Source": "hirunews",
       "Timestamp": "Thursday, 21 June 2018 - 12:44",
       "Headline": "වර්ජිත තැපැල් සේවකයන් පාර්ලිමේන්තුව අසළට",
       "News Content": "ඉල්ලීම් ලබා දීමට පියවර ගෙන ඇති නිසා වර්ජනය අවසන් කර යළි සේවයට වාර්තා කරන්නැයි තැපැල් අමාත්‍ය එම්. එච්. ඒ. හලීම් තැපැල් සේවකයින්ගෙන් අද ඉල්ලීමක් කළා.\nදැනට ක්‍රියාත්මක වර්ජනය සම්බන්ධයෙන් පාර්ලිමේන්තුවේදී, මන්ත්‍රී ඩලස් අලහප්පෙරුම නැගූ ප්‍රශ්ණයකට පිලිතුරු ලබාදෙමිනුයි ඔහු මෙම ඉල්ලීම සිදු කරනු ලැබුවේ.\nතැපැල් දෙපාර්තමේන්තුවටම අනන්‍ය වූ සේවා ව්‍යවස්ථාවක් සකස් කිරීම ඇතුළු ඉල්ලීම් කිහිපයක් මුල් කරගනිමින් තැපැල් සේවකයින් ආරම්භ කර ඇති මෙම වර්ජනයට අදට දින 11ක් ගතවනවා.\nමේ හේතුවෙන් ලිපි බෙදීම මෙන්ම ජාත්‍යන්තර තැපැල් කටයුතු ද සම්පුර්ණයෙන්ම ඇනහිට ඇති බවයි වාර්තාවන්නේ.\nඑමෙන්ම  ඕමානයෙන් සහ යේමනයෙන් මෙරටට ලිපි සහ පාර්සල් එවීම තාවකාලිකව අත්හිටුවා තිබෙනවා.\nතැපැල් කාර්යාල අක්‍රීය වීම හේතුවෙන් රථවාහන දඩ සහ වැඩිහිටි දීමනාව ගෙවීමට ද බාධා එල්ල වී ඇති බවයි හිරු ප්‍රවෘත්ති අංශයට වාර්තා වුණේ.\nකෙසේ වෙතත් දිස්ත්‍රික් සහ ප්‍රාදේශීය ලේකම් කාර්යාල හරහා මාසික වැඩිහිටි දීමනාව ගෙවීමට පියවර ගෙන ඇති බව ජාතික වැඩිහිටි මහ ලේකම් කාර්යාලයේ සහකාර අධ්‍යක්ෂ පී. ඩී. ආර්. කුලතුංග කියා සිටියා.\nවර්ජනයේ නිරත තැපැල් සේවකයින් අද පෙරවරුවේ පාර්ලිමේන්තු වටරවුම අසල විරෝධතාවකද නිරත වුණේ සිය ඉල්ලීම් කඩිනමින් ලබාදෙන ලෙස ඉල්ලමින්.\nඅදාල ඉල්ලීම් පිළිබඳව තැපැල් අමාත්‍යාංශයේ ලේකම් ආර්. එම්. ඩී. බී. මීගස්මුල්ල සහ තැපැල් වෘත්තීය සමිති අතර ඊයේ සාකච්ජාවක් ද පැවැත්වුණා.\nපාර්ලිමේන්තුව අසල අද පැවති විරෝධතාවයට එක්වෙමින් අදහස් දැක්වූ සමස්ත ලංකා තැපැල් සහ විදුලි පණිවුඩකරුවන්ගේ සංගමයේ භාණ්ඩාගාරික රෝහිත ජයසිංහ කියා සිටියේ අමාත්‍යාංශ ලේකම්වරයා සමඟ පැවති සාකච්ජාවේදී අවසන් එකඟතාවයකට පැමිණීමට නොහැකි වීම නිසා අඛණ්ඩව වර්ජනය දියත් කරන බවයි.",
       "URL": "https://www.hirunews.lk/193579/වර්ජිත-තැපැල්-සේවකයන්-පාර්ලිමේන්තුව-අසළට",
       "Category": "Local News",
       "Parent URL": "https://www.hirunews.lk/local-news.php?pageID=3885"
}