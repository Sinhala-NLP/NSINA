{
       "Source": "hirunews",
       "Timestamp": "Sunday, 19 June 2022 - 9:15",
       "Headline": "පල්ලෙකැලේදි පොලිස් රාජකාරියට බාධා කළ සරසවි සිසුන්ට ඇප",
       "News Content": "පල්ලෙකැලේ ජාත්‍යන්තර ක්‍රිකට් ක්‍රීඩාංගණයේ පැවති තරගයේදී පොලිස් නිලධාරීන්ගේ රාජකාරියට බාධා කිරීමේ චෝදනාවට අත්අඩංගුවට ගත් සරසවි සිසුවිය සහ සිසුන් තුන්දෙනා රුපියල් ලක්ෂය බැගින් වූ ශරීර ඇප මත නිදහස් කර තිබෙනවා.\nඒ, ඔවුන් තෙල්දෙණිය මහේස්ත්‍රාත් අධිකරණයට ඊයේ ඉදිරිපත් කිරීමෙන් අනතුරුවයි.\nපසුගිය 16 වනදා පල්ලෙකැලේ පැවති ක්‍රිකට් තරගයේදී ක්‍රීඩාංගණයට ඇතුලුවන ක්‍රීඩාලෝලීන්ගේ ප්‍රවේශපත්‍ර පරීක්ෂා කරන අවස්ථාවේ බීමතින් පැමිණි පිරිසක්, පොලිස් නිලධාරීන්ට පරුෂ වචනයෙන් බැන තර්ජනය කරමින් ආවේගශීලීව සහ කළහකාරී ලෙස හැසිරී තිබුණා.\nඑම සිද්ධියට අදාළව අත්අඩංගුවට ගත් අවුරුදු 24 සහ 28 වයස්වල පසුවන කුරුණෑගල, කොස්ලන්ද සහ කැකිරාව ප්‍රදේශවල පදිංචි මොවුන් පේරාදෙණිය විශ්වවිද්‍යාලයේ ශාස්ත්‍ර පීඨයේ සිව්වන වසරේ ඉගෙනුම ලබන පිරිසක් බවයි අනාවරණ වුණේ.",
       "URL": "https://www.hirunews.lk/307540/පල්ලෙකැලේදි-පොලිස්-රාජකාරියට-බාධා-කළ-සරසවි-සිසුන්ට-ඇප",
       "Category": "Local News",
       "Parent URL": "https://www.hirunews.lk/local-news.php?pageID=1084"
}