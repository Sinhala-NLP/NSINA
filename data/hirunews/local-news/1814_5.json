{
       "Source": "hirunews",
       "Timestamp": "Saturday, 17 July 2021 - 19:41",
       "Headline": "ඔන්ලයින් වර්ජනය තවදුරටත් (වීඩියෝ)",
       "News Content": "ඉල්ලිම් කිහිපයක් මුල් කරගනිමින් ගුරු වෘත්තිය සම්ති 14 ක් ආරම්භ කළ වෘත්තිය ක්‍රියාමාර්ගය අද 6 වන දිනටත් අඛණ්ඩව ක්‍රියාත්මකයි.\nකොතලාවල ආරක්ෂක විශ්වවිද්‍යාල පනත් කෙටුම්පතට එරෙහිව පැවති උද්ඝෝෂණයක් අතරතුර අත්අඩංගුවට ගෙන නිරෝධායනය කළ වෘත්තීය සමිති සාමාජිකයින් ඊයේ මුදා හැරුණද තම වර්ජනය අඛණ්ඩව ක්‍රියාත්මක බවයි ගුරු සංගම් ප්‍රකාශ කරන්නේ.\nනිරෝධායන නීති කඩ කිරීමේ චෝදනා මත වෘත්තීය සමිති නායකයින් අනීතිකව රඳවාගෙන ඇතිබවට චෝදනා කරමින් පසුගිය දින කිහිපයේම ගුරු සංගම් සිය වෘත්තිය ක්‍රියාමාර්ගය දැඩි කරමින් දිවයිනේ විවිධ ප්‍රදේශවල විරෝධතා ව්‍යාපාර සංවිධාන කර තිබුණා.\nකෙසේ වෙතත්, මුලතිව් ගුවන් හමුදා කඳවුරේ නිරෝධායනයට යොමුකර සිටි ලංකා ගුරු සංගමයේ ලේකම් ජෝසප් ස්ටාර්ලින් ඇතුළු 16 දෙනා ඊයේ  පස්වරුවේ මුදා හැරීමට කටයුතු කර තිබුණා.\nලංකා ගුරු සංගමයේ ලේකම් ජෝසප් ස්ටාර්ලින් පිළිගැනිමේ උත්සවයක් ද අද කොළඹ දි පැවැත්වුණා.\nමේ අතර ගුරු වැටුප් විෂමතා සම්බන්ධයෙන් සාකච්ඡා කිරීම සඳහා ශ්‍රී ලංකා පොදුජන අධ්‍යාපන සේවා සංගමය සහ අධ්‍යාපන අමාත්‍ය මහාචාර්ය ජී.එල් පීරිස් අතර, සාකච්ඡාවක් අද පැවත්වුණා.\nගුරු වෘත්තීය සමිති ඔන්ලයින් ඉගැන්වීම්වලින් ඉවත් වී ක්‍රියාත්මක කරන මෙම වර්ජනය  හේතුවෙන් මෙවර විභාග වලට පෙනී සිටීමට නියමිත දරුවන් දැඩි අපහසුතාවට පත්ව සිටිනවා.\nකෙසේ වෙතත්, දරුවන් මුහුණදෙන දුෂ්කරතා අවම කර, විවිධ දුෂ්කරතා මැද ඔන්ලයින් අධ්‍යාපනය ලබාදෙන ගුරුවරුන් ද රට පුරා විසිරී සිටින බව සඳහන් කළ යුතුයි.\n2018 වසරේ ශ්‍රී ලංකාවේ හොඳම ගුරුවරයා ලෙස පත්ව, 2019 වසරේ අවංකම රාජ්‍ය සේවකයන් දස දෙනා අතරට ද තේරී පත් වූ, එසේම පසුගිය වසරේ දකුණු ආසියාවේ හොඳම ගුරුවරයා වන පුත්තලම - දළුව ප්‍රදේශයේ දුෂ්කර පාසලක ආචාර්යවරයෙකු වූ අසිත් මුතුකුමාරණ එම අභියෝග ජය ගැනීම පිලිබඳ හිරු ප්‍රවෘත්ති අංශය සමඟ මෙලෙස සංවාදයකට එක්වුණා.",
       "URL": "https://www.hirunews.lk/277251/ඔන්ලයින්-වර්ජනය-තවදුරටත්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1814"
}