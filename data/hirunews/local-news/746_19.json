{
       "Source": "hirunews",
       "Timestamp": "Wednesday, 09 November 2022 - 17:19",
       "Headline": "අවසන් පූර්ව තරඟ අවාසනාවේ ශාපය මෙවරත් නවසීලන්තයට",
       "News Content": "අවසන් පූර්ව තරගයේ දී නවසිලන්ත කණ්ඩායම නිරන්තරයෙන් හඹා එන අවාසනාව මෙවරත් එලෙසම ක්‍රියාත්මක වුණා.\nලෝක ක්‍රිකට් පිටියේ 1975 වර්ෂයේ සිට2021 වර්ෂය දක්වා පැවති ජාත්‍යන්තර ක්‍රිකට් තරගාවලි ගණනාවකදී නවසීලන්ත කණ්ඩායම අවසන් පූර්ව තරගය සඳහා පැමිණි අවස්ථා 11 ක් වාර්තා වෙනවා. මෙම අවස්ථා 11 අතුරින් ඔවුන් අවසන් තරගයක් කරා පැමිණ ජයග්‍රහණය කර ඇත්තේ අවස්ථා 2කදී පමණයි.\nඅනෙක් අවස්ථා 9 දී ම නවසීලන්ත කණ්ඩායමට සිදුවූයේ පරාජයේ අමිහිරි වේදනාව විඳ ගන්නටයි.\n1975 වර්ෂයේ පැවති කුළුදුල් ලෝක කුසලාන ක්‍රිකට් තරගාවලියේ අවසන් තරගය සඳහා පිවිසෙන නවසීලන්ත කණ්ඩායම එහිදී පරාජය වන්නේ එංගලන්ත කණ්ඩායමටයි.\nඉන් අනතුරුව 1979 වර්ෂයේදී 1992 වර්ෂයේදී සහ 1999 වර්ෂයේදී අවසන් පූර්ව තරගය සඳහා සුදුසුකම් ලබාගන්නා නවසිලන්ත කණ්ඩායම ඒ සෑම අවස්ථාවකදීම ප්‍රතිවාදීන් හමුවේ පරාජය වනවා.\nඉන් අනතුරු අනතුරුව 2007 වර්ෂයේදී, සහ 2011 වර්ෂයේදී, නැවතත් ක්‍රිකට් ලෝක කුසලාන අවසන් පූර්ව වටය සඳහා සුදුසුකම් ලබා ගන්නා කිවියන් එම තරග ද්විත්වයම අවසන් කරන්නේ පරාජයේ අමිහිරි වේදනාව විඳ ගනිමින්.\nමීට අමතරව 2015 වර්ෂයේ දී සහ 2019 වර්ෂයේ දී පන්දුවාර 50 ලෝක කුසලාන අවසන් තරගයට පිවිසෙන නවසීලන්ත කණ්ඩායම එම අවසන් තරග දෙකේදීම ලෝක කුසලානයක පහස විඳ ගැනීමේ අවස්ථාව අහිමි කරගන්නවා.\nමෙම අවාසනාවන්ත පරාජයන් ගොන්නට අලුතෙන්ම එක් වන්නේ අද ඔස්ට්‍රෙලියාවේ සිඩ්නි නුවරදීයි පාකිස්තානු කණ්ඩායමට එරෙහිව නවසිලන්ත කණ්ඩායම අත්කරගත් කඩුලු 7ක පරාජයයි.\nසමස්ත තරගාවලිය පුරා ඉහළ දස්කම් දක්වමින් මෙවර ලෝක කුසලාන පන්දුවාර විස්ස ක්‍රිකට් තරගාවලියේ කැපී පෙනෙන වෙනසක් සිදු කෙරෙතැයි බලාපොරොත්තු දල්වා සිටි නවසීලන්ත කණ්ඩායමට ඔවුන්ගේ තවත් ලෝක කුසලාන බලාපොරොත්තුවක් මේ අනුව අත්හැර දමන්නට සිදු වුණා.\n1975 වර්ෂයේ සිට ආරම්භ කෙරුණු ලෝක කුසලාන චාරිකාවේ මේ දක්වා නවසීලන්ත කණ්ඩායමට දිනා ගැනීමට හැකි වී ඇත්තේ වසර 2000 champions කුසලානය සහ 2021 ලෝක ටෙස්ට් ක්‍රිකට් ශූරතාවය පමණයි.",
       "URL": "https://www.hirunews.lk/319991/අවසන්-පූර්ව-තරඟ-අවාසනාවේ-ශාපය-මෙවරත්-නවසීලන්තයට",
       "Category": "Local News",
       "Parent URL": "https://www.hirunews.lk/local-news.php?pageID=746"
}