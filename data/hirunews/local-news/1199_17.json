{
       "Source": "hirunews",
       "Timestamp": "Saturday, 30 April 2022 - 21:12",
       "Headline": "කලාකරුවන් පා ගමනින් ගාලු මුවදොරට (වීඩියෝ)",
       "News Content": "ආණ්ඩුවට ඉවත්වන ලෙස බල කරමින් ගාලුමුවදොරදී ආරම්භ කළ අරගලයට අද සති තුනක් සපිරෙනවා.\nඅධික වර්ෂාවද නොතකමින් ජනතාව ඊයේ රාත්‍රියේත් අරගල භූමියේ රැදී සිටි අතර අගමැතිවරයාට ඉවත් වන ලෙස බල කරමින් පැවැත්වෙන විරෝධතාවද අරලියගහ මන්දිරිය ඉදිරිපිටදී තවදුරටත් ක්‍රියාත්මකයි.\nමේ අතර අර්බුදවලට විසඳුම් ඉල්ලා විවිධ ක්ෂේත්‍රවල කලාකරුවන් විශාල පිරිසක් අද පස්වරුවේ නිදහස් චතුරස්‍රයේ සිට ගාලු මුවදොර අරගල භූමියට පා ගමනින් පැමිණියා.\nරට තුළ පවතින ගැටළුවලට විසදුම් ඉල්ලා සහ ආණ්ඩුවට විරෝධය පළ කරමින් පසුගිය 9 වැනිදා ගාලු මුවදොරදී ඇරඹි ජනතා විරෝධතාවට ඊයේ රාත්‍රියේත් විශාල පිරිසක් එක්ව සිටියා.\nඑහිදී අරගල භූමිය විචිත්‍රවත් කරමින් අරගලභූමියේ ඉදි කර ඇති එළිමහන් රංගපීඨයේදී විශේෂාංග රැසක් ද පැවැත්වුණා.\nගාලුමුවදොර අරගල භූමියට ඇද හැළුණු අධික වර්ෂාවද නොතකමින් ජනතාව ඊයේ රාත්‍රියේත් එම ස්ථානයේ රැදී සිටින අයුරු මෙලෙස දක්නට ලැබුණා.\nමේ අතර නිර්පාක්ෂික ජන අරගලය නමින් ගාලු මුවදොර භූමියේ විරෝතාවක නිරත වු පූජ්‍ය අලව්වේ ධම්ම සුජාත හිමියන් ඊයේ රාත්‍රියේ අරගල භූමියේ ඇති වු නොසන්සුන්කාරී තත්ත්වයක් හේතුවෙන් රෝහල් ගත කර තිබෙනවා.\nඅද 22 වැනි දිනටත් ක්‍රියාත්මක අරගලයට සහය පළ කරමින් දිවයිනේ ප්‍රදේශ රැසක ජනතාව ගාලු මුවදොරට පැමිණියා.\nමේ අතර 'ජන අරගලයේ කලාකරුවෝ' නමින් කොළඹ නිදහස් චතුරස්‍රයේ දී අද වැඩසටහනක් පැවැත්වුණේ විවිධ ක්ෂේත්‍රවල කලාකරුවන්ගේ සහභාගීත්වයෙන්.\nපසුව එම කලාකරුවන් පිරිස පා ගමනින් ගාලු මුවදොර අරගල භූමිය දක්වා පැමිණියා.\nමේ අතර ගාලු මුවදොර අරගලයට සහය පළ කරමින් කළුතරදී ආරම්භ කළ අරගල භූමියේ දී තරුණයින් සහ ප්‍රවීන මලල ක්‍රීඩක එකමුතුව විසින් මැරතන් ධාවනයක් සංවිධාන කළා.\nකළුතර බෝධිය අසලින් ආරම්භ කළ මැරතන් ධාවනය ගාලු මුවදොර අරගල භූමිය වෙත ළඟා වුණේ මෙලෙසින්.\nමේ අතර මලල ක්‍රීඩකයෙකු වන මනිවේල් සත්‍යශිලන් ගාලු මුවදොර පැවැත්වෙන අරගලයට සහය පළ කරමින් නුවරඑළිය රාගල නගරයෙන් අද පා ගමනක් ආරම්භ කළා.\nඅදාළ පා ගමන හැටන්, ගිනිගත්හේන, අවිස්සාවේල්ල හරහා ගාලු මුවදොර අරගල භූමිය දක්වා පැමිණිමටයි සැලසුම් කර ඇත්තේ.\nආණ්ඩුවට ඉවත් වෙන ලෙස බලකරමින් ගාල්ල තවලම ප්‍රදේශයේ තරුණයින් පිරිසක් අරගල භූමිය දක්වා ආරම්භ කළ පා ගමන අද ගල්කිස්ස දක්වා පැමිණියා.\nපා ගමනේ 07 වැනි දිනය වන හෙට දිනයේ දී ඔවුන් ගාලු මුවදොර අරගල භූමිය වෙත ළඟාවීමට නියමිතයි.\nමේ අතර අග්‍රාමාත්‍යවරයාට ඉල්ලා අස්වන ලෙස බලකරමින් අරලියගහ මන්දිරය අසළ දින හතරක් තිස්සේ පැවැත්වෙන අරගලයට සහය පළ කිරීම සඳහාද ජනතාව එම ස්ථානයට පැමිණෙමින් සිටිනවා.\nදින තුනකට පෙර සිටිම අරලියගහ මන්දිරයෙන් ශබ්ද විකාශන යන්ත්‍ර මගින් පැය 24ම ක්‍රියාත්මක කළ පිරිත් සජ්ජායනාව අද දිනයේත් විකාශය කිරීමට කටයුතු කර තිබුණා.\nමේ අතර මීට දින 03ක සිට විරෝධතාකරුවන් රැදී සිටි ස්ථානයේ පදික වේදිකාව අවහිර වන ලෙස නවතා ඇති පොලිස් බස් රථ හා ට්‍රක් රථ ඉවත් කරගන්නා ලෙස බල කරමින් තරුණයින් කිහිපදෙනෙකු ආරම්භ කළ උපවාසය ද අද තුන්වැනි දිනටත් ක්‍රියාත්මකයි.\nමේ අතර ආණ්ඩුවට ඉවත්වන ලෙස බල කරමින් කුළියාපිටිය - බරිගොඩ ප්‍රදේශයේ පැවති විරෝධතාවකට සහභාගී වී නැවත නිවසට යමින් සිටි පුද්ගලයෙකුට කිසියම් පිරිසක් විසින් කුලියාපිටිය නාරංගල්ල ප්‍ර දේශයේදී පහර දී තිබෙනවා.\nපහර කෑමෙන් තුවාල ලැබූ ඔහු කුලියාපිටිය ශික්ෂණ රෝහලට ඇතුලත් කර තිබෙනවා.\nපහර දීමට සම්බන්ධ බවට සැක පිට පුද්ගලයෙකු අත්අඩංගුවට ගෙන කුලියාපිටිය අධිකරණයට ඉදිරිපත් කර ඇති අතර ඔහු රුපියල් ලක්ෂ දෙකක ශරීර ඇප මත මුදා හැරීමට අධිකරණය නියෝග කර තිබෙනවා.\nමේ අතර \"ගෝල් ෆේස් තනි නොකරමු - සටන පෙරට රැගෙන යමු\" යන මැයෙන් ගාල්ලේ ආරම්භ කළ අරගලභූමියටද ජනතාව එක්ව සිටි අතර ඔවුන් මෙලෙස විරෝධතාවයේ නිරත වුණා.\nමේ අතර ගාලු මුවදොර අරගලයට සහය පළ කිරීම සඳහා බංග්ලාදේශයේ සිට ශ්‍රී ලාංකිකයින් පිරිසක් ගුවන් මගින් මෙරටට පැමිණෙන ආකාරය දැක්වෙන වීඩියෝවක් සමාජ මාධ්‍යයේ සංසරණයවනවා.\nමේ අතර ගාලුමුවදොර අරගලයට සහය පළකිරීම සඳහා දිවයිනේ තවත් ප්‍රදේශ රැසකදී විරෝධතා සංවිධාන කර තිබුණා.\nමේ අතර අරගලයට සහය පළ කරන බවට පවසමින් කුරුණෑගල නගරයේ බීමතින් විරෝධතාවයේ නිරත වූ පිරිසක් එම ස්ථානයේ ඉවත් කිරීමට කුරුණෑගල අරගලභූමියේ සිටි තරුණයින් කටයුතු කළා.\nමේ හෝමාගම නගරයට එක්වූ තරුණ තරුණියන් අරගලයට සහය පළකරමින් විරෝධාව දැක්වූවා.\nඅරගලයට සහය පළකරමින් සහ ආණ්ඩුවට ඉවත්වන ලෙස බලකරමින් ඌව පරණගම - ලූනුවත්ත ප්‍රදේශයේ ජනතාව විරෝධතාවයේ නිරත වුණේ ඇඳ හැලෙන මහවැසි මධ්‍යයේයි.\nමේ අතර වලපනේ ප්‍රදේශයේ වතු කම්කරුවන් එක්ව පැවැත් වූ විරෝධතාවක් අතරතුර එම ස්ථානයෙන් ගමන් කළ වලපනේ ප්‍රාදේහීය සභාවේ සභාපතිවරයාටද ජනතාව සිය විරෝධය පළ කළා.\nඑහිදී උණුසුම් තත්ත්වයක් ඇති වූ අතර තත්ත්වය පාලනයට වලපනේ පොලිසියේ නිලධාරීන්ද මැදිහත් වුණා.\nමේ අතර මෙවර යලකන්නයේ ගොවිතැන් ආරම්භ කිරීම සදහා ශ්‍රී ලංකා මහවැලි අධිකාරිය විසින් ජලය නිකුත් කලත් මෙතෙක් තමන්ට අවශ්‍ය රසායනික පොහොර ලබා නොදීමට විරෝධය පළ කරමින් මහවැලි C කලාපයේ ගොවි සංවිධාන ශ්‍රී ලංකා මහවැලි අධිකාරියට අයත් නුවරගල කොට්ඨාස කාර්යාලය ඉදිරිපිට විරෝධතාවයක නිරත වුණා.\nපැයකට ආසන්න කාලයක් මහවැලි අධිකාරී කාර්යාලය ඉදිරිපිට විරෝධතාවයේ නිරතවූ පිරිසට කිසිදු බලධාරියෙකු පිළිතුරු නොදීම හේතුවෙන් ඔවුන් එම කාර්යාලයට ඇතුලු වීමත් සමග උණුසුම් තත්ත්වයක් ද හටගත්තා.\nඇඹිලිපිටිය තෝරගල ප්‍රදේශයේ ගොවීන් ආණ්ඩුවට එරෙහිව සිය විරෝධය පළ කළා.",
       "URL": "https://www.hirunews.lk/303207/කලාකරුවන්-පා-ගමනින්-ගාලු-මුවදොරට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1199"
}