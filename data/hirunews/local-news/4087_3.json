{
       "Source": "hirunews",
       "Timestamp": "Friday, 09 February 2018 - 10:19",
       "Headline": "දඹුල්ලේ මහමග මළසිරුරක්",
       "News Content": "දඹුල්ල නගර මධ්‍යයේ ප්‍රධාන මාර්ගය අභියස මිය ගොස් වැටී තිබූ පිරිමි පුද්ගලයෙකුගේ මළ සිරුරක් අද (9) දින අලුයම සොයාගත් බව දඹුල්ල පොලීසිය පවසනවා.\nහිස ප්‍රදේශයේ දරුණු තුවාල පවතින බව මෙම මළ සිරුර පරීක්ෂා කිරීමේ දී දැක ගැනීමට හැකි වූ බව පොලිසිය සඳහන් කළා.\nමළසිරුර ආසන්නයේ ඇඳුම් කිහිපයක් සහිත ගමන් මල්ලද පොලිසිය සොයාගෙන තිබෙනවා.\nමෙසේ මියගොස් ඇත්තේ කවුරුන්ද යන්න අනාවරණය කර ගැනීමට මෙතෙක් නොහැකි වී ඇති බව සඳහන්.\nකහ පාටට හුරු ටී ෂර්ට් එකක් සහ ඩෙනිම් වර්ගයේ දිග කලිසමක් හැද මියගොස් ඇති තැනැත්තා වයස අවුරුදු හතළිහක් පමණ වන බවයි පොලිසිය ප්‍රකාශ කළේ.\nරිය අනතුරකට ලක්වී මිය ගියාද එසේත් නොමැති නම් පහරදී ඝාතනයක් සිදු කළේ ද යන්න සොයා පොලිසිය විශේෂ විමර්ශනයක් ආරම්භ කොට තිබෙනවා.\nමළ සිරුර වැටී තිබෙන ස්ථානයේ සහ ඒ අවට ව්‍යාපාරික ස්ථානවල සවි කර ඇති සීසීටීවී කැමරා පද්ධති පරික්ෂා කරමින් මේ සිද්ධිය පිළිබඳව වෙනම පරීක්ෂණයක් පැවැත්වීමට උපදෙස් ලබාදුන් බව දඹුල්ල සහකාර පොලිස් අධිකාරි ගාමිණී මීගහකුඹුර කියා සිටියා.\nමියගොස් සිටින පුද්ගලයා පිළිබඳව අධිකරණයට කරුණු වාර්තා කොට පශ්චාත් මරණ පරීක්ෂණයක් පැවැත්වීමට කටයුතු යොදා ඇති බවද පොලිසිය වැඩි දුරටත් සඳහන් කළා.",
       "URL": "https://www.hirunews.lk/183277/දඹුල්ලේ-මහමග-මළසිරුරක්",
       "Category": "Local News",
       "Parent URL": "https://www.hirunews.lk/local-news.php?pageID=4087"
}