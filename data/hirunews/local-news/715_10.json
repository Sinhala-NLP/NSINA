{
       "Source": "hirunews",
       "Timestamp": "Wednesday, 23 November 2022 - 10:31",
       "Headline": "ලන්සාට පහරදීමට තැත් කළ චමින්ද විජේසිරි සභා ගැබෙන් ඉවතට (වීඩියෝ)",
       "News Content": "සමගි ජනබලවේගයේ පාර්ලිමේන්තු මන්ත්‍රී චමින්ද විජේසිරි, සභාවෙන් ඉවත් කිරීමට කථානායක මහින්ද යාපා අබේවර්ධන අද කටයුතු කළා. ඒ, පළාත්පාලන මැතිවරණය පැවැත්වීම සම්බන්ධයෙන් සභාවේ ඇතිවූ උණුසුම් සංවාදය හමුවේ විපක්ෂයේ අසුන්ගෙන සිටින ස්වාධීන මන්ත්‍රී පාර්ලිමේන්තු මන්ත්‍රී නිමල් ලන්සාට පහරදීමට තැත් කිරීම හේතුවෙන්.\nකෙසේ වෙතත් අයවැය කාරක සභා අවස්ථාවේ විවාදය ආරම්භවීමෙන් අනතුරුව මන්ත්‍රීවරයා යළි සභාව වෙත පැමිණ විපක්ෂයේ අසුනක වාඩිවී සිටින බවයි හිරු පාර්ලිමේන්තු වාර්තාකරු කියා සිටියේ.\nපළාත් පාලන ආයතනවල තරුණ නියෝජනය වැඩි කිරීමේ අරමුණින් පළාත් පාලන ඡන්ද විමසීම් ආඥා පනත සංශෝධනය කිරීම සඳහා පෙරේදා රැස්වූ අමාත්‍ය මණ්ඩල අනුමැතිය හිමිව තිබුණා.\nඒ අනුව, ආඥා පනතේ දැනට පවතින කාන්තා නියෝජනය සුරැකෙන අයුරින් පළමු නාමයෝජනා පත්‍රය අනුව තෝරා පත් කර ගත යුතු සභික සංඛ්‍යාවෙන් සියයට 25 කට නොඅඩු සංඛ්‍යාවක් හා දෙවන නාම යෝජනා පත්‍රය අනුව තෝරා යැවිය යුතු සභික සංඛ්‍යාවෙන් සියයට 25 කට නොඅඩු සංඛ්‍යාවක් තරුණ නියෝජිතයින් පත් කිරීමටයි යෝජනා කෙරුණේ.\nමේ සම්බන්ධයෙන් සහ පළාත්පාලන මැතිවරණය නියමිත දිනට පවත්වන්නේද යන්න පිළිබඳව විපක්ෂ නායක සජිත් ප්‍රේමදාස පාර්ලිමේන්තුවේදී ප්‍රශ්න කිරීමත් සමඟයි. සභාවේ උණුසුම් සංවාදයක් ඇතිවූයේ.\nමේ වනවිට අයවැය කාරක සභා අවස්ථාවේ පළමු දින විවාදය ආරම්භ වී ඇති අතර, ජනාධිපති රනිල් වික්‍රමසිංහ පාර්ලිමේන්තුව අමතමින් සිටිනවා.\nජනාධිපතිවරයා, අග්‍රාමාත්‍ය කාර්යාලය ඇතුලු වැය ශීර්ෂ 25 ක් අද විවාදයට ගැනීමට නියමිතයි.",
       "URL": "https://www.hirunews.lk/321057/ලන්සාට-පහරදීමට-තැත්-කළ-චමින්ද-විජේසිරි-සභා-ගැබෙන්-ඉවතට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=715"
}