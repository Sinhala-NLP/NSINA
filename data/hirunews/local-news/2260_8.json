{
       "Source": "hirunews",
       "Timestamp": "Tuesday, 22 December 2020 - 13:20",
       "Headline": "නත්තලේ ආගමික කටයුතු 50කට සීමා වේ (වීඩියෝ)",
       "News Content": "නව මරණ 5ක් සමඟ මෙරට සමස්ත කොරෝනා මරණ සංඛ්‍යාව 181 දක්වා ඉහළ ගියා.\nරජයේ ප්‍රවෘත්ති දෙපාර්තමේන්තුව  සඳහන් කළේ වැලිකඩ බන්ධනාගාරයේ රැදවියෙකු වන අවුරුදු 68ක් වයසැති පිරිමි පුද්ගලයෙකු පසුගිය 17 වන දා බන්ධනාගාර රෝහලේදී මිය ගොස් ඇති බවයි.\nමරණයට හේතුව ලෙස කොවිඩ් නිව්මෝනියා තත්ත්වය දක්වා තිබෙනවා.\nඑමෙන්ම, කොළඹ 15 ප්‍රදේශයේ පදිංචි අවුරුදු 55ක් වයසැති පිරිමි පුද්ගලයෙකු ද පසුගිය 19 වන දා කොළඹ ජාතික රෝහලේදී මිය ගියා.\nකොවිඩ් නිව්මෝනියාව සහ උග්‍ර වකුගඩු ආසාදනය මරණයට හේතුව ලෙස දක්වා ඇති බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nදර්ගා නගරයේ පදිංචි අවුරුදු 77ක් වයසැති පිරිමි පුද්ගලයෙකු පසුගිය 18 වන දා නිවසේදී මිය ගොස් තිබෙනවා.\nමරණයට හේතුව ලෙස දක්වා ඇත්තේ කොරෝනා ආසාදනය සමග ලේ විෂවීම සහ හෘද රෝගී තත්ත්වයක්.\nඑමෙන්ම, කොළඹ 10 ප්‍රදේශයේ පදිංචි 83 හැවිරිදි පිරිමි පුද්ගලයෙකු කොළඹ ජාතික රෝහලේ සිට කොරෝනා ආසාදිතයෙකු ලෙස හදුනා ගැනීමෙන් පසු හෝමාගම මූලික රෝහලට මාරු කර යැවීමෙන් අනතුරුව පෙරේදා මිය ගියා.\nකොවිඩ් නිව්මෝනියා තත්ත්වය මරණයට හේතු වී තිබෙනවා.\nමග්ගොන ප්‍රදේශයේ පදිංචි 63 හැවිරිදි කාන්තාවක් පසුගිය 19 වන දා නිවසේදී මිය ගොස් ඇති අතර, කොරෝනා නිසා ලේ විෂවීම දියවැඩියාව, අධි රුධිර පීඩන තත්ත්වය සමඟ හෘද රෝගී තත්ත්වයක් මරණයට හේතු වී තිබෙනවා.\nඊයේ අලුතින් හඳුනා ගැණුනු ආසාදිතයන් 370 දෙනාගෙන් වැඩි පිරිසක් වාර්තා වී ඇත්තේ කොළඹ දිස්ත්‍රික්කයෙන්.\nඉන් 43 දෙනෙකු රත්මලානෙන් වාර්තා වී ඇති අතර සාලමුල්ල ප්‍රදේශයෙන් 7 දෙනෙකුත්, බොරැල්ල සහ ග්‍රෑන්ඩ්පාස් ප්‍රදේශවලින් 6 දෙනා බැගිනුත් ආසාදිතයන් හඳුනාගෙන තිබෙනවා.\nගම්පහ දිස්ත්‍රික්කයෙන් ආසාදිතයින් 67 දෙනෙකු සහ කළුතර දිස්ත්‍රික්කයෙන් රෝගීන් 46 දෙනෙකු වාර්තා වන බවයි කොවිඞ් 19 පැතිරීම වැලැක්වීමේ ක්‍රියාන්විත මධ්‍යස්ථානය සඳහන් කළේ.\nමේ අතර, අටළුගමින් සහ රත්නපුර යන ප්‍රදේශවලින් තවදුරටත් කොරෝනා ආසාදිතයින් වාර්තා වන බවයි සෞඛ්‍ය අංශ සඳහන් කළේ.\nදැනට හුදෙකලා කර ඇති අටළුගම ප්‍රදේශයෙන් පමණක් කොරෝනා ආසාදිතයින් මේ වනවිට 931 දෙනෙකු වාර්තා වී තිබෙනවා.\nඑමෙන්ම එම ප්‍රදේශයේ ආසාදිතයින් ප්‍රතිකාර සඳහා බස් රථයකින් රැගෙන යමින් සිටි අවස්ථාවේදී පිරිසක් ජනෙල් විවෘත කර මාර්ගයට කෙළ ගැසීමේ සිද්ධියක් සම්බන්ධයෙන් විමර්ශණයක් ද ආරම්භ කර ඇති බවයි පොලිසිය සඳහන් කළේ.\nකළුතර බුලත්සිංහල ප්‍රදේශයෙන් ද කොරෝනා ආසාදිතයින් සිය දෙනෙකු හමුවී ඇති අතර ඒ අනුව එම ප්‍රදේශයෙන් හමුවී ඇති සමස්ත කොරෝනා රෝගීන් සංඛ්‍යාව 445ක්.\nවේයන්ගල්ල සහ බුලත්සිංහල නැගෙනහිර යන ප්‍රදේශවලින් මෙම ආසාදිතයින් වාර්තා වී තිබෙනවා.\nරත්නපුර නගර සභා බල ප්‍රදේශයෙන් ද කොරෝනා ආසාදිතයින් 76 දෙනෙකු වාර්තා වුණා.\nමීට අමතරව පවුල් 159ක් නිරෝධායනයට ද යොමු කර ඇති බවයි හිරු වාර්තාකරු සඳහන් කළේ.\nඑමෙන්ම කොරෝනා ආසාදනය වී සිටි ආගරපතන ප්‍රාදේශිය සභාවේ සභාපතිවරයා ප්‍රතිකාර සඳහා හම්බන්තොට කොරෝනා ප්‍රතිකාර මධ්‍යස්ථානය වෙත ඊයේ පස්වරුවේ යොමු කෙරුණා.\nසභාපතිවරයා සහභාගි වූ විවිධ උත්සව සඳහා එක්වූ අනෙකුත් පිරිස් ද මේ වනවිට හදුනාගෙන ඇති අතර ඔවුන් ද පී සී ආර් පරීක්ෂණ සඳහා යොමු කර තිබෙනවා.\nමේ අතර, කරාපිටිය ශික්ෂණ රෝහලේ පිලිකා රෝගින් රඳවා සිටින වාට්ටු දෙකකින් ආසාදිතයින් 16 දෙනෙකු වාර්තා වී තිබෙනවා.\nමේ හේතුවෙන් එම වාට්ටු දෙක තාවකාලිකව වසා දමා ඇති අතර ඔවුන්ගේ ආශ්‍රිතයින් පී සී ආර් පරීක්ෂණ සඳහා යොමු කර ඇති බවයි රෝහල් ප්‍රකාශකයෙකු සඳහන් කළේ.\nමෙරට සමස්ත කොරෝනා ආසාදිතයින් සංඛ්‍යාව 37,631ක් ලෙස සටහන් වන අතර තවදුරටත් රෝහල්ගතව ප්‍රතිකාර ලබන සංඛ්‍යාව 8768ක්.\nඑමෙන්ම ආසාදිතයින් 28,682ක් මේ වනවිට සුවය ලබා රෝහල්වලින් පිටව ගොස් තිබෙනවා.\nමේ අතර, නත්තල් දේව මෙහෙයන් සඳහා සහභාගි වන පිරිස් 50 දෙනෙකුට සීමා කරන ලෙස දැනුම් දී ඇතැයි වසංගත රෝග විද්‍යා අංශයේ ප්‍රධානී විශේෂඥ වෛද්‍ය සුදත් සමරවීර සඳහන් කළේ.",
       "URL": "https://www.hirunews.lk/257648/නත්තලේ-ආගමික-කටයුතු-50කට-සීමා-වේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2260"
}