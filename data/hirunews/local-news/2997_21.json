{
       "Source": "hirunews",
       "Timestamp": "Tuesday, 17 December 2019 - 19:16",
       "Headline": "තානාපති කාර්යාලය නිලධාරිනිය ගැන ස්විස් විදේශ කටයුතු දෙපාර්තමේන්තුවෙන් නිවේදනයක්",
       "News Content": "නීතියේ ආධිපත්‍ය සුරකින රටක් ලෙස ශ්‍රී ලංකාවේ කීර්තිනාමය අවදානමක පවතින බව ස්විට්සර්ලන්ත විදේශ කටයුතු දෙපාර්තමේන්තුව පවසනවා.\nඒ, ස්විස් තානාපති කාර්යාලයේ කාර්යමණ්ඩල සාමාජිකාවක් වන ගානියා බැනිස්ටර් ප්‍රැන්සිස්ව සාවද්‍ය සාක්ෂි නිර්මාණය කිරීමේ චෝදනා යටතේ රක්ෂිත බන්ධනාගාර ගත කිරීම සම්බන්ධයෙන් නිවේදනයක් නිකුත් කරමින්.\nමෙම සිදුවීම සම්බන්ධයෙන් සිය ආයතනය කණස්සල්ලට පත්ව ඇති අතර, තම තානාපති කාර්යාලයේ සේවිකාව පිළිබඳව සිදුවන ඉදිරි අධිකරණ ක්‍රියාමාර්ගයේදී ඇයගේ පුද්ගල අයිතිවාසිකම් ආරක්ෂාවන ආකාරයෙන් ජාත්‍යන්තර ප්‍රමිතියට අනුකූලව කටයුතු කරන ලෙස ශ්‍රී ලංකාවේ අධිකරණ නිලධාරීන්ගෙන් ඉල්ලා සිටින බවද එම නිවේදනයේ සඳහන්.\nමෙම සිදුවීමට මුහුණපා සිටින සේවිකාවට හැකි උපරිම සහය ලබාදීමට ස්විට්සර්ලන්තයේ විදේශ කටයුතු පිළිබඳ ෆෙඩරල් දෙපාර්තමේන්තුව සහ ශ්‍රී ලංකාවේ ස්විස් තානාපති කාර්යාලය ඉදිරියටත් කටයුතු කරන බව එහි දැක්වුණා.\nදුර්වල තත්වයක සිටි තම කාර්ය මණ්ඩල සාමාජිකාවගෙන් දින 3 ක් මුළුල්ලේ පැය 30 කට අධික කාලයක් ප්‍රශ්න කිරීමද විවේචනයට ලක් කර ඇති ස්විස් විදේශ කටයුතු දෙපාර්තමේන්තුව, විමර්ශන අවසන්වීමට පෙර ශ්‍රී ලංකා රජයේ ඉහළ නිලධාරීන්, ඇයගේ විශ්වසනීය භාවය ප්‍රශ්න කිරීම විවේචනයට ලක් කර තිබෙනවා.\nඑමෙන්ම දෙපාර්ශවයට පිළිගත හැකි අර්ථසම්පන්න ක්‍රමවේදයකින් මෙම සිදුවීම විසඳීම සඳහා මාර්ගයක් සොයාගත යුතු බවට මෙරට ස්විට්සර්ලන්ත තානාපතිවරයා හරහා ජනාධිපති ගෝඨාභය රාජපක්ෂ සන්නිවේදනය කළ බවද එහි සඳහන්.\nකිසියම් පිරිසක් පැහැරගත් බව පැවසුනු ගානියා බැනිස්ටර් ප්‍රැන්සිස් සම්බන්ධයෙන් අපරාධ පරීක්ෂණ දෙපාර්තමේන්තුව විමර්ශනයක් ආරම්භ කළේ තම කාර්ය මණ්ඩල සාමාජිකාවක් පැහැරගැනුනු බවට ස්විට්සර්ලන්ත තානාපති කාර්යාලය විසින් මෙරට විදේශ කටයුතු අමාත්‍යාංශයට සිදුකළ පැමිණිල්ලකට අනුවයි.\nගානියා බැනිස්ටර් ප්‍රැන්සිස් ඊයේ සිව්වන දිනටත් අපරාධ පරීක්ෂණ දෙපාර්තමේන්තුව හමුවේ පෙනී සිටියා.\nස්විස් තානාපති කාර්යාල මණ්ඩල සාමාජිකාවක් වන ගානියා බැනිස්ටර් ප්‍රැන්සිස් අත්අඩංගුවට ගෙන සැකකාරිනියක් ලෙස නම් කර අධිකරණයට ඉදිරිපත් කරන ලෙස නීතිපතිවරයා අපරාධ පරීක්ෂණ දෙපාර්තමේන්තුවේ අධ්‍යක්‍ෂකට දැනුම්දුන්නේ ඊයේ පස්වරුවේයි.\nඒ රජය අපකීර්තියට පත් කිරීම සහ අධිකරණ ක්‍රියාවලියක් සඳහා යොදාගැනීම පිණිස ව්‍යාජ සාක්ෂි නිර්මාණය කිරීමේ චෝදනාව යටතේයි.\nඒ අනුව සැකකාර ගානියා බැනිස්ටර් ප්‍රැන්සිස් කොළඹ ප්‍රධාන මහේස්ත්‍රාත් ලංකා ජයරත්න හමුවට ඉදිරිපත් කෙරුණා. එහිදී අපරාධ පරීක්ෂණ දෙපාර්තමේන්තුව වෙනුවෙන් පෙනී සිටි රජයේ ජ්‍යෙෂ්ඨ අධිනීතීඥවරයා අධිකරණයට දැනුම් දුන්නේ ගානියා බැනිස්ටර් ප්‍රැන්සිස් විමර්ශන කටයුතුවලදී ලබාදුන් ප්‍රකාශ අතර පරස්පරතා පවතින බවයි.\nඑමෙන්ම සැකකාර ගානියා සම්බන්ධයෙන් ලබාදුන් අධිකරණ වෛද්‍ය වාර්තාවේ ඇය කිසිදු ආකාරයක ශාරීරික වද හිංසාවකට ලක්ව ඇති බව සඳහන් කර නොමැති බවත්, රජයේ අධිනීතීඥවරයා අධිකරණයට දැනුම් දුන්නා.\nඅදාළ කරුණු සළකා බැලූ කොළඹ ප්‍රධාන මහේස්ත්‍රාත් ලංකා ජයරත්න සැකකාරිය මේ මස 30 වනදා දක්වා රක්ෂිත බන්ධනාගාර ගත කිරීමටයි නියෝග කළේ.",
       "URL": "https://www.hirunews.lk/230448/තානාපති-කාර්යාලය-නිලධාරිනිය-ගැන-ස්විස්-විදේශ-කටයුතු-දෙපාර්තමේන්තුවෙන්-නිවේදනයක්",
       "Category": "Local News",
       "Parent URL": "https://www.hirunews.lk/local-news.php?pageID=2997"
}