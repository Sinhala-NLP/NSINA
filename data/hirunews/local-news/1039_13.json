{
       "Source": "hirunews",
       "Timestamp": "Thursday, 07 July 2022 - 19:22",
       "Headline": "කොළඹට එන පාපැදිවලට වෙනම මංතීරු (වීඩියෝ)",
       "News Content": "රට තුල මතුව ඇති ඉන්ධන අර්බුදයත් සමග ජනතාව ඒ සඳහා විකල්ප ක්‍රමවේදයන් භාවිත කරමින් සිටින අතර, පාපැදි භාවිතය දිනෙන් දින ඉහළ යමින් පවතිනවා.\nඒ අනුව, කොළඹ මහනගර සභා සීමාවට පාපැදියෙන් පිවිසෙන්නන් සඳහා වෙනම මංතීරු වෙන් කිරීමටයි පියවර ගෙන ඇත්තේ.\nඑහි නියමු ව්‍යපෘතිය ලෙස වෙන් කර ඇති ආමර් වීදිය, හෙට්ටියාවත්ත හරහා කොළඹ වරාය පිවිසුම දක්වා දිවෙන මංතීරුව ලබන සතියේ විවෘත කිරීමට සැලසුම් කර තිබෙනවා.\nපාපැදි ධාවනය සඳහා වෙන් කර ඇති මෙම මංතීරුව අඩි 5 ත් 6 ත් අතර පළලින් යුක්තයි.\nමෙම නියමු ව්‍යාපෘතිය යටතේ පාපැදි ගාල් කිරීමේ ස්ථාන ද වෙන් කර ඇති බවයි කොළඹ මහනගර සභාවේ අධ්‍යක්ෂ ඉංජිනේරු පී.ඒ.චන්ද්‍රපාල සඳහන් කළේ.\nමේ අතර, අද මෙරටට පැමිණි විදේශීය සංචාරක යුවලක් සිය දරු දෙදෙනා ද සමග කටුනායක ගුවන්තොටුපල තුල පාපැදි දෙකකින් ගමන් ගන්නා වීඩියෝවක් සමාජ මාධ්‍යයේ සැරිසරනවා.\nසිය රටේ භාවිත කරන මෙම පාපැදි ගුවන් මගින් ඔවුන් රැගෙනවිත් ඇත්තේ ඉන්ධන අර්බුදය හේතුවෙන් ශ්‍රී ලංකාවේ සංචාරය කිරීමේදී ප්‍රවාහන මාධ්‍යයක් සොයා ගැනීමට නොහැකි තත්ත්වයක් තුල ඊට විසඳුමක් ලෙසයි.\nඑමෙන්ම, පොළොන්නරුව ප්‍රදේශ වැසියන් අත්ට්‍රැක්ටර් උපයෝගී කර ගනිමින් සිය ප්‍රවාහන අවශ්‍යතා ඉටු කර ගන්නා අයුරු හිරු ප්‍රවෘත්ති අංශයට වාර්තාවුණා.\nමින්නේරිය ඇතුළු තවත් ප්‍රදේශ කිහිපයක අත්ට්‍රැක්ටර් උපයෝගී කරගනිමින් මෙලෙස මුදලට ජනතාව ප්‍රවාහනය කරන බවයි වාර්තා වන්නේ.",
       "URL": "https://www.hirunews.lk/309355/කොළඹට-එන-පාපැදිවලට-වෙනම-මංතීරු-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1039"
}