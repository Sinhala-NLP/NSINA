{
       "Source": "hirunews",
       "Timestamp": "Thursday, 01 July 2021 - 7:09",
       "Headline": "හිරුගේ අභිමානවත් 23 වන සංවත්සරය අදයි",
       "News Content": "1998 වසරේ ජූලි පළවනදා ඇරඹුණු හිරු එෆ්.එම්. අද සමස්ත ශ්‍රී ලංකාවේම ගුවන්විදුලි දර්ශනයයි.\nසැමදා ජනතා ආශිර්වාදයෙන් මෙරට මාධ්‍යකරණය තුළ ඉහළින්ම වැජඹුණු හිරු මෙරට මාධ්‍යකරණයේ සියලු සමීක්ෂණ වාර්තා උඩුයටිකුරු කළ ගුවන් විදුලි නාලිකාවයි.\nජාත්‍යන්තර සහ දේශීය සමික්ෂණ වාර්තා අනුව ශ්‍රී ලංකාවේ වැඩිම පිරිසක් ශ්‍රවණය කරන අංක එකේ ගුවන් විදුලිය වන්නේ හිරු එෆ්.එම්.\nමේ වනවිට අන්තර්ජාලයේද මාසිකව වැඩිම පරිශීලකයන් සහ අන් කිසිවෙකුටත් සම කළ නොහැකි ෆේස්බුක් පරිශීලකයන් හිරු සමඟ බැඳී සිටිනවා.\nඒ, සැමදා මිනිසුන් වෙනුවෙන් කැපවූ හිරු ගේ බැඳීම තව තවත් අර්ථ ගන්වමින්.\nහිරු එදා මෙදා තුර සංවිධාන කළ සියලු දේ සැමදා ජනතා ආශිර්වාදයෙන් නොමඳව පිදුම් ලැබුවා.\nදිවයිනේ අති දැවැන්ත ප්‍රාසාංගික අත්දැකීම්, දරුවන් වෙනුවෙන් වූ වැඩසටහන්, මෙන්ම, ආගමික වැඩසටහන් සඳහා හිරු කළ කැපකිරීම ඇතමුන්ට සිහිනයක් පමණයි.\nහිරු ශ්‍රද්ධාභිවන්දනාවට සහ උත්තම ධාතු වන්දනාවට සැමදා එක්වන මහා ජන ගඟ තැබූ වාර්තා කිසි දිනක කිසිවෙකුට සමකළ හැක්කක් නොවේ.\nකොරෝනා අභියෝගය හමුවේ දුෂ්කරතාවයට පත් ජනතාව සවිමත් කිරිම තවමත් හිරු එලෙසින්ම ඉටු කරමින් සිටිනවා.\nහිරු එෆ්.එම්. සදාකල් ජනතාවට නිවැරදි සත්‍ය තොරතුරු ප්‍රථමයෙන් සපයන ප්‍රවෘත්ති විකාශනයේ නිර්මාණකරුවායි.\nහිරු තැබූ එම විශ්වාසය අද ජනතාවගේ ප්‍රවෘත්ති පරමාදර්ශයයි.\nශ්‍රී ලංකාවේ වැඩිම පිරිසක් ශ්‍රවණය කරන වැඩිම පිරිසක් විශ්වාසය තබන, ප්‍රවෘත්ති විකාශය බවට හිරු ප්‍රවෘත්ති පත්ව අවසන්.\nමේ වනවිටත් හිරු එෆ්. එම්. හි සොහොයුරා හිරු ටී.වී., මෙරට දෘෂ්‍ය මාධ්‍යය කලාවේ සළකුණ බවට පත්ව අවසන්.\nහිරු මාධ්‍ය ජාලයේ සභාපති රේනෝ සිල්වා මහතා මේ අසහාය ගමන් මගට නායකත්වය දුන් නියමුවායි.\nහිරු අතීතයට එක් කළ මෙන්ම අදටත් අත්විඳින බොහෝ දෑ ඇතමුන්ට නැවුම් අත්දැකීම්.\nඅභිමානවත් 23 වන සංවත්සරය සමරන මොහොතේ අද දිනය පුරා පැයකට වරක් රුපියල් 23,000 බැගින් දයාබර ශ්‍රාවකයන්ට තිළිණ කිරීමටත් හිරු සූදානම්.\nඅනුකරණයෙන් සහ ආවේණිකත්වයෙන් තොර මනුෂ්‍යත්වය සමඟ මුසුවූ අභිමානවත් හිරුගේ මාධ්‍ය වංශ කතාව සැමදා අංක එකෙහි තැබුවේ හිරු සමඟ බැඳුණු දයාබර ශ්‍රාවක ඔබයි.\nඅප සතු කිසිවෙකුටත් සම කළ නොහැකි සහ වෙනස් කළ නොහැකි එකම වත්කම ද ඔබම පමණයි.",
       "URL": "https://www.hirunews.lk/275737/හිරුගේ-අභිමානවත්-23-වන-සංවත්සරය-අදයි",
       "Category": "Local News",
       "Parent URL": "https://www.hirunews.lk/local-news.php?pageID=1849"
}