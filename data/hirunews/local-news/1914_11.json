{
       "Source": "hirunews",
       "Timestamp": "Tuesday, 01 June 2021 - 13:27",
       "Headline": "දිලීර රෝගයක් නිසා වට්ටක්කා වගාව අවදානමකට (වීඩියෝ)",
       "News Content": "දිලීර රෝගයක් හේතුවෙන් මහනුවර - මැණික්හින්න ප්‍රදේශයේ වට්ටක්කා වගාව විනාශවීමේ අවදානමකට ලක්ව තිබෙනවා.\nමහනුවර - මැණික්හින්න - පිටවල වෙල්යාය ආශ්‍රිත අක්කර 30ක පමණ භූමියක වැඩි වශයෙන් වගා කරන්නේ වට්ටක්කායි.\nඑලෙස වගා කර ඇති වට්ටක්කා වගාව දිලීර රෝගයක් හේතුවෙන් කොළ කහ පැහැ ගැන්වී විනාශ වන බව ගොවීන් පවසනවා.\nදේශීය බීජ බව පවසා පෞද්ගලික ආයතන අලෙවි කරන බීජ වගා කළ ද තුන් මසකට පමණ පසු ඊට අත්ව ඇති ඉරණම ගොවින් මෙලෙස පැහැදිලි කළා.\nමේ සම්බන්ධයෙන් කිහිප අවස්ථාවක කෘෂි උපදේශකවරුන් දැනුවත් කළ ද ඔවුන් ලබාදෙන උපදෙස්වලට නිසි විසඳුම් ලැබී නොමැති බව ගොවීන් පෙන්වා දෙනවා.\nබදු පදනම මත සිදුකරන මෙම වගා කටයුතු විනාශවීමෙන් තමන් කබලෙන් ලිපට වැටී ඇති බව ගොවීන් පෙන්වා දෙනවා.\nබීජ හේතුවෙන් මෙම රෝගය හට ඇත්ද එසේත් නැතිනම් පොහොර නිසා මෙම රෝගය වැළඳී ඇත්දැයි යන්න මෙම ගොවීන්ට තවදුරටත් ප්‍රශ්නයක් වී තිබෙනවා.",
       "URL": "https://www.hirunews.lk/273065/දිලීර-රෝගයක්-නිසා-වට්ටක්කා-වගාව-අවදානමකට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1914"
}