{
       "Source": "hirunews",
       "Timestamp": "Friday, 25 September 2020 - 21:35",
       "Headline": "පොල් සඳහා උපරිම සිල්ලර මිලක්",
       "News Content": "පොල් ගෙඩියක් අලෙවි කළ හැකි උපරිම මිලක් දක්වමින් පාරිභෝගික කටයුතු පිළිබඳ අධිකාරිය ගැසට් නිවේදනයක් නිකුත් කර තිබෙනවා.\nඒ අනුව වට ප්‍රමාණය අඟල් 13ට වැඩි පොල් ගෙඩියක් අලෙවි කළ හැකි උපරිම සිල්ලර මිල වන්නේ රුපියල් 70ක්.\nවට ප්‍රමාණය අඟල් 12-13 අතර පොල් ගෙඩියක් අලෙවි කළ හැකි මිල වන්නේ රුපියල් 65ක් බවයි එම ගැසට් නිවේදනයේ දැක්වෙන්නේ.\nවට ප්‍රමාණය අඟල් 12ට අඩු පොල් ගෙඩියක් රුපියල් 60කට අලෙවි කළ යුතුයි.\nකිසිදු නිෂ්පාදකයෙකු, බෙදාහරින්නෙකු හෝ වෙළෙන්දෙකු විසින් මෙම මිලට වඩා අලෙවි කිරීම, අලෙවිය වෙනුවෙන් තැබීම හෝ අලෙවියට ඉදිරිපත් කිරීම හෝ ප්‍රදර්ශනය කිරීම නොකළ යුතු බවයි එම අධිකාරිය නියෝග කළේ.\nමෙම නියෝග අද සිට බලපැවැත්වෙනවා.",
       "URL": "https://www.hirunews.lk/251117/පොල්-සඳහා-උපරිම-සිල්ලර-මිලක්",
       "Category": "Local News",
       "Parent URL": "https://www.hirunews.lk/local-news.php?pageID=2430"
}