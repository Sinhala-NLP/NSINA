{
       "Source": "hirunews",
       "Timestamp": "Tuesday, 02 May 2023 - 13:01",
       "Headline": "ලබන 8 වනදා දක්වා වැසි සහිත කාලගුණයක්",
       "News Content": "දිවයිනේ ප්‍රදේශ කිහිපයකටම අද උදෑසන තද වැසි ඇතිවීමට හේතුව පහළ වායුගෝලයේ සුළං රටාවේ වෙනස්වීම බව කාළගුණ විද්‍යා දෙපාර්තමේන්නතුව පවසනවා.\nකෙසේ වෙතත් එලෙස උදෑසන වැසි හටගැනීම තාවකාලික තත්ත්වයක් බවයි එම දෙපාර්තමේන්තුවේ අධ්‍යක්ෂ ජනරාල් අතුල කරුණානායක සඳහන් කළේ.\nඑමෙන්ම දිවයිනට බලපා ඇති වැසි සහිත කාලගුණය ලබන 08 වනදා දක්වා අපේක්ෂා කරන බව ඔහු කියා සිටියා.\nමේ අතර දිවයිනේ ප්‍රදේශ රැසකටම අද පස්වරු 02 න් පසු තැනින් තැන වැසි හෝ ගිගුරුම් සහිත වැසි ඇතිවිය හැකි කාලගුණ විද්‍යා දෙපාර්තමේන්තුව නිවේදනය කළා.\nඒ අනුව, බස්නාහිර, සබරගමුව, නැගෙනහිර සහ ඌව පළාත්වලට මෙන්ම මහනුවර, නුවරඑළිය, ගාල්ල, මාතර, මන්නාරම සහ යාපනය යන දිස්ත්‍රික්කවලට ද මිලිමීටර 75 ට වැඩි වැසි ඇතිවිය හැකි බවයි එම නිවේදනයේ සඳහන් වෙන්නේ.\nඑමෙන්ම පස්සර 13 කනුව දෙමළ මහා විද්‍යාලයේ පාසල් ගොඩනැගිල්ලක් ආසන්නයට පස් කණ්ඩියක් කඩාවැටීම හේතුවෙන් එම පාසලේ 3,4,5 ශ්‍රේණිවල සිසුන්ට නිවාඩු ලබාදීමට එහි විදුහල්පතිවරයා තීරණය කළා.\nමේ අතර අරලගංවිල 503 කලාපයේ පිහිටි වෙල්යායක කුඹුරු වැඩ කරමින් සිටි පුද්ගලයෙකු අකුණුසැර වැදී ඊයේ ජීවිතක්ෂයට පත්ව තිබෙනවා.\nඑලෙස මියගොස් ඇත්තේ වයස අවුරුදු 60 ක් වන අරලගංවිල රත්මල්තැන්න ප්‍රදේශයේ පදිංචි තිදරු පියෙක්.\nසිය පියා නිවසට පැමිණීම ප්‍රමාද වීම හේතුවෙන් ඔහුගේ පුත්‍රයා වෙල්යායට ගොස් නිරීක්ෂණය කිරීමේ දී ඔහු ඇඳ වැටී මියගොස් සිට ඇති බව පොලිසිය සඳහන් කළා.",
       "URL": "https://www.hirunews.lk/334035/ලබන-8-වනදා-දක්වා-වැසි-සහිත-කාලගුණයක්",
       "Category": "Local News",
       "Parent URL": "https://www.hirunews.lk/local-news.php?pageID=375"
}