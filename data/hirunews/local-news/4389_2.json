{
       "Source": "hirunews",
       "Timestamp": "Thursday, 03 August 2017 - 9:32",
       "Headline": "කුඹුක්ගැටේ පවුලක් ඝාතනය කරන්න කාමරයට ගෙනත් දැමූ සත්වයා",
       "News Content": "කුඹුක්ගැටේ , කිරිබමුණ ප්‍රදේශයේ කඩ කාමරයක විසූ පවුලක් ඝාතනය කිරීම සඳහා කැලෑවෙන් තෙල් කරවලයෙකු අල්ලා කාමරයකට ගෙනැත් දැමූ පුද්ගලයෙකු අත්අඩංගුවට ගත් බව පොලිසිය පවසනවා.\nමෙම කාමරයේ මහලු යුවලක් සහ ඔවුන්ගේ දියණිය විසූ බවයි පොලිසිය පවසන්නේ.\nපසුගියදා රාත්‍රියේ අදාළ සැකකරු මෙම සර්පයා කෝටුවකින් ගෙනවිත් කඩ කාමරයේ ඉදිරිපස දොරටුව අසල දැමීමට උත්සහා කරද්දී මහලු කත දැක කෑ ගසා තිබෙනවා.\nඒ සමගම සැකකරු සර්පයා දමා දිවගොස් ඇති අතර කෑ ගැසීම ඇසී පැමිණි ගම්මුන් පසුව සැකකරු සහ සර්පයා අල්ලා කුඹුක්ගැටේ පොලිසියට බාරදී තිබෙනවා.\nපසුව පොලිසිය විසින් මෙම සර්පයා වෛද්‍යවරුන්ට පෙන්වා තෙල් කරවලයෙකු බවට හදුනාගෙන තිබෙනවා.\nඅත්අඩංගුවට ගත් සැකකරු කැලයෙන් විෂඝෝර සර්පයින් අල්ලා උන්ට පහරදී දරුණු කර ගම්මානයේ නිවාසවලට ගෙනවිත් දමා විනෝදයක් ලබන බවට ගම්මුන් චෝදනා කරනවා.\nමිට අමතරව එම ගම්මානයේ කුඩා දරුවන් දෙදෙනෙකුට මීට ඉහතදී තෙල්කරවලයෙකු දෂ්ඨ කර ඇති අතර එයට මෙම පුද්ගලයා සම්බන්ධදැයි සොයාබලන  බවද පොලිසිය පවසනවා.\nඅත්අඩංගුවට පත් පුද්ගලයා කුරුණෑගල අධිකරණයට ඉදිරිපත් කිරීමෙන් අනතුරුව රක්ෂිත බන්ධනාගාර ගන කර තිබෙනවා.",
       "URL": "https://www.hirunews.lk/167491/කුඹුක්ගැටේ-පවුලක්-ඝාතනය-කරන්න-කාමරයට-ගෙනත්-දැමූ-සත්වයා",
       "Category": "Local News",
       "Parent URL": "https://www.hirunews.lk/local-news.php?pageID=4389"
}