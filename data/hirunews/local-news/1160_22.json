{
       "Source": "hirunews",
       "Timestamp": "Wednesday, 18 May 2022 - 16:17",
       "Headline": "පාර්ලිමේන්තු මන්ත්‍රී සනත් නිශාන්ත සහ මිලාන් ජයතිලක රිමාන්ඩ් (වීඩියෝ)",
       "News Content": "අරලියගහ මන්දිරය ඉදිරිපිට සහ ගාලුමුවදොර විරෝධතාකරුවන්ට පහරදීමේ සිද්ධිය සම්බන්ධයෙන් අත්අඩංගුවට ගත් හිටපු රාජ්‍ය අමාත්‍ය සනත් නිශාන්ත සහ පාර්ලිමේන්තු මන්ත්‍රී මිලාන් ජයතිලක මැයි 25 වනදා දක්වා රක්ෂිත බන්ධනාගාරගත කෙරුණා.\nඒ කොටුව මහේස්ත්‍රාත් තිළිණ ගමගේ ලබාදුන් නියෝගයකට අනුවයි.\nමීට අමතරව, සිද්ධියට අදාළව අත්අඩංගුවට ගත් බස්නාහිර හිටපු පළාත් සභා මන්ත්‍රී අමල් සිල්වා සහ දෙහිවල ගල්කිස්ස මහනගර සභාවේ සේවකයා ද එදින දක්වා රක්ෂිත බන්ධනාගාරගත කෙරුණා.\nනඩුව කැඳවූ අවස්ථාවේදී අපරාධ පරීක්ෂණ දෙපාර්තමේන්තුව වෙනුවෙන් පෙනී සිටි නියෝජ්‍ය සොලිසිටර් ජනරාල් රියාස් බාරි ප්‍රකාශ කළේ සනත් නිශාන්ත සහ මිලාන් ජයතිලක යන සැකකරුවන් අරගලවලට පහරදීමේ සිද්ධියට සක්‍රියව දායක වී ඇති බවයි.\nළහිරු වීරසේකර නමැති සාක්ෂිකරු ලබා දී ඇති ප්‍රකාශවලින් සනත් නිශාන්ත නමැති සැකකරු පිරිස් ප්‍රකෝප කළ බවට අනාවරණ වී ඇතැයි ඔහු වැඩිදුරටත් සඳහන් කළා.\nමෙහි දී මහේස්ත්‍රාත් තිලිණ ගමගේ ප්‍රකාශ කර තිබුණේ ළහිරු වීරසේකර නමැත්තාට එරෙහි ව මෙම අධිකරණයේ නඩු පවතින බවයි.\nජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් සම්බන්ධයෙන් ගත් ක්‍රියාමාර්ග පිළිබඳව ද විනිසුරුවරයා ප්‍රශ්න කළ අතර ඔහුගෙන් ප්‍රකාශ සටහන් කරගෙන ඇති බව අපරාධ පරීක්ෂණ දෙපාර්තමේන්තුව දැනුම් දුන්නා.\nසැකකරුවන් වෙනුවෙන් පෙනි සිටි නීතිඥවරුන් ඔවුන් නීතිවිරෝධි ජනරාශියක සාමාජිකයින් නොවූ බව ප්‍රකාශ කළ අතර, ඇප මත මුදා හරින ලෙස ඉල්ලා සිටියා.\nකෙසේ වෙතත්, ඊට නියෝජ්‍ය සොලිසිටර් ජනරාල්වරයා විරෝධය පළ කළා.\nඔහු සඳහන් කළේ ඔවුන්ට ඇප ලබා දුනහොත් ඉදිරි විමර්ශනවලට බාධා සිදුවිය හැකි බවයි.\nඒ අනුව, මැයි 25 වනදා දක්වා පාර්ලිමේන්තු මන්ත්‍රීවරුන් දෙදෙනා රක්ෂිත බන්ධනාගාර ගත කළ මහේස්ත්‍රාත්වරයා සැකකරුවන්ට නිසි ආරක්ෂාව සපයන ලෙස ද නියෝග කළා.\nනඩුව කැඳවූ අවස්ථාවේදී ශ්‍රී ලංකා නීතිඥ සංගමයේ සභාපති සාලිය පීරිස් ඇතුළු නීතිඥ මණ්ඩලයක් ද එය නිරීක්ෂණය කිරීම සඳහා පෙනී සිටියා.\nපාර්ලිමේන්තු මන්ත්‍රීවරුන් දෙදෙනා අද අධිකරණය වෙත ඉදිරිපත් කෙරුනු අතර ඊට පෙර කොළඹ අධිකරණ වෛද්‍යවරයා වෙත ඉදිරිපත් කිරීමට ද අපරාධ පරික්ෂණ දෙපාර්තමේන්තුව පියවර ගෙන තිබුණා.\nමේ අතර, සිද්ධියට අදාලව අද දින මොරටුව මහනගර සභාවේ නගරාධිපති සමන්ලාල් ප්‍රනාන්දු, අපරාධ පරීක්ෂණ දෙපාර්තමේන්තුවට භාරවීමෙන් පසු අත්අඩංගුවට ගත් අතර, සීතාවක ප්‍රාදේශීය සභාවේ සභාපති ජයන්ත රෝහණ සහ කැළණිය ප්‍රාදේශීය සභාවේ සභාපති මංජුල ප්‍රසන්න අත්අඩංගුවට ගනු ලැබුවා.\nඑමෙන්ම, කරන්දෙණිය ප්‍රාදේශීය සභාවේ මන්ත්‍රීවරයෙකු සහ තවත් පුද්ගලයෙකු මෙම සිද්ධියට අදාළව අත්අඩංගුවට ගැනීමටයි අපරාධ පරීක්ෂණ දෙපාර්තමේන්තුව පියවර ගෙන තිබුණේ.\nඔවුන්ගෙන් මේ වනවිට අපරාධ පරික්ෂණ දෙපාර්තමේන්තුව ප්‍රකාශ සටහන් කර ගැනීම ද ආරම්භ කර තිබෙනවා.\nමීට අමතරව ගාලුමුවදොර සහ කොල්ලුපිටියේ ගැටුම්කාර සිද්ධීන්වලට අදාළව නව සිංහලේ සංවිධානයේ සභාපති ඩෑන් ප්‍රියසාද් ද අත්අඩංගුවට ගනු ලැබුවේ අද දින ප්‍රකාශයක් ලබාදීම සඳහා අපරාධ පරීක්ෂණ දෙපාර්තමේන්තුවට පැමිණි අවස්ථාවේදීයි.\nඑසේම, සිද්ධියට අදාළව බස්නාහිර පලාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන්ගෙන් ද ඊයේ අපරාධ පරීක්ෂණ දෙපාර්තමේන්තුව පැය 10කට ආසන්න කාලයක් ප්‍රකාශයක් සටහන් කර ගත්තා.\nදැනට මෙම සිදුවීම්වලට අදාළව පාර්ලිමේන්තු මන්ත්‍රිවරුන් දෙදෙනෙකු, හිටපු පළාත් සභා නියෝජිතයෙකු සහ ප්‍රාදේශීය සභා සභාපතිවරුන් දෙදෙනෙකු ඇතුළුව 12 දෙනෙකු අත්අඩංගුවට ගෙන තිබෙනවා.\nමේ අතර, ගාලුමුවදොර, අරලියගහ මන්දිරය ඉදිරිපිට සහ දිවයින පුරා පසුගිය 9 වනදා ඇති වූ කලහකාරි සිද්ධීන් සම්බන්ධයෙන් මේ දක්වා අත්අඩංගුවට ගත් සැකකරුවන් සංඛ්‍යාව 883 ක් බවයි පොලීසිය පැවසුවේ.\nඑසේම, ගාලුමුවදොර සහ අරලියගහ මන්දිරය අවට සිදුවූ ප්‍රචන්ඩ ක්‍රියා විමර්ශනය සම්බන්ධයෙන් මානව හිමිකම් කොමිෂන් සභාව පත් කළ විශේෂ\nකමිටුව අද පෙරවරුවේ රැස්වුණා.\nඒ එහි විශේෂ නියෝජිත ජනාධිපති නීතිඥ ටිරන්ත වලලියද්දගේ ප්‍රධානත්වයෙන්.\nසිරකරු අයිතීන් වෙනුවෙන් පෙනී සිටින නිතිඥ සේනක පෙරේරා සහ සුදේශ් නනිද්මාල් එහිදී සාක්ෂි ලබාදී තිබූ අතර, පහරදීමට සිරකරුවන් යොදා ගෙන ඇති බවට තොරතුරු ඉදිරිපත් කර තිබෙනවා.\nමෙම සිද්ධියට අදාළව ප්‍රකාශ ලබා ගැනීම සඳහා වටරැක බන්ධනාගාරයේ රැඳවියන් පිරිසකට සහ වටරැක බන්ධනාගාර කඳවුරේ අධිකාරිවරයාට ලබන 21 වනදා එහි පෙනී සිටින ලෙසයි එම කොමිසමට සිතාසි නිකුත් කර ඇත්තේ.",
       "URL": "https://www.hirunews.lk/304667/පාර්ලිමේන්තු-මන්ත්‍රී-සනත්-නිශාන්ත-සහ-මිලාන්-ජයතිලක-රිමාන්ඩ්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1160"
}