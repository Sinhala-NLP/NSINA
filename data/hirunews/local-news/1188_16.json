{
       "Source": "hirunews",
       "Timestamp": "Friday, 06 May 2022 - 14:04",
       "Headline": "'ගෝඨා ගෝ ගම' විරෝධතාකරුවන්ට එරෙහිව අධිකරණ වාරණයක් ලබාගැනීමේ තැතක්",
       "News Content": "මේ වන විට (06) කොළඹ ගාලු මුවදොර ක්‍රීඩාංගණය ආශ්‍රිතව දින 28ක් පුරා ක්‍රියාත්මක වන ගෝඨා ගෝ ගම අරගලකරුවන්ට එරෙහිව අධිකරණ වාරණයක් ලබා ගැනීම සඳහා කොටුව පොලිසිය සූදානම් වනවා.\nමේ අනුව ගෝඨා ගෝ ගම අරගල භූමිය ආශ්‍රිතව ක්‍රියාත්මක වන පුද්ගලයින් විසි එක් දෙනකුට එදිරිව මෙම වාරණ නියෝගය ලබා ගැනීමටයි සැලසුම් කර ඇත්තේ.\nමේ වනවිට ගෝඨා ගෝ ගම අරගල භූමියේ ක්‍රියාත්මක වන සමාජ මාධ්‍ය ක්‍රියාකරුවන් වන රතිදු සේනාරත්න හෙවත් රැට්ටා, අවිශ්ක කෝනාර, ප්‍රියංග විශ්වජිත්, භාතිය ජයසිංහ, රන්දිමාල් ගමගේ, ඩිලාන් සේනානායක, ශානිකා ද සිල්වා, විමුක්ති දුෂාන්ත රාවණසිංහ, වසන්ත කුමාර මුදලිගේ, ළහිරු වීරසේකර, සමරසිංහ පතිරණලාගේ සමන්ත පියුමාල් හෙවත් මෝටිවේශන් අප්පච්චි සහ පූජ්‍ය රත්කරව්වේ ජිනරතන හිමි ඇතුළු විසි එක් දෙනෙකුට එරෙහිව මෙම වාරණ නියෝගය ලබා ගැනීම සඳහා 1979 අංක 15 දරණ අපරාධ නඩු විධාන සංග්‍රහය පනතේ 106 1, 2 සහ 3 වගන්ති යටතේ මෙම ඉල්ලීම සිදු කරනු ලබනවා.\nමොවුන්ට එරෙහිව කොටුව පොලිසිය නගනු ලබන චෝදනාව වන්නේ අංක 125 ගාලුපාර කොටුව කොළඹ 01 යන ලිපිනයේ පිහිටි ජනාධිපති ලේකම් කාර්යාලයේ ප්‍රධාන පිවිසුම අවහිර කරමින්, පදික වේදිකාව ද එම ජනාධිපති ලේකම් කාර්යාලය වෙත පිවිසෙන මාර්ගවල ද රැඳී සිටිමින් විරෝධතාවය දැක්වීම යන්නයි.\nකෙසේ වෙතත් ගෝල්ෆේස් අරගලයට විරුද්ධව පොලිසිය ඉදිරිපත් කළ ඉල්ලීම සලකා බැලීමෙන් තමන් ඉවත්වන බව කොළඹ අතිරේක මහේස්ත්‍රාත් හර්ෂණ කැකුණවෙල මීට ටික වේලවකට පෙර දැනුම් දුන් බව වාර්තා වනවා.\nවැඩි විස්තර:\nකෙසේවෙතත්, ගෝඨා ගෝ ගම අරගලකරුවන්ට එරෙහිව අධිකරණ වාරණයක් ලබා ගැනීම සඳහා කොටුව පොලිසිය ඉදිරිපත් කරනු ලබන ඉල්ලීම පිළිබඳ සලකා බැලීම කල් දමා තිබෙනවා.\nඒ අනුව එම වාරණය පිළිබඳ ඉල්ලීම සම්බන්ධයෙන් සලකා බැලීම එළඹෙන අඟහරුවාදා දින තෙක් කල් යනු ඇති.\nපොලිසිය අධිකරණයට ඉදිරිපත් කළ සම්පූර්ණ ලිපිය මෙතැනින්",
       "URL": "https://www.hirunews.lk/303647/ගෝඨා-ගෝ-ගම-විරෝධතාකරුවන්ට-එරෙහිව-අධිකරණ-වාරණයක්-ලබාගැනීමේ-තැතක්",
       "Category": "Local News",
       "Parent URL": "https://www.hirunews.lk/local-news.php?pageID=1188"
}