{
       "Source": "hirunews",
       "Timestamp": "Thursday, 16 June 2022 - 8:45",
       "Headline": "තවත් මරණයක් පානදුරෙන් - අදත් දිගු තෙල් පෝලිම් (වීඩියෝ)",
       "News Content": "ඉන්ධන අර්බුදය හේතුවෙන් මේවනවිටත් දිවයින පුරා පිරවුම්හල් අසළ දිගු පෝලිම් පවතිනවා.\nඅප වාර්තාකරුවන් සඳහන් කළේ ඇතැම් පෝලිම් කිලෝමීටර 5 ක් පමණ, දිගු ඒවා බවයි.\nඉන්ධන හිඟය හේතුවෙන් පොදු ප්‍රවාහනය, සෞඛ්‍ය සේවා, කර්මාන්තශාලාවල භාණ්ඩ හා අමුද්‍රව්‍ය ප්‍රවාහනය, රාජ්‍ය හා පෞද්ගලික ආයතනවල දෛනික කටයුතු රැසකට එල්ල වී ඇත්තේ දැඩි බලපෑමක්.\nඛනිජ තෙල් සංස්ථාවේ අරංචි මාර්ග සඳහන් කළේ, මේ වනවිට පිරවුම්හල්වලට බෙදා හැරිමට ඉන්ධන නිකුත් කිරිම ආරම්භ කර ඇති බවයි.\nකෙසේ වෙතත්, දෛනිකව නිකුත් කරන සාමාන්‍ය ඉන්ධන ප්‍රමාණය පවතින අර්බුදය හමුවේ නිකුත් නොකෙරෙන බවයි ආරංචි මාර්ග සඳහන් කළේ.\nඉන්ධන පිරවුම්හල් අසළ එක් මංතීරුවකට සිීා වි තිබු පෝලිම් අද වනවිට මංතීරු කිහිපයක් බවට පත්වී තිබෙනවා.\nමේ හේතුවෙන් ඇතැම් ප්‍රධාන මාර්ගවල ගමනාගමනයට ද බාධා එල්ල වුණා.\nහයිලෙවල් මාර්ගය දෙල්කඳ මංසන්ධියෙන් අවහිර වුයේ ඉන්ධන ඉල්ලා සිදු කළ විරෝධතාවයක් හේතුවෙන්.\nඑමෙන්ම හොරණ - කොළඹ ප්‍රධාන බස් මාර්ගය ද දිගු වු ඉන්ධන පෝලිම් නිසා මිරිස්වත්ත මංසන්ධියෙන් අවහිර වී තිබුණා.\nමෙම තත්ත්වය පාලනය කිරිම සඳහා විශේෂ වැඩපිළිවෙලක් ක්‍රියාත්මක කරන බව හිරු ප්‍රවෘත්ති අංශය වෙත අදහස් දක්වමින් පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි නිහාල් තල්දුව කියා සිටියා.\nවෛද්‍යවරුන්ට, සෞඛ්‍ය කාර්ය මණ්ඩලවල සාමාජිකයින්, ඉංජිනේරුවන්, නීතීඥවරුන්, සහ විවිධ වෘත්තියfවිදින් විශාල පිරිසක් ඉන්ධන පෝලිම් වල රැදි සිටීම නිසා ඔවුන්ගේ රාජකාරි අඩාල වී තිබුණා.\nළමා රෝග විශේෂඥ වෛද්‍ය දිපාල් පෙරේරා හිරු ප්‍රවෘත්ති වෙත සඳහන් කළේ රාජකාරි සඳහා රෝහලට පිටත්ව යාමට අවශ්‍ය ඉන්ධන ලබා ගැනිම සඳහා තමන්ට පැය 3 ක පමණ කාලයක් පිරවුම්හලක් අසළ රැඳී සිටියත් ඉන්ධන ලබා ගැනිමට නොහැකි වු බවයි.\nඑම නිසා මහරගම අපේක්ෂා රෝහලේ විශේෂඥ වෛද්‍යවරියක වන සිය බිරිඳට ද නිසි වේලාවට රෝහලට පිටත්ව යාමට නොහැකි වු බවද ඔහු සඳහන් කළා.\nමේ අතර අනුරාධපුර ශික්ෂණ රෝහලේ නේවාසික රෝගින් සඳහා ප්‍රතිකාර කටයුතු අද සිදු කෙරුණේ නැහැ.\nපොදු මගී ප්‍රවාහනය ද අද ක්‍රියාත්මක වන්නේ සියයට 20 ක පමණ ධාරිතාවයෙන්.\nඩීසල් මෙට්‍රික් ටොන් 40,000 ක් රැගත් නෞකාවක් අද රාත්‍රියේ දිවයිනට ළඟාවීමට නියමිත අතර, පෙට්‍රල් මෙට්‍රික් ටොන් 35,000 ක් රැගත් නෞකාවක් තවත් දින 3 කින් දිවයිනට ළගාවන බවයි ඛනිජ තෙල් සංස්ථා ආරංචි මාර්ග සඳහන් කළේ.\nමේ අතර පානදුර - වෑකඩ ප්‍රදේශයේ ඉන්ධන පිරවුම්හලෙන් ඉන්ධන ලබා ගැනීමට පැමිණි ත්‍රීරෝද රථ රියදුරෙකු හදිසියේ ජීවිතක්ෂයට පත්ව තිබෙනවා.\nපොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව කියා සිටියේ අද අලුයම ඉන්ධන පෝලිමේ සිටියදී ඔහු මෙලෙස ජීවිතක්ෂයට පත්ව ඇති බවයි.\nමෙලෙස මියගෙස් ඇත්තේ 55 හැවිරිදි පුද්ගලයෙකු වන අතර ඔහු හෘදයාබාධයක් හේතුවෙන් මිය යන්නට ඇති බවටයි පොලිසිය සැක පළ කරන්නේ.",
       "URL": "https://www.hirunews.lk/307244/තවත්-මරණයක්-පානදුරෙන්-අදත්-දිගු-තෙල්-පෝලිම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1092"
}