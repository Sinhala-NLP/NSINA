{
       "Source": "hirunews",
       "Timestamp": "Sunday, 04 December 2022 - 10:56",
       "Headline": "විදෙස් විනිමය ප්‍රේෂණ මත බදු පනවා නැහැ - මහ බැංකුව",
       "News Content": "විදේශගත සේවා නියුක්තිකයන් මෙරටට එවනු ලබන විදේශ විනිමය ප්‍රේෂණ මත බදු පනවා නැතැයි ශ්‍රී ලංකා මහ බැංකුව පවසනවා.\nඑලෙස බදු පනවා ඇති බවට හා එම ප්‍රේෂණ බලහත්කාරයෙන් රුපියල් බවට හරවනු ඇතැයි පැතිර යන කටකථා සම්පූර්ණයෙන්ම සාවද්‍ය බවයි නිවේදනයක් නිකුත් කරමින් මහ බැංකුව සඳහන් කළේ.\nඒ අනුව ශ්‍රී ලංකාවට එවන විදේශ විනිමය ප්‍රේෂණ, විදේශිය ව්‍යවහාර මුදල් වශයෙන් තම බැංකු ගිණුම්වල තබාගැනීම හෝ ශ්‍රී ලංකා රුපියල් බවට පරිවර්තනය කිරීම සිය අභිමතය පරිදි සිදුකළ හැකියි.\nඑමෙන්ම විදෙස්ගත ශ්‍රී ලාංකික සේවා නියුක්තිකයන්ට දැනට ලබා දී ඇති විවිධ දිරි දීමනා අඛණ්ඩව තවදුරටත් ඒ ආකාරයෙන්ම කිසිදු වෙනසක් නොමැතිව භුක්ති විඳිය හැකි බව ශ්‍රී ලංකා මහ බැංකුව නිකුත් කළ නිවේදනයේ වැඩිදුරටත් සඳහන්.\nමේ අතර මෙවර අයවැයෙන් සමාජ සුබසාධන දීමනා වෙනුවෙන් රුපියල් බිලියන 43 ක් වෙන් කර ඇති බව මුදල් අමාත්‍යාංශය සඳහන් කළා.\nසමෘද්ධි දීමනා, වැඩිහිටි මූල්‍යාධාර, ගර්භනී මව්වරුන්ගේ ආහාර පැකේජය, වකුගඩු රෝගීන් වෙනුවෙන් මූල්‍යාධාර සැපයීම, පෙර පාසල් දරුවන් සඳහා උදෑසන ආහාර ලබාදීම සහ මන්දපෝෂණයෙන් පෙළෙන දරුවන්ට පෝෂණ අතිරේක ලබාදීම මෙන්ම ත්‍රිපෝෂ වැඩසටහන ක්‍රියාත්මක කිරීම සඳහා මෙම මුදල් ප්‍රතිපාදන වෙන් කර ඇති බවයි මුදල් අමාත්‍යාංශය නිවේදනයක් නිකුත් කරමින් සඳහන් කළේ.",
       "URL": "https://www.hirunews.lk/321911/විදෙස්-විනිමය-ප්‍රේෂණ-මත-බදු-පනවා-නැහැ-මහ-බැංකුව",
       "Category": "Local News",
       "Parent URL": "https://www.hirunews.lk/local-news.php?pageID=689"
}