{
       "Source": "hirunews",
       "Timestamp": "Thursday, 02 May 2019 - 11:31",
       "Headline": "පස්දරු පියෙකුට මරු කැඳවූ සූරියවැව අනතුර",
       "News Content": "සූරියවැව - හම්බන්තොට අඩි 100 මාර්ගයේ නඹඩගස්වැව ප්‍රදේශයේදී සිදුවූ අනතුරකින් 70 හැවිරිදි, පස් දරු පියෙක් ජීවිතක්ෂයට පත්ව තිබෙනවා.\nටිපර් රථයක් පාපැදියක ගැටීමෙන් ඊයේ (01) පස්වරුවේ මෙම අනතුර සිදුව ඇති බවයි අප වාර්තාකරු සඳහන් කළේ.\nඅනතුර සිදුවීමත් සමඟ ප්‍රදේශවාසීන් එම ස්ථානයේ කලහකාරී ලෙස හැසිරී ඇති අතර එම තත්වය පාලනය කිරීමට පොලිසියට දැඩි පරිශ්‍රමයක් දැරීමට සිදුවූ බවයි අප වාර්තාකරු වැඩිදුරටත් පැවසුවේ.\nමේ අතර අලව්ව - මහාරච්චිමුල්ල අතුරු මාර්ගයේදී සිදුවූ යතුරුපැදි අනතුරකින් පුද්ගලයෙකු ජීවිතක්ෂයට පත්ව තිබෙනවා.\nපොලීසිය සඳහන් කළේ යතුරුපැදිකරුට එහි වේගය පාලනය කරගැනීමට නොහැකිව මාර්ගයෙන් ඉවතට පැන අසළ තිබූ ගේට්ටු කණුවක ගැටී ඇති බවයි.\nඅනතුරින් බරපතල තුවාල ලැබූ යතුරුපැදිකරු සහ පසුපැදිකරු අලව්ව රෝහලට ඇතුළත් කිරිමෙන් අනතුරුව වැඩිදුර ප්‍රතිකාර සඳහා යතුරුපැදිකරු කුරුණෑගල මහ රෝහලට ඇතුළත් කෙරුණා.\nඑහිදී ජීවිතක්ෂයට පත්වුණේ තැප්පිටිවලාන - හෙණ්ඩුවාවත්ත ප්‍රදේශයේ පදිංචි 29 හැවිරිදි පුද්ගලයෙක්.",
       "URL": "https://www.hirunews.lk/215590/පස්දරු-පියෙකුට-මරු-කැඳවූ-සූරියවැව-අනතුර",
       "Category": "Local News",
       "Parent URL": "https://www.hirunews.lk/local-news.php?pageID=3373"
}