{
       "Source": "hirunews",
       "Timestamp": "Friday, 10 June 2022 - 23:11",
       "Headline": "එක්සත් ජාතීන්ගේ අනතුරු ඇඟවීම (වීඩියෝ)",
       "News Content": "ලබන සැප්තැම්බර් දක්වා මාස 4ක් තුළ මෙරට ආර්ථික අර්බුදයෙන් දරුණු ලෙස පීඩාවට පත්වන ලක්ෂ 17ක ජනතාවට ජීවිත ආරක්ෂක ආධාර අවශ්‍ය බව එක්සත් ජාතීන්ගේ කොළඹ කාර්යාලය නිවේදනය කරනවා.\nමෙරට මානුෂීය අවශ්‍යතා සම්බන්ධයෙන් ඒකාබද්ධ ප්‍රමුඛතා සැලැස්මක් දියත් කරමින් ඔවුන් පවසන්නේ ඩොලර් මිලියන 47.2ක මානුෂීය ආධාර ඊට අවශ්‍ය බවයි.\nමේ වන විටත් මෙරට ලක්ෂ 57කට ආසන්න ජනතාවට මානුෂීය ආධාර අවශ්‍යතාවක් පවතිනවා.\nඉන් ක්ෂණික සහය අවශ්‍යවන වඩාත් අවදානමට ලක් වූ පිරිස ලක්ෂ 17ක්.\nශ්‍රී ලංකාවේ සමස්ත ජනගහනයෙන් පහෙන් එකක් එනම් පුද්ගලයින් ලක්ෂ 50කට ආසන්න පිරිසකට දැනටමත් ආහාර ආධාර අවශ්‍ය බවයි එම වාර්තාවේ දැක්වෙන්නේ.\nපවුල්වලින් සියයට 86ක් මේ වන විටත් ආහාර ගැනීම අඩු කිරීම, ආහාර වේල් මඟ හැරීම වැනි ක්‍රම භාවිතයට පෙළඹී ඇති බව එම වාර්තාවේ වැඩිදුරටත් සඳහන්.\nමේ වන විටත් අත්‍යවශ්‍ය ඖෂධ 200ක් ජාතික මට්ටමින් තොග අවසන්ව ඇති අතර ඉදිරි මාස 2 තුළ තවත් ඖෂධ වර්ග 163ක තොග නිමාවනු ඇති බවත් එක්සත් ජාතීන්ගේ මෙරට නියෝජිත කාර්යාලය සඳහන් කරනවා.\nඑක්සත් ජාතීන්ගේ මෙරට නේවාසික සම්බන්ධීකාරක හනා සින්ගර් මහත්මිය සඳහන් කළේ වහා පියවර නොගතහොත් බොහෝ පවුල්වලට ඔවුන්ගේ මූලික අවශ්‍යතා සපුරා ගැනීමට නොහැකිවනු ඇති බවයි.\nදැන් ජාත්‍යන්තර ප්‍රජාව ශ්‍රී ලංකාවේ ජනතාවට සහයෝගීතාව ප්‍රකාශ කළ යුතු කාලය එළඹ ඇති බවයි ඇය සඳහන් කළේ.",
       "URL": "https://www.hirunews.lk/306793/එක්සත්-ජාතීන්ගේ-අනතුරු-ඇඟවීම-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1104"
}