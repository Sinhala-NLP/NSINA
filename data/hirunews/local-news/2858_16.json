{
       "Source": "hirunews",
       "Timestamp": "Wednesday, 11 March 2020 - 16:32",
       "Headline": "රවී ඇතුලූ පස්දෙනාගේ පෙත්සම් වැඩිදුර විභාගය හෙටට කල් යයි",
       "News Content": "තමන්ව අත්අඩංගුවට  ගන්නා ලෙසට කොටුව මහේස්ත්‍රාත් අධිකරණය විසින් නිකුත් කළ වරෙන්තු බලරහිත කරන්නැයි ඉල්ලා හිටපු මුදල් අමාත්‍ය රවී කරුණානායක ඇතුළු පස්දෙනෙකු ගොනු කළ රීට් පෙත්සම් විභාගයට නොගෙන ප්‍රතික්ෂේප කරන ලෙස නීතිපතිවරයා, අභියාචනාධිකරණය හමුවේ අද මූලික විරෝධතා ගොනුකළා.\nපෙත්සම් පිළිබඳ වැඩිදුර සලකා බැලීම හෙට දක්වා කල් තැබීමටයි අභියාචනාධිකරණය නියෝග කළේ.\nමෙම පෙත්සම් මහජන අවධානයට ලක්වූ කරුණක් හෙයින්  ත්‍රිපුද්ගල විනිසුරු මඩුල්ලක් හමුවේ කැඳවන ලෙස නීතිපති ගොනු කළ මෝසමක් සැලකිල්ලට ගනිමින් ත්‍රිපුද්ගල අභියාචනාධිකරණ විනිසුරු මඩුල්ලක් හමුවේ එය අද පස්වරුවේ කැඳවනු ලැබුවා.\nඅභියාචනාධිකරණ සභාපති විනිසුරු ඒ.එච්.එම්.ඞී නවාස් සහ ශිරාන් ගුණරත්න සහ විනිසුරු සෝභිත රාජකරුණා ඊට අයත්.\nමෙම පෙත්සම් පවත්වා ගෙන යා නොහැකි බවත්, පෙත්සම්කරුවන් ඉල්ලා සිටින සහන ලබාදිය නොහැකි බවත් එහිදී නීතිපතිවරයා වෙනුවෙන් පෙනී සිටි ජ්‍යෙෂ්ඨ නියෝජ්‍ය සොලිසිටර් ජනරාල්වරයා අධිකරණය හමුවේ කියා සිටියා.\nහිටපු මුදල් අමාත්‍ය රවී කරුණානායක, පර්පචුවල් ට්‍රෂෙරීස් සමාගමේ හිමිකරු අර්ජුන් ඇලෝසියස්, එහි අධ්‍යක්‍ෂ මණ්ඩල සාමාජික රන්ජන් හුළුගල්ල, මහ බැංකුවේ හිටපු නිලධාරියකු වන සංගරපිල්ලෙයි පදුමනාදන් සහ බදුගොඩ හේවා ඉන්දික සමන් කුමාරයි මෙම රීට් පෙත්සම් ගොනු කර ඇත්තේ.\nඑමෙන්ම මෙම පිරිස වරෙන්තු නිකුත් කර තිබියදීත් පොලිසිය සහ අධිකරණය මගහරිමින් සිටින බවයි රජයේ ජ්‍යෙෂ්ඨ නියෝජ්‍ය සොලිසිටර් ජනරාල්වරයා අධිකරණය හමුවේ කියා සිටියේ.\nපෙත්සම්කරුවන් මෙතෙක් අධිකරණයට  හෝ පොලීසියට භාර නොවී මෙම ඉල්ලීම සිදුකරන බවද ඔහු මෙහිදී වැඩිදුරටත් පෙන්වා දුන්නා.\nකෙසේ වෙතත්, වරෙන්තු ලැබූ එක් පුද්ගලයෙකු හැර හිටපු පාර්ලිමේන්තු මන්ත්‍රී රවී කරුණානායක ඇතුළු සෙසු පිරිස සැඟව සිටීම හේතුවෙන් වරෙන්තු නිකුත් කර දින 05ක් ඉක්ම ගොස් ඇතත්, මේ වනතෙක් ඔවුන් අත්අඩංගුවට ගෙන නැහැ.\nඑම පිරිස අත්අඩංගුවට ගැනීම සඳහා අපරාධ පරීක්ෂණ දෙපාර්තමේන්තුව විශේෂ කණ්ඩායම් කිහිපයක් යොදවා ඇති අතර, ඔවුන් සැකකරුවන්ගේ නිවෙස් වෙත ගියත් ඔවුන් ඒවායේ රැඳී සිටියේ නැහැ.\nඅද දිනයේදීත් අපරාධ පරීක්ෂණ දෙපාර්තමේන්තුවේ නිලධාරීන් බත්තරමුල්ල රජමල්වත්ත පාරේ පිහිටි රවී කරුණානායකගේ නිවස වෙත සහ අර්ජුන් ඇලෝසියස්ගේ කොළඹ - මල්පාරේ පිහිටි නිවස වෙත පැමිණියා.",
       "URL": "https://www.hirunews.lk/236290/රවී-ඇතුලූ-පස්දෙනාගේ-පෙත්සම්-වැඩිදුර-විභාගය-හෙටට-කල්-යයි",
       "Category": "Local News",
       "Parent URL": "https://www.hirunews.lk/local-news.php?pageID=2858"
}