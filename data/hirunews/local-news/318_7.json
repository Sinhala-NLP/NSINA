{
       "Source": "hirunews",
       "Timestamp": "Thursday, 25 May 2023 - 11:09",
       "Headline": "ජනක ඉවත් කිරීමට ආණ්ඩුවට සහය දුන් වඩිවෙල්ට එරෙහිව පක්ෂයෙන් විනය ක්‍රියාමාර්ග",
       "News Content": "සමගි ජනබලවේගයේ පාර්ලිමේන්තු මන්ත්‍රී වඩිවේල් සුරේෂ්ට එරෙහිව විනය ක්‍රියාමාර්ග ගැනීමට තීරණය කර ඇති බව එම පක්ෂයේ මහලේකම් රංජිත් මද්දුම බණ්ඩාර පවසනවා.\nපක්ෂයේ විනය මණ්ඩලය ඉදිරි දින කිහිපය තුල ඊට අදාළ පියවර ගනු ඇති බවයි මහලේකම්වරයා හිරු ප්‍රවෘත්ති වෙත කියා සිටියේ.\nමහජන උපයෝගිතා කොමිසමේ සභාපති ජනක රත්නායක එම ධුරයෙන් ඉවත් කිරීම සඳහා පාර්ලිමේන්තුවේ ඊයේ පස්වරුවේ පැවති ඡන්ද විමසීමේදී වඩිවේල් සුරේෂ් මන්ත්‍රීවරයා ආණ්ඩුවේ යෝජනාවට සහය පළ කරමින් ඡන්දය භාවිත කළා.\nඑම යෝජනාවට විරුද්ධව ඡන්දය භාවිත කළ යුතු බවට පැහැදිලි ස්ථාවරයක් පක්ෂය විසින් ප්‍රකාශයට පත් කර තිබියදී මෙලෙස මන්ත්‍රීවරයා හැසිරීම විනය විරෝධී කටයුත්තක් බවයි පක්ෂ මහලේකම් රංජිත් මද්දුම බණ්ඩාර සඳහන් කළේ.\nකෙසේ වෙතත්, මඩොල්සිම ප්‍රදේශයේ තමන් සංවිධානය කළ ජනරැලියට සජිත් ප්‍රේමදාස සහභාගි නොවීම හේතුවෙන් ඇති වූ සිත් රිදීම තවදුරටත් පවතින බව වඩිවේල් සුරේෂ් මන්ත්‍රීවරයා පවසනවා.\nඒ සම්බන්ධයෙන් එම ප්‍රදේශයේ ජනතාවගෙන් සමාව ගන්නා ලෙස අවස්ථා කිහිපයකදී විපක්ෂ නායක සජිත් ප්‍රේමදාසගෙන් ඉල්ලා සිටියත් මේ දක්වා එය ඉටු කර නොමැති බව ද ඔහු කියා සිටියා. මේ හේතුවෙන් මෙවැනි ක්‍රියාමාර්ගවලට එළඹීමට සිදුවූ බවයි මන්ත්‍රී වඩිවේල් සුරේෂ් සඳහන් කළේ.",
       "URL": "https://www.hirunews.lk/336171/ජනක-ඉවත්-කිරීමට-ආණ්ඩුවට-සහය-දුන්-වඩිවෙල්ට-එරෙහිව-පක්ෂයෙන්-විනය-ක්‍රියාමාර්ග",
       "Category": "Local News",
       "Parent URL": "https://www.hirunews.lk/local-news.php?pageID=318"
}