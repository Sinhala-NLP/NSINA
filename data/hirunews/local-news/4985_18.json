{
       "Source": "hirunews",
       "Timestamp": "Wednesday, 29 June 2016 - 18:21",
       "Headline": "හිටපු ඇමති බැසිල් පක්ෂය දෙකඩ කිරීමට මීට පෙරත් උත්සාහ කළා -  දකුණේ මහ ඇමති කියයි",
       "News Content": "හිටපු අමාත්‍ය බැසිල් රාජපක්ෂ ශ්‍රී ලංකා නිදහස් පක්ෂය දෙකඩ කිරීමට අවස්ථා කිහිපයකදී  උත්සාහ කළ බව දකුණු පළාත් ප්‍රධාන අමාත්‍ය ශාන් විජේලාල් ප්‍රකාශ කළා.\nදකුණු පළාත් ප්‍රධාන අමාත්‍ය කාර්යාලයේ අද පැවති මාධ්‍ය හමුවේදීයි ඔහු මේ බව කියා සිටියේ.\nමේ අතර ගම්පහ දිස්ත්‍රික්කයේ එක්සත් ජනතා නිදහස් සන්ධානයේ පළාත් පාලන නියෝජිතයින් කිහිපදෙනෙකු මිනුවන්ගොඩ පිහිටි පාර්ලිමේන්තු මන්ත්‍රී ප්‍රසන්න රණතුංගගේ කාර්යාලයේදී මාධ්‍ය හමුවක් කැඳවා තිබුණේ ඉදිරියේදී ආරම්භ කිරීමට සැළසුම් කර ඇති නව දේශපාලන ව්‍යාපාරය සම්බන්ධයෙන් අදහස් පළ කිරීමටයි.\nජනාධිපති  මෛත්‍රිපාල සිරිසේනට සහය පළ කරමින් ගම්පහ මහ නගර සභාවේ නිදහස් සන්ධාන මන්ත්‍රිවරුන් පිරිසක් ඊයේ පැවැත්වූ මාධ්‍ය හමුවේදී මතුවූ කරුණුවලටද ඔවුන් මෙහිදී ප්‍රතිචාර දක්වා සිටියා.\nකෙසේ වෙතත් දකුණු පළාත් ප්‍රධාන අමාත්‍ය කාර්යාලයේ අද පැවති මාධ්‍ය හමුවට එක්වෙමින් ප්‍රධාන අමාත්‍ය ශාන් විජේලාල් විමසා සිටියේ හිටපු ජනාධිපති මහින්ද රාජපක්ෂට ජනාධිපති මෛත්‍රිපාල සිරිසේන යටතේ මහ මැතිවරණයට තරඟ කළ හැකිනම් පළාත්පාලන නියෝජිතයින්ට එසේ තරඟ කළ නොහැක්කේ මන්ද යන්නයි.",
       "URL": "https://www.hirunews.lk/136792/හිටපු-ඇමති-බැසිල්-පක්ෂය-දෙකඩ-කිරීමට-මීට-පෙරත්-උත්සාහ-කළා-දකුණේ-මහ-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4985"
}