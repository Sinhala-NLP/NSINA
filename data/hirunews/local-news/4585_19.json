{
       "Source": "hirunews",
       "Timestamp": "Friday, 31 March 2017 - 13:29",
       "Headline": "ලක්ෂ 20ක් වටිනා නරක් වූ කට්ටා කරවල තොගයක් අල්ලයි",
       "News Content": "අලුත් අවුරුදු උත්සව කාලයේ වෙළෙඳ පොළට යැවීමට සූදානම් කර තිබූ රුපියල් ලක්ෂ 20ට වැඩි වටිනාකමකින් යුතු නරක්වූ කට්ටා කරවල තොගයක් පාරිභෝගික කටයුතු පිළිබඳ අධිකාරියේ නිලධාරීන් පිරිසක් විසින් අත්අඩංගුවට ගෙන තිබෙනවා.\nමෙම කරවල තොගය අත්අඩංගුවට ගෙන ඇත්තේ පිටකොටුවේ වෙරළබඩ වීදියේ ශීතාගාරයක ගබඩාකර තිබිය දී යි.\nපාරිභෝගික අධිකාරියේ නිලධාරීන් පවසන්නේ පිටරටකින් ගෙන්වා ඇති මේ කරවල තොගයේ කිලෝ 2000ක් තිබූ බවයි.\nපුස් බැඳී නරක්වී තිබූ කරවල තොගය විශාල ශීතාගාරයක කබඩා කර සිල්ලර වෙළෙඳ සැල්වෙත යැවීමට කටයුතු යෙදා තිබිය දී මෙලෙස අත්අඩංගුවට ගෙන තිබුණා.\nකරවල තොගය අත්අඩංගුටව ගෙන මුද්‍රා තැබූ බවත් මේ සම්බන්ධයෙන් අප්‍රේල් 04 වැනි අඟහරුවාදා මාලිගාකන්ද මහේස්ත්‍රාත්වරයාට කරුණු ඉදිරිපත් කරන බවත් පාරිභෝගික අධිකාරිය පවසනවා.",
       "URL": "https://www.hirunews.lk/158190/ලක්ෂ-20ක්-වටිනා-නරක්-වූ-කට්ටා-කරවල-තොගයක්-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=4585"
}