{
       "Source": "hirunews",
       "Timestamp": "Thursday, 16 March 2023 - 13:08",
       "Headline": "බෝට්ටුවෙන් ඔස්ට්‍රෙලියා යන්න හැදූ 16ක් අත්අඩංගුවට",
       "News Content": "නීතිවිරෝධී ලෙස බෝට්ටු මගින් විදේශ ගතවීමේ අපේක්ෂාවෙන් මඩකලපුව ප්‍රදේශයේ නිවසක රැඳී සිටි මුලතිව් ප්‍රදේශයේ කාන්තාවන් සහ ළමුන් ඇතුළු පුද්ගලයින් 17 දෙනෙකු ඊයේ (15) රාත්‍රියේ අත්අඩංගුවට ගෙන තිබෙනවා.\nදිස්ත්‍රික් අපරාධ විමර්ශන ඒකකයට ලැබුණු තොරතුරක් මත දිස්ත්‍රික් අපරාධ විමර්ශන ඒකකයේ පොලිස් කණ්ඩායමක් විසින් කොකුවිල් පොලිස් වසමේ ස්විස් ගම්මානයේ නිවසක් වටලා ඇති අතර එහි දී මෙම පිරිස අත්අඩංගුවට ගෙන තිබෙනවා.\nනීතිවිරෝධී මිනිස් ජාවාරම් මාෆියාවේ සාමාජිකයකු මුලතිව් ප්‍රදේශයේ පුද්ගලයන් 16 දෙනකුගෙන් මුදල් ලබා ගෙන ඔවුන්ව මඩකලපුව මුහුදේ සිට බෝට්ටුවකින් ඔස්ට්‍රෙලියාවට බලා පිටත් කර යවන ලෙස පවසා මෙමෙ පිරිස ගෙන්වාගෙන තිබෙනවා.\nමෙම පිරිස මඩකලපුව ස්විස් ගම්මානයේ නිවසක් කුලියට ගෙන මාසයක පමණ කාලයක සිට එහි නැවතී සිට ඇති බවයි පොලිසිය කළ මූලික විමර්ශනයේ දී අනාවරණය වී ඇත්තේ.\nඅත්අඩංගුවට ගත් පිරිස අතර කුඩා ළමුන් 3 දෙනෙකු, ගැබිණි කාන්තාවන් 3 දෙනෙකු, කාන්තාවන් 5 දෙනෙකු, පිරිමින් 8 දෙනෙකු සහ නිවස කුලියට ගැනීම සඳහා ඔවුන්ට උපකාර කළ පුද්ගලයෙකු ඇතුළු 17 දෙනෙකු අත්අඩංගුවට ගෙන තිබෙනවා.\nමෙම පිරිස අද (16) බ්‍රහස්පතින්දා අධිකරණයට ඉදිරිපත් කිරීමට පියවර ගෙන ඇති බවයි පොලිසිය පැවසුවේ.\nමේ සම්බන්ධයෙන් දිස්ත්‍රික් අපරාධ පරීක්ෂණ දෙපාර්තමේන්තුව වැඩිදුර පරීක්ෂණ පවත්වනවා.",
       "URL": "https://www.hirunews.lk/330098/බෝට්ටුවෙන්-ඔස්ට්‍රෙලියා-යන්න-හැදූ-16ක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=473"
}