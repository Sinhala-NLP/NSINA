{
       "Source": "hirunews",
       "Timestamp": "Monday, 18 December 2017 - 9:08",
       "Headline": "බලා සිටියේ මළ සිරුර එනතුරු; එන්නේ පණ පිටින් (ඡායාරූප)",
       "News Content": "මන්නාරමේ පේසාලේ ප්‍රදේශයෙන් මුහුදු ගොස් අතුරුදහන් වූ ධීවරයෙකු දින දහයක පසුව ඊයේ(17) ඉන්දීය ධීවරයින් පිරිසක් විසින් සොයාගෙන  ඉන්දියාවේ රාමේස්වරන් පොලීසිය වෙත බාරදී ඇතැයි වනවා.\nඅන්තෝනි මරියදාස් නැමති තිස් හත් හැවිරිදි මෙම ධීවරයා පසුගිය 7 වෙනිදා තවත් ධීවරයින් තුන් දෙනෙකු සමග මුහුදු ගිය අවස්ථාවේදී ධීවර බෝට්ටුව සැඩ පහරකට හසු වීමෙන් ඔහුව මුහුදට වැටී නොපෙනී ගොස් තිබෙනවා.\nආපසු පැමිණි ධීවරයින් මේ බව මරියදාස් ගේ නිවසේ උදවියටත් පොලීසියටත් නාවික හමුදාවටත් දැණුම් දී ඇති බවයි හිරු වාර්තාකරු කියා සිටින්නේ.\nමේ සිද්ධිය වූ දිනයට පසු දා සිට මරියදාස් ගේ පවුලේ ඥාතීන් හා සහෝදර ධීවරයින් මරියදාස් ගේ මළ සිරුර ගොඩට ගසාගෙන එනු ඇතැයි බලාපොරොත්තුවෙන් පේසාලේ මුහුදු වෙරළ ආසන්නයේ රැදී සිටීම පුරුද්දක් කරගෙන සිටියා.\nහදිසියේම ඉන්දියාවේ රාමේස්වරන් පොලීසියෙන් හා ඉන්දීය ධීවර සමීතියක සභාපතිවරයෙකු මරියදාස්ගේ නිවසට දුරකතනයෙන් කතා කොට පවසා ඇත්තේ ඔහුව රාමේස්වරන් පොලීසිය වෙත බාර දී ඇති බවයි.\nසුළි කුණාටුවට හසු වී මුහුදට වැටුණු මරියදාස් මුහුදේ පාවෙමින් දකුණු ඉන්දියාව දෙසට ගසාගෙන යමින් සිටියදී ඉන්දීය ධීවරයින් පිරිසක් ඔහුව දැක බේරාගෙන ඔවුන්ගේ ටෝලර් යාත්‍රාවට නංවාගෙන තිබෙනවා.\nඒ වන විටත් සිහිසුන්ව සිටි මරියදාස්ට ප්‍රථමාධාර දී ඔහුට සුවය ලබා දී ටෝලර් යාත්‍රාව රාමේස්වරන් ප්‍රදේශයට ළගා වූ පසුව ඔහුව ඉන්දීය ධීවරයින් විසින් රාමේස්වරන් පොලීසියට බාරදී ඇතැයි සඳහන්.\nමරියදාස් දරුවන් හතර දෙනෙකුගේ පියෙක්.\nඔහුව ආපසු මන්නාරමට ගෙන්වා ගැනීම සදහා මන්නාරමේ ධීවර සමීති හා පවුලේ සාමාජිකයින් යාපනයේ පිහිටි නියෝජ්‍ය ඉන්දීය මහ කොමසාරිස් කාර්යාලයේ නිලධාරීන් හමුවීමට නියමිතව තිබුනා.\nදිනසේන රතුගමගේ",
       "URL": "https://www.hirunews.lk/178656/බලා-සිටියේ-මළ-සිරුර-එනතුරු-එන්නේ-පණ-පිටින්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4167"
}