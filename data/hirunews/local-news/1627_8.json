{
       "Source": "hirunews",
       "Timestamp": "Friday, 15 October 2021 - 13:22",
       "Headline": "අදත් ප්‍රදේශ රැසක පොහොර ඉල්ලා විරෝධතා (වීඩියෝ)",
       "News Content": "ජාතික කෘෂිකාර්මික ප්‍රතිපත්තියක් සම්පාදනය කිරිමට ජාතික සමගි ජන බලවේගය මේ වනවිට කටයුතු කරමින් සිටින බව, විපක්ෂ නායක සජිත් ප්‍රේමදාස ප්‍රකාශ කළා.\nඅම්බලංගොඩ - මීටියාගොඩ ප්‍රදේශයේ කුරුඳු ගොවින් පැවැත් වූ විරෝධතාවකට එක්වෙමිනුයි විපක්ෂ නායකවරයා මේ බව කියා සිටියේ.\nමේ අතර, ගාල්ල - කොට්ටව ප්‍රදේශයේ ද තේ වගා ගොවින් විරෝධතාවක නිරත වුණේ, තම වගාවන්ට අවශ්‍ය පොහොර නොමැති බවට චෝදනා කරමින්.\nමේ අතර, මහ කන්නය සඳහා ප්‍රධාන ජලාශවල ජලය නිකුත් කිරීමට කටයුතු සූදානම් කර ඇති බව වාරිමාර්ග දෙපාර්තමේන්තුවේ ජල කළමනාකරණ අධ්‍යක්ෂ ඩී.අබේසිරිවර්ධන ප්‍රකාශ කළා.\nකෙසේ වෙතත්, පොහොර සහ වල් නාශක නොමැතිවීම නිසා මෙම කන්නයේදී තමන් වී වගාවෙන් ඉවත් වීමට තීරණය කර ඇති බව ලුණුගම්වෙහෙර - වම්ඉවුර ඩී.සි. යාය 1 සහ යාය 2 ගොවි සංවිධානය ප්‍රකාශ කළා.\nඒ රන්මිනිතැන්න ප්‍රදේශයේ පැවති ගොවි රැස්වීමක් අතරතුරයි.\nමෙම සාකච්ඡාව සඳහා ප්‍රාදේශීය කෘෂිකර්ම කළමනාකාරවරයාට සහ වාරිමාර්ග ඉංජිනේරුවරයාට ද ආරාධනා කර තිබුණ ද ඔවුන් කිසිවෙකු පැමිණ නොතිබූ අතර, සහභාගි වී තිබුණේ කෘෂි පර්යේෂණ නිලධාරියෙකු පමණයි.",
       "URL": "https://www.hirunews.lk/285067/අදත්-ප්‍රදේශ-රැසක-පොහොර-ඉල්ලා-විරෝධතා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1627"
}