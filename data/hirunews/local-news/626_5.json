{
       "Source": "hirunews",
       "Timestamp": "Tuesday, 03 January 2023 - 15:04",
       "Headline": "පළාත් පාලන ඡන්ද විමසීම අත්හිටුවන්නැයි ඉල්ලා ශ්‍රේෂ්ඨාධිකරණයට පෙත්සමක්",
       "News Content": "පළාත් පාලන ඡන්ද විමසීමේ කටයුතු අත්හිටුවීමේ රිට් ආඥාවක් මැතිවරණ කොමිසම වෙත නිකුත් කරන ලෙස ඉල්ලා ශ්‍රේෂ්ඨාධිකරණයට පෙත්මක් ගොනුකර තිබෙනවා.\nවිශ්‍රාමික යුධ හමුදා කර්නල්වරයෙකු වූ ඩබ්ලිව්.එම්.ආර්.විජේසුන්දර විසින් එම පෙත්සම ගොනුකර ඇති අතර එහි වග උත්තරකරුවන් වන්නේ මැතිවරණ කොමිසමේ සභාපතිවරයා ඇතුළු එහි සාමාජිකයින් සහ අග්‍රාමාත්‍යවරයා, මුදල් අමාත්‍යංශයේ ලේකම්වරයා මෙන්ම නීතිපතිවරයායි.\nරට ආර්ථික අර්බුදයකට මුහුණ පා තිබෙන අවස්ථාවක රුපියල් බිලියන 10ක් වැය කරමින් මැතිවරණයක් පැවැත්වීම සුදුසු නොවන බවත් පළාත් පාලන ආයතනවල සිටින සභිකයන් ප්‍රමාණය තුනෙන් එකක් දක්වා අඩුවිය යුතු බවයි එම පෙත්සමෙහි සඳහන් වන්නේ.",
       "URL": "https://www.hirunews.lk/324187/පළාත්-පාලන-ඡන්ද-විමසීම-අත්හිටුවන්නැයි-ඉල්ලා-ශ්‍රේෂ්ඨාධිකරණයට-පෙත්සමක්",
       "Category": "Local News",
       "Parent URL": "https://www.hirunews.lk/local-news.php?pageID=626"
}