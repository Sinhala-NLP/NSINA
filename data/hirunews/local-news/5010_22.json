{
       "Source": "hirunews",
       "Timestamp": "Saturday, 11 June 2016 - 18:37",
       "Headline": "මහින්දට සහය දෙන පිරිසක් ගමට යයි",
       "News Content": "ඉදිරි පළාත්පාලන මැතිවරණය ඉලක්ක කරගනිමින් ගොඩනැගෙන අපේ ශ්‍රී ලංකා නිදහස් පෙරමුණේ ශාඛා සමිති  පිහිටුවීම ඉදිරි සතියේ ආරම්භ කිරීමට නියමිත  බව දේශපාලන ආරංචි මාර්ග ප්‍රකාශ කළා.\nමොරටුව මහ නගර සභාවේ නගරාධිපති සමන්ලාල් ප්‍රනාන්දු කියා සිටියේ මීට අදාළ සාකච්ඡාවක් පසුගියදා හිටපු ජනාධිපති මහින්ද රාජපක්ෂගේ බත්තරමුල්ලේ පිහිටි කාර්යාලයේදී පැවැත්වුණු බවයි.\nහිටපු ජනාධිපතිවරයාගේ ප්‍රධානත්වයෙන් පැවති එම සාකච්ඡාවට නිදහස් සන්ධානය  නියෝජනය  කරන පළාත්පාලන නියෝජිතයින් 280 දෙනෙකුට ආරාධනා කර තිබුණා.\nඉන් 246 දෙනෙකු මෙම සාකච්ඡාවට සහභාගිවී තිබෙනවා.\nමේ අනුව ඉදිරියේදී පිහිටුවීමට නියමිත අපේ ශ්‍රී ලංකා නිදහස් පෙරමුණේ ශාඛා සමිති ගම් මට්ටමින් පිහිටුවීමට සැලසුම් කර ඇති බව මොරටුව මහ නගර සභාවේ නගරාධිපති සමන් ලාල් ප්‍රනාන්දු සඳහන් කළා.\nඒ අනුව හිටපු ජනාධිපතිවරයාට සහය දක්වන පාර්ලිමේන්තු මන්ත්‍රිවරුන්, දිස්ත්‍රික් මට්ටමින් අදාළ ශාඛා සමිති ආරම්භ කිරීමේ කටයුතු සංවිධාන කරන අතර, ප්‍රධාන රැස්වීම් සඳහා හිටපු ජනාධිපතිවරයාද සහභාගිවීමට නියමිත බවයි ආරංචි මාර්ග සඳහන් කළේ.",
       "URL": "https://www.hirunews.lk/135299/මහින්දට-සහය-දෙන-පිරිසක්-ගමට-යයි",
       "Category": "Local News",
       "Parent URL": "https://www.hirunews.lk/local-news.php?pageID=5010"
}