{
       "Source": "hirunews",
       "Timestamp": "Wednesday, 12 July 2023 - 15:38",
       "Headline": "Major League Cricket ක්‍රිකට් තරගාවලිය සඳහා දසුන් ඇමරිකාවට",
       "News Content": "ශ්‍රී ලංකා ජාතික කණ්ඩායමේ සීමිත පන්දුවාර නායක දසුන් ශානක හට මෙම මාසයේ ඇමරිකාවේ දී පැවැත්වීමට නියමිත Major League විස්සයි විස්ස ලීග් තරගාවලිය ක්‍රීඩා කිරීම සඳහා ශ්‍රී ලංකා ක්‍රිකට් ආයතනය විසින් අවසර ලබා දී තිබෙනවා.\nතරගාවලිය සඳහා පැවති ක්‍රීඩක කෙටුම්පත්කරණයේ දී දසුන් ශානකව Seattle Orcas කණ්ඩායම විසින් ගිවිසුම් ගත කර ගැනීමට කටයුතු කළා.\nමෙම තරගාවලිය සඳහා දසුන් ශානකට අමතරව තුන් ඉරියව් ක්‍රීඩක වනිඳු හසරංග ද තේරී පත්ව සිටියත්, වසරකට ලීග් තරගාවලි දෙකකට පමණක් අවසර ලබා දීමේ තීරණය මත ඔවුන් දෙදෙනාට මෙම තරගාවලියට සහභාගී වීමට අවසර ලබා නොදීමට ශ්‍රී ලංකා ක්‍රිකට් ආයතනය තීරණය කර තිබුණා.\nනමුත් පසුව එම තීරණය වෙනස් කරමින් දසුන් හට තරගාවලිය ක්‍රීඩා කිරීමට අවසර ලබා දී තිබෙන අතර ලෝක කුසලාන සුදුසුකම් ලබා ගැනීමේ තරගාවලිය ක්‍රීඩා කළ දසුන් සිම්බාබ්වේ සිට ඇමරිකාව බලා පිටත් වීමට නියමිතයි.\nතරගාවලියට තේරී පත් වූ අනෙක් ක්‍රීඩකයා වන වනිඳු නැවත ශ්‍රී ලංකාවට පැමිණ තිබෙන අතර ඔහු පෙර සැලසුම් කර පරිදි තරගාවලියට සහභාගී වන්නේ නැහැ.\nඇමරිකා එක්සත් ජනපදය විසින් පළමු වරට සංවිධානය කරන මෙම Major League Cricket ක්‍රිකට් තරගාවලිය ජූලි 13 ආරම්භ වීමට නියමිතයි.",
       "URL": "https://www.hirunews.lk/340972/major-league-cricket-ක්‍රිකට්-තරගාවලිය-සඳහා-දසුන්-ඇමරිකාවට",
       "Category": "Local News",
       "Parent URL": "https://www.hirunews.lk/local-news.php?pageID=190"
}