{
       "Source": "hirunews",
       "Timestamp": "Sunday, 16 April 2023 - 18:18",
       "Headline": "දස වසරකට පසුව අප්‍රේල් 20 දෙමුහුන් සූර්යග්‍රහණයක්",
       "News Content": "මෙම වසරේ සිදුවන පළමු සූර්යග්‍රහණය අප්‍රේල් 20 වැනිදා පෙරවරු 7.04 සිට මධ්‍යහ්න 12:29 දක්වා සිදුවන බව වාර්තා වනවා.\nලෝක ජනගහනයෙන් 8.77% කට පමණක් මෙම සූර්‍යග්‍රහණය පෙනෙන බවයි කොළඹ විශ්වවිද්‍යාලයේ මහාචාර්ය චන්දන ජයරත්න පැවසුවේ.\nමෙම සූර්‍යග්‍රහණය දුර්ලභ සූර්යග්‍රහණයක් ලෙස සැලකෙන අතර එය දෙමුහුන් ග්‍රහණයක් ලෙස ද හැඳින්වෙනවා.\nඑය චන්ද්‍රයාගේ සෙවනැල්ල පෘථිවිය හරහා ගමන් කරන විට පූර්ණ සූර්යග්‍රහණයක සිට වළයාකාර සූර්යග්‍රහණයක් දක්වා මාරු වීම මීට හේතුවයි.\nඇතැම් ප්‍රදේශවලට සූර්යග්‍රහණයේ සම්පූර්ණ සිදුවීම දිස්වන අතර, තවත් ප්‍රදේශවලට එය වළයාකාර දිස්වීමක් පමණි.\nසූර්යග්‍රහණය දෘශ්‍යමාන වන්නේ ලෝක ජනගහනයෙන් 8.77% කට පමණක් බවත් එය ශ්‍රී ලංකාවට මෙන්ම ලෝකයේ වෙනත් බොහෝ ප්‍රදේශවලට සෘජුව දර්ශනය නොවන බවත් මහාචාර්‍යවරයා වැඩිදුරටත් සඳහන් කළා.\nඑසේ වුවත් වෙනත් රටවල වෙබ් අඩවි කිහිපයක් ඔස්සේ සජීවීව ජනතාවට එය නිරීක්ෂණය කළ හැකි බව‍යි මහාචාර්‍ය්වරයා තවදුරටත් මේ පිළිබඳ අදහස් දක්වමින් කියා සිටියේ.\nකෙසේ වෙතත්, බටහිර ඔස්ට්‍රෙලියාව, නැගෙනහිර ටිමෝරය සහ නැගෙනහිර ඉන්දුනීසියානු දූපත්වල ප්‍රදේශ කිහිපයකට සූර්යග්‍රහණය දෘශ්‍යමාන වන අතර, එම ප්‍රාන්තවල නරඹන්නන්ට ජීවිත කාලය පුරාම මෙය නැරඹිය හැකි බව ද වාර්තාවනවා.\nමෙවැනි ආකාරයේ දෙමුහුන් සූර්‍යග්‍රහණයක් සිදුව ඇත්තේ මීට වසර 10කට පෙර එනම් 2013 නොවැම්බර් 03 වැනිදා බවත් මෙම වසරට තවත් එක් සූර්‍යග්‍රහණයක් පමණක් ඔක්තෝම්බර් 14 වැනිදා සිදුවීමට නියමිත බවයි මහාචාර්‍ය චන්දන ජයරත්න පැවසුවේ.",
       "URL": "https://www.hirunews.lk/332687/දස-වසරකට-පසුව-අප්‍රේල්-20-දෙමුහුන්-සූර්යග්‍රහණයක්",
       "Category": "Local News",
       "Parent URL": "https://www.hirunews.lk/local-news.php?pageID=410"
}