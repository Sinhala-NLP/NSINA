{
       "Source": "hirunews",
       "Timestamp": "Wednesday, 23 September 2020 - 7:34",
       "Headline": "කිලිනොච්චි වෙරලේ සිදු කෙරෙන ජාවාරමක තොරතුරු හෙලිවේ",
       "News Content": "ඉන්දියාවේ සිට නීතිවිරෝධී ලෙස උතුරට රැගෙන එන මත්ද්‍රව්‍ය ඇතුළු භාණ්ඩ කිලිනොච්චි මුහුදු වෙරළට ගොඩබෑමේ ජාවාරමක් පිලිබඳ තොරතුරු පොලීසිය හෙළි කරගෙන තිබෙනවා.\nකිලිනොච්චිය පොලීසිය සඳහන් කළේ මීට දින තුනකට පෙර ද බෝට්ටු මගින් රැගෙන ආ කේරළ ගංජා කිලෝ 77ක් සෙරුක්කායි වෙරළේ නවතා තිබූ බෝට්ටුවක තිබී සොයා ගනු ලැබූ බවයි.\nඒ අනුවයි, මෙලෙස ඉන්දියාවේ සිට මෙරටට මත්ද්‍රව්‍ය ඇතුළු වෙනත් නීතිවිරෝධී දැ රැගෙන ඒම පිළිබඳ තොරතුරු අනාවරණ කර ගෙන ඇත්තේ.\nයාපනය සහ මන්නාරම ප්‍රදේශවල නාවික හමුදාව සහ සෙසු ආරක්ෂක අංශ වලින් දැඩි ආරක්ෂාවක් සපයා ඇති බැවින් ජාවාරම්කරුවන් කිලිනොච්චිය මුහුදු වෙරළ දෙසට අවධානය යොමුකර ඇති බවටයි පොලිස් පරීක්ෂණවලදී අනාවරණ වී ඇත්තේ.\nමේ අතර, යාපනය - කොලොම්බුතුරෙයි ප්‍රදේශයේ හෙරොයින් ජාවාරමේ නිරත වූ තරුණියක් හෙරොයින් මිලිග්‍රෑම් 185ක් සමඟ අත්අඩංගුවට ගෙන තිබෙනවා.\nයාපනය සුරාබදු කාර්යාලයේ නිලධාරින් සිදුකළ වැටලීමකදී සැකකාරිය ඊයේ අත්අඩංගුවට ගත් බවයි පොලිසිය සඳහන් කළේ.\nඑමෙන්ම, ටී - 56 ගිනි අවියක් සහ එම පතොරම් 13 ක් සමඟ කඳාන - නාගොඩ ප්‍රදේශයේදී අත්අඩංගුවට ගත් දෙදෙනා දින 7ක් රඳවාගෙන ප්‍රශ්න කිරීමට වත්තල මහේස්ත්‍රාත් අධිකරණය ඊයේ අවසර ලබාදී තිබෙනවා.\nපෑලියගොඩ කොට්ඨාශයේ අපරාධ අංශයේ නිලධාරින් පෙරේදා අත්අඩංගුවට ගත් සැකකරුවන් පුද්ගල ඝාතනයක් සඳහා සූදානම්ව සිටි බවට ද අනාවරණය වී තිබෙනවා.\nමේ අතර, රුපියල් විසිලක්ෂයක් පමණ වටිනා බදු නොගෙවූ දුම්වැටි 30,000ක් සමඟ 65 හැවිරිදි පුද්ගලයෙකු මීගමුව ප්‍රදේශයේදී සුරාබදු දෙපාර්තමේන්තුවේ නිලධාරින් අත්අඩංගුවට ගනු ලැබුවා.",
       "URL": "https://www.hirunews.lk/250873/කිලිනොච්චි-වෙරලේ-සිදු-කෙරෙන-ජාවාරමක-තොරතුරු-හෙලිවේ",
       "Category": "Local News",
       "Parent URL": "https://www.hirunews.lk/local-news.php?pageID=2436"
}