{
       "Source": "hirunews",
       "Timestamp": "Tuesday, 27 June 2023 - 22:14",
       "Headline": "නාවික හමුදාවේ ප්‍රථම කාන්තා පැරා ජම්පර් කණ්ඩායමේ පාඨමාලාව සාර්ථකව අවසන්",
       "News Content": "ශ්‍රී ලංකා නාවික හමුදාවේ ඉතිහාසයේ ප්‍රථම වරට කාන්තා පැරා ජම්ප් ක්‍රීඩිකාවන් 02 දෙනෙකුගෙන් සහ නාවිකයන් 03 දෙනෙකුගෙන් සමන්විත ප්‍රථම කාන්තා පැරා ජම්පර් කණ්ඩායම ජූනි 21 වන දින අම්පාර ශ්‍රී ලංකා ගුවන් හමුදා පැරෂුට් පුහුණු පාසලේදී සිය මූලික පැරෂුට් පාඨමාලාව සාර්ථකව නිම කර තිබෙනවා.\nනාවික හමුදාධිපති, වයිස් අද්මිරාල් ප්‍රියන්ත පෙරේරාගේ අදහසකට අනුව යමින්, ශ්‍රී ලංකා නාවික හමුදාවේ ස්ත්‍රී පුරුෂ සමානාත්මතාවය සහ කාන්තා දස්කම් සඳහා ඓතිහාසික සන්ධිස්ථානයක් සනිටුහන් කරමින් මෙම විශේෂිත කාන්තා කණ්ඩායම ප්‍රථම වරට මූලික පැරෂුට් පාඨමාලාව හැදෑරීමට අවස්ථාව ලබා දී තිබෙනවා.\nශ්‍රී ලංකා නාවික හමුදාවේ පැරා ජම්ප් ක්‍රීඩිකාවන්ගෙන් සැදුම්ලත් කාන්තා කණ්ඩායමක් සමඟින් ආරක්‍ෂක සේවා නිදහස් පැරෂුට් (Skydiving) තරඟාවලිය නියෝජනය කිරීම හේතුවෙන් ඔවුන්ගේ මූලික පැරෂුට් පාඨමාලාව සඳහා කාන්තා නිලධාරිනියන් සහ නාවිකයන් පිරිසක් ශ්‍රී ලංකා ගුවන් හමුදා පැරෂුට් පුහුණු පාසලට අනුයුක්ත කර තිබෙනවා.\nමේ සම්බන්ධයෙන් විශේෂ මානසික හා ශාරීරික යෝග්‍යතා පරීක්ෂණයකින් සුදුසුකම් ලබා කාන්තා නිලධාරිනියන් - ලුතිනන් ඉරේෂා මධුෂානි සහ ලුතිනන් ප්‍රසාදි නදීෂානි සහ කාන්තා නාවිකයන් - කාන්තා දක්ෂ ශාරීරික පුහුණු උපදේශිකා අයේෂා විජයරත්න, කාන්තා සාමාන්‍ය නාවික නෞකා මහීෂා රණසිංහ සහ කමනී ඕරසිංහ මෙම පාඨමාලාව සාර්ථකව නිම කරීමට සමත් වූ අතර, මූලික පැරෂුට් පාඨමාලාව. මෙම පාඨමාලාව 2023 අප්‍රේල් 24 සිට ජුනි 21 දක්වා අම්පාර ශ්‍රී ලංකා ගුවන් හමුදා පැරෂුට් පුහුණු පාසලේදී පැවැත්විණි.\nසිය මූලික පැරෂුට් පාඨමාලාව සාර්ථකව නිම කිරීමෙන් අනතුරුව, ශ්‍රී ලංකා නාවික හමුදාවේ පැරා ජම්ප් ක්‍රීඩිකාවන් වන මෙම කාන්තා කණ්ඩායම ජූලි මස 02 වන දින අම්පාර ගුවන් හමුදා පැරෂුට් පුහුණු පාසලේදී ආරම්භ කිරීමට නියමිත Skydiving Course සඳහා සහභාගී වීමට නියමිතයි.",
       "URL": "https://www.hirunews.lk/339298/නාවික-හමුදාවේ-ප්‍රථම-කාන්තා-පැරා-ජම්පර්-කණ්ඩායමේ-පාඨමාලාව-සාර්ථකව-අවසන්",
       "Category": "Local News",
       "Parent URL": "https://www.hirunews.lk/local-news.php?pageID=231"
}