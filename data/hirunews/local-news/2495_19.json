{
       "Source": "hirunews",
       "Timestamp": "Thursday, 27 August 2020 - 7:35",
       "Headline": "මාදුරුඔය සුදු අලියා වෙනස් වෙයි",
       "News Content": "මාදුරු ඔය ජාතික වනෝද්‍යානයේ අලිපනාව ප්‍රදේශයේ සැරිසැරූ බවට පැවසූ සුදු අලියා සාමාන්‍ය පැහැයෙන් යුතු අලියෙකු බවට තහවුරු වී තිබෙනවා.\nඒ, මාදුරු ඔය ජාතික වනෝද්‍යානයේ භාරකරු ඇතුළු වනජීවි නිලධාරීන් කණ්ඩායමක් ඊයේ දවස පුරා සිදුකළ විශේෂ සෝදිසියකදීයි.\nමෙහිදී ඔවුන් එම සුදු පැහැයෙන් දිස් වූ අලියා වැව් පිටියේදී සොයාගෙන ඇති අතර, පසුව අලියා පසුපස ගොස් වැව තුළට පළවා හැර තිබෙනවා.\nකිලෝමීටර් දෙකකට වැඩි දුරක් එම අලියාට දියේ ගිලීමට අවස්ථාව සලසා දී ඇති අතර, අලියා පැය කිහිපයකට පසු ගොඩට පැමිණි බවයි වනජීවි නිලධාරීන් සඳහන් කළේ.\nඑහිදී අලියා සාමාන්‍ය කළු පැහැයෙන් දිස් වී ඇති අතර, ඊට අදාළ ඡායාරූපද මේ වනවිට සමාජ මාධ්‍ය ඔස්සේ පළව තිබෙනවා.\nවනජීවි නිලධාරීන් සඳහන් කළේ මෙම අලියා කිරි මැටි වළක බැස එහි සුදු පැහැය අලියාගේ ඇෙඟ් තැවරී ඇතැයි සැක කරන බවයි.\nඑහෙත් සුදු පැහැති කිරි මැටි වළක් මාදුරු ඔය වනෝද්‍යානයෙන් නිරීක්ෂණය වී නොමැති අතර, උණු වතුර ළිං ආසන්නයේ පවතින කිරි මැටි වළ ලා දුඹුරු පැහැයෙන් යුක්ත බව ඔවුන් සඳහන් කළා.\nඒ අනුව මෙම සිදුවීම තවදුරටත් තහවුරු කර ගැනීමේ අරමුණින් අදාළ සුදු පැහැති කිරි මැටි වළ පවතින ස්ථානය සොයා අද හෝ හෙට තවත් සෝදිසියක් සිදුකරන බවයි වනජීවි නිලධාරීන් වැඩිදුරටත් ප්‍රකාශ කළේ.",
       "URL": "https://www.hirunews.lk/248738/මාදුරුඔය-සුදු-අලියා-වෙනස්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=2495"
}