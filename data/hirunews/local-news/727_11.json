{
       "Source": "hirunews",
       "Timestamp": "Thursday, 17 November 2022 - 19:07",
       "Headline": "වසන්ත මුදලිගේ සහ සිරිධම්ම හිමියන් රිමාන්ඩ්",
       "News Content": "ත්‍රස්තවාදය වැළැක්වීමේ පනත යටතේ අත්අඩංගුවට ගෙන රඳවා ගෙන සිටි අන්තර් විශ්වවිද්‍යාලයීය ශිෂ්‍ය බලමණ්ඩලයේ කැඳවුම්කරු වසන්ත මුදලිගේ සහ පූජ්‍ය ගල්වැව සිරිධම්ම හිමියන් නීතිපති උපදෙස් ලැබෙන තුරු රක්ෂිත බන්ධනාගාර ගත කිරීමට කොළඹ අතිරේක මහේස්ත්‍රාත් ටී.එන්.එල්. මහවත්ත නියෝග කළා.\nඒ, ඔවුන් ත්‍රස්ත මර්දන කොට්ඨාසය මගින් අධිකරණයට ඉදිරිපත් කළ අවස්ථාවේ දී යි.\nඅගෝස්තු 19 වැනිදා ආරක්ෂක අමාත්‍යාංශය පොලිසියට අවසර ලබාදුන්නේ මොවුන් දින 90ක් රඳවාගෙන විමර්ශන සිදු කිරීමට යි.\nඒ අනුව ත්‍රස්තවාදය වැළැක්වීමේ පනත ප්‍රකාර ව අත්අඩංගුවට ගෙන රැඳවුම් නියෝග මත සිටි ඔවුන් පස්වරු 5.00ට පමණ අධිකරණයට ඉදිරිපත් කළ බවයි හිරු අධිකරණ වාර්තාකරු කියා සිටියේ.\nවසන්ත මුදලිගේ වහාම මහේස්ත්‍රාත්වරයෙකු වෙත සහ කරාපිටිය රෝහලේ අධිකරණ වෛද්‍ය නිලධාරීයා වෙත ඉදිරිපත් කරන ලෙස ශ්‍රේෂ්ඨාධිකරණයද පසුගිය 10 වැනි දා නියෝග කළා.\nමේ අතර, කොටුව ජනාධිපති මන්දිරයට ඇතුළුවීමේ සිද්ධියට සැකකරුවෙකු ලෙස නම්කර සිටි නීතිඥ නුවන් බෝපගේ ඊයේ සිය නීතිඥවරුන් මාර්ගයෙන් අධිකරණයට භාරවූ අතර, එහි දී කොටුව මහේස්ත්‍රාත් තිළිණ ගමගේ නියෝග කළේ ඔහුව රුපියල් ලක්ෂ 05ක ශරීර ඇප මත මුදාහරින ලෙසට යි.",
       "URL": "https://www.hirunews.lk/320642/වසන්ත-මුදලිගේ-සහ-සිරිධම්ම-හිමියන්-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=727"
}