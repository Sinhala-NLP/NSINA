{
       "Source": "hirunews",
       "Timestamp": "Thursday, 07 September 2023 - 14:33",
       "Headline": "දඹුල්ල ආර්ථිකයේ වැසිකිලි ගාස්තුව නිසා පිරිස් පීඩාවට (වීඩියෝ)",
       "News Content": "දඹුල්ල විශේෂිත ආර්ථික මධ්‍යස්ථානයට පැමිණෙන ගොවීන් සහ වෙළෙඳුන්ගෙන් එහි වැසිකිළිය පාවිච්චි කිරීම සඳහා රුපියල් 100ක මුදලක් අයකිරීම හේතුවෙන් ඔවුන් දැඩි අපහසුතාවකට ලක්වී තිබෙනවා.\nමෙම අසාධාරණ අයකිරීම් හේතුවෙන් ආර්ථික මධ්‍යස්ථානය අවට ප්‍රදේශයේ සෞඛ්‍ය තත්ත්වයට බරපතළ තර්ජනයක් එල්ලවී ඇති බවටයි ජනතාව චෝදනා කරන්නේ.\nදඹුල්ල විශේෂිත ආර්ථික මධ්‍යස්ථානය මෙරට පිහිටි ප්‍රධාන පෙළේ ආර්ථික මධ්‍යස්ථානයක්.\nඒ සදහා දෛනිකව ගොවීන් සහ එළවළු මිලදී ගැනීමට පැමිණෙන පාරිභෝගිකයින් ගණන දස දහසකට අධිකයි.\nඑලෙස පැමිණෙන පුද්ගලයින්ට වැසිකිලි සහ කැසිකිලි පහසුකම් සඳහා ස්ථාන දෙකක්ද ඉදිකර තිබෙනවා.\nකෙසේ නමුත් දින කිහිපයක සිට ආර්ථික මධ්‍යස්ථානය තුළ පිහිටි වැසිකිලිය භාවිත කිරීම සඳහා එක්වරකට රුපියල් 100ක මුදලක් අයකිරීම හේතුවෙන් ආර්තික මධ්‍යස්ථානයට පැමිණෙන පුද්ගලයින් දැඩි අපහසුතාවයකට පත්ව තිබෙනවා.\nආර්ථික මධ්‍යස්ථානය තුළ පිහිටි අනෙක් වැසිකිළිය භාවිතා කිරීම සඳහා රුපියල් 20ක මුදලක් අයකළත් එය ඉතා අපිරිසිදු බවයි ගොවීන් චෝදනා කරන්නේ.\nඒ හේතුවෙන් ඇතැම් පුද්ගලයින් වැසිකිළි භාවිත නොකිරීම නිසා ප්‍රදේශයේ දැඩි පාරිසරික මෙන්ම සෞඛ්‍ය ගැටලුවක් ද මතුව තිබෙනවා.",
       "URL": "https://www.hirunews.lk/347461/දඹුල්ල-ආර්ථිකයේ-වැසිකිලි-ගාස්තුව-නිසා-පිරිස්-පීඩාවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=46"
}