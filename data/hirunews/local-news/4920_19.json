{
       "Source": "hirunews",
       "Timestamp": "Tuesday, 16 August 2016 - 14:47",
       "Headline": "පැවරෙන වැඩ කිරීමට පෙර ලාංකිකයන් හතර පාරක් බෑ කියනවා - නවතම සමීක්ෂණයකින් හෙළිවෙයි",
       "News Content": "සාර්ථකත්වය හඹා යන ශ්‍රී ලාංකිකයන් උනන්දු කරලීම අරමුණු කරගනිමින් විශේෂ සම්මන්ත්‍රණයක් අද කොළඹ ජයික් හිල්ටන් හෝටලයේදී  අද (15) පැවැත්විණි.\nලාභ සඳහා නොවන රාජ්‍ය නොවන සංවිධානයක් වන ගුණ ජය සතුට පදනම විසින් මෙය සංවිධානය කර තිබුණි.\nනිදහසට හේතු කීම වෙනුවට අවශ්‍ය දේ කිරීමට ක්‍රමයක් සොයා ගැනීම සදහා ජනතාව යොමු කරවීම මෙහි අරමුණයි.\nඑවරස්ට් කදු මුදුන තරණය කළ ප්‍රථම ශ්‍රී ලාංකිකයා වන ජයන්ති කුරු උතුම්පාල මහත්මියද මෙහිදී අදහස් දැක්වීම විශේෂත්වයක් වන අතර බාධක ජය ගනිමින් තම ඉලක්ක යථාර්තයක් බවට පත්කරගෙන රටට ගෞරවයක් ගෙනදීම සඳහා තමන් කටයුතු කළ ආකරය ගැන එහිදී අදහස් පළ කළාය.\nශ්‍රී ලාංකිකයන් සමාන්‍යයෙන් දෛනිකව ඉටු කළ යුතු වැදගත් දේ සම්බන්ධයෙන් කටයුතු කිරීමේදී යමක් නොකර සිටීම සඳහා හේතු 04ක් පමණ දක්වන බව ලංකා මාර්කට් රිසර්ච් බියුරෝ මගින් මෑතකදී කරන ලද සමීක්ෂණයක් මගින් හෙළිවී තිබේ.\nමේ අතරින් 80% ක් පමණ දෙනෙක් පවසා ඇත්තේ \"තමන්ට වේලාවක් නැති බවයි\" ඊට අමතරව අසාරථකවීම ගැන බියෙන් පසුවන බව හෝ එය සාර්ථක කර ගැනීමට තමන්ට හැකියාවක් තිබේද යන්න සැක සහිත බව 45% ක්ද උත්සාහ කළ බව වැඩක් නැති බව 38% ක්ද කළ යුතු ආකාරය නොදන්නා බව 26% බව පවසා තිබේ.\nඅසාර්ථකවීම ගැන ඇති බිය නිසා තම අරමුණ ඉටුකර ගැනීමෙන් වැළකී සිටිනු වෙනුවට දිරියෙන් පෙරට යාමේ වැදගත් කම ජයන්ති කුරු උතුම්පාල මහත්මිය අවධාරණය කළාය.\n\"හේතු දක්වමින් නැහැ බැහැ කිය කියා සිටිනු වෙනුවට අප තුළ ඇති හැකියාවන් අවදිකර ගෙන පෙරට යන්නට අප කටයුතු කල යුතුය.\nජීවිතය එකපාරට වෙනස් වන්නේ නැහැ.\nදිනෙන් දින පියවරෙන් පියවර අපට ඒ වෙනස්කම් ඇතිකර ගන්න පුලුවන්.\nබිය සහ චකිතය පසෙක තබා පෙරට යන්නට තීරණය කරනවා.\nඉලක්ක ළගා කර ගැනීම යනු අමාරු දෙයක් නොවේ.\nඅපි කාටත් විවිධ සීමා මායිම් තිබෙනවා.\nඑවරස්ට් කන්ද තරණය කිරීම කියන්නේ මගේ ජීවිතය පුරාම තිබුනු සිහිනයක්.\nනමුත් ඒ සිහිනය යථාර්තයක් කරගන්නට සිතන්නටත් කලින් මට ජයගත යුතු බාධක රාශියයක් තිබුනා.\nබාධක තිබුනා කියා අප අධෛර්යය විය යුතු නැහැ.\nමේ බාධක බි‍ඳගෙන ඉදිරියට යාමෙන් තමයි අපට ජයග්‍රහණ ළගා කර ගන්නට හැකියාව ලැබෙන්නේ“.\nඇය වැඩිදුරටත් පවසා සිටියාය.\nතම උත්සාහයේ කොටසක් ලෙස ග්‍රාමීය ජනතාව සමග සමීපව වැඩ කරන එම ජනතාවට සිය සීමාවන් තරණය කොට ජයග්‍රහණය කරා යාමට උපකාරී වීම ස‍දහා ගුණ ජය සතුට පදනම කටයුතු කරමින් සිටී.\nගුණ ජය සතුට පදනමේ නිර්මාතෘ කුෂිල් ගුණසේකර මහතා පවසන්නේ ශ්‍රී ලාංකිකයන් තම අරමුණු හඹා යාම සඳහා දිරිමත් කිරීම කෙතරම් දුරට කාලීන අවශ්‍යතාවක්ද යන්න මෙම සමීක්ෂණයේ ප්‍රතිඵල මගින් මනාව පැහැදිලි වන බවයි.\nබොහෝ දෙනෙකු නිදහසට හේතු ලෙස කියන දේවල් ඇත්තටම බාධාවක් කරගත යුතුදේවල් නොවන බව අපට පැහැදිළිවම පෙනීගොස් තිබෙනවා.\nමෙය වටහා ගත පසුව මේ අයගේ ජීවිතය ඉක්මනින් වෙනස්වනවා.\nඑය ඔවුන්ට විශාල යහපතක් සිදුවන පරිවර්ථනයක් බව අමුතුවෙන් කිව යුතු නැහැ.\nමේ සමීක්ෂණය ගැන තොරතුරැ හෙළි කිරීමෙන් සහ මේ සම්මන්ත්‍රණය පැවැත්වීමෙන් අපට රටේ ජනතාවට විශාල යහපතක් කල හැකි වේවි කියා අප සිතනවා.\nමෙමගින් ඔවුන්ට ජීවිතයේ ඉලක්ක හඹා යාමට ඇති බාධක හදුනාගෙන ඒවා ජයගන්නට හැකිවේවි.\nඅප සියලුදෙනා එකතුවී ඒ සදහා කටයුතු කිරීම ඉතා වැදගත්.\nකුෂිල් ගුණසේකර මහතා වැඩිදුරටත් පැවසීය.",
       "URL": "https://www.hirunews.lk/140764/පැවරෙන-වැඩ-කිරීමට-පෙර-ලාංකිකයන්-හතර-පාරක්-බෑ-කියනවා-නවතම-සමීක්ෂණයකින්-හෙළිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=4920"
}