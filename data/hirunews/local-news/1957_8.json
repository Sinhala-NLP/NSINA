{
       "Source": "hirunews",
       "Timestamp": "Thursday, 13 May 2021 - 11:24",
       "Headline": "ඉන්දියාවේ දෛනික කොරෝනා මරණ නැවතත් 4000 ඉක්මවයි",
       "News Content": "ඉන්දියාවේ දෛනික කොරෝනා මරණ නැවතත් 4000 ඉක්මවයි\nඅද උදෑසනින් අවසන් වූ පැය 24 තුල ඉන්දියාවෙන් නව කොරෝනා ආසාදිතයින් 362,000 ක් වාර්තා වූ අතර, කොරෝනා මරණ 4120 ක් ද එම කාලය තුල වාර්තා වී තිබෙනවා.\nඒ අනුව, ඉන්දියාවේ සමස්ත ආසාදිතයින් සංඛ්‍යාව දෙකෝටි තිස්හත් ලක්ෂය ඉක්මවනවා.\nඑරට සිදුව ඇති මුළු මරණ සංඛ්‍යාව 258,000 කට අධිකයි.\nකර්නාටක, මහාරාෂ්ට්‍ර, කේරළ සහ තමිල්නාඩු ප්‍රාන්තවලින් ඉන්දියාවේ සක්‍රිය කොරෝනා ආසාදිතයන්ගෙන් සියයට 82 යි දශම 5 ක් වාර්තා වීම විශේෂත්වයක්.\nඉන්දියාව විසින් මේ වනවිට එන්නත් මාත්‍රා දාහත් කෝටි හැත්තෑ ලක්ෂයක් ලබා දුන්න ද මෙතෙක් පූර්ණ එන්නත්කරණය ලබා ඇත්තේ සමස්ථ ජනගහනයෙන් සියයට 2 යි දශම 5 ක් පමණයි.\nමේ අතර, කොරෝනා වෛරස් ගෝලීය වසංගතය ව්‍යසනකාරි තත්ත්වයකට පත්වීම වළක්වා ගත හැකිව තිබූ බව ජාත්‍යන්තර විශේෂඥ කණ්ඩායමක් පවසනවා.\nගෝලීය වසංගත වලට සූදානම් වීමේ සහ ප්‍රතිචාර දැක්වීමේ ස්වාධීන කමිටුව මේ බව ප්‍රකාශ කළේ කොරෝනා වසංගතය පාලනය කිරීමට ගෙන ඇති පියවර ඇගයීමට ලක් කරමින්.\nඅදාළ ආයතන ජනතාව ආරක්ෂා කිරීමට අසමත් වී ඇති බවත්, විද්‍යාව පිටු දකින නායකයන් සෞඛ්‍ය අංශවල මැදිහත්වීම සම්බන්ධයෙන් ජනතා විශ්වාසය බිඳ හෙලා ඇති බවත්, එමගින් සඳහන් කළා.",
       "URL": "https://www.hirunews.lk/271233/ඉන්දියාවේ-දෛනික-කොරෝනා-මරණ-නැවතත්-4000-ඉක්මවයි",
       "Category": "Local News",
       "Parent URL": "https://www.hirunews.lk/local-news.php?pageID=1957"
}