{
       "Source": "hirunews",
       "Timestamp": "Monday, 31 May 2021 - 10:16",
       "Headline": "සයිනොෆාම් එන්නතෙහි 2 වන මාත්‍රාව ලබා දීම (වීඩියෝ)",
       "News Content": "සයිනොෆාම් එන්නතේ දෙවන මාත්‍රාව ලබාදීම ජූනි මස 8 වනදා සිට ආරම්භ කරන බව යුද හමුදාපති ජෙනරාල් ශවේන්ද්‍ර සිල්වා ප්‍රකාශ කළා.\nඔහු කියා සිටියේ මෙම මස එනම් මැයි මස පළමු මාත්‍රාව ලබාගත් දිනට සමාන්තර දිනකදී සයිනොෆාම් එන්නතේ දෙවන මාත්‍රාව ලබාගත හැකි බවයි.\nපළමු මාත්‍රාව ලබා ගත් ස්ථානයේදීම දෙන මාත්‍රාවද ලබාදීමට අවශ්‍ය කටයුතු සූදානම් කර ඇති බවද යුද හමුදාපතිවරයා කියා සිටියා.\nඊයේ දිනය වනවිට සයිනොෆාම් එන්නතේ පළමු මාත්‍රාව පුද්ගලයින් 6 ලක්ෂ 66 දහස් 612 දෙනෙකුට ලබා දී ඇති අතර දිනය තුළ පමණක් 65 දහස් 104 දෙනෙකුට මෙම එන්නත ලබා දී ඇති බවයි සෞඛ්‍ය අමාත්‍යාංශය සඳහන් කළේ.\nඊට අමතරව ස්පුට්නික් එන්නතේ පළමු මාත්‍රාව ඊයේ දිනයේ 1680 දෙනෙකුට ලබා දී තිබුණා.\nමේ අතර ස්පුට්නික් වී එන්නතේ පළමු මාත්‍රාව පමණක් වුවද ලබාගැනීමට කැමැත්ත පළ කරන බවට සටහන් කෙරුණු මුද්‍රාවක් සහිත ලියවිල්ලකට අත්සන් ලබාගන්නා බවට ප්‍රචාරයක් සමාජ මාධ්‍ය ඔස්සේ මේ දිනවල සැරිසරනවා.\nඑය මහනුවර දිස්ත්‍රික්කය කේන්ද්‍ර කරගනිමින් සිදුව ඇති බවටයි වාර්තාවූයේ.\nඅප මේ පිළිබඳව සිදුකළ සොයාබැලීමකදී මහනුවර දිස්ත්‍රික්කයේ පුද්ගලයින් කිහිපදෙනෙකු ප්‍රකාශ කර සිටියේ තම නිවෙස්වල ද එලෙස කැමැත්ත ප්‍රකාශ කිරීමේ පත්‍රයක් ලැබී තිබූ බවයි.",
       "URL": "https://www.hirunews.lk/272937/සයිනොෆාම්-එන්නතෙහි-2-වන-මාත්‍රාව-ලබා-දීම-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1917"
}