{
       "Source": "hirunews",
       "Timestamp": "Thursday, 24 October 2019 - 12:34",
       "Headline": "අරාබි මුහුදේ කැළඹීමෙන් තවදුරටත් වැසි",
       "News Content": "අරාබි මුහුදේ වර්ධනය වී ඇති අඩුපීඩන තත්ත්වය හේතුවෙන් පවතින වැසි තත්ත්වය ලබන මස මුල් සතිය වනතෙක් අඩු වැඩි වශයෙන් පැවතිය හැකි බව කාලගුණ විද්‍යා දෙපාර්තමේන්තුවේ අධ්‍යක්‍ෂ ජනරාල් අතුල කරුණානායක ප්‍රකාශ කළා.\nඒ අනුව බස්නාහිර, වයඹ, උතුරුමැද පළාත්වලට මෙන්ම කෑගල්ල, ගාල්ල, මාතර දිස්ත්‍රික්කවලට පවතින වැසි තත්ත්වයේ වැඩිවීමක් අපේක්ෂා කළ හැකි බවයි ඔහු කියා සිටියේ.\nමේ අතර පුත්තලම සිට මන්නාරම හරහා කන්කසන්තුරේ දක්වා වන මුහුදු ප්‍රදේශවල පවතින ක්‍රියාකාරී වළාකුළු පද්ධතිය හේතුවෙන් සුළෙඟ් වේගයද පැයට කිලෝමීටර 80 ක් දක්වා ඉහළ යා හැකි බවයි කාලගුණ දෙපාර්තමේන්තුව සඳහන් කළේ.\nමේ හේතුවෙන් ඉදිරි පැය 24 තුළ වයඹ මුහුදු ප්‍රදේශයේ ධීවර කටයුතුවල යෙදීමෙන් වළකින ලෙස ධීවර දෙපාර්තමේන්තුව ඉල්ලීමක් කරනවා.\nමේ අතර අයහපත් කාලගුණ තත්ත්වය හේතුවෙන් මගීන් 127 දෙනෙකු රැගෙන නවදිල්ලියේ සිට කටුනායක ජාත්‍යන්තර ගුවන් තොටුපල වෙත පැමිණෙමින් තිබූ ශ්‍රී ලංකන් ගුවන් සමාගමට අයත් යූ.එල්. 192 දරණ යානය මත්තල ජාත්‍යන්තර ගුවන් තොටුපල හරවා යැවුණා.\nඅද දහවල් 12.05 ට එම යානය යළි කටුනායක ගුවන් තොටුපලට පැමිණි බවයි කටුනායක ගුවන්තොටුපලේ ප්‍රකාශකයෙකු කියා සිටියේ.\nඑසේම අද උදෑසන ඇදහැලූනු අධික වර්ෂාව හේතුවෙන් ආමර් වීථීය, තුන්මුල්ල මංසන්ධිය සහ බේස්ලයින්, හෝටන් පෙදෙස, ග්‍රෑන්ඞ්පාස් ප්‍රදේශවල මාර්ග කිහිපයක් ජලයෙන් යටවූ බවයි හිරු වාර්තාකරුවන් සඳහන් කළේ.\nමේ අතර කලාඔය පිටාර ගැලීම හේතුවෙන් පුත්තලම - මන්නාරම පාරණ පාර, එළුවන්කුලම ප්‍රදේශයෙන් තවදුරටත් ජලයෙන් යටව පවතිනවා.",
       "URL": "https://www.hirunews.lk/226882/අරාබි-මුහුදේ-කැළඹීමෙන්-තවදුරටත්-වැසි",
       "Category": "Local News",
       "Parent URL": "https://www.hirunews.lk/local-news.php?pageID=3082"
}