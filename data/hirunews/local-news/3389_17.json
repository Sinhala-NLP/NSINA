{
       "Source": "hirunews",
       "Timestamp": "Tuesday, 23 April 2019 - 7:09",
       "Headline": "ජගත් ආරක්ෂක මණ්ඩලය ශ්‍රී ලංකාවේ ත්‍රස්ත ප්‍රහාරය හෙළා දකී - පරික්ෂණ වලට සහයට එෆ්.බී.අයි. සහ ඉන්ටපෝල්",
       "News Content": "පාස්කු ඉරිදා දිනයේ මෙරට කතෝලික දේවස්ථාන සහ සංචාරක හෝටල් ඉලක්ක කරගෙන එල්ල වූ කුරිරු සහ බියගුළු ත්‍රස්ත ප්‍රහාර දැඩි ලෙස හෙළා දකින බව එක්සත් ජාතීන්ගේ ආරක්ෂක මණ්ඩලය නිවේදනයක් නිකුත් කරමින් ප්‍රකාශ කළා.\nත්‍රස්ත ප්‍රහාරයෙන් විපතට පත් ජනතාව වෙනුවෙන් ශෝකය පළ කරන අතර, සියළු ආකාරයේ ත්‍රස්ත ක්‍රියා ජාත්‍යන්තර සාමයෙන් සහ ආරක්ෂාවට තර්ජනයක් බවයි ජගත් සංවිධාන ආරක්ෂක මණ්ඩලය කියා සිටියේ.\nඑමෙන්ම ප්‍රහාරය සම්බන්ධයෙන් ශ්‍රී ලංකාව සිදුකරන පරීක්ෂණවලට සහය වන ලෙස සියළු රටවලින් ඉල්ලා සිටින බවද එමගින් නිකුත් කළ නිවේදනයේ සදහන්.\nමෙරට සිදුවූ මරාගෙන මැරෙන බෝම්බ ප්‍රහාර පිළිබද සිදුකෙරෙන පරීක්ෂණ කටයුතුවලට සහයවීම සඳහා ඉන්ටපෝල් හෙවත් ජාත්‍යන්තර පොලීසිය විසින් කණ්ඩායමක් අනුයුක්ත කර තිබෙනවා.\nප්‍රහාරය සඳහා ජාත්‍යන්තර සම්බන්ධයක් පවතින්නේ ද යන්න පිළිබද ඔවුන්ගේ විශේෂ අවධානය යොමු වනු ඇති.\nඉන්ටපෝල් හෙවත් ජාත්‍යන්තර පොලීසිය මගින් ශ්‍රී ලංකාව වෙත යොදවන ප්‍රතිචාර දැක්වීමේ කණ්ඩායමට අපරාධ සිද්ධීන් පිළිබදව පරීක්ෂණ, පුපුරණද්‍රව්‍ය, ත්‍රස්ත මර්දන කටයුතු සහ විශ්ලේෂණ පිළිබද විශේෂඥයන් ද ඇතුළත්.\nඇමරිකානු එෆ්.බී.අයි. මධ්‍යම ඔත්තු සේවාව ද පාස්කු ඉරිදා මෙරට සිදුවූ බෝම්බ ප්‍රහාර පිළිබද පරීක්ෂණවලට සහය දක්වනවා. එෆ්.බී.අයි. ප්‍රකාශකයෙකු සදහන් කළේ ඒ සඳහා තාක්ෂණික විශේෂඥයන් කණ්ඩායමක් යොදවන බවයි.",
       "URL": "https://www.hirunews.lk/214991/ජගත්-ආරක්ෂක-මණ්ඩලය-ශ්‍රී-ලංකාවේ-ත්‍රස්ත-ප්‍රහාරය-හෙළා-දකී-පරික්ෂණ-වලට-සහයට-එෆ්-බී-අයි-සහ-ඉන්ටපෝල්",
       "Category": "Local News",
       "Parent URL": "https://www.hirunews.lk/local-news.php?pageID=3389"
}