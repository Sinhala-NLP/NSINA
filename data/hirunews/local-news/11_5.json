{
       "Source": "hirunews",
       "Timestamp": "Saturday, 23 September 2023 - 21:05",
       "Headline": "මුදලට ලොල් වී රටේ ඛනිජ සම්පත අවභාවිතා කිරීම CIA අනාවරණය කළ හැටි (වීඩියෝ)",
       "News Content": "බලපත්‍ර කොන්දේසි උල්ලංඝණය කරමින් සිදුකරන විවිධ පතල් කැණීම් හරහා රටේ ඛනිජ සම්පතට මෙන්ම පරිසර පද්ධතියටත් සිදුවන්නේ දැඩි හානියක්.\nභූ විද්‍යා හා පතල් කාර්යාංශයට ව්‍යාජ තොරතුරු ලබාදී බලපත්‍ර ලබාගෙන නීතිවිරෝධී අයුරින් ඩොලමයිට් කැණීම් සිදුකරන ස්ථානයක් නීතියේ රැහැනට හසුකරදීමට හිරු CIA සමත් වුණා.\nඉහළ වාණිජ වටිනාකමක් ඇති පාෂාණ විශේෂයක් වන ඩොලමයිට් වීදුරු, පිඟන් ගඩොල්, හුණු, පොහොර ඇතුළු නිෂ්පාදන රැසක අමුද්‍රව්‍යයක් ලෙස භාවිත වනවා.\nඩොලමයිට් නිධි බහුලව පිහිටා ඇත්තේ මාතලේ, මහනුවර, බලංගොඩ, දිගන සහ හබරණ යන ප්‍රදේශ ආශ්‍රිතවයි.\nභූ විද්‍යා හා පතල් කැනීම් කාර්යාංශය ඩොලමයිට් නිධි කැණීම සඳහා බලපත්‍ර නිකුත් කරන්නේ පිළිගත් නෛතික රාමුවක් මත පිහිටායි.\nනමුත් එම නීතියේ සිදුරුවලින් රිංගා, දැඩි පාරිසරික හානියක් ද සිදුවන අයුරින් ඩොලමයිට් කැණීම් සිදුකරන ස්ථානයක් පිළිබඳව හිරු CIA වෙත තොරතුරු වාර්තා වුණේ මාතලේ අළුවිහාරය ප්‍රදේශයෙන්.\nඑම තොරතුරු සනාත කර ගැනීම සඳහා හිරු CIA එම ස්ථානය වෙත යන විටත් දක්නට ලැබුණේ එම ස්ථානයේ ඩොලමයිට් කැණීම් සිදුකරන ආකාරයයි.\nභූ විද්‍යා හා පතල් කාර්යාංශයේ නීතිය අනුව ඩොලමයිට් නිධියක් කැණීමේදී භූමියේ සිට අංශක 90 ක්‍රමවේදයකට කැණීම් සිදුකළ නොහැකියි.\nනමුත් අංශක 90 ක්‍රමවේදය පිළිබඳව සැලකිල්ලට නොගෙන භූමිය මතුපිට පිහිටි අධිබලැති විදුලි රැහැන් පද්ධතියක් ද අවදානමේ හෙළමින් මෙම ස්ථානයේ කැණීම් සිදුකර තිබෙනවා.\nහිරු CIA කණ්ඩායම මෙම ප්‍රදේශයේ සිදුකළ සංචාරයේදී තවදුරටත් දැකගත හැකි වූයේ වෙඩි බෙහෙත් භාවිත කර අනාරක්ෂිත ලෙස කැණීම් සිදු කිරීමෙන් ප්‍රදේශයේ නිවාස රැසක් බලපෑමට ලක්ව ඇති ආකාරයයි.\nමේ නීතිවිරෝධී ඩොලමයිට් කැණීම පිළිබඳව හිරු CIA විසින් භූ විද්‍යා හා පතල් කැණීම් කාර්යාංශයේ නිලධාරීන් දැනුවත් කිරීමෙන් අනතුරුව දඹුල්ල පොලිස් විශේෂ කාර්ය බලකායේ නිලධාරීන් ද සමග එම ස්ථානය වටලනු ලැබුවා.\nමෙම අවස්ථාවේ ඩොලමයිට් නිධිය සඳහා බලපත්‍රය ලබාගත් පුද්ගලයා එහි සිටියේ නැහැ.\nබලපත්‍රයක් ලබාගැනීමේදී ඩොලමයිට් නිධියේ භූමි ප්‍රමාණය අනුව තැන්පතු මුදලක් භූ විද්‍යා හා පතල් කාර්යාංශයට ගෙවිය යුතු වුවත් අඩු භූමි ප්‍රමාණයකට අදාළව මුදල් ගෙවා බලපත්‍ර ලබාගෙන ඊට වැඩි භූමි ප්‍රමාණයක ඩොලමයිට් කැණීම සිදුව ඇති බව මෙහිදී අනාවරණ වුණා.\nඒ අනුව මෙම කැණීම භාරව සිටි පුද්ගලයින් පිරිසක් පොලිස් විශේෂ කාර්ය බලකා නිලධාරීන් විසින් අත්අඩංගුවට ගනු ලැබුවා.\nනීතිය අවභාවිත කර සිදුකරන මෙවැනි වංචනික කැණීම් හරහා බලපෑමට ලක්වෙන්නේ රටේ ඛනිජ සම්පත මෙන්ම මතු පරපුරටත් ආරක්ෂා කරගතයුතු පරිසර පද්ධතියයි.\nමුදල් ඉපයීම පමණක් අරමුණු කරගත් මෙවැනි නීතිවිරෝධී ක්‍රියා රට හමුවේ අනාවරණය කිරීමට හිරු CIA ඉදිරියටත් සූදානම්.",
       "URL": "https://www.hirunews.lk/349211/මුදලට-ලොල්-වී-රටේ-ඛනිජ-සම්පත-අවභාවිතා-කිරීම-cia-අනාවරණය-කළ-හැටි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=11"
}