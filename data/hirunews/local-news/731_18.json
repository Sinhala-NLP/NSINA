{
       "Source": "hirunews",
       "Timestamp": "Wednesday, 16 November 2022 - 7:21",
       "Headline": "මුතුරාජා වෙනුවෙන් ඇමති අමරවීරගෙන් උපදෙස්",
       "News Content": "මුතුරාජා හස්තියා දෙහිවල සත්වෝද්‍යානය මගින් රැක බලාගැනීමට අවශ්‍ය පියවර ගන්නා ලෙස කෘෂිකර්ම සහ වනජීවී අමාත්‍ය මහින්ද අමරවීර අමාත්‍යාංශ ලේකම්වරිය වෙත උපදෙස් ලබා දී තිබෙනවා.\nඑම හස්තියා හිටපු ජනපතිනි චන්ද්‍රිකා බණ්ඩාරනායක කුමාරණතුංග වෙත තායිලන්තයෙන් ලබා දුන් පරිත්‍යාගයක් වන අතර, පසු ව ඇය විසින් අලු‍ත්ගම කන්දේ විහාරස්ථානය වෙත බාර දීමට පියවර ගෙන තිබුණා.\nනමුත් එම හස්තියා බාරව කටයුතු කළ ඇත්ගොව්වාගේ හැසිරීම නිසා එම හස්තියා දැඩි හිරිහැරවලට මුහුණ දුන් බව අනාවරණය වූ බවයි වනජීවී අමාත්‍යාංශය පැවසුවේ.\nමේ හේතුවෙන් මෙරට තායිලන්ත තානාපතිවරයා විසින් මුතුරාජා හස්තියා කන්දේ විහාරස්ථානයෙන් රැ‌ගෙනවිත් දෙහිවල සත්වෝද්‍යානය බාරයට පත් කළා.\nදෙහිවල සත්වෝද්‍යානයේ කාර්ය මණ්ඩලය විසින් ලබාදෙන සත්කාර මැද මේ වනවිට එම හස්තියා ඉතාමත් ආරක්ෂිතව පසු වනවා.\nමුතුරාජා හස්තියා නැවත තායිලන්තය රැගෙන යාමට මෙරට තායිලන්ත තානාපතිවරයා විසින් තීරණය කර ඇති බවට පසුගියදා වාර්තා පළ වුණා.\nමුතුරාජා හස්තියා ශ්‍රී ලංකාව තුළ රඳවා ගෙන රැක බලාගැනීම සඳහා තායිලන්ත තානාපතිවරයා සමඟ සාකච්ඡා කර පියවර ගන්නැ යි අමාත්‍යාංශ ලේකම්වරියට විෂය භාර අමාත්‍යවරයා උපදෙස් ලබා දී තිබෙනවා.",
       "URL": "https://www.hirunews.lk/320484/මුතුරාජා-වෙනුවෙන්-ඇමති-අමරවීරගෙන්-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=731"
}