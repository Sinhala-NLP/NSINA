{
       "Source": "hirunews",
       "Timestamp": "Tuesday, 21 March 2023 - 9:06",
       "Headline": "IMF ණය මුදලේ පළමු වාරිකය ඉදිරි දින දෙක තුළ නිකුත් කෙරේ (වීඩියෝ)",
       "News Content": "ජාත්‍යන්තර මූල්‍ය අරමුදල ශ්‍රී ලංකාවට අනුමත කළ ණය මුදලේ පළමු වාරිකය ඉදිරි දින දෙක තුළ ලැබෙනු ඇති බව ජාත්‍යන්තර මූල්‍ය අරමුදල පවසනවා.\nඑමෙන්ම ඔවුන් කියා සිටියේ ශ්‍රී ලංකාවේ මැතිවරණ ක්‍රියාවලියට කිසිදු බලපෑමක් නොකරන අතර පළාත් පාලන ඡන්ද විමසීම කල්දැමීමට කිසිදු නිර්දේශයක් නිකුත් කර නොමැති බවයි.\nජාත්‍යන්තර මූල්‍ය අරමුදලේ කළමනාකරණ අධ්‍යක්ෂිකා ක්‍රිස්ටලීනා ජෝර්ජියේවා, ශ්‍රී ලංකාව මුහුණ දෙමින් සිටින දැවැන්ත ආර්ථික අවපාතයෙන් ගොඩඒමට නම් ප්‍රබල බලපෑමක් කළ හැකි ප්‍රතිසංස්කරණ අවශ්‍ය බව පවසනවා.\nනිවැරදි සහ ප්‍රමාණවත් ලෙස ප්‍රාග්ධනීකරණය වූ බැංකු පද්ධතියක් පවත්වාගැනීම ඉතා වැදගත් වන අතර මූල්‍ය අධීක්ෂණය සහ අර්බුද කළමනාකරණ රාමුව ශක්තිමත් කිරීමට අවධානය යොමුකළ යුතු බවයි ඇය කියා සිටියේ.\nතවද  ශ්‍රී ලංකාවේ ඇමරිකානු තානාපතිනි ජුලි චන්ග් ට්විටර් සටහනක් තබමින් කියා සිටියේ ජාත්‍යන්තර මූල්‍ය අරමුදල මගින් මෙරටට අනුමත කළ ණය පහසුකම ශ්‍රී ලංකාවේ ආර්ථිකය නැවත නිවැරදි දිශානතියකට ගෙන යාම සඳහා වැදගත් පියවරක් බවයි.",
       "URL": "https://www.hirunews.lk/330522/imf-ණය-මුදලේ-පළමු-වාරිකය-ඉදිරි-දින-දෙක-තුළ-නිකුත්-කෙරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=463"
}