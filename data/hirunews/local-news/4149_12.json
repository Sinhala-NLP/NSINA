{
       "Source": "hirunews",
       "Timestamp": "Saturday, 30 December 2017 - 21:56",
       "Headline": "ව්‍යාපාරිකයෙකු පැහැරගෙන කප්පම් ගත් දෙදෙනෙක් අත්අඩංගුවට",
       "News Content": "ගාල්ල - වංචාවල ප්‍රදේශයේ ව්‍යාපාරිකයෙකු පැහැරගෙන කප්පම් ගත් සැකකරුවන් දෙදෙනකු අත්අඩංගුවට ගෙන තිබෙනවා.\nපොලිසිය පැවසුවේ තවත් සැකකරුවෙකු සොයා මෙහෙයුම් ක්‍රියාත්මක බවයි.\nගාල්ල - වංචාවල ප්‍රදේශයේ පදිංචි ව්‍යාපාරිකයෙකු කිසියම් පිරිසක් විසින් පැහැරගෙන ගොස් තිබුණේ පසුගිය 21 වැනිදා පෙරවරුවේයි.\nඅනතුරුව ව්‍යාපාරිකයා නිදහස් කිරීම සඳහා රුපියල් ලක්ෂ 400 ක මුදලක් කප්පම්කරුවන් විසින් ව්‍යාපාරිකයාගේ ඥාතීන්ගෙන් ඉල්ලා තිබෙනවා.\nඅවසානයේ රුපියල් ලක්ෂ 50 ක් ලබාදී ව්‍යාපාරිකයා නිදහස් කර ගැනීමට කප්පම්කරුවන් එකඟකරගත් ඥාතීන් එදින පස්වරුවේම අදාල මුදල කප්පම්කරුවන්ට ලබාදුන්නා.\nපොලිසිය පැවසුවේ පැය කිහිපයකට පසු ව්‍යාපාරිකයා ගාල්ල - පිලාන ප්‍රදේශයේ නිවසක් ඉදිරිපිට දමා ගොස් සිටි බවයි.\nමේ සම්බන්ධයෙන් ගාල්ල කොට්ඨාස අපරාධ විමර්ශන ඒකකය සිදුකළ විමර්ශනයකදී පැහැර ගැනීමට සම්බන්ධ එක් සැකකරුවෙකු පෙරේදා පස්වරුවේ අත්අඩංගුවට ගැනුණා.\nඒ, ගාල්ල - නුගදූව - පාලුවත්ත ප්‍රදේශයේදී.\nඔහුගෙන් කළ ප්‍රශ්න කිරීම් අනුව ඊයේ අලුයම තවත් සැකකරුවෙකු එම ප්‍ර දේශයේදීම අත්අඩංගුවට ගැනීමට පොලිසියට හැකිවුණා.\nඒ සමගම ව්‍යාපාරිකයා නිදහස් කිරීම සඳහා ලබාගත් රුපියල් ලක්ෂ 50 න් රුපියල් 3.980.000 ක මුදලක් සහ පැහැර ගැනීමට භාවිත කළ මෝටර් රථයද පොලිස් භාරයට ගෙන තිබෙනවා.\nඅදාළ මුදල්වලින් කොටසක් සොයාගෙන ඇත්තේ මාතලේ ප්‍රදේශයේ නිවසක සඟවා තිබියදීයි.\nසිද්ධියට සම්බන්ධ මාතලේ ප්‍රදේශයේ පදිංචිකරුවෙකු සොයා තවදුරටත් මෙහෙයුම් ක්‍රියාත්මක බව ගාල්ල කොට්ඨාස අපරාධ විමර්ශන ඒකකය සඳහන් කළා.",
       "URL": "https://www.hirunews.lk/179752/ව්‍යාපාරිකයෙකු-පැහැරගෙන-කප්පම්-ගත්-දෙදෙනෙක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4149"
}