{
       "Source": "hirunews",
       "Timestamp": "Saturday, 13 August 2022 - 11:35",
       "Headline": "කොළඹට එළවළු ප්‍රවාහනය කළ ලොරියක් අම්බුලුවාවේ දී ප්‍රපාතයකට පෙරලෙයි (ඡායාරූප සහ වීඩියෝ)",
       "News Content": "නුවරඑළියේ සිට කොළඹට එළවළු ප්‍රවහානය කරමින් තිබූ ලොරියක් අම්බුළුවාව බැවුම් සහිත මාර්ගයේ දී වංගු සහිත ඉහළ මාර්ගයේ සිට පහල මාර්ගයට පෙරළි යෑම නිසා එහි ගමන් ගත් රියදුරා සහ සහායකයා බරපතල තුවාල ලබා ගම්පොල රෝහලට ඇතුලත් කර තිබෙනවා.\nඅම්බුළුවාව ජෛව විවිධත්ව සංකීර්ණයට ආසන්නයේ හෙම්මාතගම දෙසට වන්නට මෙම බිහිසුණු අනතුර සිදු වි තිබෙන බවයි ගම්පොල පොලීසිය පවසන්නේ.\nඊයේ (12) රාත්‍රී 9 ත් 10 අතර කාලයේ දී මෙම අනතුර සිදුව ඇති අතර ලොරි රථයේ රියදුරුට වේගය පාලනය කර ගැනීමට නො හැකිව හෝ නින්ද යෑම හේතුවෙන් මෙම අනතුර සිදු වන්නට ඇතැයි පොලිසිය සැක පහල කරනවා.\nඅනතුරට පත් වූ ලොරිය අඩි 100 ක පමණ ප්‍රපාතයකට පෙරළි ගොස් ඇති අතර, ලොරි රථය පෙරළි යෑම නිසා එහි තිබු එළවළු මාර්ගය පුරා විසිරි තිබුණු අතර මං තීරු දෙකක් සහිත මාර්ගය ලොරි රථය නිසා සම්පුර්ණයෙන් වැසි ගොස් තිබුණු බවයි ගම්පොළ පොලීසිය පවසන්නේ.\nගම්පොල පොලිසියේ රථ වාහාන අංශයේ නිලධාරීන් පැමිණ ලොරි රථය මාර්ගයේ එක් මං තීරුවකට ඇද මාර්ගයේ වාහන ගමනාගමනයට මාර්ගය විවෘත කර දීමට කටයුතු කර ඇති අතර තුවාල ලැබු තුවාල කරුවන් ප්‍රදේශවාසීන් මැදිහත් වි රෝහල් ගත කර තිබෙනවා.",
       "URL": "https://www.hirunews.lk/312633/කොළඹට-එළවළු-ප්‍රවාහනය-කළ-ලොරියක්-අම්බුලුවාවේ-දී-ප්‍රපාතයකට-පෙරලෙයි-ඡායාරූප-සහ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=944"
}