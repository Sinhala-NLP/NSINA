{
       "Source": "hirunews",
       "Timestamp": "Wednesday, 19 July 2023 - 20:00",
       "Headline": "ප්‍රතිජීවක ඖෂධයකින් පසු ඇතිවූ සංකූලතාවක් නිසා බවට සැක තවත් මරණයක් කෑගල්ල රෝහලේ  (වීඩියෝ)",
       "News Content": "රෝගී තත්ත්වයකට ලබාදුන් ප්‍රතිජිවක ඖෂධයක් නිසා ඇති වූ ආසාත්මිකතාවයක් හේතුවෙන් සිදුවූ තවත් මරණයක් කෑගල්ල මූලික රෝහලෙන් වාර්තා වනවා.\nජිවිතක්ෂයට පත්වී ඇත්තේ එම රෝහලේ ප්‍රතිකාර ලබමින් සිටි 57 හැවිරිදි කෑගල්ල ප්‍රදේශයේම පදිංචි පුද්ගලයෙක්.\nඅක්මාවේ ඇතිවූ රෝගී තත්ත්වයක් හේතුවෙන් ඔහු පසුගිය 10 වනදා කෑගල්ල මූලික රෝහලට ඇතුළත් වී තිබුණා.\nපසුව ඔහුට ප්‍රතිජීවක ඖෂධ ලබාදීම ආරම්භ කර ඇති අතර ඊයේ දිනයේදී එම ඖෂධය ලබාදීමෙන් අනතුරුව ඇති වූ අසාත්මිකතාවයක් හේතුවෙන් ඔහු දැඩිසත්කාර ඒකකයට ඇතුළත් කළ බවයි රෝහලේ ජ්‍යෙෂ්ඨ ප්‍රකාශකයෙකු හිරු ප්‍රවෘත්ති අංශයට සදහන් කළේ.\nපසුව එම ඒකකයේ ප්‍රතිකාර ලබමින් සිටියදීයි ඔහු ජිවිතක්ෂයට පත්ව ඇත්තේ.\nමතභේදයට තුඩුදුන් සෙෆ්ටි්‍රඇක්සෝන් නැමැති ප්‍රතිජීවක ඖෂධය මෙම මියගිය පුද්ගලයාටද ලබාදී ඇති බවයි රෝහලේ ජ්‍යෙෂ්ඨ ප්‍රකාශකයෙකු වැඩිදුරටත් සඳහන් කළේ.\nමේ අතර, නිර්වින්දන ඖෂධවල පවතින හිගය හේතුවෙන් කළුතර - නාගොඩ ශික්ෂණ රෝහලේ සිසේරියන් සැත්කම් සිදුකිරීම තාවකාලිකව අත්හිටුවීමට රෝහල් අධ්‍යක්ෂවරයා තීරණය කර තිබෙනවා.\nසෞඛ්‍ය සේවා අධ්‍යක්ෂ ජනරාල්වරයා වෙත ලිපියක් යොමුකරමින් ඔහු දන්වා ඇත්තේ මේ වනවිට රෝහල සතුව දින 2 කට ප්‍රමාණවත් නිර්වින්දන ඖෂධ කුප්පි 17 ක් පමණක් පවතින බවයි.\nඑබැවින් රෝහලේ සියලු‍ සිසේරියන් සැත්කම් අත්හිටුවා ගැබිණි මව්වරුන් පහසුකම් ඇති වෙනත් රෝහල්වලට යොමුකළ බවත් ඔහු එහි දන්වා තිබෙනවා.\nඑමෙන්ම අදාළ නිර්වින්දන ඖෂධය මේ වනවිට පෞද්ගලික අංශයේ ද මිලදී ගැනීමට නොමැති බැවින් රෝහලේ පවතින සීමිත නිර්වින්දන ඖෂධ ප්‍රමාණය හදිසි අවශ්‍යතා සදහා පමණක් වෙන් කර තබා ගත් බවයි කළුතර ශික්ෂණ රෝහලේ අධ්‍යක්ෂවරයා , එම ලිපියෙන් වැඩිදුරටත් දන්වා ඇත්තේ.\nමේ අතර, සෞඛ්‍ය අමාත්‍යාංශ ලේකම්වරයාගෙන් ලැබුණු ලිඛිත පොරොන්දුවත් සමග බොරැල්ල රිජ්වේ ආර්යා ළමා රෝහලේ වෛද්‍යවරුන් අද පෙරවරුවේ ආරම්භ කළ වෘත්තීය ක්‍රියාමාර්ගය දහවල් වනවිට අත්හිටුවනු ලැබුවා.\nඑම රෝහලේ අට බී වාට්ටුවේ සිටින කාන්තා විශේෂඥ වෛද්‍යවරියකගේ ක්‍රියාකලාපයකට විරෝධය පළ කරමින් ඔවුන් පෙරවරුවේ පැය 4 ක් මෙලෙස වෘත්තිය ක්‍රියාමාර්ගයේ නිරත වුණා.‍\nමේ අතර කොළඹ ජාතික රෝහලේ රසායනාගාර වෘත්තීයවේදීන්ද අද පෙරවරුවේ හදිසියේ සේවා කටයුතුවලින් ඉවත්වුණා.\nඒ රසායනාගාර සේවා කටයුතු වලට බාධා වන අයුරින් ඇතැම් නිලධාරින් සිදුකරන මැදිහත්වීම්වලට එරෙහිව සහ තවත් ඉල්ලීම් 5 ක් මුල් කර ගනිමින්.\nමේ අතර, රෝගීන්ගේ ජිවිත අනතුරේ හෙලන බාල ඖෂධ මාෆියාවට එරෙහිව වහා පියවර ගන්නැයි ඉල්ලා නව ජනතා පෙරමුණ සෞඛ්‍ය අමාත්‍යාංශය ඉදිරිපිට අද විරෝධතාවක නිරත වුණා.\nඑමෙන්ම, ඖෂධ භාවිතයෙන් පසු සිදුවන ජිවිත හානි සම්බන්ධයෙන් ජාත්‍යන්තර පරීක්ෂණයක් ඉල්ලා නිදහස ජනතා සභාවේ මන්ත්‍රීවරුන් පිරිසක් අද ලෝක සෞඛ්‍ය සංවිධානයේ කොළඹ කාර්යාලය වෙත පැමිණිල්ලක් ද ඉදිරිපත් කරනු ලැබුවා.",
       "URL": "https://www.hirunews.lk/341808/ප්‍රතිජීවක-ඖෂධයකින්-පසු-ඇතිවූ-සංකූලතාවක්-නිසා-බවට-සැක-තවත්-මරණයක්-කෑගල්ල-රෝහලේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=169"
}