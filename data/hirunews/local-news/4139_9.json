{
       "Source": "hirunews",
       "Timestamp": "Saturday, 06 January 2018 - 13:04",
       "Headline": "ජ’පුර හෙදියන්ට වාරණයක්",
       "News Content": "ශ්‍රී ජයවර්ධනපුර රෝහලේ හෙද කාර්ය මණ්ඩලය අද (06) තුන්වන දිනටත් වර්ජනයේ නිරත වනවා.\nරෝහලේ ඇඟීලි සලකුණු ක්‍රමය ක්‍රියාත්මක කිරීමට විරෝධය පළ කරමින් පසුගිය බදාදා මොවුන් සංකේත වර්ජනයක නිරත වුණා.\nබලධාරීන් ඊට ප්‍රතිචාර නොදැක්වීම හේතුවෙනුයි වර්ජනය අඛණ්ඩව සිදුකරගෙන යාමට හෙද සංගම් තීරණය කරනු ලැබුවේ.\nමේ නිසා රෝහලේ දෛනික සායනික කටයුතු සහ සැත්කම් නතර කිරීමටයි පාලන අධිකාරිය තීරණය කළේ.\nවර්ජනයට සහය දක්වමින් අද දිනයේ දී ශ්‍රී ජයවර්ධනපුර රෝහලේ කණිෂ්ඨ කාර්ය මණ්ඩලය ද පැය 4ක සංකේත වැඩ වර්ජනයක් ආරම්භ කරනු ලැබුවා.\nපෙරවරු 8 සිට දහවල් 12 දක්වා මෙම සංකේත වර්ජනය ක්‍රියාත්මක වූ බවයි සමස්ත ලංකා හෙද සංගමයේ ජාතික සංවිධායක එස්.බී. මැදිවත්ත හිරු ප්‍රවෘත්ති අංශයට කියා සිටියේ.\nවර්ජනයට එක්ව සිටින රාජ්‍ය සේවා එක්සත් හෙද සංගමය කියා සිටින්නේ ශ්‍රී ජයවර්ධනපුර රෝහලේ අධ්‍යක්ෂවරයා වහාම ඉවත් කර, ගැටළුවට වහාම විසදුම් ලබාදෙන ලෙසයි.\nඑසේ නොමැති වුවහොත් අනෙකුත් රෝහල් හෙද කාර්ය මණ්ඩල එක්ව දීප ව්‍යාප්ත වර්ජනයක් ආරම්භ කරන බවයි එම සංගමයේ සභාපති පූජ්‍ය මුරුත්තෙට්ටුවේ ආනන්ද හිමියන් සඳහන් කළේ.\nනුගේගොඩ දිසා අධිකරණයෙන් ඊයේ පස්වරුවේ මෙම වර්ජනය වහාම අත්හිටුවන ලෙසට වාරණ නියෝගයක් ද නිකුත් කළ බව ශ්‍රී ජයවර්ධනපුර රෝහලේ අධ්‍යක්ෂ වෛද්‍ය එන්.එස්.ඒ. සේනාරත්න කියා සිටියා.",
       "URL": "https://www.hirunews.lk/180334/ජපුර-හෙදියන්ට-වාරණයක්",
       "Category": "Local News",
       "Parent URL": "https://www.hirunews.lk/local-news.php?pageID=4139"
}