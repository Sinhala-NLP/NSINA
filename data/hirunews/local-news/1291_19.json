{
       "Source": "hirunews",
       "Timestamp": "Tuesday, 15 March 2022 - 18:01",
       "Headline": "ඛනිජ තෙල් අර්බුදය අවුලෙන් අවුලට බව්සර් රථත් ප්‍රවාහනයෙන් ඉවත් වෙයිද?",
       "News Content": "තමන් ඉල්ලා සිටි පරිදි අවම තරමින් 60% ක ප්‍රවාහන ගාස්තු වැඩිකිරීමක් සිදු නො නොකරන්නේ නම් අද රාත්‍රියේ සිට ඛනිජ තෙල් ප්‍රවාහන කටයුතු වලින් ඉවත් වන බව ලංකා ඛනිජ තෙල් පෞද්ගලික ටැංකි රථ හිමියන්ගේ සංගමය පවසනවා.\nමේ වන විට මේ සම්බන්ධයෙන් අවසන් තීරණයක් ගැනීම සඳහා එම සංගමයේ විධායක කමිටුව රැස්වී ඇති අතර මීට දින දෙකකට පෙර ඛනිජ තෙල් මිල වැඩිවීම සහ ඩොලරයට සාපේක්ෂව ශ්‍රී ලංකා රුපියල අවප්‍රමාණය වීම හේතුවෙන් තමන්ට විඳින්නට සිදුවී ඇති දුෂ්කරතා සම්බන්ධයෙන් ඛනිජ තෙල් නීතිගත සංස්ථාව දැනුවත් කරමින් ඔවුන් විසින් ලිපියක් ද යොමු කර තිබුණා.\nඑම ලිපිය හරහා ඔවුන් ඉල්ලා සිටියේ අවම තරමින් 60% ක ප්‍රවාහන ගාස්තු මිල සංශෝධනයක් ලබාදෙන ලෙසයි.\nමේ අතර අද දිනය තුළ කොලොන්නාව ඛනිජ තෙල් නිමාවට පෞද්ගලික ටැංකි රථ හිමියන්ගේ පැමිණීමේ අඩුවක් ද දක්නට ලැබුනා.\nමේ හේතුවෙන් අද දිනය තුළ නිකුත් කිරීමට නියමිත ඉන්ධන තොග නිකුත් කිරීමට ද නොහැකි වී ඇති බවත් වාර්තා වනවා.\nමේ අතර ලංකා ඛනිජ තෙල් සංස්ථාව යටතේ ඇති ඇතැම් ඉන්ධන පිරවුම්හල් වලට අඛණ්ඩව ඉන්ධන සැපයුම සිදු කෙරෙන අතර තවත් සමහරක් ඉන්ධනහල් වලට එලෙස ඉන්ධන සැපයීමක් නොකෙරෙන බවත් වාර්තා වනවා.\nමෙලෙස විශේෂ අනුග්‍රහයක් හිමිවූ ඉන්ධන සැපයුම් හල් එලෙස අඛණ්ඩව ඉන්ධන ලබා ගැනීම සඳහා එක් ඉන්ධන බවුසරයක ට රුපියල් 50,000 ක කප්පම් මුදලක් ලබා දී ඇති බව වාර්තා වනවා.\nමේ සම්බන්ධයෙන් ඛනිජ තෙල් නීතිගත සංස්ථාවේ විගණන අංශය මේ වන විට පරීක්ෂණයක් දියත් කර ඇති අතර මෙලෙස කප්පම් ලබාගත් නිලධාරීන් සම්බන්ධ තොරතුරු මාධ්‍යයට ඉදිරිපත් කරන ලෙසත් ඛනිජ තෙල් අමාත්‍ය වරයා විසින් උපදෙස් ලබාදී ඇති බවයි වාර්තා වන්නේ.",
       "URL": "https://www.hirunews.lk/299568/ඛනිජ-තෙල්-අර්බුදය-අවුලෙන්-අවුලට-බව්සර්-රථත්-ප්‍රවාහනයෙන්-ඉවත්-වෙයිද",
       "Category": "Local News",
       "Parent URL": "https://www.hirunews.lk/local-news.php?pageID=1291"
}