{
       "Source": "hirunews",
       "Timestamp": "Tuesday, 12 January 2021 - 8:00",
       "Headline": "විපක්ෂයේ ප්‍රධාන සංවිධායක, කිරිඇල්ලගේ PCR ප්‍රතිඵලයත් එයි - නිරෝධායනයට උපදෙස් ලබාදී ඇති මුළු මන්ත්‍රීවරුන් ගණන 31ක්",
       "News Content": "නව කොරෝනා ආසාදිතයින් 569 දෙනෙකු හමුවීමත් සමඟ මෙරට මුළු කොරෝනා ආසාදිතයින් සංඛ්‍යාව 48,949 දෙනෙකු දක්වා ඉහළ ගියා.\nඒ අනුව, මිනුවන්ගොඩ බ්‍රැන්ඩික්ස්, පෑලියගොඩ මත්ස්‍ය වෙළඳපොල සහ බන්ධනාගාර ආශ්‍රිත පොකුරේ ආසාදිතයින් සංඛ්‍යාව 45,186 ක්.\nතවදුරටත් දිවයිනේ රෝහල් කිහිපයක ආසාදිතයින් 6,618 ක් ප්‍රතිකාර ලබන අතර, සුවය ලැබූ සංඛ්‍යාව 42,091 ක් වන  බවයි වසංගත රෝග විද්‍යා ඒකකය සඳහන් කළේ.\nමේ අතර, තවත් කොරෝනා ආසාදිත රෝගීන්ගේ මරණ 08ක් ඊයේ (11) දිනයේදී වාර්තාවීමත් සමඟ මෙරට සමස්ත කොරෝනා මරණ සංඛ්‍යාව 240 දක්වා ඉහළ ගියා.\nඒ අතර ජනවාරි මස 06 වැනිදා, 07 වැනිදා, 08 වැනිදා, 10 වැනිදා සහ ඊයේ (11) දිනයේදී මියගිය පුද්ගලයින් වනවා.\nරජයේ ප්‍රවෘත්ති දෙපාර්තමේන්තුව නිවේදනය කළේ වැලිකඩ බන්ධනාගාරයේ සිටි 52 හැවිරිදි රැඳවියෙකු වැලිකඩ බන්ධනාගාර රෝහලට ඇතුළත් කිරීමේදී මියගොස් ඇති බවයි.\nකොවිඩ් නියුමෝනියාව ඔහුගේ මරණයට හේතුව ලෙස දැක්වෙනවා.\nඑසේම, රාජගිරියේ පදිංචි 61 හැවිරිදි පුද්ගලයෙකු කොළඹ පෞද්ගලික රෝහලකදී මියගොස් ඇති අතර, ඔහුගේ මරණයට හේතු වී ඇත්තේ කොවිඩ් නියුමෝනියාව සමඟ උග්‍ර වූ දියවැඩියා තත්ත්වයයි.\nමට්ටක්කුලියේ පදිංචි 45 හැවිරිදි අයෙක් සහ කොළඹ 12 ප්‍රදේශයේ පදිංචි 36 හැවිරිදි කාන්තාවක් කොළඹ ජාතික රෝහලේදී ජීවිතක්ෂයට පත්ව තිබුණා.\nකොවිඩ් නියුමෝනියාව සහ අපස්මාර තත්ත්වයන් ඔවුන්ගේ මරණවලට හේතුව ලෙස දැක්වෙනවා.\nඑසේම, කොළඹ 14 ප්‍රදේශයේ පදිංචි 51 හැවිරිදි පුද්ගලයෙක් හෝමාගම මූලික රෝහලේදී මියගොස් ඇති අතර, ඒ කොවිඩ් නියුමෝනියා තත්ත්වය හේතුවෙන්.\nබණ්ඩාරගම ප්‍රදේශයේ පදිංචි 70 හැවිරිදි කාන්තාවක්ද මියගොස් ඇත්තේ හෝමාගම මූලික රෝහලේදීයි.\nඇය කොවිඩ් නියුමෝනියා තත්ත්වයත් සමඟ උග්‍ර වූ වකුගඩු රෝගයකින් මියගොස් ඇති බවයි රජයේ ප්‍රවෘත්ති දෙපාර්තමේන්තුව නිකුත් කළ නිවේදනයේ දැක්වෙන්නේ.\nඑමෙන්ම, දකුණු කළුතර පදිංචි 67 හැවිරිදි පිරිමි පුද්ගලයෙකු අංගොඩ ජාතික බෝවන රෝග විද්‍යායතනයේදී මියගොස් ඇති අතර, කොවිඩ් නියුමෝනියාව සහ ලේ විෂවීම මරණයට හේතුව ලෙස දැක්වෙනවා.\nමීට අමතරව කාත්තන්කුඩි ප්‍රදේශයේ පදිංචි 57 හැවිරිදි පිරිමි පුද්ගලයෙක්ද වැලිකන්ද මූලික රෝහලේදී ඊයේ දිනයේදී මියගොස් ඇති අතර, එම මරණයට හේතුව කොවිඩ් නියුමෝනියාව සමඟ ලේ විෂවීම බව සඳහන්.\nකොරෝනා වෛරසය ආසාදනය වූ ජල සම්පාදන අමාත්‍ය වාසුදේව නානායක්කාරගේ ආශ්‍රිතයින් ලෙස හඳුනාගත් පාර්ලිමේන්තු මන්ත්‍රීවරුන් 10 දෙනෙකුට පී.සී.ආර්. පරීක්ෂණ සඳහා යොමු වී ස්වයං නිරෝධායනය වන ලෙස ඊයේ දැනුම් දුන්නා.\nඑමෙන්ම, වාසුදේව අමාත්‍යවරයාගේ ආශ්‍රිතයින් ලෙස පාර්ලිමේන්තු කාර්ය මණ්ඩලයේ 15 දෙනෙකුද හඳුනාගෙන තිබෙනවා.\nමීට පෙර අමාත්‍ය දයාසිරි ජයසේකරට සහ පාර්ලිමේන්තු මන්ත්‍රී රවුෆ් හකීම්ට වෛරසය ආසාදනය වී ඇති බව තහවුරු වුණා.\nඑසේම, අග්‍රාමාත්‍යවරයාගේ දේශපාලන කටයුතු සම්බන්ධීකරණ ලේකම් කුමාරසිරි හෙට්ටිගේට ද කොරෝනා වෛරසය ආසාදනය වූ අතර, ඒ අනුව, ඔහුගේ ආශ්‍රිතයන් සහ රවුෆ් හකීම් මන්ත්‍රීවරයාගේ ආශ්‍රිතයින් වූ පාර්ලිමේන්තු මන්ත්‍රීවරුන් 21 දෙනෙකුට නිරෝධායනයට යොමුවන ලෙස උපදෙස් ලබාදී තිබෙනවා.\nඒ අනුව, මේ වනවිට ස්වයං නිරෝධායනයට උපදෙස් ලබාදී ඇති මුළු මන්ත්‍රීවරුන් සංඛ්‍යාව 31 ක්.\nමේ අතර, විපක්ෂයේ ප්‍රධාන සංවිධායක ලක්ෂ්මන් කිරිඇල්ල හිරු ප්‍රවෘත්ති අංශය අමතා ප්‍රකාශ කළේ තමාට සිදුකළ පී.සී.ආර්. පරීක්ෂණයෙන් වෛරසය ආසාදනය වී නොමැති බව තහවුරු වූ බවයි.\nමේ අතර, කොරෝනා තත්ත්වය හමුවේ තාවකාලිකව ධාවනය නතර කර තිබූ දුම්රිය ගමන්වාර 51 ක් අද සිට යළි ධාවනය සඳහා එක් කරන බව දුම්රිය දෙපාර්තමේන්තුව පවසනවා.\nමීට අමතරව, දෛනිකව ධාවනය කරවනු ලැබූ සියලුම දුම්රිය සේවා වාර ලබන 25 වනදා සිට සාමාන්‍ය පරිදි ධාවනය වන බවද එම දෙපාර්තමේන්තුව සඳහන් කළා.",
       "URL": "https://www.hirunews.lk/259479/විපක්ෂයේ-ප්‍රධාන-සංවිධායක-කිරිඇල්ලගේ-pcr-ප්‍රතිඵලයත්-එයි-නිරෝධායනයට-උපදෙස්-ලබාදී-ඇති-මුළු-මන්ත්‍රීවරුන්-ගණන-31ක්",
       "Category": "Local News",
       "Parent URL": "https://www.hirunews.lk/local-news.php?pageID=2217"
}