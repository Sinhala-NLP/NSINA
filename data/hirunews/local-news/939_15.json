{
       "Source": "hirunews",
       "Timestamp": "Monday, 15 August 2022 - 13:40",
       "Headline": "දුරදිග ගිය බහින්බස් වීමෙන් දෙදෙනෙකු මරුට (වීඩියෝ)",
       "News Content": "ආනමඩුව - මහකුඹුක්කඩවල ප්‍රදේශයේදී සාදයක් අතරතුර ඇති වූ බහින්බස් වීමක් දුරදිග යාමෙන් සිදු වූ පහරදීමකින් පුද්ගලයෙකු ජීවිතක්ෂයට\nපත්ව තිබෙනවා.\nමෙලෙස ජීවිතක්ෂයට පත්ව ඇත්තේ මහකුඹුක්කඩවල - කවයන්කුලම ප්‍රදේශයේ ඉඩමක රැදී සිටි මුරකරුවෙකුයි.\nඔහු තවත් මුරකරුවන් දෙදෙනෙකු සමඟ රැකියාවේ නිරතව සිට තිබුණා.\nඔවුන් තිදෙනා රාත්‍රියේ මත්පැන් සාදයක් පවත්වා ඇති අතර එහිදී බහින්බස් වීමක් සිදුව තිබෙනවා.\nඑහිදී ඇති වූ ගැටුමකින් පසු මුගුරකින් කළ පහර දීමක් හේතුවෙන් එක් මුරකරුවෙකු බරපතළ තුවාල ලැබූවත් ඔහු රෝහල් ගත කිරීමට පියවර ගෙන\nතිබුණේ නැහැ.\nලේ ගලන තුවාලයක් සහිතව පුද්ගලයෙකුගේ සිරුරක් ඇති බවට පොලීසියට ලද තොරතුරුකට අනුව සිරුර සොයා ගැනුණා.\nසිද්ධියෙන් මියගිය මුරකරු මහව ප්‍රදේශයේ පදිංචි 56 හැවිරිදි එක්දරු පියෙක්.\nසිද්ධිය සම්බන්ධයෙන් සෙසු මුරකරුවන් දෙදෙනා අත්අඩංගුවට ගෙන ඇති අතර ඔවුන් ආනමඩුව මහේස්ත්‍රාත් අධිකරණය වෙත ඉදිරිපත් කිරීමට නියමිතයි.\nමේ අතර, පේරාදෙණිය පිලපිටිය ප්‍රදේශයේදී බහින්බස්වීමක් දුරදිග යාමෙන් සිදු කළ පහරදීමකින් කාන්තාවක් සහ තවත් පුද්ගලයින් දෙදෙනෙකු පේරාදෙණිය රෝහලට ඇතුළත් කර තිබෙනවා.\nඑහිදී එක් පුද්ගලයෙකු ජීවිතක්ෂයට පත්ව ඇති අතර ඔහු කිරිබත්කුඹුර - පිලපිටිය ප්‍රදේශයේ පදිංචි 47 හැවිරිදි අයෙක්.\nඔහුගේ මස්සිනා විසින් මෙම පහර දීම සිදු කර ඇති අතර ප්‍ර දේශයෙන් පලා ගිය එම සැකකරු සොයා පරීක්ෂණ ක්‍රියාත්මකයි.\nමේ අතර යාපනය, මානිප්පායි ප්‍රදේශයේ වෙළෙඳ සලකට යතුරුපැදිවලින් පැමිණි පුද්ගලයින් තිදෙනෙකු එල්ල කළ තියුණු ආයුධ ප්‍රහාරයකින් තරුණයෙකු තුවාල ලබා තිබෙනවා.\n21 හැවිරිදි තරුණයෙකු මෙලෙස තුවාල ලබා ඇති අතර ඔහු මේ වනවිට යාපනය ශික්ෂණ රෝහලේ ප්‍රතිකාර ලබන බවයි අප වාර්තාකරු පැවසුවේ.",
       "URL": "https://www.hirunews.lk/312815/දුරදිග-ගිය-බහින්බස්-වීමෙන්-දෙදෙනෙකු-මරුට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=939"
}