{
       "Source": "hirunews",
       "Timestamp": "Monday, 31 December 2018 - 16:29",
       "Headline": "2019 දූෂණයෙන් තොර වසරක් - ජනපති (ඡායාරුප)",
       "News Content": "එළඹෙන 2019 වසර දූෂණයෙන් තොරව වැඩ කරන වසරක් ලෙස තමා නම් කරන බව ජනාධිපති මෛත්‍රීපාල සිරිසේන පවසනවා.\nමහනුවර දී මාධ්‍ය වෙත අදහස් දක්වමින් ජනාධිපතිවරයා මේ බව සඳහන් කළා.\nජනාධිපතිවරයා අද උදෑසන මහනුවර ඓතිහාසික දළදා මාළිගාව වෙත ගොස් එළඹෙන නව වසරට අශිර්වාද ලබා ගත්තා.\nඅනතුරුව මල්වතු මහා විහාරය වෙත ගිය ජනාධිපතිවරයා මහනායක අතිපූජ්‍ය තිබ්බටුවාවේ ශ්‍රී සුමංගල මහනායක හිමියන් බැහැදැක උන්වහන්සේගේ සුව දුක් විමසා සිටි බවයි ජනාධිපති මාධ්‍ය ඒකකය සඳහන් කළේ.\nඑමෙන්ම අස්ගිරි පාර්ශවය වෙත ගිය ජනාධිපතිවරයා අස්ගිරි අනුනායක පූජ්‍ය වෙඩරුවේ උපාලි අනුනායක ස්වාමීන් වහන්සේ බැහැදැක කෙටි පිළිසඳරක නිරත වී තිබෙනවා.\nමීට අමතරව අස්ගිරි ගෙඩිගේ විහාරස්ථානයේ අභිනවයෙන් ඉදිකෙරෙන නව දාන ශාලාවේ සහ පුරාවිද්‍යා මධ්‍යස්ථානයේ ඉදිකිරීම් කටයුතු ද ජනාධිපතිවරයාගේ නිරීක්ෂණයට ලක්වුණා.\nමේ අතර ජනාධිපතිවරයා, දැනට රෝගාතුරව මහනුවර මහරෝහලේ වැඩවෙසෙන රාමඤ්ඤ මහා නිකායේ මහනායක පූජ්‍ය නාපාන පේමසිරි නායක හිමියන් ද බැහැදැක සුවදුක් විමසා සිටියා.\nඅනතුරුව මාධ්‍යවේදීන් අමතමින් ජනාධිපතිවරයා කියා සිටියේ හෘද සාක්ෂියට එකඟව අවංකව වැඩ කරමින් රට ගොඩනැගීමේ අභියෝගය ජය ගැනීමට සියළු දෙනා එක්විය යුතු බවයි.",
       "URL": "https://www.hirunews.lk/207180/2019-දූෂණයෙන්-තොර-වසරක්-ජනපති-ඡායාරුප",
       "Category": "Local News",
       "Parent URL": "https://www.hirunews.lk/local-news.php?pageID=3579"
}