{
       "Source": "hirunews",
       "Timestamp": "Friday, 07 January 2022 - 14:13",
       "Headline": "චීන පොහොර නැවට ඇමරිකානු ඩොලර් මිලියන 6.9ක වන්දියක් (වීඩියෝ)",
       "News Content": "චීන පොහොර නැවට ඇමරිකානු ඩොලර් මිලියන 6.9ක මුදලක් මීට ටික වෙලාවකට පෙර මහජන බැංකුව විසින් මුදා හැර ඇති බව වාර්තා වෙනවා.\nඒ අදාළ නැවෙන් මෙරටට රැගෙන ආ කාබනික පොහොර අදාළ පිළිවිතරයන්ට නො මැති බවට චෝදනා කරමින් ප්‍රතික්ෂේප කිරීමත් සමඟ මතු වූ අර්බුදය සමථයකට පත් කරගැනීම සඳාහා යි.\nමෙම පොහොර තොගය රැගත් 'හිපෝ ස්පිරිට්' නෞකාව දින 70කට ආසන්න කාලයක් මෙරට මුහුදු සීමාවේ රැඳී සිටීමෙන් අනතුරු ව සිංගප්පූරුව වෙත ගමන් කළේ, ජාත්‍යන්තර බේරුම්කරණ ක්‍රියාවලියකට යොමු වීම සඳහා යි.\nමේ සම්බන්ධයෙන් කොළඹ වාණිජ මහාධිකරණයෙන් පනවා තිබූ නඩුව දෙපාර්ශවයේ ම එකඟතාව මත බේරුම්කරණ පදනම යටතේ ඉල්ලා අස්කර ගැනුණේ, අදාළ චීන කාබනික පොහොර සමාගමට ඇමරිකානු ඩොලර් ඩොලර් මිලියන 6.7ක් ගෙවීමේ එකඟතාව මත යි.\nකෙසේ වෙතත් මහජන බැංකුවේ ප්‍රධාන විධායකවරයා මීට ටික වෙකලාවකට පෙර සඳහන් කළේ, අදාළ සමාගම සඳහා ඇමරිකානු ඩොලර් මිලියන 6.9ක වන්දි මුදලක් ගෙවූ බව යි.\nමේ අතර මින්නේරිය ප්‍රදේශයේ ගොවීන් පොහොර නොමැතිවීම හේතුවෙන් මුහුණදෙන දුෂ්කරතාවයන් පිළිබඳව සොයා බැලීම සඳහා පූජ්‍ය ජඹුරේවෙල චන්දරතන හිමියන් ඇතුලු පිරිසක් අද (07) එම ප්‍රදේශයේ චාරිකාවක නිරත වුණා.",
       "URL": "https://www.hirunews.lk/293292/චීන-පොහොර-නැවට-ඇමරිකානු-ඩොලර්-මිලියන-6-9ක-වන්දියක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1442"
}