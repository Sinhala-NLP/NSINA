{
       "Source": "hirunews",
       "Timestamp": "Wednesday, 19 April 2023 - 9:29",
       "Headline": "හරක් හොරකම දරුණු අතට",
       "News Content": "ගම්පහ දිස්ත්‍රික්කයේ අවම වශයෙන් ගවයන් හයක් හෝ හතක් දිනපතා සොරකම් කරන බවව වාර්තා වී ඇතැයි පළාත් කෘෂිකර්ම නිලධාරීහු අවධාරණය කරනවා.\nමේ සතුන් දිනකට කිරි ලීටර් 15 - 30 අතර, ප්‍රමාණයක් දෙන එළදෙනුන් වන අතර අඩුම තරමින් මාසයකට ගම්පහ දිස්ත්‍රික්කයේ පමණක් කිරිදෙනුන් 35- 40 අතර ප්‍රමාණයක් සොරකම් කරන බව වාර්තා වී තිබෙනවා.\nපළාත් කෘෂිකර්ම නිලධාරීහු පෙන්වා දෙන්නේ, රාත්‍රී කාලයේදී ගවමඩුවල බැඳ සිටින කිරිදෙනුන් මෙසේ පැහැරගෙන යන බවයි.\nකෘෂිකර්ම ඇමති මහින්ද අමරවීර මහතාගේ ප්‍රධානත්වයෙන් පැවති අන්තර් පළාත් කෘෂිකර්ම නිලධාරීන්ගේ සාකච්ඡාවකදී මේ තොරතුරු අනාවරණය වුණා.\nදිවයිනේ අනෙකුත් ප්‍රදේශවල ද ගව සොරකම් ඉහළ යමින් පවතින බව සියලු කෘෂි බලධාරීහු ඇමතිවරයා හමුවේ අවධාරණය කළා.\nකිරි ලබා ගන්නා ගව දෙනුන් මේ අන්දමින් දිනපතා සොරකම් කිරීම නිසා ඉදිරියේදී කිරි හිඟයක් පවා ඇතිවීමට ඉඩකඩ ඇතැයි ද කෘෂි අංශ බලධාරීහු ඇමතිවරයාට පෙන්වා දුන්නා.\nමේ සම්බන්ධව අදහස් දැක්වූ ඇමති මහින්ද අමරවීර මහතා ශ්‍රී ලංකා පොලිසිය විසින් දැනට සිදු කරන රාත්‍රී කාලයේ මුර සංචාර කටයුඉතු ඉහළ දැමීම මෙන්ම ගව සොරුන්ට දැනට ලබා දෙන දඬුවම් ඉහළ නැංවීම සම්බන්ධව පොලිස්පතිටත්, ආරක්ෂක රාජ්‍ය ඇමතිටත් කරුණු දන්වා ලිපියක් යොමු කරන ලෙස කෘෂිකර්ම අමාත්‍යංශයේ ලේකම්වරයාට උපදෙස් ලබා දෙනු ලැබුවා.",
       "URL": "https://www.hirunews.lk/332892/හරක්-හොරකම-දරුණු-අතට",
       "Category": "Local News",
       "Parent URL": "https://www.hirunews.lk/local-news.php?pageID=405"
}