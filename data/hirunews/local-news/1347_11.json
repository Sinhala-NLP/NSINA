{
       "Source": "hirunews",
       "Timestamp": "Saturday, 19 February 2022 - 13:10",
       "Headline": "ශ්‍රී ලංකාව සමඟ විස්සයි විස්ස තරගාවලියෙන් කෝලි විවේක ගන්වයි - සියවන ටෙස්ට් තරගය ශ්‍රී ලංකාව සමඟ",
       "News Content": "බටහිර ඉන්දීය කොදෙව් පිල සමඟ පැවැත්වෙන විස්සයි විස්ස තරගාවලියේ තුන්වන තරගයෙන් මෙන්ම ශ්‍රී ලංකාව සමඟ පැවැත්වීමට නියමිත විස්සයි විස්ස ජාත්‍යන්තර තරග තුනෙන් ඉන්දීය පිලේ හිටපු නායක විරාට් කෝලි සහ රිෂාබ් පාන්ට් විවේක ගන්වා තිබෙනවා.\nශ්‍රී ලංකාව සහ ඉන්දියාව අතර විස්සයි විස්ස තරගාවලිය ලබන 24 වනදා ලක්නව් හි පැවැත්වෙන තරගයෙන් ආරම්භ වන අතර, 26 වනදා සහ 27 වනදා ධර්මශාලා හිදී අනෙක් තරග දෙක පැවැත්වීමට නියමිතයි.\nකෙසේ නමුත් ශ්‍රී ලංකාව සහ ඉන්දියාව අතර ටෙස්ට් තරගාවලියට කෝලි එක්වන අතර, මොහාලියේදී මාර්තු හතරවනදා ආරම්භ වන ටෙස්ට් තරගයට ඔවුන් සහභාගි වන්නේ තමාගේ සියවන ටෙස්ට් තරගය ලෙසින්.\nමේ අතර ඕස්ට්‍රේලියාවේ සංචාරයක නිරත ශ්‍රී ලංකා පිලේ අවිශ්ක ප්‍රනාන්දු පුහුණුවීම් අතරතුර කායික ආබාධයකට ලක්වීම නිසා ඔහුට පස්වන විස්සයි විස්ස තරගය මෙන්ම ඉන්දීය තරගාවලියද අහිමිවනු ඇති.\nඉන්දීය කණ්ඩායම මේ දිනවල බටහිර ඉන්දීය කොදෙව් පිළ සමග විස්සයි විස්ස තරගාවලියකට එක්වන අතර එහි ⁣ ජෛව බුබුලෙන් විරාට් කෝලි හා රිෂාබ් පාන්ටි මුදා හැරීමටයි ඉන්දීය බළධාරීන් පියවර ගෙන ඇත්තේ.\nඒ අනුව හෙට කොල්කටා හී පැවැත්වීමට නියමිත කොදෙව් – ඉන්දියා 3 වන විස්සයි විස්ස තරගයටද ඔවුන් එක්වන්නේ නැහැ. ⁣⁣\nරිෂාබ් පාන්ට් හා විරාට් කෝලිට දින 10 ක විවේක කාලයක් ඉන්දීය ක්‍රිකට් බළධාරීන් ලබා දී ඇතැයි එරට මාධ්‍ය සදහන් කළා.\nඉන්දු – ශ්‍රී ලංකා විස්සයි විස්ස ක්‍රිකට් තරගාවලිය ආරම්භ වීමට නියමිතව ඇත්තේ ලබන බ්‍රහස්පතින්දා දිනයේදියි.\nඉන්දියාවේදී පැවැත්වෙන තරගාවලිය සදහා තරග 03ක් ඇතුලත්.",
       "URL": "https://www.hirunews.lk/297434/ශ්‍රී-ලංකාව-සමඟ-විස්සයි-විස්ස-තරගාවලියෙන්-කෝලි-විවේක-ගන්වයි-සියවන-ටෙස්ට්-තරගය-ශ්‍රී-ලංකාව-සමඟ",
       "Category": "Local News",
       "Parent URL": "https://www.hirunews.lk/local-news.php?pageID=1347"
}