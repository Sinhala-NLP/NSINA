{
       "Source": "hirunews",
       "Timestamp": "Tuesday, 21 March 2017 - 15:01",
       "Headline": "අල්ලස් ගත් පොලිස් නිලධාරීන් දෙදෙනෙකු අත්අඩංගුවට",
       "News Content": "උළු ප්‍රවාහනය කරමින් තිබූ ලොරි රථයකින් රුපියල් 100ක අල්ලස් මුදලක් ලබා ගත් පොලිස් සැරයන්වරයෙකු සහ පොලිස් සහායකවරයෙකු අල්ලස් හෝ දුෂණ චෝදනා විමර්ශන කොමිසමේ නිලධාරීන් විසින් අත්අඩංගුවට ගෙන තිබෙනවා.\nපොලිස් නිලධාරීන් මැටි, පස් සහ වැලි ප්‍රවාහනය කරන ලොරි රථවලින් අල්ලස් ලබාගන්නා බවට කොමිසම වෙත ලද තොරතුරකට අනුව සැකකරුවන් අත්අඩංගුවට ගෙන ඇත්තේ දංකොටුව - පන්නල මාර්ගයේ පිහිටි සිංගක්කුලිය පොලිස් මාර්ග බාධකයේදියි.\nඑසේම අල්ලස් මුදල් ලබාදුන් ලොරි රථයේ රියදුරුද එහිදී අත්අඩංගුවට ගෙන තිබෙනවා.\nදංකොටුව පොලීසියට අනුයුක්ත මෙම පොලිස් සැරයන්වරයා සහ පොලිස් සහයකවරයා සහ ලොරි රථයේ රියදුරු අද මාරවිල දිසා අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/157380/අල්ලස්-ගත්-පොලිස්-නිලධාරීන්-දෙදෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4603"
}