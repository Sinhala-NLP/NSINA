{
       "Source": "hirunews",
       "Timestamp": "Friday, 28 April 2023 - 16:07",
       "Headline": "\"මගේ හීනය අනාගතයේ පොලිස්පති තනතුරට කාන්තාවක් පත්වනු දැකීමයි\" - පොලිස්පති සී.ඩී වික්‍රමරත්න (වීඩියෝ)",
       "News Content": "ඊයේ (27) දින රාජ්‍ය ගිණුම් කාරක සභාව හෙවත් කෝපා කමිටුව රැස්වූ අවස්ථාවේදී පොලිස්පති සී.ඩී වික්‍රමරත්න විසින් ඔහුගේ සිහිනය වන්නේ අනාගතයේ පොලිස්පති තනතුර සඳහා කාන්තාවක් පත් වීම බව ප්‍රකාශ කළ සිටියා.\nඑමෙන්ම, ශ්‍රී ලංකාවේ සිංහල බෞද්ධ හැර අන්‍ය ජාතීන්ගේ නියෝජනයක්ද එම තනතුරට පත්වනු දැකීමද තමන්ගේ අපේක්ෂාවක් බවයි ඔහු පවසා සිටියේ.\nමෙම සාකච්ඡාවේදී කාන්තා පොලිස් නිලධාරිනියන්ගේ හිඟය ඇතුළු ගැටළු සම්බන්ධයෙන් අවධානය යොමු කෙරුණු අතර, කාන්තා උප පොලිස් පරීක්ෂක තනතුර සඳහා 46%ක පුරප්පාඩු සහ කාන්තා පොලිස් කොස්තාපල් තනතුර සඳහා 42%ක පුරප්පාඩු පවතින බව ද හෙළිවුණා.\nඒ අනුව, දැනට පුරප්පාඩුව පවතින කාන්තා ජ්‍යේෂ්ඨ නියෝජ්‍ය පොලිස්පති තනතුර සහ කාන්තා නියෝජ්‍ය පොලිස්පති තනතුරු හතර සඳහා ද කාන්තා පොලිස් නිලධාරිනියන් පුහුණු කරන අතර, ඔවුන්ට වාසනාව පැවතුනහොත් එම තනතුරුවලට පත් විය හැකි බව ද පොලිස්පතිවරයා විසින් ප්‍රකාශ කළා.\nමෙතෙක් පොලීසිය පුරුෂාධිපත්‍ය සහිත ආයතනයක් පවත්වාගෙන ගියත් දැන් එම ක්‍රමවේදය වෙනස් විය යුතු අතර පොලිස් දෙපාර්තමේන්තුවේ සියලු දෙනාම කාන්තා පොලිස්පතිවරියක් යටතේ වැඩ කිරීමට සූදානම් විය යුතු බවයි ඔහු විසින් එහිදී වැඩිදුරටත් අවධාරණය කළ සිටියා.\nඒ අවස්ථාවේදී කෝප් කමිටු සභාපති ප්‍රවාහන රාජ්‍ය අමාත්‍ය ලසන්ත අලගියවන්න පවසා සිටියේ, අනාගතයේ කාන්තා පොලිස්පතිවරියක් සමග පොලිස් දෙපාර්තමේන්තුවට හොඳ ගමනක් යාමට තමන් සුබ පතන බවයි.\nඑහිදී, මේ සියල්ලට එරෙහිව තමන්ට ඇති එකම බාධකය වන්නේ, පොලිස් දෙපාර්තමේන්තුවේ කාන්තා නිලධාරිනියන්ගේ හිඟය බවයි පොලිස්පතිවරයා පවසා සිටියේ.\nඑවිට කෝප් කමිටු සාමාජිකාවක් ලෙස අසුන්ගෙන සිටි ජාතික ජනබලවේගයේ පාර්ලිමේන්තු මන්ත්‍රී ආචාර්‍ය හරිනි අමරසූරිය පවසා සිටියේ, පොලීසියේ තිබෙන පුරුෂාධිපත්‍ය සංස්කෘතිය හේතුවෙන් කාන්තාවන්ට පොලීසියට ඇතුලත් වීමට තිබෙන බාධා ද ඉවත් කළහොත් පොලිස්පතිවරයාගේ සිහිනය සැබෑ කරගැනීමට වැඩි හැකියාවක් පවතින බවයි.",
       "URL": "https://www.hirunews.lk/333693/මගේ-හීනය-අනාගතයේ-පොලිස්පති-තනතුරට-කාන්තාවක්-පත්වනු-දැකීමයි-පොලිස්පති-සී-ඩී-වික්‍රමරත්න-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=384"
}