{
       "Source": "hirunews",
       "Timestamp": "Sunday, 22 November 2020 - 19:45",
       "Headline": "පාසල් පැවැත්වීමේ ස්වයං තීරණ අයිතිය විදුහල්පතිවරුන්ට - ගුරු වෘත්තීය සමිතිවලින් තවමත් චෝදනා - කථානායකත් මැදිහත් වේ (වීඩියෝ)",
       "News Content": "සෞඛ්‍යාරක්ෂිත ක්‍රමවේද අනුගමනය කරමින් පාසල් ළමයින් ප්‍රවාහනය කරන්නේද යන්න පිළිබඳව සොයාබැලීම සඳහා රථවාහන රාජකාරියේ යෙදෙන නිලධාරීන් හෙට සිට කටයුතු කරන බව පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ ප්‍රකාශ කළා.\nබස්නාහිර පළාත සහ හුදකලා කෙරුණු පොලිස් බල ප්‍රදේශවල පිහිටා ඇති පාසල් හැර අනෙකුත් ප්‍රදේශවල පිහිටි පාසල්වල 6 ශ්‍රේණියේ සිට 13 වන ශ්‍රේණිය දක්වා පන්ති තුන්වන වාරය සඳහා හෙට ආරම්භ වනවා.\nකෙසේ වෙතත් කුරුණෑගල දිස්ත්‍රික්කයේ පවතින කොරෝනා වසංගත අවදානම සැලකිල්ලට ගෙන එම ප්‍රදේශයේ පාසල් කිහිපයක් යළි ආරම්භ කිරීම දින නියමයක් නොමැතිව කල් දැමීමටයි පළාත් ආණ්ඩුකාර රාජා කොල්ලුරේ පියවර ගෙන ඇත්තේ.\nඒ අනුව කුරුණෑගල මහ නගර සීමාවේ පිහිටි සියලුම පාසල්, කුරුණෑගල ප්‍රාදේශීය සෞඛ්‍ය වෛද්‍ය බල ප්‍රදේශය, මල්ලවපිටිය සෞඛ්‍ය වෛද්‍ය බල ප්‍රදේශය සහ කුලියාපිටිය නගර සීමාවේ පිහිටි සියලුම පාසල් මෙන්ම කුලියාපිටිය මධ්‍ය මහා විද්‍යාලය, කනදුල්ල මහ විද්‍යාලය, දියකලමුල්ල කණිෂ්ඨ විද්‍යාලය යන පාසල් හෙට (22) දිනයේ විවෘත වන්නේ නැහැ.\nමීට අමතරව පන්නල නගර සීමාවේ පිහිටි සියලුම පාසල් සහ ඊරියගොල්ල මහ විද්‍යාලය, රම්බොඩගල්ල මධ්‍යමහා විද්‍යාලය, නාරම්මල නගර සීමාවේ පිහිටි  සියලුම පාසල් ගජනැග්ගම, පලල්ල, යාපහුව, අඹගස්වැව මහා විද්‍යාල මෙන්ම මහව නගරයේ පිහිටි විජයබා මධ්‍යමහා විද්‍යාලය යන පාසල්ද තවදුරටත් වසා තැබෙනු ඇති.\nඊට අමතරව විවෘත වීමට නියමිත දිවයිනේ අනෙකුත් පාසල් බොහොමයක් විෂබීජහරණ කටයුතු ද සිදුකරන ආකාරයක් දක්නට ලැබුණු බවයි අප වාර්තාකරුවන් සඳහන් කළේ.\nකෙසේ වෙතත්, ලංකා ගුරු සංගමයේ ප්‍රධාන ලේකම් ජෝෂප් ස්ටාලින් සඳහන් කළේ බොහෝ පාසල් විෂබීජහරණ කටයුතු තවමත් සිදුකර නොමැති බවටයි.\nලංකා ගුරු සේවා සංගමයේ නුවරඑළිය දිස්ත්‍රික් ලේකම් මංජුල සුරවීරආරච්චි කියා සිටියේ විද්‍යත්මකව ක්‍රමානුකූලව පාසල් යළි ආරම්භ කිරීමට ක්‍රමවේදයක් සකස් කළ යුතු බවයි.\nමේ අතර කොළඹ අද (22) පැවති මාධ්‍ය හමුවකට එක්වෙමින් අධ්‍යාපන අමාත්‍යාංශ ලේකම් මහාචාර්ය කපිල සී පෙරේරා  කියා සිටියේ දිවයිනටම බලපාන ලෙස මේ මොහොතේ ප්‍රතිපත්ති සකස් කිරීමට හැකියාවක් නොමැති බැවින් අදාළ ප්‍රදේශ ආශ්‍රිත තත්වයන් පිලිබඳ විමසා බලා ඊට අවශ්‍ය තීන්දු ගැනීමේ බලය විදුහල්පතිවරුන්ට ලබාදී ඇති බවටයි.\nමේ අතර, පාසල් යළි විවෘත කිරීම සම්බන්ධයෙන් වැලිගම, වලාන ප්‍රාදේශීය රෝහලේ නිරීක්ෂණ චාරිකාවකට අද (22) එක්වූ අතර තුර මාධ්‍යවේදීන් කථානායක මහින්ද යාපා අබේවර්ධනගෙන් ද විමසා සිටියා.\nකථානායකවරයා කියා සිටියේ දෙමව්පියන්ගේ කැමැත්ත මත සිය දරුවා පාසලට යැවීම සම්බන්ධයෙන් තීරණය කළ යුතු බවයි.",
       "URL": "https://www.hirunews.lk/255347/පාසල්-පැවැත්වීමේ-ස්වයං-තීරණ-අයිතිය-විදුහල්පතිවරුන්ට-ගුරු-වෘත්තීය-සමිතිවලින්-තවමත්-චෝදනා-කථානායකත්-මැදිහත්-වේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2318"
}