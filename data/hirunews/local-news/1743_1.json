{
       "Source": "hirunews",
       "Timestamp": "Friday, 20 August 2021 - 7:23",
       "Headline": "අදත් නගර රැසක වෙළඳසැල් වැසේ (වීඩියෝ)",
       "News Content": "පවතින කොරෝනා වසංගත තත්ත්වය හේතුවෙන් මේ වන විට නගර රැසක් වසා දැමීමට වෙළද සංගම් ස්වේච්ඡාවෙන් තීරණය කර ඇති අතර, අදත් ප්‍රධාන නගර තුනක වෙළදසැල් වසා දැමීමට තීරණය කර තිබෙනවා.\nඒ අනුව මාතර - ඌරුබොක්ක, කිලිනොච්චිය සහ හික්කඩුව යන නගර මෙලෙස වසා දැමෙනු ඇති.\nගාල්ල දිස්ත්‍රික්කයේ හබරාදුව සහ මොණරාගල දිස්ත්‍රික්කයේ බඩල්කුඹුර යන නගර හෙට (21) සිට වසා දැමීමට වෙළද සංගම් තීරණය කර තිබෙනවා.\nඑමෙන්ම කුරුණෑගල දිස්ත්‍රික්කයේ වාරියපොළ නගරය අනිද්දා සිට වසා තැබෙන බවයි වාර්තා වන්නේ.\nමෙලෙස වෙළද සංගම් විසින් නගරවල පිහිටි සිය වෙළදසැල් වසා දැමීමට කටයුතු කළ ද ඖෂධ අලෙවිසැල්, ඉන්ධන පිරවුම් ඇතුළු අත්‍යාවශ්‍ය සේවා පවත්වාගෙන යන ආයතන  වසා දැමීමක් සිදුවන්නේ නැහැ.\nමේ අතර, අද (20) දිනය අවසන්වීමට පෙර විද්‍යාත්මක රට වසා දැමීමක් සිදුනොකරන්නේ නම් එළඹෙන සඳුදා සිට ස්වයං වසා දැමීමකට යොමුවීමට කටයුතු කරන බව රජයේ හෙද නිලධාරීන්ගේ සංගමය ඇතුළු සෞඛ්‍ය වෘත්තීය සමිති කිහිපයක් ප්‍රකාශ කළා.\nපවතින තත්ත්වය හමුවේ කඩිනමින් රට වසා දැමීම කළ යුතු බවයි ඔවුන් පවසන්නේ.",
       "URL": "https://www.hirunews.lk/280149/අදත්-නගර-රැසක-වෙළඳසැල්-වැසේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1743"
}