{
       "Source": "hirunews",
       "Timestamp": "Friday, 08 October 2021 - 19:34",
       "Headline": "පාලන මිල ඉවත් කළ ගැසට් පත්‍රය නිකුත් කළ පසු නව මිල කියන බව කිරිපිටි ආනයනකරුවන් කියයි (වීඩියෝ)",
       "News Content": "තිරිඟු‍ පිටි, කිරි පිටි, ගෑස් සහ සිමෙන්ති සඳහා මෙතෙක් පැවති පාලන මිල ඉවත් කිරීමට අදාළ ගැසට් නිවේදනය නිකුත් කළ පසු කිරිපිටි මිළ ගණන් සංශෝධනය කිරිමට කටයුතු කරන බව කිරිපිටි ආනයනකරුවන්ගේ සංගමය ප්‍රකාශ කළා.\nඑහි සාමාජික ලක්ෂ්මන් වීරසුරිය මේ බව කියා සිටියේ පාරිභෝගික ආරක්ෂණ රාජ්‍ය අමාත්‍ය ලසන්ත අලගියවන්න සමඟ අද පස්වරුවේ පැවැති සාකච්ඡාවෙන් අනතුරුව මාධ්‍ය වෙත අදහස් දක්වමින්.\nඊයේ ජනාධිපතිවරයා සහ අමාත්‍ය මණ්ඩලය අතර පැවති විශේෂ සාකච්ජාවේදී තිරිඟු‍ පිටි, කිරි පිටි ,ගෑස් සහ සිමෙන්ති සඳහා මෙතෙක් පැවති පාලන මිල ඉවත් කිරීමට තීරණය කෙරුණා.\nඑහිදි  ජනාධිපතිවරයා උපදෙස් ලබා දි ඇත්තේ පාලන මිල ඉවත් කළද පාරිභෝක ජනතාව පීඩාවට පත්වන අයුරින් එම භාණ්ඩවල මිල අසාධාරණ ලෙස ඉහළ නැංවීමට ඉඩ ලබා නොදෙන ලෙසටයි.\nඅද පෙරවරුවේ කිරිපිටි ආනයනකරුවන්ගේ සංගමය රාජ්‍ය අමාත්‍යවරයා හමුවි සිදු කළ සාකච්ජාවේදී ආනයනික කිරිපිටි කිලෝග්‍රෑමයක් රුපියල් 1300 ක උපරිමයකටත්,  ග්‍රෑම් 400ක කිරිපිටි පැකට්ටුවක් රුපියල් 520 කට අලෙවි කිරීමට යෝජනා කර තිබෙනවා.\nකිරිපිටි කිලෝග්‍රෑම් එකක් සඳහා රුපියල් 945ක පාලන මිලක් පැවති අතර ආනයනකරුවන් මිල ඉහල දැමිමට යෝජනා කර ඇත්තේ එය රුපියල් 1300ක් දක්වායි.\nඒ අනුව කිරිපිටි කිලෝග්‍රෑම් එකක මිල රුපියල් 355 කින් යළි ඉහළ යනු ඇති. ග්‍රෑම් 400ක කිරිපිටි පැකට්ටුවක් උපරිම මිල රුපියල් 380ක් ලෙස පැවති අතර, නව මිළ සංශෝධන යෝජනාව වන්නේ එය රුපියල් 520 දක්වා ඉහළ දැමීමටයි. එම වැඩිවීම රුපියල් 140ක්.\nමේ අතර තිරිඟු‍ පිටි සැපයුම්කරුවන් පාරිභෝගික ආරක්ෂණ රාජ්‍ය අමාත්‍යවරයා හමු වී යෝජනා කර ඇත්තේ තිරිඟු පිටි කිලෝග්‍රෑමයක මිල රුපියල් 20 කින් ඉහළ දැමීමට කටයුතු කරන ලෙසයි. තිරිඟු‍ පිටි කිලෝග්‍රෑම් එකක් සඳහා රුපියල් 87ක පාලන මිලක් පැවතියා.\nකෙසේ වෙතත්, ප්‍රීමා සමාගමේ උසස් නිළදාරියෙකු සඳහන් කලේ උපරිම මිල අහෝසි කිරිමේ ගැසට් පත්‍රය රජය නිකුත් කිරිමෙන් පසු තම මිල ගණන් සංශෝධනය කරන බවයි.\nඑසේම, සිමෙන්ති සැපයුම්කරුවන්ද තම මිල සංශෝධනයන් සම්බන්ධයෙන් විෂය භාර අමාත්‍යවරයා හමුවී සිය යෝජනා ඉදිරිපත් කර තිබෙනවා.\nමේ අතර ලංකා සතොස ආයතනයේ සිදුවූ බව කියන සුදු ලූනු වංචාවට අදාළව ප්‍රකාශයක් සිදුකළ පාරිභෝගික අධිකාරියේ හිටපු විධායක අධ්‍යක්ෂ තුෂාන් ගුණවර්ධන අද අපරාධ පරීක්ෂණ දෙපාර්තමේන්තුව වෙත කැදවා තිබුණා.",
       "URL": "https://www.hirunews.lk/284465/පාලන-මිල-ඉවත්-කළ-ගැසට්-පත්‍රය-නිකුත්-කළ-පසු-නව-මිල-කියන-බව-කිරිපිටි-ආනයනකරුවන්-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1640"
}