{
       "Source": "hirunews",
       "Timestamp": "Tuesday, 10 May 2022 - 15:47",
       "Headline": "දේශබන්දුට ගුටි මුරයක් (වීඩියෝ)",
       "News Content": "බස්නාහිර ප්‍රදේශය භාර ජ්‍යේෂ්ඨ නියෝජ්‍ය පොලිස්පති දේශබන්දු තෙන්නකෝන්ට අරගලකරුවන් පිරිසක් විසින් පහර දී තිබෙනවා.\nමෙම පහර දීම සිදු වී ඇත්තේ, කොළඹ ගංගාරාම විහාරස්ථානය අසල දී බව යි පැවසන්නේ.\nසිවිල් ඇඳුමින් සැරසී ගංගාරාම විහාරස්ථානය අසලට පැමිණි ජ්‍යේෂ්ඨ නියෝජ්‍ය පොලිස්පතිවරයාට ඒ අවස්ථාවේ ඒ අසල සිටි සිවිල් වැසියන් පිරිසක් විසින් පහර දී තිබෙනවා.\nජ්‍යේෂ්ඨ නියෝජ්‍ය පොලිස්පතිවරයා පැමිණි වාහනය හරස් කරන මෙම පිරිස සමඟ කතාබහ කිරීමට වාහනයෙන් බිමට බට ජ්‍යේෂ්ඨ නියෝජ්‍ය පොලිස්පතිවරයා කටයුතු කරන අවස්ථාවේ එම පිරිස ඔහුට දැඩි ප්‍රහාරයක් එල්ල කරනවා.\nපහර දෙන පිරිසගෙන් බේරීම සඳහා ජ්‍යේෂ්ඨ නියෝජ්‍ය පොලිස්පති දේශබන්දු තෙන්න්කෝන් දිව යන අතර, ඉන් පසුව යි තත්ත්වය පාලනය කිරීම සඳහා පොලිසිය විසින් අහසට වෙඩි තබා ඇති බව යි වාර්තා වන්නේ.\nමෙම වෙඩිතැබීමත් සමඟ පහර දීමට පැමිණි පිරිස විසිර ගොස් ඇති අතර, ජ්‍යේෂ්ඨ නියෝජ්‍ය පොලිස්පතිවරයා වහා ම එම ස්ථානයෙන් ඉවත් කර ගැනීමට ඔහු සමඟ සිටි පොලිස් කණ්ඩායම කටයුතු කළා.\nඊයේ පැවති කොළඹ ගාලු මුවදොර පැවති අරගලයට මහින්ද රාජපක්ෂ හිතවාදීන් විසින් සිදු කළ පහර දීම නිසි ආකාරයට පාලනය කිරීමට ජ්‍යේෂ්ඨ නියෝජ්‍ය පොලිස්පතිවරයා කටයුතු නො කළ බවට චෝදනා එල්ල වුණා.\nමෙම ප්‍රහාරයේ ප්‍රධාන සැලසුම්කරුවකු වන පුත්තලං දිස්ත්‍රික් පාර්ලිමේන්තු මන්ත්‍රී සනත් නිශාන්ත සමඟ පිළිසඳරක යෙදෙමින් ගාලුමුවදොර පිටිය දෙසට පැමිණෙන ආකාරයේ ඡායාරූප සමාජ මාධ්‍යය ඔස්සේ දැඩි ලෙස සංසරණය වුණා.",
       "URL": "https://www.hirunews.lk/304009/දේශබන්දුට-ගුටි-මුරයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1178"
}