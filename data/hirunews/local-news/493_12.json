{
       "Source": "hirunews",
       "Timestamp": "Monday, 06 March 2023 - 19:39",
       "Headline": "නිදහස් පක්ෂයට වැඩබල මහලේකම්වරයෙක් - දෙදරීමක් නැහැ - මෛත්‍රීපාල කියයි (වීඩියෝ)",
       "News Content": "ශ්‍රී ලංකා නිදහස් පක්ෂයේ වැඩබලන මහලේකම්වරයා ලෙස, එහි නියෝජ්‍ය මහ ලේකම් මධ්‍යම පළාත් හිටපු ප්‍රධාන අමාත්‍ය සරත් ඒකනායක පත්කර තිබෙනවා.\nඊට අදාළ පත්වීමේ ලිපිය පක්ෂ මූලස්ථානයේදී අද ඔහු වෙත පිරිනමනු ලැබුවේ පක්ෂ සභාපති හිටපු ජනාධිපති මෛත්‍රීපාල සිරිසේන විසින්.\nමේ අතර ශ්‍රී ලංකා පොදුජන පෙරමුණේ සභාපති ධුරයෙන් තමන් ඉවත්කළ බවට මෙතෙක් ලිඛිත දැනුම්දීමක් සිදුකර නොමැති බව පාර්ලිමේන්තු මන්ත්‍රී මහාචාර්ය ජී.එල්. පීරිස් පවසනවා.\nකොළඹ අද පැවති මාධ්‍ය හමුවකට එක්වෙමින් ඔහු සඳහන් කළේ එවැනි දැනුම්දීමක් ලැබුණහොත් ගන්නා ක්‍රියාමාර්ග පසුව දැනුම් දෙන බවයි.\nමේ අතර පළාත් පාලන ඡන්ද විමසීම පැවැත්වෙන නව දිනය සම්බන්ධයෙන් සාකච්ඡා කිරීම සඳහා මුදල් අමාත්‍යංශ ලේකම්වරයා, රජයේ මුද්‍රණලයාධිපතිනිය සහ පොලිස්පතිවරයා හෙට මැතිවරණ කොමිසම වෙත කැඳවා තිබෙනවා.\nපෙරවරු 10.30 ට අදාළ සාකච්ඡාව පැවැත්වීමට නියමිතයි.\nඅනතුරුව මැතිවරණ කොමිසමේ සාමාජිකයින් අතර සාකච්ඡාවක්ද පැවැත්වෙනවා.\nඑමෙන්ම පළාත් පාලන ඡන්ද විමසීම සම්බන්ධයෙන් සාකච්ඡා කිරීමට විපක්ෂයේ මන්ත්‍රීවරුන් පිරිසක්ද හෙට මැතිවරණ කොමිෂන් සභාව හමුවීමට තීරණය කර තිබෙනවා.\nඊට අදාළ ලිඛිත දැනුම්දීම මන්ත්‍රීවරුන් 09 දෙනෙකුගේ අත්සනින් යුක්තව මැතිවරණ කොමිසමේ සභාපතිවරයා වෙත යොමුකිරීමටයි ඔවුන් ඊයේ කටයුතු කළේ.\nමාර්තු මස 20 වනදාට පෙර පළාත් පාලන ඡන්ද විමසීම පැවැත්වෙන දිනය ප්‍රකාශයට පත්කරන ලෙස විපක්ෂයේ මන්ත්‍රීවරුන් එමඟින් දැනුම්දී තිබුණා.",
       "URL": "https://www.hirunews.lk/329178/නිදහස්-පක්ෂයට-වැඩබල-මහලේකම්වරයෙක්-දෙදරීමක්-නැහැ-මෛත්‍රීපාල-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=493"
}