{
       "Source": "hirunews",
       "Timestamp": "Saturday, 13 May 2023 - 13:18",
       "Headline": "මෙරට ආර්ථිකය බ්‍රිතාන්‍ය පාර්ලිමේන්තුවට",
       "News Content": "ශ්‍රී ලංකාවේ ද්විපාර්ශ්වික ප්‍රතිව්‍යූහගතකරණය පිළිබඳ ඉක්මන් ගිවිසුමකට සහාය වීමට එක්සත් රාජධානියට හැකි බවට විශ්වාස කරන බව බි්‍රතාන්‍ය කනසර්වේටිව් පක්ෂයේ පාර්ලිමේන්තු මන්ත්‍රී ආචාර්ය මැතිව් ඔෆර්ඩ් පවසනවා.\nඔහු මේ බව කියා සිටියේ, ශ්‍රී ලංකාවේ ආර්ථිකය පිළිබඳව බි්‍රතාන්‍ය පාර්ලිමේන්තුවේ ඊයේ පැවති විවාදයකදීයි.\nමෙරට විස්තීර්ණ මූල්‍ය පහසුකම සම්පූර්ණයෙන් ක්‍රියාත්මක කිරීමේදී එක්සත් රාජධානිය ජාත්‍යන්තර මූල්‍ය අරමුදලේ විධායක මණ්ඩලය තුළ විශාල කාර්යයභාරයක් ඉටු කළ යුතු බව ද ඔහු එරට පාර්ලිමේන්තුව හමුවේ අවධාරණය කළා.\nඑහිදී පාර්ලිමේන්තු මන්ත්‍රී ආචාර්ය මැතිව් ඔෆර්ඩ් කියා සිටියේ ශ්‍රී ලංකාවේ ආර්ථික තත්ත්වය ඉතා දරුණු වී ඇති අතර එය තවදුරටත් එසේම පවතින බව නිරීක්ෂණය වන බවයි.\nආර්ථිකය අධි තක්සේරු කිරීම්, පසුගිය රජය විසින් සිදු කරන ලද අනවශ්‍ය ප්‍රතිසංස්කරණ සහ සැලකිය යුතු බදු අඩු කිරීම් හේතුවෙන් බදු ආදායම් විශාල ලෙස අඩු වී ඇති බව ද ඔහු පෙන්වා දෙනවා.\nශ්‍රී ලංකාවේ සංචාරක ව්‍යාපාරය දැඩි ලෙස පීඩාවට ලක්ව තිබෙන බවත්, ලංකාවේ තුන්වැනි විශාලතම සංචාරක ප්‍රභවය වන එක්සත් රාජධානියට මෙරට සංචාරක කර්මාන්තය නගා සිටුවීමට තවදුරටත් උපකාර කළ හැකි බවත් මන්ත්‍රීවරයා කියා සිටියා.\nකෙසේවෙතත්, මේ වනවිට ශ්‍රී ලංකාවේ ආර්ථිකය ප්‍රකෘතිමත් වීමේ ලකුණු කිහිපයක් පෙන්නුම් කරන අතර, පැරිස් සමාජයේ ස්ථිර සාමාජිකයෙකු ලෙස, එක්සත් රාජධානිය ණය ප්‍රතිව්‍යුහගතකරණ ක්‍රියාවලියට විශාල වශයෙන් සම්බන්ධ වන බවත් ඔහු ප්‍රකාශ කළා.\nආයෝජන පාලනය කිරීමේ මාධ්‍යයක් ලෙස භාවිත කරන චීනයේ ආර්ථික බලපෑම පිළිබඳව තමන් ඇතුළු බොහෝ දෙනෙක් කණස්සල්ලට පත්ව සිටින බවත්, චීනය විසින් ආයෝජනය කරන ලද බොහෝ ව්‍යාපෘතිවලින් ලංකාවට ලැබී ඇත්තේ අඩු ප්‍රතිලාභයක් බවත් මන්ත්‍රීවරයා පෙන්වා දුන්නා.\nබි්‍රතාන්‍ය කන්සර්වේටිව් පක්ෂයේ පාර්ලිමේන්තු මන්ත්‍රී ආචාර්ය මැතිව් ඔෆර්ඩ් වැඩිදුරටත් කියා සිටියේ, හම්බන්තොට වැනි මෙරට ප්‍රධාන වරායන්වල ආයෝජන නිසා ඉන්දීය සාගරයේ වෙළෙඳාම සඳහා චීනයට වැඩි ප්‍රවේශයක් ලබා ගැනීමට හැකිව ඇති බවයි.\nශ්‍රී ලංකාවේ යටිතල පහසුකම් නංවාලීමේ යාන්ත්‍රණයක් ලෙස සිය ආධාර භාවිත කළ හැකි බවත්, මෙරට වරායන් සහ ව්‍යාපාරවල ප්‍රයෝජනය සඳහා වෙළෙඳාම නැංවීමට මෙන්ම අත්‍යවශ්‍ය සැපයුම් ආනයනයටත් මුදල් යෙදවිය හැකි බවද මන්ත්‍රීවරයා මෙහිදී පෙන්වා දුන්නා.\nනිවැරදි මූල්‍ය අනුග්‍රහයක් නොමැතිව ලංකාව වැනි රටවලට 2015 වසරේ දැක්වූ තිරසාර සංවර්ධන ඉලක්ක සපුරාගත නොහැකි වනු ඇති නමුත්, ලංකාවට දෙපයින් නැගී සිටීමට ඇති හැකියාව ගැන සැක නොකළ යුතු බව ඔහු කියා සිටියා.\nජාත්‍යන්තර මූල්‍ය අරමුදලේ ගනුදෙනුව ලංකාවේ ගමනේ ආරම්භය පමණක් බවයි බි්‍රතාන්‍ය කන්සර්වේටිව් පක්ෂයේ පාර්ලිමේන්තු මන්ත්‍රී ආචාර්ය මැතිව් ඔෆර්ඩ් කියා සිටියේ.\nජාත්‍යන්තර මූල්‍ය අරමුදලේ ගනුදෙනුව සාර්ථකව ක්‍රියාත්මක කිරීමට උපකාර කිරීම, ලංකාවේ ණය ප්‍රතිව්‍යූහගතකරණයට සහාය වීම, එහි ජාතික වර්ධනය ශක්තිමත් කිරීම සඳහා නිවැරදි ආර්ථික ආධාර සැපයීම සහ ලංකාවට සමෘද්ධිමත් සහ සාමකාමී අනාගතයක් සහතික කිරීම දැන් පවතින අභියෝගය වනවා.\nවසර ගණනාවක් මුළුල්ලෙහි බි්‍රතාන්‍යෙය් මිතුරෙකු සහ පොදු රාජ්‍ය මණ්ඩලයේ සාමාජිකයෙකු වන ශ්‍රී ලංකාවේ ජනතාවට එවන් අනාගතයක් ලැබිය යුතු බව ද ඔහු පෙන්වා දුන්නා.",
       "URL": "https://www.hirunews.lk/335053/මෙරට-ආර්ථිකය-බ්‍රිතාන්‍ය-පාර්ලිමේන්තුවට",
       "Category": "Local News",
       "Parent URL": "https://www.hirunews.lk/local-news.php?pageID=347"
}