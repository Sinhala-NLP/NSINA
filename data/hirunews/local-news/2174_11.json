{
       "Source": "hirunews",
       "Timestamp": "Tuesday, 02 February 2021 - 10:17",
       "Headline": "කොළඹ වරාය බටහිර පර්යන්තය රාජ්‍ය-පෞද්ගලික හවුල්කාරිත්වයක් ලෙස සංවර්ධනය කිරීමට කැබිනට් අනුමැතිය (වීඩියෝ)",
       "News Content": "ඉන්දියාව සහ ජපානය නම්කරන පාර්ශවයන් සහ ශ්‍රී ලංකා වරාය අධිකාරිය එක්ව වසර 35කින් ආපසු භාරදෙන පදනම මත කොළඹ වරාය - බටහිර පර්යන්තය සංවර්ධනය කිරීමට කැබිනට් අනුමැතිය හිමිවී තිබෙනවා.\nඑමෙන්ම, නැගෙනහිර පර්යන්තය ශ්‍රී ලංකා වරාය අධිකාරියේ සම්පූර්ණ හිමිකාරිත්වය සහිත පර්යන්තයක් ලෙස පවත්වාගෙන යාමටද කැබිනට් අනුමැතිය හිමිවුණා.\nඒ අනුව එය, සංවර්ධනය කිරීම සඳහා වැයවන ඇමරිකානු ඩොලර් මිලියන 700 ක මුදල දේශීය බැංකුවකින් ණය මුදලක් ලෙස සපයා ගැනීමට කටයුතු කරන බවයි රජයේ ප්‍රවෘත්ති දෙපාර්තමේන්තුවේ අද පැවති කැබිනට් තීරණ දැනුම්දීමේ මාධ්‍ය හමුවට එක්වෙමින් සම කැබිනට් ප්‍රකාශක අමාත්‍ය උදය ගම්මන්පිල සඳහන් කළේ.\nබටහිර පර්යන්තයට අදාළ කටයුතු පිළිබඳ සාකච්ඡා කිරීම සඳහා කැබිනට් මණ්ඩලය විසින් සම්මුති කමිටුවක් පත් කිරීමටද තීරණය කර තිබෙනවා.\nඊට ඇතුළත් සාමාජිකයින්ගේ නාම ලේඛණය මුදල් අමාත්‍යාංශය විසින් කඩිනමින් ලබාදෙනු ඇතැයි තමා විශ්වාස කරන බවයි වරාය හා නාවික අමාත්‍යාංශයේ ලේකම් යූ.ඩී.සී. ජයලාල් කියා සිටියේ.\nනැගෙනහිර පර්යන්තය සියයට සියයක් වරාය අධිකාරිය යටතේ සංවර්ධනය කරන බවට කැබිනට් යෝජනාවට අනුමැතිය හිමිවීමෙන් පසු වරාය වෘත්තිය සමිති පසුගිය සිකුරාදා සිට ආරම්භ කළ අකුරට වැඩ කිරීමේ වෘත්තිය ක්‍රියාමාර්ගයද අද (02) පෙරවරුවේ අවසන් වුණා.",
       "URL": "https://www.hirunews.lk/261411/කොළඹ-වරාය-බටහිර-පර්යන්තය-රාජ්‍ය-පෞද්ගලික-හවුල්කාරිත්වයක්-ලෙස-සංවර්ධනය-කිරීමට-කැබිනට්-අනුමැතිය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2174"
}