{
       "Source": "hirunews",
       "Timestamp": "Thursday, 04 November 2021 - 13:28",
       "Headline": "බුද්ධි අංශවලින් උපදෙස් ගෙන පාලනය කරන පුරුද්දක් මට නැහැ - සජිත් ප්‍රේමදාස (වීඩියෝ)",
       "News Content": "විපක්ෂ නායක නායක සජිත් ප්‍රේමදාස අද (04) පෙරවරුවේ අගරදගුරු අතිඋතුම් මැල්කම් කාදිනල් රංජිත් හිමිපාණන් කොළඹ අගරදගුරු නිල නිවසේදී  බැහැ දුටුවා.\nඉන් අනතුරුව ජනමාධ්‍යයට අදහස් දක්වමින් ඔහු කියා සිටියේ පාස්කු ප්‍රහාරයෙන් පසු විවිධ කුමන්ත්‍රණකරුවන් විවිධාකාර මඩ ප්‍රහාර සහ කුමන්ත්‍රණ දියත් කරමින් සහ පදනම් විරහිත අභූත චෝදනා නගමින් සිය චරිතය ඝාතනය කිරීම සඳහා කටයුතු  කරමින් සිටින බවයි.\nප්‍රහාරය සිදු වූ සැනින් ඒ පිළිබඳව සොයා බලමින් ප්‍රහාර සිදු වූ දේවස්ථාන නැවත ප්‍රතිසංස්කරණය කිරීම උදෙසා තමන් ඉතා කඩිනමින් කටයුතු කළ බව පැවසූ විපක්ෂ නායකවරයා මේ මිලේච්ඡ ප්‍රහාරය පිටුපස සිටින මහා මොළකරුවන් ගැන විමර්ශනය කොට වහාම අත්අඩංගුවට ගෙන දැඩි දඬුවම් පැමිණවිය යුතු බවත් කියා සිටියා.\nනමුත් ආණ්ඩුව එය සිදු කරනවා වෙනුවට විවිධ කුමන්ත්‍රණ සිදු කරමින් සිටින බව පැවසූ විපක්ෂ නායකවරයා තමා පාස්කු ප්‍රහාරය පිළිබඳව දිගින් දිගටම හඬ නැඟූ සිය මන්ත්‍රීවරුන්ට ඒ සඳහා ශක්තිය සහ ධෛර්යය නිරන්තරයෙන් ලබා දුන්නා මිස, ඔවුන්ගේ මතවලට අංශුමාත්‍රයක බලපෑමක් නොකළ බවද පැවසුවා.\nතමා සහ බුද්ධි අංශ ප්‍රධානියා අතර කිසිම ආකාරයක සබඳතාවයක් නැති බව පැවසූ විපක්ෂ නායකවරයා ඔවුන්ගේ උපදෙස් පිළිගෙන දේශපාලනය කිරීමේ පුරුද්දක් තමාට නැති බව ද වැඩිදුරටත් කියා සිටියා.\nමේ ප්‍රහාරයේ යථාර්ථය රටට හෙළි නොකරන තාක්කල් එය සුබදායක නොවන බවත් පැවසූ විපක්ෂ නායක සජිත් ප්‍රේමදාස ඒ ප්‍රහාරයෙන් වින්දිතයන් බවට පත්වූ ජනතාවට සාධාරණය ඉෂ්ට කරන්නට නම් ඒකාන්තවම එහි මහ මොළකරුවන්ට එරෙහිව දැඩි දඬුවම් පැමිණවිය යුතු බවත් ඒ වෙනුවෙන් සමගි ජන බලවේගය කොන්දේසි විරහිතව පෙනී සිටින බවත් අවධාරණය කළා.\nමේ අතර පෑලියගොඩ සිට මීගමුව දක්වා ප්‍රදේශයේ කලපු සංරක්ෂණයේ නාමයට මුවාවෙමින් නාගරීකරණය කිරීමට ආණ්ඩුව කටයුතු කරමින් සිටින බවත් පැවසූ විපක්ෂ නායකවරයා කියා සිටියේ මේ තුලින් ලක්ෂ සංඛ්‍යාත ජනතාවක් විපතට පත් වන බව‍යි.",
       "URL": "https://www.hirunews.lk/286981/බුද්ධි-අංශවලින්-උපදෙස්-ගෙන-පාලනය-කරන-පුරුද්දක්-මට-නැහැ-සජිත්-ප්‍රේමදාස-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1584"
}