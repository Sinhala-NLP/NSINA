{
       "Source": "hirunews",
       "Timestamp": "Saturday, 11 June 2022 - 18:47",
       "Headline": "ඩොලර් අර්බුදයෙන් එක්ස් රේ ගන්නත් ප්‍රශ්නයක්",
       "News Content": "දිවයින පුරා රජයේ රෝහල් වල විකිරණ අංශයන්හි එක්ස්රේ පිටපත් ලබාගන්නා ඡායා පටලවල හිඟයක් පවතින බව රජයේ විකිරණ විද්‍යා තාක්ෂණවේදීන්ගේ සංගමයේ ප්‍රධාන ලේකම් ධර්මකීර්ති ඈපා පවසනවා.\nඔහු සඳහන් කළේ ජාතික රෝහල ඇතුළු රෝහල් කිහිපයක පමණක් නවීන තාක්ෂණයෙන් යුත් පැක් සිස්ටම් නම් ක්‍රමවේදය භාවිත කරනු ලබන අතර, ඒ ඔස්සේ ජාලගත ක්‍රමයට ඩිජිටල් පිටපත් වෛද්‍යවරු සහ වාට්ටු වෙත ලබාදීමට පහසුකම් පවතින බවයි.\nඑහෙත් රෝහල් බොහෝමයක මෙම පහසුකම් නොමැති බැවින් එම රෝහල් වල විකිරණ ප්‍රතිකාර සේවාවලට බාධා එල්ල වී ඇති බව රජයේ විකිරණ විද්‍යා තාක්ෂණවේදීන්ගේ සංගමයේ ප්‍රධාන ලේකම් ධර්මකීර්ති ඈපා සඳහන් කළා.\nමෙම එක්ස්රේ පිටපත් ලබාගන්නා ඡායාපටල මෙරටට ආනයනය කරනු ලබන අතර පවතින ඩොලර් අර්බුදය හමුවේයි මේ වනවිට ඒවායේ හිඟයක් නිර්මාණය වී ඇත්තේ.\nජාතික රෝහල තුල පමණක් මෙම එක්ස්රේ ඡායා පටල සඳහා දෛනිකව වැය කරන මුදල රුපියල් 215,000 ක් පමණ වන අතර, නවීන තාක්ෂණයෙන් යුත් පැක් සිස්ටම් නම් ක්‍රමවේදය ව්‍යාප්ත කිරීම තුලින් එම මුදල ඉතිරි කර ගැනීමේ හැකියාව පවතිනවා.\nමේ අතර මෙරට ඖෂධ හිඟයක් ඇතිවීමට හේතුව සෞඛ්‍ය අමාත්‍යංශයේ වෛද්‍ය සැපයුම් අංශයේ නිළධාරින්ගේ අත්තනෝමතික ක්‍රියාකාලාපය බවට සමස්ත ලංකා රජයේ වෛද්‍ය නිළධාරින්ගේ සංගමය චෝදනා කරනවා.\nඑහි සභාපති වෛද්‍ය ගිශාන්ත දිසානායක කොළඹ පැවැති මාධ්‍ය හමුවකදී කියා සිටියේ මාස කිහිපයකට පෙර මෙරටට ගෙන්වු ඖෂධ වලද මිළ ගණන් ද අසාධාරණ ලෙස ඉහළ නංවා ඇති බවයි.",
       "URL": "https://www.hirunews.lk/306855/ඩොලර්-අර්බුදයෙන්-එක්ස්-රේ-ගන්නත්-ප්‍රශ්නයක්",
       "Category": "Local News",
       "Parent URL": "https://www.hirunews.lk/local-news.php?pageID=1102"
}