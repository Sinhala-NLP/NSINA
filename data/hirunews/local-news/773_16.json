{
       "Source": "hirunews",
       "Timestamp": "Friday, 28 October 2022 - 7:29",
       "Headline": "බිල් නොගෙවීම නිසා ළමා රෝහලේ විදුලිය කපයි (වීඩියෝ)",
       "News Content": "බිල්පත් නොගෙවීම හේතුවෙන් රිජ්වේ ආර්යා ළමා රෝහලේ ආපනශාලාවේ සහ ආරක්ෂක සේවා අංශවල විදුලිය කප්පාදු කිරීමට පියවර ගෙන තිබෙනවා.\nපෙරේදා දිනයේදී මෙලෙස එම අංශවල විදුලිය කප්පාදු කිරීමට විදුලිබල මණ්ඩලය කටයුතු කර ඇති අතර, එදිනම ඊට අදාළ ගෙවීම් කිරීමට කටයුතු කළ බවයි රෝහල් අධ්‍යක්ෂ වෛද්‍ය ජී. විජේසූරිය ප්‍රකාශ කළේ.\nඒ අනුව එදිනම එම අංශවලට යළි විදුලි සම්බන්ධතාවය ලබාදී තිබෙනවා.\nපසුගිය සතියේද බිල්පත් නොගෙවීම හේතුවෙන් රෝහලේ ආපනශාලාවේ විදුලිය විසන්ධි කිරීමට විදුලිබල මණ්ඩලය කටයුතු කර තිබූ බව ද අධ්‍යක්ෂවරයා පැවසුවා.\nමේ වනවිට රිජ්වේ ආර්යා ළමා රෝහලේ රුපියල් මිලියන 30 ක පමණ විදුලි බිල්පතක් ගෙවීමට නියමිතව ඇති බවයි රෝහල් අධ්‍යක්ෂ වෛද්‍ය ජී. විජේසූරිය තවදුරටත් කියා සිටියේ.",
       "URL": "https://www.hirunews.lk/319017/බිල්-නොගෙවීම-නිසා-ළමා-රෝහලේ-විදුලිය-කපයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=773"
}