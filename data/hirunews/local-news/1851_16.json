{
       "Source": "hirunews",
       "Timestamp": "Wednesday, 30 June 2021 - 7:13",
       "Headline": "අවුරුදු 15ක දැරියක් අන්තර්ජාලයෙන් පුද්ගලයින්ට විකිණූ මව ඇතුළු 18ක් අල්ලයි",
       "News Content": "වයස අවුරුදු 15ක දැරියක් අන්තර්ජාලය ඔස්සේ ලිංගික ශ්‍රමිකයෙක් ලෙස අලෙවි කිරීම සම්බන්ධයෙන් පුද්ගලයින් 18 දෙනෙකු මේ වනවිට අත්අඩංගුවට ගෙන ඇති බව පොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ පවසනවා.\nගල්කිස්ස පොලිසිය ලද තොරතුරකට අනුව මෙම අත්අඩංගුවට ගැනීම් සිදුකර ඇති අතර මෙලෙස අත්අඩංගුවට ගැනුණු පිරිස අතර ආදාල දැරියගේ මව සහ චීවර ධාරියෙකු ද සිටින බවයි ඔහු වැඩිදුරටත් සඳහන් කළේ.\nවිවිධ වෙබ් පිටු සහ සමාජ මාධ්‍ය පිටු ඔස්සේ මාස තුනක පමණ කාලයක සිට අදාල දැරිය මෙලෙස අලෙවිකර ඇති බවයි කරුණු අනාවරණය වී ඇත්තේ.\nමීට අමතරව දැරිය අලෙවි කිරීම සඳහා සමාජ මාධ්‍ය ඔස්සේ පල කිරීමට වෙළඳ දැන්වීමක් නිර්මාණය කළ පුද්ගලයා ද අත්අඩංගුවට ගෙන ඇති අතර රුපියල් දසදහසේ සිට රුපියල් තිස්දහස අතර මිල ගණන් වලට දැරිය විවිධ පුද්ගලයින්ට අලෙවිකර ඇති බවයි පොලිස් මාධ්‍ය ප්‍රකාශකවරයා වැඩිදුරටත් පැවසුවේ.\nදැරියගෙන් කළ විමසීමකදී ඇයව ලිංගිකව අපයෝජනයට පත්කළ තවත් පුද්ගලයින් විසිදෙනෙකු පමණ අත්අඩංගුවට ගැනීමට විමර්ශන ආරම්භ කර ඇති බවයි වාර්තා වන්නේ.\nසිද්ධිය සම්බන්ධයෙන් අත්අඩංගුවට ගෙන ඇති පුද්ගලයින්ගෙන් 16 දෙනෙකු මේ වනවිට රක්ෂිත බන්ධනාගාර ගතකර ඇති බවයි පොලිස් මාධ්‍ය ප්‍රකාශකවරයා සඳහන් කළේ.",
       "URL": "https://www.hirunews.lk/275662/අවුරුදු-15ක-දැරියක්-අන්තර්ජාලයෙන්-පුද්ගලයින්ට-විකිණූ-මව-ඇතුළු-18ක්-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=1851"
}