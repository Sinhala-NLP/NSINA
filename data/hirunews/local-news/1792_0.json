{
       "Source": "hirunews",
       "Timestamp": "Tuesday, 27 July 2021 - 19:19",
       "Headline": "බස්නාහිර 30ට වැඩි 95% කට එන්නත්කරණය අවසන් - රාජ්‍ය ඇමති මහාචාර්ය චන්න ජයසුමන  (වීඩියෝ)",
       "News Content": "බස්නාහිර පළාතේ වයස අවුරුදු 30 ට වැඩි පුද්ගලයින් අතරින් 95% කට මේ වනවිට කොරෝනා එන්නත් ලබාදී අවසන් බව ඖෂධ නිෂ්පාදනය, සැපයීම හා නියාමනය පිළිබඳ රාජ්‍ය අමාත්‍ය චන්න ජයසුමන ප්‍රකාශ කළා.\nමෙරට කොරෝනා ප්‍රතිශක්තිකරණ වැඩසටහනට අදාළව දිනක් තුළදී ලබාදුන් වැඩිම එන්නත් සංඛ්‍යාව ඊයේ ලබාදී තිබූ අතර, එම සංඛ්‍යාව 437,878 ක්.\nමේ වනවිට ශ්‍රී ලංකාවේ කුමන හෝ කොරෝනා එන්නතක පළමු මාත්‍රාව ලබාගෙන ඇති පුද්ගලයින් සංඛ්‍යාව හැත්තෑ අට ලක්ෂ 39,638 ක් වන අතර, මාත්‍රා දෙකම ලබාගත් පුද්ගලයින්ගේ සංඛ්‍යාව දහ අට ලක්ෂ අසු දෙදහස් හයසිය අනු තුනක් ක් බවයි වසංගත රෝග විද්‍යා අංශය සඳහන් කළේ.\nඑසේම, අද පෙරවරුවේ චීන රජය විසින් ප්‍රදානය කරන ලද සයිනොෆාම් එන්නත් මාත්‍රා ලක්ෂ 16 ක් සහ සිරින්ජර් ලක්ෂ 16 ක් දිවයිනට රැගෙන එනු ලැබුවා.\nඖෂධ නිෂ්පාදනය, සැපයීම හා නියාමනය පිළිබඳ රාජ්‍ය අමාත්‍ය චන්න ජයසුමන කොළඹ අද පැවති මාධ්‍ය හමුවකට එක්වෙමින් කියා සිටියේ අගෝස්තු මාසයේදී තවත් සයිනොෆාම් එන්නත් මිලියන 10 ක් පමණ දිවයිනට ලැබීමට නියමිත බවයි.\nවයස අවුරුදු 18 ට අඩු පාසල් ළමයින් සඳහා කොරෝනා එන්නත් ලබාදෙන ලෙස අධ්‍යාපන අමාත්‍යාංශයෙන් ඉල්ලීමක් ඉදිරිපත්ව ඇති බවත්, ඒ අනුව ෆයිසර් එන්නත දරුවන්ට ලබාදීම සම්බන්ධයෙන් අවධානය යොමු කරමින් සාකච්ඡා සිදුකෙරෙන බවත් රාජ්‍ය අමාත්‍යවරයා එහිදී සඳහන් කළා.\nකොරෝනා ආසාදිතව ප්‍රතිකාර ලැබූ 1349 දෙනෙකු අද දිනයේදී සුවය ලබා නිවෙස් වෙත පිටත්ව ගියා. ඒ අනුව මෙරට සුවය ලැබූ සමස්ත කොරෝනා ආසාදිතයින් සංඛ්‍යාව දෙලක්ෂ 70,356 ක්.",
       "URL": "https://www.hirunews.lk/278165/බස්නාහිර-30ට-වැඩි-95-කට-එන්නත්කරණය-අවසන්-රාජ්‍ය-ඇමති-මහාචාර්ය-චන්න-ජයසුමන-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1792"
}