{
       "Source": "hirunews",
       "Timestamp": "Tuesday, 11 April 2023 - 16:06",
       "Headline": "රවී කුමුදේශ්ගේ ප්‍රකාශය ගැන පරීක්ෂණයක් ඕනෑ - වෛද්‍ය චමල් සංජීව",
       "News Content": "සෞඛ්‍ය අමාත්‍යාංශයේ හොරුන් විශාල ප්‍රමාණයක් සිටින බවත් සිදුවන බොහෝ දූෂිත ගනුදෙනුවලට සෞඛ්‍ය අමාත්‍යාංශයේ ලේකම්වරුන් අධ්‍යක්ෂ ජෙනරාල්වරුන් සහ අධ්‍යක්ෂවරුන් සම්බන්ධ බවට සෞඛ්‍ය වෘත්තිකයන්ගේ ව්‍යාපාරයේ සම කැඳවුම්කරු හා ශ්‍රී ලංකා රසායනාගාර විද්‍යාඥයන්ගේ සංගමයේ සභාපති රවි කුමුදේශ් පසුගියදා ප්‍රකාශ කළා.\nඑම ප්‍රකාශය සම්බන්ධයෙන් වහාම පරීක්ෂණයක් පවත්වා ඔහු ප්‍රකාශ කරන අන්දමට සෞඛ්‍ය අමාත්‍යාංශයේ පසුගිය කාලසීමාවේ දූෂණ වංචා අක්‍රමිකතාවලට රෝහල් පරිපාලකයන්, අමාත්‍යංශ ලේකම්වරුන් සහ අධ්‍යක්ෂවරුන් සම්බන්ධ වී ඇති නම් වහාම එම නිලධාරීන් සම්බන්ධව විනය පරීක්ෂණ පවත්වා සෞඛ්‍ය අමාත්‍යාංශයේ කීර්තිනාමයට සිදුවී ඇති හානිය පිරිසිදු කරන ලෙස සෞඛ්‍ය ලේකම් ජනක ශ්‍රී චන්ද්‍රගුප්තගෙන්, වෛද්‍ය හා සිවිල් අයිතිවාසිකම් පිළිබඳ වෛද්‍යවරුන්ගේ වෘත්තීය සමිති සන්ධානයේ සභාපති විශේෂඥ වෛද්‍ය සංජීව, විශේෂ මාධ්‍ය සාකච්ඡාවක් පවත්වමින් ඉල්ලා සිටියා.\n\"සෞඛ්‍ය අමාත්‍යාංශයේ ඉන්නේ දිව්‍ය ලෝකයෙ යන හොරුන්\" යැයි පසුගිය ඉරිදා රවි කුමුදේශ් මාධ්‍ය සාකච්ඡාවක් පවත්වමින් පවසා තිබුණා.\nඔහු සඳහන් කරන අන්දමට පසුගිය වර්ෂ දෙකක කාල සීමාව තුළ සෞඛ්‍ය අමාත්‍යාංශය සිදු වූ දූෂණ වංචා අක්‍රමිකතා සහ විවිධ ඖෂධ මිල දී ගැනීම්, භාණ්ඩ මිල දී ගැනීම, රසායනාගාර ද්‍රව්‍ය මිලදී ගැනීම් ආදිය සඳහා සෞඛ්‍ය අමාත්‍යාංශයේ නිලධාරීන් සම්බන්ධ බවට පිළිගත හැකි සාක්ෂි පවතින්නේ නම් අදාළ නිලධාරීන්ට එරෙහිව විනය පරීක්ෂණ පැවැත්වීම සෞඛ්‍ය ලේකම්වරයාගේ වගකීමක් බවත් එසේ සිදු නොකරන්නේ නම් කාගේ කාගේත් කිල්ලෝටවල හුණු ඇතැයි තමන්ට පිළිගැනීමට සිදුවන බව ද පැවසුවා.‍\nරවි කුමුදේශ් ද්වේශ සහගත ලෙස රෝහල් පරිපාලනය අපහාස වන අන්දමට එම ප්‍රකාශය සිදුකොට ඇත්නම් රවි කුමුදේශ් සම්බන්ධයෙන් ඔහුට විරුද්ධව පරීක්ෂණයක් පැවැත්වීමට ද සෞඛ්‍ය ලේකම්වරයා පසුබට නොවිය යුතු බව විශේෂඥ වෛද්‍ය සංජීව පවසනවා.\nතවද ශ්‍රී ලංකාවට තත්ත්වයෙන් බාල ඖෂධ ගෙන්වීම ප්‍රතිඵලයක් ලෙස පේරාදෙනිය ප්‍රදේශයේ මවක් ස්වකීය ප්‍රථම දරු ප්‍රසූතිය ඇතුළත් වීමෙන් අනතුරුව මියගිය බවට මාධ්‍ය සිදුකරන වාර්තා සම්බන්ධයෙන් අපක්ෂපාතී පරීක්ෂණයක් පවත්වන ලෙසත් එම සිද්ධිය සඳහන් අන්දමට එම මවගේ මරණයට හේතුව තත්ත්වයෙන් බාල ඖෂධ නම් සෞඛ්‍ය අමාත්‍යවරයා සහ සෞඛ්‍ය ලේකම්වරයා එම මරණවලට ඍජුව වගකිව යුතු බව ද වෛද්‍යවරයා වැඩිදුරටත් පැවසුවා.\nශ්‍රී ලංකාව තුළ ඖෂධ හිඟයක් ඇතිවීමටත්, ඖෂධ මිල ඉහළ යාමටත්, තත්ත්වයෙන් බාල ඖෂධ ගෙන්වීමටත්, සෞඛ්‍ය අමාත්‍යවරයා ප්‍රමුඛ සෞඛ්‍ය බලධාරීන් වග කිව යුතු බවට මානව හිමිකම් කොමිෂන් සභාවට තමන් ප්‍රකාශ කර තිබුණා.\nඒ සම්බන්ධව විවිධ ස්ථානවල ද්වේශ සහගත ප්‍රකාශ කර නමුත් ශ්‍රේෂ්ඨාධිකරණය මගින් මේ වන විට සෞඛ්‍ය අමාත්‍යාංශය හරහා ඉන්දියානු රජයේ ණය යෝජනා ක්‍රමය යටතේ ඉන්දියානු සමාගම්වලින් තත්ත්වයෙන් බාල ඖෂධ ගෙන්වීම සීමා කරමින් ශ්‍රේෂ්ඨාධිකරණය ලබා දී ඇති තීන්දුව මගින් තම වෘත්තීය සමිති ව්‍යාපාරය සිදු කළ සටන ජයග්‍රහණයක් දක්වා ගෙන යමින් පවතින බව ද, තමන් විසින් ප්‍රකාශ කොට ඇත්තේ සත්‍ය කරුණු බව ඔප්පු වෙමින් පවතින බවයි ඔහු වැඩිදුරටත් පැවසුවේ.",
       "URL": "https://www.hirunews.lk/332289/රවී-කුමුදේශ්ගේ-ප්‍රකාශය-ගැන-පරීක්ෂණයක්-ඕනෑ-වෛද්‍ය-චමල්-සංජීව",
       "Category": "Local News",
       "Parent URL": "https://www.hirunews.lk/local-news.php?pageID=420"
}