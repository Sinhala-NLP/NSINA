{
       "Source": "hirunews",
       "Timestamp": "Friday, 20 May 2022 - 15:06",
       "Headline": "අර්බුද අතරේ ඉන්දියාව, ශ්‍රී ලංකාවේ ජනතා විශ්වාසය දිනාගැනීමේ උත්සාහයක",
       "News Content": "අර්බුදය අතරේ ඉන්දියාව ලංකාවේ ජනතා විශ්වාසය දිනාගැනීමේ උත්සාහයක නිරත වෙමින් සිටින බව BBC පුවත් සේවය පවසනවා.\nඉන්දීය ජනමාධ්‍යවේදියෙකු විසින් ඉදිරිපත් කර ඇති මෙම ප්‍රවෘත්ති වාර්තාව BBC වෙබ් අඩවියේ පළ කර ඇති අතර එහි දක්වෙන්නේ ඉන්දීය සාගරය තුළ ශ්‍රී ලංකාවේ සුවිශේෂී පිහිටීම හේතුවෙන්, පසුගිය වසර 15 තුළ ඉන්දියාව සහ චීනය ශ්‍රී ලංකාව සමග හිතකර රාජ්‍යතාන්ත්‍රික සහ වෙළඳ සබඳතා ගොඩනගා ගැනීම සඳහා එකිනෙකා අතර තරග කරමින් සිටින බවයි.\nපසුගිය සමයේ චීනය ඉන්දියාව අභිබවා යෑමට සමත්වූ බව පෙනෙන්නට තිබුණත්, ශ්‍රී ලංකාවේ මෑතකාලීන ආර්ථික හා දේශපාලන කැළඹීම ඉන්දියාවේ විදේශ ප්‍රතිපත්තියට නව ජීවයක් ලබාදී ඇති බව පෙනෙන බවයි BBC පුවත් සේවය සිය ප්‍රවෘත්ති වාර්තාව මගින් පෙන්වා දෙන්නේ.\n1948 වසරේදී බ්‍රිතාන්‍යයෙන් නිදහස ලැබීමෙන් පසු ශ්‍රී ලංකාව මුහුණ දුන් දරුණුතම ආර්ථික අර්බුදයට මේ වන විට මැදිව සිටින අතර ඉහළ යන මිල ගණන් සහ ආහාර හා ඉන්ධන හිඟය හේතුවෙන් ජනතාව කෝපයට පත්ව සිටින අතර, රට පුරා විරෝධතා දක්නට හැකි බව එහි දැක්වෙනවා.\nපසුගිය සතියේ, සාමකාමී විරෝධතාකරුවන්ට පහරදීමෙන් පසු ප්‍රචණ්ඩත්වයක් ඇතිවූ අතර, මහින්ද රාජපක්ෂ අග්‍රාමාත්‍ය ධුරයෙන්ද ඉල්ලා අස් වුණා. අනතුරුව අගමැතිධුරයට පත්වූ රනිල් වික්‍රමසිංහ පසුගිය සතියේ ප්‍රකාශ කළේ රටේ ආර්ථිකය යහපත් අතට හැරීමට ප්‍රථම වඩාත් අයහපත් අතට හැරෙනු ඇති බව යි. ඔහු ඉන්දියාව ඇතුළු විදෙස් රටවලින් මූල්‍ය ආධාර ද ඉල්ලා සිටියා.\nඉන්දීය ණය පහසුකමෙන් ශ්‍රී ලංකාවේ ආර්ථික අර්බුදය ජයගත හැකි ද යන්න මෙහිදී බී බී සී ප්‍රවෘත්ති සේවය සිය වාර්තාව මගින් ප්‍රශ්න කරනවා.\nඑම වාර්තාවේ දැක්වෙන්නේ ඉන්දියාව කිසි විටෙක ශ්‍රී ලංකාවට ප්‍රධාන ණය දෙන්නෙකු නොවූ අතර 2019 වසර අවසන් වන විට ශ්‍රී ලංකාවේ හිඟ විදේශ ණයවලින් 10%කට වැඩි ප්‍රමාණයකට හිමිකම් කියනු ලැබුවේ චීනය බවයි.\nආර්ථික අර්බුදය හිස ඔසවමින් පැවති 2021 වසරේ මුල් භාගයේ දී, ශ්‍රී ලංකා රජය සිය විදේශ විනිමය හිඟයට මුහුණදීම සඳහා චීනයෙන් යුවාන් බිලියන 10ක (ඩොලර් මිලියන 148) මුදල් හුවමාරු පහසුකමක් ද ලබා ගත්තා. කෙසේවෙතත් මේ වන විට ඉන්දියාව ශ්‍රී ලංකාවට විශාලතම ආධාර සපයන්නෙකු බවට පත්වෙමින් සිටි බවයි එහි දැක්වෙන්නේ.\nශ්‍රී ලංකා රජය ඩොලර් බිලියන 51ක විදේශ ණය රැස්කරගෙන ඇති අතර මෙම වසරේ දී, මෙම ණයෙහි පොළිය ලෙස ගෙවීමට ඩොලර් බිලියන 7ක මුදලක් අවශ්‍ය වනු ඇති අතර, ඉදිරි වසරවල දී ද එවැනිම මුදලක් ගෙවීමට සිදුවනු ඇති බව සඳහන්. ඉන්ධන වැනි අත්‍යවශ්‍ය ද්‍රව්‍ය ආනයන සඳහා ගෙවීමට ශ්‍රී ලංකාව ඩොලර් බිලියන 3ක හදිසි ණය ද අපේක්ෂා කරනවා.\nලෝක බැංකුව ඩොලර් මිලියන 600ක් ණයටදීමට එකඟ වී ඇති අතර, ඉන්දියාව ද ඩොලර් බිලියන 1.9ක් ඒ සඳහා වෙන්කර තිබෙනවා. එමෙන්ම, ඉන්දියාව ආනයන සඳහා අමතර ඩොලර් බිලියන 1.5ක ණයක් දීමට ද ඉඩ ඇති බවයි BBC පුවත් වාර්තාව පෙන්වා දෙන්නේ.\nඉන්දීය රජය ශ්‍රී ලංකාවට පොහොර ටොන් 65,000ක් සහ ඉන්ධන ටොන් 400,000ක් එවා ඇති අතර, මැයි මස අවසානයේ දී තවත් ඉන්ධන නැව් මෙරටට පැමිණීමට අපේක්ෂිතයි. තවත් වෛද්‍ය සැපයුම් ලබාදීමට ද ඉන්දියාව ඉදිරිපත්ව සිටිනවා.\nඊට හිලව් වශයෙන්, බ්‍රිතාන්‍යයන් විසින් ඉදිකරන ලද ත්‍රිකුණාමලයේ තෙල් ටැංකි සංකීර්ණය භාවිතයට ඉන්දීය තෙල් සංස්ථාවට අවසර දෙන ගිවිසුමක් ඉන්දියාව ඉදිරිපත් කර ඇතැයි ද මෙම පුවත් වාර්තාවේ දැක්වෙනවා. එමෙන්ම ත්‍රිකුණාමලය ආසන්නයේ මෙගාවොට් 100ක බලාගාරයක් ගොඩනැංවීමට ද ඉන්දියාව අපේක්ෂා කරන බවයි එහි සඳහන් වන්නේ.\nඉන්දියාවේ අත පෙවීම් හේතුවෙන් ශ්‍රී ලංකාවේ \"ස්වෛරීත්වයට බාධා ඇතිවිය හැකි\" බව ශ්‍රී ලංකාවේ බොහෝ දෙනෙකුට හැඟෙන බව ද එමගින් පෙන්වා දෙනවා.\nමේ අතර පෙරටුගාමී සමාජවාදී පක්ෂයේ පුබුදු ජයගොඩ මේ සම්බන්ධයෙන් අදහස් පළකර තිබෙනවා.\n\"පසුගිය වසර එකහමාරක ඉඳන් ශ්‍රී ලංකාවේ ඇතිවෙලා තියෙන අර්බුදය ඉන්දියාව තම අවශ්‍යතා ඉටුකර ගන්න භාවිතා කර ඇති බවයි අපට පේන්නේ. ඔව්, එයාලා ණය, බෙහෙත් සහ ආහාර ලබා දුන්නා, නමුත් එයාලා අපේ මිතුරෙක් නොවෙයි. එයාලට සැඟවුණු දේශපාලන න්‍යාය පත්‍රයක් තිබෙනවා,\"\nඉන්දීය ජනමාධ්‍යවේදියා බී බී සී ආයතනයට යොමු කළ ප්‍රවෘත්ති වාර්තාව තුලින් වැඩිදුරටත් පෙන්වා දෙන්නේ ශ්‍රී ලංකාවේ ඇතැම් පිරිස් ඉන්දියානු උදව් අගය කරන බවයි.\n\"අපේ දුක් කරදරවලට ඉන්දියාවට දොස් කියලා වැඩක් නැහැ,\" ඉන්දියාව සමග ගණුදෙනු කරන කොළඹ ළූණු ආනයනකරුවෙකු වන වී. රත්නසිංහම් පවසයි. \"අපි තාමත් ඉන්දියාවෙන් හොඳ මිලකට ළූණු ගන්නවා. අර්බුදකාරී අවස්ථාවල දී එයාලා අපට ණය දෙනවා. ළූණු මිල තුන් ගුණයකින් ඉහළ ගියේ ශ්‍රී ලංකා රජයේ අසාර්ථකත්වය නිස යි.\"\n2005 දී මහින්ද රාජපක්ෂ ජනාධිපතිධුරයට පත්වීමෙන් පසු ශ්‍රී ලංකාව චීනය දෙසට නැඹුරු වීම, \"දේශීය ආර්ථික සංවර්ධනයට ඉඩ සැලසෙන වඩාත් විශ්වාසදායක සහකරුවෙකු\" සමග එක්වීමක් බව විශ්වාස කෙරුණු බව එහි සඳහන්. හම්බන්තොට වරාය, කොළඹ-ගාල්ල, කොළඹ කටුනායක, මධ්‍යම අධිවේගී මාර්ගය, නෙළුම් කුළුණ, නෙළුම් පොකුණ ඇතුළු යටිතල පහසුකම් ව්‍යාපෘති වැඩි වැඩියෙන් චීනයට පිරිනැමුණු බව එමගින් පෙන්වා දෙනවා.\n2014 දී චීන ජනාධිපති ෂී ජින්පින්ග්ගේ පළමු කොළඹ සංචාරය ද ඉන්දියාවට දුන් පැහැදිලි ඉඟියක් ලෙස දැක්වෙන බවයි අදාළ ප්‍රවෘත්තියේ දැක්වෙන්නේ.\nඑම වේගවත් සංවර්ධනය ශ්‍රී ලංකාව වත්මනේ දී වැටී ඇති තත්ත්වයට ඇද දැමූ බව කොළඹ ගාලුමුවදොර පිටියේ බොහෝ ආණ්ඩු-විරෝධී විරෝධතාකරුවන් විශ්වාස කරන බව ද එම පුවතේ දක්වා තිබෙනවා.\nශ්‍රී ලංකාව චීනයට ඩොලර් බිලියන 6.5ක් ණය වී ඇති අතර ණය ප්‍රතිව්‍යුහගත කිරීම පිළිබඳ සාකච්ඡා පැවැත්වෙනවා.\nයුවාන් සඳහා රුපියල හුවමාරු කර ගනිමින් ශ්‍රී ලංකාවේ විදේශ මුදල් සංචිත ඉහළ නැංවීමට චීනය මීට පෙර එකඟ වී තිබුණ ද, ශ්‍රී ලංකාව ජාත්‍යන්තර මූල්‍ය අරමුදලේ (IMF) උපකාර පැතීම පිළිබඳව ඔවුන් දක්වන්නේ අප්‍රසාදයක් බවයි බිබීසී වාර්තාවේ සඳහන් වන්නේ.\nඑමගින් තවදුරටත් පෙන්වා දෙන්නේ ඉන්දියාව තම අසල්වැසි රටෙහි වැඩෙමින් පැවැති චීන බලයට සමවීමට දැඩි උත්සාහයක් දරමින් සිටින අතර 2014 ජනාධිපති ෂී ගේ සංචාරයෙන් පසු ඉන්දීය අගමැති නරේන්ද්‍ර මෝදි ඊළඟ වසරේ කොළඹට පැමිණියා පමණක් නොව, ශ්‍රී ලංකා පාර්ලිමේන්තුව අමතමින් තමන් \"හොඳම මිතුරන්යැ\"යි ද ප්‍රකාශ කළ බවයි.\n2019 දී නව රජය බලයට පැමිණීමත් සමග, ඉන්දියාව ද සිය විදේශ ප්‍රතිපත්ති විකල්පයන් ප්‍රතිසංවිධානය කළ අතර තෙල් සහ ආහාර භාණ්ඩ පිළිබඳ නව ගිවිසුම් කඩිමුඩියේ අත්සන් කල අතර චීනයේ වැඩි ප්‍රතිචාරයක් නොමැතිවම, කොළඹ සහ දිල්ලිය අතර රාජ්‍ය සංචාර සිදුවූ බවයි එහි දැක්වෙන්නේ.\nශ්‍රී ලංකාවේ දෙමළ ජාතීන් පිළිබඳ ප්‍රශ්නය සහ ඔවුන් අයිතිවාසිකම් ඉල්ලා සිටීම, ඉන්දියාව සමග වූ රාජ්‍යතාන්ත්‍රික සාකච්ඡාවල ප්‍රමුඛස්ථානය ගෙන තිබෙනවා. 2009 සිවිල් යුද්ධය අවසන්වීමෙන් පසු ඉන්දියාව ශ්‍රී ලංකා රජයට සහයෝගය ලබා දුන්නා.\nකෙසේ වෙතත්, ශ්‍රී ලංකාව දෙමළ ජනතාව බහුතරයක් වෙසෙන පළාත් ද ඇතුළුව සියලු පළාත්වලට බලය බෙදා හැරීමට පොරොන්දු වූ 1987 ඉන්දියා-ශ්‍රී ලංකා සාම ගිවිසුම තවමත් ක්‍රියාත්මක කර නොමැති බවයි ඉන්දීය ජනමාධ්‍යවේදියා බී. බී. සී. ආයතනයට යොමු කළ ප්‍රවෘත්ති වාර්තාවේ වැඩිදුරටත් දැක්වෙන්නේ.\nකෙසේවෙතත් වත්මන් ආර්ථික අර්බුදය, ජාතීන් දෙක අතර ඇති සියලු දේශපාලන අර්බුද සියල්ල පරයා නැගී සිටිනවා.\nඉන්දීය-විරෝධී සහ චීනයට පක්ෂපාතී ලෙස පැවති ශ්‍රී ලංකාවේ මහජන මතය, ඉන්දියාව අත්‍යාවශ්‍ය භාණ්ඩ අඛණ්ඩව සැපයීමත් සමග වෙනස් වී ඇති බවයි මෙම ප්‍රවෘත්ති වාර්තාවෙන් ප්‍රකාශ කෙරෙන්නේ.\nකොළඹ විකල්ප ප්‍රතිපත්ති කේන්ද්‍රයේ ජ්‍යෙෂ්ඨ පර්යේෂක භවානි ෆොන්සේකා පවසන්නේ, \"ඉන්දියාව මීට වසර 15කට පමණ පෙර චීනය හමුවේ පරාජය වුණා නමුත්, නැවත තරගයට පැමිණීමට දැඩි උත්සාහයක නිරත වෙමින් සිටින\" බව යි.\n\"ශ්‍රී ලංකාවේ වාර්ගික සුළුතරය ඉන්දියාව දකින්නේ තම අයිතිවාසිකම් වෙනුවෙන් පෙනී සිටින කෙනෙක් විදියට යි. සිංහල බහුතරයට තවමත් ඉන්දියාව ගැන තියෙන්නේ මිශ්‍ර අදහසක්,\" ඇය පවසයි.\n\"අභ්‍යන්තර කටයුතුවලට ඉන්දියාව මැදිහත් වෙයි කියලා සමහරු කනස්සල්ලට පත්ව සිටිනවා. ඒත් පසුගිය සති කිහිපයෙදි ඒක සම්පූර්ණයෙන්ම වෙනස් වෙලා කියලායි මට හිතෙන්නේ.\"",
       "URL": "https://www.hirunews.lk/304837/අර්බුද-අතරේ-ඉන්දියාව-ශ්‍රී-ලංකාවේ-ජනතා-විශ්වාසය-දිනාගැනීමේ-උත්සාහයක",
       "Category": "Local News",
       "Parent URL": "https://www.hirunews.lk/local-news.php?pageID=1155"
}