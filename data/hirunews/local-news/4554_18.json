{
       "Source": "hirunews",
       "Timestamp": "Thursday, 20 April 2017 - 20:37",
       "Headline": "අපද්‍රව්‍ය බැහැර කිරීම අත්‍යවශ්‍ය සේවයක් වෙයි - බලපෑම් කරන්නන් වරෙන්තු රහිතව අත්අඩංගුවට",
       "News Content": "සියලූ පළාත් පාලන ආයතනවල අපද්‍රව්‍ය බැහැර කිරීම අත්‍යවශ්‍ය සේවාවක් බවට පත්කරමින් ජනාධිපති මෛත්‍රීපාල සිරිසේනගේ උපදෙස් පරිදි විශේෂ ගැසට් නිවේදනයක් නිකුත් කර තිබෙනවා.\nඑය අද (20) මධ්‍යම රාත්‍රියේ සිට බලාත්මක වන බවයි ජනාධිපති මාධ්‍ය අංශය නිවේදනය කළේ.\nඒ අනුව  ඕනෑම පළාත් පාලන ආයතනයක් මගින් ක්‍රියාත්මක කරන අපද්‍රව්‍ය ඉවත් කිරීම, ප්‍රවාහනය, තාවකාලිකව ගබඩා කිරීම, සකස් කිරීම, බැහැර කිරීම මෙන්ම ඊට අදාළව ගැනෙන කටයුතු මෙම සේවාවට අයත් වනවා.\nඑම කාර්යයන්හි යෙදීම වැළැක්වීම, බලපෑම් කිරීම, ජනතාව ප්‍රකෝප කරන අන්දමින් කටයුතු කිරීම මෙන්ම අදාළ කටයුතු අවහිර කිරීමට තැත් කිරීම දඬුවම් ලැබිය හැකි වරදක් බවයි එම ගැසට් නිවේදනයේ දැක්වෙන්නේ.\nමෙම විධි විධාන කඩකරන පුද්ගලයන් වරෙන්තු රහිතව අත්අඩංගුවට ගත හැකි අතර, නඩු විනිශ්චයකින් පසු බරපතල සිරදඬුවමකට ලක් කළ හැකි බවද එහි සඳහන් වනවා.",
       "URL": "https://www.hirunews.lk/159616/අපද්‍රව්‍ය-බැහැර-කිරීම-අත්‍යවශ්‍ය-සේවයක්-වෙයි-බලපෑම්-කරන්නන්-වරෙන්තු-රහිතව-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4554"
}