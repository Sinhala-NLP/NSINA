{
       "Source": "hirunews",
       "Timestamp": "Friday, 13 May 2022 - 18:17",
       "Headline": "ශ්‍රී ලංකාවට මුල්‍ය ආධාර සඳහා විදේශ සංසදයක් පිහිටුවීම ගැන අගමැති සාකච්ඡා කරයි",
       "News Content": "අග්‍රාමාත්‍ය රනිල් වික්‍රමසිංහ අද පෙරවරුවේ අග්‍රාමාත්‍ය කාර්යාලයේදී වැඩ භාර ගත් අතර කාර්ය මණ්ඩලය අමතමින් ඔහු ප්‍රකාශ කළේ අග්‍රාමාත්‍යවරයා ලෙස තමාගේ ඒකායන අරමුණ රටේ ආර්ථිකය යථා තත්ත්වයට පත් කිරීම සහතික කිරීම බවයි.\nඅනතුරුව අග්‍රාමාත්‍යවරයා ඉන්දිය මහා කොමසාරිස් Gopal Bagley, ජපාන තනාපති Mizukoshi Hideaki, ඇමරිකා එක්සත් ජනපද තානාපතිනි Julie J. Chung සහ චීන තනාපති Yi Xianliang යන රාජ්‍යතාන්ත්‍රිකයන් සමඟ මූලික සාකච්ඡා පවත්වා තිබෙනවා.\nඉන්දීය මහ කොමසාරිස්වරයා සමඟ පැවති සාකච්ඡාවලදී ආර්ථික ප්‍රකෘතිමත් වීම සඳහා ගෙන ඇති ක්‍රියාමාර්ග පිළිබඳව අවධානය යොමු වූ අතර, ශ්‍රී ලංකාවට අඛණ්ඩව සහය ලබාදීමටයි මහ කොමසාරිස්වරයා පොරොන්දු වී ඇත්තේ.\nශ්‍රී ලංකාවේ ආර්ථිකය ස්ථාවර කිරීම සඳහා ඔවුන්ගේ අඛණ්ඩ සහයෝගය ලබා දීමට ද ජපාන තනාපතිනිවරයා ප්‍රතිඥා දුන් බවයි අග්‍රාමාත්‍ය මාධ්‍ය ඒකකය නිවේදනය කළේ.\nශ්‍රී ලංකාව පිළිබඳ සාකච්ඡා කිරීමට තමන් ටෝකියෝ නුවර බලා හෙට පිටත් වන බව ද ජපාන තානාපතිවරයා සඳහන් කළා.\nශ්‍රී ලංකාවේ ආර්ථිකයට උපකාර කිරීම සඳහා වෙනත් විදේශීය රටවල්වල සහාය ලබා ගැනීම සඳහා ගෙන ඇති ක්‍රියාමාර්ග පිළිබඳව තානාපතිවරුන් දෙදෙනාම සාකච්ඡා කර තිබෙනවා.\nඑක්සත් ජනපද භාණ්ඩාගාර දෙපාර්තමේන්තු කණ්ඩායමේ ඉදිරි ශ්‍රී ලංකා සංචාරය පිළිබඳව අගමැති වික්‍රමසිංහ මහතා එක්සත් ජනපද තානාපතිවරිය සමඟ සාකච්ඡා කළ අතර 19 වැනි ව්‍යවස්ථා සංශෝධනය සහ පාර්ලිමේන්තුවේ අධීක්ෂණ කාරක සභා ශක්තිමත් කිරීම සම්බන්ධයෙන් ද මෙම රැස්වීමේදී සාකච්ඡා කෙරුණු බව සඳහන්.\nචීන තානාපතිවරයා, අග්‍රාමාත්‍ය වික්‍රමසිංහ මහතා හමුවූ අවස්ථාවේදී ශ්‍රී ලංකාවට අඛණ්ඩව සහය දැක්වීමට තම රටේ කැමැත්ත ප්‍රකාශ කළ අතර, ශ්‍රී ලංකාවට ලබාදී ඇති ආධාර සමාලෝචනය කිරීමට ද ප්‍රතිඥා දෙනු ලැබුවා.\nනැවත එක්සත් රාජධානියට පිටත්ව යාමට පෙර බ්‍රිතාන්‍ය මහ කොමසාරිස් Sarah Hulton මහත්මිය සමඟ ද අග්‍රාමාත්‍ය රනිල් වික්‍රමසිංහ මහතා දුරකථනය ඔස්සේ කතා කළ අතර, ඇය ශ්‍රී ලංකාවේ තත්ත්වය පිළිබඳව බ්‍රිතාන්‍ය රජය දැනුවත් කිරීමට නියමිත බවයි ප්‍රකාශ කර ඇත්තේ.\nමේ අතර හිටපු අමාත්‍යවරුන් වන කාංචන විජේසේකර සහ සුසිල් ප්‍රේමජයන්ත, සාගල රත්නායක යන මහත්වරුන් ඇතුළු බලශක්ති අමාත්‍යාංශයේ සහ ඛනිජ තෙල් සම්පත් අමාත්‍යාංශයේ ජ්‍යෙෂ්ඨ නිලධාරීන්ගේ සහභාගීත්වයෙන් වෙනම හදිසි රැස්වීමක් ද පවත්වා තිබෙනවා.\nරට තුළ පවතින බලශක්ති අර්බුදය සහ මහජනතාව මත පැටවී ඇති බර ලිහිල් කිරීම සඳහා ගත හැකි ක්‍රියාමාර්ග පිළිබඳව මෙහිදී සාකච්ඡා කෙරුණු බවයි අගමැති මාධ්‍ය ඒකකය කියාසිටියේ.",
       "URL": "https://www.hirunews.lk/304258/ශ්‍රී-ලංකාවට-මුල්‍ය-ආධාර-සඳහා-විදේශ-සංසදයක්-පිහිටුවීම-ගැන-අගමැති-සාකච්ඡා-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1171"
}