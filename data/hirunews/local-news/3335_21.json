{
       "Source": "hirunews",
       "Timestamp": "Saturday, 25 May 2019 - 7:23",
       "Headline": "ජනපතිගෙන් මෝදිට දුරකථන ඇමතුමක්",
       "News Content": "ඉන්දීය මහ මැතිවරණයෙන් විශිෂ්ඨ ජයග්‍රහණයක් ලබාගත් අග්‍රාමාත්‍ය නරේන්ද්‍ර මෝදිට ජනාධිපතිවරයා සිය සුබ පැතුම් පිරිනමා තිබෙනවා.\nජනාධිපති මාධ්‍ය අංශය සඳහන් කළේ දුරකතන ඇමතුමක් ලබාදෙමින් ඉන්දීය අග්‍රාමාත්‍යවරයා ලබාගත් විශිෂ්ඨ ජයග්‍රහණයට ජනාධිපතිවරයාගේ සතුට පළ කළ බවයි.\nනරේන්ද්‍ර මෝදිගේ ඉදිරි පාලන කාලය තුළ ශ්‍රී ලංකාව සහ ඉන්දියාව අතර ද්විපාර්ශවික සබඳතා තවදුරටත් ශක්තිමත් වනු ඇති බවටයි ජනාධිපතිවරයා එහිදී විශ්වාසය පළ කර ඇත්තේ.\nදුරකතනයෙන් කතාබහක නිරත වූ නායකයින් දෙපල සහෝදර රාජ්‍යයන් ලෙස සාමය, ප්‍රජාතන්ත්‍රවාදය හා සංවර්ධනය වෙනුවෙන් සහයෝගයෙන් කටයුතු කිරීමටද සහතික වී තිබෙනවා.\nඉන්දීය මහ මැතිවරණයෙන් නරේන්ද්‍ර මෝදිගේ භාරතීය ජනතා පක්ෂ සන්ධානය ආසන 542කින් යුත් ඉන්දීය ලෝක් සභාවේ ආසන 352 ක් හිමිකර ගත්තා.\nකොංග්‍රස් පක්ෂය 2014 මැතිවරණයට වඩා ආසන 26 ක් හිමි කර ගනිමින් ආසන 91ක් ජයග්‍රහණය කර ඇති අතර, ප්‍රාදේශීය පක්ෂ ඇතුළු අනෙකුත් පක්ෂවලට හිමි වූ ආසන සංඛ්‍යාව 99 ක්.",
       "URL": "https://www.hirunews.lk/217039/ජනපතිගෙන්-මෝදිට-දුරකථන-ඇමතුමක්",
       "Category": "Local News",
       "Parent URL": "https://www.hirunews.lk/local-news.php?pageID=3335"
}