{
       "Source": "hirunews",
       "Timestamp": "Sunday, 26 July 2020 - 7:31",
       "Headline": "අද, නිල ඡන්ද දැන්වීම් පත්‍රිකා බෙදා හැරීමේ විශේෂ දිනයක් - තේරීම් භාර නිලධාරීන් රාජගිරියට (වීඩියෝ)",
       "News Content": "විශේෂ දිනයක් ලෙස සලකා අද දිනයේදී මහ මැතිවරණයට අදාළ නිළ ඡන්ද දැන්වීම් පත්‍රිකා බෙදා හැරීමේ කටයුතු සිදුකරන බව තැපැල්පති රංජිත් ආරියරත්න පවසනවා.\nමේ වනතෙක් නිල ඡන්ද දැන්වීම් පත්‍රිකා නොලැබුණු ඡන්දදායකයින්ගෙන් ඔහු ඉල්ලා සිටියේ හැකිතාක් දුරට අද නිවෙස්වලම රැදී සිටීමට කටයුතු කරන ලෙසයි.\nමේ අතර, මැතිවරණ කොමිසම සහ දිස්ත්‍රික් තේරීම්භාර නිලධාරිවරුන් මෙන්ම, දිස්ත්‍රික් නියෝජ්‍ය සහකාර මැතිවරණ කොමසාරිස්වරුන් අතර, විශේෂ සාකච්ඡාවක් අද පැවැත්වෙනවා.\nඒ රාජගිරියේ පිහිටි මැතිවරණ මහලේකම් කාර්යාලයේදීයි.\nඑහිදී මහමැතිවරණයට අදාළව ප්‍රතිඵල නිකුත් කිරීම පිලිබඳව අවසාන වශයෙන් සාකච්ඡා කිරීමට නියමිතයි.\nඑසේම, මහමැතිවරණයට අදාළව දේශපාලන පක්ෂ ලේකම්වරුන් සහ මැතිවරණ කොමිසම අතර, පැවැත්වෙන අවසන් සාකච්ඡාව ද හෙට එම කොමිෂන් සභාවේදී පැවැත්වීමට නියමිතව තිබෙනවා.\nමෙවර මහමැතිවරණයට අදාළව ප්‍රචාරක කටයුතු ලබන අගෝස්තු 2 වනදා මධ්‍යම රාත්‍රී 12 න් අවසන් වීමට නියමිතයි.\nකෙසේ වෙතත්, සෑම දේශපාලන පක්ෂයකටම එක් ඡන්ද බලප්‍රදේශයක එක් කාර්යාලයක් බැගින් පිහිටුවා ගැනීමට අගෝස්තු 5 වනදා දක්වා අවස්ථාව හිමිවන අතර මහමැතිවරණ අපේක්ෂකයන්ගේ නිවෙස්වල ද පවතින කාර්යාල එදින දක්වා පවත්වා ගැනීමට හැකියාව පවතිනවා.",
       "URL": "https://www.hirunews.lk/246407/අද-නිල-ඡන්ද-දැන්වීම්-පත්‍රිකා-බෙදා-හැරීමේ-විශේෂ-දිනයක්-තේරීම්-භාර-නිලධාරීන්-රාජගිරියට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2560"
}