{
       "Source": "hirunews",
       "Timestamp": "Thursday, 30 March 2017 - 13:52",
       "Headline": "කීත් නොයාර්ගේ සිද්ධියට අත්අඩංගුවට ගත් හය දෙනාට ඇප",
       "News Content": "මාධ්‍යවේදී කීත් නොයාර්ට පහරදීම සම්බන්ධයෙන් අත්අඩංගුවට ගෙන රක්ෂිත බන්ධනාගාර ගත කර සිටින යුද හමුදා මේජර්වරයා ඇතුළු සැකකරුවන් 6 දෙනාට අධිකරණය ඇප නියම කළා.\nනඩුව අද කැඳවූ අවස්ථාවේදී එක් අයෙකුට ලක්ෂ 10 බැගින් වූ ශරීර ඇප නියම කිරීමටයි ගල්කිස්ස මහේස්ත්‍රාත් ප්‍රදීපා ලෝචනී අබේවික්‍රම වීරසිංහ නියෝග කළේ.\nනඩුව යළි ජුනි මස පළමුවනදා විභාග ගැනීමට නියමිතයි.\nඇප නියම වුණ ද පළමු සැකකරු වන යුද හමුදා මේජර්වරයා හැර සෙසු සැකකරුවන් 5 දෙනා ලබන මස 7 වනදා දක්වා යළි රක්ෂිත බන්ධනාගාර ගත කිරීමටයි මහේස්ත්‍රාත්වරිය නියෝග කළේ.\nඒ මාධ්‍යවේදී උපාලි තෙන්නකෝන්ට පහරදීමේ සිද්ධිය සම්බන්ධයෙන් අපරාධ පරීක්ෂණ දෙපාර්තමේන්තුව ඉදිරිපත් කළ බී වාර්තාවක් සැලකිල්ලට ගැනීමෙන් අනතුරුවයි.",
       "URL": "https://www.hirunews.lk/158107/කීත්-නොයාර්ගේ-සිද්ධියට-අත්අඩංගුවට-ගත්-හය-දෙනාට-ඇප",
       "Category": "Local News",
       "Parent URL": "https://www.hirunews.lk/local-news.php?pageID=4588"
}