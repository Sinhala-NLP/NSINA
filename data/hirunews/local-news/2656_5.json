{
       "Source": "hirunews",
       "Timestamp": "Tuesday, 16 June 2020 - 7:56",
       "Headline": "සමගි ජන බලවේගයේ නඩුවට මැදිහත්වීමට හිටපු මන්ත්‍රීවරුන් 3 දෙනෙකු කළ ඉල්ලීම ඉවතට",
       "News Content": "සමගි ජනබලවේගය යටතේ නාමයෝජනා ඉදිරිපත් කළ පිරිසකගේ එක්සත් ජාතික පක්ෂ සාමාජිකත්වය අත්හිටුවීමට එරෙහිව ඉදිරිපත්ව ඇති පැමිණිල්ල පිළිබඳ වැඩිදුර කරුණු සලකා බැලීම අද සිදුකෙරෙනවා.\nඒ, කොළඹ දිසා අධිකරණය හමුවේයි.\nහිටපු පාර්ලිමේන්තු මන්ත්‍රී රංජිත් මද්දුමබණ්ඩාර ප්‍රමුඛ පිරිසක් සමගි ජනබලවේගය නමින් නව සන්ධානයක් පිහිටුවා ගනු ලැබුවේ, නව සන්ධානයක් යටතේ මැතිවරණයකට මුහුණදීමට එක්සත් ජාතික පක්ෂ කෘත්‍යාධිකාරී මණ්ඩලය ගත් තීන්දුවකට අනුව බවයි ඊයේ නඩුව කැදවූ අවස්ථාවේ පැමිණිල්ල වෙනුවෙන් පෙනී සිටි ජනාධිපති නීතිඥවරයා කියා සිටියේ.\nඑබැවින් එක්සත් ජාතික පක්ෂ සාමාජිකත්වයෙන් නෙරපීමට තරම් ඔවුන් වරදක් කර නැති බවද නීතිඥවරයා පෙන්වා දුන්නා.\nඑක්සත් ජාතික පක්ෂ කෘත්‍යාධිකාරී මණ්ඩලය ගත් තීරණයට අනුව නව සන්ධානයේ නායකත්වය, අගමැති අපේක්ෂකත්වය සහ නාම යෝජනා මණ්ඩලයේ සාමාජිකත්වය හිටපු පාර්ලිමේන්තු මන්ත්‍රී සජිත් ප්‍රේමදාසට භාරදීමටත් එම සන්ධානය එක්සත් ජාතික පක්ෂය මුල් කරගෙන පිහිටුවීමටත් තීරණය කළ බව ද ඔහු පෙන්වාදුන්නා.\nඑම සන්ධානයේ ලේකම් ධුරයට එක්සත් ජාතික පක්ෂ මන්ත්‍රීවරයෙකු පත් කිරීමට තීරණය කර තිබූ බව පෙන්වා දුන් ජනාධිපති නීතිඥවරයා ඒ අනුව කටයුතු කළ හිටපු පාර්ලිමේන්තු මන්ත්‍රී රංජිත් මද්දුම බණ්ඩාර ප්‍රමුඛ පැමිණිලිකරුවන් එක්සත් ජාතික පක්ෂ ව්‍යවස්ථාව කිසිදු ආකාරයකින් උල්ලංගණය කර නොමැති බව ද කියා සිටියා.\nඑක්සත් ජාතික පක්ෂ සාමාජිකත්වය තාවකාලිකව අත්හිටුවීමට කෘත්‍යාධිකාරී මණ්ඩලය ගත් තීරණයට එරෙහිව හිටපු පාර්ලිමේන්තු මන්ත්‍රී රංජිත් මද්දුම බණ්ඩාර ඇතුළු පිරිසක් ඉදිරිපත් කර තිබූ මෙම පැමිණිල්ලට අතරමැදි පාර්ශවකරුවන් ලෙස මැදිහත් වී කරුණු දැක්වීමට අවසර ලබාදෙන ලෙස ලක්ෂ්මන් කිරිඇල්ල, තලතා අතුකෝරළ සහ සුජීව සේනසිංහ යන හිටපු පාර්ලිමේන්තු මන්ත්‍රීවරුන් කළ ඉල්ලීම ද කොළඹ ප්‍රධාන දිසා විනිසුරු අමාලි රණවීර ඊයේ ප්‍රතික්ෂේප කළා.\nහිටපු පාර්ලිමේන්තු මන්ත්‍රී සුජීව සේනසිංහ පෞද්ගලිකව ඊට පෙනී සිටීමට අධිකරණයෙන් ඉල්ලීමක් කළ ද තම අධිකරණය හමුවේ පැමිණිල්ලට අදාළ නෛතික කරුණු පිළිබද පමණක් කරුණු දක්වන ලෙසත් අධිකරණය දේශපාලන වේදිකාවක් කර නොගන්නා ලෙසත් විනිසුරුවරිය දෙපාර්ශවයේ නීතිඥවරුන්ට අවධාරණය කළා.",
       "URL": "https://www.hirunews.lk/243172/සමගි-ජන-බලවේගයේ-නඩුවට-මැදිහත්වීමට-හිටපු-මන්ත්‍රීවරුන්-3-දෙනෙකු-කළ-ඉල්ලීම-ඉවතට",
       "Category": "Local News",
       "Parent URL": "https://www.hirunews.lk/local-news.php?pageID=2656"
}