{
       "Source": "hirunews",
       "Timestamp": "Wednesday, 04 October 2017 - 18:58",
       "Headline": "රාමඤ්ඤ නිකාය කණගාටුවෙන් සහ අප්‍රසාදයෙන්",
       "News Content": "ශ්‍රී ලංකාව තුළ බෞද්ධ භික්ෂුන් වහන්සේට සහ සිංහල ජන සමාජයට වර්තමානයේ අත්වී ඇති ඉරණම පිළිබදව ශ්‍රී ලංකා රාමඤ්ඤ මහා නිකාය කණගාටුව, අප්‍රසාදය සහ බලවත් විරෝධය පළ කරනවා.\nඑහි මහානායක අතිපූජ්‍ය නාපාන ප්‍රේමසිරි මහානාහිමියන් ප්‍රමුඛ කාරක මහා සංඝ සභාව නිවේදනයක් නිකුත් කරමින් ප්‍රකාශ කළේ අධිරාජ්‍යවාදීන්ගේ පාලන සමයේ පවා බෞද්ධ භික්ෂූන්ගේ උරුමය සහ කැපවීම උපේක්ෂාවෙන් විඳ දරාගෙන, උන්වහන්සේට අභියෝග නොකරන තත්ත්වයක් පැවති බවයි.\nජාතික විරුවන් වූ හිමිවරුන්ට, චීවරධාරි පිස්සන්, රස්තියාදුකාරයන්, මුදලාලි, හොරුන් සහ මදාවියන් ලෙස හංවඩු ගසා සිරගත කිරීමට හැකියාව තිබුණත්, ඉංග්‍රීසි පාලකයන් බුද්ධ චීවරයට නින්දා නොකළ බවයි අදාළ නිවේදනයේ දැක්වෙන්නේ.\nඑහෙත්, වත්මන් පාලකයන් තමන්ට අවශ්‍ය දේ ඉටු කර ගැනීම උදෙසා රටට දැයට බලපාන කරුණු වෙනුවෙන් හඩ නගන ස්වාමින් වහන්සේලා සිරගත කිරීම මෙන්ම, නින්දා අපහාස සිදුකර භික්ෂුවගේ උරුමය විනාශ කිරීමේ සංවිධානාත්මක වැඩපිළිවෙලක් ක්‍රියාත්මක බව ද ශ්‍රී ලංකා රාමඤ්ඤ මහා නිකායේ අදහසයි.\nඋපක්‍රමශීලිව විරෝධතා නොතකා, සම්මත කර ගැනීමට සැලසුම් කර ඇති ආණ්ඩුක්‍රම ව්‍යවස්ථාවට එරෙහිව නැගී සිටීමට පෙර උන්වහන්සේලා නිහඩ කිරීම එහි අදහස බව ද අදාළ නිවේදනයේ තවදුරටත් සදහන්.\nඒ අනුව, ප්‍රධාන කරුණු 6 ක් යටතේ විරෝධය පළ කරන ශ්‍රී ලංකා රාමඤ්ඤ මහා නිකාය බෞද්ධ භික්ෂුන්ට චීවරධාරින්, පිස්සන්, රස්තියාදුකාරයන් ලෙස හදුන්වමින් ඇතැම් මැතිඇමතිවරුන් කරන අපහාස පිළිබද රජය පියවර නොගැනීම පිළිබදව අප්‍රසාදය පළ කර තිබෙනවා.\nඑසේම, රණවිරුවන් සහ යුද්ධයෙන් රට බේරා ගත් නායකයින්ට එරෙහිව සිදුකරන ක්‍රියාකාරකම් මෙන්ම, රටට නව ආණ්ඩුක්‍රම ව්‍යවස්ථාවක් සැකසීම සුදුසු නොවන බව ප්‍රකාශ කර තිබියදී මහා සංඝරත්නයේ අදහස නොසලකා හැර කටයුතු කිරීම සම්බන්ධයෙන් ද එම නිවේදනයෙන් විරෝධය පළ කර තිබීම විශේෂත්වයක්.\nසංහිදියාවේ මුවාවෙන් රටේ අනන්‍යතාවය සහ බෞද්ධ උරුමය විනාශ කිරීම සම්බන්ධයෙන් ද එහිදී විරෝධය පළ කෙරෙන අතර, රක්ෂිත වනාන්තර සහ පුරාවස්තු, අන්තවාදී දේශපාලනඥයන් මැදිහත්වී විනාශ කිරීම මෙන්ම, සයිටම් වැනි රටට බලපාන ගැටලූ වලට විසදුම් ලබා නොදීම පිළිබදව ද රාමඤ්ඤ මහා නිකායේ කාරක මහා සංඝ සභාව බලවත් අප්‍රසාදය සහ විරෝධය රජය වෙත එමගින් පළ කළා.",
       "URL": "https://www.hirunews.lk/172603/රාමඤ්ඤ-නිකාය-කණගාටුවෙන්-සහ-අප්‍රසාදයෙන්",
       "Category": "Local News",
       "Parent URL": "https://www.hirunews.lk/local-news.php?pageID=4288"
}