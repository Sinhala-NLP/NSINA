{
       "Source": "hirunews",
       "Timestamp": "Sunday, 01 May 2022 - 19:32",
       "Headline": "ඇමති අනතුරු අඟවයි - පුළුවන් නම් කර පෙන්වන්න - වෘත්තීය සමිති",
       "News Content": "ලංකා ඛනිජ තෙල් පෞද්ගලික ටැංකි රථ රියදුරන්ගේ සංගමය ඉන්ධන ප්‍රවාහන කටයුතු වලින් ඉවත්ව ආරම්භ කළ වර්ජනය ක්‍රියාත්මක වද්දී ඉන්ධන ප්‍රවාහනය සඳහා නව මාර්ගෝපදේශ මාලාවක් බලශක්ති අමාත්‍යවරයා විසින් නිකුත් කර තිබෙනවා.\nවිෂයභාර අමාත්‍ය කංචන විජේසේකර ට්විටර් සටහනක් තබමින් ප්‍රකාශ කර ඇත්තේ දුම්රිය මගින් දැනට සිදුකරන සියයට 40ක් වන ඉන්ධන ප්‍රවාහන කටයුතු තවදුරටත් පුළුල් කරන බවයි.\nඑමගින් විශාල ප්‍රවාහන වියදමක් අඩු කර ගත හැකි බව ඔහු පෙන්වා දෙනවා.\nඑමෙන්ම ඉදිරි දින දෙක තුළ ඉන්ධන ප්‍රවාහනයට අපොහොසත් වන සියළු ප්‍රවාහනකරුවන්ගේ බලපත්‍ර අහෝසි කරන බවත් සේවයට වාර්තා කරන්නන් වළක්වාලීමට කටයුතු කරන පුද්ගලයන්ට එරෙහිව නීතිමය පියවර ගන්නා බවත් එහි දැක්වෙනවා.\nඑමෙන්ම, තොග ගබඩා පර්යන්තයන් හි සිට සියළු බෙදා හැරීමේ මෙහෙයුම් 24 පැය පුරා ක්‍රියාත්මක කිරීම මෙන්ම රජය සතු බවුසර් ප්‍රමාණය වැඩි කරමින් දෛනික මෙහෙයුම් සිදුකිරීම ද නව මාර්ගෝපදේශ වලට ඇතුළත් කර තිබෙනවා.\nඉන්ධන පිරවුම්හල්වලින් එම බවුසර්වලට අවශ්‍ය ඉන්ධන ලබා ගැනීමේදී ප්‍රමුඛතාව ලබාදීම සදහා ද අවශ්‍ය පියවර ගෙන ඇති බවයි බලශක්ති අමාත්‍ය කංචන විජේසේකර නිකුත් කළ ට්විටර් සටහනේ දැක්වෙන්නේ.\nමේ අතර, ගෙවීම් ඉහළ නංවන ලෙස ඉල්ලමින් ලංකා ඛනිජ තෙල් පෞද්ගලික ටැංකි රථ රියදුරන්ගේ සංගමය ඉන්ධන ප්‍රවාහන කටයුතුවලින් ඉවත්ව ඊයේ මධ්‍යම රාත්‍රියේ සිට ආරම්භ කළ වර්ජනය අඛණ්ඩව ක්‍රියාත්මක කිරීමට තීරණය කර තිබෙනවා.\nකෙසේ වෙතත්, ඉන්ධන ප්‍රවාහනය නොකරන්නන්ගේ බලපත්‍ර අහෝසි කිරීමට ගෙන ඇති තීරණය සම්බන්ධයෙන් ලංකා ඛනිජ තෙල් පෞද්ගලික ටැංකි රථ රියදුරන්ගේ සංගමයේ සම ලේකම් ඩී.වී.ශාන්ත සිල්වා අද පැවති මාධ්‍ය හමුවකදී අදහස් දක්වමින් කියා සිටියේ පුළුවන් නම් එය කර පෙන්වන ලෙසයි.",
       "URL": "https://www.hirunews.lk/303277/ඇමති-අනතුරු-අඟවයි-පුළුවන්-නම්-කර-පෙන්වන්න-වෘත්තීය-සමිති",
       "Category": "Local News",
       "Parent URL": "https://www.hirunews.lk/local-news.php?pageID=1197"
}