{
       "Source": "hirunews",
       "Timestamp": "Wednesday, 08 February 2017 - 13:57",
       "Headline": "අග්නිදිග වානිජ සිසුන්ට ප්‍රශ්න පත්‍ර නොලැබෙයි",
       "News Content": "පරිපාලනමය ගැටලුවක් හේතුවෙන් අද දිනයේදී පැවැත්වීමට නියමිතව තිබූ වාර විභාගයේ ප්‍රශ්න පත්‍ර තමන් වෙත නොලැබුණු බව අග්නිදිග විශ්වවිද්‍යාලයේ කළමනාකරණ හා වානිජ පීඨයේ සිසුන් චෝදනා කරනවා.\nමෙම පීඨයේ වාර විභාග පසුගිය සදුදා ආරම්භ වීමට නියමිතව තිබුණත් විශ්වවිද්‍යාල පාලන අධිකාරිය විසින් සිසුන්ගේ සියයට 80 පැමිණීම පරීක්ෂා කිරීම හේතුවෙන් සිසුන් විභාග වර්ජනය කරනු ලැබුවා.\nකෙසේ වෙතත් මෙම අර්බුදය සම්බන්ධයෙන් සිසුන් සහ පීඨාධිපතිවරයා අතර හමුවක් ඊයේ පැවති අතර එහිදී දෙපාර්ශවය අතර සියයට අසූව පරීක්ෂා නොකිරීමට එකඟතාවයකට පැමිණ තිබෙනවා.\nකෙසේ වෙතත් සිසුන් කියා සිටියේ අද දිනයේ විභාගය සඳහා පැමිණි අවස්ථාවේදී පාලන අධිකාරිය ඒ සඳහා පෙනී සිටීමට අවස්ථාව ලබා නොදුන් බවයි.\nමේ සම්බන්ධයෙන් හිරු ප්‍රවෘත්ති අංශය අග්නිදිග විශ්වවිද්‍යාලයේ වැඩබලන ලේඛකාධිකාරි ඒ.තයියුග් ගෙන් කළ විමසීමකදී කියා සිටියේ එම පීඨයේ සිසුන්ගේ සියයට 80 පැමිණීම පරීක්ෂා කිරීමට විරෝධය පළ කිරීම හේතුවෙන් ප්‍රශ්න පත්‍ර ලබානොදීමට විශ්වවිද්‍යාල පාලනාධිකාරිය තීරණය කර ඇති බවයි.\nමේ සම්බන්ධයෙන් විශ්වවිද්‍යාල උපකුලපතිවරයා සහ පීඨාධිපතිවරුන් අතර සාකච්ඡාවක් ද මේ වනවිට විශ්වවිද්‍යාලය තුළ පැවැත්වෙනවා.",
       "URL": "https://www.hirunews.lk/153974/අග්නිදිග-වානිජ-සිසුන්ට-ප්‍රශ්න-පත්‍ර-නොලැබෙයි",
       "Category": "Local News",
       "Parent URL": "https://www.hirunews.lk/local-news.php?pageID=4671"
}