{
       "Source": "hirunews",
       "Timestamp": "Wednesday, 18 December 2019 - 11:08",
       "Headline": "ප්‍රගීත් එක්නැලිගොඩ නඩුවේ සාක්ෂි විභාගයට දින නියම කරයි",
       "News Content": "මාධ්‍යවේදී ප්‍රගීත් එක්නැලිගොඩ අතුරුදන්වීමේ සිද්ධිය සම්බන්ධයෙන් බුද්ධි අංශ නිලධාරීන් 9 දෙනෙකුට එරෙහිව නීතිපතිවරයා පවරා ඇති නඩුවේ සාක්ෂි විභාගය ලබන වසරේ පෙබරවාරි මස 20 වනදා ආරම්භ කිරීමට කොළඹ විශේෂ ත්‍රිපුද්ගල විනිසුරු මඩුල්ල නියෝග කළා.\nඒ, මීට අදාළ නඩුව සම්පත් අබේකෝන්, සම්පත් විජේරත්න සහ ගිහාන් කුලතුංග යන විනිසුරුවරුන් හමුවේ අද කැඳවූ අවස්ථාවේදියි.\nමෙම යුද හමුදා නිලධාරීන් අතර ගිරිතලේ යුද හමුදා කඳවුරේ අණදෙන නිලධාරියා ලෙස කටයුතු කළ ලුතිනන් කර්නල් ෂම්මි අර්ජුන් කුමාරරත්න ද වනවා.\nමෙම නඩුවේ පැමිණිල්ලේ සාක්ෂිකරුවන් ලෙස නම් කර ඇති ප්‍රගීත් එක්නැලිගොඩගේ බිරිඳ වන සන්ධ්‍යා එක්නැලිගොඩ, මාධ්‍යවේදී නන්දන වීරරත්න සහ හිටපු එල්.ටී.ටී.ඊ. සාමාජිකයෙකු යැයි කියන සුරේෂ් කුමාර් හෙවත් මුරලි යන අයට එදින අධිකරණයේ පෙනී සිටින ලෙසද ත්‍රිපුද්ගල විනිසුරු මඩුල්ල සිතාසි නිකුත් කළා.\nඑමෙන්ම මෙම නඩුවේ හත්වන විත්තිකරු ලෙස නම් කර ඇති අයියසාමි බාලසුබ්‍රමනියම් නැමැත්තා අත්අඩංගුවට ගන්නා ලෙස නිකුත් කර තිබූ වරෙන්තුව විනිසුරු මඩුල්ල අද ආපසු කැදවනු ලැබුවා.\nඑහිදී විනිසුරුවරුන් විත්තිකරුට අවවාද කර සිටියේ මින් ඉදිරියට අධිකරණය ලබාදෙන නියෝග කුමන හෝ ආකාරයකට උල්ලංඝනය කළහොත් නඩු විභාගය අවසන් වනතුරු රක්ෂිත බන්ධනාගාර ගත කරන බවටයි.\nමෙම නඩුවේ සාක්ෂි විභාගයට අදාල කටයුතු සූදානම් දැයි සලකා බැලීම සඳහා ලබන වසරේ ජනවාරි 20 වනදා නඩුව යලි කැඳවනු ඇති.",
       "URL": "https://www.hirunews.lk/230486/ප්‍රගීත්-එක්නැලිගොඩ-නඩුවේ-සාක්ෂි-විභාගයට-දින-නියම-කරයි",
       "Category": "Local News",
       "Parent URL": "https://www.hirunews.lk/local-news.php?pageID=2996"
}