{
       "Source": "hirunews",
       "Timestamp": "Wednesday, 05 July 2023 - 9:05",
       "Headline": "උඩවළවේ ජලය හිඟවීමෙන් 89,000 කට පානීය ජල ගැටළු",
       "News Content": "උඩවලව ජලාශයේ ජල මට්ටම සීග්‍රයෙන් පහළ යෑමත් සමඟ පවුල් 89,000 කට පමණ පානීය ජලය ලබාදීම ගැටළුවක් වී ඇති බව මහවැලි අධිකාරිය පවසනවා.\nඔවුන් පෙන්වා දෙන්නේ වර්ෂාව නොලැබුණහොත් ගොවිතැන් සඳහාද ජලය නිකුත් කළ හැක්කේ තවත් දින 10 ක පමණ කාලයක් පමණක් බවයි.\nරත්නපුර, හම්බන්තොට සහ මොණරාගල දිස්ත්‍රික්කවල කෘෂිකාර්මික කටයුතු සහ පානීය ජල අවශ්‍යතා සපුරාලන ප්‍රධානතම ජල මූලාශ්‍රය වන්නේ උඩවලව ජලාශයයි.\nමෙමඟින් පානීය ජල අවශ්‍යතාව සපුරා ගන්නා පවුල් සංඛ්‍යාව 89,000 කට අධිකයි. එමෙන්ම ගොවි පවුල් 36,000 ක් පමණ හෙක්ටයාර් 25,300 ක පමණ බිම් ප්‍රමාණයක වගා කටයුතු සඳහා ජලය සැපයෙනවා.\nමේ දිනවල උඩවලව ජලාශය ආශ්‍රිත ජල පෝෂක ප්‍රදේශවලට බලපා ඇති දැඩි වියලි කාලගුණ තත්ත්වය හේතුවෙන් ජලාශයේ ජල මට්ටම සීග්‍ර ලෙස පහත බැස ඇති අතර, මේ සම්බන්ධයෙන් සොයාබැලීම සඳහා මහවැලි කලාපයේ නිලධාරීන් උඩවලව ජලාශයේ නිරීක්ෂණ චාරිකාවක නිරත වී තිබුණා.",
       "URL": "https://www.hirunews.lk/340058/උඩවළවේ-ජලය-හිඟවීමෙන්-89000-කට-පානීය-ජල-ගැටළු",
       "Category": "Local News",
       "Parent URL": "https://www.hirunews.lk/local-news.php?pageID=212"
}