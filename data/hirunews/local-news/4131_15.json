{
       "Source": "hirunews",
       "Timestamp": "Thursday, 11 January 2018 - 12:52",
       "Headline": "ගුටි කෙළිය ගැන කථානායකගෙන් පරික්ෂණයක්",
       "News Content": "පාර්ලිමේන්තු සභා ගර්භය තුළදී ඊයේ (10) දිනයේ ඇතිවූ කළහකාරී සිද්ධිය සම්බන්ධයෙන් කථානායකවරයා විසින් පරික්ෂණයක් ආරම්භ කර තිබෙනවා.\nපාර්ලිමේන්තු සභා ගර්භයේ සවිකර ඇති සී සී ටී කැමරා දර්ශනද ඒ සඳහා උපයෝගී කරගන්නා බවයි පාර්ලිමේන්තුවේ උසස් නිලධාරීයෙකු කියා සිටියේ.\nබැඳුම්කර සිද්ධිය පිළිබඳ විමර්ශනය කළ ජනාධිපති කොමිෂන් සභාවේ වාර්තාව සම්බන්ධයෙන් ඊයේ කැඳවා තිබූ විශේෂ පාර්ලිමේන්තු සැසිවාරය අතරතුරදී ආණ්ඩු පක්ෂයේ සහ ඒකාබද්ධ විපක්ෂයේ මන්ත්‍රීවරුන් අතර ගැටුමක් ඇති වුණා.\nඒ කොමිසමේ වාර්තාව පාර්ලිමේන්තුවට ඉදිරිපත් නොකර අග්‍රාමාත්‍යවරයා සිදුකළ විශේෂ ප්‍රකාශයට විපක්ෂයේ මන්ත්‍රීවරුන් විරෝධය පලකිරීමත් සමගයි.\nගැටුම හේතුවෙන් මන්ත්‍රීවරුන් කිහිපදෙනෙකුද තුවාල ලැබුවා.\nමන්ත්‍රීවරුන් මෙලෙස හැසිරුන ද එක් දිනක් සඳහා පාර්ලිමේන්තුව නඩත්තු කිරීමට වැයවන ජනතා මුදල රුපියල් ලක්ෂ 40කට අධිකයි.\nසභාවාරයකට සහභාගීවන මන්ත්‍රීවරයෙක් සඳහා දිනකට රුපියල් 2500ක දීමනාවක් ලබා දෙන්නේ ද මෙරට ජනතාව ගෙවන බදු මුදල් වලින්.\nඒ අනුව මෙරට නීති සම්පාදනය කරන උත්තරීතරම ආයතනය වන පාර්ලිමේන්තුව නඩත්තු කිරීම සඳහා වසරකට වැයවන ජනතා මුදල රුපියල් ලක්ෂ 24,000 ඉක්මවනවා.\nඉන් රුපියල් ලක්ෂ 6,840ක් මන්ත්‍රීවරුන්ගේ වැටුප් ඇතුලු දීමනා සඳහා දල රුපියල් ලක්ෂ 1,240 ක් ආහාර සඳහා දල රුපියල් ලක්ෂ 9,300 ක් සේවක වැටුප් සඳහාද, විදුලිය සහ ජල ගාස්තු සඳහා රුපියල් ලක්ෂ 950 ක්ද, අනෙකුත් නඩත්තු සහ ලිපි ලේඛන සඳහා රුපියල් ලක්ෂ 5,670 කට අධික මුදලක්ද වසරකට වැය වනවා.\nමෙලෙස අධික ජනතා මුදල් ප්‍රමාණයක් වැය කරමින් රැස්වන පාර්ලිමේන්තු සභා වාරයකදී මන්ත්‍රීවරුන් මෙලෙස හැසිරීම තුළින් රටට අහිමිවන්නේ ජනතාවගේ අභිවෘද්ධිය පිනිස රටේ සංවර්ධනය සඳහා යොදා ගත හැකි මුදල් නොවේද?",
       "URL": "https://www.hirunews.lk/180766/ගුටි-කෙළිය-ගැන-කථානායකගෙන්-පරික්ෂණයක්",
       "Category": "Local News",
       "Parent URL": "https://www.hirunews.lk/local-news.php?pageID=4131"
}