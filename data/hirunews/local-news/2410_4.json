{
       "Source": "hirunews",
       "Timestamp": "Monday, 05 October 2020 - 12:58",
       "Headline": "විස්සේ සංශෝධන විය යුතු බවට විජේදාසගෙන් ලිපියක් (වීඩියෝ)",
       "News Content": "විසිවන ආණ්ඩුක්‍රම ව්‍යවස්ථා සංශෝධන පනත් කෙටුම්පත අභියෝගයට ලක් කරමින් ඉදිරිපත් කර ඇති පෙත්සම් හතරවන දිනටත් විභාග කිරීම අද ආරම්භ වුණා.\nඒ, අගවිනිසුරු ප්‍රමුඛ පංච පුද්ගල ශ්‍රේෂ්ඨාධිකරණ විනිසුරු මඩුල්ලක් හමුවේයි.\nවිසිවන ආණ්ඩුක්‍රම ව්‍යවස්ථා සංශෝධන පනත් කෙටුම්පතට එරෙහිව පෙත්සම් 39ක් ශ්‍රේෂ්ඨාධිකරණයට ඉදිරිපත්ව ඇති බව සඳහන්.\nමේ අතර යෝජිත විසිවන ආණ්ඩුක්‍රම ව්‍යවස්ථා සංශෝධනය සම්බන්ධයෙන් පාර්ලිමේන්තු මන්ත්‍රී ආචාර්ය විජයදාස රාජපක්ෂ, ජනාධිපති ගෝඨාභය රාජපක්ෂ වෙත ලිපියක් යොමු කර තිබෙනවා.\nපසුගිය ආණ්ඩුවේ අස්ථාවරත්වයට බලපෑ හේතු කරුණු තුනක් යටතේ පෙන්වා දෙමින් යෝජිත විසිවන සංශෝධනයේ සිදුකළ යුතුව තිබූ සංශෝධන සම්බන්ධයෙනුයි එම ලිපියෙන් පෙන්වා දී ඇත්තේ.\nඋපුටා ගැනීම\nමතභේදයකට හෝ මහජන විරෝධයකට බදුන් නොවන සේ මෙවැනි සුළු සහ සරළ සංශෝධනයක් සිදු කළ හැකිව තිබියදී රට තුළ මහත් ආන්දෝලනයක් ඇති කරමින් ඉදිරිපත් කර ඇති විසිවන සංශෝධනය මගින් ආණ්ඩුව පිරිහීමට සහ පාක්ෂිකයන්ගේ අපේක්ෂා භංගත්වයට පත්වීමේ ඉඩකඩ ඇති බව ඔබතුමා තේරුම් ගනු ඇතැයි මම විශ්වාස කරමි.\n19 වන සංශෝධනය මගින් හඳුන්වාදුන් නීති අහෝසි කරන බවට රට හදන සෞභග්‍යයේ දැක්ම ප්‍රතිපත්ති ප්‍රකාශනයෙහි කිසිදු තැනක සඳහන් කර නොමැති බවද අවධාරණය කර සිටිමි.\nවර්තමාන ආණ්ඩුක්‍රම ව්‍යවස්ථාවේ 148 වන ව්‍යවස්ථාව අනුව රාජ්‍ය මූල්‍ය පිළිබඳව තනි හා අනන්‍ය බලය පාර්ලිමේන්තුව වෙත පැවරී තිබියදී රාජ්‍ය ආයතන, රාජ්‍ය විගණනයෙන් සහ පාර්ලිමේන්තු අධීක්ෂණයෙන් ඉවත් කිරීම ආණ්ඩුක්‍රම ව්‍යවස්ථාවේ තුන සහ හතර ව්‍යවස්ථාවන් මගින් තහවුරු කර ඇති ජනතා පරමාධිපත්‍ය බලය බරපතල ලෙස උල්ලංඝනය කිරීමක් බවත්, ඒ සඳහා ජනමත විචාරණයක් මගින් අනුමත කිරීමක් අවශ්‍ය බවත් දක්වමින් ගෙන එන තර්කවල සාධාරණ භාවයක් දක්නට ඇත.\nමෙවන් තත්ත්වයක් යටතේ මහජන පරමාධිපත්‍යයට ගරු කරන මන්ත්‍රීවරයෙකුට හෘද සාක්ෂියට එකඟව විසිවන සංශෝධනයට පක්ෂව ඡන්දය දීම කළ හැකිද යන්න පිළිබඳව මා තුළ බරපතල ප්‍රශ්ණයක් මතුව ඇත.\nඑමඟින් මන්ත්‍රීවරුන් ආණ්ඩු ක්‍රම ව්‍යවස්ථාව අනුගමනය කර ආරක්ෂා කරන බවට දෙන ලද ප්‍රතිඥාව හෝ දිවුරුම උල්ලංඝනය කිරීමක්ද සිදුවනු ඇතැයි පෙනෙන්නට ඇත.\nදැනට ඉදිරිපත් කර ඇති යෝජිත විසිවන සංශෝධනය මගින් ජනාධිපතිවරයා වටා එක්වන බලතල භාවිත කිරීමේදී ඔබතුමා ජනාධිපති ධුරය හොබවන කාල පරිච්ඡේදය තුළ රටට හානියක් සිදු නොවනු ඇතැයි මම විශ්වාස කළද අනාගතයේ පත්වන ජනාධිපතිවරයෙකු යටතේ මෙරට ඛේදජනක තත්වයකට ඇද වැටෙනු ඇතැයි යන්න මගේ විශ්වාසයයි.",
       "URL": "https://www.hirunews.lk/251843/විස්සේ-සංශෝධන-විය-යුතු-බවට-විජේදාසගෙන්-ලිපියක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2410"
}