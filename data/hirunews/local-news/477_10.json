{
       "Source": "hirunews",
       "Timestamp": "Tuesday, 14 March 2023 - 11:09",
       "Headline": "පරිගණක ක්‍රීඩාවක අභියෝගයකට අනුව තට්ටු ගොඩනැඟිල්ලකින් පැනීමට තැත් කළ යාපනයේ සිසුවකු බේරා ගැනෙයි",
       "News Content": "පරිගණක ක්‍රීඩාවලට ඇබ්බැහි වූ යාපනයේ ජනප්‍රිය පාසලක සිසුවෙකු එම ක්‍රීඩාවේ සදහන් ආකාරයට තට්ටු කීපයක් උස ගොඩනැගිල්ලකින් පැන සිය දිවිහානි කර ගැනීමට තැත් කොට තිබෙනවා.\nඒ, අද (14) උදෑසන කාලයේ දී යි.\nඑම සිසුවා තට්ටු ගොඩනැගිල්ලේ අසාමාන්‍ය ලෙසට ගමන් කරන ආකාරය දුටු ගුරුවරුන් හා සිසුන් පිරිසක් ඒ පිළිබඳ අවධානයෙන් සිටිද්දී සිසුවා එක්වරම තට්ටු ගොඩනැගිල්ලෙන් බිමට පැන තිබෙන බව සඳහන්.\nකෙසේ වෙතත් විදුලිය සපයා නැති පැරණි විදුලි රැහැන් පද්ධතියක සිසුවා පැටලී බිම වැටීමට ‍යම් කාලයක් ගත වූ නිසා ගුරුවරුන්ට හා සිසුන්ට සුළු තුවාල ලැබූ සිසුවා ව බේරා ගැනීමට හැකි වූ බව යි වාර්තා වන්නේ.\nපසු ව සිසුවා ව ගිලන් රථයක ආධාරයෙන් රෝහල්ගත කිරීමට හැකි වී තිබෙන අතර, සිසුවාගේ පොත් බෑගය පරීක්ෂා කිරීමේ දී ඔහුගේ ජීවිතය හා පරිගණක ක්‍රීඩාව ගැන තොරතුරු සදහන් කරමින් ඔහු විසින් ලියා තිබූ පිටු 7ක ලිපියක් ගුරුවරුන්ට හමු වී තිබෙනවා.\nඑම ලිපියේ සඳහන් තොරතුරුවලට අනුව එම පරිගණක ක්‍රීඩාවේ නිරත වන පිරිස ඔහු වෙත ලබා දෙන යම් අභියෝගයක් බාර ගත යුතු ව අති අතර, මේ සිසුවා ද එවැනි අභියෝගයක් බාර ගනිමින් පාසලේ තට්ටු ගොඩනැගිල්ලෙන් බිමට පැනීමට තීරණය කර ඇති බව සඳහන්.\nවැඩිදුර පරීක්ෂණ යාපනය පොලීසිය මඟින් මෙහෙයවනු ඇති.",
       "URL": "https://www.hirunews.lk/329909/පරිගණක-ක්‍රීඩාවක-අභියෝගයකට-අනුව-තට්ටු-ගොඩනැඟිල්ලකින්-පැනීමට-තැත්-කළ-යාපනයේ-සිසුවකු-බේරා-ගැනෙයි",
       "Category": "Local News",
       "Parent URL": "https://www.hirunews.lk/local-news.php?pageID=477"
}