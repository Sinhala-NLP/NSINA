{
       "Source": "hirunews",
       "Timestamp": "Saturday, 04 November 2017 - 12:27",
       "Headline": "කිරිඇල්ලේ දී 15 හැවිරිදි ළමයෙකු, අභිරහස් ලෙස මිය යාම ගැන පරීක්ෂණ",
       "News Content": "කිරිඇල්ල - කරඳන ප්‍රදේශයේ පාළු ඉඩමක තිබී ළමයෙකුගේ මළ සිරුරක් හමුවී තිබෙනවා.\nඅවුරුදු 15ක් වන ඔහු කරඳන - ගල්කඩුව ප්‍රදේශයේ පදිංචිකරුවෙකු බවයි පොලීසිය සඳහන් කළේ.\nපසුගිය 24 වන දා සිට මෙම ළමයා අතුරුදන්ව ඇති අතර, පසුව ඔහුගේ මව විසින් ඒ සම්බන්ධයෙන් කිරිඇල්ල පොලීසිය වෙත පැමිණිල්ලක් ද සිදුකර තිබෙනවා.\nඅනතුරුව කිහිප දෙනෙකුගෙන් ප්‍රකාශ සටහන් කර ඇති අතර, පසුව මෙම ළමයා තවත් පුද්ගලයෙකු සමඟ සිටිනවා දැක, ඇති බවට ඔවුන් සිදුකළ ප්‍රකාශ මත පදනම්ව පුද්ගලයෙකු අත්අඩංගුවට ගත් බවයි පොලීසිය සඳහන් කළේ.\nවයස අවුරුදු 45ක් වන එම පුද්ගලයා කරඳන ප්‍රදේශයේම පදිංචිකරුවෙක්.\nකෙසේ වෙතත් සැකකරු, පොලීසියට ප්‍රකාශ කර ඇත්තේ මෙම ළමයා අපස්මාරය රෝගය හේතුවෙන් හදිසියේ මිය ගොස් ඇති බවයි.\nළමයාගේ සිරුර පිළිබඳ පශ්චාත් මරණ පරීක්ෂණය අද සිදුකිරීමට නියමිතයි.\nඑහිදී මෙම ළමයා සැබවින්ම අපස්මාර රෝගයෙන් මිය ගියේ ද නැතිනම් ඒ සඳහා වෙනත් හේතුවක් බලපා තිබේ ද යන්න හෙළිදරව් කර ගැනීමට හැකි වනු ඇති බව පොලීසිය ප්‍රකාශ කළා.",
       "URL": "https://www.hirunews.lk/175245/කිරිඇල්ලේ-දී-15-හැවිරිදි-ළමයෙකු-අභිරහස්-ලෙස-මිය-යාම-ගැන-පරීක්ෂණ",
       "Category": "Local News",
       "Parent URL": "https://www.hirunews.lk/local-news.php?pageID=4236"
}