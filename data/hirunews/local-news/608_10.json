{
       "Source": "hirunews",
       "Timestamp": "Thursday, 12 January 2023 - 7:14",
       "Headline": "කුලී ගොඩනැගිලිවල රජයේ කාර්යාල බෑ",
       "News Content": "කුලී බදු ලෙස අධික මුදල් ගෙවමින් පෞද්ගලික ස්ථානවල පවත්වාගෙන යන රජයේ සියලු කාර්යාල, රජය සතු ස්ථානවලට ගෙන යන ලෙස රාජ්‍ය පරිපාලන අමාත්‍යාංශය දැනුම් දී තිබෙනවා.\nරාජ්‍ය පරිපාලන අමාත්‍යාංශයේ ලේකම් නීල් හපුහින්න අදාළ ආයතන ප්‍රධානීන්ට ලිඛිතව දැනුම් දී ඇත්තේ, රාජ්‍ය වියදම් අවම කිරීම සඳහා මෙම තීරණය ගත් බවයි.\nඑමෙන්ම සියලු රාජ්‍ය ආයතනවල ජලය, විදුලිය අරපිරිමැස්මෙන් භාවිත කරන ලෙසත් අදාළ ලිපිය මඟින් දැනුම්වත් කර තිබෙනවා.\nතවද සියලුම රාජ්‍ය ආයතනවල සේවය කරන නිලධාරීන් දිනපතා නියමිත රාජකාරි එදිනම නිම කරන ලෙසත් එසේ කරන්නේ ද යන්න සොයා බලන බවත් ලේකම්වරයා දැනුම් දී ඇති බවයි වාර්තා වෙන්නේ.\nඑමෙන්ම සෑම ආයතනයකම විදුලිපංකා, වායුසමන යන්ත්‍ර භාවිතය අවම කිරීමටත් එම ලිපියෙන් දැනුම දී ඇති අතර නිවාඩු දිනවල අතිකාල සඳහා සේවකයන් යෙදවීම සම්බන්ධයෙන් ද උපදෙස් දී තිබෙනවා.",
       "URL": "https://www.hirunews.lk/324825/කුලී-ගොඩනැගිලිවල-රජයේ-කාර්යාල-බෑ",
       "Category": "Local News",
       "Parent URL": "https://www.hirunews.lk/local-news.php?pageID=608"
}