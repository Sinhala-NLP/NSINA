{
       "Source": "hirunews",
       "Timestamp": "Thursday, 23 July 2020 - 20:20",
       "Headline": "කිතුල් රා නිස්සාරණය අධිකරණයට ඉදිරිපත් කළ යුතු වරදක් නොවන බව වැඩබලන පොලිස්පති පොලිස් ස්ථානවලට දැනුම්දෙයි (වීඩියෝ)",
       "News Content": "මින් ඉදිරියට කිතුල් රා නිස්සාරණය අධිකරණයට ඉදිරිපත් කළ යුතු වරදක් නොවන බව වැඩබලන පොලිස්පතිවරයා සියලු පොලිස් ස්ථානවලට දැනුම්දීමක් සිදුකර තිබෙනවා.\n2018 අංක 4 දරන සුරාබදු සංශෝදන පනත අනුව කිතුල් ගස්වල රා මැදීම සහ එම ගස්වලින් රා නිස්සාරණය කිරීම බලපත්‍ර නොමැතිව සිදු කළ හැකි බවටයි සඳහන් කර ඇත්තේ.\nපොලිසිය නිවේදනය කළේ ඇතැම් පොලිස් ස්ථානාධිපතිවරුන් විසින් බලපත්‍ර නොමැතිව කිතුල් ගස් මැදීම හෝ රා නිස්සාරණය කරන පුද්ගලයන් සම්බන්ධයෙන් දිගින් දිගටම නඩු ලබාගැනීම් සිදුකරන බවට තොරතුරු ලැබී ඇති බවයි.\nඑබැවින් සංශෝදන පනතට අනුව අදාළ කටයුතු සඳහා බලපත්‍ර ලබාගැනීම අවශ්‍ය නොවන බැවින් කිතුල් ගස් මැදීම හෝ රා නිස්සාරණය කරන පුද්ගලයන්ට එරෙහිව නඩු ලබාගැනීමක් සිදු නොකරන ලෙසටයි පොලිස්පතිවරයා විසින් සියලුම පොලිස් ස්ථාන දැනුවත් කර ඇත්තේ.\nමේ අතර සුරාබදු වැටලීම් හේතුවෙන් ඇණහිට ඇති කිතුල් කර්මාන්තය යළි පණ ගැන්වීමට පසුබිම් සකසන බව ජනාධිපති ගෝඨාභය රාජපක්ෂ සඳහන් කළා.\nගාල්ල නෙළුව ප්‍රදේශයේ මැතිවරණ ප්‍රචාරක රැළි අතරතුර ජනතාව ඉදිරිපත් කළ ගැටළුවලට පිළිතුරු දෙමිනුයි ජනාධිපතිවරයා මේ බව සඳහන් කර ඇත්තේ.",
       "URL": "https://www.hirunews.lk/246257/කිතුල්-රා-නිස්සාරණය-අධිකරණයට-ඉදිරිපත්-කළ-යුතු-වරදක්-නොවන-බව-වැඩබලන-පොලිස්පති-පොලිස්-ස්ථානවලට-දැනුම්දෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2564"
}