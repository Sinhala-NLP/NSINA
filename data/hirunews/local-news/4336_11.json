{
       "Source": "hirunews",
       "Timestamp": "Wednesday, 06 September 2017 - 8:03",
       "Headline": "තුන්වන පාසල් වාරය අද ඇරඹේ",
       "News Content": "මෙම වසරේ තෙවන පාසල් වාරය අදින් ආරම්භ වනවා.\nඒ අනුව අධ්‍යාපන අමාත්‍යාංශය සියලුම පාසල්වල විදුහල්පතිවරුන්ට දැනුම් දී ඇත්තේ පාසල් ආරම්භ කිරීමට ප්‍රථම ඩෙංගු මර්දන පවිත්‍රතා වැඩසටහන් ක්‍රියාත්මක කරන ලෙසයි.\nඒ යටතේ පාසල් පරිශ්‍රයන් පිරිසිදු කිරීම දින 03 ක් තිස්සේ ක්‍රියාත්මක වන බවයි අධ්‍යාපන අමාත්‍යාංශය නිවේදනය කළේ.\nඑමෙන්ම අධ්‍යයන පොදු සහතික පත්‍ර උසස් පෙළ විභාගයේ පිළිතුරු පත්‍ර ඇගයීමේ කටයුතු හෙට සිට ආරම්භ කරන බව විභාග දෙපාර්තමේන්තුව පවසනවා.\nඅදියර 03ක් යටතේ මෙහි ඇගයීම් කටයුතු සිදුකරන අතර, පළමු අදියර හෙට සිට 20 වන දා දක්වා සිදුකිරීමට නියමිතයි.\nදෙවන අදියර 13 වන දා සිට 26 වන දා දක්වාත්, 3 වන අදියර සහ පොදු පරීක්ෂණය 30 වන දා සිට ඔක්තෝම්බර් 01 වන දා දක්වාත් සිදුකෙරෙනු ඇති.\nපළමු අදියරේදී දිවයින පුරා මධ්‍යස්ථාන 31 කදී පිළිතුරු පත්‍ර ඇගයීමේ කටයුතු සිදුවන බව ද විභාග දෙපාර්තමේන්තුව නිවේදනය කළා.\nමේ අතර, බස් රථ වෙනුවෙන් ක්‍රියාත්මක ප්‍රමුඛතා මං තීරු ඇති මාර්ගවල ගමන් ගන්නා පාසල් ප්‍රවාහන බස් රථ හා වෑන් රථවලට ද එම මංතීරුව භාවිතා කළ හැකි බව මහා නගර හා බස්නාහිර සංවර්ධන අමාත්‍යාංශය පවසනවා.\nකොළඹ නගරයේ රථ වාහන තදබදය අවම කිරීමේ අරමුණින් මෙම ක්‍රියාමාර්ගය ගත් බවයි එම අමාත්‍යාංශය වැඩිදුරටත් සඳහන් කළේ.",
       "URL": "https://www.hirunews.lk/170235/තුන්වන-පාසල්-වාරය-අද-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=4336"
}