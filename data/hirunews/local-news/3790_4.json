{
       "Source": "hirunews",
       "Timestamp": "Monday, 20 August 2018 - 12:44",
       "Headline": "බස්නාහිර ඉසුරට විශ්වාසභංගයක්",
       "News Content": "බස්නාහිර පළාත් ප්‍රධාන අමාත්‍ය ඉසුර දේවප්‍රියට එරෙහිව විශ්වාසභංග යෝජනාවක් ඉදිරිපත් කිරීම කෙරෙහි එම පළාත් සභාවේ ඒකාබද්ධ විපක්ෂය නියෝජනය කරන මන්ත්‍රීවරුන්ගේ අවධානය යොමුව තිබෙනවා.\nඊට සහයෝගය ලබා ගැනීම සඳහා පළාත් සභාවේ අනෙකුත් පක්ෂවල මන්ත්‍රීවරුන් සමඟ මේ දිනවල සාකච්ඡා කරන බවයි ඒකාබද්ධ විපක්ෂය නියෝජනය කරන මන්ත්‍රී කණ්ඩායමේ නායක සුනිල් ජයමිණි හිරු ප්‍රවෘත්ති අංශයට කියා සිටියේ.\nබස්නාහිර පළාත් සභාව සදහා එකක් රුපියල් හයලක්ෂ 40,000 ක් වටිනා පුටු 125 ක් බෙල්ජියමෙන් ගෙන්වීමට ටෙන්ඩර් කැඳවීමේ සිද්ධියක් පිළිබඳව පසුගිය දිනවල හිරු ප්‍රවෘත්ති තුළින් අනාවරණ කළා. පසුව එය තාවකාලිකව අත්හිටුවීමටයි බස්නාහිර පළාත් ආණ්ඩුකාර හේමකුමාර නානායක්කාර නියෝග කළේ.\nමෙම තත්ත්වය තුළ බස්නාහිර පළාත් සභාවේ ඒකාබද්ධ විපක්ෂය නියෝජනය කරන මන්ත්‍රීවරුන් 38දෙනා ඉදිරියේදී විපක්ෂයේ අසුන් ගැනීම කෙරෙහි අවධානය යොමුවී ඇතැයිද පළාත් සභා මන්ත්‍රී සුනිල් ජයමිණි ප්‍රකාශ කළා.\n‘‘ප්‍රධාන අමාත්‍යවරයාගේ ක්‍රියාකලාපය කළකිරිලා තියෙන්නේ.\nකණ්ඩායම් කිහිපයක් මත පළවෙලා තියෙනවා විශ්වාසභංගයක් ගෙන එන්න.\nඅපි ඒ ගැන මේ වනවිට සාකච්ඡා කරමින් ඉන්නේ.’’\nසභිකයින් 104 දෙනෙකුගෙන් සැදුම්ලත් බස්නාහිර පළාත් සභාවේ පාලන බලය හොබවන්නේ එක්සත් ජනතා නිදහස් සන්ධානයයි.\nමන්ත්‍රීවරු 59 දෙනෙකු ආණ්ඩු පක්ෂයේ අසුන් ගෙන සිටින නමුත් ඉන් මන්ත්‍රීවරු 38 දෙනෙකු ඒකාබද්ධ විපක්ෂය නියෝජනය කරනවා.\nමන්ත්‍රීවරු 45 දෙනෙකු නියෝජනය කරන්නේ විපක්ෂයයි.\nඊට එක්සත් ජාතික පක්ෂයේ 28ක්, ප්‍රජාතන්ත්‍රවාදී පක්ෂයේ 9ක්, ජනතා විමුක්ති පෙරමුණේ 06ක් සහ ප්‍රජාතන්ත්‍රවාදී ජනතා පෙරමුණේ දෙදෙනෙකු වශයෙන් මන්ත්‍රීවරු ඇතුළත්.\nබස්නාහිර පළාත් ප්‍රධාන අමාත්‍ය ඉසුර දේවප්‍රියට එරෙහිව විශ්වාසභංග යෝජනාවක් ඉදිරිපත් වුවහොත් ඒ සඳහා කටයුතු කරන ආකාරය සම්බන්ධයෙන් හිරු ප්‍රවෘත්ති අංශය එක්සත් ජාතික පක්ෂයේ මන්ත්‍රී නිරෝෂන් පාදුක්කගෙන් විමසීමක් කළා.\nඔහු කියා සිටියේ ඉසුර දේවප්‍රිය ගෙන එන හැම යෝජනාවකටම ඒකාබද්ධය  කැමැත්ත පළ කර සිටියදී මෙවැනි විශ්වාසභංගයක් ගෙන ඒම විහිළු සහගත බවයි.\nමේ අතර ප්‍රධාන අමාත්‍යවරයාට එරෙහිව විශ්වාසභංග යෝජනාවක් ඉදිරිපත් වුවහොත් ගන්නා තීරණය ඉදිරියේදී ප්‍රකාශයට පත් කරන බවයි ජනතා විමුක්ති පෙරමුණේ පළාත් සභා මන්ත්‍රී ලක්ෂ්මන් නිපුණආරච්චි කියා සිටියේ.",
       "URL": "https://www.hirunews.lk/197964/බස්නාහිර-ඉසුරට-විශ්වාසභංගයක්",
       "Category": "Local News",
       "Parent URL": "https://www.hirunews.lk/local-news.php?pageID=3790"
}