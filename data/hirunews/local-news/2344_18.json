{
       "Source": "hirunews",
       "Timestamp": "Sunday, 08 November 2020 - 14:14",
       "Headline": "රජයේ වෛද්‍ය නිලධාරීන්ගේ සංගමයෙන් චෝදනාවක් (වීඩියෝ)",
       "News Content": "තවත් ආසාදිතයින් 445 දෙනෙකු ඊයේ(07) වාර්තාවීමත් සමග මිනුවන්ගොඩ සහ පෑලියගොඩ කොවිඩ් පොකුර 10,000 සීමාවට ආසන්නවී තිබෙනවා.\nමේ අතර සේවකයින් 6000කට ආසන්න සංඛ්‍යාවක් සේවය කරන හොරණ බොඩිලයින් ආයතනයෙන් වාර්තාවන ආසාදිතයින් සංඛ්‍යාව දිනෙන් දින ඉහල යන පසුබිමක එහි සිදු කෙරෙන පීසිආර් පරීක්ෂණ සතුටුදායක මට්ටමකට නොපවති බවට රජයේ වෛද්‍ය නිලධාරීන්ගේ සංගමය චෝදනා කරනවා.\nමිනුවන්ගොඩ සහ පැලියගොඩ පොකුරෙන් ඊයේ  කොවිඩ් 19 ආසාදිතයින් 445දෙනෙකු වාර්තා වුණා.\nඒ අනුව එම පොකුරෙන් වාර්තාවන සමස්ත ආසාදිතයින් සංඛ්‍යාව  9,941 ක්.\nඊයේ  වාර්තා වූ ආසාදිතයින් 445 දෙනාගෙන් වැඩිම පිරිසක් කොළඹ දිස්ත්‍රික්කයෙන් සටහන් වන අතර එම සංඛ්‍යාව 176ක්.\nගම්පහ දිස්ත්‍රික්කයෙන් ආසාදිතයින් 174 දෙනෙකු ද,  කළුතරින් 10ක් , කුරුණෑගලින් 25 ක්  සහ කෑගල්ල දිස්ත්‍රික්කයෙන් 14 දෙනෙකුද සටහන් වුණා.\nමේ අතර ඊයේ දිනයේ කොවිඩ් 19 ආසාදිතව මියගිය සංඛ්‍යාව 4ක් ලෙස සටහන් වූ අතර ඉන් තිදෙනෙකු කාන්තාවන් බව රජයේ ප්‍රවෘත්ති දෙපාර්තමේන්තුව සඳහන් කළා.\nකෙසේ වුවත් එම දෙපාර්තමේන්තුව අද යළි නිවේදනයක් නිකුත් කරමින් පවසා ඇත්තේ ගනේමුල්ල ප්‍රදේශයේදී මියගොස් ඇත්තේ  88 හැවිරිදි කාන්තාවක් නොව පිරිමි පුද්ගලයෙකු බවට සෞඛ්‍ය සේවා අධ්‍යක්ෂකජනරාල්වරයා නිවැරදි කර ඇති බවයි.\nපසුගිය දින කිහිපය තුළ සිදුවූ මරණවලින් වැඩි සංඛ්‍යාවක් කොළඹ මහ නගර සභා බල ප්‍රදේශයෙන් වාර්තා වීම හේතුවෙන් කොළඹ මහනගර සභාවේ ප්‍රධාන සෞඛ්‍ය වෛද්‍ය නිලධාරී රුවන් විජයමුණි මහතා පැවසුවේ ශ්වසන හා පපුවේ වේදනාවක් ඇත්නම් වහාම රෝහල කට ගොස් වෛද්‍ය උපදෙස් ගන්නා ලෙසයි.\nමේ අතර හෝමාගම මූලික රෝහලේදී ශල්‍යකර්මයකට භාජය කොට දැඩි සත්කාර ඒකකයට ඇතුළත් කිරීමෙන් අනතුරුව කොවිඩ් ආසාදිත බවට තහවුරු වූ රෝගියා ප්‍රතිකාර සඳහා පළමුව ඇතුළත් කළ අතුරුගිරිය ප්‍රාදේශීය රෝහලේ  වෛද්‍යවරයෙකු ඇතුළු 11 දෙනෙකුද ස්වයං නිරෝධායනයට යොමු කර තිබෙනවා.\nමේ අතර කොළඹ වරායේ සේවය කරන කඹුරුපිටිය මිරිස්වත්ත හා ගතාර ප්‍රදේශයේ පදිංචි පුද්ගලයින් දෙදෙනෙකුට කොවිඩ් වෛරසය ආසාදනය වී ඇති බවට තහවුරු වී තිබෙනවා.\nමේ අතර සේවකයන් 6000කට ආසන්න සංඛ්‍යාවක් රැකියාවේ නියුතු හොරණ බොඩිලයින් ආයතනයේ කොවිඩ් ආසාදිතයින් සංඛ්‍යාව දිනෙන් දින ඉහළයමින් පවතින බවත් ඔවුන් සම්බන්ධයෙන් සිදුකරන PCR පරීක්ෂණ ප්‍රමාණවත් මට්ටමක නොමැති බවත් රජයේ වෛද්‍ය නිලධාරීන්ගේ සංගමය චෝදනා කරනවා.\nකෙසේ වුවත් මාස් හෝල්ඩින්ග්ස් ආයතනය නිවේදනයක් නිකුත් කරමින් පවසන්නේ දිවයිනේ ඇති සියලු බොඩිලයින් ආයතනවල සේවකයන් වෙනුවෙන් පුළුල් ලෙස PCR පරීක්ෂණ සිදුකරන බවයි.\nමිනුවන්ගොඩ පොකුර හඳුනාගැනීමෙන් පසු මේ දක්වා සිදුකළ පරීක්ෂණ 2820කින් පරීක්ෂණ 1760ක ප්‍රතිඵල ලැබීමට නියමිත බවත් එම නිවේදනයේ දැක්වෙනවා.\nආසාදිතයින් 69 දෙනෙකු හා ආසාදිත නොවන 969 දෙනෙකු පිළිබඳවද වාර්තා වන බවත් එහි සඳහන්.\nමහනුවර මයිලපිටිය ප්‍රදේශයේ නිවාස අලුත්වැඩියාකරන්නන් දෙදෙනෙකු හඟුරන්කෙත ප්‍රදේශයේ නිවසක් ඉදි කිරීමේ කටයුතුවල යෙදී සිටියදී ඇතිවූ රෝගී තත්ත්වයක් හේතුවෙන් සිදුකළ පීසිආර් පරීක්ෂණයෙන් කොවිඩ් ආසාදිත බවට හඳුනාගෙන තිබෙනවා.\nඒ අනුව ඔවුන් දෙදෙනා තෙල්දෙණිය රෝහලට යොමු කිරීමට ප්‍රදේශයේ සෞඛ්‍ය වෛද්‍ය නිලධාරීන් කටයුතු කර ඇති අතර ආශ්‍රිතයින්  20 දෙනෙකු පමණද නිරෝධායනය සඳහා යොමු කෙරුණා.",
       "URL": "https://www.hirunews.lk/254270/රජයේ-වෛද්‍ය-නිලධාරීන්ගේ-සංගමයෙන්-චෝදනාවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2344"
}