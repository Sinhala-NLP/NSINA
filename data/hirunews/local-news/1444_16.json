{
       "Source": "hirunews",
       "Timestamp": "Thursday, 06 January 2022 - 16:18",
       "Headline": "මහනුවර ඇහැළේපොළ වලව්වේ ප්‍රතිසංස්කරණ ජනපති නිරීක්ෂණයට (ඡායාරූප සහ වීඩියෝ))",
       "News Content": "වසර 400කට වඩා ඉපැරණි මහනුවර රජවීදියේ පිහිටි ඇහැළේපොළ වලව්වේ ප්‍රතිසංස්කරණ කටයුතු ජනාධිපති ගෝඨාභය රාජපක්ෂගේ නිරීක්ෂණයට ලක්ව තිබෙනවා.\nබ්‍රිතාන්‍ය යටත්විජිත සමයේ දී සිර මැදිරියක් හා පසුකාලීනව රිමාන්ඩ් බන්ධනාගාරයක් ලෙස  පවත්වාගෙන ගිය මෙම ගොඩනැඟිල්ල නාගරික සංවර්ධන අධිකාරිය යටතට පවරා ගෙන, පුරාවිද්‍යා දෙපාර්තමේන්තුවේ අධීක්ෂණය යටතේයි සංවර්ධනය කෙරුණේ.\nඓතිහාසික වටිනාකමකින් යුත් මෙම ගොඩනැඟිල්ලේ ඉදිකිරීම් සියල්ල මුල් වකවානුවේ පැවති වලව්වේ පෞරාණික සැලැස්මට හානියක් නොවන පරිදි සිදු කර තිබෙනවා.\nප්‍රතිසංස්කරණ කටයුතු කඩිනමින් නිම කරන ලෙසටයි අද පස්වරුවේ එම එහි ගිය ජනාධිපතිවරයා උපදෙස් දී ඇත්තේ.\nදියවඩන නිලමේ නිලංග දෑල ද මෙම අවස්ථාවට එක්ව තිබෙනවා.\nමේ අතර ජනාධිපති ගෝඨාභය රාජපක්ෂ අද පෙරවරුවේ ඓතිහාසික ගැටඹේ රාජෝපවනාරාමයට සහ මල්වතු විහාරයට පැමිණ අනුනාහිමිවරුන් බැහැ දැක ආශිර්වාද ලබා ගත්තා.\nජනාධිපති ගෝඨාභය රාජපක්ෂ මහතා පළමුව පැමිණියේ මල්වතු මහා විහාරය වෙතයි.\nමල්වතු පාර්ශ්වයේ අනුනායක අතිපූජ්‍ය දිඹුල්කුඹුරේ විමලධම්ම හිමියන් බැහැ දුටු ජනාධිපතිවරයා උන්වහන්සේගෙන් ආශිර්වාද ලබා ගත්තා.\nජනාධිපතිවරයා ජනතා අපේක්ෂාවන් ඉටු කරනු ඇති බවට මහා සංඝ රත්නය විශ්වාසය පළ කරන බව එහිදී අනුනාහිමියන් පවසා තිබෙනවා.\nමල්වතු පාර්ශ්වයේ අනුනායක පූජ්‍ය නියංගොඩ විජිතසිරි හිමියන් ද බැහැ දුටු ජනාධිපතිවරයා උන්වහන්සේ සමඟ කෙටි පිළිසඳරක ද නිරත වුණා.\nඅනතුරුව ජනාධිපතිවරයා ගැටඹේ රාජෝපවනාරාමයට පැමිණ පූජ්‍ය කැප්පෙටියාගොඩ සිරිවිමල නාහිමියන් බැහැ දැක ආශිර්වාද ලබා ගත්තා.",
       "URL": "https://www.hirunews.lk/293205/මහනුවර-ඇහැළේපොළ-වලව්වේ-ප්‍රතිසංස්කරණ-ජනපති-නිරීක්ෂණයට-ඡායාරූප-සහ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1444"
}