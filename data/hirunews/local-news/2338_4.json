{
       "Source": "hirunews",
       "Timestamp": "Wednesday, 11 November 2020 - 18:59",
       "Headline": "අයවැය ගැටළුව විසඳෙයි - විවාදය දින 20කට සීමාවේ",
       "News Content": "ලබන වර්ෂය සඳහා වන අයවැය විවාදය දින 20කට සීමා කිරීමට අද (11) පැවති පක්ෂ නායක රැස්වීමේදී තීරණය වී තිබෙනවා.\nකථානායකවරයාගේ ප්‍රධානත්වයෙන් මෙම පක්ෂ නායක රැස්වීම පැවැත්වුණු අතර, මුදල් අමාත්‍යවරයා ලෙස අග්‍රාමාත්‍ය මහින්ද රාජපක්ෂ ලබන 17 වනදා ලබන වසර සඳහා වන අයවැය පාර්ලිමේන්තුවට ඉදිරිපත් කරනු ඇති.\nඅවසන් වරට පැවති පක්ෂ නායක රැස්වීමේදී අයවැය විවාදය සම්බන්ධයෙන් අවසන් තීරණයක් ගැනීමට නොහැකි වූයේ එය පැවැත්වෙන දින ගණන සම්බන්ධයෙන් තීරණයකට එළඹීමට නොහැකිවීම හේතුවෙන්.\nපවතින කොරෝනා තත්ත්වය සලකා අයවැය දෙවන වර කියවීම සහ කාරක සභා අවස්ථාව දින 11කට සීමා කළ යුතු යැයි ආණ්ඩු පක්ෂය යෝජනා කළ ද ඒ සඳහා සාම්ප්‍රදායිකව වෙන් කෙරෙන දින 26 ක් ලබා දිය යුතු බව විපක්ෂය කියා සිටියා.\nකෙසේ නමුත් අද (11) පැවති පක්ෂ නායක රැස්වීමේදී අයවැය විවාදය සඳහා දින 20ක් ලබාදීමට ආණ්ඩුව එකඟ වී තිබෙනවා.\nඒ අනුව අයවැය දෙවන වර කියවීමේ විවාදය ලබන 18 වන දා සිට 21 වන දා දක්වා පැවැත්වෙන අතර කාරක සභා අවස්ථා විවාදය ලබන 23 වන දා සිට දෙසැම්බර් 10 දක්වා පැවැත්වෙනු ඇති.\nඑදින විසර්ජන පනත් කෙටුම්පතේ තෙවන වර කියවීම ද සිදුවන අතර පස්වරුවේ ඡන්ද විමසීම ද සිදුකිරීමට නියමිතයි.\nමේ අතර විපක්ෂයේ ප්‍රධාන සංවිධායක ලක්ෂ්මන් කිරිඇල්ල කළ ඉල්ලීමකට අනුව අනිද්දා පාර්ලිමේන්තුව රැස්වීමටත්, එදින විපක්ෂය විසින් ගෙන එනු ලබන සභාව කල් තැබීමේ යෝජනාව විවාදයට ගැනීමටත් අද (11) තීරණය කෙරුණා.\nඑමෙන්ම මේ වසරේ වියදම් සම්බන්ධ විසර්ජන පනත් කෙටුම්පත පිළිබඳ දෙවන වර කියවීම සහ කාරක සභා අවස්ථාවේ විවාදය හෙට පාර්ලිමේන්තුවේදී පැවැත්වීමට නියමිතයි.",
       "URL": "https://www.hirunews.lk/254498/අයවැය-ගැටළුව-විසඳෙයි-විවාදය-දින-20කට-සීමාවේ",
       "Category": "Local News",
       "Parent URL": "https://www.hirunews.lk/local-news.php?pageID=2338"
}