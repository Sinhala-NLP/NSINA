{
       "Source": "hirunews",
       "Timestamp": "Sunday, 17 July 2022 - 12:38",
       "Headline": "අනතුරු ඇඟවීමේ උදාහරණයක් වූ ශ්‍රී ලංකාව",
       "News Content": "ඉහළ ණය මට්ටම් සහ සීමිත ප්‍රතිපත්ති අවකාශයක් ඇති රටවලට අනතුරු ඇඟවීමේ සලකුණක් ලෙස ශ්‍රී ලංකාව ගත හැකි බව ජාත්‍යන්තර මූල්‍ය අරමුදලේ කළමනාකාර අධ්‍යක්ෂිකා ක්‍රිස්ටලිනා ජෝර්ජිවා ප්‍රකාශ කරනවා.\nඇය ඒ බව ප්‍රකාශ කර සිටියේ ඊයේ (16) ඉන්දුනීසියාවේ පැවති G20 මුදල් අමාත්‍යවරුන්ගේ සහ මහ බැංකු අධිපතිවරුන්ගේ රැස්වීමක දී යි.\nඑහි දී ඇය වැඩි දුරටත් කියා සිටියේ, ලෝක ආර්ථික ඉදිරි දැක්මේ යාවත්කාලීනයන් තුළ 2022 සහ 2023 යන වසරවල දී ගෝලීය වර්ධනය තවදුරටත් පහත වැටීමක් ප්‍රක්ෂේපණය කරන බවයි.\nඑසේ ම මෙම තත්ත්වය නැඟී එන සහ සංවර්ධනය වෙමින් පවතින රටවල වර්ධනයට බලපෑම් ඇති කළ හැකි බැවින් ශක්තිමත් ප්‍රතිපත්තිමය මැදිහත්වීම් අවශ්‍ය බවත්, ඉහළ ණය මට්ටම් සහ සීමිත ප්‍රතිපත්ති අවකාශයක් පවත්වා ගැනීම වඩා වැදගත් බවත් ඇය එහි දී පෙන්වා දුන්නා.\nඑසේ ම ගෝලීය වශයෙන් භාණ්ඩ සහ ආහාරවල මිල ගණන් ඉහළ යාම කෙරෙහි යුක්‍රේන රුසියා යුද්ධයේ බලපෑම පිළිබඳව ද, ගෝලීය කොවිඩ් වසංගතයේ බලපෑම ද ඇය මෙහි දී විස්තර කර තිබෙනවා.\nතව ද, නැගී එන සහ සංවර්ධනය වෙමින් පවතින රටවල් ද මාස හතරක් අඛණ්ඩව ප්‍රාග්ධනය පිටතට ගලා යාම අත්විඳිමින් සිටින බැවින් එම ආර්ථික තවදුරටත් පසුපසට වැටීමේ අවදානමට ලක්ව සිටිති.",
       "URL": "https://www.hirunews.lk/310193/අනතුරු-ඇඟවීමේ-උදාහරණයක්-වූ-ශ්‍රී-ලංකාව",
       "Category": "Local News",
       "Parent URL": "https://www.hirunews.lk/local-news.php?pageID=1014"
}