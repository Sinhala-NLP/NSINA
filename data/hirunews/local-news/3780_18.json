{
       "Source": "hirunews",
       "Timestamp": "Sunday, 26 August 2018 - 9:22",
       "Headline": "රිය අනතුරුවලින් 10 ක් ජීවිතක්ෂයට (ඡායාරූප)",
       "News Content": "ගතවු පැය කිහිපය තුල සිදුවු රිය අනතුරු හේතුවෙන් පුද්ගලයන් 10 දෙනෙකු ජීවිතක්ෂයට පත්වී තිබෙනවා.\nකල්කුඩා, මීරිගම, කොච්චිකඩේ, කැකිරාව, ගොඩකවෙල, මහව, මින්නේරිය සහ කොස්ගම ප්‍රදේශවලදීයි අනතුරු සිදුවී ඇත්තේ.\nමින්නේරිය නගරයේදී මෝටර් රථයක් ගසක ගැටී අද අලූයම සිදුවු අනතුරකින් තරුණයන් දෙදෙනෙකු ජීවිතක්ෂයට පත්ව තිබෙනවා.\nපොලිසිය සඳහන් කළේ මහනුවර සිට කදුරුවෙල බලා ගමන්ගත් මෝටර් රථයක් රියදුරුට නින්ද යාම හේතුවෙන් මාර්ගයෙන් ඉවතට පැන ගසක ගැටී එක්  අනතුරක් සිදුව ඇති බවයි.\nඅනතුරෙන් මෝටර් රථයේ ගමන්ගත් තවත් පුද්ගලයින් 04 දෙනෙකු තුවාල ලබා පොලොන්නරුව රෝහලට ඇතුළත් කර තිබෙනවා.\nජීවිතක්ෂයට පත්ව ඇත්තේ කදුරුවෙල මුස්ලිම් කොලනියේ පදිංචි 23 හැවිරිදි තරුණයන් දෙදෙනෙක්.\nමේ අතර රත්නපුර ඇඹිලිපිටිය මාර්ගයේ කොස්වැටිය විහාරස්ථානය අසලදී ඊයේ රාත්‍රී 11.30 ට පමණ සිදුවු අනතුරකින් තරුණයන් දෙදෙනෙකු ජීවිතක්ෂයට පත්වුනා.\nඒ ඔවුන් ගමන් කළ යතුරුපැදිය බස් රථයක මුහුණට මුහුණලා ගැටීමෙන්.\nබරපතල තුවාල ලැබු තරුණයන් දෙදෙනා පල්ලෙබැද්ද රෝහලට ඇතුලත් කිරීමේදී මියගොස් තිබෙනවා.\nමෙලෙස ජීවිතක්ෂයට පත්වුයේ අගුණුකොලපැලැස්ස ප්‍රදේශයේ පදිංචි 32 හැවිරිදි අයෙක් සහ නෙලුව කඩිහින්ගල ප්‍රදේශයේ පදිංචි 19 හැවිරිදි අයෙක්.\nබස් රථයේ රියදුරා අත්අඩංගුවට ගෙන තිබෙනවා.\nමේ අතර පාදෙණිය අනුරාධපුර මාර්ගයේ කැත්තපහුව ප්‍රදේශයේදී මෝටර් රථයක ගැටීමෙන් මාර්ගය හරහා ගිය පුද්ගලයෙකු මියගොස් තිබෙනවා.\nඊයේ රාත්‍රී 8.40 ට පමණ අනතුර සිදුව ඇති අතර බරපතල තුවාල ලැබු ඔහු අඹන්පොල රෝහලට ඇතුලත් කිරීමේදී මරණයට පත්වුනා.\nමියගොස් ඇත්තේ රාගම මගුල්පොකුණ ප්‍රදේශයේ පදිංචි 67 හැවිරිදි අයෙක්.\nඅනතුරට සම්බන්ධ මෝටර් රථයේ රියදුරා අත්අඩංගුවට ගෙන තිබෙනවා.\nඊයේ සවස 5 ට පමණ තවත් අනතුරක් සිදුවී ඇත්තේ කොස්ගම පූගොඩ මාර්ගයේ කහව ප්‍රදේශයේදීයි.\nලොරියක පිටුපස ගමන් කළ පුද්ගලයෙකු ඉන් ඇද වැටී එම ලොරියේම පිටුපස රෝදයට යටවී මියගොස් තිබුනා.\nඔහු කොස්ගම ප්‍රදේශයේ පදිංචි 40 හැවිරිදි පුද්ගලයෙක්.\nඅනතුරින් පසු ලොරි රථය පළාගොස් තිබු අතර සැකකාර රියදුරා සැගව සිටියදී අත්අඩංගුවට ගෙන ඇති බවයි පොලිසිය කියාසිටියේ.\nමේ අතර කැකිරාව කිතුල්හිටියාව ප්‍රදේශයේදී ත්‍රී රෝද රථයක් සහ ජීප් රථයක් මුහුණට මුහුණ ගැටීමෙන් අනතුරක් සිදුවු අතර එහිදී ත්‍රී රෝද රථයේ රියදුරා මරණයට පත්වුනා.\nඔහු දඹුල්ල ප්‍රදේශයේ පදිංචි 62 හැවිරිදි අයෙක් වන අතර කැබ් රථයේ රියදුරා අත්අඩංගුවට ගෙන තිබෙනවා.\nමේ අතර කෙටි ආහාර වර්ග අලෙවි කරන ත්‍රී රෝද රථයක් පාලනය කර ගැනීමට නොහැකිව පෙරලී යාමෙන් එහි රියදුරා ජීවිතක්ෂයට පත්වුනා.\nඊයේ මෙම අනතුර සිදුවුයේ කොච්චිකඩේ ප්‍රදේශයේ අතුරු මාර්ගයකදීයි.\nමියගොස් ඇත්තේ 35 හැවිරිදි පුද්ගලයෙක්.\nමේ අතර මීරිගම ප්‍රදේශයේදී ජීප් රථයක් පාලනය කර ගැනීමට නොහැකිව මාර්ගයේ ගමන් කළ පදිකයෙකු හා ගැටී අනතුරුව තාප්පයකද ගැටී අනතුරක් සිදුවුනා.\nඑහිදී තුවාල ලැබු පදිකයා සහ ජීප් රථයේ රියදුරා මීරිගම රෝහලට ඇතුලත් කිරීමේදී පදිකයා මරණයට පත්වු බවයි පොලිසිය කියාසිටියේ.\nඔහු මීරිගම ප්‍රදේශයේ පදිංචි 59 හැවිරිදි පුද්ගලයෙක්.\nමේ අතර කල්කුඩා පාසිකුඩා මාර්ගයේ ප්‍රදේශයේදී යතුරුපැදියක් මාර්ගයෙන් ඉවතට පැන සූර්ය බලශක්ති කුලුණක ගැටීමෙන් එම යතුරුපැදියේ ගමන් කළ පසුපැදිකරු මරණයට පත්ව තිබෙනවා.\nයතුරුපැදිය පැදවු පුද්ගලයා වාලච්චේන රෝහලේ ප්‍රතිකාර ලබනවා.\n-මින්නේරිය නගරයේ රිය අනතුර-\nඡායාරූප - පොළොන්නරුව රොෂාන් තුෂාර",
       "URL": "https://www.hirunews.lk/198413/රිය-අනතුරුවලින්-10-ක්-ජීවිතක්ෂයට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=3780"
}