{
       "Source": "hirunews",
       "Timestamp": "Wednesday, 06 October 2021 - 12:44",
       "Headline": "ජි.එස්.පී ප්ලස් කොන්දේසි පිළිබඳ යුරෝපා සංගමයෙන් සිහිකැඳවීමක්",
       "News Content": "ජාත්‍යන්තර වගවීම් නිසි පරිදි ක්‍රියාත්මක කරලීම ශ්‍රී ලංකාවට යුරෝපීය වෙළඳපොළ වෙත ප්‍රවේශ වීමේ මූලික පදනම වන බව යුරෝපා සංගමයේ ශ්‍රී ලංකා තානාපති ඩෙනිස් චයිබි පවසනවා.\nඑහිදී අවධානයට ලක්විය යුතු කරුණු සම්බන්ධයෙන් 2015 වසරේ සිට ලක් රජය සමග කටයුතු කරන අතර, අඛණ්ඩ සංවාදයක නිරත වීමට යුරෝපා සංගමය සූදානම්.\nඑමෙන්ම, ලක් රජය සමග කටයුතු කිරීම සහ අධීක්ෂණය යුරෝපීය පාර්ලිමේන්තුව සහ එහි අමාත්‍ය මණ්ඩලය වෙත ඉදිරිපත් කෙරෙන වාර්තා මත පදනම් වන බවයි යුරෝපා සංගම් තානාපතිවරයා වැඩිදුරටත් සඳහන් කළේ.\nයුරෝපා සංගමයේ ජී.එස්.පී ප්ලස් තීරු බදු සහන අධීක්ෂණ කණ්ඩායමක් පසුගිය සැප්තැම්බර් 27 වනදා සිට ශ්‍රී ලංකාවේ සංචාරයක නිරත වුණා.\nඒ ජී.එස්.පී. ප්ලස් තීදු බදු සහනයට අදාළව ජාත්‍යන්තර සම්මුතීන් 27 ක් ශ්‍රී ලංකාව ක්‍රියාත්මක කරලීමේ ප්‍රගතිය පිළිබඳ සොයා බැලීමටයි.\nශ්‍රී ලංකාව විසින් අනුමත කර ඇති අදාළ සම්මුතීන් මගින් මානව සහ කම්කරු අයිතීන්, පරිසරය සහ කාලගුණ වෙනස මෙන්ම, යහපාලන ප්‍රතිපත්තීන් ද ආවරණය කරනු ලබනවා.\nදින 10 ක කාලයක් දිවයිනේ රැදී සිටි යුරෝපා සංගම් අධීක්ෂණ කණ්ඩායම ජනාධිපති ගෝඨාභය රාජපක්ෂ, විදේශ අමාත්‍ය මහාචාර්ය ජී.එල්.පීරිස්, අධිකරණ අමාත්‍ය අලී සබ්රි, සහ මුදල් අමාත්‍ය බැසිල් රාජපක්ෂ ද මුණ ගැසුණා.\nඊට අමතරව, ඔවුන් විපක්ෂය, මානව හිමිකම් සුරකින්නන් ඇතුළු සිවිල් සමාජය, වෘත්තීය සංගම් සහ සේවක පිරිස් ද මුණ ගැසී අදහස් විමසා තිබෙනවා.\nඔවුන් මෙරට සිටින යුරෝපා සංගමයේ රටවල තනාපතිවරුන් සහ එක්සත් ජාතින්ගේ නියෝජිත ආයතනවල සමාජිකයන් ද හමු වි අදහස් හුවමාරු කර ගත් බවයි යුරෝපා සංගමය නිකුත් කළ නිවේදනයක දැක්වෙන්නේ.\nමානව හිමිකම් සහ නිතීයේ ආධිපත්‍යය,  ආර්ථික, සමාජිය සහ සංස්කෘතික අයිතින් මෙන්ම කම්කරු සබඳතාවලට අදාළ කරුණු පිළිබඳව අධික්ෂණ කණ්ඩායමේ අවධානය යොමු වු බව එම නිවේදනයේ වැඩිදුරටත් සඳහන්.\nමෙරට සංචාරයේ නිරත වූ යුරෝපා සංගම් නියෝජිත පිරිස ත්‍රස්තවාදය වැළැක්වීමේ පනත පිළිබඳව සාකච්ඡා කර ඇත්තේ, 2017 වසරේදී ශ්‍රී ලංකාවට නැවතත් ජී.එස්.පී.ප්ලස් තීරුබදු සහනය ලබාදීමේදී එය සංශෝධනය කිරීම මූලික වගවීමක් වූ බව සිහිපත් කරමින්.\nශ්‍රී ලංකාවේ සියලුම ජනකොටස්වල අයිතීන් සැලකූ විට වෙනසක් කොට නොතැකීම පිළිබඳව විශේෂ අවධානයක් යොමු වී තිබෙනවා.\nත්‍රස්තවාදය වැළැක්වීමේ පනත අඛන්ඩව ක්‍රියාත්මක කිරීමෙන් මූලික නිදහසට එල්ල වන අවහිරතා මෙන්ම රාජ්‍ය නොවන සංවිධාන සම්බන්ධයෙන් නව නීති කෙටුම්පත් කිරීම පිළිබඳව ද යුරෝපා සංගම් නියෝජිතයන්ගේ අවධානය යොමුවුණා.\nඖෂධ ප්‍රතිපත්තිය, පරිසරය සහ කාලගුණ වෙනස මෙන්ම දූෂණය පිළිබඳව ද ඔවුන් පැවැත්වූ සාකච්ඡාවල දී අවධානයක් යොමු වූ බව යුරෝපා සංගමය වැඩිදුරටත් සඳහන් කළා",
       "URL": "https://www.hirunews.lk/284235/ජි-එස්-පී-ප්ලස්-කොන්දේසි-පිළිබඳ-යුරෝපා-සංගමයෙන්-සිහිකැඳවීමක්",
       "Category": "Local News",
       "Parent URL": "https://www.hirunews.lk/local-news.php?pageID=1646"
}