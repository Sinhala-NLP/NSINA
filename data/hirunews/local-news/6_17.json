{
       "Source": "hirunews",
       "Timestamp": "Tuesday, 26 September 2023 - 11:56",
       "Headline": "ආසියානු සංවර්ධන බැංකුවෙන් ණයක් ගන්න කැබිනට් අනුමැතිය",
       "News Content": "ආර්ථික ස්ථායිකරණ සහ ප්‍රතිසංස්කරණ වැඩසටහන යටතේ උප වැඩසටහන් දෙකක් ක්‍රියාත්මක කිරීම සඳහා ඇමරිකානු ඩොලර් මිලියන 200 බැගින් වූ ප්‍රතිපත්ති පදනම් කරගත් ණය පහසුකම් ලබාගැනීම වෙනුවෙන් ආසියානු සංවර්ධන බැංකුව සමඟ ගිවිසුම් ගතවීමට කැබිනට් අනුමැතිය හිමිව තිබෙනවා.\nඒ අනුව, පළමු උප වැඩසටහන සඳහා ඩොලර් මිලියන 200ක් සියයට 02ක වාර්ෂික පොලී අනුපාතය යටතේ වසර 05 ක සහන කාලයක්ද ඇතුලත් වසර 25ක නැවත ගෙවීමේ කාලයක් සහිතව ලබාගැනීමටයි අනුමැතිය හිමිව ඇත්තේ.\nඑම ණය පහසුකම් ලබාගැනීම සඳහා මේ වන විට ආසියානු සංවර්ධන බැංකුව සමඟ මූලික සාකච්ඡා පවත්වා තිබෙනවා.\nපළමු උප වැඩසටහන යටතේ ගැටුම් කළමනාකරණය සහ මූල්‍ය ක්ෂේත්‍රයේ ස්ථායීතාව ඉහළ නැංවීම සඳහා කඩිනම් ප්‍රතිසංස්කරණ ක්‍රියාත්මක කිරීමට යෝජනා කර තිබෙනවා.\nමේ අතර, දෙවන උප වැඩසටහන යටතේ සියල්ල ඇතුළත් ප්‍රතිරෝධී මූල්‍ය පද්ධතියක් සංවර්ධනය කිරීමට යෝජනා කර ඇති බවයි වාර්තා වන්නේ.\nමේ සම්බන්ධයෙන් ආසියානු සංවර්ධන බැංකුව සමඟ ණය ගිවිසුමකට එළැඹීම සඳහා මුදල් අමාත්‍යවරයා ලෙස ජනාධිපති රනිල් වික්‍රමසිංහ ඉදිරිපත් කළ යෝජනාවට අමාත්‍ය මණ්ඩල අනුමැතිය හිමිව තිබෙනවා.\nපළමු උප වැඩසටහනට අදාළව වසර 05ක සහන කාලයක් ද ඇතුළුව වසර 25ක ආපසු ගෙවීමේ කාලයක් සහිතව 2%ක වාර්ෂික පොලී අනුපාතයකට යටත්ව අමෙරිකානු ඩොලර් මිලියන 200ක මුදලක් ලබාගැනීමට යෝජනා කර ඇති බවයි වාර්තා වන්නේ.",
       "URL": "https://www.hirunews.lk/349434/ආසියානු-සංවර්ධන-බැංකුවෙන්-ණයක්-ගන්න-කැබිනට්-අනුමැතිය",
       "Category": "Local News",
       "Parent URL": "https://www.hirunews.lk/local-news.php?pageID=6"
}