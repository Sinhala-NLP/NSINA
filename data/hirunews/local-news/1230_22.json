{
       "Source": "hirunews",
       "Timestamp": "Thursday, 14 April 2022 - 16:31",
       "Headline": "බෝල්ටික් කලාපයේ න්‍යෂ්ටික අවි ස්ථාපිත කරන බවට රුසියාවෙන් අනතුරු ඇඟවීමක්",
       "News Content": "ස්වීඩනය සහ පින්ලන්තය නේටෝ සංවිධානයට එක් කර ගතහොත් බෝල්ටික් කලාපයේ න්‍යෂ්ටික අවි ස්ථානගත කිරීමට රුසියාවට සිදුවනු ඇතැයි ජනපති පුටින්ගේ සමීපතමයෙකු අනතුරු අඟවනවා.\nරුසියානු ආරක්ෂක කවුන්සිලයේ උප සභාපති වන දිමිත්‍රි මෙද්වදෙව් කියා සිටියේ ස්වීඩනය සහ පින්ලන්තය නේටෝ සංවිධානයට එක් කර ගතහොත් රුසියාවට බෝල්ටික් මුහුදේ ගුවන්, නාවික සහ භූමියේ යුද ශක්තිය ඉහළ නැංවීමට සිදුවන බවයි.\nරුසියාව සමග කිලෝමිටර් 1300ක දේශසීමාවක් සහිත පින්ලන්තය සහ ස්වීඩනය නේටෝ සංවිධානයට එක් කර ගැනිම සම්බන්ධයෙන් මේ වනවිට සලකා බැලීම් සිදු කෙරෙනවා.\nපින්ලන්තය ඒ සම්බන්ධයෙන් වන තීරණය ඉදිරි සති කිහිපයේදී ගන්නා බව පින්ලන්ත අගමැතිනි සැනා මරීන් ඊයේ ප්‍රකාශ කළා.\nබෝල්ටික් කලාපය න්‍යෂ්ටික අවි මුක්ත කලාපයක් ලෙස පවත්වා ගැනීමට රුසියාව කටයුතු කරන්නේ පින්ලන්තය සහ ස්වීඩනය නේටෝ සංවිධානයට එක් නොවීමේ කොන්දේසිය මතයි.",
       "URL": "https://www.hirunews.lk/301957/බෝල්ටික්-කලාපයේ-න්‍යෂ්ටික-අවි-ස්ථාපිත-කරන-බවට-රුසියාවෙන්-අනතුරු-ඇඟවීමක්",
       "Category": "Local News",
       "Parent URL": "https://www.hirunews.lk/local-news.php?pageID=1230"
}