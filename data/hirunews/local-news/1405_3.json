{
       "Source": "hirunews",
       "Timestamp": "Sunday, 23 January 2022 - 15:16",
       "Headline": "වෛද්‍යවරුන් හිඟවීමෙන් වකුගඩු රෝගීන් දැඩි අසීරුවට (වීඩියෝ)",
       "News Content": "රුපියල් කෝටි 1,200 ක් වැය කරමින් දකුණු ආසියාවේ විශාලතම වකුගඩු රෝහල මීට මාස 7කට ඉහතදී ජනතා අයිතියට පත් කෙරුණේ, එවැනි රෝහලක දැඩි අවශ්‍යතාව විශේෂයෙන්ම පොළොන්නරුව දිස්ත්‍රික්කයේ ජනතාවට අවැසි නිසාවෙන්.\nනමුත් මෙම රෝහල මගින් දෛනිකව ප්‍රතිකාර ලබා ගැනීම සඳහා පැමිණෙන ජනතාව මේ වන විට පත්ව ඇත්තේ දැඩි අසීරුතාවකටයි.\nමේ මීට මාස 7කට පමණ ඉහතදී ජනතා අයිතියට පත් කෙරුණු පොළොන්නරුව වකුගඩු රෝහලයි.\nචීන රජයෙන් ලබා දුන් පරිත්‍යාගයකට අනුව ඉදිවුණු මෙම රෝහල දකුණු ආසියාවේ විශාලතම වකුගඩු රෝහල ද වනවා.\nඅද වනවිට මෙම රෝහලෙන් ප්‍රතිකාර ගැනීමට දෛනිකව 200කට අධික රෝගීන් පිරිසක් පැමිණිය ද, අවශ්‍ය තරම් වෛද්‍යවරු නොමැති බවටයි රෝගීන් චෝදනා කරන්නේ.\nඒ හේතුවෙන් තමන්ට දිගු කාලයක් වැය කරමින් පෝලිම්වල රැඳී සිටීමට ද සිදුවන බවට රෝගීන් පෙන්වා දෙනවා.\nසමස්ත රෝහල සඳහා වෛද්‍යවරුන් 50ක් නිර්දේශ කර ඇති අතර රෝහලේ මේවනවිට ප්‍රතිකාර සේවා ආරම්භ කර ඇති අංශවලට පමණක් වෛද්‍යවරුන් 15කගේ පමණ අවශ්‍යතාවක් පවතිනවා.\nකෙසේ වෙතත්, දැනට සේවයේ නිරතවන්නේ වෛද්‍යවරුන් සිව් දෙනෙක් පමණයි.\nහෙද නිලධාරිනියන් ඇතුළු සෙසු කාර්ය මණ්ඩලයේද සැලකිය යුතු අඩුවක් පවතින බව අප කළ විමසීමක දී රෝහල් බලධාරියෙකු සඳහන් කළා.\nකෙසේ වෙතත් මේ සබන්ධයෙන් කළ විමසීමකදී රෝහල් අධ්‍යක්ෂ විශේෂඥ වෛද්‍ය සම්පත් ඉන්දික කුමාර ප්‍රකාශ කළේ, සැලකිය යුතු මට්ටමක වෛද්‍ය හිඟයක් රෝහල තුළ පවතින බැවින්, මෙම අර්බුදය මතුව ඇති බවයි.",
       "URL": "https://www.hirunews.lk/294881/වෛද්‍යවරුන්-හිඟවීමෙන්-වකුගඩු-රෝගීන්-දැඩි-අසීරුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1405"
}