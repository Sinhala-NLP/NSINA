{
       "Source": "hirunews",
       "Timestamp": "Wednesday, 11 January 2023 - 11:27",
       "Headline": "රුපියල් කෝටි 450ක් වටිනා රතු මැණිකක් හොරෙන් ඉන්දියාවට පන්නන්න හදලා",
       "News Content": "රුපියල් කෝටි 450ක් වටිනා, පුරාවිද්‍යා වටිනාකමකින් යුත් බවට සැක කෙරෙන රතු මැණිකක් ශ්‍රී ලංකාවේ සිට නීතිවිරෝධී ලෙස ඉන්දියාවට රැගෙන යාමට උත්සාහ කළ පුද්ගලයින් දෙදෙනෙකු පොලිස් විශේෂ කාර්‍ය බළකාය විසින් අත්අඩංගුවට ගෙන තිබෙනවා.\nපොලිස් විශේෂ කාර්ය බලකායේ කැබිතිගොල්ලෑව කඳවුරට ලැබුණු තොරතුරක් අනුව උප පොලිස් පරීක්ෂක ආර්.එච්.ආර්.එස්. රංගන ඇතුළු නිලධාරීන් කණ්ඩායමක් විසින් පසුගිය දා මැදවච්චිය පොලිස් වසමේ ගුරුකන්දේගම ප්‍රදේශයේ දී සිදුකළ වැටලීමකදීයි අදාල පුද්ගලයින් දෙදෙනාව අත්අඩංගුවට ගෙන ඇත්තේ.\nමෙලෙස අත්අඩංගුවට ගෙන ඇත්තේ, බිංගිරිය, මූකලන්හේන, ප්‍රදේශයේ පදිංචි සමරසිංහ ආරච්චිගේ චමීන් කුමාර නමැති 41ක් හැවිරිදි පුද්ගලයෙකු සහ මණ්ඩාපොල, මඩිගපඩාව, ප්‍රදේශයේ පදිංචි 53න් හැවිරිදි දොරලියගොඩ කංකානම්ගේ සුසන්ත නැමැති පුද්ගලයෙක්.\nමීට අමතරව සැකකරුවන් ගමන් ගත් කැබි රථයද (NW LK 2888) විශේෂ කාර්‍ය බළකා භාරයට ගෙන තිබෙනවා.\nපුරාවිද්‍යා වටිනාකමක් ඇති බවට සැක කෙරෙන මෙම රතු මැණිකේ වටිනාකම රුපියල් කෝටි 450ක් ලෙස ගණන් බලා ඇති අතර එය නීති විරෝධී ලෙස මුහුදු මාර්ග ඔස්සේ ශ්‍රී ලංකාවෙන් පිටමං කර ඉන්දියාවේ දී අලෙවි කිරීමටයි මෙම පුද්ගලයින් සැලසුම් කර ඇත්තේ.\nඅත්අඩංගුවට ගත් සැකකරුවන් සහ ඔවුන් ගමන් ගත් මෝටර් රථය වැඩිදුර විමර්ශන කටයුතු සඳහා මැදවච්චිය පොලිසියට භාරදී තිබෙනවා.",
       "URL": "https://www.hirunews.lk/324777/රුපියල්-කෝටි-450ක්-වටිනා-රතු-මැණිකක්-හොරෙන්-ඉන්දියාවට-පන්නන්න-හදලා",
       "Category": "Local News",
       "Parent URL": "https://www.hirunews.lk/local-news.php?pageID=609"
}