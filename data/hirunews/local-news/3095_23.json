{
       "Source": "hirunews",
       "Timestamp": "Wednesday, 16 October 2019 - 7:39",
       "Headline": "කොළඹට යළි කසළ ගැටළුවක්",
       "News Content": "කොළඹ මහානගර සභාවේ නගරාධිපතිනි රෝසි සේනානායක අරුවක්කාරු ව්‍යාපෘතිය විවේචනය කිරීම නිසා අද සිට එම අංගනයට කසල භාර ගැනීම තාවකාලිකව අත්හිටුවන බව මහනගර හා බස්නාහිර සංවර්ධන අමාත්‍යාංශය ප්‍රකාශ කළා.\nඉංග්‍රීසි පුවත්පතකට සම්මුඛ සාකච්ඡාවක් ලබාදෙමින් ඇය සඳහන් කර ඇත්තේ මෙම ව්‍යාපෘතිය අසාර්ථක සහ පොරොන්දු ඉටු කර ගැනීමට නොහැකි වූ ව්‍යාපෘතියක් බවටයි.\nඑසේම, මෙම ව්‍යාපෘතිය පෙන්වමින් ඇතැම් අමාත්‍යවරු කප්පම් ලබා ගත් බව ද, එමගින් ඇය සඳහන් කර ඇති බවයි කොළඹ මහානගර සභාවේ කොමසාරිස්වරයා වෙත ඊයේ ලිපියක් යොමු කරමින් මහනගර හා බස්නාහිර සංවර්ධන අමාත්‍යාංශයේ ලේකම් නිහාල් රූපසිංහ කියා සිටියේ.\nකොළඹ මහානගර සභා සීමාවේ එක්රැස් වන කැලිකසල ප්‍රතිචක්‍රීකරණය කිරීම සඳහා අමාත්‍යාංශය පාරිසරික නීති අනුගමනය කරමින් සෑම ප්‍රයත්නයක්ම ගෙන ඇති බව අදාළ ලිපියෙන් ඔහු පෙන්වා දී තිබෙනවා.\nකොළඹ නගරයේ කැලි කසල බැහැර කිරීමට ස්ථානයක් නොමැති අවස්ථාවක අරුවක්කාරු සනීපාරක්ෂක කසල අංගනය අඩක් නිම කර තිබියදී ඊට කසල බැහැර කිරීමට පියවර ගත් බව ද ලේකම්වරයා සිය ලිපියෙන් වැඩිදුරටත් පෙන්වා දෙනවා.\nඑවැනි පසුබිමක් තුළ නගරාධිපතිනියගේ මෙම ප්‍රකාශය තුළින් මහානගර සභාව සතුව කසල ගැටලූවට වඩා හොඳ විසඳුමක් පවතින බවට පෙනී යන බවයි අමාත්‍යාංශ ලේකම්වරයා සඳහන් කළේ.\nඒ අනුව, අද සිට මහනගර සහ බස්නාහිර සංවර්ධන අමාත්‍යාංශය යටතේ ක්‍රියාත්මක වන අරුවක්කාරු කසල අංගනයට කොළඹ මහානගර සභාවේ කසල භාර නොගන්නා බවයි එම අමාත්‍යාංශයේ ලේකම් නිහාල් රූපසිංහ එම නිවේදනයෙන් වැඩිදුරටත් සඳහන් කර ඇත්තේ.",
       "URL": "https://www.hirunews.lk/226342/කොළඹට-යළි-කසළ-ගැටළුවක්",
       "Category": "Local News",
       "Parent URL": "https://www.hirunews.lk/local-news.php?pageID=3095"
}