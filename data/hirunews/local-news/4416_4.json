{
       "Source": "hirunews",
       "Timestamp": "Tuesday, 18 July 2017 - 13:09",
       "Headline": "අයි.එම්.එෆ්. කොන්දේසි ඉදිරිපත් නොකළත්, බදු ආදායම් නැංවිය යුතුයි - මුදල් අමාත්‍යාංශය",
       "News Content": "ජාත්‍යන්තර මූල්‍ය අරමුදල කොන්දේසියක් ලෙස ඉදිරිපත් කළ ද, නොකළ ද රටේ ආදායම් මට්ටම ඉහළ නැංවීම අනිවාර්යෙන් සිදුකළ යුතු බව මුදල් අමාත්‍යාංශයේ ලේකම් ආචාර්ය එච්.එස්. සමරතුංග පවසනවා.\nඒ සඳහා බදු ක්‍රමයේ සංශෝධන මගින් ආදායම් එක්රැස් කිරීම මෙන්ම විදේශ සංචිත ඉහළ නැංවීම ද සිදුකළ යුතුයි.\nඔහු මේ බව ප්‍රකාශ කළේ අන්තර් ජාතික මූල්‍ය අරමුදල ලබාදෙන ඩොලර් බිලියන 1.5ක ණය මුදලේ දෙවන වාරිකය ශ්‍රී ලංකාවට මුදා හැරීමේ තීරණය පිළිබදව අප කළ විමසීමකදියි.\nඒ යටතේ ඇමරිකානු ඩොලර් මිලියන 167.2ක් ශ්‍රී ලංකාව වෙත මුදා හැරීමට මූල්‍ය අරමුදලේ  විධායක මණ්ඩලය ඊයේ තීරණය කරනු ලැබුවා.\nමෙම වාරිකය මුදා හැරීම මෙතෙක් පමා වූයේ මෙරට බදු ක්‍රමයේ සංශෝධන ඉදිරිපත් කරන තුරුයි.\nමේ නිසා එය නිකුත් කිරීමේදී නව ආදායම් බදු පනත තුළින් ශ්‍රී ලංකාවේ මූල්‍ය ස්ථාවරත්වය ගොඩනැගීමේ හැකියාව සැලකිල්ලට ගත් බවයි අයි.එම්.එෆ්. ආයතනය නිවේදනයක් නිකුත් කරමින් ප්‍රකාශ කළේ.\nමුදල් අමාත්‍යාංශ ලේකම් ආචාර්ය එච්.එස්. සමරතුංග ප්‍රකාශ කළේ මූල්‍ය අරමුදල සමඟ ශ්‍රී ලංකාව වසර 3ක ගිවිසුමකට එළඹී ඇති බවයි.\nඒ යටතේ දෙපාර්ශවය විසින් ඉටු කළ යුතු කරුණු පවතින බව ද ඔහු කියා සිටියා.\nදේශීය ආදායම් පනත සම්බන්ධයෙන් ද මූල්‍ය අරමුදල අවධානය යොමු කරනු නමුදු එය කාලීන අවශ්‍යතාවක් ලෙසයි මුදල් අමාත්‍යාංශ ලේකම්වරයා හැදින්වූයේ.\nපසුගිය වසර 10ත්, 15ත් අතර කාලය තුළ රජයේ ආදායම් පහත වැටීම අඛණ්ඩව සිදුවුණා.\nමූල්‍ය අරමුදලේ මැදිහත්වීමක් ඇති වූයේ එම තත්ත්වය යටතේ බව ද ආචාර්ය සමරතුංග වැඩිදුරටත් සඳහන් කළා.\nපළමු අදියර ලෙසද එලෙස ඩොලර් මිලියන 119.9 ක් පසුගිය වසරේ ජූනි මාසයේදී ශ්‍රී ලංකාවට ලබාදුන්නා.",
       "URL": "https://www.hirunews.lk/166159/අයි-එම්-එෆ්-කොන්දේසි-ඉදිරිපත්-නොකළත්-බදු-ආදායම්-නැංවිය-යුතුයි-මුදල්-අමාත්‍යාංශය",
       "Category": "Local News",
       "Parent URL": "https://www.hirunews.lk/local-news.php?pageID=4416"
}