{
       "Source": "hirunews",
       "Timestamp": "Tuesday, 19 July 2022 - 19:36",
       "Headline": "වාහනයේ අවසන් අංකයට ඉන්ධන ලබාදෙන දිනවල වෙනසක් - අද මධ්‍යම රාත්‍රියේ සිට බස් ගාස්තු මිලත් පහතට (වීඩියෝ)",
       "News Content": "වාහනයේ ලියාපදිංචි අංකයේ අවසන් ඉලක්කම අනුව ඉන්ධන ලබාදෙන, සංශෝධනයට ලක් කළ දින විදුලිබල හා බලශක්ති අමාත්‍ය කංචන විජේසේකර අද පස්වරුවේ නිවේදනය කළා.\nඒ අනුව 0, 1, 2 අංක සඳහා අඟහරුවාදා සහ සෙනසුරාදා දින වෙන් කර ඇති අතර, 3, 4, 5 සඳහා වෙන් කර ඇත්තේ බ්‍රහස්පතින්දා සහ ඉරිදා දිනයන්.\nඊට අමතරව අවසන් අංකය 6, 7, 8 සහ 9 යන අංක යෙදෙන රථවාහන සඳහා සඳුදා, බදාදා සහ සිකුරාදා දින වෙන් කර තිබෙනවා.\nකිව් ආර් කේත ක්‍රමය කොළඹ නගරයේ ස්ථාන කිහිපයක එළඹෙන 21 වනදා සිට 24 වනදා දක්වා පරීක්ෂාවට ලක් කිරීමට සැළසුම් කර ඇති බවයි අමාත්‍යවරයා ඊට අදාළව නිකුත් කළ ට්විටර් පණිවුඩයේ වැඩිදුරටත් දැක්වෙන්නේ.\nජාතික ඉන්ධන බලපත්‍රය සඳහා මේ වනවිට මිලියන 2 ක් ලියාපදිංචි වී ඇති අතර, තවදුරටත් ලියාපදිංචි කිරීමේ කටයුතු සිදු කෙරෙනවා.\nඉන්ධන ලබාදීම සඳහා මෙම කිව් ආර් කේත ක්‍රමය මුළු දිවයින පුරාම ජූලි 25 වන සඳුදා සිට ක්‍රියාත්මක කෙරෙන බවයි අමාත්‍ය කංචන විජේසේකර පවසන්නේ.\nමේ අතර පිරවුම්හල් හරහා කිව් ආර් කේතය භාවිත කරමින් ඉන්ධන නිකුත් කිරීමේදී ගැටළු රැසකට මුහුණදෙන බව ඉන්ධන පිරවුම්හල් හිමියන්ගේ සංගමය පවසනවා.\nඑහි සභාපති කුමාර රාජපක්ෂ කොළඹ අද පැවති මාධ්‍ය හමුවකට එක්වෙමින් මේ බව කියා සිටියා.\nඑසේම කිව් ආර් කේතය ක්‍රියාත්මක කිරීම සඳහා ඉන්ධන බෙදාහැරීමේ ස්ථානයේ ජංගම දුරකථන භාවිත කිරීම මගින් පිරවුම්හල්වලට ලබාදී ඇති රක්ෂණයද අහිමිවීමේ අවදානමක් තිබෙන බවයි එම මාධ්‍ය හමුවට එක්වෙමින් ඉන්ධන බෙදුම්කරුවන්ගේ සංගමයේ සභාපති ඩබ්ලිව්.එස්.එස්. ප්‍රනාන්දු සඳහන් කළේ.\nමාධ්‍ය හමුවට එක්වෙමින් ඛනිජ තෙල් පෞද්ගලික ටැංකි රථ හිමියන්ගේ සංගමයද ඛනිජ තෙල් සංස්ථාව නව ජංගම පෞද්ගලික බවුසර් රථ මගින් ඉන්ධන බෙදාහැරීමේ ක්‍රියාවලියට සිය විරෝධය එල්ල කරනු ලැබුවා.\nඑසේම ප්‍රවාහන ක්‍ෂේත්‍ර නිලධාරීන් සමඟ අමාත්‍යාංශයේ අද පැවති සාකච්ඡාවකදී ප්‍රවාහන අමාත්‍ය ආචාර්ය බන්දුල ගුණවර්ධන උපදෙස් ලබාදී ඇත්තේ ඉන්ධන බෙදාහැරීමේදී පොදු ප්‍රවාහනයට ප්‍රමුඛතාව ලබාදෙන ලෙසයි.\nමේ අතර ඉන්ධන මිළ පහත දැමීමට සාපේක්ෂව අද මධ්‍යම රාත්‍රියේ සිට බස් ගාස්තු සියයට 2 යි දශම දෙකයි තුනකින් පහත දමන බව ජාතික ගමනා ගමන කොමිෂන් සභාව ප්‍රකාශ කළා.\nඒ අනුව, දැනට රුපියල් 40 ක්ව පවතින අවම ගාස්තුව රුපියල් 38 දක්වා පහත දැමෙනු ඇති.",
       "URL": "https://www.hirunews.lk/310427/වාහනයේ-අවසන්-අංකයට-ඉන්ධන-ලබාදෙන-දිනවල-වෙනසක්-අද-මධ්‍යම-රාත්‍රියේ-සිට-බස්-ගාස්තු-මිලත්-පහතට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1008"
}