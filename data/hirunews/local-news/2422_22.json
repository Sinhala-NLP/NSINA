{
       "Source": "hirunews",
       "Timestamp": "Tuesday, 29 September 2020 - 11:21",
       "Headline": "තුන් දෙනෙකුට මරු කැදවමින්, බූවැලිකඩ කඩා වැටුණු පස් මහල් ගොඩනැගිල්ලේ හිමිකරු අත්අඩංගුවට",
       "News Content": "මාස එකහමාරක් වයසැති කුඩා බිළිඳියක් ඇතුළු තුන් දෙනෙකුට මරු කැදවූ සිද්ධියට අදාළ ගොඩනැගිල්ලේ හිමිකරුවන අනුර ලෙව්කේ නමැත්තා මහනුවර පොලිසිය විසින් අද(29) පෙරවරුවේ අත්අඩංගුවට ගනු ලැබුවා.\nමොහුට පොලිසියට පැමිණෙන ලෙස දැනුම් දී තිබූ අතර සැකකරු පොලිස් වෙත එලෙස පැමිණි අවස්ථාවේදී අත්අඩංගුවට ගත් බවයි ප්‍රදේශය භාර උසස් පොලිස් නිලධාරියෙකු සඳහන් කළේ.\nපසුගිය 20 වනදා මහනුවර බූවැලිකඩ ප්‍රදේශයේ පිහිටා තිබූ මෙම පස් මහල් ගොඩනැගිල්ල කඩා වැටුණු අතර ඊට යටවීමෙන් හෝටලයක සිටි මව පියා සහ බිළිඳිය ජිවිතක්ෂයට පත් වුණා.\nඒ අනුව නොසැලකිලිමත් ක්‍රියාවක ප්‍රතිඵලයක් ලෙස තුන් දෙනෙකුට මරණය සිදු කිරීම යන චෝදනාව මත ගොඩනැගිල්ලේ හිමිකරු පොලිසිය අද අත්අඩංගුවට ගෙන තිබෙනවා.\nඑම සැකකරු අද දහවල් අපරාධ චෝදනාව යටතේ අධිකරණයට ඉදිරිපත් කරන බවයි අදාළ උසස් පොලිස් නිලධාරියා සඳහන් කළේ.\nමේ අතර, රජයේ ප්‍රවෘත්ති දෙපාර්තමේන්තුවේ අද පෙරවරුවේ පැවති කැබිනට් තීරණ දැනුම් දීමේ මාධ්‍ය හමුවට එක්වෙමින් සම කැබිනට් ප්‍රකාශක අමාත්‍ය උදය ගම්මන්පිල කියා සිටියේ මින් ඉදිරියට ගොඩනැගිල්ලි ඉදි කිරීම සඳහා අනුමැතිය ලබා දීමේදී ජාතික ගොඩනැගිලි පර්යේෂණ සංවිධානයේ සහය ද ලබා ගත යුතු බවට අමාත්‍ය මණ්ඩලය තීරණයක් ගෙන ඇති බවයි.",
       "URL": "https://www.hirunews.lk/251375/තුන්-දෙනෙකුට-මරු-කැදවමින්-බූවැලිකඩ-කඩා-වැටුණු-පස්-මහල්-ගොඩනැගිල්ලේ-හිමිකරු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=2422"
}