{
       "Source": "hirunews",
       "Timestamp": "Tuesday, 23 May 2017 - 13:03",
       "Headline": "හිරු වාර්තාකරුට පහර දුන් සැකකරුවන් අද අධිකරණයට",
       "News Content": "රජයේ වෛද්‍ය නිලධාරී සංගමය ඊයේ දීප ව්‍යාප්තව දියත් කළ වර්ජනය ආවරණය කිරීමට මාතර මහ රෝහලට ගිය හිරු වාර්තාකරුට පහර දුන් රෝහල් ආරක්ෂක අංශයේ සේවකයන් දෙදෙනා අද අධිකරණය වෙත ඉදිරිපත් කිරීමට නියමිතයි.\nමේ අතර පහර කෑමෙන් තුවාල ලබා මාතර රෝහලේ නේවාසිකව ප්‍රතිකාර ලබන හිරු මාතර වාර්තාකරු අදීෂ රත්නායකට අවශ්‍ය ප්‍රතිකාර ලබාදීමට පියවර ගෙන ඇති බව රෝහලේ ජ්‍යෙෂ්ඨ ප්‍රකාශකයෙකු හිරු ප්‍රවෘත්ති අංශයට සඳහන් කළා.\nවෛද්‍ය වර්ජනයෙන් රෝගීන් මුහුණ පා ඇති අපහසුතාවන් පිළිබඳව වාර්තා කිරීමට ගිය අවස්ථාවේදී රෝහල් ආරක්ෂක අංශයේ කිහිපදෙනෙකු ඊයේ ඔහුට පහර දී තිබුණේ රෝහල් අධ්‍යක්ෂකවරියගේ කාර්යාලය අසලදීයි.\nපසුව මාතර පොලිසිය සිද්ධිය සම්බන්ධයෙන් රෝහල් ආරක්ෂක අංශයේ සේවයේ නිරත පුද්ගලයන් දෙදෙනෙකු අත්අඩංගුවට ගනු ලැබුවා.\nමේ අතර මාතර මාධ්‍යවේදීයෝ සංවිධානය සඳහන් කළේ අධිකරණ ක්‍රියාමාර්ග මත සලකා බලා ඉදිරි දිනකදී පහර දීමට එරෙහිව ක්‍රියාමාර්ග ගැනීමට කටයුතු කරන බවයි.",
       "URL": "https://www.hirunews.lk/161958/හිරු-වාර්තාකරුට-පහර-දුන්-සැකකරුවන්-අද-අධිකරණයට",
       "Category": "Local News",
       "Parent URL": "https://www.hirunews.lk/local-news.php?pageID=4503"
}