{
       "Source": "hirunews",
       "Timestamp": "Saturday, 23 January 2021 - 19:58",
       "Headline": "ගල් පරයක ගැටුනු සිමෙන්ති නෞකාව ගැන සොයන්න නාවික හමුදා යාත්‍රා දෙකක් - ගුවන් හමුදාවෙන් බීච් ක්‍රාෆ්ට් යානයකුත් ගුවනට",
       "News Content": "අබුඩාබි සිට ත්‍රිකුණාමලයට සිමෙන්ති ප්‍රවාහනය කරමින් තිබූ නෞකාවක් හම්බන්තොට මුහුදු තීරයේ පිහිටා ඇති කුඩා රාවණා ප්‍රදීපාගාරය ආසන්නයේ ගල්පරයක ගැටී අනතුරට ලක්ව තිබෙනවා.\nඅනතුර සිදුවන අවස්ථාවේදී එහි කාර්ය මණ්ඩලයේ 18 දෙනෙකු සිට ඇති අතර, ඔවුන්ට කිසිදු හානියක් සිදුව නොමැති බවයි නාවික හමුදා මාධ්‍ය ඒකකය සඳහන් කළේ.\nඅද දහවල් දෙකට පමණ ත්‍රිකුණාමලය වරායට අදාළ නෞකාව සේන්දුවීමට නියමිතව තිබුණා.\nප්‍රදීපාගාරය ආසන්නයේ ගැටී ඇති මෙම නෞකාව නිරීක්ෂණය සඳහා නාවික හමුදාවට අයත් යාත්‍රා දෙකක් මේ වනවිට යොමුකර තිබෙනවා.\nමෙලෙස අනතුරට ලක්ව ඇත්තේ මීටර 180ක් දිගින් සහ මීටර 30 ක් පමණ පළලැති ලයිබීරියානු ධජය යටතේ යාත්‍රා කළ එම්.වී. යුරෝසන් නැමති නෞකාවයි.\nකෙසේ වෙතත් අනතුරින් නැවෙන් පිටතට තෙල් විසිරීමක් සිදුව නොමැති අතර, ඒ පිළිබඳ ස්ථානීය වාර්තාවක්ද කැඳවා ඇති බවයි සමුද්‍රිය පරිසර ආරක්ෂණ අධිකාරියේ සාමාන්‍යාධිකාරී ආචාර්ය ටර්නි ප්‍රදීප් කුමාර කියා සිටියේ.\nඑමෙන්ම නෞකාවේ වත්මන් තත්වය නිරීක්ෂණයට ශ්‍රී ලංකා ගුවන් හමුදාවේ අංක 03 සමුද්‍රීය බලඝණයට අයත් බීච් ක්‍රාෆ්ට් ගුවන් යානයක් ද යොදාගෙන තිබෙනවා.\nඑහි තත්වය නිරීක්ෂණය කිරීමෙන් පසු එම තොරතුරු නාවික හමුදාවට සහ අදාළ අංශ වෙත ලබාදීමට ගුවන් හමුදාව පියවර ගෙන තිබෙනවා.\nඑමෙන්ම හෙට උදෑසන ද බීච් ක්‍රාෆ්ට් ගුවන්යානය යොදා ගනිමින් නෞකාවේ නවතම තත්වය නිරීක්ෂණයට කටයුතු සූදානම් කර ඇති බවයි නාවික හමුදාව කියාසිටියේ.",
       "URL": "https://www.hirunews.lk/260533/ගල්-පරයක-ගැටුනු-සිමෙන්ති-නෞකාව-ගැන-සොයන්න-නාවික-හමුදා-යාත්‍රා-දෙකක්-ගුවන්-හමුදාවෙන්-බීච්-ක්‍රාෆ්ට්-යානයකුත්-ගුවනට",
       "Category": "Local News",
       "Parent URL": "https://www.hirunews.lk/local-news.php?pageID=2193"
}