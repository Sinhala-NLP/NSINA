{
       "Source": "hirunews",
       "Timestamp": "Saturday, 27 May 2017 - 14:48",
       "Headline": "සහනාධාර රැගත් ඉන්දීය නෞකාවක් දිවයිනට (ඡායාරූප)",
       "News Content": "දිවයිනේ ප්‍රදේශ ගණනාවක ඇති වී තිබෙන ජල ගැලීම්, නාය යාම් ඇතුළු ආපදා තත්ත්වයට පිළියම් යෙදීම සඳහා සහාය වන්නැයි ශ්‍රී ලංකාව ජගත් සංවිධානයෙන් ඉල්ලීමක් කර තිබෙනවා.\nමෙලෙස හදිසි ආපදා අවස්ථාවන් හිදී යොදා ගැනෙන මුදා ගැනීම් සහ සහන කටයුතු හදිසි ප්‍රතිචාර ඒකකය ක්‍රියාත්මක කළ බවයි විදේශ කටයුතු අමාත්‍යාංශය ප්‍රකාශ කළේ.\nඑමෙන්ම ජගත් සංවිධානයේ ජාත්‍යන්තර සෝදිසි සහ ජීවිතාරක්ෂක උපදේශක සේවාවේ සහාය ද ශ්‍රී ලංකාව අපේක්ෂා කරනවා.\nඑමෙන්ම ශ්‍රී ලංකාව සිදුකළ ඉල්ලීමට ප්‍රතිචාර දක්වමින් ඉන්දියාව එවා ඇති සහනාධාර රැගත් පළමු නෞකාව කොළඹ වරායේ පළමු වන පර්යන්තයට අද උදෑසන ළඟා වුණා.\nආහාර ඇතුළු සහනාධාර මෙන්ම ඉන්දීය වෛද්‍ය කණ්ඩායම් රැගත් තවත් නෞකාවක් හෙට දිවයිනට ළඟාවීමට නියමිතයි.\nඉන්දීය අග්‍රාමාත්‍ය නරේන්ද්‍ර මෝදි ට්විටර් පණිවුඩයක් නිකුත් කරමින් ප්‍රකාශ කළේ ශ්‍රී ලංකාවේ ජල ගැලීම් සහ නාය යාම් හේතුවෙන් ජීවිත හා දේපළ හානි සිදුවීම පිළිබදව ඉන්දියාව කණස්සල්ලට පත්වන බවයි.\nමෙම අවස්ථාවේ ශ්‍රී ලාංකික සොහොයුරු සොහොයුරියන් වෙනුවෙන් ඉන්දියානු ජනතාව පෙනී සිටින බවත්, ඉන්දීය අග්‍රාමාත්‍යවරයා එහිදී කියා සිටියා.\nඑමෙන්ම සහනාධාර රැගත් නෞකා ශ්‍රී ලංකාව වෙත පිටත් කර යැවූ අතර, ඉදිරියේදී තවදුරටත් සහනාධාර ලබාදීමට සූදානම් බව අග්‍රාමාත්‍ය නරේන්ද්‍ර මෝදි නිකුත් කළ ට්විටර් පණිවුඩයේ සඳහන්.",
       "URL": "https://www.hirunews.lk/162279/සහනාධාර-රැගත්-ඉන්දීය-නෞකාවක්-දිවයිනට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4496"
}