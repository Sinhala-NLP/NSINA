{
       "Source": "hirunews",
       "Timestamp": "Thursday, 29 July 2021 - 19:53",
       "Headline": "අලුත් කොරෝනා ආසාදිතයින්ගෙන් සියයට 75ක් එන්නත් නොගත් අය බව හෙළිවේ (වීඩියෝ)",
       "News Content": "මේ දිනවල රෝහල් ගතවන කොරෝනා ආසාදිතයින් අතරින් 75% ක්ම කිසිදු කොරෝනා එන්නතක් ලබාගෙන නොමැති බව ඖෂධ නිෂ්පාදනය, සැපයීම හා නියාමනය පිළිබඳ රාජ්‍ය අමාත්‍ය, මහාචාර්ය චන්න ජයසුමන පවසනවා.\nමේ අතර, සිය ආරක්ෂක අංශයේ සේවයේ නියුතු පොලිස් නිලධාරීන් කිහිප දෙනෙකුට කොරෝනා ආසාදිත බව තහවුරුවීමෙන් පසු තමන් දින 14 ක් ස්වයං නිරෝධායනයට යොමුවන බව කර්මාන්ත ආමාත්‍ය විමල් වීරවංශ සිය ෆෙස්බුක් ගිණුමේ සටහනක් තබමින් සඳහන් කළා.\nසමාජ වගකීමක් ලෙස සලකා මෙලෙස තමන් අද සිට දින 14 ක් ස්වයං නිරෝධායනයට යොමුවන බවත්, කර්මාන්ත අමාත්‍යාංශයේ සිය කාර්යාලය විෂබීජහරණයට කිරීමටත් පියවර ගෙන ඇති බවත් අමාත්‍ය විමල් වීරවංශ සඳහන් කර තිබෙනවා.\nකෙසේ වෙතත්, අමාත්‍යාංශයේ කටයුතු සාමාන්‍ය පරිදි සිදුකෙරෙන බවද එහි දැක්වෙනවා.\nමේ අතර, සෞඛ්‍ය ආමාත්‍යංශයේ හිටපු මාධ්‍ය ප්‍රකාශක සහ වෛද්‍ය පර්යේෂණ ආයතනයේ නියෝජ්‍ය අධ්‍යක්ෂ වෛද්‍ය ජයරුවන් බණ්ඩාරට ද කොරෝනා වෛරසය ආසාදනය වී තිබෙනවා.\nඔහු එන්නත් මාත්‍රා ද්විත්වයම ලබාගත් පුද්ගලයකු වන අතර පළමු මාත්‍රාව ලෙස ඇස්ට්‍රාසෙනෙකා එන්නත් දෙවැනි මාත්‍රාව ලෙස ෆයිසර් එන්නතත් ලබා ගත් අයෙක්.\nවෛද්‍ය ජයරුවන් බණ්ඩාර සඳහන් කළේ දෙවැනි මාත්‍රාව ලෙස ෆයිසර් එන්නත ලබාගෙන මේ වනවිට මාසයකට ආසන්න කාලයක්ද ගතවී ඇති බවයි.\nඔහුට අමතරව, වෛද්‍ය පර්යේෂණ ආයතනයේ නියෝජ්‍ය අධ්‍යක්ෂ කාර්යාලයේ සේවය කළ තවත් කිහිප දෙනෙකුටද කොරෝනා ආසාදනය වී ඇති බව වාර්තා වනවා.\nඑසේම, මැදවච්චිය ප්‍රාදේශීය සභාවේ සභාපතිවරයාට සහ‍ මන්ත්‍රීවරු දෙදෙනෙකුට කොරෝනා වෛරසය ආසාදනය වී ඇති අතර ඔවුන් දෙදෙනාද සයිනොෆාම් එන්නතේ මාත්‍රා දෙකම ලබාගත් පුද්ගලයින්.\nමේ අතර, මේ වසරේ දෙසැම්බර් වනවිට මෙරට ජනගහනයෙන් මිලියන 15ක් එන්නත් කර අවසන් කිරීමට බලාපොරොත්තු වන බව ජනාධිපති ප්‍රධාන උපදේශක ලලිත් වීරතුංග ප්‍රකාශ කළා.\nඒ, කොටුව ජනාධිපති මන්දිරය ඉදිරිපිට පැරණි චාර්ටඩ් බැංකු ගොඩනැගිල්ලේ බිම් මහලේ ඉදිකෙරුණු ජනාධිපති මාධ්‍ය කේන්ද්‍රය විවෘත කිරීමේ අවස්ථාවට අද එක්වෙමින්.\nකොරෝනා ආසාදිතව මියයන පුද්ගලයින්ගෙන් 80% ත්, 85% ත් අතර ප්‍රමාණයක් කිසිදු එන්නතක් ලබානොගත් අය බවයි ඖෂධ නිෂ්පාදනය, සැපයීම හා නියාමනය පිළිබඳ රාජ්‍ය අමාත්‍ය මහාචාර්ය, චන්න ජයසුමන කොළඹ අද පැවති මාධ්‍ය හමුවකදී කියා සිටියේ.\nමේ අතර, ගුවන් මගීන් රැගෙන ඒම සඳහා ගුවන් සමාගම්වලට පනවා තිබූ සීමා ශ්‍රී ලංකා සිවිල් ගුවන් සේවා අධිකාරිය ලිහිල් කර තිබෙනවා.\nඒ අනුව සංචාරක මණ්ඩලයේ ජෛව බුබුළ ක්‍රමවේදය යටතේ පැමිණෙන සහ පූර්ණ එන්නත්කරණයට ලක්ව දින 14 ඉක්ම වූ ගුවන් මගීන් රැගෙන ඒම  සඳහා ගුවන් සමාගම් වලට කිසිදු සීමාවක් පැන වෙන්නේ නැහැ.\nකෙසේ වෙතත්, ඉහත කාණ්ඩ දෙකට අයත් නොවන ගුවන් මගීන් රැගෙන එන්නේ නම් එය තවදුරටත් එක් ගමන් වාරයකට මගීන් 75 දෙනෙකුට සීමා විය යුතු වනවා.\nමේ අතර මැදවච්චිය, ඇතාකඩ සමෘද්ධි බැංකු පරිශ්‍රයේ සෞඛ්‍ය අංශ අවසරයකින් තොරව පවත්වාගෙන ගිය රැස්වීමක් නවතා දැමීමට මැදවච්චිය සෞඛ්‍ය වෛද්‍ය නිලධාරි කාර්යාලයේ මහජන සෞඛ්‍ය පරික්ෂක නිලධාරීන් අද කටයුතු කළා.\nඅද සුවය ලබා පිටව ගිය ආසාදිතයින් සංඛ්‍යාව 1641ක්.",
       "URL": "https://www.hirunews.lk/278353/අලුත්-කොරෝනා-ආසාදිතයින්ගෙන්-සියයට-75ක්-එන්නත්-නොගත්-අය-බව-හෙළිවේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1787"
}