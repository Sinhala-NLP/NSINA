{
       "Source": "hirunews",
       "Timestamp": "Thursday, 03 May 2018 - 12:45",
       "Headline": "මුකුණුවැන්නවලට සමාන වකුගඩු රෝග කාරකයක්",
       "News Content": "මුකුණුවැන්නවලට සමාන කිඹුල්වැන්න නම් අහිතකර පලා වර්ගයක් යළිත් වරක් දිවයිනේ ප්‍රදේශ රැසක ව්‍යාප්ත වෙමින් පවතින බව වෛද්‍ය පර්යේෂකයින් පවසනවා.\nඅධික ලෙස බැර ලෝහ අවශෝෂණය කරගන්නා මෙම පලා වර්ගය අනුභවයෙන් වකුගඩු ආබාධ ඇතිවිය හැකි බවයි රජරට විශ්වවිද්‍යාලයේ වෛද්‍ය පීඨයේ ජ්‍යෙෂ්ඨ කථිකාචාර්ය වෛද්‍ය චන්න ජයසුමන හිරු ප්‍රවෘත්ති අංශයට කියා සිටියේ.\nමේ පිළිබඳව හිරු ප්‍රවෘත්ති අංශය කෘෂිකර්ම අධ්‍යක්ෂ ජනරාල් ආචාර්ය ඩබ්ලිව්.එම්.ඩබ්ලිව්. වීරකෝන්ගෙන් විමසීමක් කළා.\nඔහු කියා සිටියේ මීට වසර කිහිපයකට පෙර කිඹුල්වැන්න නැමති අහිතකර පලාවර්ගය ශ්‍රී ලංකාවේ ව්‍යාප්තවී තිබුණත් එය යළිත් ව්‍යාප්ත වන බව වාර්තාවී නොමැති බවයි.\nකෙසේ වෙතත් මේ සම්බන්ධයෙන් සොයාබලන බවයි කෘෂිකර්ම අධ්‍යක්‍ෂ ජනරාල්වරයා වැඩිදුරටත් කියා සිටියේ.",
       "URL": "https://www.hirunews.lk/189851/මුකුණුවැන්නවලට-සමාන-වකුගඩු-රෝග-කාරකයක්",
       "Category": "Local News",
       "Parent URL": "https://www.hirunews.lk/local-news.php?pageID=3962"
}