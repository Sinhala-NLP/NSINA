{
       "Source": "hirunews",
       "Timestamp": "Saturday, 21 May 2016 - 18:25",
       "Headline": "ලක්ෂ සංඛ්‍යාත බැතිමතුන්ගේ ආශිර්වාදය ලැබූ හිරු ශාක්‍යසිංහ මංගල්‍යයේ මහා ආලෝක පූජාවට සියලූ කටයුතු සූදානම්",
       "News Content": "අසිරිමත් සම්බුදු තෙමඟුල සැමරෙන පින්බර වෙසක් පොහොය නිමිත්තෙන් ආසියානු මාධ්‍ය ජාලයේ හිරු ටී.වී., හිරු එෆ්.එම්. සංවිධාන කරන හිරු ශාක්‍යසිංහ මංගල්‍යය ලක්ෂ සංඛ්‍යාත බැතිමතුන්ගේ සහභාගීත්වයෙන් ඓතිහාසික මුතියංගන රජමහා විහාරයේදී අද ආරම්භ වුණා.\nපින්බිමට රැස්  වූ බැතිමතුන් අෂ්ඨාංග ශිලයේ පිහිටුවීමෙන් ආරම්භ වූ හිරු ශාක්‍යසිංහ මංගල්‍යය ධර්ම දේශනා, ධර්ම සාකච්ඡා ඇතුළු පුණ්‍ය කටයුතු රැසකින් සමන්විත වීම විශේෂත්වයක්.\nතවත් ටික වේලාවකින් බුදුන් පහස ලද මුතියංගන රජමහා විහාර පුද බිමේදී පහන් ලක්ෂයක් දල්වමින් සිදුකෙරෙන මහා ආලෝක පූජාව සහ සුවඳ දුම් පූජාව ආරම්භ වනවා.\nඑහිදී ෂඩ් වර්ණ විදුලි ආලෝකයෙන් මුතියංගන සෑ රඳුන් ආලෝකමත් කෙරෙන අතර එම මහා ආලෝක පූජාව ඇරඹෙන්නේ ආසියානු මාධ්‍ය ජාලයේ සභාපති රේනෝ සිල්වා මහතාගේ සුරතින්.\nමේ අතර, ලක්ෂ සංඛ්‍යාත බැතිමතුන්ගේ ආශිර්වාදය ලද හිරු උත්තම ධාතු වන්දනාව හෙට අලූයම ආරම්භ වනවා.\nවස්කඩුව ශ්‍රී සුභූති විහාරයේ තැන්පත් කර තිබෙන කපිල වස්තුපුර නිසැක ශ්‍රී සර්වඥ ධාතුන් වහන්සේලා වන්දනාමාන කිරීමට එහිදී සැමට ඉඩ සැලසෙනවා.\nදිවයිනේ නන්දෙසින් පැමිණෙන ලක්ෂ සංඛ්‍යාත සැදැහැවතුන් වෙනුවෙන් සියලූ පහසුකම් සැපයීමට හිරු මේ වන විටත් කටයුතු යොදා අවසන්.\nහිරු උත්තම ධාතු වන්දනාව සමඟ එක්ව කපිල වස්තුපුර නිසැක ශ්‍රී සර්වඥ ධාතුන් වහන්සේලා වන්දනාමාන කිරීමට දැනටමත් සැදැහැවතුන් සූදානම්ව සිටින බවයි අප වාර්තාකරුවන් ප්‍රකාශ කළේ.",
       "URL": "https://www.hirunews.lk/133713/ලක්ෂ-සංඛ්‍යාත-බැතිමතුන්ගේ-ආශිර්වාදය-ලැබූ-හිරු-ශාක්‍යසිංහ-මංගල්‍යයේ-මහා-ආලෝක-පූජාවට-සියලූ-කටයුතු-සූදානම්",
       "Category": "Local News",
       "Parent URL": "https://www.hirunews.lk/local-news.php?pageID=5037"
}