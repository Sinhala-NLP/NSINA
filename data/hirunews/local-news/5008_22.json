{
       "Source": "hirunews",
       "Timestamp": "Monday, 13 June 2016 - 8:00",
       "Headline": "අතුරුදන්වූවන් ගැන අවසන් අතුරු වාර්තාව ලබන මස 15ට පෙර",
       "News Content": "සිය කොමිසමේ  පරික්ෂණ පිළිබද අවසන් අතුරු වාර්තාව ලබන මස 15 වනදා වනවිට ජනාධිපතිවරයාට භාර දෙන බව අතුරුදන්වූවන් පිළිබඳ පැමිණිලි විමර්ශනය කිරීමේ ජනාධිපති කොමිෂන් සභාව පවසනවා.\nකොමිසමේ සභාපති මැක්ස්වෙල් පරණගම  පැවසුවේ  ආරක්ෂක අංශ ඉදිරිපත් කල පැමිණිලිවලට අදාළ සාක්ෂි විමසීම් මෙතෙක් අවසන් කර නොමැති බවයි.\nඑබැවින් අවසාන වාර්තාවක් සකස් කිරීමට නොහැකි තත්වයක් උදා වී ඇති බව ද ඔහු සඳහන් කලා.\nපසුගිය වසරේ ඔක්තෝබර් 23 වනදා වනවිට කොමිසමට මහජනතාව විසින් ඉදිරිපත් කර ඇති පැමිණිලි සංඛ්‍යාව  18 දහස් 249ක්.\nආරක්ෂක අංශ  විසින්  පැමිණිලි 5000ක් යොමු කර තිබෙනවා.\nකෙසේවෙතත් විමර්ශන අවසන් කිරීමට හැකිව ඇත්තේ පැමිණිලි 6000 කට ආසන්න සංඛ්‍යාවක පමණයි.\nඅතුරුදන්වූවන් පිළිබඳ පැමිණිලි විමර්ශනය කිරීමේ ජනාධිපති කොමිසමේ කාලය ලබන මස 15 වනදායින් අවසන් වීමට ද නියමිතයි.\n1990 වසරේ ජූනි මාසයේ සිට 2009 වසරේ මැයි මාසය දක්වා සිදුවූ අතුරුදන්වීම් වලට අදාළ පැමිණිලි විමර්ශනය කර නීතිමය පියවර ගැනීම සඳහා අති විශේෂ ගැසට් නිවේදනයක් මගින් මෙම කොමිසම ස්ථාපිත කෙරුණේ 2013 වසරේ අගෝස්තු 15 වනදායි.",
       "URL": "https://www.hirunews.lk/135395/අතුරුදන්වූවන්-ගැන-අවසන්-අතුරු-වාර්තාව-ලබන-මස-15ට-පෙර",
       "Category": "Local News",
       "Parent URL": "https://www.hirunews.lk/local-news.php?pageID=5008"
}