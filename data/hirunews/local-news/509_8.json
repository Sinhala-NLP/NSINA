{
       "Source": "hirunews",
       "Timestamp": "Monday, 27 February 2023 - 16:15",
       "Headline": "රිය අනතුරකින් අයෙක් මරුට - දෙදෙනෙකුට තුවාල",
       "News Content": "පාදෙණිය - අනුරාධපුර ප්‍රධාන මාර්ගයේ එරියාගම ප්‍රදේශයේ අද (27) අලුයම සිදු වූ රිය අනතුරකින් පුද්ගලයෙකු මියගොස් තවත් දෙදෙනෙකු තුවාල ලැබුවා.\nඅනුරාධපුර සිට කලුතර දක්වා ධාවනය වෙමින් තිබූ පෞද්ගලික මගී බස් රථයක පිටුපස කොටසට භාණ්ඩ පටවමින් සිටි පුද්ගලයින් තුන්දෙනෙකුගේ ශරීරයේ, පිටුපසින් පැමිණි කැබ් රථයක් ගැටීමෙන් මෙම අනතුර සිදුව ඇති බවයි පොලිසිය සඳහන් කළේ.\nසිද්ධියෙන් මියගොස් ඇත්තේ එරියාගම ප්‍රදේශයේම පදිංචි 30 හැවිරිදි පුද්ගලයෙක්.\nසිද්ධියෙන් අනතුරුව පලාගිය කැබ් රථයේ රියදුරු පසුව පොලිස් ස්ථානය වෙත පැමිණ භාරවීමෙන් පසු අත්අඩංගුවට ගෙන තිබෙනවා.\nඑමෙන්ම පෞද්ගලික බස් රථ රියදුරාද අත්අඩංගුවට ගත් බවයි තඹුත්තේගම පොලිසිය කියා සිටියේ.",
       "URL": "https://www.hirunews.lk/sports/328500/රිය-අනතුරකින්-අයෙක්-මරුට-දෙදෙනෙකුට-තුවාල",
       "Category": "Local News",
       "Parent URL": "https://www.hirunews.lk/local-news.php?pageID=509"
}