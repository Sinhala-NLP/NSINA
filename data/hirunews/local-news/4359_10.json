{
       "Source": "hirunews",
       "Timestamp": "Tuesday, 22 August 2017 - 13:02",
       "Headline": "වැලිකඩ ගැන තීරණය ?",
       "News Content": "වැලිකඩ බන්ධනාගාරය හොරණ ප්‍රදේශයට ගෙන යාමේ තිරණයේ වෙනසක් සිදුවිය හැකි බවට තොරතුරු වාර්තා වනවා.\nඊට හේතුව ලෙස අනාවරණ වන්නේ අදාල ප්‍රදේශය දැඩි ලෙස වැසි ජලයෙන් යටවීමයි.\nහිරු ප්‍රවෘත්ති අංශය මේ පිළිබඳව බන්ධනාගාර මාධ්‍ය ප්‍රකාශක තුෂාර උපුල්දෙණියගෙන් විමසීමක් කළ අතර ඔහු කියා සිටියේ වැලිකඩ බන්ධනාගාරය හොරණ හැර වෙනත් ප්‍රදේශයකට ගෙන යාම පිළිබඳව අවධානය යොමුව ඇති බවයි.\nවැලිකඩ බන්ධනාගාරය හොරණ ප්‍රදේශයේ ස්ථාපිත කිරීමට එරෙහිව ප්‍රදේශවාසීන් ඊයේ හොරණ - කළුතර මාර්ගය දොඹගොඩ ප්‍රදේශය අවහිර කරමින් විරෝධතාවය නිරත වුණා.\nකෙසේ වෙතත්, ශ්‍රී ලංකා නිදහස් පක්ෂ කළුතර දිස්ත්‍රික් සංවිධායක හසිත ගුණවර්ධන කියා සිටියේ වැලිකඩ බන්ධනාගාරය හොරණ ප්‍රදේශයේ ස්ථාපිත නොකරන බව බන්ධනාගාර ප්‍රතිසංස්කරණ අමාත්‍යාංශ ලේකම්වරයා තමාට දැනුම් දුන් බවයි.",
       "URL": "https://www.hirunews.lk/169064/වැලිකඩ-ගැන-තීරණය",
       "Category": "Local News",
       "Parent URL": "https://www.hirunews.lk/local-news.php?pageID=4359"
}