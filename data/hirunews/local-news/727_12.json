{
       "Source": "hirunews",
       "Timestamp": "Thursday, 17 November 2022 - 19:00",
       "Headline": "අන්තර්ජාල මූල්‍ය අපරාධත් ඉහළට - ලක්ෂ 60ක් වංචා කළ තිදෙනෙකුත් අල්ලයි (වීඩියෝ)",
       "News Content": "පවතින මූල්‍ය අර්බුදය හමුවේ අන්තර්ජාලය හරහා සිදුවන මූල්‍ය වංචා ප්‍රමාණය ඉහළගොස් ඇති බව අපරාධ පරීක්ෂණ දෙපාර්තමේන්තුව පවසනවා.\nඒ සම්බන්ධයෙන් දිවයිනේ විවිධ ප්‍රදේශවලින් පැමිණිලි ලැබී ඇති බවයි අපරාධ පරීක්ෂණ දෙපාර්තමේන්තුවේ පරිගණක අපරාධ කොට්ඨාසය සඳහන් කළේ.\nමුහුණු පොත, වට්ස්ඇප් ඇතුළු සමාජ මාධ්‍ය යොදා ගනිමින් මෙම මූල්‍ය වංචා සිදුව ඇති බවටයි සිදුකරන ලද විමර්ශනවලින් අනාවරණය වී ඇත්තේ.\nඑහිදී අන්තර්ජාලය හරහා භාණ්ඩ අලෙවිකිරීමේදී සිදුවන මූල්‍ය වංචා ඉහළගොස් තිබීමද විශේෂත්වයක්.\nඑවන් පසුබිමක අන්තර්ජාලය හරහා භාණ්ඩ අලෙවි කිරීමට දැන්වීම් පළකර පුද්ගලයින්ගේ බැංකු ගිනුම්වලින් සූක්ෂම ලෙස මුදල් වංචා කිරීමේ සිද්ධියකට සැකකරුවන් තුන්දෙනෙකු අපරාධ පරීක්ෂණ දෙපාර්තමේන්තුව විසින් අත්අඩංගුවට ගෙන තිබෙනවා.\nඔවුන් මහනුවර, තලාතුඔය සහ මැදවච්චිය යන ප්‍රදේශවල පදිංචිකරුවන් වන අතර විමර්ශනවලින් අනාවරණය වී ඇත්තේ සැකකරුවන් විසින් රුපියල් ලක්ෂ 60කට අධික මුදලක් විවිධ පුද්ගලයින්ගේ ගිනුම්වලින් අන්තර්ජාලය හරහා වංචාකර ඇති බවයි.\nමේ අතර මහපරිමාණ මුල්‍ය වංචා සම්බන්ධයෙන් රක්ෂිත බන්ධනාගාර ගත කර සිටින තිළිණි ප්‍රියමාලි සමඟ ගනුදෙනු කළ තවත් පුද්ගලයින් රැසකගේ තොරතුරු අනාවරණය වෙමින් පවතින බව අපරාධ පරීක්ෂණ දෙපාර්තමේන්තුව පවසනවා. ඒ, ඇයගෙන් තවදුරටත් සිදුකරන ප්‍රශ්න කිරීම්වලදීයි.\nදැනට ඇය කොළඹ මැගසින් බන්ධනාගාරයේ රඳවා සිටින අතර අනාවරණ කරගනු ලබන තොරතුරු සහ පසුගිය දින කිහිපය තුල විවිධ පුද්ගලයින්ගෙන් ලබාගත් තොරතුරුවලට අනුව තිළිනි ප්‍රියමාලිගෙන් තවදුරටත් ප්‍රකාශ සටහන් කර ගැනීමටයි තීරණය කර ඇත්තේ.\nමෙරට ප්‍රධාන පෙලේ පුද්ගලයින් රැසක් ඇය සමඟ ගනුදෙනු කර ඇති බවට විමර්ශනවලදි අනාවරණය වී ඇති බවයි අපරාධ පරීක්ෂණ දෙපාර්තමේන්තුවේ ජ්‍යෙෂ්ඨ ප්‍රකාශයෙකු හිරු ප්‍රවෘත්ති අංශයට සදහන් කළේ.\nඊයේ දිනයේදීද තිළිනි ප්‍රියමාලිට එරෙහිව නඩුව විභාග වු අතර එහිදි පුජ්‍ය බොරැල්ලෙ සිරිසුමන හිමි, ජානකි සිරිවර්ධන ඇතුළු පිරිස තවදුරටත් රක්ෂිත බන්ධනාගාර ගත කෙරුණා.",
       "URL": "https://www.hirunews.lk/320641/අන්තර්ජාල-මූල්‍ය-අපරාධත්-ඉහළට-ලක්ෂ-60ක්-වංචා-කළ-තිදෙනෙකුත්-අල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=727"
}