{
       "Source": "hirunews",
       "Timestamp": "Friday, 22 December 2017 - 14:28",
       "Headline": "අලි ගාලට ලැබුණු එස්.ටී.එෆ්. ආරක්ෂාව",
       "News Content": "හොරොව්පතාන අලි ගාලෙන් පැන ගිය ගල්ගමුවේ තනි දළයා එම ප්‍රදේශයේම රක්ෂිතයක සිටින බවට තොරතුරු වාර්තා වී තිබෙනවා.\nඒ අනුව, තනි දළයා සොයා ගැනීමේ මෙහෙයුම් ආරම්භ කර ඇති බවයි වනජිවි දෙපාර්තමේන්තුව සඳහන් කළේ.\nපාලනය කිරීමට අපහසු වන අලින් රඳවා තබන හොරොව්පතාන අලි ගාලෙන් ඊයේ (21) දිනයේ තනි දළයා නමැති දරුණු ගණයේ වන අලියා පැන ගොස් තිබුණා.\nඒ අලි ගාලේ ආරක්ෂිත වැට ද කඩා දමමින්.\nතනි දළයා මීට පෙර ද අවස්ථා තුනකදී අලි ගාල කඩාගෙන ගොස් තිබූ අතර, දේපල හානි රැසක් ද සිදුකර තිබුණා.\nයළිත් මෙලෙස තනි දළයා ගාලෙන් පැන යාමෙන් අවට ප්‍රදේශවල ජීවත් වන ජනතාවට ද අනතුරක් පවතින බවයි අප වාර්තාකරුවන් සඳහන් කළේ.\nදිවයින පුරා විවිධ ප්‍රදේශවල සිටි පාලනය කළ නොහැකි දරුණු ඝණයේ වන අලින් රඳවා තබනු ලබන්නේ හොරොව්පතානේ පිහිටි මෙම අලි ගාල තුලයි.\nගල්ගමුවේ තනි දළයා, හම්බෙගමුවේ නියපොත්තා ඇතුළු දරුණු ඝණයේ අලි ඇතුන් 36 දෙනෙකු පමණ මේ වනවිට එහි රඳවා සිටින බවයි වාර්තා වන්නේ.\nකෙසේ වෙතත්, විවිධ පාර්ශව විසින් චෝදනා එල්ල කර තිබුණේ හොරොව්පතාන අලි ගාල තුළ වනඅලීන් පැන යාම වැළැක්වීමට නිසි වැඩපිළිවෙලක් නොමැති බවයි.\nමෙන්ම එහි ආරක්ෂිත වැට පිළිසකර කර නොමැති බවට ද චෝදනා එල්ල වුණා.\nමේ අතර, තනි දළයා පැන යාමෙන් පසු වහාම ක්‍රියාත්මක වන පරිදි හොරොව්පතාන අලි ගාලට පොලිස් විශේෂ කාර්ය බලකායේ ආරක්ෂාව ලබාදී තිබෙනවා.\nඅප කළ විමසීමකදී පොලිස් විශේෂ කාර්ය බලකාය භාර අණදෙන නිලධාරි ජ්‍යෙෂ්ඨ නියෝජ්‍ය පොලිස්පති එම්.ආර්.ලතීෆ් සඳහන් කළේ ජංගම මුර සංචාරක කණ්ඩායම් කිහිපයකින් සමන්විතව අලි ගාලට පොලිස් ආරක්ෂාව ලබාදී ඇති බවයි.",
       "URL": "https://www.hirunews.lk/179043/අලි-ගාලට-ලැබුණු-එස්-ටී-එෆ්-ආරක්ෂාව",
       "Category": "Local News",
       "Parent URL": "https://www.hirunews.lk/local-news.php?pageID=4161"
}