{
       "Source": "hirunews",
       "Timestamp": "Saturday, 26 March 2022 - 13:43",
       "Headline": "අයි.ඕ.සී. තෙල් මිල වැඩි කිරීම ගැටලුවක් - බලශක්ති ඇමතිගෙන් ප්‍රකාශයක් (වීඩියෝ)",
       "News Content": "ලංකා ඉන්දියානු ඔයිල් සමාගම විසින් යළිත් වරක් ඉන්ධන මිල ඉහළ නැංවීම ගැටළුවක් බව\nබලශක්ති අමාත්‍ය ගාමිණි ලොකුගේ ප්‍රකාශ කළා.\nඅමාත්‍යවරයා මේ බව පැවසුවේ ලංකා අයි.ඕ.සී. මිල ඊයේ මධ්‍යම රාත්‍රියේ සිට ඉහළ නැංවීම පිළිබඳව අදහස් පළ කරමින්.\nමේ වසරේ මුල්වරට අයි.ඕ.සී. සමාගම ඉන්ධන මිළ ඉහළ දමනු ලැබුවේ පසුගිය මස හයවනදා මධ්‍යම රාත්‍රියේදීයි.\nඑදින සිට සති 3 කට පසු යළි පසුගිය මස 25 වැනිදා මධ්‍යම රාත්‍රියේ නැවත වරක් අයි.ඕ.සී. සමාගම ඉන්ධන මිළ ඉහළ දමනු ලැබුවා.\nඅයි.ඕ.සී. සමාගම ඉන්ධන මිල අවසන් වරට ඉහළ නංවනු ලැබුවේ පසුගිය 11 වනදායි.\nඊයේ මධ්‍යම රාත්‍රියේ සිට ලංකා අයි.ඕ.සී. සමාගම ඉන්ධන මිල යළි ඉහළ දැමීමට කටයුතු කරනු ලැබුවා.\nඑහිදී ඔක්ටේන් 92 වර්ගයේ පෙට්‍රල් මිල රුපියල් 49 කින් ඉහළ නැංවීමත් සමඟ එම පෙට්‍රල් ලීටරයක නව මිල වන්නේ රුපියල් 303 ක්.\nඔක්ටේන් අනූ පහ පෙට්‍රල් ලීටරයක් රුපියල් 332 ක් දක්වා ඉහළ ගියා.\nඑලෙස ඉන්ධන මිල ඉහළ නැංවීමේදී අයි.ඕ.සී. සමාගම ප්‍රකාශ කර තිබුණේ ශ්‍රී ලංකා රුපියල ඩොලරයට සාපේක්ෂව කැපී පෙනෙන ලෙස අවප්‍රමාණ වීම මෙලෙස මිල ඉහළ නැංවීමට සිදු වු බවයි.\nලංකා අයි.ඕ.සී. සමාගම පෙට්‍රල් මිළ ඉහළ දැමිම නිසා අද අලුයම සිට ඉන්ධන ලබා ගැනීම සඳහා ජනතාව වැඩි වශයෙන් සිපෙට්කෝ ඉන්ධන පිරවුම්හල් වෙත යොමුව තිබුණා. ඒ හේතුවෙන් එම පිරවුම්හල් අසළ දිගු පෝලිම් දක්නට ලැබෙනවා.\nඑසේම ඇතැම් ප්‍රදේශවල ලංකා අයි.ඕ.සී. ඉන්ධන පිරවුම්හල් අද පෙරවරුවේ වසා දමා තිබූ ආකාරයක් ද නිරීක්ෂණය වුණා.\nකෙසේ වෙතත් ලංකා ඛනිජ තෙල් නීතිගත සංස්ථාවේ ඉන්ධන මිල වැඩිකිරිමේ අවශ්‍යතාවක් දැනට නොමැති බවයි බලශක්ති අමාත්‍ය ගාමිණී ලොකුගේ අවධාරණය කළේ.\nමෙවන් පසුබිමක මෙරටට පැමිණි නෞකාවේ ගෑස් බෙදාහැරීමේ කටයුතු අද දිනයේදීත් සිදු කරනවා.\nගෑස් බෙදා හැරීමේ කටයුතු අධීක්ෂණය කිරිම සඳහා පාරිභෝගික කටයුතු පිළිබඳ අධිකාරිය ද සිය නියෝජිතයින් යොමු කර ඇති බව එම අධිකාරියේ උසස් නිලධාරියෙකු හිරු ප්‍රවෘත්ති අංශයට සඳහන් කළා.",
       "URL": "https://www.hirunews.lk/300437/අයි-ඕ-සී-තෙල්-මිල-වැඩි-කිරීම-ගැටලුවක්-බලශක්ති-ඇමතිගෙන්-ප්‍රකාශයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1270"
}