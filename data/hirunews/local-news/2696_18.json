{
       "Source": "hirunews",
       "Timestamp": "Saturday, 30 May 2020 - 12:58",
       "Headline": "අමාත්‍ය තොණ්ඩමන්ගේ දේහය කොටගල, ලංකා කම්කරු කොංග්‍රස් මූලස්ථානයට",
       "News Content": "අභාවප්‍රාප්ත ලංකා කම්කරු කොංග්‍රසයේ නායක ආරුමුගම් තොණ්ඩමන්ගේ දේහය මේ වනවිට කොටගල පිහිටි ලංකා කම්කරු කොංග්‍රස් මූලස්ථානය වෙත රැගෙන යමින් පවතින බව එහි සිටින හිරු වාර්තාකරු සඳහන් කළා.\nකොත්මලේ - රම්බොඩ - වැවන්ටන් වතුයායේ පිහිටි නිවසේ තැන්පත් කර තිබූ ඔහුගේ දේහය රැගත් රථ පෙරහර අද පෙරවරු 11 ට පමණ එම ස්ථානයෙන් නික්මුණා.\nඅභාවප්‍රාප්ත ආරුමුගම් තොණ්ඩමන්ගේ දේහය රැගත් එම රථ පෙරහර නුවරඑළිය නගරය, නානුඔය, ලිදුල, තලවකැලේ හරහා කොටගල පිහිටි ලංකා කම්කරු කොංග්‍රස් මූලස්ථානය දක්වා ගමන් කරනු ඇති.\nඑම රථ පෙරහර අද පස්වරුව වනවිට කම්කරු කොංග්‍රස් මූලස්ථානය වෙත ළඟාවනු ඇති බවයි එහි සිටින හිරු වාර්තාකරු සඳහන් කළේ.\nඔහුගේ දේහය පිලිබද අවසන් කටයුතු හෙට පස්වරුවේ හැටන් - නොර්වුඩ් - තොණ්ඩමන් ක්‍රීඩාංගනයේදී රාජ්‍ය අනුග්‍රහය සහිතව සිදුකිරීමට නියමිතයි.",
       "URL": "https://www.hirunews.lk/241857/අමාත්‍ය-තොණ්ඩමන්ගේ-දේහය-කොටගල-ලංකා-කම්කරු-කොංග්‍රස්-මූලස්ථානයට",
       "Category": "Local News",
       "Parent URL": "https://www.hirunews.lk/local-news.php?pageID=2696"
}