{
       "Source": "hirunews",
       "Timestamp": "Sunday, 05 June 2022 - 19:07",
       "Headline": "ලාෆ් ගෑස් මිල යලිත් ඉහලට -  ලිට්රෝ සමාගමෙනුත් දැනුම් දීමක් (වීඩියෝ)",
       "News Content": "ලාෆ් ගෑස් සිලින්ඩරයක මිල යලි ඉහළ දැමීමට අදාළ සමාගම පියවර ගෙන තිබෙනවා.\nඒ අනුව කිලෝග්‍රෑම් 12.5 ගෘහස්ථ ගෑස් සිලින්ඩරයක මිල රුපියල් 6,850 දක්වාත්, කිලෝග්‍රෑම් පහ ගෑස් සිලින්ඩරයක මිල රුපියල් 2,740 දක්වාත් ඉහළ දමා ඇති බවයි ලාෆ් අලෙවිකරුවන් හිරු ප්‍රවෘත්ති අංශයට සඳහන් කළේ.\nගෑස් අලෙවි මධ්‍යස්ථාන වෙත ලාෆ් ගෑස් බෙදා හැරීමේ කටයුතු අද සිට ආරම්භ කිරීමටයි අදාළ සමාගම පියවර ගෙන තිබුණේ. ඩොලර් අර්බුදයත් සමඟ මෙලෙස ලාෆ් ගෑස් වෙළඳපොලට නිකුත් කෙරෙන්නේ මාස ගණනාවකට පසුවයි.\nඑමෙන්ම ලිට්රෝ සමාගම විසින් එළඹෙන අඟහරුවාදා දක්වා ගෑස් බෙදාහැරීම සිදු නොකරන බවට දැනුම්දී තිබුණද අද දිනයේදීත් පාරිභෝගික ජනතාව ගෑස් ලබාගැනීම සඳහා පෝලිම්වල රැදී සිටියා.\nඑහිදී ඔවුන් ගෑස් ලබාදෙන ලෙස ඉල්ලා සිදුකළ විරෝධතා හේතුවෙන් ප්‍රදේශ කිහිපයක මාර්ග ද අවහිර වී තිබුණා.\nමේ අතර, ඩීසල් තොග සීමා වීම හේතුවෙන් ප්‍රමුඛතා ලැයිස්තුවක් මත තෝරාගත් ඉන්ධන පිරවුම්හල් වෙත පමණක් ඩීසල් බෙදා හැරීම සිදු කරන බව ඛනිජ තෙල් බෙදුම්කරුවන්ගේ සංගමය පවසනවා.\nමේ වන විට දිවයින පුරා ඉන්ධන පිරවුම්හල් වල පෙට්‍රල් තොග තිබුණද ඩීසල් නොමැති වීම නිසා ජනතාව පෝලිම් වල රැදී සිටිනවා.\nඩීසල් අර්බුදය හේතුවෙන් හෙට දිනයේ පූර්ණ වශයෙන් බස් රථ ධාවනය සිදු නොවන බව කොළඹ අද පැවති මාධ්‍ය හමුවකට එක්වෙමින් ලංකා පෞද්ගලික බස් රථ හිමියන්ගේ සංගමයේ සභාපති ගැමුණු විජේරත්න ප්‍රකාශ කළා.",
       "URL": "https://www.hirunews.lk/306304/ලාෆ්-ගෑස්-මිල-යලිත්-ඉහලට-ලිට්රෝ-සමාගමෙනුත්-දැනුම්-දීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1116"
}