{
       "Source": "hirunews",
       "Timestamp": "Wednesday, 17 February 2021 - 13:08",
       "Headline": "කථානායක කොරෝනා එන්නත ලබා ගනී (වීඩියෝ )",
       "News Content": "කතානායක මහින්ද යාපා අබේවර්ධන යුද හමුදා රෝහලට ගොස් අද පෙරවරුවේ ඔක්ස්ෆර්ඩ් ඇස්ට්‍රාසෙනෙකා එන්නත ලබාගෙන තිබෙනවා.\nකෙසේ වෙතත් දෙමළ ජාතික ජනතා පෙරමුණ නියෝජනය කරන පාර්ලිමේන්තු මන්ත්‍රී ගජේන්ද්‍ර කුමාර් පොන්නම්බලම් සහ තමන් යුද හමුදා රෝහලේදී මෙම එන්නත ලබා ගැනීම ප්‍රතික්ෂේප කළ බවයි සෙල්වරාජා ගජේන්ද්‍රන් මන්ත්‍රීවරයා කියා සිටියේ.\nපෙරවරු 8ට පමණ පාර්ලිමේන්තු මන්ත්‍රීවරුන් සඳහා එන්නත්කරණ කටයුතු ආරම්භ කළ අතර අද පෙරවරුවේදී රාජ්‍ය අමාත්‍යවරුන් වන විදුර වික්‍රමනායක, ජයන්ත සමරවීර, ඩී. වී. චානක, පාර්ලිමේන්තු මන්ත්‍රීවරුන් වන එස්. බී. දිසානායක, වීරසුමන වීරසිංහ, ගුණතිලක රාජපක්ෂ, චන්දිම වීරක්කොඩි, රංජිත් බණ්ඩාර සහ කුමාර වෙල්ගම මෙලෙස එන්නත ලබාගෙන තිබෙනවා.\nඑමෙන්ම පාර්ලිමේන්තු මන්ත්‍රිවරුන් වන රෝහිණී කවිරත්න සහ රෝහණ දිසානායක එන්නත ලබාගැනීම ප්‍රතික්ෂේප කර තිබෙනවා.\nමේ අතර බස්නාහිර පළාත තුළ පමණක් පුද්ගලයන් 57,000 කට ඔක්ස්ෆ්ර්ඩ් ඇස්ට්‍රාසෙනෙකා එන්නත ලබාදීමේ වැඩසටහන අද පෙරවරුවේ ආරම්භ කෙරුණා. මේ යටතේ වයස අවුරුදු 30 ත් 60 ත් අතර පුද්ගලයින් සඳහා මෙම එන්නත ලබාදෙන බවයි වැඩබලන සෞඛ්‍ය ඇමති මහාචාර්ය චන්න ජයසුමන කියා සිටියේ.\nඑමෙන්ම බන්ධනාගාර නිලධාරීන්ට දෙවන දිනටත් අද එන්නත ලබාදීම බන්ධනාගාර පුහුණු පාසලේදී ආරම්භ කෙරුණු අතර අද දිනයේදීත් නිලධාරීන් 300 කට පමණ එන්නත ලබාදීමට අපේක්ෂා කරන බවයි බන්ධනාගාර මාධ්‍ය ප්‍රකාශක බන්ධනාගාර කොමසාරිස් චන්දන ඒකනායක සඳහන් කළේ. දැනට බන්ධනාගාර ආශ්‍රිතව කොරෝනා ආසාදිතයින් 4717ක් වාර්තා වී තිබෙනවා.\nමේ අතර පෑලියගොඩ මත්ස්‍ය වෙළඳපොලේ සේවකයන්ට සහ නව මැනිං වෙළඳ සංකීර්ණයේ සේවකයින්ටද ඔක්ස්ෆර්ඩ් ඇස්ට්‍රාසෙනෙකා එන්නත ලබාදීම අද ආරම්භ කළා. පසුගිය දිනවල කොරෝනා ආසාදිතයන් වැඩි වශයෙන් වාර්තාවූ දෙමටගොඩ සහ වනාතමුල්ල යන ප්‍රදේශවල ජනතාවට අදත් කොරෝනා එන්නත ලබාදීම සිදු කෙරෙන බවයි කොළඹ මහ නගර සභාව සඳහන් කළේ.\nඊයේ දිනයේ මෙරටින් හඳුනාගැණුනු කොරෝනා ආසාදිතයන් 756 දෙනාගෙන් වැඩිම සංඛ්‍යාවක් එනම් 172 කු කොළඹ දිස්ත්‍රික්කයෙන් වාර්තා වනවා. 168 දෙනෙකු ගම්පහ දිස්ත්‍රික්කයෙනුත් රත්නපුර දිස්ත්‍රික්කයෙන් ආසාදිතයන් 73 දෙනෙකුත් වාර්තා වන බවයි කොවිඩ් නයින්ටීන් පැතිරීම වැලැක්වීමේ ජාතික ක්‍රියාන්විත මධ්‍යස්ථානය සඳහන් කළේ.\nහැටන් කලාප අධ්‍යාපන කාර්යාලය යටතේ පාලනය වන ගිනිගත්හේන මධ්‍ය මහා විද්‍යාලයේ මෙවර සාමාන්‍ය පෙළ විභාගයට පෙනී සිටීන පාසල් සිසුවෙකුටද කොරෝනා වෛරසය ආසාදනය වී තිබෙනවා. ඒ හේතුවෙන් සිසුවාගේ ආශ්‍රිත සිසු සිසුවියන් අටදෙනෙකු සහ ගුරුවරුන් තුන්දෙනෙකු ස්වයං නිරෝධායනයට යොමුකර ඇති බවයි විදුහලේ ප්‍රකාශකයෙකු සඳහන් කළේ.\nමේ අතර නවතම විදෙස් වාර්තා සඳහන් කළේ දකුණු අප්‍රිකාවේ පැතිර යන නව කොරෝනා වෛරස් ප්‍රභේදයට සමාන ප්‍රභේදයක් බි්‍රතාන්‍ය තුළ පැතිර යන බවට එරට විද්‍යාඥයින් ප්‍රකාශ කර ඇති බවයි. එය, බී වන් 525 ලෙස හඳුන්වාදී ඇති අතර, එම නව ප්‍රභේදය ආසාදනය වූවන් 38 දෙනෙකු හඳුනාගෙන ඇති බවයි විදෙස් වාර්තා සඳහන් කළේ.",
       "URL": "https://www.hirunews.lk/262854/කථානායක-කොරෝනා-එන්නත-ලබා-ගනී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2141"
}