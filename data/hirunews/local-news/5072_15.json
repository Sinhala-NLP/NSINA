{
       "Source": "hirunews",
       "Timestamp": "Tuesday, 26 April 2016 - 12:43",
       "Headline": "ගවයන් 54ක් පොලිස් භාරයට",
       "News Content": "අලෙවිය සඳහා ගවයින් 54 දෙනෙකු රැගෙන යමින් සිටියදී පළාගිය සැකකරුවන් තුන්දෙනා සොයා පොලිසිය මේ වනවිට මෙහෙයුම් ආරම්භ කර තිබෙනවා.\nපොලිසිය සඳහන් කළේ අද උදෑසන මඩකලපුව - කරදියනාරු - මාවඩි ඕඩේ ප්‍රදේශයේදී අනවසරයෙන් ගවරැළ රැගෙන යමින් සිටින බවට පොලිසියට ලද තොරතුරක් ලැබුණු බවයි.\nඒ අනුව එම ස්ථානයට යන විට පොලිසිය දැක මෙම සැකකරුවන් පලාගොස් තිබෙනවා.\nඅයිතිය තහවුරු කිරීමට නොහැකි වූ මෙම ගවයින් ඝාතනය කිරීම සඳහා රැගෙන ගියේ දැයි සැකයක් පවතින බවයි පොලිසිය සඳහන් කළේ.\nමේ අතර කැබිතිගොල්ලෑව - හේරත් හල්මිල්ලෑව ප්‍රදේශයේ වගා ඉඩකමකදී විදුලි සැර වද්දවා ඇතෙකු ඝාතනය කළ පුද්ගලයෙකු වනජීවි දෙපාර්තමේන්තුවේ නිලධාරීන් අත්අඩංගුවට ගෙන තිබෙනවා.\nසැකකරු සිවිල් ආරක්ෂක බලකායේ හිටපු භටයෙකු බවටයි හෙලිවී ඇත්තේ. පෙරේදා රාත්‍රියේ විදුලි සැර වැදී මියගිය මෙම ඇතා අවුරුදු 15ක් පමණ වයසැති අඩි හතහමාරක් පමණ උසින් යුක්ත බව පශ්චාත් මරණ පරීක්ෂණය පැවැත්වූ වයඹ වනජීවි කලාපය භාර පශු වෛද්‍ය චන්දන ජයසිංහ ප්‍රකාශ කළා.\nඇතාගේ දල යුගලය අඩියයි අගල් අටක් පමණ දිගින් යුක්ත බවත් ඇතාගේ හොඩවැලේ සහ ශරීරයේ තවත් ස්ථාන කිහිපයක විදුලි සැර වැදීමෙන් පිලිස්සී තිබුණු බවත් පශූ වෛද්‍යවරයා සඳහන් කළා.\nඇතාට විදුලි සැර වැද්දවීමට වගා ඉඩම වටා ඇද තිබූ කම්බියද සොයා ගෙන තිබෙනවා.\nඅත්අඩංගුවට ගත් සැකකරු අද කැබිතිගොල්ලෑව මහෙස්ත්‍රාත් අධිකරණයට අද ඉදිරිපත් කිරීමට නියමිතයි.",
       "URL": "https://www.hirunews.lk/131774/ගවයන්-54ක්-පොලිස්-භාරයට",
       "Category": "Local News",
       "Parent URL": "https://www.hirunews.lk/local-news.php?pageID=5072"
}