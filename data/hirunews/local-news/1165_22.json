{
       "Source": "hirunews",
       "Timestamp": "Monday, 16 May 2022 - 10:32",
       "Headline": "ගොවි ප්‍රජාව මුලා කළ ව්‍යාජ කෘෂි රසායනික ජාවාරම (වීඩියෝ හා ඡායාරූප)",
       "News Content": "කෘෂිකර්ම දෙපාර්තුමේන්තුවේ අනුමැතියකින් තොරව ව්‍යාජ කෘෂි රසායනික දියර සහ කෘමි නාශක දියර අලෙවි කළ සැකකරුවන් දෙදෙනෙක් අත්අඩංගුවට ගෙන තිබෙනවා.\nමෙම සැකකරුවන් අත් අඩංගුවට ගෙන ඇත්තේ නුවරඑළිය පොලීසිය විසින් එම ප්‍රදේශයේදීමයි.\nමොවුන් නුවරඑළිය ප්‍රදේශයේ ගොවීන් මුලා කරමින් ව්‍යාජ කෘෂි රසායනික දියර සහ කෘමි නාශක දියර පදික වේදිකාවේ අලෙවි කරමින් සිටින බවට පොලීසියට ලද පැමිණිල්ලකට අනුවයි මෙම වැටලීම සිදුකර ඇත්තේ.\nඅත්අඩංගුවට ගත් සැකකරුවන් දෙදෙනා නුවරඑළිය - කඳපොළ සහ රාගල යන ප්‍රදේශවල සැකකරුවන් බවත්, මෙම ජාවාරමේ ප්‍රධාන සැකකරු බදුල්ල ප්‍රදේශයේ පදිංචිකරුවෙකු බවත්, ප්‍රධාන සැකකරු මෙම ව්‍යාජ කෘෂි රසායනික දියර සහ කෘමි නාශක දියර නිෂ්පාදනය කර දිවයිනේ විවිධ ප්‍රදේශවලට බෙදා හැර තවත් පුද්ගලයන් ලවා අධික මිලකට අලෙවි කරන බවටත් සිදු කළ මූලික පොලිස් පරීක්ෂණවලදී අනාවරණ වී තිබෙනවා.\nසැකකරුවන් දෙදෙනා අත්අඩංගුවට ගත් අවස්ථාවේ ව්‍යාජ කෘෂි රසායනික දියර සහ කෘමි නාශක දියර බෝතල් 100කට අධික ප්‍රමාණයක් පොලිස් භාරයට ගැනුණා.\nමොවුන් ඊයේ (15) දිනයේ දී අධිකරණයට ඉදිරිපත් කිරීමෙන් අනතුරුව බැඳුම්කර ඇපයක් මත මුදාහැරුණා.\nනුවරඑළිය පාරිභෝගික සේවා අධිකාරියේ සහ කෘෂිකර්ම දෙපාර්තුමේන්තුවේ සහයෝගය මත සැකකරුවන් හෙට (17) දිනයේ දී මහේස්ත්‍රාත් අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/304474/ගොවි-ප්‍රජාව-මුලා-කළ-ව්‍යාජ-කෘෂි-රසායනික-ජාවාරම-වීඩියෝ-හා-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1165"
}