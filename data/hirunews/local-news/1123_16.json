{
       "Source": "hirunews",
       "Timestamp": "Thursday, 02 June 2022 - 19:08",
       "Headline": "අයහපත් කාලගුණයෙන් පවුල් 5357ක් ආපදාවට පත්වෙයි",
       "News Content": "අද වන විට දිවයිනේ නිරිතදිග කොටසට බලපා ඇති වැසි තත්වය පසුගිය දින කිහිපය හා සැසඳීමේදී අඩුවී ඇතත් ජනතාවට සහන සේවා සැලසීම සඳහා වන සූදානම නොවෙනස්ව පවත්වා ගන්නා බව ආපදා කළමනාකරණ මධ්‍යස්ථානයේ අධ්‍යක්ෂ ජනරාල්, විශ්‍රාමික මේජර් ජෙනරාල්, සුදන්ත රණසිංහ පවසනවා.\nඅධ්‍යක්ෂ ජනරාල්වරයා මේ බව ප්‍රකාශ කළේ වත්මන් කාලගුණික තත්වය සහ ආපදා සහන ක්‍රියාවලිය පිළිබඳව පැහැදිළි කිරීම සඳහා අද (02) රජයේ ප්‍රවෘත්ති දෙපාර්තමේන්තුව සංවිධාන කළ විශේෂ ප්‍රවෘත්ති සාකච්ඡාවට එක්වෙමින්.\nමේවන විට සක්‍රියව පවතින නිරිතදිග මෝසම් තත්වය හමුවේ පසුගිය දිනවල දිවයිනේ දිස්ත්‍රික්ක 07ක ප්‍රාදේශීය ලේකම් කොට්ඨාශ 43ක් ආපදාවට ලක් වූ බවයි අධ්‍යක්ෂ ජනරාල්වරයා පැවසුවේ.\nකොළඹ, මාතර, කෑගල්ල, ගම්පහ, මහනුවර, කළුතර හා රත්නපුර දිස්ත්‍රික්ක ආපදාවට ලක් වූ අතර එම ප්‍රදේශවල පවුල් 192ක් මේ වනවිට සුරක්ෂිත මධ්‍යස්ථානයන 10ක රැකවරණය ලබා සිටිනවා.\nආපදාවට පත් මුළු පවුල් ගණන 5357ක් පමණ වනවා.\nපීඩාවට පත් පුද්ගලයින් සංඛ්‍යාව 22338ක් වන අතර නිවාස 174 ක් සුළු හා අර්ධ වශයෙන් හානියට ලක්වී තිබෙනවා.\nආපදා සහන සේවා නිලධාරියකු මරණයට ද පත්වුණා.\nමේ වනවිටත් කොළඹ, රත්නපුර, ගාල්ල වැනි දිස්ත්‍රික්කවල ඇතැම් ප්‍රදේශ ගංවතුරින් යටවී ඇති අතර ඉදිරියේදී ජලය බැස යනු ඇතැයි අපේක්ෂිතයි.\nකෙසේ වුවද ආපදා සහන සේවා සැපයීමේ සූදානමින් ත්‍රිවිධ හමුදාව ස්ථානගත කිරීම තවමත් ඒ අයුරින්ම ක්‍රියාත්මකව පවතින අතර නාවික හමුදා යාත්‍රා මෙන්ම යුද්ධ හමුදාවේ රථවාහන ආදියද ත්‍රිවිධ හමුදා නිලධාරීන් ද ජනතාවට අවශ්‍ය අවස්ථාවකදී සහන සැපයීම වෙනුවෙන් සූදානම්ව සිටිනවා.\nප්‍රවෘත්ති සාකච්ඡාවට එක්වූ කාලගුණවිද්‍යා දෙපාර්තමේන්තුවේ අධ්‍යක්ෂ ජනරාල් අතුල කරුණානායක මහතා ප්‍රකාශ කළේ, පසුගිය දින කිහිපය හා සාපේක්ෂව අද වන විට වර්ෂාපතනය අඩු වී ඇතත් නිරිතදිග මෝසම් තත්වය සැප්තැම්බර් දක්වා බලපවත්වන බැවින් ගංවතුර හෝ නායයාම් ආපදා අවදානම තවමත් සම්පූර්ණයෙන් පහව ගොස් නොමැති බවයි.\nකෙසේවුවත් ගාල්ල, මාතර, නුවර, නුවරඑළිය හා රත්නපුර වැනි දිස්ත්‍රික්කවල අද දිනයේ මිලිමීටර 50 -75 පමණ වර්ෂාපතනයක් වාර්තා වී ඇති බව අධ්‍යක්ෂ ජනරාල්වරයා ප්‍රකාශ කළා.\nගොඩබිම හා විශේෂයෙන්ම කන්කසන්තුරේ සිට පුත්තලම හරහා පොතුවිල් දක්වා මුහුදු තීරයේ තද සුළං අපේක්ෂා කළ හැකි බැවින් ධීවර ප්‍රජාව ඒ පිළිබඳ නිරන්තරයෙන් අවධානය යොමු කළ යුතුයි.\nනිරිත දිග මෝසම් සමයේ බෙංගාල බොක්ක වැනි ලංකාව අවට මුහුදේ අඩු පීඩන කලාප නිර්මාණය වුවහොත් ඒවායේ සෘජු බලපෑම දිවයිනට එල්ල වීමේ හැකියාව පවතිනවා.\nඑබැවින් කාලගුණ විද්‍යා දෙපාර්තමේන්තුව ඇතුලු අදාළ ආයතන නිකුත් කරන දැනුවත් කිරීම් හා අනතුරු ඇඟවීම් පිළිබඳව ජනතාව අඛණ්ඩ අවධානයෙන් සිටීම ආපදා අවම කරගැනීමට උපකාරී වනවා.\nවාරිමාර්ග දෙපාර්තමේන්තුවේ අධ්‍යක්ෂ (ජලවිද්‍යා), ඉංජිනේරු එස්.පී.සී.සුගීස්වර මහතා ප්‍රවෘත්ති සාකච්ඡාවට සහභාගිවෙමින් පැවසුවේ ලැබුණු වර්ෂාපතනය නිසා ජල විදුලි උත්පාදනයට වැඩි දායකත්වයක් ලැබෙන ලක්ෂපාන සංකීර්ණයේ ප්‍රධාන ජලාශවල ජලමට්ටම ඉහළ ගොස් ඇති බවයි.\nකාසල්රී ජලාශයේ ජලධාරිතාව 72%ක් වන අතර මාඋස්සාකැලේ ජලාශයේ ජල ධාරිතාව 80%ක්.\nඑමෙන්ම, මහවැලි ජලාශ පද්ධතියේ සමස්ත ජල ධාරිතාව 50%ක පමණ මට්ටමට ළඟා වී තිබෙනවා.\nවර්ෂයේ මෙම කාලයේදී එම ජලාශවල සාමාන්‍ය ජලධාරිතාව හා සසඳන කල වත්මන් මට්ටම හොඳම තත්වය ලෙස සැලකිය හැකි නොවූවද සතුටුදායක බවයි අධ්‍යක්ෂවරයා ප්‍රකාශ කළේ.\nපසුගිය දිනවල අත්තනගලු, කැළණි, කළු, ගිං, නිල්වලා වැනි ගංගාවන් ආශ්‍රිතව ඇති වූ ගංවතුර හා සුළු ගංවතුර තත්වය ක්‍රමයෙන් අඩුවී ඇති බව ඔහු පෙන්වා දුන්නා.\nමෙම ගංගාවල ඉහළ ප්‍රදේශයේ ජල මට්ටම සාමාන්‍ය තත්වයට පත්ව ඇති අතර පහළ ප්‍රදේශවල ජල මට්ටම් පෙර දිනවල මෙන්ම පවත්නා නමුත් වර්ධනයක් අපේක්ෂා කෙරෙන්නේ නැහැ.\nකැළණි ගංගාව ආශ්‍රිතව කිසිදු ගංවතුර තර්ජනයක් නැහැ.\nකළු, ගිං, නිල්වලා ආදී ගංගා ආශ්‍රිත පහත් ප්‍රදේශවල පවත්නා තත්වය අදත් එසේම පැවතිය හැකි නමුත් වැඩි වීමක් සිදු නොවනු ඇති.\nවිශේෂ දැනුම්දීමක් කරමින් අධ්‍යක්ෂවරයා පැවසුවේ ගංවතුර බැසයමින් පවතින මාර්ගවල බොරවතුර අඩුවී පැහැදිළි වනතෙක් වාහන ගමනාගමනය නොකළ යුතු බවයි.\nබොර ජලය සහිත මාර්ග වල ඇතිවී තිබෙන හානිවීම් නොපෙනෙන බැවින් අනතුරු සිදු විය හැකියි.\nජාතික ගොඩනැගිලි පර්යේෂණ සංවිධානයේ අධ්‍යක්ෂ ජනරාල් ආචාර්ය ආසිරි කරුණාවර්ධන මහතාද මෙම ප්‍රවෘත්ති සාකච්ඡාවට එක්ව සිටියා.",
       "URL": "https://www.hirunews.lk/306046/අයහපත්-කාලගුණයෙන්-පවුල්-5357ක්-ආපදාවට-පත්වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1123"
}