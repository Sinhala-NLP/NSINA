{
       "Source": "hirunews",
       "Timestamp": "Saturday, 05 December 2020 - 18:47",
       "Headline": "මහර සිද්ධියට සිව් වැදෑරුම් නිර්දේශයක් (වීඩියෝ)",
       "News Content": "මහර බන්ධනාගාරයේ පසුගියදා ඇති වූ ආකාරයේ සිදුවීම් වැළැක්වීම සඳහා බන්ධනාගාරයේ තදබදය අඩු කිරීම වහා සිදුකළ යුතු බවට ශ්‍රී ලංකා මානව හිමිකම් කොමිෂන් සභාව නිර්දේශ කරනවා.\nඒ සඳහා රිමාන්ඩ් සිරකරුවන්ට ඇප ලබාදීමේ ක්‍රියාවලිය කඩිනම් කිරීම සහ අනෙකුත් රැඳවියන්ගේ ඇප අයදුම් කඩිනමින් විභාග කිරීම අවශ්‍ය බවයි ඔවුන් සඳහන් කරන්නේ.\nඑමෙන්ම, ඇප ලබාදිය හැකි වරද සම්බන්ධයෙන් අත්අඩංගුවට ගන්නා පුද්ගලයින් රක්ෂිත බන්ධනාගාර ගත නොකළ යුතු අතර, රැඳවියන් කලින් මුදා හැරීමේ වැඩසටහනක් ක්‍රියාත්මක කළ යුතුයි.\nශ්‍රී ලංකා මානව හිමිකම් කොමිෂන් සභාව මෙම යෝජනා ඉදිරිපත් කළේ මහර බන්ධනාගාරයේ ඇති වූ සිද්ධීන් සම්බන්ධයෙන් පසුගිය නොවැම්බර් 30 වනදා සහ මේ මස පළවනදා බන්ධනාගාරයේ නිරීක්ෂණ චාරිකාවක නිරත වීමෙන් අනතුරුවයි.\nඑය 1996 වසරේ අංක 21 දරණ මානව හිමිකම් කොමිෂන් සභාව පනත යටතේ පැවරී ඇති වගකීමක් ලෙසයි එමගින් හැඳින්වූයේ.\nඑමෙන්ම, එහි ඇති වූ සිද්ධීන් සම්බන්ධයෙන් රැඳවියන්ගේ ඥාතීන් විසින් මානව හිමිකම් කොමිෂන් සභාව වෙත ඉල්ලීම් කිහිපයක් ද ඉදිරිපත් කර තිබෙනවා.\nසිය නිරීක්ෂණයෙන් පසුව කොමිෂන් සභාව මගින් හදිසියේ සිදුකළ යුතු මෙන්ම, කෙටි කාලීන, මැදිකාලීන සහ දීර්ඝ කාලීන නිර්දේශ පෙළක් ද ඉදිරිපත් කරනු ලැබුවා.\nබන්ධනාගාරයේ තදබදය අඩු කිරීම හැරුණුකොට අලුතින් ඇතුළත් කරන රැඳවියන් සියල්ල පී.සී.ආර්. පරීක්ෂණ සිදුකිරීම, නව රැඳවියන් දැඩි නිරෝධායනයට ලක් කිරීම මෙන්ම, ඔවුන්ට වෙන් වූ පහසුකම් සැලසීම ද ඇතුළත්.\nමානව හිමිකම් කොමිෂන් සභාව වැඩිදුරටත් සඳහන් කළේ මහර බන්ධනාගාර නොසන්සුන්තාවයේදී මියගිය සහ තුවාල ලැබූ රැඳවියන් පිළිබඳව ඔවුන්ගේ ඥාතීන් වෙත තොරතුරු ලබාදීමට කටයුතු කළ යුතු බවයි.\nමේ අතර, මහර බන්ධනාගාරයේ පසුගිය ඉරිදා රාත්‍රියේ ඇති වූ කලහකාරි සිද්ධියෙන් මියගිය රැඳවියන් දෙදෙනෙකුගේ මෘත ශරීර ඔවුන්ගේ ඥාතීන් විසින් හඳුනාගෙන තිබෙනවා.\nඑලෙස මියගිය එක් රැඳවියෙකු ජා ඇල ප්‍රදේශයේ පදිංචිකරුවෙකු වන ඔහු ජා ඇල පොලීසිය විසින් අත්අඩංගුවට ගෙන අධිකරණයට ඉදිරිපත් කර තිබුණා.\nහඳුනා ගැණුනු අනෙක් රැඳවියා වත්තල - හුනුපිටිය ප්‍රදේශයේ පදිංචි පුද්ගලයෙක්.\nමොවුන් දෙදෙනාම මත්ද්‍රව්‍ය ජාවාරම් සම්බන්ධයෙන් රක්ෂිත බන්ධනාගාර ගතව සිටි අය බවයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ සඳහන් කළේ.\nඑමෙන්ම සිද්ධිය සම්බන්ධයෙන් මේ වනවිට අපරාධ පරීක්ෂණ දෙපාර්තමේන්තුව පුද්ගලයින් 78 දෙනෙකුගෙන් ප්‍රකාශ සටහන් කරගෙන ඇති බව ද නියෝජ්‍ය පොලිස්පතිවරයා සඳහන් කළා.\nමේ අතර, බන්ධනාගාර කළමනාකරණ සහ සිරකරුවන් පුනරුත්ථාපන රාජ්‍ය අමාත්‍ය ලොහාන් රත්වත්තේ අද (05) වැලිකඩ බන්ධනාගාරයේ නිරීක්ෂණ චාරිකාවක නිරත වුණා.\nඉන්පසුව ඔහු මාධ්‍ය වෙත සඳහන් කළේ වැලිකඩ බන්ධනාගාරයේ වහලයක් මත නැග විරෝධතාවක නිරත වූ රැඳවියන් එය අද දිනයේදී අවසන් කළ බවයි.",
       "URL": "https://www.hirunews.lk/256373/මහර-සිද්ධියට-සිව්-වැදෑරුම්-නිර්දේශයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2293"
}