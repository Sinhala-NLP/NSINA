{
       "Source": "hirunews",
       "Timestamp": "Saturday, 09 March 2019 - 10:53",
       "Headline": "නිවසක් බිඳ මුදල් සහ රන් භාණ්ඩ සොරාගත් තිදෙනෙක් අල්ලයි (ඡායාරූප)",
       "News Content": "මහියංගනය, පඟරගම්මන ප්‍රදේශයේ නිවසක් බිඳ එහි තිබූ රුපියල් ලක්ෂ 20කට අධික වටිනාකමින් යුත් රන් භාණ්ඩ සහ රුපියල් හතලිස් දහසක මුදලක් සොරකම් කළ පුද්ගලයින් තිදෙනෙකු පොලිසිය විසින් අත්අඩංගුවට ගෙන තිබෙනවා.\nරිදීමාලියද්ද පොලිසිය පැවසුවේ සැකකරුවන් අද (09) අලුයම මෙලෙස අත්අඩංගුවට ගත් බවයි.\nමෙලෙස අත්අඩංගුවට ගෙන ඇත්තේ පඟරගම්මන සහ කුඩාලුණුක ගම්මානවල පදිංචි අවුරුදු 18, 20 සහ 40 යන වයස්වල පසුවන පුද්ගලයින් තිදෙනෙක්.\nමුහුණු ආවරණය කරගත් හිස් වැසුම් පැළඳගෙන මහියංගන - බිබිල මාර්ගයේ ආඳා උල්පත මංසන්ධිය හරහා යතුරුපැදියකින් ගමන් කරමින් සිටි තරුණයින් දෙදෙනෙකු රාත්‍රි මුර සංචාරයේ නිරතව සිටි පොලිස් නිලධාරීන් නවත්වා තිබෙනවා.\nඅනතුරුව ඔවුන් දෙදෙනාගෙන් කළ ප්‍රශ්ණ කිරීම් හමුවේ මෙම සොරකම සම්බන්ධයෙන් කරුණු අනාවරණය කර ගැනීමට හැකිව ඇති අතර ඔවුන්ගෙන් ලද තොරතුරු මත අනෙක් සැකකරු ද අත්අඩංගුවට ගැනීමට හැකිව ඇති බව සඳහන්.\nමෙම පුද්ගලයින් තිදෙනා අද (09) අලුයම් කාලයේ නිවසේ වහලයෙන් ඇතුළු වී මෙම සොරකම සිදුකර ඇති බව පරීක්ෂණවලදී අනාවරණයවී තිබෙනවා.\nසැකකරුවන් අද (09) මහියංගන මහේස්ත්‍රාත්වරයා හමුවට ඉදිරිපත් කිරීමට නියමිත බවයි අප වාර්තාකරු සඳහන් කළේ.\nඡායාරූප - වියලුව, නිශාන්ත කුමාර",
       "URL": "https://www.hirunews.lk/212020/නිවසක්-බිඳ-මුදල්-සහ-රන්-භාණ්ඩ-සොරාගත්-තිදෙනෙක්-අල්ලයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=3464"
}