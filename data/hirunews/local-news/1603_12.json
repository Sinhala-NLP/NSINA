{
       "Source": "hirunews",
       "Timestamp": "Wednesday, 27 October 2021 - 7:41",
       "Headline": "\"චීන පොහොර ගැන තුන් වැනි පරීක්ෂාවක් අවශ්‍ය නැහැ\" තනතුරුවලින් ඉවත් කළ මහාචාර්යවරයා කියයි",
       "News Content": "දෙවරක් ප්‍රතික්ෂේප වූ චීනයෙන් මෙරටට ගෙන්වීමට නියමිත පොහොර යළිත් වරක් පරීක්ෂා කිරීම අවශ්‍ය නොවන බවත්, එය සුදුසු ක්‍රියාවක් නොවන බවත්, කෘෂිකර්ම අමාත්‍යාංශයේ සියලු තනතුරුවලින් ඉවත් කරන ලද පේරාදෙණි විශ්වවිද්‍යාලයේ කෘෂි විද්‍යා පීඨයේ මහාචාර්ය බුද්ධි මාරඹේ පවසනවා.\nමේ අතර, චීන සමාගමේ කාබනික පොහොර දෙපාර්ශවයටම පිළිගත හැකි ආයතනයකට යොමු කර නැවත පරික්ෂා කිරිමට එකඟ වූ බවයි කෘෂිකර්ම රාජ්‍ය අමාත්‍ය ශෂින්ද්‍ර රාජපක්ෂ කොළඹදී ඊයේ මාධ්‍ය වෙත අදහස් දක්වමින් සඳහන් කළේ.\nමේ අතර ලංකා පොහොර සමාගම විසින් චින්දාඕ චීන සමාගමට, එහි දේශීය නියෝජිතයාට සහ මහජන බැංකුවට එරෙහිව කොළඹ වානිජ මහාධිකරණය විසින් තවත් වාරණ නියෝගයක් නිකුත් කර තිබෙනවා.\nඑමඟින් චින්දාඕ චීන සමාගම වෙනුවෙන් විවෘත කරන ලද ණයවර ලිපියක් යටතේ මහජන බැංකුව විසින් කිසිදු ගෙවීමක් කළ නොහැකිවන ලෙසටයි මෙම වාරණ නියෝගය නිකුත් කර ඇත්තේ.\nචීන සමාගමට සහ එහි දේශීය නියෝජිතයාට ණයවර ලිපි යටතේ කිසිදු ගෙවීමක් ලබා ගැනිමටද අවහිර වන පරිදි වානිජ මහාධිකරණය අංක දෙකෙහි විනිසුරු ප්‍රදීප් හෙට්ටිආරච්චි විසින් කොළඹ කොමර්ෂල් පොහොර සමාගමේ ඉල්ලීමක් මත මෙම වාරණ නියෝගය නිකුත් කර තිබෙනවා.\nපසුගිය සිකුරාදා ද කොළඹ වානිජ මහාධිකරණ අංක 3 විනිසුරු ප්‍රියන්ත ප්‍රනාන්දු විසින්ම චීන සමාගමට සහ දේශීය නියෝජිතයාට එරෙහිව තවත් වාරණ නියෝගයක් නිකුත් කර තිබුණා.\nමෙම ගිවිසුම යටතේ චීන සමාගම විසින් ජීවාණුහරණය කළ කාබනික පොහොර මෙරටට නැව් ගත කිරීමට අවශ්‍ය වුවද එම තොගයේ ක්‍ෂුද්‍ර ජීවීන් අඩංගු විය හැකි බවට තිබූ නාවුක උපදෙස්වලදී සමාගම පිළිගෙන ඇති බවද අධිකරණයේදී අනාවරණ වී තිබෙනවා.\nජාතික ශාඛ නිරෝධායන සේවය විසින් ඔවුන් වෙත යවන ලද නියැදිය පරීක්ෂා කර ඇති අතර, ඇතැම් හානිකර බැක්ටීරියා ඇතුළු ජීවීන් එහි සිටින බවටයි තහවුරු වී ඇත්තේ.\nමෙම තොගය කෘෂිකර්ම අමාත්‍යාංශය විසින් ආරම්භ කරන ලද රුපියල් බිලියනයකට වඩා වැඩි වටිනාකමකින් යුත් ටෙන්ඩර් ක්‍රියාවලියකින් ලබාගත් නැව්ගත කිරීමක කොටසක්ද වනවා.",
       "URL": "https://www.hirunews.lk/286156/චීන-පොහොර-ගැන-තුන්-වැනි-පරීක්ෂාවක්-අවශ්‍ය-නැහැ-තනතුරුවලින්-ඉවත්-කළ-මහාචාර්යවරයා-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1603"
}