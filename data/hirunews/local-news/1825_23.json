{
       "Source": "hirunews",
       "Timestamp": "Monday, 12 July 2021 - 10:17",
       "Headline": "මාලිගා කුළුණක, සෙල්ෆි ගන්න ගිය  ඉන්දියානුවන් 11 ක් මියයයි",
       "News Content": "ඉන්දියාවේ රාජස්ථාන් ප්‍රාන්තයේ ජායිපූර් අගනුවර ඉපැරණි ගොඩනැගිල්ලක් මතදී අකුණුසැර වැදීමෙන් පුද්ගලයින් 11 දෙනෙකු ජීවිතක්ෂයට පත්වී තිබෙනවා.\n12 වන සියවසේ ඉදිකළ අමීර් මැදුරේ නැරඹුම් කුළුණක් මත වර්ෂාව මධ්‍යයේ සෙල්ෆි ඡායාරූප ගනිමින් සිටි පිරිසක් මෙම අනතුරට මුහුණ දී ඇති බව සඳහන්.\nඇතමුන් කලබලයට පත්වී එම කුළුණෙන් ඇද වැටීම නිසා තුවාල ලබා තිබෙනවා.\nඅකුණු ප්‍රහාරය එල්ල වද්දී එම නැරඹුම් කුළුණේ පුද්ගලයින් 27 දෙනෙකු සිට ඇති බවයි ඉන්දීය මාධ්‍ය වාර්තා කළේ.\nමියගිය එක් පුද්ගලයෙකු වෙනුවෙන් ඔවුන්ගේ පවුල් වෙත රුපියල් ලක්ෂ 05 බැගින් වන්දි මුදලක් පිරිනමන බව ප්‍රාන්ත ප්‍රධාන අමාත්‍ය අශෝක් ගෙහෙලෝත් ප්‍රකාශ කළා.\nමේ අතර, මහ වැසි ඇදහැලුණු ඊයේ දිනයේ ඉන්දියාවේ උත්තර් ප්‍රදේශ් ප්‍රාන්තයෙන් ද අකුණුසැර වැදීමෙන් සිදුවූ ජීවිත හානි 37 ක් වාර්තා වී තිබෙනවා.",
       "URL": "https://www.hirunews.lk/276747/මාලිගා-කුළුණක-සෙල්ෆි-ගන්න-ගිය-ඉන්දියානුවන්-11-ක්-මියයයි",
       "Category": "Local News",
       "Parent URL": "https://www.hirunews.lk/local-news.php?pageID=1825"
}