{
       "Source": "hirunews",
       "Timestamp": "Saturday, 17 September 2022 - 13:19",
       "Headline": "වාස් ගුණවර්ධනගේ බිරිඳ සහ හිටපු පොලිස් අධිකාරීවරයෙක්ට වරෙන්තු",
       "News Content": "අධිකරණය මගහැර සිටීම සම්බන්ධයෙන් හිටපු නියෝජ්‍ය පොලිස්පති වාස් ගුණවර්ධනගේ බිරිඳ ශාමලී පෙරේරා ගුණවර්ධන සහ හිටපු පොලිස් අධිකාරී ඉන්දික පුෂ්පකුමාර අත්අඩංගුවට ගැනීමට කොළඹ මහාධිකරණය ඊයේ(16) වරෙන්තු නිකුත් කළා.\nඒ, 2009 අගෝස්තු මාසයේ දී ශ්‍රී ලංකා තොරතුරු තාක්ෂණ ආයතනයේ (SLIIT) අධ්‍යාපනය හදාරමින් සිටි නිපුන රාමනායක නම් සිසුවා පැහැරගෙන ගොස් පහරදීමේ සිද්ධිය සම්බන්ධයෙන් ඔවුන්ට එරෙහි නඩුවේ දී යි.\nඅදාල නඩුවේ පළමු සහ හයවැනි විත්තිකරුවන් වන මෙම විත්තිකරුවන් දෙදෙනා නඩු විභාගය සඳහා ඊයේ අධිකරණයට කැඳවා තිබුණත්, ඔවුන් ඊට පෙනී නො සිටිය බැවින් මහාධිකරණ විනිසුරු අමල් රණරාජා විසින් වරෙන්තු නිකුත් කෙරුණා.\nඅදාල සිද්ධිය සම්බන්ධයෙන් මොවුන් මීට පෙර ඇප මත මුදා හැර තිබුණා.\nහිටපු නියෝජ්‍ය පොලිස්පති වාස් ගුණවර්ධන, ඔහුගේ පුත් රවිඳු වාස් ගුණවර්ධන, ඔහුගේ බිරිඳ ශ්‍යාමලී ප්‍රියදර්ශනී පෙරේරා ගුණවර්ධන, හිටපු පොලිස් අධිකාරී ඉන්දික පුෂ්ප කුමාර, යන අයට අමතරව සිද්ධිය වූ අවස්ථාවේ කොළඹ අපරාධ කොට්ඨාසයට (CCD) අනුයුක්තව සේවය කළ පී.ඩී. ප්‍රියංකර ද සිල්වා, වයි.එම්. ලක්ෂ්මන් තිලකරත්න, සඳුන් දිසානායක සහ සමන් විතාන යන පොලිස් නිලධාරීන් පස් දෙනෙකුට අදාල සිසුවා පැහැරගෙන ගොස් පහර දීමේ සිද්ධිය ඇතුළු චෝදනා 13කට අධි චෝදනා ගොනු කර තිබුණා.",
       "URL": "https://www.hirunews.lk/315638/වාස්-ගුණවර්ධනගේ-බිරිඳ-සහ-හිටපු-පොලිස්-අධිකාරීවරයෙක්ට-වරෙන්තු",
       "Category": "Local News",
       "Parent URL": "https://www.hirunews.lk/local-news.php?pageID=861"
}