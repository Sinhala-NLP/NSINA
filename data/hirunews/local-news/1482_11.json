{
       "Source": "hirunews",
       "Timestamp": "Monday, 20 December 2021 - 8:07",
       "Headline": "ගාලු සටන්කාමීන් ඉදිරියේ යාපනයේ රජවරු පසු බසියි",
       "News Content": "ලංකා ප්‍රිමියර් ලීග් ක්‍රිකට් තරගාවලියේ ඊයේ පැවති අවසන් පූර්ව තරගයක දී ජැෆ්නා කිංග්ස් කණ්ඩායමට නොසිතූ විරූ පරාජයක් අත්කර දෙන්නට ගෝල් ග්ලැඩියේටර්ස් කණ්ඩායම සමත් වුණා.\nතරගාවලියේ ආරම්භක තරගයේදීත් ජැෆ්නා කිංග්ස් කණ්ඩායම පරාජය කළ ගෝල් ග්ලැඩියේටර්ස් කණ්ඩායම මේ තරගයේ සම්පූර්ණ පාලනය මුල සිටම ඔවුන් අතට ගැනීමට සමත් වුණා.\nතරගයේ ජයග්‍රහණය සඳහා මග පෑදූ කුසල් මෙන්ඩිස් සහ ධනුෂ්ක ගුණතිලක දෙදෙනා පළමු කඩුල්ල සඳහා වාර්තාගත ලකුණු 121 ක සම්බන්ධතාවක් ගොඩනඟා ගත්තා.\nමේ සම්බන්ධතාව බිඳ වැටුණේ, තරගයේ දාහතර වැනි පන්දුවාරයේදී ධනුෂ්ක ගුණතිලක ලකුණු 55කට දැවී යාමත් සමගයි.\nධනුෂ්ක සහ කුසල් මෙන්ඩිස් දෙදෙනා එක්ව මෙලෙස බිඳ දැමුවේ මීට පෙර එල්. පී. එල්. තරගාවලියක පළමු කඩුල්ල සඳහා කෝහ්ලර් කැඩ්මෝර් සහ උපුල් තරංග දෙදෙනා එක්ව කළම්බූ ස්ටාර්ස් කණ්ඩායමට එරෙහිව ගොඩනඟා තිබූ ලකුණු එකසිය දහයක සම්බන්ධතාවයි.\nමෙම ලකුණු 121 ක සම්බන්ධතාව ගොඩනැඟීම සඳහා මෙම ක්‍රීඩකයින් දෙදෙනා වැය කර තිබුණේ පන්දු 80ක් පමණයි.\nලකුණු 55 කට දැවී ගිය ධනුෂ්ක ගුණතිලක ඒ සඳහා පන්දු 42 කට මුහුණ දී තිබුණු අතර හතරේ පහර හයක් සහ එක් 6 පහරක් ඔහුගේ අර්ධ ශතකයට එක්කර තිබුණා.\nඉනිමේ වැඩිම ලකුණුලාභියා වූ කුසල් මෙන්ඩිස් තරගයේ දහවැනි දහනව වැනි පන්දුවාරයේදී දැවී ගියේ ලකුණු 85 ක් ලබා සිටියදීයි.\nපන්දු 53 කදී වාර්තා වූ ඔහුගේ ප්‍රවේගකාරී ඉනිමට හයේ පහර හතරක් සහ හතරේ පහර හතක් ඇතුළත් වී තිබුණා.\nඊයේ (19) දිනයේදී පන්දුවාර විස්ස ක්‍රිකට් දිවියේ වැඩිම ලකුණු සංඛ්‍යාව වාර්තා කරගත් කුසල් මෙවර IPL තරගාවලියේ ත් වැඩිම ලකුණු රැස්කර ගත් ක්‍රීඩකයා බවට මෙහිදී පත්වුණා.\nඔහු මෙතෙක් තරග නවයකට එක්වී අර්ධ ශතක දෙකක් සමඟ මුළු ලකුණු 288 ක් ලබාගෙන සිටිනවා.\nතරගයේ අවසාන භාගයේ දී නැවතත් තරගයට ජීවය ගෙන ආ ගෝල් ග්ලැඩියේටර්ස් කණ්ඩායමේ නායක භානුක රාජපක්ෂ පන්දු පහළොවක් තුළ දී ලකුණු 25 ක් රැස්කර ගනිමින් ඔවුන්ගේ සමස්ත ලකුණු සංඛ්‍යාව කඩුළු 5කට 188 ක් දක්වා ඉහල දමා ගත්තා.\nපන්දුවාර 20 කදී ලකුණු 189 ක ජයග්‍රාහී ඉලක්කයක් හඹාගිය ජැෆ්නා කිංග්ස් කණ්ඩායමට පන්දු ඕවර 16.5 ක් තුළ දී සියලු දෙනා දැවී රැස්කර ගැනීමට හැකි වූයේ ලකුණු 124ක් පමණයි.\nජැෆ්නා කිංග්ස් ඉනිමේ පළමු පන්දුවටම හයේ පහරක් එල්ල කරමින් තරඟයට අවතීර්ණ වන්නට අවිශ්ක ප්‍රනාන්දු උත්සාහ කලත් ඊළඟ පන්දුවේදී ඔහු දැවී යාම නිසා එම උත්සාහය සාර්ථක වූයේ නැහැ.\nපසු පෙළින් අංක 7 පිතිකරුවා ලෙස පිටියට පිවිසි වනිඳු හසරංග සහ රාමදුල්ලා ගර්භාස් දෙදෙනා හැරුණු විට අනෙක් කිසිදු ජැෆ්නා කිංග්ස් පිතිකරුවෙකුට ලකුණු 10 සීමාව කරා ළඟා වීමට හැකියාවක් ලැබුණේ නැහැ.\nපන්දු 37කට මුහුණ දුන් ආරම්භක පිතිකරු රාමදුල්ලා ගර්භාස් 6 පහර තුනක් සහ 4 පහර හතරක් සමගින් ලකුණු 59ක් රැස් කළා.\nමේ හැරුණු විට ජැෆ්නා කිංග්ස් කණ්ඩායමේ සාර්ථක වූ අනෙක් එකම පිතිකරුවා වූ වනිදු හසරංග රැස් කරගත් ලකුණු සංඛ්‍යාව 29ක්.\nමෙවර තරගාවලිය තුළදී කඩුලු 5 ක් ලබාගත් තෙවැනි ක්‍රීඩකයා බවට පත්වූ වේග පන්දු යවන ක්‍රීඩක නුවන් තුෂාර ලකුණු 13කට කඩුලූ 5 ක් ලබා ගනිමින් ගෝල් ග්ලැඩියේටර්ස් බලකොටුව ආරක්ෂා කර ගැනීමේ සටනට පන්දුවෙන් උපරිම සහාය ලබා දුන්නා.\nගෝල් ග්ලැඩියේටර්ස් කණ්ඩායම ජැෆ්නා කිංග්ස් කණ්ඩායම නොකඩවා පරාජය කළ තෙවැනි අවස්ථාව මෙයයි.\nකෙසේ වෙතත් මේ තරගය පරාජය වුවද ජැෆ්නා කිංග්ස් කණ්ඩායමට අවසන් තරගය සඳහා පිවිසීමට තව එක් අවස්ථාවක් තිබෙනවා.\nඒ අද (20) පැවැත්වෙන දඹුල්ල ජයන්ට්ස් කණ්ඩායම සමග තරගය ජය ගැනීමෙන්.",
       "URL": "https://www.hirunews.lk/291570/ගාලු-සටන්කාමීන්-ඉදිරියේ-යාපනයේ-රජවරු-පසු-බසියි",
       "Category": "Local News",
       "Parent URL": "https://www.hirunews.lk/local-news.php?pageID=1482"
}