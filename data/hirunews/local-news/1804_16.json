{
       "Source": "hirunews",
       "Timestamp": "Wednesday, 21 July 2021 - 20:35",
       "Headline": "රිෂාඩ්ගේ නිවසේදී මිය ගිය දැරියගේ දෙමව්පියන්ගෙන් පොලීසියට පැය 10ක ප්‍රකාශයක් (වීඩියෝ)",
       "News Content": "හිටපු අමාත්‍ය රිෂාඩ් බදියුදීන්ගේ නිවසේ මෙහෙකාර සේවයේ යෙදී සිටියදී දැරියක පිළිස්සී මියයෑම සම්බන්ධයෙන් සාධාරණ පරීක්ෂණයක් සිදුකර නොපමාව නීතිය ක්‍රියාවට නැංවීමට ආණ්ඩුව පියවර ගත යුතු බව සමගි ජනබලවේගය පෙන්වා දෙනවා.\nනිවේදනයක් නිකුත් කරමින් එම පක්ෂය පෙන්වා දෙන්නේ වින්දිත පාර්ශවයන්ට සාධාරණයක් ඉටුකළ හැකිවන්නේ එවැනි ක්‍රියාදාමයක් තුළින් පමණක් බවයි.\nමෙම සිද්ධිය දේශපාලනීකරණය කිරීමට ඇතැම් පාර්ශව උත්සහ දරමින් සිටින බවද සමගි ජනබලවේගය නිකුත් කළ නිවේදනයේ වැඩිදුරටත් සඳහන්.\nමේ අතර, අදාළ සිද්ධිය සම්බන්ධයෙන් වැඩිදුර විමර්ශනය සඳහා පත් කළ විශේෂ පොලිස් කණ්ඩායම් දෙක අද හැටන් - ඩයගම ප්‍රදේශයේ විමර්ශන කටයුතු සිදුකළ බව පොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ ප්‍රකාශ කළා.\nඔහු වැඩිදුරටත් ප්‍රකාශ කළේ දැරියගේ මවගෙන් අද දෙවන වරටත් ප්‍රකාශ සටහන් කරගත් බවයි. හිරු වාර්තාකරු සදහන් කළේ පැය 10කට ආසන්න කාලයක් ඔවුන්ගෙන් ප්‍රකාශ සටහන් කර ගත් බවයි.\nමේ අතර, අදාළ දැරිය මියයාමේ සිද්ධිය සම්බන්ධයෙන් සාධාරණ පරීක්ෂණයක් සිදුකරන්නැයි ඉල්ලා මඩකලපුව සහ හැටන් ප්‍රදේශවල අදත් විරෝධතා පැවැත්වුණා.\nහැටන් ප්‍රදේශයේ අද පැවති විරෝධතාවයට  පාර්ලිමේන්තු මන්ත්‍රී පලනි දිගම්බරන් ඇතුළු පිරිසක් එක්ව සිටි බවයි අප වාර්තාකරු සදහන් කළේ.\nඑමෙන්ම, ආගරපතන - ඩයගම - නැගෙනහිර වතු කම්කරුවන් පිරිසක්ද විරෝධතාවක නිරතවුණේ දැරියගේ මරණයට සාධාරණයක් ඉටුකරන්නැයි ඉල්ලමින්.\nමේ අතර ජාතික සංවිධාන එකමුතුව ඇතුලු තවත් සංවිධාන කිහිපයක් මෙම සිද්ධිය සම්බන්ධයෙන් අපරාධ පරීක්ෂණ දෙපාර්තමේන්තුවට අද පෙරවරුවේ පැමිණිල්ලක් ඉදිරිපත් කර තිබුණා.",
       "URL": "https://www.hirunews.lk/277639/රිෂාඩ්ගේ-නිවසේදී-මිය-ගිය-දැරියගේ-දෙමව්පියන්ගෙන්-පොලීසියට-පැය-10ක-ප්‍රකාශයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1804"
}