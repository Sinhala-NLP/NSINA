{
       "Source": "hirunews",
       "Timestamp": "Sunday, 22 May 2022 - 17:13",
       "Headline": "නව ව්‍යාපෘති තාවකාලිකව අත්හිටුවයි - ප්‍රසන්න රණතුංග",
       "News Content": "නාගරික සංවර්ධන සහ නිවාස අමාත්‍යංශයේ සැලසුම් කර ඇති නව ව්‍යාපෘති තාවකාලිකව අත්හිටුවීමට විෂය භාර අමාත්‍ය ප්‍රසන්න රණතුංග නිලධාරීන්ට උපදෙස් ලබාදී තිබෙනවා.\nරටේ ආර්ථික තත්ත්වය යහපත් වන තෙක් අදාළ ව්‍යාපෘති අත්හිටුවන ලෙස එම අමාත්‍යංශයේ යටතේ ආයතනවල ප්‍රධානීන් සමඟ පැවැති සාකච්ඡාවක දී මෙම තීරණය ගෙන තිබෙනවා.\nඉදිරි අයවැය තෙක් අත්‍යවශ්‍ය කටයුතු සඳහා පමණක් අමාත්‍යංශය ප්‍රතිපාදන වැයකරන ලෙසද ප්‍රසන්න රණතුංග අමාත්‍යවරයා දැනුම් දී ඇති බව සඳහන්.\nආහාර අර්බුදයට පිළියමක් ලෙස නාගරික සංවර්ධන සහ නිවාස අමාත්‍යංශය යටතේ ඇති ප්‍රයෝජනයට නොගත් ඉඩම් කඩිනමින් වගා කටයුතු සඳහා යොදාගැනීමට පියවර ගැනීමට තීරණය කර ඇති බව ප්‍රසන්න රණතුංග අමාත්‍යවරයා එහිදි වැඩිදුරටත් සඳහන් කර තිබෙනවා.\nඒ සඳහා කඩිනමින් අවශ්‍ය පියවර ගන්නා ලෙසටයි අමාත්‍ය ප්‍රසන්න රණතුංග නිලධාරීන්ට උපදෙස් දී ඇත්තේ.\nඒ ඒ ප්‍රදේශවල ප්‍රාදේශීය ලේකම්වරුන් සමග සාකච්ඡා කර එම ප්‍රදේශවලට ආවේනික භෝග වගාවන් සිදු කිරීමට ඒ අනුව පියවර ගැනෙනු ඇති.\nඉදිරියේදී ඇතිවිය හැකි ආහාර අර්බුදයට පිළියමක් ලෙස මෙම වැඩපිළිවෙල ක්‍රියාත්මකයි.\nඇමතිවරයා මෙහිදී වැඩිදුරටත් උපදෙස් දුන්නේ අදාළ ආයතන සතු කිසිම ඉඩමක් හිස්ව නොතිබිය යුතු බවටයි. ආයෝජන සදහා ලබා දී ඇති ඉඩම් මෙතෙක් භාවිතා කර නොමැතිනම් එම ඉඩම් වහාම ආපසු පවරා ගන්නා ලෙසත්, නව අයෝජකයන්ට ඒවා ලබා දීමට කටයුතු කරන ලෙසත් ඇමතිවරයා මෙහිදී උපදෙස් දී තිබෙනවා.\nආයෝජන සදහා ඉඩම් ලබා දිමේදී දේශීය හා ජාත්‍යන්තර වශයෙන් දැන්වීම් ප්‍රචාරය කිරීමට කටයුතු කරන බවද ඇමතිවරයා ප්‍රකාශ කළා.\nමෙම සාකච්ඡාවේදී අදහස් දැක්වූ ඇමති ප්‍රසන්න රණතුංග..\n“ ආණ්ඩුව ආර්ථික අර්බුදය විසඳීම සඳහා ගතයුතු ගතහැකි සෑම පියවරයක්ම ගන්නවා. මේ මොහොතේ අපේ ප්‍රමුඛතාවය මේ ආර්ථික අර්බුදයෙන් රටත් ජනතාවත් ගලවා ගැනීමයි. ඉන්ධන, ගෑස් පෝලිම් අවම කරලා ජනතාව මුහුණපා තිබෙන දුෂ්කරතාවලින් ඔවුන් මුදවා ගැනීමට අපි හැම දෙයක්ම කරනවා. ගෝ ගම්මාන හදලා හර්තාල් කරලා ඉන්ධන, ගෑස් ප්‍රශ්නයට උත්තර හම්බවෙන්නේ නෑ. ඒවා අවසන් කරන්න නම් වැඩපිළිවෙලක් ක්‍රියාත්මක කරන්න ඕනෑ. ඒ වැඩපිලිවෙල ආණ්ඩුවකට\nතනිව ක්‍රියාත්මක කළ නොහැකියි. ඒකට සියලුම පාර්ශවයන්ගේ සහයෝගය අත්‍යාවශ්‍යයි. නාගරික සංවර්ධන හා නිවාස අමාත්‍යාංශය කියන්නේ මේ රටේ සංවර්ධනයට සෘජුවම දායකවන අමාත්‍යාංශයක්. ඒ වුනත් මේ වෙලාවේ අපේ වගකීම තමයි මේ ආර්ථික අර්බුදයට විසදුම් හොයන එක. ඒ නිසයි මම අත්‍යාවශය අමාත්‍යාංශ වියදම් හැර සෙසු වියදම් කපා හරින්න කියලා කිව්වේ. දැනට ප්‍රයෝජනයට නොගන්නා ඉඩම් වගා කරන්න උපදෙස් දුන්නේ.”",
       "URL": "https://www.hirunews.lk/305016/නව-ව්‍යාපෘති-තාවකාලිකව-අත්හිටුවයි-ප්‍රසන්න-රණතුංග",
       "Category": "Local News",
       "Parent URL": "https://www.hirunews.lk/local-news.php?pageID=1151"
}