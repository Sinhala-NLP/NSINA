{
       "Source": "hirunews",
       "Timestamp": "Saturday, 13 August 2022 - 16:03",
       "Headline": "QR නොමැතිව ඉන්ධන නිකුත් කරන පිරවුම්හල්වලට නීතිමය පියවර",
       "News Content": "QR ක්‍රමවේදයට බැහැර වෙමින් ඉන්ධන නිකුත් කරන පිරවුම්හල් පිළිබඳව අවශ්‍ය නීතිමය සහ පරිපාලන කටයුතු කිරීමට නිලධාරීන්ට උපදෙස් ලබා දුන් බව බලශක්ති අමාත්‍ය කංචන විජේසේකර පවසනවා.\nඉන්ධන බෙදා හැරීමේ ක්‍රියාවලිය පිළිබඳව ප්‍රගති සමාලෝචන හමුවක් අද උදෑසන කොලොන්නාව ඛණිජ තෙල් බෙදා හැරීමේ පර්යන්තයේදී පැවැත්වූ අතර එහිදීයි මෙම උපදෙස් ලබාදී ඇත්තේ.\nමෙහිදී සියලුම පිරවුම්හල් වෙත බෙදා හරින ලද ඉන්ධන ප්‍රමාණය සහ QR ක්‍රමවේදය භාවිතා කරමින් ඉන්ධන නිකුත් කිරීම පිළිබඳව පසුගිය සති දෙකේ දත්ත පරික්ෂා කිරීමත් එය පිළිබඳව සාකච්ඡා කිරීමත් සිදු කර තිබෙනවා.\nඑමෙන්ම අත්‍යවශ්‍ය සේවා, පොදු ප්‍රවාහනය, ධීවර, කෘෂිකර්ම, කර්මාන්ත, සංචාරක කර්මාන්ත ප්‍රමුඛ කර ඉන්ධන බෙදා හැරීමේ ක්‍රියාවලියේ ප්‍රගතිය සහ මහජන පැමිණිලි පිළිබඳව ද මෙහිදී සාකච්ඡා කෙරුණා.\nමෙම බෙදා හැරීමේ කටයුතු අධීක්ෂණය කරන මන්ත්‍රී කණ්ඩායම වෙනුවෙන් ඉන්දික අනුරුද්ධ, සුරේන් රාඝවන් සහ මදුර විතානගේ යන මන්ත්‍රීවරුන් ද එක්ව සිටියා.",
       "URL": "https://www.hirunews.lk/312662/qr-නොමැතිව-ඉන්ධන-නිකුත්-කරන-පිරවුම්හල්වලට-නීතිමය-පියවර",
       "Category": "Local News",
       "Parent URL": "https://www.hirunews.lk/local-news.php?pageID=944"
}