{
       "Source": "hirunews",
       "Timestamp": "Tuesday, 01 June 2021 - 21:31",
       "Headline": "කපුරු මුවාවෙන් රේගුව නොමග යවා හොරන් ගෙන්වූ කහ – වටිනාකම ලක්ෂ පනහ ඉක්මවයි",
       "News Content": "ශ්‍රී ලංකා රේගුවට ලැබුණ ඔත්තුවක් මත නිවාරණ අංශයේ විමර්ශන ඒකකයේ නිලධාරීන් විසින් ඉන්දියාවේ සිට මෙරටට ආනයනය කළ සැක සහිත බහාලුමක් අද (01) දින පරීක්ෂා කර තිබෙනවා.\nමෙම බහාලුම මෙරටට ගොඩ බාන අවස්ථාවේ දී රේගුවට ප්‍රකාශ කර තිබුණේ එහි පිරිසිදු කපුරු කිලෝග්‍රෑම් 16,000 ක් අඩංගු පෙට්ටි 507 ක් ඇති බවයි.\nනමුත් එම බහාලුම පරීක්ෂා කිරීමේ දී එය තුළ තිබී රුපියල් මිලියන පහකුත් පන්ලක්ෂ විසි දහසක් වටිනා මෙරටට ආනයනය තහනම් කර ඇති වියළි කහ කිලෝග්‍රෑම් 15,251 ක් සොයා ගෙන තිබෙනවා.\nමෙම වියළි කහ තොගය ඉතා සූක්ෂ්ම ලෙස පෙට්ටි 504 ක් තුළ අසුරා පිරිසිදු කපුරු ලෙස ප්‍රකාශ කොට රේගුව නොමග යවා රට තුළට ඇතුළු කිරීමට උත්සාහ කොට තිබුණා.\nමෙම නීති විරෝධී ආනයන මගින් රජයට අහිමි වීමට තිබූ බදු ආදායම රුපියල් මිලියන එකකුත් පන්ලක්ෂ පනස් පන්දහසක් බව මේ වන විට ගණන් බල තිබෙනවා.\nමේ සම්බන්ධයෙන් වැඩි දුර විමර්ශන රේගු නිවාරණ අංශයේ විමර්ශන ඒකකයේ නිලධාරීන් විසින් සිදු කරන අතර විමර්ශන අවසානයේ රේගු පරීක්ෂණයක් පවත්වා එම භාණ්ඩ රාජසන්තක කර ආනයනකරුට දඩ පැනවීමට නියමිතයි.",
       "URL": "https://www.hirunews.lk/273108/කපුරු-මුවාවෙන්-රේගුව-නොමග-යවා-හොරන්-ගෙන්වූ-කහ-වටිනාකම-ලක්ෂ-පනහ-ඉක්මවයි",
       "Category": "Local News",
       "Parent URL": "https://www.hirunews.lk/local-news.php?pageID=1913"
}