{
       "Source": "hirunews",
       "Timestamp": "Thursday, 11 August 2016 - 18:23",
       "Headline": "තාජුඩීන්ගේ ශරීර කොටස් අතුරුදන්වීම ගැන සෞඛ්‍ය අමාත්‍යාංශයෙන් වාර්තාවක්",
       "News Content": "රගර් ක්‍රීඩක වසීම් තාජුඩීන්ගේ මරණය පිළිබදව පළමු පශ්චාත් මරණ පරීක්ෂණය පැවැත්වූ කොළඹ හිටපු ප්‍රධාන අධිකරණ වෛද්‍ය නිලධාරි ආනන්ද සමරසේකර නොසැලකිලිමත් ලෙස එය සිදුකර ඇති බවට අනාවරණ වී තිබෙනවා.\nඒ සෞඛ්‍ය අමාත්‍යාංශය මේ සම්බන්ධයෙන් සිදුකළ පරීක්ෂණයකින් අනතුරුවයි.\nඑහි වාර්තාව සෞඛ්‍ය අමාත්‍යාංශයේ නියෝජ්‍ය අධ්‍යක්ෂ ජනරාල් වෛද්‍ය ලක්ෂ්මි සී සෝමතුංග විසින් අධිකරණයට ඊයේ (10) ඉදිරිපත් කර තිබෙනවා.\nඑහි දැක්වෙන්නේ කොළඹ හිටපු ප්‍රධාන අධිකරණ වෛද්‍ය නිලධාරිවරයාගේ නොසැලකිල්ල හේතුවෙන් වසීම් තාජුඩීන්ගේ සිරුරේ කොටස් කිහිපයක් අස්ථානගත වී ඇති බවයි.\nහිටපු අධිකරණ වෛද්‍ය නිලධාරිවරයා ඊට වගකිව යුතු බව ද වාර්තාව මගින් දක්වා තිබෙනවා.\nමේ අතර, මාධ්‍යවේදී ලසන්ත වික්‍රමතුංග ඝාතන සිද්ධිය සම්බන්ධයෙන් අත්අඩංගුවට ගෙන සිටින යුද හමුදා බුද්ධි අංශ සැරයන්වරයා මේ මස 25 වනදා දක්වා අද යළි රක්ෂිත බන්ධනාගර ගත කෙරුණා.\nඒ, සැකකරු ගල්කිස්ස අතිරේක මහේස්ත්‍රාත් සුලෝචනා වීරසිංහ හමුවට ඉදිරිපත් කෙරුණු අවස්ථාවේදියි.\nසැකකරු හඳුනාගැනීමේ පෙරට්ටුවකට ඉදිරිපත් කිරීමට නියමිතව තිබුණත් එය අද (11) දිනයේ පැවැත්වුණේ නැහැ.\nඒ, ඝාතන සිද්ධිය ඇසින් දුටු ලාල් වැලන්ටයින් නැමති සාක්ෂිකරු යහපත් සෞඛ්‍ය තත්ත්වයෙන් නොසිටීම හේතුවෙන්.\nඒ අනුව හඳුනාගැනීමේ පෙරට්ටුවද ලබන 25 වනදා දක්වා කල් තැබීමට විනිසුරුවරිය නියෝග කළා.\nමෙහිදී ඝාතන සිද්ධිය සම්බන්ධයෙන් යුද හමුදා බුද්ධි අංශ නිලධාරින් 63 දෙනෙකුගේ ගිණුම් පරීක්ෂා කිරීමට අපරාධ පරීක්ෂණ දෙපාර්තමේන්තුව අධිකරණයෙන් අවසර ඉල්ලූ අතර ඊට ද විනිසුරුවරියගේ අවසරය හිමිවුණා.",
       "URL": "https://www.hirunews.lk/140399/තාජුඩීන්ගේ-ශරීර-කොටස්-අතුරුදන්වීම-ගැන-සෞඛ්‍ය-අමාත්‍යාංශයෙන්-වාර්තාවක්",
       "Category": "Local News",
       "Parent URL": "https://www.hirunews.lk/local-news.php?pageID=4927"
}