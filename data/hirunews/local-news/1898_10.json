{
       "Source": "hirunews",
       "Timestamp": "Tuesday, 08 June 2021 - 18:02",
       "Headline": "සමාජ මාධ්‍ය හරහා අසත්‍ය ප්‍රකාශ සිදුකළ, සමාජ මාධ්‍ය ක්‍රියාකරුවා රිමාන්ඩ්",
       "News Content": "සමාජ මාධ්‍ය හරහා රජයට එරෙහිව අසත්‍ය ප්‍රකාශ පළ කිරීමේ චෝදනා යටතේ අපරාධ පරීක්ෂණ දෙපාර්තමේන්තුව විසින් අත්අඩංගුවට ගත් ශ්‍රී ලංකා තොරතුරු තාක්ෂණ සංගමයේ සභාපතිවරයා වන රජිව් මැතිව් හෙට දක්වා රක්ෂිත බන්ධනාගාර ගත කරන ලෙස කොලඹ අතිරේක මහේස්ත්‍රාත්වරයා අද (08) නියෝග කළා.\nජනාධිපති කාර්යාල වෙබ් අඩවිය ඇතුළු තවත් රජයේ වෙබ් අඩවි කිහිපයක් සයිබර් ප්‍රහාරයකට ලක්ව ඇතැයි ශ්‍රී ලංකා තොරතුරු තාක්ෂණ සංගමය විසින් පසුගිය 04 දා උදැසන මාධ්‍ය නිවේදනයක් නිකුත්කර තිබුනා.\nපසුව ජනාධිපති කාර්යාලය එම පුවත අසත්‍යක් බව පවසා ඔහුට එරෙහිව අපරාධ පරීක්ෂණ දෙපාර්තමේන්තුවේ පැමිණිල්ලක් ගොනු කළා.\nඒ අනුවයි රජිව් මැතිව් පසුදා නීතිඥයකු සමග අපරාධ පරීක්ෂණ දෙපාර්තමේන්තුවට ගොස් ප්‍රකාශයක් ලබා දී තිබුනේ.\nමේ අතර අන්තර්ජාලය සහ සමාජ මාධ්‍ය ජාල ඔස්සේ අසත්‍ය ප්‍රචාර සිදුකරමින් මහජනතාව මුලා කරවන පිරිස් පිළිබඳව සොයා බැලීමට අපරාධ පරීක්ෂණ දෙපාර්තමේන්තුවේ පරිගණක අපරාධ විමර්ශන අංශයට භාරදී තිබෙන බව පොලිස් මාධ්‍ය ප්‍රකාශක, නියෝජ්‍ය පොලිස්පති අජිත් රෝහණ පසුගියදා පවසා තිබුනා.",
       "URL": "https://www.hirunews.lk/273740/සමාජ-මාධ්‍ය-හරහා-අසත්‍ය-ප්‍රකාශ-සිදුකළ-සමාජ-මාධ්‍ය-ක්‍රියාකරුවා-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=1898"
}