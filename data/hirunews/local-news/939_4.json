{
       "Source": "hirunews",
       "Timestamp": "Monday, 15 August 2022 - 16:01",
       "Headline": "අනතුරකට අත වනන මුතුරාජවෙල කර්මාන්ත කලාපය (ඡායාරූප)",
       "News Content": "ඔබ මේ දකින්නේ, වන්නි හත් පත්තුවේ ඈත ගම් තුලානක භාවිතයට නො ගන්නා අබලන් මාර්ගයක් නො වේ.\nමෙසේ හඳේ ආවාට සිහි වන විශාල වළවල් සහිත ව ජරාජීර්ණ වී ඇත්තේ, ශ්‍රී ලංකාවට ඩොලර් උපයා දෙන මුතුරාජවෙල කර්මාන්ත කලාපයට පිවිසෙන ප්‍රධාන පිවිසුම් මාර්ගය යි.\nකෙරවලපිටිය කර්මාන්ත කලාපයේ අධිවේගී පිවිසුමේ සිට ඇල්කන්ද - උස්වැටකෙයියාව මාර්ගයේ පිවිසුම දක්වා දිවෙන කිලෝමීටර් එක හමාරක් දිග මෙම මාර්ගය, අඩි එක හමාරක් පමණ ගැඹුරු ආවාට සහිත ව අබලන් තත්ත්වයක පවතිනවා.\nමෙම අවදානම නිසා පෙට්‍රල් බවුසරයක් හෝ ගෑස් කන්ටේනරයක් පෙරළීමට ඉඩ ඇති බවත් එසේ සිදු වී ගිනි ගැනීමක් ඇති වුව හොත් කර්මාන්ත කලාපයට දැඩි හානි සිදු විය හැකි බවත් සඳහන්.\nඑසේ ම මාර්ගයේ පවතින අබලන් තත්ත්වය හේතුවෙන් ගිනි නිවන රථවලට පවා පැමිණීම අපහසු බව යි සඳහන් වන්නේ.\nපෙට්‍රල් ඔටෝ ඩීසල් සහ අඩු සල්ෆර් ඉන්ධන තෙල් බෙදා හැරීම හසුරුවන සිලෝන් පෙට්රෝලියම් ස්ටෝරේජ් ටර්මිනල් පෞද්ගලික සමාගමත් ලිට්‍රෝ ගෑස් ට‍ර්මිනල් ලංකා සමාගමත් සිය මෙහෙයුම් ක්‍රියාත්මක කරන්නේ, මෙම මුතුරාජවෙල කර්මාන්ත කලාපයේ යි.\nමේ අතර, ඉදිවෙමින් පවතින යුගදනවි එල්.එන්.ජී බලාගාරය ද එහි ක්‍රියාත්මක යි.\nමීට අමතර ව ඔක්සිජන් නිෂ්පාදන කම්හලක්, ආහාරයට ගන්නා තෙල් නිෂ්පාදනාගාරයක් හා ගබඩා සංකීර්ණයක් ඇතුළු අංශ රාශියක් ම එහි ක්‍රියාත්මක වනවා.\nමේ අතර, ශ්‍රී ලංකාවෙන් නිෂ්පාදනය කර අපනයනය කරන තේවලින් 60%ක් ම මෙහි තේ ගබඩාවල ගබඩා කර ඇති බව යි වාර්තා වන්නේ.\nමීට පෙර ද දෙවතාවක් ගිනි ගැනීම්වලට ලක් වූ රබර් ගබඩාවක් ද මෙම කර්මාන්ත සංකීර්ණයේ ක්‍රියාත්මක වන අතර, එම අවස්ථාවල ද ගිනි නිවන රථවලට නියමිත වෙලාවට ගමනාන්තයට පැමිණීමට නො හැකි වී ඇති බව සඳහන්.\nතේ ගබඩා සඳහා දැනට ආවරණය කර ඇති රක්ෂණ ද රුපියල් බිලියන 3ක් දක්වා සීමා වී ඇති අතර, රුපියලේ අවප්‍රමාණය නිසා හදිසිස් අවස්ථාවක දී එම රක්ෂණාවරණය ප්‍රමාණවත් නො වන බව ද ආරංචි වනවා.\nමෙම සියලු ආර්ථික කාරණ සැළකිල්ලට ගනිමින් මාර්ග සංවර්ධන අධිකාරියට, ප්‍රදේශීය සභාවට සහ පළාත් මාර්ග සංවර්ධන අධිකාරියට බොහෝ ඉල්ලීම් කළත් අදාළ ආයතන විසින් මාර්ගයේ සංවර්ධනය සඳහා කිසිදු පියවරක් තවමත් ගෙන නෑ.\nමහා ගින්නක් ඇති වුව හොත් ඒ හරහා සිදු වන විනාශය අතිමහත් බව යි අදාළ සිදුවීම පිළිබඳ වාර්තා වන තොරතුරුවලින් අවධාරණය වන්නේ.\nදැඩි ඩොලර් අර්බුදයක ශ්‍රී ලංකාව ගිලී ඇති මොහොතක දී පවා, මෙසේ ඩොලර් උපයා දෙන කර්මාන්ත සංකීර්ණයකට ද මෙලෙස කුඩම්මාගේ සැලකිලි හිමි වනවා නම්, සෙසු ක්ෂේත්‍රයන් පිළිබඳ පාලකයාගේ ඇස් යොමු වෙතැ යි අපි කෙසේ විශ්වාස කරමු ද?",
       "URL": "https://www.hirunews.lk/312827/අනතුරකට-අත-වනන-මුතුරාජවෙල-කර්මාන්ත-කලාපය-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=939"
}