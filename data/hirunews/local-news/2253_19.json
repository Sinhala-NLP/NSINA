{
       "Source": "hirunews",
       "Timestamp": "Friday, 25 December 2020 - 20:11",
       "Headline": "දේශහිතෛෂී ජාතික ව්‍යාපාරයෙන් ජනපතිට ලිපියක් (වීඩියෝ)",
       "News Content": "ආණ්ඩුව සහ විපක්ෂය තරඟකාරීව ඉස්ලාම් ආගමික අන්තවාදීන් සතුටු කිරීමට උත්සාහ කිරීම බරපතල දේශපාලන වරදක් බව දේශහිතෛෂි ජාතික ව්‍යාපාරයේ සභාපති ආචාර්ය ගුණදාස අමරසේකර පවසනවා.\nකොරෝනා වැලදී මියයන මුස්ලිම් ජනතාවගේ අවසන් කටයුතු සිදු කිරීම සම්බන්ධයෙන් පැන නැගී ඇති ගැටළුව පිළිබඳ ජනාධිපති ගෝඨාභය රාජපක්ෂ වෙත ලිපියක් යොමු කරමිනුයි ඔහු මේ බව කියා සිටියේ.\nඉස්ලාම් බැතුමන්ට තම ඥාතීන්ගේ මළ සිරුර ආදාහනය කිරීමේදි ඇති විය හැකි සිත් වේදනා, පාංශුකූලය, පැන්වැඩීම සහ මතක වස්ත්‍ර පූජාව වැනි ආගමික කටයුතු කළ නොහැකි වීම නිසා සිංහල, දෙමළ හෝ කතෝලිකයෙකුගේ සිත් තුළද ඇති වියහැකි බවයි ඔහු පෙන්වා දුන්නේ.\nපසුගිය යුද සමයේදී සහ සුනාමිය වැනි ආපදාවන්හිදී පොදු මහජන යහපත වෙනුවෙන් තමාට කෙටි කාලීනව විදීමට සිදුවන දුක් ගැහැට විඳ දරා ගනිමින් අභියෝග ජය ගැනීමට ජාතියක් ලෙස අප එක්වුණා.\nනමුත් මෑතකාලිනව රට තුළ හිස ඔසවමින් තිබෙන විවිධ ආගමික අන්තවාදී ප්‍රවණතාවයන් විසින් මුලිස්ම් ජනතාව අතර අසතුට සහ අසහනය වර්ධනය කිරීමට උත්සාහ ගන්නා අතර ඔවුන් සහ බහුතර සෙසු ජනතාව අතර ගැටුම්කාරි තත්ත්වයක් ඇති කිරීමට උත්සාහ කරන බව නිරීක්ෂණය කළ හැකි බවයි දේශහිතෛෂි ජාතික ව්‍යාපාරයේ සභාපති ආචාර්ය ගුණදාස අමරසේකර ජනාධිපතිවරයා වෙත යොමුකළ ලිපියේ වැඩිදුරටත් දැක්වෙන්නේ.",
       "URL": "https://www.hirunews.lk/257955/දේශහිතෛෂී-ජාතික-ව්‍යාපාරයෙන්-ජනපතිට-ලිපියක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2253"
}