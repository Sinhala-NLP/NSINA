{
       "Source": "hirunews",
       "Timestamp": "Wednesday, 03 November 2021 - 6:29",
       "Headline": "දිවයිනේ ප්‍රදේශ කිහිපයකට ම අද දිනයේත් වැසි",
       "News Content": "දිවයින ආශ්‍රිත ව පැවති අඩු පීඩන කලාපය ක්‍රමයෙන් දිවයිනෙන් ඉවතට ගමන් කරමින් පවතින අතර, දිවයින ආශ්‍රිත ව සවස් කාලයේ ගිගුරුම් සහිත වැසි ඇති වීම සඳහා\nපැවති හිතකර වායුගෝලීය තත්ත්වය, තවදුරටත් පැවතිය හැකි බවටයි කාලගුණ විද්‍යා දෙපාර්තමේන්තුව නිවේදනය කරන්නේ.\nදිවයිනේ බොහෝ ප්‍රදේශවල සවස් කාලයේ දී හෝ රාත්‍රී කාලයේ දී තැනින් තැන වැසි හෝ ගිගුරුම් සහිත වැසි ඇති විය හැකියි.\nබස්නාහිර, දකුණු, සහ උතුරු පළාත්වල උදෑසන කාලයේදී ද වැසි හෝ ගිගුරුම් සහිත වැසි ඇති විය හැකි බව කාලගුණ විද්‍යා දෙපාර්තමේන්තුව නිවේදනය කරනවා.\nබස්නාහිර, සබරගමු, වයඹ, මධ්‍යම සහ උතුරු මැද පළාත්වලත් ගාල්ල හා මාතර දිස්ත්‍රික්වලත් ඇතැම් ස්ථානවලට මි.මී 100ට වැඩි තද වැසි ඇති වෙනු ඇති.\nගිගුරුම් සහිත වැසි මඟින් ඇති වෙන තාවකාලික සුළං හා අකුණු මඟින් සිදු වෙන අනතුරු අවම කරගැනීමට පියවර ගන්නා ලෙසයි කාලගුණ විද්‍යා දෙපාර්තමේන්තුව ජනතාවගෙන් ඉල්ලා සිටින්නේ.\nමේ අතර බදුල්ල, නුවරඑළිය, මහනුවර, මාතලේ, කෑගල්ල, රත්නපුර, කළුතර සහ ගාල්ල දිස්ත්‍රික්ක සඳහා ප්‍රකාශයට පත් කළ නායයෑමේ අවදානමද අද පස්වරු 6 දක්වා ක්‍රියාත්මකයි.\nනාවලපිටිය - ග්‍රින්හුඩ් ප්‍රදේශයේ පිහිටි ගල් කොරියකට ඊයේ පස්වරුවේ අකුණු සැර පතිත වී තිබුණා.\nමේ හේතුවෙන් එහි සේවය කළ එක් කම්කරුවෙකු ජීවිතක්ෂයට පත්වූ බවයි නාවලපිටිය පොලිසිය සඳහන් කළේ.\nමෙලෙස මිය ගොස් ඇත්තේ, අවුරුදු 19ක නාවලපිටිය ප්‍රදේශයේ පදිංචි තරුණයෙක්.\nඑමෙන්ම එහි බැකෝ යන්ත්‍රය ක්‍රියා කළ පුද්ගලයාද තුවාල ලබා නාවලපිටිය රෝහලට ඇතුළත් කර තිබෙනවා.",
       "URL": "https://www.hirunews.lk/286840/දිවයිනේ-ප්‍රදේශ-කිහිපයකට-ම-අද-දිනයේත්-වැසි",
       "Category": "Local News",
       "Parent URL": "https://www.hirunews.lk/local-news.php?pageID=1588"
}