{
       "Source": "hirunews",
       "Timestamp": "Sunday, 14 February 2021 - 19:25",
       "Headline": "මහජන සෞඛ්‍ය පරීක්ෂකවරුන්ගෙන් අනතුරු ඇගවීමක් (වීඩියෝ)",
       "News Content": "සීග්‍ර ව්‍යාප්තියක් සහිත නව කොරෝනා ප්‍රභේදය රට තුළින් වාර්තාවී තිබුණද රට වසා දමන්නේද, නැද්ද යන තීරණයට එළඹෙන්නේ විශේෂඥ මතය අනුව පමණක් බව ප්‍රාථමික සෞඛ්‍ය සේවා, වසංගත රෝග හා කොවිඩ් රෝග පාලන කටයුතු රාජ්‍ය අමාත්‍යාංශයේ ලේකම් විශේෂඥ වෛද්‍ය අමල් හර්ෂ ද සිල්වා ප්‍රකාශ කළා.\nකෙසේ වෙතත් ශ්‍රී ලංකා මහජන සෞඛ්‍ය පරීක්ෂවරුන්ගේ සංගමයේ සභාපති උපුල් රෝහණ පෙන්වා දෙන්නේ මේ මොහොතේ නිවැරදිව ක්‍රියාත්මක නොවුණහොත් ඉදිරි මාසයක කාලය තුළ සම්පූර්ණයෙන්ම රට අඩපණ වීමේ අවදානමක් පවතින බවයි.\nමේ අතර, කොරෝනා ආසාදිත නිලධාරියෙකු හඳුනාගැනීම හේතුවෙන් හෙට (15) දිනයේ ජාතික ප්‍රවාහන වෛද්‍ය ආයතනයේ නුගේගොඩ ප්‍රධාන කාර්යාලය වසා තැබීමට තීරණය කර තිබෙනවා.\nකොළඹ ඉන්දියානු මහ කොමසාරිස් කාර්යාලයේ සේවය කරන ඉන්දීය නිලධාරියෙකු කොරෝනා ආසාදිතයෙකු ලෙස හඳුනා ගෙන තිබෙනවා.\nඔවුන් නිකුත් කළ නිවේදනයක දැක්වෙන්නේ සීමිත කාර්ය මණ්ඩලයක් සහිතව මහ කොමසාරිස් කාර්යාලයේ කටයුතු ඉදිරියට පත්වාගෙන යන බවයි.\nමේ අතර අද (14) දිනයේදී නව ආසාදිතයින් 357 දෙනෙකු හඳුනාගැනීමත් සමඟ මෙරට සමස්ත ආසාදිතයින් සංඛ්‍යාව 75,209ක් දක්වා ඉහළ ගියා.\nඑමෙන්ම ආසාදිතයන් 865 දෙනෙකු සුවය ලබා රෝහල්වලින් පිටව යාමත් සමඟ මෙරට සුවය ලැබූ මුළු සංඛ්‍යාව 68,696 දක්වා ඉහළ ගොස් ඇති බවයි වසංගත රෝග විද්‍යා අංශය සඳහන් කළේ.",
       "URL": "https://www.hirunews.lk/262578/මහජන-සෞඛ්‍ය-පරීක්ෂකවරුන්ගෙන්-අනතුරු-ඇගවීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2147"
}