{
       "Source": "hirunews",
       "Timestamp": "Tuesday, 21 June 2016 - 12:59",
       "Headline": "චම්පික කී දෙයක් ගැන බෙංගමුවේ හිමියන් කියයි",
       "News Content": "පිවිතුරු හෙළ උරුමයේ ප්‍රධාන ලේකම් පාර්ලිමේන්තු මන්ත්‍රී උදය ගම්මන්පිල සහ ජාතික නිදහස් පෙරමුණේ මාධ්‍ය ප්‍රකාශක මොහොමඩ් මුසම්මිල් අත්අඩංගුවට ගැනීම සම්බන්ධයෙන් කොළඹ අද පැවති මාධ්‍ය හමු දෙකකදී අදහස් පළ වුණා.\nඒකාබද්ධ විපක්ෂය පැවැත් වූ මාධ්‍ය හමුවට එක්වු පාර්ලිමේන්තු මන්ත්‍රී බන්දුල ගුණවර්ධන සඳහන් කළේ ආණ්ඩුව මුහුණ දී සිටින ආර්ථික අර්බුදය වසා ගැනීම සඳහා මෙවැනි අත්අඩංගුවට ගැනීම් සිදුකරන බවයි.\nමේ අතර පැවිදි හඩ සංවිධානය කොළඹ දී කැඳවා තිබූ මාධ්‍ය හමුවකට එක්වු එහි නියෝජිත පූජ්‍ය බෙංගමුවේ නාලක හිමියන් සඳහන් කළේ පාර්ලිමේන්තු මන්ත්‍රී උදය ගම්මන්පිල හා හිටපු පාර්ලිමේන්තු මන්ත්‍රී මොහොමඩ් මුසම්මිල් අත්අඩංගුවට ගනු ලැබුවේ දේශීයත්වයට යහපාලන ආණ්ඩුවේ ඇති අකමැත්ත නිසා බවයි.\nඑම මාධ්‍ය හමුවේදී පූජ්‍ය බෙංගමුවේ නාලක හිමියන් ජාතික හෙළ උරුමය නියෝජනය කරන අමාත්‍ය පාඨලී චම්පික රණවක සහ පූජ්‍ය අතුරලියේ රතන හිමියන් පිළිබඳව අදහස් දක්වමින් කියා සිටියේ ඔවුන් දෙපළ හෙළ උරුමයේ සිටින නපුරු පුද්ගලයින් දෙදෙනෙකු බවයි.\nත්‍රස්ත විරෝධී පෙරමුණේ තමන් සමඟ සිටි භික්ෂූන් වහන්සේ නමක් මෑතක දී අමාත්‍ය චම්පික රණවක මුණගැසුණු අවස්ථාවේදී සිදුකළ ප්‍රකාශයක් පිළිබදව ද පූජ්‍ය බෙංගමුවේ නාලක හිමියන් එම මාධ්‍ය හමුවේදී සිහිපත් කළා.\nතමන්ට විරුද්ධ මත දරන සියලූ දෙනා ඝාතනය කරන බවත් පළමුවෙන් තමන් සමග සිට පසුව හැර ගිය පුද්ගලයින් ඝාතනය කරන බවට අමාත්‍ය පාඨලී චම්පික රණවක එහිදී ප්‍රකාශ කර ඇති බවයි පූජ්‍ය බෙංගමුවේ නාලක හිමියන් මාධ්‍ය හමුවේදී සදහන් කළේ.",
       "URL": "https://www.hirunews.lk/136093/චම්පික-කී-දෙයක්-ගැන-බෙංගමුවේ-හිමියන්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4997"
}