{
       "Source": "hirunews",
       "Timestamp": "Wednesday, 31 May 2017 - 12:09",
       "Headline": "ඥාණසාර හිමියන් අදත් අධිකරණයට නොපැමිණෙයි",
       "News Content": "අධිකරණයේ කටයුතු වලට බාධා කිරිම සම්බන්ධයෙන් පූජ්‍ය ගලබොඩඅත්තේ ඥාණසාර හිමියන්ට එරෙහිව නීතිපතිවරයා විසින්  අභියාචනාධිකරණයේ ගොනු කර ඇති පෙත්සම අද කැඳවනු ලැබුවා.\nඑහිදී ඥාණසාර හිමියන්ට අධිකරණය හමුවේ පෙනීසිටීමට නියෝග කර තිබුනද උන්වහන්සේ අධිකරණය හමුවේ පෙනී නොසිටි බවයි අප අධිකරණ වාර්තාකරු පැවසුවේ.\nඥාණසාර හිමියන් වෙනුවෙන් පෙනී සිටි නීතීඥයින් වෛද්‍ය වාර්තා ඉදිරිපත් කරමින් අධිකරණය හමුවේ පවසා සිටියේ එම හිමියන් අසනීපව රෝහල් ගතව ප්‍රතිකාර ලැබීම හේතුවෙන් අද දින අධිකරණය හමුවේ පෙනී නොසිටි බවයි.\nඒ අනුව අභියාචණාධිකරණ විනිසුරු කුමුදුනී වික්‍රමසිංහ  විසින් නියෝග කළේ මෙම නඩුව ලබන 12 වනදා යළි කැදවීමටයි.\nපසුගිය 24 වනදා අදාල පෙත්සම කැදවවූ අවස්ථාවේදීද ඥාණසාර හිමියන් අධිකරණය හමුවේ පෙනී නොසිටි අතර උන්වහන්සේ වෙනුවෙන් අධිකරණය හමුවේ පෙනී සිටි නීතීඥවරුන් අධිකරණය හමුවේ පොරොන්දු වුයේ අද (31) දින වෛද්‍ය සහතිකද සමග උන්වහන්සේ අධිකරණට ඉදිරිපත් කරන බවයි.",
       "URL": "https://www.hirunews.lk/162517/ඥාණසාර-හිමියන්-අදත්-අධිකරණයට-නොපැමිණෙයි",
       "Category": "Local News",
       "Parent URL": "https://www.hirunews.lk/local-news.php?pageID=4491"
}