{
       "Source": "hirunews",
       "Timestamp": "Friday, 30 April 2021 - 19:50",
       "Headline": "බදියුදීන් ගැන ඉන්දියාවෙනුත් පරීක්ෂණ (වීඩියෝ)",
       "News Content": "අපරාධ පරීක්ෂණ දෙපාර්තමේන්තුව භාරයේ පසුවන රිෂාඩ් බදියුදීන් මන්ත්‍රීවරයා ඉන්දියාවේ කේරළය සමඟ පැවති සබඳතා පිළිබදව ඉන්දීය ආරක්ෂක අංශ විසින් විමර්ශනයක් ආරම්භ කර ඇති බව නිව් ඉන්දියන් එක්ස්ප්‍රස් පුවත් සේවය වාර්තා කර තිබුණා.\nඑහි දැක්වුණේ මන්ත්‍රීවරයා කේරළය සමඟ පැවැත්වූ සබඳතා මෙතෙක් නිශ්චිතව හඳුනාගෙන නොමැති අතර 2009 වසරේදී කේරළයේ කසරාගොඩ් ප්‍රදේශයේ සංචාරය කරමින් එහි ආගමික නායකයින් සමඟ මොහු සබඳතා පවත්වා ඇති බවයි.\nඒ අනුව මන්ත්‍රීවරයා සම්බන්ධයෙන් පවතින වාර්තා තහවුරු කර ගැනීම සඳහා එරට පොලිසිය පරීක්ෂණයක් පවත්වන බවද එහි සඳහන්.\nඑමෙන්ම රිෂාඩ් බදියුදීන් කර්මාන්ත හා වාණිජ අමාත්‍යවරයා ලෙස කටයුතු කළ 2013 වසරේදී චෙන්නායි හි කළ සංචාරයක් අතරතුර අදාළ පාර්ශය සමඟ සබඳතා ගොඩනගා ගෙන ඇති බවට අනාවරණය වී ඇති බව ඉන්දීය මාධ්‍ය පවසනවා.\nමේ සම්බන්ධයෙන් ඉන්දීය බුද්ධි අංශ සහ කේරළ පොලිසිය පරීක්ෂණ ආරම්භ කර ඇති බවයි එම පුවත් සේවය සඳහන් කළේ.\nරිෂාඩ් බදියුදීන්ගේ පියාද කසරාගොඩ් හි පඩ්නා ප්‍රදේශයේ පුද්ගලයෙකු වන අතර ඔහු එම ප්‍රදේශයේ පුද්ගලයින් කිහිප දෙනෙකු සමඟ සබඳතා පවත්වා ඇති බවට ඉන්දීය බුද්ධි අංශ විසින් අනාවරණය කර තිබුණා.\nමේ වනවිටත් බුද්ධි කාර්යාංශය සහ ජාතික විමර්ශන ආයතනය ලක් රජය සමග මෙම විමර්ශණ වලට අදාල සම්බන්ධීකරණයකින් යුතුව කටයුතු කරන බවයි නිව් ඉන්දියන් එක්ස්ප්‍රස් පුවත් සේවය සඳහන් කළේ.\nපාස්කු ප්‍රහාරයේ මහ මොළකරු ලෙස සැලකෙන සහරාන් හෂීම් සමඟ සබදතා පැවැත්වූ තමිල්නාඩුවේ පුද්ගලයෙකු 2019 වසරේ ජූනි මාසයේදි අත්අඩංගුවට ගත් බවද එම පුවත් සේවය වාර්තා කළා.\nකේරල ප්‍රාන්ත පොලිස් ප්‍රධානි ලෝක්නාත් බෙහෙරා මෙම පුවත් සේවයට පවසා ඇත්තේ අත්අඩංගුවට පත්ව ඇති ශ්‍රී ලාංකික දේශපාලන නායකයා සම්බන්ධයෙන් පවතින වාර්තා තහවුරු කර ගැනීම සඳහා තම පොලිසිය පරීක්ෂණ පවත්වන බවයි.\nඉන්දීය බුද්ධි නිලධාරීන් පඩ්නා ප්‍රදේශයෙන් අතුරුදන්වූ තරුණ මුස්ලිම් පවුල් 05 සම්බන්ධයෙන් කළ විමර්ශනවලදී මොවුන් 2016 වසරේ අයි.එස්. සංවිධානයට සම්බන්ධ වීම සඳහා සිරියාවට යාමට පෙර ඒ අතරින් කිහිපදෙනෙකු ශ්‍රී ලංකාවේ ජාතික තවුහිද් ජමාත් සංවිධානය සමඟ ආගමික පුහුණුවීම්වල නිරත වූ බවට අනාවරණය වී තිබෙනවා.\nපාස්කු ප්‍රහාරය සම්බන්ධයෙන් පාර්ලිමේන්තු මන්ත්‍රී රිෂාඩ් බදියුදීන් සහ ඔහුගේ සොහොයුරු රියාජ් බදියදීන් පසුගිය 24 වනදා අත්අඩංගුවට ගනු ලැබූ අතර දින 90ක රැදවුම් නියෝග මත මොවුන්ගෙන් අපරාධ පරීක්ෂණ දෙපාර්තමේන්තුව ප්‍රශ්ණ කරමින් සිටිනවා.\nමේ අතර, ඉල්ලීමක් සිදුකළහොත් රිෂාඩ් බදියුදීන් මන්ත්‍රීවරයාට ඉදිරි සතියේදී පැවැත්වීමට නියමිත පාර්ලිමේන්තු සැසි වාරයට  සහභාගි වීම සඳහා අවසර ලබාදීමට කථානායක මහින්ද යාපා අබේවර්ධන එකඟත්වය පළ කර තිබෙනවා.\nඒ, අද පැවති පක්ෂ නායක රැස්වීමේදියි. ඒ අනුව මන්ත්‍රීවරයා පාර්ලිමේන්තුවට පැමිණීම සඳහා අවශ්‍ය ක්‍රියාමාර්ග ගන්නා ලෙසට දන්වමින් පාර්ලිමේන්තුවේ වේත්‍රධාරීවරයා විසින් අපරාධ පරීක්ෂණ දෙපාර්තමේන්තුවට ලිඛිතව දැනුම්දීමක් ද කර තිබෙනවා.\nඑමෙන්ම, පාර්ලිමේන්තු මන්ත්‍රී රිෂාඩ් බදියුදීන් නිදහස් කරන ලෙස ඉල්ලමින් අද දහවල් කොළඹ දවටගහ මුස්ලිම් පල්ලිය අසළ දී උද්ඝෝෂණයක් පැවැත්වුණා.\nමේ අතර, පාර්ලිමේන්තු මන්ත්‍රී රිෂාඩ් බදියුදීන්ට එරෙහිව අල්ලස් හෝ දූෂණ චෝදනා විමර්ශන කොමිෂන් සභාවට සිංහලේ සංවිධානය සහ බෞද්ධ තොරතුරු කේන්ද්‍රය අද පැමිණිල්ලක් සිදුකළා.\nඒ, රිෂාඩ් බදියුදීන් කර්මාන්ත හා වාණිජ අමාත්‍යවරයා ලෙස සිටියදී 2018 වසර සඳහා පාරිභෝගික කටයුතු පිළිබද අධිකාරියට විමර්ශන නිලධාරීන් බදවා ගැනීම ජාතිවාදී පදනමෙන් සහ අයථා ආකාරයෙන් සිදුකර ඇති බවට සඳහන් කරමින්.",
       "URL": "https://www.hirunews.lk/270020/බදියුදීන්-ගැන-ඉන්දියාවෙනුත්-පරීක්ෂණ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1985"
}