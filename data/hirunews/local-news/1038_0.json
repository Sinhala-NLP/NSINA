{
       "Source": "hirunews",
       "Timestamp": "Friday, 08 July 2022 - 12:48",
       "Headline": "අයි.ඕ.සී. ඉන්ධන සැපයුමට සීමා",
       "News Content": "පවතින තත්වය හමුවේ ලංකා ඉන්දියන් ඔයිල් සමාගම ලබන සඳුදා දක්වා ඉන්ධන බෙදාහැරීම සීමා කර තිබෙනවා.\nඑම සමාගමේ කළමනාකාර අධ්‍යක්ෂ මනෝජ් ගුප්තා සඳහන් කළේ මේ වනවිට සිය සමාගම ඉන්ධන නිකුත් කිරීම සිදුකරන්නේ කර්මාන්ත ක්‍ෂේත්‍රය සඳහා පමණක් බවයි.\nකෙසේ වෙතත් තම සමාගමට අයත් පිරවුම්හල් වෙත ලබන සඳුදා සිට යළි සාමාන්‍ය පරිදි ඉන්ධන බෙදාහැරීමට කටයුතු කරන බව ලංකා අයි.ඕ.සී. සමාගමේ කළමනාකාර අධ්‍යක්ෂවරයා සඳහන් කළා.\nමේ අතර උතුර ප්‍රදේශයට ඉන්දියාවේ සිට නීතිවිරෝධීව මුහුදු මාර්ගයෙන් භූමිතෙල් රැගෙන ඒමේ ජාවාරමක් සම්බන්ධයෙන් පොලිසිය විමර්ශන ආරම්භ කර තිබෙනවා.\nකිලිනොච්චිය - මුලංකාවිල් පොලිසිය පසුගියදා භූමිතෙල් ලීටර 3,650 ක් ළඟ තබාගත් පුද්ගලයෙකු අත්අඩංගුවට ගෙන තිබූ අතර, එහිදී අදාළ භූමිතෙල් තොගය සම්බන්ධයෙන් පොලිසියට සැකයක් හටගෙන තිබුණේ එම භූමිතෙල් අවර්ණ ස්වභාවයකින් පැවතීම හේතුවෙන්.\nඒ අනුව එම භූමිතෙල් සාම්පල වැඩිදුර විමර්ශන සඳහා ලංකා ඛනිජ තෙල් නීතිගත සංස්ථාව වෙත යොමු කිරීමට තීරණය කර තිබෙනවා.\nකෙසේ වෙතත් ඉන්ධන ලබාගැනීම සඳහා දිවයින පුරා අයි.ඕ.සී. පිරවුම්හල් ආශ්‍රිතව පවතින පෝලිම්වල අඩුවක් තවමත් දක්නට ලැබෙන්නේ නැහැ.\nබොහෝ දෙනෙකුට ඊයේත් රැය පහන් කිරීමට සිදුවූයේ ඉන්ධන පෝලිම්වල සිටයි. ඉන්ධන ලබාගැනීමේදී පිරවුම්හල් ආශ්‍රිතව ඇතිවන විවිධ නොසන්සුන් තත්වයන් තවදුරටත් වාර්තාවනවා.\nගාල්ල - මාගාල්ල ප්‍රදේශයේ ඉන්ධන පිරවුම්හලක පෝලිමේ රැඳී සිටියදී ඇතිවූ ආරවුලකදී තියුණු ආයුධවලින් පහරදීමෙන් පුද්ගලයෙකු මියයාමේ සිද්ධියට සම්බන්ධ සැකකරුවන් හඳුනාගෙන ඇති බව පොලිසිය පවසනවා. එම ප්‍රදේශයේම පදිංචි ඔවුන් අත්අඩංගුවට ගැනීම සඳහා ගාල්ල වරාය පොලිසිය වැඩිදුර විමර්ශන සිදුකරන බවයි නිකුත් කරමින් පොලිස් මාධ්‍ය කොට්ඨාසය සඳහන් කළේ.\nසිද්ධිය සම්බන්ධයෙන් මෝටර් රථයක්, ත්‍රිරෝද රථයක් සහ යතුරුපැදියක් පොලිස් භාරයට ගෙන තිබෙනවා.\nඅද අලුයම ඇතිවූ එම සිද්ධියේදී අවුරුදු 25 ක තරුණයෙකු මියගොස් තිබුණා.\nමේ අතර ඩීසල් නෞකාවක් අද හෝ හෙට දිවයිනට පැමිණීමට නියමිත බවයි විෂයභාර අමාත්‍ය කංචන විජේසේකර මීට පෙර පැවති මාධ්‍ය හමුවකදී ප්‍රකාශ කර තිබුණේ.\nකෙසේ වෙතත් අමාත්‍යවරයාගේ පාර්ශවයෙන් ඒ සම්බන්ධයෙන් මෙතෙක් නිල තහවුරු කිරීමක් සිදුකර නැහැ.\nමේ අතර රාජකාරියට වාර්තා කිරීම සඳහා සේවකයින්ට අවශ්‍ය පහසුකම් සපයා දෙන ලෙස ඉල්ලා ශ්‍රී ලංගම සේවකයින් අද මධ්‍යහ්න 12 න් පසුව වෘත්තිය ක්‍රියාමාර්ගයක නිරතවීමට සැළසුම් කර ඇති බව ශ්‍රී ලංගම වෘත්තිය සමිති සන්ධානයේ ප්‍රධාන ලේකම් සේපාල ලියනගේ සඳහන් කළා.\nපෞද්ගලික බස් රථ සඳහා අවශ්‍ය ඩීසල් නිසි පරිදි ලබාදෙන්නේ නම් සියලු බස් රථ ධාවනය කළ හැකි බව සමස්ත ලංකා පෞද්ගලික බස් සමාගම් සම්මේලනයේ ප්‍රධාන ලේකම් අංජන ප්‍රියන්ජිත් පෙන්වා දුන්නා.\nමේ අතර ඊයේ දිනයට සාපේක්ෂව අද දිනයේදී වැඩි කාර්යාල දුම්රිය සංඛ්‍යාවක් ධාවනයට යොදවා ඇති බවයි දුම්රිය නියෝජ්‍ය සාමාන්‍යාධිකාරී ගාමිණී සෙනෙවිරත්න කියා සිටියේ.",
       "URL": "https://www.hirunews.lk/309418/අයි-ඕ-සී-ඉන්ධන-සැපයුමට-සීමා",
       "Category": "Local News",
       "Parent URL": "https://www.hirunews.lk/local-news.php?pageID=1038"
}