{
       "Source": "hirunews",
       "Timestamp": "Saturday, 05 August 2023 - 8:15",
       "Headline": "විදුහල්පති සේවයේ තුන්වන ශ්‍රේණියේ පුරප්පාඩු පිරවීමට නව තරඟ විභාගයක්",
       "News Content": "ශ්‍රී ලංකා විදුහල්පති සේවයේ තුන්වන ශ්‍රේණියේ පවතින පුරප්පාඩු පිරවීම සඳහා නව තරඟ විභාගයක් සහ සම්මුඛ පරීක්ෂණ පැවැත්වීමට තීරණය කර ඇතැයි නීතිපතිවරයා ශ්‍රේෂ්ඨාධිකරණයට දන්වා තිබෙනවා.\nශ්‍රී ලංකා විදුහල්පති සේවයේ තුන්වන ශ්‍රේණියේ නව පත් කිරීම් සිදු කිරීම සම්බන්ධයෙන් ගොනු කර තිබූ මූලික අයිතිවාසිකම් පෙත්සම් කිහිපයක් ඊයේ කැඳවූ අවස්ථාවේදී නියෝජ්‍ය සොලිසිටර් ජනරාල් නිර්මලන් විග්නේෂ්වරන් මෙම දැනුම්දීම සිදු කරනු ලැබුවා.\nඅගවිනිසුරු ජයන්ත ජයසූරිය, ජනක් ද සිල්වා සහ ශිරාන් ගුණරත්න යන ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල ඉදිරියේයි පෙත්සම් කැඳවා තිබුණේ.\nඑහිදී නීතිපතිවරයා වෙනුවෙන් පෙනී සිටි නියෝජ්‍ය සොලිස්ටර් ජනරාල්වරයා අධිකරණය හමුවේ කරුණු දක්වමින් කියා සිටියේ මෙම පෙත්සම් සම්බන්ධයෙන් සමතයක් යෝජනා කළ හැකි බවයි.\nඒ අනුව විදුහල්පති සේවයේ තුන්වන ශ්‍රේණියට බඳවා ගැනීම සඳහා නව අයදුම්පත් කැඳවා විභාගයක් සහ සම්මුඛ පරීක්ෂණයක් පැවැත්වීමෙන් අනතුරුව අදාළ පත්වීම් සිදු කිරීමට තීරණය කර ඇති බවත් ඔහු සඳහන් කළා.\nඑම විභාග පැවැත්වීම ලබන වසරේ ජනවාරි මස වන විට සිදුකළ හැකි බව ද පිළිතුරු පත් ඇගයීමෙන් පසුව සම්මුඛ පරීක්ෂණ පැවැත්වීමේ කටයුතු ලබන වසරේ අගෝස්තු මස පමණ වනවිට සිදුකළ හැකි බවද නියෝජ්‍ය සොලිසිටර් ජනරාල්වරයා පැවසුවා.\nමෙකී තනතුරු සඳහා පත්වීම් සිදු කිරීම අත්හිටුවමින් ශ්‍රේෂ්ඨාධිකරණය විසින් අතුරු තහනම් නියෝගයක් නිකුත් කර ඇති බැවින් මෙම අවස්ථාවේදී අදාළ පත්වීම් සිදු කළ නොහැකි අතර ලබන වසර වන විට එම කරුණ සමතයකට පත් කිරීමට හැකි බවත් ඔහු කියා සිටියා.\nඑම සමතයට පෙත්සම්කාර පාර්ශ්වයේ නීතිඥවරුන් එකඟතාවය පළ කර තිබෙනවා.",
       "URL": "https://www.hirunews.lk/343663/විදුහල්පති-සේවයේ-තුන්වන-ශ්‍රේණියේ-පුරප්පාඩු-පිරවීමට-නව-තරඟ-විභාගයක්",
       "Category": "Local News",
       "Parent URL": "https://www.hirunews.lk/local-news.php?pageID=124"
}