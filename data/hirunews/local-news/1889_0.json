{
       "Source": "hirunews",
       "Timestamp": "Saturday, 12 June 2021 - 19:10",
       "Headline": "ඉහළ දැමූ තෙල් මිලට සහනයක් දිය හැකි ද ? ආණ්ඩුව අභ්‍යන්තර සංවාදයක (වීඩියෝ)",
       "News Content": "ඉහළ දැමූ තෙල් මිල සම්බන්ධයෙන් ආණ්ඩුව අභ්‍යන්තරයේ සංවාදයක් ඇතිව තිබෙනවා.\nඒ පාර්ශව කිහිපයකින් ඉදිරිපත්ව ඇති අදහස් සැලකිල්ලට ගනිමින්.\nආණ්ඩුවේ ඉහළ පෙලේ ආරංචි මාර්ග සඳහන් කළේ ඊයේ සිදුකෙරුණු ඉන්ධන මිල සංශෝධනයට සහනයක් ලබාදිය හැකි ද යන්න පිළිබඳව දීර්ඝ ලෙස සාකච්ඡා වෙමින් පවතින බවයි.\nඅද දිනයේ ද ඛනිජ තෙල් අමාත්‍යාංශයේ ඒ පිළිබඳ සාකච්ඡා කිහිපයක් පැවති බවයි වාර්තා වන්නේ.\nඊයේ මධ්‍යම රාත්‍රියේ සිට ක්‍රියාත්මක වන පරිදි ඉන්ධන මිල ඉහළ නංවන බව රජය නිවේදනය කළා.\nඒ සිපෙට්කෝ පිරවුම්හල්වල ඔක්ටේන් 92 වර්ගයේ පෙට්‍රල් ලීටරයක මිල රුපියල් 20 කින්, ඔක්ටේන් 95 වර්ගයේ පෙට්‍රල් ලීටරයක මිල රුපියල් 23 කින්, ඔටෝ ඩීසල් ලීටරයක මිල රුපියල් 07 කින් සහ සුපර් ඩීසල් ලීටරයක මිල රුපියල් 12 කින් ලෙසයි.\nඑමෙන්ම, භූමිතෙල් ලීටරයක මිල ද රුපියල් 07 කින් ද ඉහළ දැමුණා.\nරජයේ මෙම තීරණයත් සමඟ ප්‍රවාහන, අත්‍යාවශ්‍ය ආහාර ද්‍රව්‍ය, බේකරි නිෂ්පාදන ඇතුලු ක්ෂේත්‍ර කිහිපයක දැඩි සංවාදයක් ඇතිවූයේ මිල ඉහළ නැංවීම සම්බන්ධවයි.\nසමස්ත ලංකා පෞද්ගලික බස් හිමියන්ගේ සමිති සම්මේලනයේ ප්‍රධාන ලේකම් අංජන ප්‍රියංජිත් සහ ලංකා පෞද්ගලික බස් හිමියන්ගේ සභාපති ගැමුණු විජේරත්න ඉන්ධන මිල ඉහළ යාම සම්බන්ධයෙන් අදහස් දක්වමින් කියා සිටියේ තමන්ට මේ සඳහා යම් සහනයක් අවශ්‍ය බවයි.\nඑමෙන්ම, සමස්ත ලංකා ත්‍රිරෝද රථ රියදුරන්ගේ වෘත්තීය සමිතියේ ලේකම් ටී.ආර්.ආර්. පල්ලි සහ සමස්ත ලංකා යතුරුපැදිකරුවන්ගේ සංගමයේ සභාපති චිරත්න අමරසිංහ ඉන්ධන මිල ඉහළ යාමට සමගාමීව සහන සැලසීමට පියවර ගත යුතු බව පෙන්වා දුන්නා.\nබේකරි හිමියන්ගේ සංගමයේ සභාපති එන්.කේ.ජයවර්ධන ද සඳහන් කළේ ඉන්ධන මිල ඉහළ යාම සිය නිෂ්පාද කෙරෙහි ද බලපාන බවයි.\nමේ අතර, ගෑස් මිල රුපියල් 700 කින් නැංවීමට සමාගම් ඉල්ලීම් ඉදිරිපත් කර ඇති අතර සහල්,සීනි, කිරිපිටි සහ බඩඉරිඟු තොග සැඟවීම වළක්වාලමින් රජය අද ගැසට් නිවේදන 3ක් ද නිකුත් කළා.\nලෝක වෙළඳපොලේ බොරතෙල් මිල මේ සති අන්තය වනවිට සටහන් වූයේ 2019 වසරේ මැයි මාසයෙන් පසු ඉහළම මිළ ලෙසින්. එහි බ්‍රෙන්ට් වර්ගයේ බොරතෙල් බැරලයක මිල ඩොලර් 72 යි ශත 69 ක් වූ අතර, ඇමෙරිකානු ඩබ්ලිව්. ටී අයි තෙල් බැරලයක මිල සටහන් වූයේ ඩොලර් 70 යි ශත 91 ක් ලෙසයි.\nගෝල්ඩ්මන් - සාච් ඇමෙරිකානු ආයෝජන බැංකු පුරෝකතනයට අනුව, මෙම ගිම්හානයේදී බ්‍රෙන්ට් වර්ගයේ බොරතෙල් බැරලයක මිල ඩොලර් 80 දක්වා ඉහළ යා හැකියි.\nආර්ථික විශ්ලේෂක ඉම්රාන් ෆුර්කාන් පවසන්නේ පසුගිය වසරේ මාර්තු මාසයේ සිට ලෝක වෙළඳපොලේ ඉන්ධන මිල ඉහළ යාමට සාපේක්ෂව දේශීය ඉන්ධන මිල ඉහළ නැංවීමට රජය පියවර ගෙන ඇති බවයි.",
       "URL": "https://www.hirunews.lk/274122/ඉහළ-දැමූ-තෙල්-මිලට-සහනයක්-දිය-හැකි-ද-ආණ්ඩුව-අභ්‍යන්තර-සංවාදයක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1889"
}