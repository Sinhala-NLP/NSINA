{
       "Source": "hirunews",
       "Timestamp": "Sunday, 07 May 2023 - 20:48",
       "Headline": "හිරු උත්තම ධාතු වන්දනාවට සැදැහැවතුන් දහස් ගණනක් දෙවන දිනටත් තිස්සමහාරාම පුද බිමට (වීඩියෝ)",
       "News Content": "උතුම් සම්බුදු තෙමඟුල වෙනුවෙන් හිරු මාධ්‍ය ජාලය සංවිධානය කරන හිරු උත්තම ධාතු වන්දනා - කපිලවස්තුපුර නිසැක ශ්‍රී සර්වඥ ධාතු වන්දනාව ඓතිහාසික තිස්සමහාරාම පුදබිමේදී අද(07) දෙවන දිනටත් ක්‍රියාත්මකයි.\nඊයේ උදෑසන සිට සැදැහැවතුන් අති විශාල පිරිසක් කපිලවස්තුපුර නිසැක ශ්‍රී සර්වඥ ධාතු වන්දනාව සඳහා පැමිණි අතර මේ වන විටත් ජනතාව දිගු පෝලිම්වල රැඳී සිටිනවා.\nහිරු මාධ්‍ය ජාලයේ සභාපති රේනෝ සිල්වා මහතාගේ සංකල්පයක් අනුව වසර ගණනාවක් පුරා හිරු උත්තම ධාතු වන්දනා - කපිලවස්තුපුර නිසැක ශ්‍රී සර්වඥ ධාතු වන්දනාව ක්‍රියාත්මක වන්නේ සැදැහැවතුන්ගේ නොමඳ ආශිර්වාදය මධ්‍යයේයි.\nවස්කඩුව ශ්‍රී සුභූති විහාරස්ථානයේ තැන්පත් කර තිබූ කපිලවස්තුපුර නිසැක ශ්‍රී සර්වඥධාතූන් වහන්සේ මෙන්ම බුදුරජාණන් වහන්සේගේ පාත්‍රා ධාතූන් වහන්සේ ද තිස්සමහාරාම පුදබිමට සුබ මොහොතින් වැඩම කරවීමෙන් අනතුරුවයි එම කටයුතු ඇරඹුණේ.\nධාතූන් වහන්සේ වෙනුවෙන් සිදු කෙරෙන පුද පූජා කටයුතු එම අවස්ථාවේ සිටම නිසි පරිදි සිදු කෙරුණා.\nහිරු මාධ්‍ය ජාලයේ සභාපති රේනෝ සිල්වා මහතාගේ සුරතින් ධාතු මන්දිරය තුළ කපිලවස්තුපුර නිසැක ශ්‍රී සර්වඥ ධාතුන් වහන්සේ තැන්පත් කරනු ලැබුවා.\nඋත්තම ධාතු වන්දනා වැඩසටහනට සමගාමීව ඊයේ රාත්‍රියේ කපිල වස්තු පුර නිසැක ශ්‍රී සර්වඥ ධාතුන් වහන්සේ සම්බන්ධයෙන් වු විශේෂ ධර්ම සාකච්ජාවක් පැවත්වුණා.\nඒ, අමරපුර ශාසනෝදය මහා නිකායේ මහානායක අතිපුජ්‍ය වස්කඩුවේ මහින්දවංශ නාහිමියන්ගේ ප්‍රධානත්වයෙන්.\nඅප අමා මෑණි බුදු රාජණන් වහන්සේට උදෑසන බුද්ධ පුජාව පවත්වන අකාරයෙන් කපිල වස්තු පුර නිසැක ශ්‍රී සර්වඥ ධාතුන් වහන්සේ වෙනුවෙන් අද උදෑසනත් අෂ්ඨ පරිෂ්කාරයෙන් යුතු උදෑසන බුද්ධ පුජාව පවත්වනු ලැබුවා.\nඑමෙන්ම, කපිල වස්තු පුර නිසැක ශ්‍රී සර්වඥ ධාතුන් වහන්සේ වෙනුවෙන් දහවල් සහ සන්ධ්‍යාවේ සම්බුද්ධ පූජාවද ඒ ආකාරයෙන්ම සිදු කෙරුණා.\nකපිලවස්තුපුර නිසැක ශ්‍රී සර්වඥ ධාතුන් වහන්සේ වැඳ පුදාගැනීම සඳහා මේ වනවිටත් සැදැහැවතුන් දහස් සංඛ්‍යාත පිරිසක් ඓතිහාසික තිස්සමහාරාම පුදබිම වෙත පැමිණෙමින් සිටිනවා.\nහෙට අලුයම දක්වා ඓතිහාසික තිස්සමහාරාම පුදබිමේදී සැදැහැවත් ජනතාවට කපිලවස්තුපුර නිසැක ශ්‍රී සර්වඥ ධාතු වන්දනාවට අවස්ථාව පවතිනවා.\nඋදෑසන සම්බුද්ධ පූජාවෙන් අනතුරුව කපිලවස්තුපුර නිසැක ශ්‍රී සර්වඥ ධාතුන් වහන්සේ සහ සම්මා සම්බුදුරජාණන් වහන්සේගේ පාත්‍රා ධාතුන් වහන්සේ යළි වස්කඩුව ශ්‍රී සුභූති විහාරස්ථානය වෙත වැඩම කරවීමට නියමිතයි.\nකපිලවස්තුපුර නිසැක ශ්‍රී සර්වඥ ධාතුන් වහන්සේ සහ සම්මා සම්බුදුරජාණන් වහන්සේගේ පාත්‍රා ධාතුන් වහන්සේ උදෙසා දහවල් සම්බුද්ධ පූජාව සිදුකෙරෙන්නේ තංගල්ල හේනේකඩුව පුරාණ විහාරස්ථානයේදීයි.\nදහවල් 02 යි 30 ට ගිලන්පස පූජාව හබරාදූව - පුලිනතලාරාමයේදී සිදුකෙරෙන අතර සවස 06 ට ගිලන්පස පූජාව බේරුවල, මෙත්තාරාමයේදී සිදුකිරීමට සියලු කටයුතු සූදානම් කර තිබෙනවා.\nඑම කාලසීමාවන්හීදි අදාළ විහාරස්ථාන වෙත පැමිණ ප්‍රදේශවාසි ජනතාවට කපිලවස්තුපුර නිසැක ශ්‍රී සර්වඥ ධාතුන් වහන්සේ සහ සම්මා සම්බුදුරජාණන් වහන්සේගේ පාත්‍රා ධාතුන් වහන්සේ වන්දනා කිරීමට අවස්ථාව හිමිවනවා.",
       "URL": "https://www.hirunews.lk/334534/හිරු-උත්තම-ධාතු-වන්දනාවට-සැදැහැවතුන්-දහස්-ගණනක්-දෙවන-දිනටත්-තිස්සමහාරාම-පුද-බිමට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=362"
}