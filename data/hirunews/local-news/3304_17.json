{
       "Source": "hirunews",
       "Timestamp": "Wednesday, 12 June 2019 - 18:10",
       "Headline": "පෞද්ගලික දේශපාලන න්‍යාය පත්‍රවලට රටේ සංවර්ධනය යටපත් කිරීමට ඉඩ දිය නොහැකි බව ජනපති කියයි",
       "News Content": "වෛරය සහ පෞද්ගලික දේශපාලන අරමුණු ඉටුකර ගැනීමට දරන සංග්‍රාම හේතුවෙන් රටේ සංවර්ධනය යටපත් වී ඇතැයි ජනාධිපති මෛත්‍රීපාල සිරිසේන පවසනවා.\nමෙම පෞද්ගලික දේශපාලන අරමුණුවලට රටේ සංවර්ධනය සහ ජනතා අවශ්‍යතා යටපත් කිරීමට ඉඩ දිය නොහැකි බවයි ජනාධිපතිවරයා අවධාරණය කළේ.\n,සාරවත් දේශයක වාපි සංග්‍රාමය, එල්ලංගා පද්ධති ප්‍රතිසංස්කරණ වැඩසටහනේ කුරුණෑගල දිස්ත්‍රික් සමාරම්භක අවස්ථාවට අද (12) පස්වරුවේ එක්වෙමින් ජනාධිපති මෛත්‍රීපාල සිරිසේන මෙම අදහස් පළ කළා.\nමෙහිදී ජනාධිපතිවරයා වැඩිදුරටත් සඳහන් කළේ පරිසරය සහ වන සම්පත ආරක්ෂා කර ගැනීම වෙනුවෙන් තමන් තීන්දු තීරණ රැසකට එළඹුනේ රටේ ජනතාවගේ හුස්ම ගැනීමේ අයිතිය තහවුරු කිරීමට බවයි.\nඑම තීන්දු තීරණ පිළිබඳ තමාට පහර දෙමින් අපවාද එල්ල කළ ද වන සම්පත රැක ගැනීමේ වගකීම කිසිවෙකුට බැහැර කළ නොහැකි වගකීමක් බවට පත්ව ඇතැයි ද මෛත්‍රීපාල සිරිසේන මහතා පෙන්වා දුන්නා.\nරටක් ලෙස ඉදිරියට යා හැක්කේ කෘෂිකර්මාන්තය ගොඩනංවා ගොවියා ශක්තිමත් කිරීමෙන් වන අතර  මෙරට වාපි ක්ෂේත්‍රය සහ කෘෂි ක්ෂේත්‍රය වෙනුවෙන් ඉටුකළ හැකි සෑම වගකීමක් ඉටුකරමින් අතීත ශ්‍රී විභූතිය රටට උදාකර දීමට කැපවන බව ද ජනාධිපතිවරයා අවධාරණය කළා.",
       "URL": "https://www.hirunews.lk/218267/පෞද්ගලික-දේශපාලන-න්‍යාය-පත්‍රවලට-රටේ-සංවර්ධනය-යටපත්-කිරීමට-ඉඩ-දිය-නොහැකි-බව-ජනපති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=3304"
}