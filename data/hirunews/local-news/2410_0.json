{
       "Source": "hirunews",
       "Timestamp": "Monday, 05 October 2020 - 13:12",
       "Headline": "අධිකරණය මග හරිමින් සිටි වරෙන්තුකරුවන් 148 දෙනෙකු අත්අඩංගුවට (වීඩියෝ)",
       "News Content": "බස්නාහිර පළාත් භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන්ගේ උපදෙස් මත ඊයේ සිදුකළ වැටලීමකදී අධිකරණය මග හරිමින් සිටි වරෙන්තුකරුවන් 148 දෙනෙකු ද අත්අඩංගුවට ගෙන තිබෙනවා.\nමීට අමතරව කූට ලේඛන සකස් කර කොළඹ වරායෙන් බහලුම් පිටකිරීමට තැත් කළ පුද්ගලයන් තුන්දෙනෙකු වරාය ආරක්ෂක අංශය විසින් අත්අඩංගුවට ගෙන වැඩිදුර පරීක්ෂණ සඳහා ග්‍රෑන්ඞ්පාස් පොලීසියට භාරදී තිබෙනවා.\nමේ අතර දෙහිවල පොලිස් ස්ථානයේ අපරාධ අංශයේ ස්ථානාධිපතිවරයාට අල්ලස් ලබාදීමට තැත්කළ පුද්ගලයෙකු අත්අඩංගුවට ගෙන තිබෙනවා.\nඊයේ අත්අඩංගුවට ගත් මොහු සතුව තිබී විවිධ පුද්ගලයින්ගේ විදේශ ගමන් බලපත්‍ර 88ක් සහ ජාතික හැඳුනුම්පත් 26ක්, බැංකු පොත් 6 ක් සහ රියදුරු බලපත්‍ර තුනක්ද සෙයාගෙන ඇති බවයි බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති කාර්යාලය සඳහන් කළේ.\nමොහු දෙහිවල පොලිසියේ අපරාධ අංශයේ ස්ථානාධිපතිවරයාට රුපියල් 50,000 ක අල්ලසක් ලබාදීමට තැත් කර තිබෙනවා.\nඑමෙන්ම පෞරාණික වටිනාකමකින් යුත් නිල් මැණිකකින් නිර්මිත බුදු පිළිමයක් රුපියල් කෝටි 600ක මුදලකට විකිණීමට සූදානම් වූ හතරදෙනෙකු මොණරාගල - කුඹුක්කන ප්‍රදේශයේදී අත්අඩංගුවට ගෙන තිබෙනවා.\nමොණරාගල කොට්ඨාස අපරාධ විමර්ශන අංශය උපාය දුතයන් යොදවා සිදුකළ වැටලීමකදී ඊයේ පස්වරුවේ අදාළ බුදු පිළිමයද සමඟ මෙම සැකකරුවන් අත්අඩංගුවට ගෙන ඇති බවයි පොලිස් මාධ්‍ය කොට්ඨාසය සඳහන් කළේ.\nඅත්අඩංගුවට ගෙන ඇත්තේ අනුරාධපුර, රඹෑව, පේරාදෙණිය යන ප්‍රදේශවල පදිංචි අවුරුදු 20ත් 40ත් අතර වයස්වල පසුවන්නන් පිරිසක්.\nමේ අතර රුපියල් කෝටි හයකට අධික මූල්‍ය අපරාධ සම්බන්ධයෙන් පුද්ගලයන් 37 දෙනෙකු අත්අඩංගුවට ගෙන තිබෙනවා.\nඒ, බස්නාහිර පළාත් වංචා විමර්ශන අංශය ඊයේ සිදුකළ මෙහෙයුමකදියි.",
       "URL": "https://www.hirunews.lk/251847/අධිකරණය-මග-හරිමින්-සිටි-වරෙන්තුකරුවන්-148-දෙනෙකු-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2410"
}