{
       "Source": "hirunews",
       "Timestamp": "Wednesday, 26 July 2023 - 19:09",
       "Headline": "දේවගැති ජෙරොම්ගේ ගිනුම්වල කෝටි 1226 ක්",
       "News Content": "දේවගැති ජෙරොම් ප්‍රනාන්දුට අයත් ගිනුම් මෙන්ම ඔහුගේ ව්‍යපාරවල, ආගමික මධ්‍යස්ථානයේ සහ බිරිඳගේ ගිනුම්ද පරීක්ෂා කිරීමෙන් පසු බැංකු ගිනුම් 12 කට රුපියල් කෝටි 1226 ක් ලැබී ඇති බව අනාවරණ වී ඇතැයි අපරාධ පරීක්ෂණ දෙපාර්තමේන්තුව අධිකරණයට වාර්තා කළා.\nඒ, සෝදිසි වරෙන්තුවක් මත සිදුකළ මෙහෙයුම සම්බන්ධයෙන් අධිකරණයට වැඩිදුර වාර්තාවක් ඉදිරිපත් කරමින්.\nඑමෙන් ම දේවගැති ජෙරොම් ප්‍රනාන්දුට අයත් කටයුනායක මිරකල් ඩෝම් ආයතනයේ ආරක්ෂිත කැමරා 267 ට අදාළව එහි තොරතුරු තාක්ෂණ නිලධාරියාට හෙට (27) අපරාධ පරීක්ෂණ දෙපාර්තමේන්තුවේ පෙනී සිට ඊට ප්‍රකාශයක් ලබාදෙන ලෙස කොටුව මහේස්ත්‍රාත් තිළිණ ගමගේ අද (26) නියෝග කර තිබුණා.\nඒ, ජුනි 18 වනදා සිට 25 වනදා දක්වා එහි පැවැත්වූ දේශන සම්බන්ධයෙන් ලද නොතීසියක් අනුව අධිකරණය හමුවේ පෙනී සිටි අවස්ථාවේදීයි.\nඅපරාධ පරීක්ෂණ දෙපාර්තමේන්තුවේ ඩිජිටල් වෝහාරික අංශය හමුවේ පෙනී සිට මෙම ප්‍රකාශය ලබාදෙන ලෙසටයි ඔහුට එහිදී නියෝග කෙරුණේ.",
       "URL": "https://www.hirunews.lk/342620/දේවගැති-ජෙරොම්ගේ-ගිනුම්වල-කෝටි-1226-ක්",
       "Category": "Local News",
       "Parent URL": "https://www.hirunews.lk/local-news.php?pageID=149"
}