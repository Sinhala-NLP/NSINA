{
       "Source": "hirunews",
       "Timestamp": "Friday, 09 December 2022 - 19:58",
       "Headline": "සංවිධානාත්මක අපරාධ කණ්ඩායම් සාමාජිකයින් 04ක් අත්අඩංගුවට",
       "News Content": "නවගමුව පොලිස් වසමේ සමගි මාවත ප්‍රදේශයේ දී පුද්ගලයෙකුට තියුණු ආයුධවලින් පහර දීමට්ග තැත් කිරීම සම්බන්ධයෙන් පුද්ගලයින් සිව්දෙනෙකු අවිආයුධ සමගින් පොලිස් අත් අඩංගුවට ගෙන තිබෙනවා.\nපොලිස් මාධ්‍ය ප්‍රකාශක කාර්‍යාලය සඳහන් කළේ, මෙම සැකකරුවන් සන්තකයේ තිබී කඩු 02ක්, මන්නා පිහි 04ක්, මෙරට නිෂ්පාදිත අත් බෝම්බ 02ක්, අපරාධ සඳහා භාවිත කළ බවට සැක කෙරෙන ත්‍රීරෝද රථයක් හා යතුරු පැදියක් ද පොලිස් භාරයට ගැනුණා.\nඅත් අඩංගුවට ගත් සැකකරුවන්ගෙන් සිදු කළ ප්‍රශ්න කිරීම්වල දී හෙළි වී ඇත්තේ මොවුන් පසුගිය මස 16 වැනි දින නවගමුව - දැඩිගමුව ප්‍රදේශයේ දී පුද්ගලයෙකුට තියුණු ආයුධයකින් සිදු කළ පහරදීමකට ද අත් අඩංගුවට ගැනීමට අවශ්‍ය කර සිටි අයවලුන් බවයි.\nමොවුන් වයස අවුරුදු 21,29 හා 41 වැනි වියෙහි පසුවන හෝමාගම ප්‍රදේශයේ පදිංචිකරුවන්.\nමෙම පිරිස ජාත්‍යන්තර පොලිසිය මගින් ද රතු නිවේදන නිකුත් කර විදෙස්ගතව සැඟවී සිටින ප්‍රධාන පෙළේ අපරාධකරුවෙකුගේ ගෝලයින් බවට ද තොරතුරු හෙළි වී තිබෙනවා.\nඑමෙන්ම මෙම සැකකරුවන්ට අදාළ අපරාධ සිදු කිරීමට විදෙස්ගතව සිටින තැනැත්තා විසින් මුදල් එවා ඇති බවට ද අනාවරණ වී තිබෙන බවයි පොලිස් මාධ්‍ය ප්‍රකාශක කාර්‍යාලය නිවේදනය කළේ.\nසැකකරුවන් හෙට කඩුවෙල මහේස්ත්‍රාත් අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/322318/සංවිධානාත්මක-අපරාධ-කණ්ඩායම්-සාමාජිකයින්-04ක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=677"
}