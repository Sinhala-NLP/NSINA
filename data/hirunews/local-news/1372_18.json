{
       "Source": "hirunews",
       "Timestamp": "Sunday, 06 February 2022 - 13:55",
       "Headline": "අවුරුදු සමයේ අත්‍යවශ්‍ය ද්‍රව්‍ය මිල දී ගැනීමට තවත් ණය සහන",
       "News Content": "එළඹෙන සිංහල හා දෙමළ අලුත් අවුරුදු සමයට අත්‍යාවශ්‍ය ආහාර ද්‍රව්‍ය ඇතුළු ආනයනයන් සඳහා ඉන්දියාවෙන් සහ ඔස්ට්‍රෙලියාවෙන් ණය සහන ලබා ගැනීමට කටයුතු කරන බව වෙළඳ අමාත්‍ය ආචාර්ය බන්දුල ගුණවර්ධන පවසනවා.\nඉන්දියාවෙන් ඩොලර් බිලියනයක ණය සහනයක් එහිදී අපේක්ෂා කෙරෙන අතර, ඔස්ට්‍රෙලියාවෙන් ඩොලර් මිලියන 200 ක ණය සහනයක් ලබා ගැනීම පිළිබඳව සාකච්ඡා ආරම්භ වී ඇති බව සඳහන්.\nසහල්, පරිප්පු, ඖෂධ සහ අනෙකුත් අත්‍යාවශ්‍ය ද්‍රව්‍ය මෙම ණය සහන වැඩපිළිවෙල මගින් ලබා ගැනීමට අපේක්ෂිතයි.\nඑමෙන්ම, එම ආනයනයන් මාස 6 ක පමණ කාලයක් සඳහා ප්‍රමාණවත් වන බවයි වාර්තා වන්නේ.\nඔස්ට්‍රෙලියාවෙන් ලබා ගැනෙන ණය සහන යටතේ පරිප්පු සහ බාර්ලි ආදිය ලබා ගැනීමට අපේක්ෂා කෙරෙන අතර ඉන්දීය ණය සහන යටතේ අල, ළුෑණු, පරිප්පු සහ ඖෂධ ආනයනය කිරීමට නියමිතයි.\nමෙම ආනයනයන් සඳහා ගෙවීම් වාරික වශයෙන් මාස්පතා ගෙවීමටයි සැලසුම් කෙරෙන්නේ.\nමේ අතර, ඔස්ට්‍රෙලියාවෙන් ආනයනය කෙරෙන පරිප්පු පියළි කිරීම සඳහා මෙරට කර්මාන්තශාලාවක් ඉදිකිරීම පිළිබඳව ද අවධානය යොමුව තිබෙනවා.\nඑවැනි කර්මාන්තශාලාවක් හම්බන්තොට හෝ කොළඹ වරාය ආශ්‍රිතව පිහිටුවීමට කටයුතු කරනු ඇතැයි අපේක්ෂිතයි.\nමෙතෙක් ඔස්ට්‍රෙලියානු පරිප්පු ශ්‍රී ලංකාව වැනි රටවලට ලැබීමට පෙර පියළි කිරීම එක්සත් අරාබි එමීර් රාජ්‍යයේ දී සිදු කෙරුණා.",
       "URL": "https://www.hirunews.lk/296306/අවුරුදු-සමයේ-අත්‍යවශ්‍ය-ද්‍රව්‍ය-මිල-දී-ගැනීමට-තවත්-ණය-සහන",
       "Category": "Local News",
       "Parent URL": "https://www.hirunews.lk/local-news.php?pageID=1372"
}