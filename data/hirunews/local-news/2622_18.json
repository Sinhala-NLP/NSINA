{
       "Source": "hirunews",
       "Timestamp": "Tuesday, 30 June 2020 - 8:00",
       "Headline": "ඉකුත් සතිය තුළ දී මැලේරියා රෝගීන් 3ක්",
       "News Content": "ඉකුත් සතිය තුළ දී මෙරටින් මැලේරියා රෝගීන් 3 දෙනෙකු වාර්තා වී තිබෙනවා.\nජාතික මැලේරියා මර්දන ව්‍යාපාරය සඳහන් කළේ වසරේ මේ දක්වා කාලය තුළ මැලේරියා රෝගීන් 13 දෙනෙකු වාර්තා වී ඇති බවයි.\nමේ සතියේ වාර්තා වූ මැලේරියා රෝගීන් තුන් දෙනාගෙන් එක් අයෙකු දඹුල්ල - පැල්වෙහෙර නිරෝධායන මධ්‍යස්ථානයෙන් සොයාගෙන තිබෙනවා.\nරත්නපුර ප්‍රදේශයේ පදිංචි එම පුද්ගලයා මැඩගස්කරයේ සිට පැමිණ නිරෝධායනයට ලක්වෙමින් සිටි අයෙකු වන අතර ඔහු මේ වන විට දඹුල්ල රෝහලේ වෙනම වාට්ටුවකට යොමු කර ඇති බව මැලේරියා මර්දන ව්‍යාපාරයේ අධ්‍යක්ෂ වෛද්‍ය ප්‍රසාද් රණවීර සඳහන් කළා.\nඅනෙක් මැලේරියා ආසාදිතයින් දෙදෙනා දඹදිව වන්දනාවේ ගොස් පැමිණි දෙදෙනෙකු වන අතර, ඔවුන් එසේ පැමිණ මාස 10කට පසු මැලේරියා රෝගීන් බව තහවුරු වීම විශේෂත්වයක්.\nඔවුන් දෙදෙනා රත්නපුර - කලවාන සහ මොණරාගල යන ප්‍රදේශවල පදිංචිකරුවන්.\nශ්‍රී ලංකාව මැලේරියා රෝගය තුරන් කළ රටක් ලෙසයි සැලකෙන්නේ.\nඑහෙත් අප්‍රිකානු රටවල් සහ විශේෂයෙන් ඉන්දියාවේ සිට මෙරටට පැමිණෙන පුද්ගලයින් මැලේරියා රෝගීන් ලෙස හඳුනා ගැනෙන බවයි මැලේරියා මර්දන ව්‍යාපාරයේ අධ්‍යක්ෂවරයා වැඩිදුරටත් සඳහන් කළේ.",
       "URL": "https://www.hirunews.lk/244277/ඉකුත්-සතිය-තුළ-දී-මැලේරියා-රෝගීන්-3ක්",
       "Category": "Local News",
       "Parent URL": "https://www.hirunews.lk/local-news.php?pageID=2622"
}