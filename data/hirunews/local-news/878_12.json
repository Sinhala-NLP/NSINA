{
       "Source": "hirunews",
       "Timestamp": "Saturday, 10 September 2022 - 13:03",
       "Headline": "මුහුදුබත් වූ නෞකා 104 ක් සහ ගුවන් යානා 5 ක් දිවයින අවට සාගර පත්ලේ",
       "News Content": "මෙරටට පැමිණෙන සංචාරකයින්ගෙන් සියයට 50 කට වැඩි පිරිසක් සීගිරිය, නැරඹීමට වැඩි කැමැත්තක් දක්වන බව මධ්‍යම සංස්කෘතික අරමුදල පවසනවා.\nඊට අමතරව, සංචාරකයින් වැඩි පිරිසක් අනුරාධපුර සහ පොළොන්නරුව දිස්ත්‍රික්කයන්හි පවතින පුරාවිද්‍යා ස්ථාන නැරඹීමට පැමිණෙන බව සඳහන්.\nපසුගිය කාලසීමාවේ පැවති කොරෝනා වසංගත තත්ත්වය, ඉන්ධන අර්බුදය සහ ආර්ථික අර්බුදය හේතුවෙන් සංචාරකයින්ගේ පැමිණීමේ අඩුවක් දක්නට ලැබුණු අතර එය නැවතත් වර්ධනය වෙමින් පවතින බවයි මධ්‍යම සංස්කෘතික අරමුදලේ අධ්‍යක්ෂ ජනරාල් මහාචාර්ය ගාමිණි රණසිංහ ප්‍රකාශ කළේ.\nමේ අතර, ගතවූ වසර 500 ක පමණ කාලසීමාව තුළ ශ්‍රී ලංකාව අවට මුහුදුසීමාවේ නෞකා 104 ක් සහ අනතුරට ලක්වූ ගුවන් යානා 5 ක් මුහුදුබත්වී ඇති බව ශ්‍රී ලංකා ජාතික නැව් සුන්බුන් දත්ත වාර්තාව පවසනවා. මෙම මුහුදුබත් වූ නෞකා සහ ගුවන් යානා බොහෝදුරට සුන්බුන් විසිරී පවතින්නේ ගාල්ල සහ ත්‍රිකුණාමලය අවට ප්‍රදේශවලයි.\nදෙවන ලෝක යුද සමයට අයත් ගුවන් යානා සහ ලන්දේසි පාලන සමයේ මෙන්ම ඊට පෙර කාලවලට අයත් නාවික යාත්‍රාවල කොටස් ද පවතින බවයි එම දත්ත වාර්තාවේ වැඩිදුරටත් දැක්වෙන්නේ.\nමේ අතර දෙවන ලෝක යුද සමයට අයත් ගුවන් යානා මෙලෙස මුහුදුබත්වී ඇති අතර එහි සුන්බුන්ද පවතින බව සඳහන්.\nගාල්ල සහ ත්‍රිකුණාමලය අවට මුහුදුබත්ව ඇති මේවායේ සුන්බුන් නැරඹීමට දෙස් විදෙස් සංචාරකයින්ට තම අරමුදල යටතේ පවතින මුහුදු පුරා විද්‍යා ආයතන හරහා අවස්ථාව සැළසෙන බවයි මධ්‍යම සංස්කෘතික අරමුදල සඳහන් කළේ.",
       "URL": "https://www.hirunews.lk/315039/මුහුදුබත්-වූ-නෞකා-104-ක්-සහ-ගුවන්-යානා-5-ක්-දිවයින-අවට-සාගර-පත්ලේ",
       "Category": "Local News",
       "Parent URL": "https://www.hirunews.lk/local-news.php?pageID=878"
}