{
       "Source": "hirunews",
       "Timestamp": "Thursday, 09 March 2017 - 12:38",
       "Headline": "මොරගහකන්ද පවුල් 32 ක සාමාජිකයින් උපවාසයක",
       "News Content": "මොරගහකන්ද ජලාශයට ඉඩකඩම් යටවූ පවුල් 32 ක සාමාජිකයින් මේ වනවිට ජලයෙන් යටවන නාවුල, ඇලගමුව ප්‍රධාන මාර්ගයේ උපවාසයක් ආරම්භ කර තිබෙනවා.\nඊයේ පස්වරුවේ සිට උපවාසයේ නිරත වන මෙම පිරිස් ප්‍රකාශ කළේ මොරගහකන්ද ජලාශය හේතුවෙන් ඉඩම් අහිමි වූ තම දෙමාපියන්ට වන්දි ලැබුණ ද එම ඉඩම්වල පදිංචිව සිටි තමන්ට වන්දි ලබාදීමක් සිදුකර නොමැති බවයි.\nඇලගමුව, ගල්පොරුගොල්ල සහ මැදපීල්ල ප්‍රදේශවල ජීවත් වූ තමන්ගේ නිවෙස්වලටද වන්දි ලබාදීම සඳහා මහවැලි අධිකාරිය තක්සේරු කිරීම් සිදුකළ නමුත් මෙතෙක් වන්දි මුදල් ලබාදීම ප්‍රමාද කර ඇති බවටද ඔවුන් චෝදනා කරනවා.\nමේ පිළිබඳව හිරු ප්‍රවෘත්ති අංශය මොරගහකන්ද කළුගඟ සංවර්ධන ව්‍යාපෘතියේ ඉඩම් අත්පත් කර ගැනීම් සහ නැවත පදිංචි කිරීම් ව්‍යාපෘතියේ නියෝජ්‍ය අධ්‍යක්ෂ ආර්. එම්. මහින්ද රණසිංහගෙන් විමසීමක් කළා.\nඔහු කියා සිටියේ ලබන සතියේදී දැනට වන්දි මුදල් අහිමි වූ මෙම පිරිස් වෙත වන්දි ලබාදීම සිදු කරන බවයි.",
       "URL": "https://www.hirunews.lk/156447/මොරගහකන්ද-පවුල්-32-ක-සාමාජිකයින්-උපවාසයක",
       "Category": "Local News",
       "Parent URL": "https://www.hirunews.lk/local-news.php?pageID=4623"
}