{
       "Source": "hirunews",
       "Timestamp": "Saturday, 23 July 2022 - 18:54",
       "Headline": "පැමිණිල්ලක් විභාගයට ගිය පොලීසියේ දෙදෙනෙකුට කැත්තකින් කෙටූ සැකකරුවෙකුට වෙඩි",
       "News Content": "ඇල්පිටිය - පිටිගල - තල්ගස්පේ - මානානහේන ප්‍රදේශයේදී පොලිස් නිලධාරීන් දෙදෙනෙකුට තියුණු ආයුධයකින් පහරදී තුවාල සිදුකළ පුද්ගලයෙකු පොලීසිය සිදුකළ වෙඩි තැබීමකින් තුවාල ලබා ගාල්ල කරාපිටිය ශික්ෂණ රෝහලට ඇතුළත් කර තිබෙනවා.\nකාන්තාවකට පහරදීමේ සිද්ධියක් සම්බන්ධයෙන් වන පැමිණිල්ලක් විභාගයට ගිය පොලිස් කොස්තාපල්වරයෙකුට අදාළ සැකකරු විසින් කැත්තකින් පහරදී ඇති බවයි පොලීසිය සඳහන් කළේ.\nඑම සිද්ධිය පිළිබඳව 119 පොලිස් හදිසි ඇමතුම් අංකයට ලද තොරතුරක් මත පිටිගල පොලීසියේ ස්ථානාධිපතිවරයා සහ පොලිස් පරීක්ෂකවරයෙකු අදාළ ස්ථානයට ගොස් තිබෙනවා.\nඑහිදී සැකකරු පොලිස් පරීක්ෂකවරයාට ද තියුණු ආයුධයකින් පහරදී ඇති අතර, එම අවස්ථාවේ ස්ථානාධිපතිවරයා විසින් සැකකරුට වෙඩි තබා ඇති බවයි වාර්තා වන්නේ.\nවෙඩි වැදීමෙන් තුවාල ලැබූ සැකකරුට එරෙහිව ස්ත්‍රී දූෂණ නඩු 2 ක් සහ පුද්ගල ඝාතන නඩුවක් ද පවතින බවයි පොලීසිය සඳහන් කළේ.\nසිද්ධියෙන් තුවාල ලැබූ පොලිස් කොස්තාපල්වරයා සහ පොලිස් පරීක්ෂකවරයා මේ වනවිට ඇල්පිටිය මූලික රෝහලේ ප්‍රතිකාර ලබනවා. වෙඩි වැදීමෙන් තුවාල ලැබූ සැකකරු කරාපිටිය රෝහලට ඇතුළත් කර ඇති අතර ඔහුගේ තත්ත්වය බරපතල බවයි රෝහල් ආරංචි මාර්ග සඳහන් කළේ.",
       "URL": "https://www.hirunews.lk/310771/පැමිණිල්ලක්-විභාගයට-ගිය-පොලීසියේ-දෙදෙනෙකුට-කැත්තකින්-කෙටූ-සැකකරුවෙකුට-වෙඩි",
       "Category": "Local News",
       "Parent URL": "https://www.hirunews.lk/local-news.php?pageID=998"
}