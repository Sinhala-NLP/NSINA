{
       "Source": "hirunews",
       "Timestamp": "Monday, 08 March 2021 - 8:09",
       "Headline": "මහා පරිමාණ කසල තේ අපනයන ජාවාරමක් ගැන තොරතුරු හෙළිවේ",
       "News Content": "විදෙස් රටවලට අපනයනය කරන තේ වල කීර්ති නාමයට හානි වන අයුරින් කසල තේ විදෙස්ගත කරන ජාවාරමක් සම්බන්ධයෙන් තොරතුරු අනාවරණ වී තිබෙනවා.\nසිද්ධියට අදාළව ප්‍රධාන වශයෙන් චෝදනා එල්ල වී ඇති පුද්ගලයා මේ වන විට අධිකරණය මඟහරිමින් සිටින බවටයි රේගු දෙපාර්තමේන්තුව සඳහන් කළේ.\nකෙසේ වෙතත්, ජාවාරමට අදාළව අත්අඩංගුවට ගත් සැකකරුවන් තුන් දෙනෙකු මේ මස 19 වන දා දක්වා රක්ෂිත බන්ධනාගාර ගත කිරීමට පියවර ගෙන තිබෙනවා.\nඒ අතර වාප්පු ලිපිකරුවන් දෙදෙනෙකු ද සිටින බවටයි රේගුවේ ප්‍රකාශකයෙකු හිරු ප්‍රවෘත්ති අංශයට සදහන් කළේ.\nමිරිස් කුඩු සහ හාල්පිටි අපනයන කරන මුවාවෙන් විදෙස් රටවලට මෙලෙස කසල තේ අපනයන කර ඇති බවට තොරතුරු අනාවරණ වී තිබෙනවා.\nඑලෙස කසල තේ කිලෝග්‍රෑම් 70,000ක් අඩංගු බහාලුම් 4ක් ඩුබායි රාජ්‍යයේදී අත්අඩංගුවට ගැනීමත් සමඟයි මෙම තොරතුරු අනාවරණ වී ඇත්තේ.\nමෙරට තේ සඳහා කීර්ති නාමයට හානි කර අයුරින් කසල තේ අපනයනය කළහොත් මෙරටට දැඩි පාඩුවක් සිදුවිය හැකි බව ද රේගුව පවසනවා.\nමීට පෙර ද කසල තේ අඩංගු කන්ටේනර් 160ක් ඉරාකය වෙත අපනයනය කර තිබුණා.\nඊට අදාළව ද ප්‍රධාන සැකකරු වන්නේ දැනට චෝදනා එල්ල වී සිටින පුද්ගලයායි.\nඅවස්ථා ගණනාවකදී අධිකරණයට පැමිණෙන ලෙස දැනුම් දී තිබුණ ද වෛද්‍ය වාර්තා ඉදිරිපත් කරමින් ඒවා මගහරින බවටයි රේගු දෙපාර්තමේන්තුවේ ජ්‍යෙෂ්ඨ ප්‍රකාශකයෙකු හිරු ප්‍රවෘත්ති අංශයට සදහන් කළේ.",
       "URL": "https://www.hirunews.lk/264665/මහා-පරිමාණ-කසල-තේ-අපනයන-ජාවාරමක්-ගැන-තොරතුරු-හෙළිවේ",
       "Category": "Local News",
       "Parent URL": "https://www.hirunews.lk/local-news.php?pageID=2103"
}