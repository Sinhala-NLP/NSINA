{
       "Source": "hirunews",
       "Timestamp": "Sunday, 26 June 2022 - 19:08",
       "Headline": "රටේ කටයුතු සීමා කරන්නැයි තෙල් ඇමති ඉල්ලයි (වීඩියෝ)",
       "News Content": "ඉන්ධන මිලදී ගැනීම සම්බන්ධයෙන් රුසියාව සමඟ සාකච්ඡා කිරීමට අමාත්‍යවරුන් දෙදෙනෙකු හෙට එරට බලා පිටත්ව යාමට නියමිත බව විදුලිබල හා බලශක්ති අමාත්‍ය කංචන විජේසේකර ප්‍රකාශ කළා.\nකොළඹ අද පැවති මාධ්‍ය හමුවකට එක්වෙමින් ඔහු කියා සිටියේ වෙනත් රාජාතාන්ත්‍රික කටයුත්තක් සඳහා සහභාගි වන අතරතුර මොවුන් දෙදෙනා අදාළ සාකච්ඡා සඳහා එක්වන බවයි.\nරට සතුව මේ වන විට පවතින ඉන්ධන තොග සම්බන්ධයෙන්ද එම මාධ්‍ය හමුවේදී පැහැදිලි කරමින් බලශක්ති අමාත්‍යවරයා කියා සිටියේ හෙට දිනයේ අයි.ඕ.සී සමාගමෙන් ඩීසල් මෙට්‍රික් ටොන් 10,000ක් මිලදී ගැනීමට අපේක්ෂා කරන බවයි.\nඩීසල් මෙට්‍රික් ටොන් 9000ක් සහ පෙට්‍රල් මෙට්‍රික් ටොන් 6,000ක් පමණක් මේ වන විට රටතුල පවතින බවද ඔහු කියා සිටියා.\nඑමෙන්ම, ණය ක්‍රමවේදයක් යටතේ ඉන්ධන ආනයනය කිරීමේ එකඟතාව මත ඉන්ධන නිෂ්පාදනය කරන රටවල සමාගම් සඳහා මෙරට ඉන්ධන පිරවුම්හල් ලබා දීම පිළිබද යෝජනාවක් හෙට පැවත්වෙන අමාත්‍ය මණ්ඩලයට ඉදිරිපත් කරන බවයි අමාත්‍යවරයා කියා සිටියේ.\nඉන්ධන පිරවුම්හල් අසල මේ වනවිට පෝලිම්වල රැදි සිටින ජනතාවට හෙට සිට ටෝකන් පත් ක්‍රමයක් හඳුන්වාදීමට තීරණය කර ඇති බව අමාත්‍ය කංචන විජේසේකර එම මාධ්‍ය හමුවේදී කියා සිටියා.\nඑමෙන්ම වාහන හිමි සෑම පුද්ගලයෙකුම ලියාපදිංචි කිරීමට නව වැඩපිළවෙළක් රජය විසින් ආරම්භ කර තිබෙනවා.\nඉන්ධන ලබාදීමේ ක්‍රමවේදය යටතේ මෙම ලියාපදිංචි කිරීම සිදුවන අතර ග්‍රාම නිලධාරීන්, කෘෂි සහ සංවර්ධන නිලධාරීන් හරහා අදාළ ලියාපදිංචි කිරීම් සිදු කෙරෙනු බවයි අමාත්‍ය කංචන විජේසේකර කියා සිටියේ.\nඑමෙන්ම භූමිතෙල් ලීටරයකින් රුපියල් 444ක පාඩුවක් සිදුවන බව ද ඔහු ප්‍රකාශ කළා.",
       "URL": "https://www.hirunews.lk/308244/රටේ-කටයුතු-සීමා-කරන්නැයි-තෙල්-ඇමති-ඉල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1066"
}