{
       "Source": "hirunews",
       "Timestamp": "Tuesday, 21 February 2023 - 19:22",
       "Headline": "දේශපාලන සෙල්ලම් එපා - යෝජනා දෙන්නැයි විපක්ෂයට ජනපතිගෙන් ඇරයුම් (වීඩියෝ)",
       "News Content": "ආර්ථිකය ගොඩනැගීමට රජය ගෙන යන වැඩපිළිවෙළට විකල්ප යෝජනා ඇත්නම් ඒවා ජාත්‍යන්තර මූල්‍ය අරමුදල වෙත ඉදිරිපත් කිරීමට අවස්ථාව සළසාදීමට සූදානම් බව ජනාධිපති රනිල් වික්‍රමසිංහ පවසනවා.\nරටේ ශක්තිමත් ආර්ථිකයක් ගොඩනැගීමට නිවැරදි සැළැස්මක් තිබිය යුතු බවත්, වත්මන් ආණ්ඩුව ගෙන යන ආර්ථික වැඩපිළිවෙල නිසා පසුගිය මාස කිහිපය තුළ පැවති ආර්ථික දුෂ්කරතාවන් තරමක් අඩුවී ඇති බවත් ජනාධිපතිවරයා සඳහන් කළා.\nජනාධිපතිවරයා මේ බව කියා සිටියේ මහනුවර දිස්ත්‍රික්කයේ ව්‍යාපාරිකයන් සහ නීතීඥවරුන් සමඟ ඊයේ මහනුවර ජනාධිපති මන්දිරයේ පැවති හමුවකදියි.\nඑසේම දැනට ක්‍රියාත්මක වන බදු ක්‍රමවේදය ගළවාගැනීමේ මෙහෙයුමක් වන බව ජනාධිපතිවරයා අද ප්‍රකාශ කළේ කොළඹ පැවති 2023 බදු සංසදය අමතමින්.\nමේ අතර අයවැය මගින් ලබාදී ඇති අනුමත ණය ගැනීමේ සීමාව තුළ අවශ්‍ය අරමුදල් සළසා ගැනීමට අවශ්‍ය පියවර ගැනීම සඳහා භාණ්ඩාගාර ලේකම්වරයාට බලය පැවරීමට මුදල් අමාත්‍යවරයා ලෙස ජනාධිපතිවරයා ඉදිරිපත් කළ යෝජනාවට අමාත්‍ය මණ්ඩල අනුමැතිය හිමිව තිබෙනවා.",
       "URL": "https://www.hirunews.lk/327967/දේශපාලන-සෙල්ලම්-එපා-යෝජනා-දෙන්නැයි-විපක්ෂයට-ජනපතිගෙන්-ඇරයුම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=521"
}