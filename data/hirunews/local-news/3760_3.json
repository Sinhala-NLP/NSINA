{
       "Source": "hirunews",
       "Timestamp": "Friday, 07 September 2018 - 16:37",
       "Headline": "පාසල් සිසුවියක් කෙළෙසූ පාසල් සිසුවෙක් ඇතුලු තිදෙනෙකු පොලිස් දැලේ",
       "News Content": "සෙවණගල ප්‍රදේශයේ පාසලක දහවන ශ්‍රේණියේ ඉගෙනුම ලබන පාසල් ශිෂ්‍යාවක්‌ දූෂණය කළ තිදෙනෙක් පෙරේදා (05) සෙවණගල පොලිසිය විසින් අත්අඩංගුවට ගෙන තිබෙනවා.\nමෙලෙස අත්අඩංගුවට ගෙන ඇත්තේ  දූෂණයට ලක්වූ සිසුවියගේ පෙම්වතා බව කියන එම පාසලේම උසස් පෙළ ඉගෙනුම ලබන සිසුවෙක් සහ තවත් තරුණයින් දෙදෙනෙක්.\nඅත්අඩංගුවට පත් සැකකරුවන් ඊයේ (06) ඇඹිලිපිටිය අධිකරණය හමුවට ඉදිරිපත් කිරීමෙන් අනතුරුව එක් සැකකරුවෙකු රක්ෂිත බන්ධනාගාර ගතකර ඇති අතර සෙසු සැකකරුවන් දෙදෙනා ඇප මත නිදහස් කර තිබෙනවා.\nඅදාල සිසුවිය පාසලට ගොස්‌ පාසල ආරම්භ වීමට පෙර ඇය සිය පෙම්වතා වන පාසල් සිසුවා සමඟ පාසලෙන් පිටවී ත්‍රිරෝද රථයක නැග පාළු නිවසකට ගොස්‌ ඇති බව සඳහන්.\nඅනතුරුව පාසල් සිසුවාගේ තවත් මිතුරන් දෙදෙනෙකු ද එම ස්ථානයට පැමිණ ඇති අතර පසුව ඔවුන් තිදෙනා ඇයව දූෂණය කර ඇති අතර එම හැසිරීම් ජංගම දුරකථනයකින් වීඩියෝ කර ඇති බවට කරුණු අනාවරණය වී තිබෙනවා.\nසිද්ධිය සම්බන්ධයෙන් පාසලේ විදුහල්පතිට කරුණු අනාවරණය වීමත් සමඟ ඒ පිළිබදව පොලිසියට පැමිණිලි කර ඇති බවයි වාර්තා වන්නේ.\nඅනතුරුව සැකකරුවන් අත්අඩංගුවට ගෙන ඇති අතර අත්අඩංගුවට පත් සැකකරුවන් අතර දූෂණයට ලක්වූ සිසුවියගේ පෙම්වතාට අමතරව ඇය මීට පෙර ප්‍රේම සම්බන්ධතාවක් පැවැත්වූ බව කියන තරුණයෙකු ද සිටින බවයි පොලිසිය සඳහන් කළේ.\nදූෂණයට ලක්වූ සිසුවිය වෛද්‍ය පරීක්ෂණයක් සඳහා ඇඹිලිපිටිය රෝහලට ඇතුළත් කර ඇති අතර සිද්ධිය සම්බන්යෙන් සෙවණගල පොලිසිය වැඩිදුර පරීක්ෂණ පවත්වනු ලබනවා.",
       "URL": "https://www.hirunews.lk/199370/පාසල්-සිසුවියක්-කෙළෙසූ-පාසල්-සිසුවෙක්-ඇතුලු-තිදෙනෙකු-පොලිස්-දැලේ",
       "Category": "Local News",
       "Parent URL": "https://www.hirunews.lk/local-news.php?pageID=3760"
}