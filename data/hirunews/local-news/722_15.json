{
       "Source": "hirunews",
       "Timestamp": "Sunday, 20 November 2022 - 7:18",
       "Headline": "ජල ගාස්තු යළි සංශෝධනය කිරීමට යෝජනා",
       "News Content": "පිරිවැයට සරිලන ආකාරයෙන් ජල ගාස්තුව සංශෝධනය කළ යුතු බව ජාතික ජල සම්පාදන හා ජලාපවාහන මණ්ඩලය පවසනවා.\nඑම මණ්ඩලයේ නිලධාරීන් විසින් ඊට අදාළ යෝජනා ජල සම්පාදන කටයුතු පිළිබඳ අමාත්‍යාංශයීය උපදේශක කාරක සභාවට ඉදිරිපත් කර ඇති බවයි වාර්තාවන්නේ.\nජල ලීටරයක් සඳහා පාරිභෝගිකයන්ගෙන් අය කරන්නේ ශත දෙකක මුදලක්.\nඑය ශත පහක් දක්වා ඉහළ දැමුව ද පිරිවැය ආවරණය නොවන බවයි ජල සම්පාදන මණ්ඩලය පෙන්වා දෙන්නේ.\nසාමාන්‍යයෙන් පානීය ජල ලීටරයක් නිෂ්පාදනය කිරීම සඳහා ජල සම්පාදන මණ්ඩලයට ශත 12 ත් 14 ත් අතර මුදලක් වැය වනවා.\nමෙම තත්වයන් සැළකිල්ලට ගැනීමේ දී ජල සම්පාදනයේ දී ගාස්තු සංශෝධනය කිරීමේ කාලීන අවශ්‍යතාවක් උද්ගතව ඇති බවයි එම මණ්ඩලය උපදේශක කාරක සභාවට ඉදිරිපත් කර ඇති යෝජනාවේ දැක්වෙන්නේ.\nවිශේෂයෙන්ම වර්තමානයේ පවතින ආර්ථික අර්බුදය හමුවේ ජල ව්‍යාපෘති සඳහා මුදල් වෙන් කිරීමට නොහැකි තත්ත්වය මත මෙසේ ජල ගාස්තු සංශෝධනය කිරීම මගින් යම් මුදල් ඉතිරියක් සිදු වන්නේ නම් එම මුදල ජල ව්‍යාපෘති වෙනුවෙන් වෙන් කළ හැකි බවද ඔවුන් සඳහන් කළා.\nමෙහිදී සමෘද්ධිලාභීන්, වැඩිහිටි ප්‍රජාව ඇතුළු අඩු ආදායම්ලාභීන් හැර අනෙකුත් පාර්ශ්ව සඳහා ජල ගාස්තු සංශෝධනය කිරීම පිළිබඳ අවධානය යොමු කරන බවයි අමාත්‍ය කෙහෙලිය රඹුක්වැල්ල කියා සිටියේ.\nතව ද පානීය ජල බෝතල්වලින් රජයට බදු මුදලක් අයකිරීම පිළිබඳව සහ දිවයිනේ විවිධ ප්‍රදේශවල පවතින ජල ව්‍යාපෘතිවල වර්තමාන ප්‍රගතිය පිළිබඳව ද මෙහිදී සාකච්ඡාවට ලක් වූ බවයි පාර්ලිමේන්තුවේ සන්නිවේදන දෙපාර්තමේන්තුව නිවේදනය කළේ.",
       "URL": "https://www.hirunews.lk/320819/ජල-ගාස්තු-යළි-සංශෝධනය-කිරීමට-යෝජනා",
       "Category": "Local News",
       "Parent URL": "https://www.hirunews.lk/local-news.php?pageID=722"
}