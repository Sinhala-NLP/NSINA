{
       "Source": "hirunews",
       "Timestamp": "Wednesday, 06 May 2020 - 22:03",
       "Headline": "වැටී ඇති ආර්ථිකය ගොඩගැනීමට හැකි බවට ජනපතිගෙන් ප්‍රකාශයක්",
       "News Content": "COVID 19 වසංගතය හේතුවෙන් අඩාල වූ ආර්ථිකය යළි ගොඩනැගීමට හැකි බව ජනාධිපති ගෝඨාභය රාජපක්ෂ අවධාරණය කරනවා.\nඒ සඳහා නව ආර්ථික මාදිලියක් සැකසීමේ වගකීම ආර්ථික පුනර්ජීවනය හා දරිද්‍රතාව තුරන් කිරීම සඳහා වන ජනාධිපති කාර්ය සාධක බලකායට පැවරෙන බවයි ජනාධිපතිවරයා කියාසිටියේ.\nකාර්ය සාධක බලකාය විෂය ක්ෂේත්‍ර අනුව කොටස් වශයෙන් බෙදී ඉලක්ක ගත නව ආර්ථික සැලසුම් සකස් කර ක්‍රියාත්මක කළ යුතු බව ගෝඨාභය රාජපක්ෂ මෙහිදී සඳහන් කළා.\nමැයි 11 දා සිට යළි යථා තත්වයට පත් කෙරෙන ජන ජිවිතයත් සමග ආර්ථිකය ද නගා සිටුවීමේ අරමුණින් ජනාධිපති කාර්ය සාධක බලකාය සමග අද (06) පස්වරුවේ ජනාධිපති කාර්යාලයේ පැවති ප්‍රථම සාකච්ඡාවේදීයි ජනාධිපතිවරයා මේ බව ප්‍රකාශ කළේ.\nමෙරට ආර්ථිකයට විශාල ශක්තියක් වූ ඇඟලුම් සහ සංචාරක කර්මාන්ත නව මුහුණුවරකින් ඇරඹිය යුතු බව ද ඔහු කියාසිටියා.\nCOVID -19 වෛරසය මර්දනය කර නැගී සිටින රටවල් ඉලක්ක කර ගනිමින් සංචාරකයන් ගෙන්වා ගැනීමේ හැකියාව ද  ජනාධිපතිවරයා මෙහිදී පෙන්වා දී තිබෙනවා.\nදේශීය සංචාරක ව්‍යාපාරය ප්‍රවර්ධනයට වැඩි අවධානයක් යොමු කිරීමෙන් හෝටල් කර්මාන්තය ආරක්ෂා කර ගැනීමේ හැකියාව ද කෙරෙහි ද අවධානය යොමු  කෙරුණා.\nවරාය නගරය සහ හම්බන්තොට කර්මාන්ත කලාපය කේන්ද්‍ර කර ගනිමින් විදේශීය ආයෝජකයන් ගෙන්වා ගැනීමට ඇති හැකියාව ද ජනාධිපතිවරයා පෙන්වා දුන් අතර විදේශ ණය වෙනුවට ආයෝජන ඉඩ ප්‍රස්ථා සැලසුම් කිරීමේ වගකීම අමාත්‍යාංශ ලේකම්වරුන්ට පවරනු ලැබුවා.\nගත වූ සති කිහිපය තුළ නව නිර්මාණ රැසක් මෙරටින් බිහිවී ඇති අතර ඒවා ලෝක වෙළෙඳපොළට හඳුන්වාදෙමින් නව නිපැයුම් අපනයන ආර්ථිකයට දායක කර ගැනීමේ හැකියාව පිළිබඳව ද සාකච්ඡාවට ලක් වී තිබෙනවා.\nමේ තර මැයි 11 දා සිට පෞද්ගලික ආයතනවල කාර්යාල පෙ.ව 10ට ආරම්භ කරන ලෙස දැනුම් දී තිබුණ ද කර්මාන්ත කටයුතු සිය අවශ්‍යතාව මත පවත්වාගෙන යා හැකි බවටයි එහිදී තීරණය වී ඇත්තේ.\nඋසස් අධ්‍යාපනය සඳහා සිසුන් විශාල පිරිසක් ලෝකයේ බොහෝ රටවලට ගොස් ඇති බව මෙරටට පැමිණීමට කර ඇති ඉල්ලීම් මගින් අනාවරණය වී ඇති අතර  ඉන් රටින් පිටව ගිය විනිමය සංචිත අති විශාල බව මෙහිදී අවධානයට ලක්වූ කරුණක්.\nඋසස් අධ්‍යාපන ආයතන සදහා ආයෝජන අවස්ථා පුළුල් කර එම මුදල් මෙරට රඳවා ගැනීමට ඇති හැකියාව මෙන්ම විදේශ රටවල සිසුන් ද මෙරටට ගෙන්වා ගැනීමෙන් විශාල විදේශ විනිමයක් ඉපැයිය හැකි බවයි ජනාධිපති ගෝඨාභය රාජපක්ෂ පෙන්වා දුන්නේ.\nවසරකට ඖෂධ ගෙන්වීමට විශාල විනිමයක් වැය කරන අතර ඉන් බොහෝ ඖෂධ මෙරට දී නිෂ්පාදනය කළ හැකි බැවින්  ඊට අවශ්‍ය පසුබිම කඩිනමින් සැකසීමේ වගකිම ද ජනාධිපති කාර්ය සාධක බලකායට පැවරෙනවා.\nකෘෂිකර්මාන්තයට අවශ්‍ය බීජ වර්ග රැසක් මෙරටදීම නිෂ්පාදනය කිරීම කෙරෙහි ද අවධානය යොමු කර තිබෙනවා.",
       "URL": "https://www.hirunews.lk/240220/වැටී-ඇති-ආර්ථිකය-ගොඩගැනීමට-හැකි-බවට-ජනපතිගෙන්-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=2749"
}