{
       "Source": "hirunews",
       "Timestamp": "Tuesday, 30 March 2021 - 16:21",
       "Headline": "රවී ඇතුලු අටදෙනා යළි රිමාන්ඩ්(වීඩියෝ)",
       "News Content": "2016 වසරේ සිදුවූ බැඳුම්කර සිද්ධියට අදාළව රක්ෂිත බන්ධනාගාර ගත කර සිටි හිටපු මුදල් අමාත්‍ය රවී කරුණානායක ඇතුළු විත්තිකරුවන් 8 දෙනා අප්‍රේල් මස පළමු වනදා දක්වා යළි රක්ෂිත බන්ධනාගාර ගත කිරීමට අධිකරණය නියෝග කළා.\nඒ සැකකරුවන් දමිත් තොටවත්ත, මංජුල තිලකරත්න සහ මොහොමඩ් ඉර්ෂඩීන් යන ත්‍රිපුද්ගල මහාධිකරණ විනිසුරු මඩුල්ල හමුවේ අද ඉදිරිපත් කළ අවස්ථාවේදීයි.\nසැකකරුවන්ට ඇප ලබා දෙන්නේ ද නැද්ද යන්න සම්බන්ධයෙන් අප්‍රේල් පළමුවනදා ප්‍රකාශයට පත් කරන බවයි මහාධිකරණ විනිසුරු මඩුල්ල ප්‍රකාශ කළේ.\n2016 වසරේ මාර්තු 29 සහ 31 යන දිනවල සිදුවූ බැඳුම්කර වෙන්දේසියේදී රුපියල් මිලියන 36.98 ක බැඳුම්කර සාවද්‍ය පරිහරණය කිරීමේ චෝදනා යටතේ නීතිපතිවරයා විසින් ස්ථිර ත්‍රිපුද්ගල මහාධිකරණය හමුවේ මෙම නඩුව ගොනුකර තිබුණා.\nඑහි චුදිතයන් ලෙස හිටපු මුදල් අමාත්‍ය රවී කරුණානායක, හිටපු මහබැංකු අධිපති අර්ජුන මහේන්ද්‍රන්, පර්පෙචුවල් ටේ‍රෂරීස් සමාගමේ හිමිකරු අර්ජුන් ඇලෝසියස්, කසුන් පලිසේන, නම් කර තිබුණා.\nඑමෙන්ම එම සමාගමේ අධ්‍යක්ෂවරුන් වන රන්ජන් හුලුගල්ල, මුත්තුරාජා සුරේන්ද්‍රන්, අජාන් ගාර්දිය පුංචිහේවා සහ මහබැංකුවේ  රාජ්‍ය ණය\nදෙපාර්තමේන්තුවේ විධායක නිලධාරි සංගරපිල්ලේ පදුමනාදන්, සේවක අර්ථ සාධක අරමුදලේ විධායක නිලධාරින් ඉන්දික සමන් කුමාර ද එහි අනෙක් චූදිතයන්.\nමේ අතර, මුදල් විශුද්ධිකරණ චෝදනාව මත අත්අඩංගුවට ගැණුනු ස්වර්ණමහල් පෞද්ගලික සමාගමේ හිටපු අධ්‍යක්ෂවරුන් වන ජිවක එදිරිසිංහ, නාලක එදිරිසිංහ, අසංක එදිරිසිංහ සහ දීපා එදිරිසිංහ අප්‍රේල් මස පළමුවනදා දක්වා යළි රක්ෂිත බන්ධනාගාර ගත කෙරුණා.\nඒ සැකකරුවන් අද ස්කයිප් තාක්ෂණය ඔස්සේ කොළඹ කොටුව මහේස්ත්‍රාත් ප්‍රියන්ත ලියනගේ හමුවට ඉදිරිපත් කිරීමෙන් අනතුරුවයි.\nනීතිපතිවරයාගේ උපදෙස් මත අපරාධ පරීක්ෂණ දෙපාර්තමේන්තුව පසුගිය 16 වනදා ඔවුන් අත්අඩංගුවට ගත්තා.",
       "URL": "https://www.hirunews.lk/267013/රවී-ඇතුලු-අටදෙනා-යළි-රිමාන්ඩ්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2052"
}