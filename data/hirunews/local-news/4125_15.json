{
       "Source": "hirunews",
       "Timestamp": "Monday, 15 January 2018 - 9:34",
       "Headline": "ජනපති  ධුර කාලය ගැන ශ්‍රේෂ්ඨාධිකරණය තීරණය දැනුම් දෙයි",
       "News Content": "ජනාධිපති මෛත්‍රීපාල සිරිසේනගේ ධූර කාලය වසර 05ක් බව ශ්‍රේෂ්ඨාධිකරණය දැනුම් දී තිබෙනවා.\nඒ තමාගේ ධූර කාලය වසර 05ක් ද 06ක් ද යන්න පිළිබඳව ජනාධිපතිවරයා කළ විමසීම සම්බන්ධයෙන් ශ්‍රේෂ්ඨාධිකරණයේ මතය දැනුම් දෙමින්.\nතමාට 2021 දක්වා ජනාධිපති ධූරය දැරිය හැකි දැයි ජනාධිපතිවරයා ශ්‍රේෂ්ඨාධිකරණයෙන් මෙම මත විමසුම සිදු කළේ පසුගිය 08 වනදායි.\n2015 ජනවාරි 08 වන දා පැවැති ජනාධිපතිවරණයෙන් ජයගත් ජනාධිපති මෛත්‍රීපාල සිරිසේන ඊට පසුදින ධුරයේ දිවුරුම් දුන්නා.\nආණ්ඩුක්‍රම ව්‍යවස්ථාවට අනුව එම අවස්ථාවේදී ජනාධිපති ධුරයේ නිළ කාලය වසර 06ක් ලෙසයි සදහන් වුණේ.\nකෙසේ වුවත් ඊට පසුව පාර්ලිමේන්තුවේ සම්මත කෙරුණු 19 වන ව්‍යවස්ථා සංශෝධනය අනුව ජනාධිපති ධුරයේ නිල කාලය වසර 05ක් දක්වා අඩු කෙරුණා.\nඒ අනුවයි මෙලෙස සිය ධූර කාලය සම්බන්ධයෙන් ජනාධිපතිවරයා ශ්‍රේෂ්ඨාධිකරණයෙන් මතය විමසනු ලැබුවේ.\nඑය සලකා බැලීමට තමා ඇතුළු පංච පුද්ගල විනිසුරු මඩුල්ලක් පත් කිරීමට අගවිනිසුරු ප්‍රියසාද් ඩෙප් පියවර ගත්තා.\nඊවා වනසුන්දර, බුවනෙක අලුවිහාරේ, කේ.ටී. චිත්‍රසිරි, සිසිර ද ආබෲ එම විනිසුරු මඩුල්ලේ සෙසු සාමාජිකයින් වූ අතර පසුගිය බ්‍රහස්පතින්දා රැස්වූ එම විනිසුරු මඩුල්ල මීට අදාල අතරමැදි පාර්ශව ඉදිරිපත් කළ කරුණු දැක්වීම්වලට අවස්ථාව ලබාදුන්නා.\nමෙහිදී නීතිපතිවරයා කරුණු දක්වමින් කියා සිටියේ ජනාධිපතිවරයාට කිසිදු බාධාවකින් තොරව ඔහු දිවුරුම් දුන් දිනයේ සිට වසර 06ක කාල සීමාවක් ධූරය දැරිය හැකි බවයි.\nනිදහස් පක්ෂයේ මහ ලේකම් දුමින්ද දිසානායක සහ දූෂණ විරෝධී කමිටුවේ සභාපති පූජ්‍ය උලපනේ සුමංගල හිමියන් වෙනුවෙන් පෙනී සිටි නීතිඥවරුන් ද එම මතයම ඉදිරිපත් කරනු ලැබුවා.\nකෙසේ වෙතත් ශ්‍රී ලංකා පොදුජන පෙරමුණේ සභාපති මහාචාර්ය ජී. එල්. පීරිස්, හිටපු අමාත්‍ය තිස්ස විතාරණ, ජාතික නිදහස් පෙරමුණේ නායක විමල් වීරවංශ ඇතුළු පාර්ශව කිහිපයක් වෙනුවෙන් පෙනී සිටි නීතිඥවරු කියා සිටියේ 19 වන ව්‍යවස්ථාව වත්මන් ජනාධිපතිවරයාට අදාල වන බවට එහි දක්වා ඇති බැවින් ජනාධිපතිවරයාගේ ධූර කාලය වසර 05ක් බවයි.",
       "URL": "https://www.hirunews.lk/181067/ජනපති-ධුර-කාලය-ගැන-ශ්‍රේෂ්ඨාධිකරණය-තීරණය-දැනුම්-දෙයි",
       "Category": "Local News",
       "Parent URL": "https://www.hirunews.lk/local-news.php?pageID=4125"
}