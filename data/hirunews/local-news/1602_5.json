{
       "Source": "hirunews",
       "Timestamp": "Wednesday, 27 October 2021 - 15:18",
       "Headline": "චීන පොහොර ගැටලුව රාජතාන්ත්‍රික ප්‍රශ්නයක් නෙවෙයි - මන්ත්‍රී කිරිඇල්ලගෙන් ප්‍රකාශයක් (වීඩියෝ)",
       "News Content": "මේ වනවිට දැඩි කතාබහකට ලක්ව ඇති චීන කාබනික පොහොර ගැටලුව රාජතාන්ත්‍රික ගැටලුවක් නොව, එය හුදෙක් පෞද්ගලික සමාගමක් සමග ඇති අර්බුදයක් බව විපක්ෂයේ ප්‍රධාන සංවිධායක, පාර්ලිමේන්තු මන්ත්‍රී නීතිඥ ලක්ෂ්මන් කිරිඇල්ල පවසනවා.\nවිපක්ෂ නායක කාර්යාලයේ අද (27) පැවති මාධ්‍ය හමුවකදී, මන්ත්‍රීවරයා සඳහන් කළේ, මෙම කාබනික පොහොර චීනයේ පෞද්ගලික සමාගමක් විසින් ලබා දෙන අතර, එහි අඩංගු අහිතකර ක්ෂුද්‍රජිවීන් හේතුවෙන් එම පොහොර සිදු කරන ලද පරීක්ෂණ මගින් දෙවතාවක්ම ප්‍රතික්ෂේප වී ඇති බවයි.\nමෙම චීන කාබනික පොහොර ගැටලුව අද වනවිට අධිකරණ නියෝගයක් දක්වා ගොස් ඇති අතර, එය සංකීර්ණ ප්‍රශ්නයක් බවට පත් වී ඇතැයි මන්ත්‍රීවරයා සඳහන් කළා.\nඑමෙන්ම, එහිදී මාධ්‍යවේදීන් ප්‍රශ්න කර සිටියේ , මෙම චීන කාබනික පොහොර අර්බුදය රටවල් දෙකක් අතර පවතින ගැටලුවක් ද යන්නයි.\nඑහිදී මන්ත්‍රීවරයා ප්‍රකාශ කළේ, මෙය රටවල් දෙකක් අතර පවතින ගනුදෙනුවක් වුව ද, මෙම පොහොර ගෙන්වීම සිදු කර ඇත්තේ, පෞද්ගලික සමාගම් මගින් බැවින්, එම සමාගම්වලට කිසිසේත්ම මෙරට රජයට හෝ බැංකු පද්ධතියට බලපෑම් කිරීමට අයිතියක් නැති බවයි.\nමේ අතර, රජයේ නිලධාරීන් සිය තනතුරුවලින් ඉවත් කිරීම සම්බන්ධයෙන් ද පාර්ලිමේන්තු මන්ත්‍රීවරයා මෙහිදී අදහස් පළ කරමින් කියා සිටියේ, ප්‍රතිපත්ති සකසන්නේ ආණ්ඩුව බවත්, ඒවා හරි හෝ වැරදි හෝ ක්‍රියාත්මක කිරීම රාජ්‍ය නිලධාරීන් විසින් සිදු කරනු ලබන බවයි.\nමෙහිදී ආණ්ඩුව විසින් දිනෙන් දින ප්‍රතිපත්ති වෙනස් කිරීම තුළින් ඉන් අපහසුතාවට පත් වන්නේ රාජ්‍ය නිලධාරීන් බව ද මන්ත්‍රීවරයා පැවති මාධ්‍ය හමුවේදී වැඩිදුරටත් ප්‍රකාශ කළා.",
       "URL": "https://www.hirunews.lk/286202/චීන-පොහොර-ගැටලුව-රාජතාන්ත්‍රික-ප්‍රශ්නයක්-නෙවෙයි-මන්ත්‍රී-කිරිඇල්ලගෙන්-ප්‍රකාශයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1602"
}