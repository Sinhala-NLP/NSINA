{
       "Source": "hirunews",
       "Timestamp": "Monday, 08 March 2021 - 13:39",
       "Headline": "කාන්තා දිනයේදී විදේශ සේවා නියුක්ති කාර්යාංශය අසළ විරෝධතාවක් (වීඩියෝ)",
       "News Content": "අදට යෙදී ඇති ජාත්‍යන්තර කාන්තා දිනය නිමිත්තෙන් කොළඹ ඇතුලු ප්‍රදේශ කිහිපයක විවිධ සැමරුම් උත්සව සහ වැඩසටහන් සංවිධාන කර තිබෙනවා.\nඒ අනුව කාන්තා දින සැමරුම් උත්සවයක් කොළඹ - නිදහස් චතුරශ්‍ර ක්‍රීඩා පිටියේදී අද පෙරවරුවේ පැවැත්වුණේ අග්‍රාමාත්‍ය ආර්යා ශිරන්ති රාජපක්ෂගේ ප්‍රධානත්වයෙන්.\nක්‍රීඩා අමාත්‍යාංශයේ මෙහෙයවීමෙන් පැවති එම උත්සවයේදී දැල්පන්දු තරග, ව්‍යායාම, පුහුණු කඳවුරු සහ කාන්තා පාපැදි තරගද සංවිධාන කර තිබුණා.\nමේ අතර විවිධ දේශපාලන පක්ෂ ද අද කාන්තා දින සැමරුම් උත්සව සංවිධාන කර තිබෙනවා.\nඒ අනුව ජාත්‍යන්තර කාන්තා දිනයට සමගාමීව ශ්‍රී ලංකා නිදහස් පක්ෂ කාන්තා පෙරමුණ සංවිධාන කළ සැමරුම් උත්සවය මේ වනවිට නිදහස් පක්ෂ මූලස්ථානයේදී පැවැත්වෙනවා.\nඒ, පක්ෂ සභාපති හිටපු ජනාධිපති මෛත්‍රිපාල සිරිසේනගේ ප්‍රධානත්වයෙන්.\nඑසේම සමගි ජනබලවේගය සංවිධාන කරන කාන්තා දින සැමරුම් උත්සවයද මේ වනවිට තලවතුගොඩදී පැවැත්වෙනවා.\nඒ විපක්ෂ නායක සජිත් ප්‍රේමදාසගේ ප්‍රධානත්වයෙන්.\nජාත්‍යන්තර කාන්තා දිනයට සමගාමීව එක්සත් ලක් වනිතා පෙරමුණ සංවිධාන කළ කාන්තා දින සැමරුම මේ වනවිට එක්සත් ජාතික පක්ෂ නායක රනිල් වික්‍රමසිංහගේ ප්‍රධානත්වයෙන් පැවැත්වෙන්නේ සිරිකොත පක්ෂ මූලස්ථානයේදියි.\nඊට සහභාගිවීමට පැමිණි පිරිස් පිටකෝට්ටේ නගර මධ්‍යයේ සිට සිරිකොත දක්වා පා ගමනකින් පැමිණියා.\nමේ අතර අයිතීන් උදෙසා කාන්තාවෝ සංවිධානය විදේශ සේවා නියුක්ති කාර්යාංශය ඉදිරිපිට නිහඬ විරෝධතාවක නිරතවුණා.\nඒ, පවතින කොරෝනා තත්වය හමුවේ මෙරටට පැමිණීමට නොහැකිව සිටින ශ්‍රී ලාංකික ගෘහසේවිකාවන් ගෙන්වා ගැනීමට කඩිනමින් මැදිහත්වන ලෙස ඉල්ලමින්.\nඑහිදී ඔවුන් කාර්යාංශ බලධාරින් වෙත විශේෂ සන්දේශයක් ද භාරදෙනු ලැබුවා.\nවන අලි ගැටළුවට විසඳුම් ඉල්ලා සූරියවැව - වල්සපුගල ගොවීන් ආරම්භ කළ මාරාන්තික උපවාසය සඳහා කාන්තා දිනය යෙදෙන අද කාන්තාවන් දෙදෙනෙකුද එක්වීම විශේෂත්වයක්.",
       "URL": "https://www.hirunews.lk/264696/කාන්තා-දිනයේදී-විදේශ-සේවා-නියුක්ති-කාර්යාංශය-අසළ-විරෝධතාවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2102"
}