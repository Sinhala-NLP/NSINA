{
       "Source": "hirunews",
       "Timestamp": "Thursday, 09 February 2023 - 19:27",
       "Headline": "පාස්පෝට් කාර්යාලයට අතිරේක පොලිස් ආරක්ෂාවක්",
       "News Content": "බත්තරමුල්ල සුහුරුපායේ පිහිටි ආගමන විගමන දෙපාර්තමේන්තුවේ විදේශ ගමන් බලපත්‍ර නිකුත් කරන ස්ථානයට අතිරේක පොලිස් ආරක්ෂාවක් යොදවා තිබෙනවා.\nප්‍රධාන පොලිස් පරීක්ෂකවරයෙකුගේ ප්‍රධානත්වයෙන් යුත් කණ්ඩායමක් මෙලෙස අතිරේකව අනියුක්ත කර ඇත්තේ ආගමන විගමන පාලක ජනරාල් හර්ෂ ඉලුක්පිටිය කළ ඉල්ලීමක් මතයි.\nආගමන විගමන දෙපාර්තමේන්තුවේ විදේශ ගමන් බලපත් අංශයේ විවිධ අක්‍රමිකතා සිදුවන බවට පැමිණිලි ලැබී ඇති බැවින් එවැනි පොලිස් ආරක්ෂාවක් ඉල්ලා ඇති බව සඳහන්.\nආගමන විගමන පාලක ජනරාල් හර්ෂ ඉලුක්පිටිය සඳහන් කළේ මේ දිනවල එක්දින සේවාව යටතේ විදේශ ගමන්බලපත්‍ර ලබාගැනීම සඳහා පැමිණෙන්නන්ගේ විශාල තදබදයක් පවතින බවයි.\nකොරියානු භාෂා ප්‍රවීණතා විභාගය ලබන සදුදා සිට ආරම්භ වීමට නියමිතව තිබීම මෙම තත්ත්වයට හේතු වී ඇති බව ද ඔහු කියා සිටියා.\nමේ අතර ඕමානයේ සුරක්ෂා නිවාසයේ රඳවා සිටින ශ්‍රී ලාංකික කාන්තාවන් 59 දෙනා කඩිනමින් දිවයිනට ගෙන්වා ගැනීමට ජනාධිපතිවරයා අවසර ලබා දී තිබෙනවා.\nකම්කරු හා විදේශ රැකියා අමාත්‍යංශය නිවේදනයක් නිකුත් කරමින් කියා සිටියේ අදාළ කාන්තාවන් ගෙන්වා ගැනීමට නෛතික ගැටලු රැසක් ඇති බැවින් ඔවුන් කාණ්ඩ වශයෙන් වෙන්කර එම ගැටලු විසදීමෙන් අනතුරුව මෙරටට ගෙන්වීමට කටයුතු කරන බවයි.",
       "URL": "https://www.hirunews.lk/327066/පාස්පෝට්-කාර්යාලයට-අතිරේක-පොලිස්-ආරක්ෂාවක්",
       "Category": "Local News",
       "Parent URL": "https://www.hirunews.lk/local-news.php?pageID=546"
}