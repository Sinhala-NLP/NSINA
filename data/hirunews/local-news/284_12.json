{
       "Source": "hirunews",
       "Timestamp": "Thursday, 08 June 2023 - 19:53",
       "Headline": "විශ්‍රාම වැටුප නොලැබීමේ සිත් තැවුලට පත් විශ්‍රමිකයෙකු සියදිවි හානිකර ගනී",
       "News Content": "වසර 04 ක් පුරාවට තම විශ්‍රාම වැටුප සකසා ගැනීමට නොහැකි වීම හේතුවෙන් සිත් තැවුලට පත්වූ බව කියන පුද්ගලයෙකු දුම්රියට ගෙල තබා සියදිවි හානිකරගැනීමේ පුවතක් හෝමාගම ප්‍රදේශයෙන් හිරු ප්‍රවෘත්ති අංශයට වාර්තා වුණා.\nහෝමාගම - හබරකඩ ප්‍රදේශයේ පදිංචි 59 හැවිරිදි පුද්ගලයෙකුයි මෙලෙස සියදිවි හානිකරගෙන ඇත්තේ.\nවසර 35 ක් හෝමාගම ප්‍රාදේශීය සභාවේ විදුලි කාර්මිකයෙකු ලෙස මොහු සේවය කර තිබෙනවා.\nපසුව තම විශ්‍රාම වැටුප සකසා ගැනීම සඳහා අවශ්‍ය ලිපිලේඛන සම්පූර්ණ කර විශ්‍රාම වැටුප් දෙපාර්තමේන්තුව වෙත භාරදී ඇතත් එය පමාවීම නිසා ඔහු අවස්ථා කිහිපයකදී එහි ගොස් තම විශ්‍රාම වැටුප සකස් කරදෙන ලෙසට අදාළ බලධාරින් වෙත දැනුම් දී ඇති බව ඥාතීන් ප්‍රකාශ කළා.\nඑහෙත් මෙතෙක් එය නොලැබී ඇති අතර ඒ හේතුවෙන් මෙම පුද්ගලයා දීර්ඝ කාලයක සිට සිත්තැව්ලෙන් සිට ඇති බවටයි වාර්තා වන්නේ.\nමේ සම්බන්ධයෙන් හිරු ප්‍රවෘත්ති අංශය විශ්‍රාම වැටුප් දෙපාර්තමේන්තුවෙන් විමසීමක් කළා.\nඑහි ප්‍රකාශකයෙකු සඳහන් කළේ දෙපාර්තමේන්තුවට විශ්‍රාම වැටුප් ලබාගැනීම සඳහා යොමුකරන සෑම අයදුම්පත්‍රයක්ම පරීක්ෂා කර එහි ලියකියවිලි නිසි පරිදි සම්පූර්ණ කර ඇත්නම් හැකි ඉක්මනින් අදාළ විශ්‍රාම වැටුප සකස් කර දීමට කටයුතු කරන බවයි.",
       "URL": "https://www.hirunews.lk/337398/විශ්‍රාම-වැටුප-නොලැබීමේ-සිත්-තැවුලට-පත්-විශ්‍රමිකයෙකු-සියදිවි-හානිකර-ගනී",
       "Category": "Local News",
       "Parent URL": "https://www.hirunews.lk/local-news.php?pageID=284"
}