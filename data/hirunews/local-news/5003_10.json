{
       "Source": "hirunews",
       "Timestamp": "Thursday, 16 June 2016 - 18:19",
       "Headline": "අරණායකට තවම පහසුකම් නැහැ - ප්‍රදේශවාසීන් උද්ඝෝෂණයක",
       "News Content": "පසුගියදා දිවයිනට බලපෑ අයහපත් කාලගුණික තත්ත්වය හේතුවෙන් විපතට පත් වූ ජනතාව තමන්ට තවමත් පහසුකම් ලැබී නොමැති බවට පවසමින් උද්ඝෝෂණ සහ පෙත්සම් අත්සන් කිරීමේ ව්‍යාපාරයක අද නිරත වුණා.\nඅරණායක - නායයාම්වලින් විපතට පත් ජනතා එකමුතුව අද උද්ඝෝෂණයක් පැවැත්වූයේ තමන්ට ස්ථිර නිවාස කඩිනමින් ලබාදෙන ලෙස ඉල්ලමින්.\nඅරණායක - සාමසර කන්ද නායගොස් හෙටට මාසයක් ගතවනවා.\nඑහෙත්, තවමත් තමන්ට නිසි පරිදි පහසුකම් ලබාදී නොමැති බව පවසමිනුයි, අරණායක නායයාමේ විපතට පත් ජනතා එකමුතුව උද්ඝෝෂණයට එක්වෙමින් සදහන් කළේ.\nඑම ජනතාව අරණායක - ගැවිලිපිටිය මංසන්ධියේ සිට දිප්පිටිය නගරයට පාගමනින් පැමිණ විරෝධතාවයේ නිරත වුණා.\nඅනතුරුව ඔවුන් අරණායක ප්‍රාදේශීය ලේකම් කාර්යාලය දක්වා පැමිණ එම කාර්යාලය ඉදිරිපිට විරෝධතාවක නිරත වුණා.\nඔවුන්ගේ මෙම උද්ඝෝෂණය හේතුවෙන් අරණායක - මාවනැල්ල ප්‍රධාන මාර්ගයේ ගමනාගමනයට ද බාධා එල්ල වුණා.\nපසුව එම ස්ථානයට අරණායක පොලිස් ස්ථානාධිපතිවරයා පැමිණ උද්ඝෝෂණයක නිරත වූ පිරිසට ප්‍රකාශ කළේ මේ සම්බන්ධයෙන් සොයා බැලීම සදහා විශේෂ සාකච්ඡාවක් අද (16) පැවැත්වීමට නියමිත බවයි.\nඒ අනුව, නායයාම්වලින් විපතට පත්වූ ජනතාව පිළිබදව සොයා බැලීම සදහා අද (16) පස්වරුවේ ආපදා කළමනාකරණ අමාත්‍ය අනුර ප්‍රියදර්ශන යාපාගේ ප්‍රධානත්වයෙන් අරණායක ප්‍රාදේශීය සංවර්ධන කමිටුව රැස්වුණා.\nඅරණායක සෞඛ්‍ය සේවා නිලධාරි කාර්යාලයේ පැවති එම සාකච්ඡාවට අමාත්‍ය කබීර් හෂීම් ඇතුළු ප්‍රදේශයේ ජනතා නියෝජිතයින් රැසක් ද එක්ව සිටියා.\nඅප වාර්තාකරු සදහන් කළේ අද දහවල් විරෝධතාවට එක්ව සිටි පිරිසක් එම ස්ථානයට පැමිණ හූ හඩ නගමින් විරෝධය පළ කළ බවයි.\nමේ අතර, කැළණි ගග පිටාර ගැලීම නිසා ගංවතුරෙන් පීඩාවට පත් වූ කොළොන්නාව - අංගොඩ, කොටිකාවත්ත සහ කඩුවෙල යන ප්‍රදේශවල ජනතාව අද මහජන පෙත්සමක් අත්සන් කිරීමේ ව්‍යාපාරයක් ආරම්භ කළා.\nඑමෙන්ම, හලාවත - මයික්කුලම ප්‍රදේශවාසීන් ද අද (16) හලාවත ප්‍රාදේශීය ලේකම් කාර්යාලය ඉදිරිපිට උද්ඝෝෂණයක නිරත වූයේ තමන් වසරේ වැඩි කාලයක් විවිධ හේතූන් මත ගංවතුරට යටවන බව පවසමින්.\nඅප වාර්තාකරු සදහන් කළේ මේ හේතුවෙන් හලාවත ප්‍රාදේශීය සංවර්ධන කමිටු රැස්වීමට ද බාධා එල්ල වූ බවයි.\nඡායාරූප - හෙම්මාතගම සමන් විජය බණ්ඩාර",
       "URL": "https://www.hirunews.lk/135748/අරණායකට-තවම-පහසුකම්-නැහැ-ප්‍රදේශවාසීන්-උද්ඝෝෂණයක",
       "Category": "Local News",
       "Parent URL": "https://www.hirunews.lk/local-news.php?pageID=5003"
}