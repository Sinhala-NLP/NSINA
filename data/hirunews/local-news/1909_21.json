{
       "Source": "hirunews",
       "Timestamp": "Thursday, 03 June 2021 - 13:34",
       "Headline": "යාපනයෙන් සහ මන්නාරමෙන් කෝටි 4ක කේරළ ගංජා අත්අඩංගුවට",
       "News Content": "යාපනය සහ මන්නාරම යන ප්‍රදේශවලින් රුපියල් කෝටි 4කට ආසන්න වටිනාකමකින් යුත් කේරළ ගංජා කිලෝ 131ක් සමඟ සැකකරුවන් තුන් දෙනෙකු නාවික හමුදාව මගින් අත්අඩංගුවට ගෙන තිබෙනවා.\nයාපනය මාදගල් - මසන්කුඩා මුහුදු වෙරළේ ඩිංගි යාත්‍රාවක සඟවා තිබියදී ඊයේ කේරළ ගංජා කිලෝ 101යි ග්‍රෑම් 700ක් සොයා ගැනුණු අතර, එහි වටිනාකම රුපියල් මිලියන 30 කට අධිකයි.\nඒ සමඟ සැකකරුවෙකු ද නාවික හමුදා භාරයට ගෙන ඇති අතර, ඔහු ඉදිරි නීතිමය කටයුතු සඳහා ඉලවාලේ පොලීසිය වෙත භාරදී තිබෙනවා.\nඑමෙන්ම, මන්නාරම උතුරු මුහුදේ නාවික හමුදාව සිදුකළ විශේෂ මුර සංචාරයකදී ගොඩබිම දෙසට යාත්‍රා කළ සැක  කටයුතු ඩිංගි යාත්‍රාවක් පරීක්ෂාවට ලක් කිරීමේදී එහි තිබී කේරළ ගංජා කිලෝ 29යි ග්‍රෑම් 800ක් ද සොයා ගැනුණා.\nඋර දෙකක මේවා අසුරා තිබූ අතර, සැකකරුවන් දෙදෙනෙකු ද නාවික හමුදා භාරයට ගැනුණා.\nමෙම කේරළ ගංජා තොගයේ වටිනාකම මිලියන 8කට ආසන්න බවයි නාවික හමුදා මාධ්‍ය ඒකකය ප්‍රකාශ කළේ.",
       "URL": "https://www.hirunews.lk/273258/යාපනයෙන්-සහ-මන්නාරමෙන්-කෝටි-4ක-කේරළ-ගංජා-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1909"
}