{
       "Source": "hirunews",
       "Timestamp": "Thursday, 22 December 2022 - 21:08",
       "Headline": "විදුලි බලාගාර කිහිපයක ම නඩත්තු නවතී",
       "News Content": "ඉල්ලුම කළමනාකරණය කර ගැනීමේ අර්බුද හමුවේ විදුලි බලාගාර කිහිපයක නඩත්තු කටයුතු සිදුකර ගැනීමට නොහැකි වී ඇති බව විදුලි ඉංජිනේරු සංගමය පවසනවා.\nඑහි සභාපති නිහාල් වීරරත්න කියා සිටියේ පවතින තත්ත්වය මත බලාගාර නඩත්තු සඳහා පද්ධතියෙන් ඉවත් කර ගැනීම ගැටළුවක් වී ඇති බවයි.\nජාතික විදුලි පද්ධතියට මේ දිනවල ජල විදුලියෙන් 35% ක පමණ ධාරිතාවක් එක් කෙරෙන අතර, තාප විදුලියෙන් එක් කෙරෙන ධාරිතාව 60% ඉක්ම වනවා.\nඑවන් පසුබිමක නොරොච්චෝලේ ගල් අඟුරු බලාගාරයෙන් ජාතික විදුලි පද්ධතියට මෙගාවොට් 900 ක් එක් කරනවා. එය මෙරට දෛනික විදුලි සැපයුමෙන් 45% ක පමණ ප්‍රතිශතයක්.\nකෙසේ වෙතත්, නොරොච්චෝලේ බලාගාරයට අවශ්‍ය කෙරෙන ගල් අඟුරු තොග පවතින්නේ ජනවාරි 02 වැනිදා දක්වා පමණක් බව ලංකා විදුලිබල මණ්ඩලය තමන්ට දැනුම් දුන් ලංකා ගල් අඟුරු සමාගම ප්‍රකාශ කළා.\nඑහි සභාපති ශෙහාන් සුමනසේකර කියා සිටියේ ජනවාරි මාසයේදී ගල් අඟුරු නෞකා 07 ක් දිවයිනට ළඟාවීමට නියමිතව ඇති බවයි.\nගල් අඟුරු සැපයුම්කරු විසින් එම නෞකාවලින් පළමු නෞකාව ජනවාරි 06 වැනිදා දිවයිනට ළඟාවන බව දැනුම් දී තිබුණත්, අදාළ නෞකාව පුත්තලමට ජනවාරි 03 වැනිදා හෝ 04 වැනිදා ළඟාවනු ඇති බව ගල් අඟුරු සමාගමේ සභාපතිවරයා කියා සිටියා.\nඒ අනුව එක් දිනකට හෝ දෙකකට නොරොච්චෝලේ බලාගාරයට අවශ්‍ය කෙරෙන ගල් අඟුරු තොග ප්‍රමාණවත් වන්නේ නැහැ.\nකෙසේ වෙතත්, කොළඹ ඊයේ පැවති මාධ්‍ය හමුවකදී විදුලිබල හා බලශක්ති අමාත්‍ය කංචන විජේසේකර කියා සිටියේ පැය 08ක හෝ 10ක විදුලි කප්පාදුවක් සිදුකිරීමේ අවශ්‍යතාවයක් නොමැති බවයි.\nකෙසේ වෙතත්, ඩීසල් සහ නැෆ්තා නොමැතිවීම මෙන්ම අවශ්‍යතාවයක් නොමැතිවීම හේතුවෙන් මේ වනවිට කැලණිතිස්ස බලාගාර සංකීර්ණයෙන් විදුලිය උත්පාදනය කෙරෙන්නේ නැහැ.\nඑමඟින් ජාතික පද්ධතියට එක් කළ හැකි විදුලි ධාරිතාවය මෙගාවොට් 280ක්. එහෙත් ලබන සඳුඳා දිනයේ දී කැලණිතිස්ස බලාගාරයෙන් යළිත් විදුලිය ජනනය කෙරෙනු ඇති බවයි ලංකා විදුලිබල මණ්ඩලයේ උසස් නිලධාරියෙකු සඳහන් කළේ.\nමේ වනවිට විදුලිය මිලදී ගැනීමේ ගිවිසුම අවසන්ව ඇති බැවින් මෙගාවොට් 165ක ධාරිතාවයෙන් යුතු සොජිට්ස් බලාගාරයෙන්ද විදුලිය මිල දී ගැනෙන්නේ නැහැ.",
       "URL": "https://www.hirunews.lk/323321/විදුලි-බලාගාර-කිහිපයක-ම-නඩත්තු-නවතී",
       "Category": "Local News",
       "Parent URL": "https://www.hirunews.lk/local-news.php?pageID=649"
}