{
       "Source": "hirunews",
       "Timestamp": "Monday, 31 October 2022 - 7:48",
       "Headline": "දකුණු අප්‍රිකාව බී කාණ්ඩයේ පෙරමුණේ",
       "News Content": "ඉන්දියාවට එරෙහිව පර්ත් හි ඊයේ පැවති පන්දු වාර විස්ස ලෝක කුසලාන තරගවලියේ සුපිරි 12 දෙනාගේ වටයේ තරගයෙන් කඩුලු පහක ජයක් ලැබූ දකුණු අප්‍රිකානු කණ්ඩායම බී කාණ්ඩයේ පෙරමුණට පැමිණීමට සමත්ව තිබෙනවා.\nඉන්දියාව එහි පසුවන්නේ දෙවන ස්ථානයේයි. දෙරට අතර පැවති තරගයේ කාසියේ වාසිය දිනා පළමුව පන්දුවට පහරදුන් ඉන්දීය කණ්ඩායම නියමිත පන්දු වාර විස්ස අවසානයේදී කඩුලු 9ක් දැවී ලකුණු 133 ක් රැස් කළා.\nසූර්ය කුමාර් යාදව් ලකුණු 68 ක් රැස් කිරීමට සමත්වූ අතර, පන්දු යැවීමේදී දකුණු අප්‍රිකානු කණ්ඩායමේ ලුන්ගි ඉන්ගිඩි කඩුලු හතරක් දවාගත්තා.\nපිලිතුරු ඉනිම ක්‍රීඩා කළ දකුණු අප්‍රිකානු කණ්ඩායම පන්දු වාර 19 යි පන්දු පහක් තුළ ජයග්‍රාහී සීමාව පසුකර ගියේ කඩුලු පහක් පමණක් දැවී තිබියදියි.\nමේ අතර සුපිරි 12 දෙනාගේ වටයේ ඒ කාණ්ඩයේ ඔස්ට්‍රෙලියාව සහ අයර්ලන්තය අතර තරගය අද (31) පැවැත්වෙනවා.\nඒ කාණ්ඩයේ නවසීලන්තය පෙරමුණේ පසුවන අතර, එංගලන්තය දෙවන ස්ථානයට පත්ව තිබෙනවා.\nඅයර්ලන්තය පසුවන්නේ තුන්වන ස්ථානයේයි.",
       "URL": "https://www.hirunews.lk/319250/දකුණු-අප්‍රිකාව-බී-කාණ්ඩයේ-පෙරමුණේ",
       "Category": "Local News",
       "Parent URL": "https://www.hirunews.lk/local-news.php?pageID=767"
}