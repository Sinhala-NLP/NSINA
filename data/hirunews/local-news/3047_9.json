{
       "Source": "hirunews",
       "Timestamp": "Friday, 15 November 2019 - 15:14",
       "Headline": "තිරිඟු පිටි මිලට මොකද වුණේ ?",
       "News Content": "තිරිඟු පිටි මිල ඉහළ නොදමන බව ප්‍රීමා සමාගම යළි ප්‍රකාශ කළ බව සමස්ත ලංකා බේකරි හිමියන්ගේ සංගමය පවසනවා.\nතිරිඟු පිටි කිලෝග්‍රෑමයක මිල ඊයේ මධ්‍යම රාත්‍රියේ සිට රුපියල් 8 යි ශත 50 කින් ඉහළ දමන බව ප්‍රීමා සමාගම අද පෙරවරුවේ දැනුම් දුන්නේ යැයි සමස්ත ලංකා බේකරි හිමියන්ගේ සංගමය මීට පෙර ප්‍රකාශ කළා.\nකෙසේ වෙතත්, එහි සභාපති එන්.කේ. ජයවර්ධන පසුව සඳහන් කළේ තිරිඟු පිටි මිල ඉහළ නොදමන බව අද දහවල් වනවිට යළි එම සමාගම විසින් ප්‍රකාශ කළ බවයි.\nතිරිඟු පිටි කිලෝග්‍රෑමයක මිල රුපියල් 8 යි ශත 50 කින් ඉහළ දැමීමට කටයුතු කරන ලෙස ප්‍රීමා සමාගම සිය අලෙවි නියෝජිතවරුන්ට ද ප්‍රකාශ කර තිබූ අතර, ඒ අනුව තිරිඟු පිටි කිලෝග්‍රෑමයක මිල රුපියල් 104 යි ශත 50 ක් දක්වා ඉහළ යාමට නියමිතව තිබුණා.\nඑසේ වූයේ නම් එය මෙතෙක් තිරිඟු පිටි කිලෝග්‍රෑමයක් සඳහා පැවති ඉහළම මිලයි.\nතිරිඟු පිටි මිල ඉහළ දමන බව දැනුම්දීමත් සමඟ බේකරි නිෂ්පාදනවල මිල ගණන් ද ඉහළ දැමීමටයි සමස්ත ලංකා බේකරි හිමියන්ගේ සංගමය තීරණය කර තිබුණේ.\nකෙසේ වෙතත්, මිල ඉහළ නොදමන බව ප්‍රීමා සමාගම යළි දැනුම්දීමෙන් අනතුරුව ඔවුන් එය ක්‍රියාත්මක කළේ නැහැ.",
       "URL": "https://www.hirunews.lk/228325/තිරිඟු-පිටි-මිලට-මොකද-වුණේ",
       "Category": "Local News",
       "Parent URL": "https://www.hirunews.lk/local-news.php?pageID=3047"
}