{
       "Source": "hirunews",
       "Timestamp": "Tuesday, 28 September 2021 - 15:07",
       "Headline": "මන්නාරම ප්‍රාදේශීය සභාවට නව සභාපතිවරයෙකු තෝරා ගැනීමට එරෙහිව අධිකරණයට පෙත්සමක්",
       "News Content": "මන්නාරම ප්‍රාදේශීය සභාවට නව සභාපතිවරයෙකු තේරා ගැනීම සඳහා හෙට පැවැත්වීමට නියමිතව තිබූ රැස්වීම තහනම් කිරීමේ රීට් ආඥාවක් නිකුත් කරන ලෙස ඉල්ලා අභියාචනාධිකරණයට පෙත්සමක් ඉදිරිපත් වී තිබෙනවා.\nපාර්ලිමේන්තු මන්ත්‍රී රිෂාඩ් බදියුදීන්ගේ සමස්ත ලංකා මහජන කොංග්‍රසය නියෝජනය කරන මන්නාරම ප්‍රාදේශීය සභාවේ හිටපු සභාපති සාවුල් හමීඩ් මොහොමඩ් මුජාහිර් විසින් මෙම පෙත්සම ගොනු කර ඇති බවයි හිරු අධිකරණ වාර්තාකරු සඳහන් කළේ.\nඑහි වගඋත්තරකරුවන් ලෙස උතුරු පළාත් ආණ්ඩුකාර පී.එස්.එම්. චාල්ස්, එම පළාත් සභාවේ පළාත් පාලන කොමසාරිස්, ලේකම් ඇතුළු 7 දෙනෙකු නම් කර තිබෙනවා.\nඑමගින් ඔහු දක්වා ඇත්තේ විනය කඩ කළේ යැයි චෝදනා කරමින් වගඋත්තරකරුවන් තමාට එරෙහිව විනය පරීක්ෂණයක් පැවැත්වූ බවයි.\nඑම විනය පරීක්ෂණයේදී තමන්ට කරුණු ඉදිරිපත් කිරීම සඳහා සාධාරණ අවස්ථාවක් ලබානොදුන් බවට ද එමගින් ඔහු චෝදනා කර තිබෙනවා.\nපසුගිය මස 13 වන දා උතුරු පළාත් ආණ්ඩුකාර පී.සී.එම්. චාල්ස් විසින් හිටපු සභාපති සාවුල් හමීඩ් මොහොමඩ් මුජාහිර්ගේ ධුරය අහෝසි කරමින් ගැසට් නිවේදනයක් නිකුත් කර තිබුණේ ඔහුට අදාළව එල්ල වී ඇති පැමිණිලි කිහිපයක් හේතුවෙන්.",
       "URL": "https://www.hirunews.lk/283469/මන්නාරම-ප්‍රාදේශීය-සභාවට-නව-සභාපතිවරයෙකු-තෝරා-ගැනීමට-එරෙහිව-අධිකරණයට-පෙත්සමක්",
       "Category": "Local News",
       "Parent URL": "https://www.hirunews.lk/local-news.php?pageID=1663"
}