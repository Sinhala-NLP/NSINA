{
       "Source": "hirunews",
       "Timestamp": "Monday, 18 April 2022 - 17:15",
       "Headline": "ශ්‍රී ලංකාව IMF වැඩසටහනට යා යුතුව තිබුණේ මීට බොහෝ කලකට පෙරයි - ජනපති",
       "News Content": "ශ්‍රී ලංකාව IMF වැඩසටහනකට යා යුතුව තිබුණේ මීට බොහෝ කලකට පෙර බව තමා විශ්වාස කරන බවත් ජනාධිපති ගෝඨාභය රාජපක්ෂ පවසනවා.\nනව කැබිනට් මණ්ඩලය පත් කිරීමේ අවස්ථාවට එක්වෙමින් ජනාධිපතිවරයා සඳහන් කළේ, ගොවීන්ට රසායනික පොහොර ලබානොදීම වරදක් බවත්, රජය නැවතත් රසායනික පොහොර ලබාදීමට පියවර ගන්නා බවයි.\nතමන්ට ලද නව අමාත්‍යාංශය යටතේ කිසිදු ලෙසකින් රැකියා පත්වීම් හිතවතුන්ට ලබාදීමේ ක්‍රියා මෙවන් පසුබිමක් තුළ සිදු නොකරන ලෙසයි ජනාධිපතිවරයා නව කැබිනට් මණ්ඩලයෙන් ඉල්ලා සිටියේ.\nරටේ ජනතාව බලාපොරොත්තු වන ආකාරයේ නව වෙනසක් හෙවත් ''System Change '' තත්ත්වයක් අවශ්‍ය කර ඇති මොහොතක ඒ සඳහා අමාත්‍ය මණ්ඩලයේ සහාය ලබාදෙන ලෙස පැවසූ ජනාධිපතිවරයා ප්‍රකාශ කළේ, ඒ සඳහා තරුණයින්ගේ සහාය රජය බලාපොරොත්තු වන බවයි.\nරට මුහුණපා ඇති ණය බර පිළිබඳ ව්‍යාකූලභාවය තේරුම්ගෙන ඇති බවත්, පසුගිය වසර දෙකහමාර තුළ විශාල අභියෝගවලට මුහුණපෑමට සිදු වූ බව ද පැවසූ ජනාධිපතිවරයා කියා සිටියේ, ණය බර වැනි දෑ සම්බන්ධයෙන් ක්‍රියාකිරීමේ දී රජයට අතපසුවීම් සිදු වූ අතර, ඒවා නිවැරදි කරගනිමින් ඉදිරියට යා යුතු බවයි.\nඑමෙන්ම, 69 ලක්ෂයක ජනතාව ලබාදුන් ජන වරමට නිසි සාධාරණයක් ඉටුකිරීම සඳහා වත්මන් අර්බුදය ම ජනතාව අපේක්ෂා කළ වෙනස එතුළින් ලබාදීම සඳහා මම මෙය අවස්ථාවක් කරගන්න බව ද ජනාධිපතිවරයා සඳහන් කළා.\nව්‍යවස්ථාදායක බලය පාර්ලිමේන්තුව සතු වන අතර, ව්‍යවස්ථා සංශෝධන සඳහා අවශ්‍ය සියලු සහාය ලබාදෙන බවත්, සංශෝධන යෝජනා කර ඇති නියෝජිතයින් සමග එකඟතාවක් ඇති කරගැනීමට සූදානම් බවත් ජනාධිපතිවරයා වැඩිදුරටත් සඳහන් කරනවා.\nජනාධිපති ගෝඨාභය රාජපක්ෂ සිදු කළ සම්පූර්ණ කතාව පහතින්...,\n''අද මම ජ්‍යෙෂ්ඨත්වය සලකන්නේ නැතිව නව ඇමතිවරු පත් කරලා තිබෙනවා. ඇමති තනතුර වරප්‍රසාදයක් නොවෙයි. ඒක විශාල වගකීමක්. මම තමුන්නාන්සේලාගෙන් ඉල්ලා සිටිනවා කිසිදු අමතර වරප්‍රසාදයක් ඇමතිවරයෙක් කියලා පාවිච්චි කරන්න එපා. මම තමුන්නාන්සේලාගෙන් බලාපොරොත්තු වෙන්නේ අවංකව, කාර්යක්ෂමව පිරිසිදු පාලනයකට කැපවෙන්න කියලා.\n''අද මම මෙම අවස්ථාවේ ඔබ අමතන්නේ ලංකා ඉතිහාසයේ ඉතාමත්ම දුෂ්කර, ඒවගේම අභියෝගාත්මක ආර්ථික වශයෙන්, දේශපාලන වශයෙන්, සාමාජීය වශයෙන්, රට තීරණාත්මක අවස්ථාවකට මුහුණ දී තිබෙන අවස්ථාවකය.ඒ වගේම ඔබ යටතේ ඇති ආයතන දූෂණයෙන් තොර, ජනතා සේවයට කැපවුණු ආයතන බවට පත් කරන්නට කියලා. අද රාජ්‍ය ආයතන බොහොමයක් පවතින්නේ බරපතල මූල්‍ය අර්බුද තත්ත්වයකය. ඒවා නිවැරදි කර ගැනීම ඉතාමත්ම අවශ්‍යයි. එය මෙතුමන්ලාට කරන්න තිබෙන ප්‍රධාන කර්යයක්. අපි දන්නවා මේ ඇමති තනතුරු ලැබුනාම\nතමන්ට ලැබෙන අමාත්‍යාංශයේ ආයතනවල රැකියා දෙන්න සූදානම් වෙනවා. මේ වගේ තත්ත්වයක් යටතේ එය කරන්න එපා, කියලා මම තමුන්නාන්සේලාගෙන් ඉල්ලා සිටිනවා. ඇත්ත වශයෙන්ම අමාත්‍යාංශ කළ යුත්තේ රැකියා නිර්මාණය කිරීමයි.\nඅද පවතින මෙම අර්බුදය ජනතාව ඉල්ලූ ඒ එක කරන්න හොඳ අවස්ථාවක්. තමුන්නාන්සේලාට ඒ අවස්ථාව ලැබිලා තිබෙනවා. ඒ එක්කම මම මේ තරුණයන්ගෙන් ඉල්ලා සිටිනවා එයට උපකාර කරන්න කියලා. පසුගිය වර්ෂ දෙක හමාර තුළ අපට විශාල අභියෝග තිබුණා. කොවිඩ් වසංගතය, ඒ වගේම ණය බර වැනි දේවල්, අපෙන් අතපසුවීම් සිදු වුණා. ඒවා නිවරැදි කර ගන්න ඕන. ඒවා නිවරැදි කරගෙන තමයි අපි ඉදිරියට යන්න ඕන. ජනතාවගේ විශ්වාසය නැවත දිනාගන්න ඕන. ජාත්‍යන්තර මූල්‍ය අරමුදල සමඟ වැඩසටහනකට ‍මීට පෙර යන්න තිබුණා කියලා මම විශ්වාස කරනවා. ඒ වගේම ගොවීන්ට රසායනික පොහොර ලබා නොදීම වරදක් කියලා මම හිතනවා. අපි ඒවා නැවත ලබා දෙන්න ක්‍රියා කර තිබෙනවා.\nමේ ආර්ථික අර්බුදය නිසා මතුවූ ගැටලු රාශියකින් අද ජනතාව පීඩනයට පත්ව තිබෙනවා. ඒ ගැන මම ඉතාමත්ම කනගාටු වෙනවා. ජීවන වියදම දරාගත නොහැකිව සිටින ජනතාවට අත්‍යවශ්‍ය භාණ්ඩ ලබා ගැනීම සඳහා පෝලිම්වල කාලය ගත කිරීමට සිදුවීමෙන් ඇතිවන වේදනාව, අසහනය හා කෝපය ඉතාමත් සාධාරණයි.  අතීතයේ කුමන අඩුපාඩු සිදු වී තිබුන ද, වර්තමාන අභියෝගයන් සහ දුෂ්කරතාවන් කළමනාකරණය කිරීමේ වගකීම තිබෙන්නේ ජනතාව විසින් තෝරා පත්කළ ජනාධිපතිවරයා වන මා අතයි. කුමන දුෂ්කරතාවයක් හෝ අභියෝගයක් මධ්‍යයේ වුවත් මා ඒ වගකීම පැහැර හරින්නේ නැති බව මා පත්කළ ජනතාවට මම පොරොන්දු වෙනවා.\nමේ වන විට සමාජය මුහුණ දෙන විවිධ ගැටලු අතුරින් අපේ ප්‍රමුඛතාව වන්නේ ආර්ථික අර්බුදයට විසඳුම් සෙවීමයි. එය විසඳන්නේ නැතුව අනෙක් කිසිදු ගැටලුවක් විසඳන්නට බැහැ. ඒ නිසා රටේ ආර්ථිකය යථා තත්ත්වයට පත් කිරීම සඳහා අවශ්‍ය වැදගත් තීන්දු කිහිපයක්ම මේ වන විටත් මා විසින් ගෙන තිබෙනවා. එහි මූලික සහ ඉතා වැදගත් පියවරක් ලෙස නව මුදල් ඇමතිවරයෙක්, දීර්ඝ කාලීන අත්දැකීම් සහිත නව මහ බැංකු අධිපතිවරයෙක් සහ නව භාණ්ඩාගාර ලේකම්වරයෙක් පත්කිරීමට කටයුතු කළා. ඒ වගේම ආර්ථික කළමනාකරණ ක්ෂේත්‍රයේ ජාත්‍යන්තර අත්දැකීම් හා ඉහළ පිළිගැනීමක් සහිත ආර්ථික විශේෂඥයන් තිදෙනෙකු, ආර්ථික කළමනාකරණය පිළිබඳ රජයට හා මට උපදෙස් දීමට පත් කර තිබෙනවා. ඒ වගේම රජයට සහාය දීමට, රාජ්‍ය සහ පෞද්ගලික අංශයේ විශේෂඥයන් පිරිසකුත් පත් කොට තිබෙනවා.මේ කණ්ඩායම් සමග එක්ව අප විසින් රටේ ආර්ථිකය යළි ස්ථාවර කිරීම සඳහා වැදගත් තීන්දු තීරණ ගණනාවක් පසුගිය දින කිහිපය තුළ ගනු ලැබුවා.\nඅප හැම විටම ජනතාවට සත්‍යය පවසන්න ඕන. ජනතාවගෙන් යථාර්ථය වසන් කිරීමෙන් පලක් නැහැ. ඔබට ලැබෙන තොරතුරු බුද්ධියෙන් විමසා කරුණු වටහා ගන්නා ලෙස මා ඔබෙනුත් ඉතා කරුණාවෙන් ඉල්ලා සිටිනවා. ප්‍රශ්නය තේරුම් ගත හොත් පමණයි අපට විසඳුම් සෙවිය හැක්කේ.  ඒ සඳහා අපට, ඔබ සියලු දෙනාගේ සහාය හා එකඟතාව අවශ්‍යයි.අද වන විට අපේ රට බරපතළ විදේශ විනිමය හිඟයකට හා ණය අර්බුදයකට මුහුණදී තිබෙනවා. මේ අවස්ථාවේ අප සතුව ඇති සීමිත විදේශ විනිමය ජනතාවගේ අත්‍යවශ්‍ය කටයුතු සඳහා යොදා ගන්න\nඕන. එසේම හදිසි විදේශ විනිමය අවශ්‍යතා සඳහා මුදල් සොයා ගන්න ඕන.\nකෙටි කාලීනව ගෙවිය යුතු විදේශ ණය ගෙවීමට අපට ඇති අපහසුතාව අපි මේ වන විටත් ණය හිමියන්ට දැනුම් දී තිබෙනවා. මේ අනුව ණය ප්‍රතිව්‍යුහගත කිරීමේ වැඩසටහනක් ආරම්භ වී තිබෙනවා. මා විසින් අලුතින් පත් කොට ඇති ආර්ථික කළමනාකරණ කණ්ඩායම මේ වන විටත් අපගේ මිත්‍ර රටවල් හා ජාත්‍යන්තර මූල්‍ය අරමුදල, ලෝක බැංකුව, ආසියානු සංවර්ධන බැංකුව වැනි ජාත්‍යන්තර ආයතන සමඟ සාකච්ඡා ආරම්භ කරලා තිබෙනවා.\nරජය ජාත්‍යන්තර මූල්‍ය අරමුදල සමග වැඩසටහනකට එළැඹෙන්නට කැමති බව දැනුම් දුන්නේ, මීට මාසයකට පමණ පෙරයි. ඒ සාකච්ඡා ඉදිරියට ගෙන යාම සඳහා මුදල් ඇමතිවරයා හා අදාළ නිලධාරීන් මේ වන විටත් ඇමෙරිකාවට ගොස් තිබෙනවා. තෙල්, ඖෂධ, සහ වෙනත් අත්‍යාවශ්‍ය භාණ්ඩ වර්ග කිහිපයක්ම ආනයනය කිරීම සඳහා අපට ඉන්දියාවෙන් ණය පහසුකමක් ලැබී තිබෙනවා. ඊට අමතරව ගෑස්, පොහොර, කිරිපිටි හා ඖෂධ ආනයනය සඳහා සහාය ලබා දීමට ලෝක බැංකුව ඉදිරිපත් වී සිටිනවා. ජනතාවට අවශ්‍ය තෙල් සහ ගෑස් මේ වනවිටත් රටට ලැබෙමින් පැවතුනත්, පසුගිය දිනවල ඒවා නිසියාකාරව බෙදා හැරීම සිදු වී නැහැ. මේ නිසා ජනතාවට සිදුවන අපහසුතාවයන් අවම කිරීමට අපි දැන් කටයුතු කරමින්  සිටිනවා. වෙළෙඳපොලේ ඉන්ධන හිඟයට තවත් ප්‍රධාන හේතුවක් වී ඇත්තේ, ඉදිරියේදී හිඟයක් ඇතිවනු ඇතැයි සැකයෙන් ජනතාව විශාල වශයෙන් ඉන්ධන රැස්කිරීමයි. මේ නිසා රට තුළ ඉන්ධන ඉල්ලුම සාමාන්‍ය තත්ත්වයට වඩා විශාල වශයෙන් ඉහළ ගොස් තිබෙනවා. ජනතාව පත්වී ඇති දුෂ්කරතාවයෙන් අයුතු ප්‍රයෝජන ලබන ජාවාරම්කාරයන් පිරිසකුත් මේ වන විට බිහිවී තිබෙනවා. මේ තත්ත්වය\nපාලනය කිරීමටත් රජය මැදිහත් වී කටයුතු කරනවා. මම මේ අයගෙන් ඉල්ලා සිටිනවා මේ වගේ අසීරු අවස්ථාවක මේවායින් වැළකෙන්න කියලා.\nඉදිරි සති කිහිපය තුළ ඉන්ධන හා ගෑස් හිඟය පාලනය කර ගැනීමට අවශ්‍ය තීන්දු සහ තීරණ අපි දැනටමත් අරගෙන තිබෙනවා. අපි ඒවා ක්‍රියාත්මක කරගෙන යනවා. පසුගිය කාලයේ දීර්ඝ විදුලිය කැපීම්වලට හේතුව වූයේත්\nබලාගාරවලට අවශ්‍ය ඉන්ධන හිඟයයි.මේ දුෂ්කරතා මධ්‍යයේ වුවත් අවශ්‍ය ඉන්ධන ප්‍රමාණයන් ලබාගෙන ඉදිරි කාලයේදී විදුලිය කැපීම පැය දෙකකටවත් සීමා කර ගැනීමට අපි බලාපොරොත්තු වෙනවා.  කෙටිකාලීන ගැටලුවලට විසඳුම් සොයන අතර අපි මේ තත්ත්වය යළි ඇති නොවීමට කටයුතු කරන්න ඕන. දේශපාලන හේතු මත දශක\nගණනාවක් පුරා ප්‍රමාද කරන ලද සමහර තීන්දු තීරණ කොපමණ දුෂ්කර වුවත් අප විසින් ගත යුතුව තිබෙනවා. දැන්වත් ආර්ථිකය නිවැරදි මගට ගෙන, අපේ අනාගත පරම්පරාවේ අපේක්ෂා ඉටුවන රටක් ගොඩනැඟීමේ වගකීම අපට තිබෙනවා. අද අප මුහුණ දී තිබෙන බරපතල අභියෝගය ජය ගැනීමට, අපට ජාත්‍යන්තර මූල්‍ය අරමුදල වැනි ජාත්‍යන්තර ආයතනවල මෙන්ම මිතුරු රටවල සහාය ද අවශ්‍ය වෙනවා. ඒ සහාය ලබා ගන්නට පුළුවන් වන්නේ රට තුළ දේශපාලන ස්ථාවරත්වයක් තිබුණොත් පමණයි.\nමේ අවස්ථාවේ රටේ යහපත සඳහා සියලු දේශපාලන පක්ෂ එකතු වෙන්න කියලා ආරාධනා කරනවා. ඒ වගේම මේ අර්බූදය විසඳන්න අප සමග එක්වන්න කියලා මම පසුගියදා සියලු පක්ෂවලට ආරාධනය කළා. මා කළ ආරාධනය පිළිගෙන අප සමග එක්වී කටයුතු කරන්න ඒ අයට තවමත් අවස්ථාව තිබෙනවා.   මේ අසීරු කාලය තුළ රාජ්‍ය පාලනය කරගෙන යාම සඳහාත් ජාත්‍යන්තරය සමඟ ගනුදෙනු කිරීම සඳහාත්  සීමිත සංඛ්‍යාවකින් සමන්විත මේ අමාත්‍ය මණ්ඩලයක් පත්කරන්න මම තීරණය කළා. නව කැබිනට් මණ්ඩලය පත් කිරීමේදී ආණ්ඩු පක්ෂයේ ජ්‍යෙෂ්ඨයන් බොහෝ දෙනෙක් සිය කැමැත්තෙන් කැබිනට් මණ්ඩලයෙන් ඉවත් වී, තරුණ, උගත් නව කණ්ඩායමකට අවස්ථාව ලබා දී තිබෙනවා.\nශ්‍රී ලංකාව, ආසියාවේ පැරණිතම ප්‍රජාතන්ත්‍රවාදය ක්‍රියාත්මක වන රටක්. රටවැසියන් සියලුදෙනාගේම ආරක්ෂාව හා නිදහස රඳා පවතින්නේ ව්‍යවස්ථානුකූලව ක්‍රියාත්මක වන ප්‍රජාතන්ත්‍රවාදී පාලන ක්‍රමයකින්. සමාජයේ ඉතාමත්ම ක්‍රියාශීලී ජන කොටස වන තරුණ පරපුර තමන්ගේ පීඩනය ඔවුන්ටම ආවේනික ක්‍රමවලින් පිට කරන විට එහි\nකිසිදු වරදක් තියෙනවා කියලා මම හිතන්නේ නෑ. රටේ අනාගතය බාරගන්න සිටින තරුණ පරපුරට තම අදහස්\nපළකරන්නට, විරෝධතා සංවිධානය කරන්නට හා උද්ඝෝෂණ කරන්නට අද සම්පූර්ණ නිදහස තිබෙනවා.  ඔවුන් නිර්මාණශීලී ලෙස ඔවුන්ගේ විරෝධතාවන් පවත්වාගෙන යද්දී විනයානුකූලව තම රාජකාරිය ඉටුකරන පොලිසිය ඒ වගේම ත්‍රිවිධ හමුදාව, ආරක්ෂක අංශවල නිලධාරීන් මම විශේෂයෙන්ම අගය කරනවා.\nඔබ දන්නවා පසුගිය වසර දෙක හමාර තුළ මම උද්ඝෝෂණවලට, පෙළපාලිවලට, විරෝධතාවලට ඉඩ දීලා තිබුණා, නිදහස දී තිබුණා. මගේ කාර්යාලය ළගට පැමිණි විරෝධතා පවා මම විසුරුවා හරින්න ක්‍රියා කළේ නැහැ. විරෝධතාකරුවන් අතර සිටින බහුතරයක් තරුණ පිරිස තම රටට සැබැවින්ම අවංකව ආදරය කරන අය‍ කියලා මම විශ්වාස කරනවා.  රට වෙනුවෙන් ඔවුන්ගේ පෙරට පැමිණීම අනාගතය පිළිබඳ සුබවාදී ලකුණක් ලෙසත් මම දකිනවා. ජාති ආගම් හෝ දේශපාලන භේදයකින් තොරව, රටට ආදරය කරන වැඩිදෙනෙකුට අවශ්‍ය වන්නේ වත්මන් පාලන ක්‍රමය තුළ ඇති වැරදි නිවැරදි කොට රට ගොඩනැගීම මිස රට අරාජික කිරීම නොවේ, කියලා මම විශ්වාස කරනවා. ඒ නිසා  මම මේ තරුණ තරුණියන්ගෙන් ඉල්ලන්නේ ඔබේ ප්‍රජාතන්ත්‍රවාදී විරෝධතා කලහකාරී මගකට යොමු කරන්නට අවස්ථාවාදීන්ට ඉඩ දෙන්න එපා කියලයි.\nගරුතර මහා සංඝරත්නය, පූජක තුමන්ලා, වෘත්තීයවේදීන්, කලාකරුවන්, මාධ්‍යවේදීන්, විදේශවල ජීවත්වන ශ්‍රී ලාංකිකයන් හා විවිධ දේශපාලන කණ්ඩායම්වල සාමාජිකයන් ඇතුළු බොහෝ දෙනෙකු රටේ පවතින තත්ත්වය ගැන සහ එයට විසඳුම්, අදහස් මට ඉදිරිපත් කර තිබෙනවා. ඒ සියලු අදහස්වලට මා සංවේදීව සවන් දෙනවා. හැට නව ලක්ෂයක් ජනතාව ඔවුන්ගේ ඡන්ද අයිතිය භාවිත කොට මට වගකීම බාර දුන්නේ විශාල විශ්වාසයකිනුයි. මගේ ධුර කාලය තුළ ඒ බලාපොරොත්තු ඉටුකිරීමට මා බැඳී සිටිනවා. ඒ අනුව වත්මන් අර්බුදයම ජනතාව අපේක්ෂා කළ වෙනස ලබාදීම සඳහා මම අවස්ථාවක් කරගන්නවා.  මම මේ රටේ ජනතාවගේ මුදල් සොරකම් කරලා නැහැ. මගේ දෑත් එදත් අදත් පිරිසිදුයි.  මා ජනාධිපතිවරණයට ඉදිරිපත් වූයේ බොහෝ දෙනෙකු මගෙන් කළ ඉල්ලීම නිසා මිස, බලයට ඇති අවශ්‍යතාවයක් නිසා නොවෙයි. මගේ ජීවිත කාලය තුළදී මම ත්‍රිවිධ හමුදාවේ නිලධාරියෙක් වශයෙන් අවුරුදු 20ක් මේ රටට සේවය කර තිබෙනවා.\nමම සාර්ථකව සේවය කරලා තිබෙනවා. ඒ වගේම ආරක්ෂක ලේකම්වරයා වශයෙන් මම සාර්ථකව මේ රටට සේවය කරලා තිබෙනවා. ඒ වගේම නාගරික සංවර්ධන අමාත්‍යාංශ ලේකම්වරයා වශයෙන් මම කැපවීමෙන් සේවය කර තිබෙනවා. ජනතාව විසින් තෝරා පත්කළ ජනාධිපතිවරයා ලෙස මම හැමවිටම කටයුතු කරන්නේ ව්‍යවස්ථානුකූලව හා ප්‍රජාතන්ත්‍රවාදී රාමුව තුළයි.  රටේ ව්‍යවස්ථාදායක බලය තිබෙන්නේ පාර්ලිමේන්තුව සතුවයි. ඒ නිසා ව්‍යවස්ථාවේ සිදුවිය යුතු වෙනස්කම් ගැන මෑතකාලීනව විවිධ දේශපාලන පක්ෂ විසින් ප්‍රකාශ කරන ලද අදහස් පාර්ලිමේන්තුව තුළ සාකච්ඡා කොට අවශ්‍ය වෙනස්කම් සම්මත කරගැනීමට අවකාශය තිබෙනවා. ඒ සම්බන්ධයෙන් අවශ්‍ය  සහාය ඕනෑම අවස්ථාවක පාර්ලිමේන්තුවට ලබා දීමට මම සූදානම්.\nඒ අනුව රටේ උත්තරීතර  ව්‍යවස්ථාවට ගරු කරමින්, ඉදිරියටත් අවශ්‍ය වෙනස්කම් සිදු කොට මේ අර්බුදයෙන් රට මුදා ගැනීමට මා ඔබට පොරොන්දු වෙන අතර ඒ සඳහා ජනතාවගෙන් අවශ්‍ය සහාය ලබා දෙන ලෙස, මම ඔබ සියලු දෙනාගෙන් ඉතා ඕනෑකමින් ඉල්ලා සිටිනවා.\nඒ වගේම මම නැවත වරක් ඔබට සුභාශිංසනය, එමෙන්ම ජනතාව අපේක්ෂා කරන පරිදි අවංකව, කාර්යක්ෂමව, පිරිසිදුව ජනතාවට සේවය කරන මෙන් මම නැවත වරක් ඔබතුමන්ලාගෙන් ඉල්ලා සිටිනවා.\nඔබ සැමට තෙරුවන් සරණයි !''",
       "URL": "https://www.hirunews.lk/302230/ශ්‍රී-ලංකාව-imf-වැඩසටහනට-යා-යුතුව-තිබුණේ-මීට-බොහෝ-කලකට-පෙරයි-ජනපති",
       "Category": "Local News",
       "Parent URL": "https://www.hirunews.lk/local-news.php?pageID=1223"
}