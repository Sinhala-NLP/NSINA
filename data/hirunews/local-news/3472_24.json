{
       "Source": "hirunews",
       "Timestamp": "Monday, 04 March 2019 - 7:52",
       "Headline": "කතරගම පුද බිමේදී ගිනි තබා ගත් පුද්ගලයා,ආරූඪයකින් සිටි අයෙකු බවට හෙළිවේ",
       "News Content": "කතරගම මහා දේවාල භූමියේ පිහිටි පුරාණ කිරි විහාරය තුළ දී ගිනි තබාගෙන ඇත්තේ ආරූඪයකින් බවට පොලීසිය පවසනවා.\nගිනි තබාගැනීමෙන් පසුව බරපතල පිළිස්සුම් තුවාල ලබා හම්බන්තොට මහ රෝහලේ ප්‍රතිකාර ලබමින් සිටි 59 හැවිරිදි තිස්සමහාරාම - රන්මිනිතැන්න ප්‍රදේශයේ පදිංචි මෙම පුද්ගලයා ඊයේ සන්ධ්‍යාවේ මියගියා.\nපසුව සිදුකරන ලද පරීක්ෂණවලදී අනාවරණ වී ඇත්තේ මියගිය පුද්ගලයා, තමන්ට ආරූඪයක් පවතින බවට අවට සිටි පිරිසට පවසමින් මෙලෙස ගිනි තබාගෙන ඇති බවටයි.\nකතරගම මහා දේවාල භූමියේ පිහිටි පුරාණ කිරි විහාරය තුළ දී ඊයේ පුද්ගලයෙකු ගිනි තබාගත් අතර පසුව ඔහු කතරගම දිසා රෝහලට ඇතුළත් කිරීමෙන් පසුව වැඩිදුර ප්‍රතිකාර සඳහා හම්බන්තොට මහ රෝහලට මාරු කෙරුණා.\nඑම රෝහලේ ප්‍රතිකාර ලබමින් සිටියදියි මොහු ඊයේ සන්ධ්‍යාවේ මියගියේ.\nමෙම ගිනි තබාගැනීම හේතුවෙන් කිරි විහාරයේ බිත්තිවලට සහ එහි ඇඳ තිබූ සිතුවම්වලටද හානි සිදුවුණා.",
       "URL": "https://www.hirunews.lk/211651/කතරගම-පුද-බිමේදී-ගිනි-තබා-ගත්-පුද්ගලයාආරූඪයකින්-සිටි-අයෙකු-බවට-හෙළිවේ",
       "Category": "Local News",
       "Parent URL": "https://www.hirunews.lk/local-news.php?pageID=3472"
}