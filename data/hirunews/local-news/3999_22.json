{
       "Source": "hirunews",
       "Timestamp": "Sunday, 08 April 2018 - 16:24",
       "Headline": "එජාප සභාපති ධුරයෙන් අමාත්‍ය මලික් සමරවික්‍රම ඉවත් වෙයි",
       "News Content": "එක්සත් ජාතික පක්ෂ සභාපති ධුරයෙන් අමාත්‍ය මලික් සමරවික්‍රම ඉල්ලා අස්වී තිබෙනවා.\nහිරු ප්‍රවෘත්ති අංශය කළ විමසීමකදී අමාත්‍යවරයා කියා සිටියේ ඊට අදාළ ලිපිය අග්‍රාමාත්‍ය රනිල් වික්‍රමසිංහ වෙත භාර දී ඇති බවයි.\nඑක්සත් ජාතික පක්ෂයේ ප්‍රතිසංවිධාන වැඩපිළිවෙලට සහය දැක්වීම සඳහා තමන් මෙලෙස තනතුරෙන් ඉල්ලා අස්වූ බව ද ඔහු තවදුරටත් සඳහන් කළා.\nමෙම ප්‍රතිසංවිධාන වැඩසටහනට සහය දක්වමින් මීට පෙර පක්ෂ මහලේකම් තනතුරෙන් අමාත්‍ය කබීර් හෂීම් ඉවත් වුණා.\nමේ අතර, කොළඹ අද (08) පැවැති මාධ්‍ය හමුවකට එක්වෙමින් එක්සත් ජාතික පක්ෂ නියෝජ්‍ය මහලේකම්, අමාත්‍ය අකිල විරාජ් කාරියවසම් කියා සිටියේ පක්ෂයේ නව නිලධාරී මණ්ඩලය මේ මස 30 වනදාට පෙර පත් කරන බවයි.\nඑමෙන්ම බණ්ඩාරගම ප්‍රදේශයේ අද පැවති ජන හමුවකට එක්වෙමින් රාජ්‍ය අමාත්‍ය අජිත් පී. පෙරේරා එක්සත් ජාතික පක්ෂ ප්‍රතිසංවිධාන ක්‍රියාවලිය පිළිබදව අදහස් පළ කළා.\nකෙසේ වෙතත්, පක්ෂ ප්‍රතිසංවිධාන ක්‍රියාවලිය පිළිබදව සෑහීමකට පත්විය නොහැකි බවයි එක්සත් ජාතික පක්ෂයේ හිටපු මහලේකම් තිස්ස අත්තනායක, කටුගස්තොට ප්‍රදේශයේ අද (08) පැවැති උත්සවයකින් අනතුරුව මාධ්‍ය වෙත අදහස් දක්වමින් කියා සිටියේ.",
       "URL": "https://www.hirunews.lk/187923/එජාප-සභාපති-ධුරයෙන්-අමාත්‍ය-මලික්-සමරවික්‍රම-ඉවත්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=3999"
}