{
       "Source": "hirunews",
       "Timestamp": "Wednesday, 09 August 2023 - 12:39",
       "Headline": "උතුරු පළාත් ආණ්ඩුකාරවරියට ජෝෂප් ස්ටාර්ලින්ගෙන් ඉල්ලීමක්",
       "News Content": "උතුරේ පාසල් විශාල ප්‍රමාණයක විදුලි හා ජල බිල්පත් ගෙවීම සඳහා සිසුන්ගෙන් මුදල් අය කිරීම වහාම නතර කරන ලෙස ලංකා ගුරු සංගමයේ ලේකම් ජෝෂප් ස්ටාර්ලින් විසින් උතුරු පළාත් ආණ්ඩුකාරවරියට ලිපියක් මගින් ඊයේ (08) වෙනිදා ඉල්ලීමක් කර තිබෙනවා.\nජෝෂප් ස්ටාර්ලින් පවසන්නේ මෙම පාසල්වල විදුහල්පතිවරුන් එම බිල්පත් පියවීම සඳහා සිසුන්ගෙන් මුදල් අයකිරීමේ දී එක් එක් පාසල් මගින් විවිධ ක්‍රමවේදයන් ඔස්සේ මුදල් එකතු කරන බවත්, එම ක්‍රියාව සම්පූර්ණයෙන්ම නීති විරෝධී හේතුවෙන් මේ පිළිබඳව පරීක්ෂණයක් පවත්වා මුදල් එකතු කිරීම වහාම නතර කරන ලෙස අණ්ඩුකාරවරියට යවන ලද ලිපියේ සඳහන් කොට තිබෙනවා.\nඅධ්‍යාපන ප්‍රතිසංස්කරණ කටයුතු සඳහා රජයෙන් විශාල මුදලක් වෙන්කොට ඇති අතර ඉන් උතුරු පළාතේ පාසල් වලට විශේෂත්වයක් හා ප්‍රමුඛත්වයක් ලබා දී ඇති බැවින් විදුහල්පතිවරුන් පාසලේ බිල්පත් පියවීමට දෙමව්පියන්ගෙන් මුදල් එකතු නොකළ යුතු බවද ලංකා ගුරු සංගමයේ ලේකම් පෙන්වා දෙනවා.\nමේ අන්දමට යම් විදුහල්පතිවරයෙකු පාසලේ බිල්පත් පියවීමට සිසුන්ගෙන් මුදල් ඉල්ලා සිටින්නේ නම් වහාම දෙමාව්පියන් අධ්‍යාපන බලධාරීන්ට දැනම් දෙන ලෙස ද ලංකා ගුරු සංමය ඉල්ලීමක් කොට තිබෙනවා.\nපාසල් සිසුන්ගේ පවුල්වල පවතින ආර්ථික දුෂ්කරතා හේතුවෙන් සිසුන් විශාල ප්‍රමාණයක් පාසල් නොපැමිණීම නිසා පාසල් විශාල ගණනක් වසා දමා තිබියදී, දැඩි අපහසුවෙන් යුතුව පාසල් පැමිණෙන සිසුන්ගෙන් විවිධ බිල්පත් වලට මුදල් එකතු කිරීම නිසා ඉතිරි පාසල් සිසුන්ද පාසල් නොපැමිණිය හැකි බව ලංකා ගුරු සංගමයේ ලේකම්වරයා වැඩි දුරටත් පෙන්වා දෙනවා.",
       "URL": "https://www.hirunews.lk/344200/උතුරු-පළාත්-ආණ්ඩුකාරවරියට-ජෝෂප්-ස්ටාර්ලින්ගෙන්-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=112"
}