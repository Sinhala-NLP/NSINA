{
       "Source": "hirunews",
       "Timestamp": "Wednesday, 01 April 2020 - 20:35",
       "Headline": "නිරෝධායනය අවසන් කළ තවත් 96 දෙනෙකු නිවෙස් වෙත",
       "News Content": "විදේශ ගතව සිට මෙරටට පැමිණ නිරෝධායන ක්‍රියාවලිය අවසන් කළ තවත් පුද්ගලයින් 96 දෙනෙකු අද සිය නිවෙස් වෙත පිටත් කර යැවුණා.\nඒ දිඹුලාගල, දම්මින්න හා දියතලාව යුද හමුදා කඳවුරුවල ස්ථාපිත කොට ඇති නිරෝධායන මධ්‍යස්ථාන හරහායි.\nශ්‍රී ලංකා යුද හමුදාවේ දිඹුලාගල, දම්මින්න ප්‍රදේශයේ ස්ථාපිත 06 වන ගැමුණු සේවා බලකා නිරෝධායන මධ්‍යස්ථානයේ සිට අද පිටව ගිය පිරිස 86ක්.\nඔවුන් මෙරටට පැමිණ තිබුනේ යුරෝපයේ සහ මැදපෙරදිග රටවලින්.\nපිටවයාමට පෙර පසුගිය දින 14ක කාලයේ ඔවුන් ලද අත්දැකීම පිළිබද මෙලෙස අදහස් පළ කළා.\nනිරෝධායනය අවසන් කළ පිරිස අදාල පොලිස් බල ප්‍රදේශ කරා රැගෙන ගියේ යුද හමුදාවට අයත් බස් රථවලින්.\nදියතලාව යුද හමුදා කඳවුරේ නිරෝධායනයට ලක් වු දස දෙනෙකුගෙන් යුත් කණ්ඩායම ද අද නිරෝධායනය අවසන් කර රැගෙන ගියා.\nඔවුන් කොළඹ හා මහනුවර ප්‍රදේශවල පදිංචිකරුවන්.\nනිරෝධායනය අවසන් කළ පිටව ගිය පිරිස පිළිබද යුද හමුදාපතිවරයා අදහස් පළ කළා.\nමේ අතර පසුගියදා කෑගල්ල - වරකාපොල නෙළුම්දෙණිය ප්‍රදේශයෙන් කොරෝනා රෝගියෙක් හමු වුණා.\nපසුවල සෞඛ්‍ය නිලධාරීන් පියවර ගත්තේ ඔහු ඇසුරුකළ සබරගමුව පළාත් සභාවේ හිටපු සභානායක උදයකාන්ත ගුණතිලක මහතා ඇතුළු පුද්ගලයන් 63 දෙනෙකු නිවෙස් තුලම නිරෝධායනයට කිරීමටයි.\nදින 14 ක කාලයක් සාර්ථකව නිරෝධායන කටයුතු අවසන් කිරීමෙන් පසු අද ඔවුන්ට කෑගල්ල සෞඛ්‍ය සේවා අධ්‍යක්ෂවරයා විසින් අදාල සහතික පත්‍ර පිරිනැමුණා.\nමේ අතර, නිරෝධායනය සඳහා ලියාපදිංචි නොවුණු පුද්ගලයන් සදහා ඉදිරියේදී නීතිය දැඩිව ක්‍රියාත්මක කරන බව නියෝජ්‍ය පොලිස්පති අජිත් රෝහණ මහතා ප්‍රකාශ කළා.",
       "URL": "https://www.hirunews.lk/237735/නිරෝධායනය-අවසන්-කළ-තවත්-96-දෙනෙකු-නිවෙස්-වෙත",
       "Category": "Local News",
       "Parent URL": "https://www.hirunews.lk/local-news.php?pageID=2821"
}