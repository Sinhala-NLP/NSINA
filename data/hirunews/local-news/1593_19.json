{
       "Source": "hirunews",
       "Timestamp": "Sunday, 31 October 2021 - 13:34",
       "Headline": "ගඟවට කෝරලේ ප්‍රාදේශීය සභාවේ ලේකම්ට පහරදුන් සභාපති සොයා විමර්ශන",
       "News Content": "ගඟවට - කෝරලේ ප්‍රාදේශීය සභාවේ සභාපතිවරයා විසින් තමාට පහරදුන් බව එහි ලේකම්වරයා ප්‍රකාශ කළා.\nඑසේම පහරදීම හේතුවෙන් ලේකම්වරයා මහනුවර ජාතික රෝහලේ නේවාසිකව ප්‍රතිකාර ලබාගෙන ද තිබුණා.\nගඟවට කෝරළේ ප්‍රාදේශීය සභාවේ සභාපතිවරයා විසින් පළාත් පාලන කොමසාරිස්වරයාට ලිඛිතව දැනුම්දී තමාට අකුරණ ප්‍රාදේශීය සභාව වෙත ස්ථාන මාරුවීමක් ලබාදුන් බවයි සභාවේ ලේකම්වරයා ප්‍රකාශ කළේ.\nපසුව ආණ්ඩුකාරවරයාට සිය ස්ථාන මාරුවීම් සම්බන්ධයෙන් සිදුකරන ලද අභියාචනයකට අනුව ලේකම්වරයා නැවතත් ගඟවට කෝරළයේ ප්‍රාදේශීය සභාව වෙත අනුයුක්ත කර තිබෙනවා.\nඅනතුරුව පසුගිය සිකුරාදා ලේකම්වරයා ප්‍රාදේශීය සභාවට පැමිණ ඇති අතර, එහිදී සභාපතිවරයා විසින් පරුෂ වචනයෙන් බැණ වැදී තමාට පහරදුන් බවයි ලේකම්වරයා සඳහන් කළේ.\nමේ අතර ප්‍රදේශයෙන් පලාගොස් සිටින ප්‍රාදේශීය සභාපතිවරයා සොයා පොලීසිය විමර්ශනයක්ද ආරම්භ කර ඇති අතර, ඒ සඳහා පොලිස් කණ්ඩායම් තුනක් යොදවා ඇති බවයි මහනුවර පොලීසියේ ජ්‍යෙෂ්ඨ නිලධාරියෙකු සඳහන් කළේ.",
       "URL": "https://www.hirunews.lk/286593/ගඟවට-කෝරලේ-ප්‍රාදේශීය-සභාවේ-ලේකම්ට-පහරදුන්-සභාපති-සොයා-විමර්ශන",
       "Category": "Local News",
       "Parent URL": "https://www.hirunews.lk/local-news.php?pageID=1593"
}