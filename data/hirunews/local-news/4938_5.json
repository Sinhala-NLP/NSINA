{
       "Source": "hirunews",
       "Timestamp": "Wednesday, 03 August 2016 - 18:11",
       "Headline": "මවක් දියණියන් දෙදෙනා සමඟ දුම්රියට බිලි වෙයි - වර්ජනය කළ ගේට්ටුකරුවන්ට විසඳුම්",
       "News Content": "අනාරක්ෂිත දුම්රිය හරස් මාර්ග ගේට්ටුකරුවන්ගේ වර්ජනය අතරතුර කුරුණෑගල - ඈඳගල අනාරක්ෂිත දුම්රිය හරස් මාර්ගයේ අද පෙරවරුවේ සිදුවූ රිය අනතුරකින් මවක සහ දරුවන් දෙදෙනෙකු ජීවිතක්ෂයට පත්වුණා.\nමේ අතර, අනාරක්ෂිත දුම්රිය ගේට්ටුකරුවන්ගේ විරෝධතාවක් හේතුවෙන් අද පෙරවරුවේ උතුරු දුම්රිය මාර්ගයේ ගමනාගමන කටයුතු ද පැය කිහිපයකට ඇණහිටියා.\nඔවුන් මෙලෙස විරෝධතාවයේ නිරත වුණේ රුපියල් 5000 ක දීමනාව ලබාදෙන ලෙස සහ තම සේවය ස්ථීර කරන ලෙස රජයට බල කරමින්.\nඅද පෙරවරු 9 ට පමණ මෙම විරෝධතාව ආරම්භ වුණේ අනුරාධපුර - මැදවච්චිය දුම්රිය ස්ථානය ආසන්නයේ දුම්රිය හරස් මාර්ගයේදී.\nඋතුරු දුම්රිය මාර්ගය හරස් කරමින් අනාරක්ෂිත දුම්රිය ගේට්ටුකරුවන් 100 කට ආසන්න පිරිසක් මෙම විරෝධතාවට එක්ව සිටියා.\nවිරෝධතාව හේතුවෙන් මන්නාරම සිට කොටුව බලා ගමන්ගත් දුම්රියක් පෙරවරු 10.30 ට පමණ මැදවච්චිය දුම්රිය ස්ථානය ආසන්නයේදී නවතා දමා තිබූ අතර, කොටව සිට යාපනය බලා ගමන්ගත් සුඛෝපභෝගි දුම්රියද නවතා දැමීමට සිදුවුණා.",
       "URL": "https://www.hirunews.lk/139755/මවක්-දියණියන්-දෙදෙනා-සමඟ-දුම්රියට-බිලි-වෙයි-වර්ජනය-කළ-ගේට්ටුකරුවන්ට-විසඳුම්",
       "Category": "Local News",
       "Parent URL": "https://www.hirunews.lk/local-news.php?pageID=4938"
}