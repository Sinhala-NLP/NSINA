{
       "Source": "hirunews",
       "Timestamp": "Friday, 10 February 2017 - 7:14",
       "Headline": "ජාතික විරුවන් තෝරන්න පංච පුද්ගල කමිටුවක්",
       "News Content": "අධිරාජ්‍යවාදීන් විසින් ජාතිද්‍රෝහීන් ලෙස නම් කළ හෙළ විරුවන් ජාතික වීරවරයන් ලෙස නම් කිරීම සොයා බැලීම සහ ඊට නිර්දේශ ලබාදීමට පංච පුද්ගල කමිටුවක් පත්කර තිබෙනවා.\nජනාධිපති මෛත්‍රීපාල සිරිසේනගේ උපදෙස් පරිදි පත්කර ඇති මෙම කමිටුවෙහි සභාපතිනිය ලෙස කටයුතු කරන්නේ ශ්‍රී ජයවර්ධනපුර විශ්වවිද්‍යාලයේ විශ්‍රාමලත් මහාචාර්ය මාලනී ඇඳගමයි.\nඉංගී‍්‍රසින්ට එරෙහිව 1818 කන්ද උඩරට නිදහස් සටන හා 1848 ඌව වෙල්ලස්ස නිදහස් සටනට නායකත්වය දුන් විරුවන් ඉංගී‍්‍රසි ආණ්ඩුව විසින් ජාතිද්‍රෝහීන් ලෙස නම්කර තිබුණා.\nඒ අනුව අධිරාජ්‍යවාදීන් විසින් දේශද්‍රෝහීන් ලෙස නම් කර තිබූ කැප්පෙටිපොල අදිකාරම් ඇතුළු 19 දෙනෙකු රණශූරයන් ලෙස නම් කිරීමට පසුගියදා පියවර ගත්තා.\nජනාධිපති මෛත්‍රීපාල සිරිසේන බ්‍රිතාන්‍ය ආණ්ඩුව නිකුත් කළ ඊට අදාළ ප්‍රකාශය පසුගියදා කොළඹ දී අත්සන් කළ විශේෂ ප්‍රකාශයක් මගින් අවලංගු කරනු ලැබුවා.\nඒ අනුව කැප්පෙටිපොල අදිකාරම්, කිව්ලෙගෙදර මොහොට්ටාල, බූටෑවේ රටේ රාල ඇතුළු දේශනුරාගයෙන් සටන් වැදුණු වීරවරයන් 19 දෙනෙකු රණශූරයන් ලෙස නම් කෙරුණා.",
       "URL": "https://www.hirunews.lk/154114/ජාතික-විරුවන්-තෝරන්න-පංච-පුද්ගල-කමිටුවක්",
       "Category": "Local News",
       "Parent URL": "https://www.hirunews.lk/local-news.php?pageID=4668"
}