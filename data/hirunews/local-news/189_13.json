{
       "Source": "hirunews",
       "Timestamp": "Wednesday, 12 July 2023 - 23:09",
       "Headline": "දරුවන් අතර සරම්ප රෝගය පැතිර යාමේ අවදානමක් (වීඩියෝ)",
       "News Content": "ඇතැම් පිරිස් ආගමික විශ්වාස සහ ඇදහිලි සැලකිල්ලට ගනිමින් දරුවන් සදහා සරම්ප එන්නත ලබාදීම ප්‍රතික්ෂේප කර ඇති බව සෞඛ්‍ය අංශ පවසනවා.\nඔවුන් පෙන්වාදෙන්නේ, ඒ හේතුවෙන් මේ වන විට ශ්‍රී ලංකාව තුළ සරම්ප රෝගීන් වාර්තා වීමක් දක්නට ලැබෙන බවයි.\nකොළඹ රිජ්වේ ආර්යා ළමා රෝහලෙන් මේවනවිට සරම්ප ආසාදිත දරුවන් 7 දෙනෙකු වාර්තාවන බව එම රෝහල ප්‍රකාශ කළා.\nසරම්ප යනු පැරාමික්සෝ කාණ්ඩයට අයත් වෛරසයක් මගින් බෝවන රෝගයක්.\nශ්වසන පද්ධතිය ආශ්‍රයෙන් මෙම වෛරසය ශරීරගතවීමෙන් යම් පුද්ලයෙකුගේ ප්‍රතිශක්ති පද්ධතිය දුර්වල වනවා.\nමෙම වෛරසය නිරෝගී පුද්ගලයෙකුගේ සිරුරට ඇතුළුවී සති දෙකක පමණ කාලයක් යන විට රෝගය වැලදෙන බවයි වෛද්‍යවරු පෙන්වා දෙන්නේ.\nතද උණ ගතිය, සෙම්ප්‍රතිෂ්‍යාව, සොටුදියර ගැලීම සහ ඇස් රතුවීම සරම්ප රෝග ලක්ෂණ ලෙස හඳුනාගත හැකියි.\nමේ අතර කොලඹ රිජ්වේ ආර්යා ළමා රෝහලේ සරම්ප යැයි සැක සහිත් රෝගී දරුවන් 15 දෙනකු මේ වන විට හඳුනාගෙන ඇති අතර ඔවුන්ගෙන් 7 දෙනෙකු නිශ්චිත වශයෙන්ම සරම්ප රෝගීන් බවට අද දිනය වන විට පරික්ෂණ මගින් තහවුරු කරගෙන තිබෙනවා.\n2019 වසරේදී ශ්‍රී ලංකාව සරම්ප රෝගය සම්පූර්ණයෙන්ම තුරන් කළ රටක් බවට පත් වුණා.\nනමුත් ඉන් වසර 4කට පසු සරම්ප රෝගීන් මෙරට තුළින් වාර්තා වීම පිළිබඳව සෞඛ්‍ය අංශ දක්වන්නේ මෙවන් අදහසක්.\nඇතැම් පිරිස් ආගමික විශ්වාසයන් සහ ඇදහිලිවලට අනුව එන්නත්කරණ වැඩසටහන්වලට යොමුවීමේ මැලිකමක් දක්වන බවයි සෞඛ්‍ය අංශ පෙන්වා\nදෙන්නේ.\nඑක් සරම්ප රෝගියෙකුගෙන් සරම්ප එන්නත ලබා නොගත් නිරෝගී පුද්ගලයින් 18 දෙනෙකුට වෛරසය ආසාදනය විය හැකියි.",
       "URL": "https://www.hirunews.lk/341007/දරුවන්-අතර-සරම්ප-රෝගය-පැතිර-යාමේ-අවදානමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=189"
}