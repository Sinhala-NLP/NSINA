{
       "Source": "hirunews",
       "Timestamp": "Thursday, 22 April 2021 - 16:05",
       "Headline": "වරාය නගර ආර්ථික කොමිෂන් සභා පනතට එරෙහි පෙත්සම් සලකා බැලීම හෙටට කල් යයි (වීඩියෝ)",
       "News Content": "කොළඹ වරාය නගර පනත් කෙටුම්පතට යෝජිත සංශෝධන පිළිබඳ අධ්‍යයනය කර අධිකරණය හමුවේ හෙට කරුණු දක්වන ලෙස පංච පුද්ගල ශ්‍රේෂ්ඨාධිකරණ විනිසුරු මඬුල්ල නීතිපති දෙපාර්තමේන්තුවට නියෝග කළා.\nඒ, අදාළ පනත් කෙටුම්පත සම්බන්ධයෙන් අද සිව්වැනි දිනටත් පැවැති පෙත්සම් විභාගයේදි.\nකොළඹ වරාය නගරය ආර්ථික කොමිෂන් සභා පනත් කෙටුම්පත සම්බන්ධ පෙත්සම් විභාගය පැවැති අවස්ථාවේ අතරමැදි පෙත්සම්කරුවෙකු වන ජනාධිපති ලේකම් ආචාර්ය පී.බී.ජයසුන්දර මහතා වෙනුවෙන් පෙනී සිටි ජනාධිපති නීතිඥ රොමේෂ් ද සිල්වා මහතා සඳහන් කළේ, මෙම පනත් කෙටුම්පත සඳහා\nසංශෝධන කිහිපයක් රජය විසින් දැනටමත් නීතිපතිවරයා වෙත ඉදිරිපත් කර ඇති බවයි.\nයෝජිත කොමිසම විසින් නිකුත් කරනු ලබන රෙගුලාසි පාර්ලිමේන්තු අනුමැතිය සඳහා ඉදිරිපත් කිරිම වැනි කරුණුද ඒ අතර වන බව ජනාධිපති නීතිඥවරයා සදහන් කළා.\nඅතරමැදි පෙත්සමක් ඉදිරිපත් කළ මුදල් අමාත්‍යංශයේ ලේකම් එස්.ආර්.ආටිගල සහ අමාත්‍ය මණ්ඩල ලේකම් ඩොනල්ඩ් ප්‍රනාන්දු යන මහත්වරුන් වෙනුවෙන් පෙනී සිටි ජනාධිපති නීතිඥ සංජීව ජයවර්ධන මහතා පෙන්වා දුන්නේ යෝජිත කොමිසම සදහා ජනාධිපතිවරයා විසින් පත් කරනු ලබන සාමාජිකයින් ගෙන්\nබහුතරය ශ්‍රී ලාංකිකයින් බවයි.\nමෙම පනත් කෙටුම්පතේ අන්තර්ගත වගන්ති සියල්ල ආණ්ඩුක්‍රම ව්‍යවස්ථාවට පටහැනි නොවන බව ද ඔහු සඳහන් කළා.\nශ්‍රී ලංකා පොදුජන පෙරමුණේ ලේකම් පාර්ලිමේන්තු මන්ත්‍රී සාගර කාරියවසම් මහතා ගොනු කළ අතරමැදි පෙත්සම වෙනුවෙන් පෙනී සිටි ජනාධිපති නිතීඥ කුෂාන් ද අල්විස් මහතා කරුණු දක්වමින් පැවසුවේ කොළඹ වරාය නගර ආර්ථික කලාපය වැනි විශේෂ ආර්ථික කලාප 5000කට වැඩි ගණනක් ලොවපුරා ක්‍රියාත්මක වන අතර ඒවායේ ආයෝජකයින්ට ආකර්ශනීය බදු සහන ප්‍රදානය කිරීම සාමාන්‍ය තත්ත්වයක් බවයි.\nඑහෙත් කෙටුම්පතේ වගන්ති සියල්ල ආණ්ඩුක්‍රම ව්‍යවස්ථාවට අනුකූල වන බැවින් පාර්ලිමේන්තුවේ තුනෙන් දෙකක බහුතර ඡන්දයක් ලබාගැනීම හෝ ජනමත විචාරණයක් අවශ්‍ය නොවන බව ඔහු සඳහන් කළා.\nනීතිපතිවරයා වෙනුවෙන් පෙනී සිටි අතිරේක සොලිසිටර් ජනරාල් ෆර්සනා ජමීල් මහත්මිය අධිකරණය හමුවේ පැවසුවේ යෝජිත පනත් කෙටුම්පතට පාර්ලිමේන්තු කාරක සභා අවස්ථාවේදී සංශෝධන කිහිපයක් සිදුකිරීමට රජය තීරණය කර ඇති බවයි.\nඑම සංශෝධන අඩංගු ලේඛණයක්ද ඇය අධිකරණයට ඉදිරිපත් කළා.\nකෙසේවෙතත්, ජනාධිපති ලේකම් වෙනුවෙන් පෙනී සිටි ජනාධිපති නීතිඥ රොමේෂ් ද සිල්වා දැනුම් දුන් සංශෝධන සහ අතිරේක සොලිසිටර් ජනරාල්වරිය ඉදිරිපත් කළ කරුණු අතර අපැහැදිලිතාවක් නිර්මාණය වුණා.\nඑම අවස්ථාවේ පෙත්සම්කාර ගාමිණි වියන්ගොඩ මහතා වෙනුවෙන් පෙනී සිටි ජනාධිපති නීතිඥ එම්.ඒ. සුමන්තිරන් මහතා අධිකරණය හමුවේ සඳහන් කළේ, මෙම පෙත්සම් විභාගය ආරම්භ වී දින 4ක් ගතවී ඇති බැවින් යෝජිත සංශෝධන පිළිබඳව පෙත්සම්කරුවන්ට ද අධ්‍යයනය කර කරුණු දැක්වීමට අවස්ථාවක් තිබිය යුතු බවයි.\nඅගවිනිසුරු ජයන්ත ජයසූරිය මහතා එහිදී ප්‍රකාශ කළේ, යෝජිත සංශෝධන පිළිබඳ අධ්‍යයනය කර ලිඛිත දේශන මාර්ගයෙන් අධිකරණයට කරුණු ඉදිරිපත් කිරීමට පාර්ශ්වකරුවන්ට හැකියාව ඇති බවයි.\nඅනතුරුව පෙත්සම් විභාගය හෙට පෙරවරු 10.00 තෙක් කල් තැබූ අගවිනිසුරුවරයා ප්‍රමුඛ පංච පුද්ගල විනිසුරු මඬුල්ල නීතිපති දෙපාර්තමේන්තුවට නියෝග කළේ,  අදාළ පනත් කෙටුම්පතට ඉදිරිපත් කිරීමට නියමිත සංශෝධන පුළුල් ලෙස අධ්‍යයනය කර හෙට අධිකරණය හමුවේ කරුණු දක්වන ලෙසයි.",
       "URL": "https://www.hirunews.lk/269197/වරාය-නගර-ආර්ථික-කොමිෂන්-සභා-පනතට-එරෙහි-පෙත්සම්-සලකා-බැලීම-හෙටට-කල්-යයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2003"
}