{
       "Source": "hirunews",
       "Timestamp": "Thursday, 01 October 2020 - 8:34",
       "Headline": "එක්සත් ජාතීන්ගේ සංවිධානය ආධාර ඉල්ලයි",
       "News Content": "කොරෝනා වසංගතය වැළැක්වීමේ සහ ඊට එන්නතක් සොයා ගැනීමේ වැඩපිළිවෙල සඳහා ලොව සියළු රටවල් එක්ව ආධාර කළ යුතු බව එක්සත් ජාතීන්ගේ සංවිධානය පවසනවා.\nකොවැක්ස් ලෙස නම් කර ඇති මෙම වැඩපිළිවෙල සඳහා ඩොලර් බිලියන 35ක මුදලක් අවශ්‍ය නමුත් මෙතෙක් ලැබී ඇත්තේ ඩොලර් බිලියන 3ක මුදලක් බවයි එම සංවිධානය පෙන්වා දෙන්නේ.\nලබන වසර අවසන්වීමට පෙර එන්නත් බිලියන 2ක් අවශ්‍ය බවත් මිලියන 245ක ජනතාවට ප්‍රතිකාර කිරීමට අවශ්‍ය බවත් ජගත් සංවිධානය ප්‍රකාශ කළා. එමෙන්ම, පරීක්ෂණ මිලියන 500ක් සිදුකළ යුතු බැවින් ඒ සඳහා අදාළ මුදල් වැය වන බවයි ඔවුන් කියා සිටියේ.\nමේ අතර, ලොව පුරා කොරෝනා ආසාදිතයින් තුන් කෝටි 41 ලක්ෂ 41,765ක් වාර්තා වන අතර, මරණ සංඛ්‍යාව දැක්වෙන්නේ දස ලක්ෂ 18,076ක් ලෙසයි.\nගත වූ පැය 24රේ වැඩිම මරණ සහ ආසාදිතයින් සංඛ්‍යාවක් තවදුරටත් ඉන්දියාවෙන් වාර්තා වන අතර, දෛනික මරණ 1179ක් සමඟ එරට මුළු මරණ සංඛ්‍යාව දැක්වුණේ 98,708ක් ලෙසයි.\nදෛනික ආසාදිතයින් 86,748ක් සමඟ එරට මුළු ආසාදිතයින් සංඛ්‍යාව 63 ලක්ෂ 10,267ක් ලෙස දැක්වුණා.",
       "URL": "https://www.hirunews.lk/251524/එක්සත්-ජාතීන්ගේ-සංවිධානය-ආධාර-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=2418"
}