{
       "Source": "hirunews",
       "Timestamp": "Monday, 18 September 2023 - 7:54",
       "Headline": "ජගත් මහා මණ්ඩලයේ 78 වන සැසිය අද ඇරඹේ",
       "News Content": "එක්සත් ජාතීන්ගේ මහා මණ්ඩලයේ 78 වන සැසිවාරය අද(18) ඇමරිකාවේ දී ආරම්භ වීමට නියමිතයි.\nඑය ලබන 22 වනදා දක්වා පැවැත්වෙන අතර, මහා මණ්ඩල සැසිවාරයට සමගාමීව පැවැත්වෙන 2023 තිරසර සංවර්ධන ඉලක්ක සමුළුවේ රාජ්‍ය නායක සමුළුව අද ආරම්භ වෙනවා.\n2030 වෙනුවෙන් පරිවර්තනීය සහ වේගවත් ක්‍රියාදාමයන් සඳහා ලෝක නායකයින්ට මාර්ගෝදේශ සැපයීමේ අරමුණින් තිරසර සංවර්ධන ඉලක්ක සමුළුව පැවැත්වෙනවා.\nඑමෙන්ම, මේ වනවිට ඇමරිකාවට ගොස් සිටින ජනාධිපති රනිල් වික්‍රමසිංහ මෙම සමුළුවට එක්ව සිටින රාජ්‍ය නායකයන් කිහිපයක් සමඟ අද ද්විපාර්ශවීය සාකච්ඡාවක් පැවැත්වීමට නියමිතව තිබෙනවා.\nසමුද්‍රිය ජාතීන් සඳහා වන ඉන්දු - පැසිෆික් දූපත් රාජ්‍යයන් අතර සංවාදයට ද ජනාධිපතිවරයා එක්වීමට නියමිතයි.\nඅද ඇරඹෙන එක්සත් ජාතීන්ගේ මහා මණ්ඩලයේ 78 වන සැසිවාරයේ තේමාව වී ඇත්තේ 2030 න්‍යාය පත්‍රය වෙනුවෙන් සාමය, සෞභාග්‍ය, ප්‍රගතිය සහ තිරසරභාවය මත පදනම්ව තිරසර සංවර්ධන ඉලක්ක ජය ගැනීමේ ක්‍රියාමාර්ග වේගවත් කිරීම සඳහා විශ්වාසය යළි ගොඩනැංවීම හා ගෝලීය සහයෝගීතාව යළි ඇති කිරීම යන්නයි.",
       "URL": "https://www.hirunews.lk/348605/ජගත්-මහා-මණ්ඩලයේ-78-වන-සැසිය-අද-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=23"
}