{
       "Source": "hirunews",
       "Timestamp": "Tuesday, 11 January 2022 - 8:49",
       "Headline": "බදු එක්රැස් කිරීමේ විශේෂ ඒකකයක් පිහිටුවීමේ යෝජනාවට වෘත්තීය සමිති විරෝධය",
       "News Content": "විශේෂ භාණ්ඩ හා සේවා බද්ද හෙවත් ජී.එස්.ටී. බද්ද හා වැට් හෙවත් අගය එකතු කිරීමේ බදු එක්රැස් කිරීමට මහා භාණ්ඩාගාරයේ විශේෂ ඒකකයක් පිහිටුවීමේ යෝජනාවට දේශීය ආදායම් දෙපාර්තමේන්තුවේ වෘත්තීය සමිති විරෝධය පළ කරනවා.\nදේශීය ආදායම් සේවා සංගමය පෙන්වා දෙන්නේ ඊට අදාළව මුදල් අමාත්‍යවරයා ඇතුළු පාර්ශ්වවලින් තවදුරටත් සාකච්ඡාවක් ලබා නොදෙන්නේ නම් ඉදිරියේදී වෘත්තීය සමිති ක්‍රියාමාර්ගවලට එළඹෙන බවයි.\nමෙවර අයවැයෙන් ප්‍රකාශිත ජී.එස්.ටී. හෙවත් විශේෂ භාණ්ඩ හා සේවා බද්ද සහ වැට් හෙවත් අගය එකතු කිරීමේ බදු එක්රැස් කිරීම සඳහා මහා භාණ්ඩාගාරයේ විශේෂ ඒකකයක් පිහිටුවීමට යෝජනා කෙරුණේ ඒ සඳහා විශේෂ ගැසට් පත්‍රයක් නිකුත් කරමින්. මෙතෙක් එවැනි බදු එක්රැස් කිරීම සිදු වූයේ දේශීය ආදායම් දෙපාර්තමේන්තුව මගින්.\nයෝජිත නව ඒකකය භාණ්ඩාගාර ලේකම්වරයා යටතේ නියෝජ්‍ය භාණ්ඩාගාර ලේකම්වරයෙකුගේ අධීක්ෂණය යටතේ පිහිටුවීමටයි සැළසුම් කර ඇත්තේ.\nඒ සඳහා අනුයුක්ත කරනු ලබන නිලධාරියා විශේෂ භාණ්ඩ හා සේවා බදු, පරිපාලනය එක්රැස් කිරීම සහ වගවීම සම්බන්ධයෙන් වගකියනු ඇති.\nඔහු විසින් බදු එක්රැස්කිරීම සඳහා මුදල් අමාත්‍යාංශයෙන් අවශ්‍ය නිලධාරීන් පිරිසක් යෙදවීමට නියමිතයි.\nමහා භාණ්ඩාගාරය ප්‍රකාශ කළ පරිදි භාණ්ඩ හා සේවා බද්ද හඳුන්වාදී ඇත්තේ ඒ සම්බන්ධයෙන් ක්‍රියාත්මක වන විවිධ බදු ක්‍රමවල සංකීර්ණතා මගහැරීම සහ බදු එක්රැස් කිරීම හා පරිපාලනයේ කාර්යක්ෂමතාව ඉහළ නැංවීමේ අරමුණින්.",
       "URL": "https://www.hirunews.lk/293626/බදු-එක්රැස්-කිරීමේ-විශේෂ-ඒකකයක්-පිහිටුවීමේ-යෝජනාවට-වෘත්තීය-සමිති-විරෝධය",
       "Category": "Local News",
       "Parent URL": "https://www.hirunews.lk/local-news.php?pageID=1434"
}