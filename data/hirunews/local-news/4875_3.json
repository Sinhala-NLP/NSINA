{
       "Source": "hirunews",
       "Timestamp": "Sunday, 18 September 2016 - 7:12",
       "Headline": "මුහුදු ගිය සොහොයුරන් අතුරුදන්",
       "News Content": "මීගමුව ධීවර වරායෙන් මසුන් මැරීම සඳහා මුහුදු ගිය ධීවර යාත්‍රාවක සිටි සොහොයුරන් දෙදෙනෙකු අතුරුදන් වී තිබෙනවා.\nඔවුන් හලාවත - වීරකොඩියාන ප්‍රදේශයේ පදිංචි අවුරුදු 18 ක සහ 22 ක තරුණයින් දෙදෙනෙක්.\nමෙම සොහොයුරන් දෙදෙනා පසුගිය 09 වනදා තවත් සිව් දෙනෙකු සමඟ මුහුදු ගොස් තිබුණේ වෙන්නප්පුවේ ව්‍යාපාරිකයෙකුට අයත් ධීවර යාත්‍රාවකින්.\nකෙසේ වෙතත්, ගොඩබිම සිට කිලෝමීටර් 500 ක් පමණ ඈත ගැඹුරු මුහුදේ ධීවර කටයුතුවල නිරත වන අතරතුර ධීවර යාත්‍රාවේ එන්ජිමෙහි කිසියම් අපද්‍රව්‍යයක් පැටලීම හේතුවෙන් එය ඉවත් කිරිම සඳහා අතුරුදන් වූ දෙදෙනාගෙන් එක් අයෙකු මුහුදට බැස තිබෙනවා.\nඑම පුද්ගලයා දිය වැලකට හසුව ගසාගෙන ගොස් ඇති අතර, ඔහු බේරා ගැනීමට සොහොයුරාද මුහුදට බැස ඇති බව සඳහන්.\nඑම අවස්ථාවේදී සොහොයුරන් දෙදෙනාම මුහුදේ ගසාගෙන ගොස් තිබෙනවා.\nමේ සම්බන්ධයෙන් අප මීගමුව පොලිසියෙන් කළ විමසීමකදී කියා සිටියේ ඔවුන් දෙදෙනා අතුරුදන් වූ මුහුදු ප්‍රදේශය මෝරුන් විශාල වශයෙන් ගැවසෙන ප්‍රදේශයක් බවයි.",
       "URL": "https://www.hirunews.lk/143218/මුහුදු-ගිය-සොහොයුරන්-අතුරුදන්",
       "Category": "Local News",
       "Parent URL": "https://www.hirunews.lk/local-news.php?pageID=4875"
}