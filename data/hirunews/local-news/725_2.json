{
       "Source": "hirunews",
       "Timestamp": "Friday, 18 November 2022 - 18:30",
       "Headline": "මිනිස් ජාවාරම්කරුවන්ට නීතිය දැඩිව - ඇමති මනූෂ කියයි (වීඩියෝ)",
       "News Content": "ශ්‍රී ලංකාව සහ මැදපෙරදිග රටවල් අතර සිදුකෙරෙන මිනිස් ජාවාරමට සම්බන්ධ වැරදිකරුවන් හැකි ඉක්මනින් නීතියේ රැහැනට හසුකර ගැනීමට කටයුතු කරන බව කම්කරු සබඳතා හා විදේශ රැකියා අමාත්‍ය මනූෂ නානායක්කාර පවසනවා.\nව්‍යාජ රැකියා ඒජන්සි ඇතුළු මෙම මිනිස් ජාවාරමට සම්බන්ධ පුද්ගලයන් අත්අඩංගුවට ගැනීම සඳහා දැනටමත් විමර්ශන ආරම්භ කර ඇති බවයි අමාත්‍යවරයා අද පාර්ලිමේන්තුවේදී කියා සිටියේ.\nරැකියා ලබාදෙන බව පවසා සංචාරක වීසා මත ඩුබායි සහ අබුඩාබි බලා රැගෙන ගොස් එහිදී අයථා කටයුතු සඳහා මෙරට කාන්තාවන් යෙදවීම සම්බන්ධයෙන් හිරු ප්‍රවෘත්ති ඔස්සේ පසුගියදා අනාවරණ කළා.\nඑම අනාවරණයෙන් පසු විදේශ කටයුතු අමාත්‍යාංශයේ දැනුම්දීමක් අනුව, අපරාධ පරීක්ෂණ දෙපාර්තමේන්තුවේ මිනිස් ජාවාරම් හා සමුද්‍රීය අපරාධ විමර්ශන කොට්ඨාශයේ විමර්ශන කණ්ඩායමක් ඕමාන් බලා පිටත්ව ගොස් තිබුණේ මීට මාස දෙකකට පමණ පෙරයි.\nඑම විමර්ශනවලදී හෙළි වී ඇත්තේ ඩුබායි සහ අබුඩාබි බලා ගුවන් මගින් රැගෙන යන ශ්‍රී ලාංකික කාන්තාවන් ඕමානයට රැගෙන ගොස් ගණිකා වෘත්තීය වැනි විවිධ ලිංගික කටයුතු සඳහා යෙදවීමේ ජාවාරමක් ක්‍රියාත්මක වන බවයි.\nමේ අතර, අපරාධ පරීක්ෂණ දෙපාර්තමේන්තුවේ තැනැත්තන් වෙළඳාම, ජාවාරම් විමර්ශන හා සමුද්‍ර අපරාධ කොට්ඨාශයේ අධ්‍යක්ෂ ජ්‍යෙෂ්ඨ පොලිස් අධිකාරි ඩබ්ලිව්.එම්.සමරකෝන් බණ්ඩා හිරු ප්‍රවෘත්ති අංශය සමඟ අද සම්මුඛ සාකච්ඡාවකට එක්වෙමින් මෙම ජාවාරම සම්බන්ධයෙන් කරුණු අනාවරණ කළා.",
       "URL": "https://www.hirunews.lk/320727/මිනිස්-ජාවාරම්කරුවන්ට-නීතිය-දැඩිව-ඇමති-මනූෂ-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=725"
}