{
       "Source": "hirunews",
       "Timestamp": "Sunday, 07 February 2016 - 13:32",
       "Headline": "ජිනීවා යෝජනාව ගැන අදහස් විමසීමට කාර්ය සාධක බලකායක්",
       "News Content": "ජිනීවා මානව හිමිකම් මණ්ඩලයේ දී සම්මත වූ ශ්‍රී ලංකාව පිළිබඳ යෝජනාව පිළිබඳ සියලූ පාර්ශවයන්ගේ අදහස් විමසීම සඳහා 11 දෙනෙකුගෙන් යුත් උපදේශක කාර්ය සාධක බලකායක් පත් කර තිබෙනවා.\nමනෝරි මුත්තෙට්ටුවේගම එහි සභාපතිනිය ලෙස කටයුතු කරන අතර ලේකම්වරයා ලෙස පත් කර ඇත්තේ ආචාර්ය පාක්‍යසෝති සරවණමුත්තුයි.\nවිදේශ කටයුතු අමාත්‍යාංශයේ ප්‍රකාශිකාව සඳහන් කළේ ජිනීවා යෝජනාවට අනුකූලව සිවිල් සමාජයේ නියෝජිතයන්ගෙන් සමන්විතව අදාළ කාර්ය සාධක බලකාය පත් කර ඇති බවයි.\nමේ අතර ජිනීවා මානව හිමිකම් මණ්ඩල යෝජනාවට අදාළව විශේෂඥ උපදෙස් ලබාදීම සඳහා එක්සත් ජාතීන්ගේ සංවිධානයේ සත්‍යය යුක්තිය සහ ගැටුම් වැළැක්වීම පිළිබඳ විශේෂ නියෝජිත පැබ්ලෝ ඩි ග්‍රීෆ් පසුගිය ජනවාරි මස අවසන් සතියේ ශ්‍රී ලංකාවට පැමිණ තිබෙනවා.\nජිනීවා මානව හිමිකම් මණ්ඩල යෝජනාවට අදාළව පත් කෙරුණු උපදේශක කාර්ය සාධක බලකාය ඒ සම්බන්ධයෙන් වන අග්‍රාමාත්‍යවරයාගේ ක්‍රියාකාරි කමිටුව වෙත සිය වාර්තාව ඉදිරිපත් කරනු ඇති.",
       "URL": "https://www.hirunews.lk/125661/ජිනීවා-යෝජනාව-ගැන-අදහස්-විමසීමට-කාර්ය-සාධක-බලකායක්",
       "Category": "Local News",
       "Parent URL": "https://www.hirunews.lk/local-news.php?pageID=5179"
}