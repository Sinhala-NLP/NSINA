{
       "Source": "hirunews",
       "Timestamp": "Thursday, 21 June 2018 - 15:30",
       "Headline": "දිවියෙකු පහරදීමෙන් 10 දෙනෙකුට තුවාල - ප්‍රදේශවාසීන් එක්ව දිවියා මරාදමයි (ඡායාරූප)",
       "News Content": "කිලිනොච්චිය අම්බාල්කුලම ප්‍රදේශයේදී දිවියෙකු පහරදීමෙන් පුද්ගලයන් 10 දෙනෙකු තුවාල ලබා තිබෙනවා.\nපසුව ප්‍රදේශවාසීන් දිවියාට පහරදී ඝාතනය කර ඇති බවයි අප වාර්තාකරුවන් ප්‍රකාශ කළේ.\nපසුගියදා ගම් වැදුනු දිවියා ප්‍රදේශවාසීන්ට පහරදී ඇති අතර ඒ සම්බන්ධයෙන් වනජීවී නිලධාරීන්ට දැනුම්දී තිබුනා.\nකෙසේවෙතත් එම නිලධාරීන් සහ ප්‍රදේශවාසීන් දිවියා අල්ලා ගැනීමට මෙහෙයුමක් සිදු කළ ද දිවියා අල්ලා ගැනීමට හැකිවී නැහැ.\nඅද උදෑසන වනජීවී නිලධාරීන් දිවියා අල්ලා ගැනීමට යළි පැමිණ තිබුන ද ඔවුන් ප්‍රමාද බවට ප්‍රදේශවාසීන් චෝදනා කිරීම හේතුවෙන් නිලධාරීන් යළි පිටත්ව ගොස් ඇතැයි සඳහන්.\nඅනතුරුව අද පෙරවරුවේ ද ගවයින් රැක බලා ගන්නා පුද්ගලයෙකුට දිවියා පහරදී තිබෙනවා.\nතවත් පුද්ගලයෙකුට පහරදීමට උත්සාහ කිරීමේ දී ප්‍රදේශවාසීන් දිවියාට පහරදී මරා දමා ඇති බවයි වාර්තා වන්නේ.\nදිවියාගේ පහරදීමට ලක්වූ පුද්ගලයන් කිලිනොච්චිය රෝහලට ඇතුලත් කර තිබෙනවා.\nදිවියා මරා දැමීමෙන් පසු එම ස්ථානයේ සිටි පිරිස් හැසිරුනු ආකාරය දැක්වෙන වීඩියෝවක් සමාජ මාධ්‍යයට එක්ව තිබෙනවා.\nඑම වීඩියෝව පහතින්.\nඡායාරූප - වව්නියාව මාධව කුලසුරිය / දිනසේන රතුගමගේ",
       "URL": "https://www.hirunews.lk/193594/දිවියෙකු-පහරදීමෙන්-10-දෙනෙකුට-තුවාල-ප්‍රදේශවාසීන්-එක්ව-දිවියා-මරාදමයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=3885"
}