{
       "Source": "hirunews",
       "Timestamp": "Monday, 11 October 2021 - 20:15",
       "Headline": "ආණ්ඩු පක්ෂයේ පසුපෙළ මන්ත්‍රීවරුන් ජනපතිගෙන් සාකච්ඡාවක් ඉල්ලයි",
       "News Content": "රසායනික පොහොර ආනයනය සම්බන්ධයෙන් රජය ගෙන ඇති තීරණය යළි සලකා බැලීම කෙරෙහි අවධානය යොමුව ඇති බව පරිසර අමාත්‍ය මහින්ද අමරවීර පවසනවා.\nඅමාත්‍යවරයා මේ බව කියා සිටියේ යුද හමුදා දින සැමරුමට සමගාමීව බත්තරමුල්ලේ ඊයේ පැවති පැළ සිටුවීමේ අවස්ථාවකට එක්වෙමින්.\nඑමෙන්ම, පොහොර ගැටළුව සම්බන්ධයෙන් ජනාධිපතිවරයා සමග ආණ්ඩු පක්ෂයේ පසුපෙළ මන්ත්‍රීවරුන් සාකච්ඡාවක් ඉල්ලා ඇති බව පාර්ලිමේන්තු මන්ත්‍රී ජානක තිස්සකුට්ටිආරච්චි ප්‍රකාශ කළා.\nමේ අතර, පොහොර ගැටළුවට විසඳුම් ඉල්ලා අදත් ප්‍රදේශ කිහිපයක විරෝධතා පැවැත්වුණා.\nහිඟුරක්ගොඩ - හතමුණ ප්‍රදේශයේ ගොවි ජනතාව විරෝධතාවක නිරතවුණේ තම වගාවන්ට අවශ්‍ය රසායනික පොහොර ලබාදෙන ලෙසට බල කරමින්.\nමීට අමතරව බණ්ඩාරවෙල, වැලිමඩ, හපුතලේ, දියතලාව ඇතුළු ප්‍රදේශවල ගොවීන් ද අර්තාපල් හා තක්කාලි වගාවන්ට අවශ්‍ය දිලීර නාශක හා වල් නාශක නොමැතිකමින් පීඩාවට පත්ව සිටිනවා.",
       "URL": "https://www.hirunews.lk/284732/ආණ්ඩු-පක්ෂයේ-පසුපෙළ-මන්ත්‍රීවරුන්-ජනපතිගෙන්-සාකච්ඡාවක්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=1635"
}