{
       "Source": "hirunews",
       "Timestamp": "Saturday, 02 September 2023 - 16:46",
       "Headline": "කැබිලිත්ත හා කතරගම පුදබිම්වල දැඩි පරිසර විනාශයක්",
       "News Content": "ඇතැම් මිනිස් ක්‍රියාකාරකම් හේතුවෙන් සතුන්ට මෙන්ම පරිසරයට ද සිදුවන්නේ ඉතා අවාසනාවන්ත ඉරණමකට මුහුණ දීමටයි.\nඑමෙන්ම එහි වක්‍රාකාර ප්‍රතිඵල අනාගතයේ දිනක නැවත මිනිසුන් කරාම පැමිණීමද වැළැක්විය නොහැකියි.\nකතරගම සහ කැබිලිත්ත ඓතිහාසික පූජාභූමි වෙත පැමිණෙන බැතිමතුන්ගේ නොසැලකිළිමත්කම හේතුවෙන් මේවනවිට එම භූමිය තුළ දැඩි පරිසර ගැටලුවක් නිර්මාණය වෙමින් පවතිනවා.\nමිනිසුන් තුළ ඇදහිළි සහ භක්තිය සම්බන්ධයෙන් පවතින විශ්වාසයන් විවෙිචනාත්මකව බැහැර කිරීමට හැකියාවක් නොමැති අතර තම උපද්‍රවයන් සඳහා කැබිලිත්ත දේවාලයේ පිහිට පතා පැමිණෙන බැතිමතුන් විවිධ භාරහාර සිදුකරනු ලබන්නේ එවන් විශ්වාසයන් තම සිත් තුළ පවතින නිසාය.\nකැබිලිත්ත පුදබිමට, බුද්ධ ප්‍රතිමා, දේව ප්‍රතිමා, චීවර ඇතුළු බැතිමතුන් විසින් පූජාකරන විවිධ භාණ්ඩ අවසානයේ කිසිදු ප්‍රයෝජනයක් නොගෙන දැඩි පරිසර හානියක් දක්වා රැගෙන ගොස් තිබෙනවා.\nපාරිසරික සෞන්දර්යයෙන් අනූන ඓතිහාසික කැබිලිත්ත පුද බිම රැකගැනීම සඳහා එහි පැමිණෙන බැතිමතුන්ද මීට වඩා සබුද්ධිකව ක්‍රියාකළ යුතු බවයි කැබිලිත්ත පුදබිමේ වගකිවයුතු පාරශ්ව ජනතාවගෙන් ඉල්ලා සිටින්නේ.\nමේ අතර කතරගම පූජා භූමිය වෙත පැමිණෙන බැතිමතුන්ද මැණික් ගඟ ඉවුරු දෙපස බැහැර කරන කැළි කසළ හේතුවෙන්ද දැඩි පරිසර හානියක් සිදුව තිබෙනවා.\nප්ලාස්ටින් පොලිතීන් වැනි නොදිරන අපද්‍රව්‍ය විශාල ලෙස මැණික් ගඟට මුදා හැරීමෙන් එහි පරිසරය ආශ්‍රිතව ජීවත්වන වන සතුන්ටද දැඩි බලපෑම් එල්ලවී ඇති අයුරු දැකිය හැකියි.\nමෙම පරිසර විනාශය වැළැක්වීම සඳහා කතරගම පාරිසරික පොලිසිය විසින් විශේෂ වැඩපිළිවෙළක් දියත් කර තිබුණද මෙම ඓතිහාසික භූමිය රැකගැනීම වෙනුවෙන් වැඩි වගකීමක් එහි පැමිණෙන ජනතාවට පැවරෙන බවයි පරිසරවේදීන් පෙන්වා දෙන්නේ.",
       "URL": "https://www.hirunews.lk/346920/කැබිලිත්ත-හා-කතරගම-පුදබිම්වල-දැඩි-පරිසර-විනාශයක්",
       "Category": "Local News",
       "Parent URL": "https://www.hirunews.lk/local-news.php?pageID=56"
}