{
       "Source": "hirunews",
       "Timestamp": "Tuesday, 15 September 2020 - 9:46",
       "Headline": "වැරදි තීන්දුවක් දුන් බවට පසුව ඔප්පු වුවහොත් එම නඩුව ගැන යළි විමසා බලන්නැයි ඉල්ලීමක් කළ හැකියි - අධිකරණ ඇමති (වීඩියෝ)",
       "News Content": "යම් විනිසුරුවරයෙක් වැරදි තීන්දුවක් දුන් බවට පසුව ඔප්පු වුවහොත් ඒ පිළිබඳ ප්‍රතිශෝධනයක් ඉදිරිපත් කර එම නඩුව ගැන යළි විමසා බලන්නැයි ඉල්ලීමක් කළ හැකි බව අධිකරණ අමාත්‍ය ජනාධිපති නීතිඥ අලි සබ්රි ප්‍රකාශ කළා.\nඔහු මේ බව කියා සිටියේ හිරු ටී.වී සලකුණ දේශපාලන වැඩසටහන සමග ඊයේ (14) රාත්‍රී එක්වෙමින්.\nපද්මිණි රණවක විනිසුරුවරිය ඇතුළු ඇතැම් විනිසුරුවරුන්, රන්ජන් රාමනායක සමඟ කළ දුරකථන සංවාද ප්‍රසිද්ධ වී ඇති බවත් ඒවායේ ඇතැම් නඩු තීන්දු දුන් ආකාරය ගැන සඳහන් වන බවත්, එවැනි අවස්ථාවන් පිළිබඳ  කුමන ක්‍රියාමාර්ග ගත හැකිද යන්නත්, අධිකරණ අමාත්‍යවරයාට ප්‍රශ්නයක් යොමු වුණා.\nඑහිදී ඔහු ඉහත කරුණ සඳහන් කළ අතර අදාළ දුරකථන සංවාද සිද්ධිය ගැන, තමා දන්නා තරමින් අධිකරණ සේවා කොමිසම විමර්ශනයක් කරමින් සිටින බවද කියා සිටියා.\nනීතියේ පාලනයට අත්‍යවශ්‍ය වන්නේ ස්වාධින අධිකරණයක් බවයි අධිකරණ අමාත්‍ය අලි සබ්‍රි මෙහිදී අවධාරණය කළේ.",
       "URL": "https://www.hirunews.lk/250250/වැරදි-තීන්දුවක්-දුන්-බවට-පසුව-ඔප්පු-වුවහොත්-එම-නඩුව-ගැන-යළි-විමසා-බලන්නැයි-ඉල්ලීමක්-කළ-හැකියි-අධිකරණ-ඇමති-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2454"
}