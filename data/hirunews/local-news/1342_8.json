{
       "Source": "hirunews",
       "Timestamp": "Monday, 21 February 2022 - 19:43",
       "Headline": "කොටවෙහෙරින් අතුරුදන් වූ රන් කරඬු ගැන හෝඩුවාවක්",
       "News Content": "රඹුක්කන - දැලිවල කොටවෙහෙර රජමහා විහාරස්ථානයේ ධාතු මන්දිරයේ තිබූ පුරාවිද්‍යා වටිනාකමකින් යුත් රන් කරඬු සොරකම් කිරීමේ සිද්ධියට අදාළ තොරතුරු රැසක් අනාවරණ කර ගැනීමට අපරාධ පරීක්ෂණ දෙපාර්තමේන්තුව සමත් වී තිබෙනවා.\nඒ අනුව අදාළ පෞරාණික භාණ්ඩ තැන්පත් කර තිබූ වීදුරු කුටියේ එම භාණ්ඩ සමග තිබූ රෙදි කැබැල්ලක් සහ ජංගම දුරකථනයක් සොයා ගැනුණේ විහාරස්ථාන භූමියේ අතහැර දමා තිබූ ළිඳක තිබියදියි.\nපසුගිය 11 වන දා රාත්‍රියේ මෙම විහාරයේ තැන්පත් කර තිබූ පෞරාණික රන් කරඬු 5 ක් සහ පළිඟු කරඬු 3 ක් කිසියම් පිරිසක් විසින් පසුගියදා සොරාගෙන තිබුණා.\nසැකකරුවන් සම්බන්ධයෙන් නිවැරදි තොරතුරු ලබාදෙන පුද්ගලයෙකුට රුපියල් ලක්ෂ 25ක මුදලක් ලබාදීමට පොලීසිය තීරණය කළ අතර, විහාරාධිපති හිමියන් ද තවත් ලක්ෂ 10ක මුදලක් පිරිනැමීමටයි තීරණය කරනු ලැබුවේ.",
       "URL": "https://www.hirunews.lk/297651/කොටවෙහෙරින්-අතුරුදන්-වූ-රන්-කරඬු-ගැන-හෝඩුවාවක්",
       "Category": "Local News",
       "Parent URL": "https://www.hirunews.lk/local-news.php?pageID=1342"
}