{
       "Source": "hirunews",
       "Timestamp": "Thursday, 21 July 2016 - 21:37",
       "Headline": "අරණායක තවත් දුක්බර දිනයක්",
       "News Content": "කෑගල්ල - අරණායක සිරිපුර කනිෂ්ඨ විදුහල ඉදිරියේදී වසා දැමෙන බව මාවනැල්ල කලාප අධ්‍යාපන බලධාරීන් පවසනවා.\nඒ,එම ප්‍රදේශය නාය යාමේ අධි අවධානම් කලාපයක් ලෙස නම් කර තිබීම හේතුවෙන්.\nපාසල් ළමුන් 29 දෙනෙකු අකුරු කළ අරණායක - එළඟපිටිය - සිරිපුර කනිෂ්ඨ විද්‍යාලයට අද ඉතාමත් දුක්බර දිනයක් වුණා.\nවසා දමා තිබූ මෙම විද්‍යාලයට මාස 2 කට පසුව අද යළිත්ල සිරිපුර විද්‍යාලයේ සිසු දරුවන්, දෙමාපියන්ට අමතරව මාවනැල්ල අධ්‍යාපන කලාප කාර්යාලයේ නිලධාරීන්ද පැමිණියත් ඔවුන්ගේ මුහුණු අඳුරු වළාවන් මෙන් ශෝකී බවකින් යුක්ත වුණා.\nවිද්‍යාලයේ කෙළිදොළින් දඟ කරමින් අධ්‍යාපනය හැදෑරූ සිසු දරුවන් 29 දෙනාගෙන් පස් දෙනෙකුම පසුගියදා සාමසර කන්දේ සිදුවූ නායයාම හේතුවෙන් අද ජීවතුන් අතර නොමැති අතර, විද්‍යාලයේ සිටි අනෙක් ළමුන්ගේ පවුලේ සාමාජිකයින් අනාථයින් බවට පත්ව සිටිනවා.\nකෙසේ වෙතත්, බලධාරීන්ගේ අවසන් නිගමනය වුණේ නායයාමේ දැඩි අවධානම් තත්ත්වය හේතුවෙන් විද්‍යාලය තවදුරටත් එම ස්ථානයේ පත්වාගෙන යාමට නුසුදුසු බවටයි.\nඒ අනුව, අද පාසලට පැමිණ සිටි පිරිස් පාසලේ තිබූ ඇතැම් භාණ්ඩ එක්රැස් කරගත්තේ මියගිය සිසුන්ගේ මතකය ශෝකී හදවත් තුළ රඳවා ගනිමින්.",
       "URL": "https://www.hirunews.lk/138649/අරණායක-තවත්-දුක්බර-දිනයක්",
       "Category": "Local News",
       "Parent URL": "https://www.hirunews.lk/local-news.php?pageID=4955"
}