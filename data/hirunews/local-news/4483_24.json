{
       "Source": "hirunews",
       "Timestamp": "Monday, 05 June 2017 - 11:29",
       "Headline": "උග්‍ර ඩෙංගු තත්වයක් නිසා 11 හැවිරිදි දැරියක් මියයයි",
       "News Content": "ඉගෙනුමට දක්ෂ දෙහිවල ප්‍රදේශයේ උසස් කන්‍යාරාමයක 07 වැනි වසරේ ඉගෙනුම ලැබු 11 හැවිරිදි ශිෂ්‍යාවක් ඩෙංගු රක්තපාතයට ගොදුරුවී ඉන් හටගත් කම්පනයෙන් මියයාමේ පුවතක් මීගමුව දිස්ත්‍රික් මහරෝහලෙන් වාර්තාවනවා.\nමෙම අවාසනාවන්ත මරණයට ගොදුරුවී ඇත්තේ මොරටුව පහල ඉදිබැද්දේ පදිංචිව සිට 11 හැවිරිදි දැරියක්.\nමියගිය දැරිය පවුලේ එකම දරුවා වන අතර ඇයගේ පියා විදේශ ගතව රැකියාවක් කරයි.\nදැරියට උණ ගැනීමත් සමග ඇයගේ මව විසින් මොරටුව ප්‍රදේශයේ පෞද්ගලික වෛද්‍යවරයෙකුගෙන් ප්‍රතිකාර ලබා දී තිබෙනවා.\nඑයින් ප්‍රතිපලයක් නොවීම නිසා ඇයගේ මව දැරිය ශ්‍රී ජයවර්ධන පුර මහා රෝහලට රැගෙන ගොස් තිබෙනවා.\nඑහෙත් එම රෝහලේ දැඩි සත්කාර ඒකකය රෝගීන්ගෙන් පිරී පැවතීම නිසා දැරිය ගිලන්රතයක් මාර්ගයෙන් මිගමුව දිස්ත්‍රික් මහා රෝහලට යවා ඇති බවයි අප වාර්තාකරු සඳහන් කළේ.\nඑහෙත් රෝහල් ගතවී දින දෙකකට පසුව ඇයගේ ඩෙංගු රෝගය උග්‍රවී එම දැරිය මිගමුව රෝහලේදීම මියගොස් තිබෙනවා.",
       "URL": "https://www.hirunews.lk/162865/උග්‍ර-ඩෙංගු-තත්වයක්-නිසා-11-හැවිරිදි-දැරියක්-මියයයි",
       "Category": "Local News",
       "Parent URL": "https://www.hirunews.lk/local-news.php?pageID=4483"
}