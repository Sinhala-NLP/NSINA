{
       "Source": "hirunews",
       "Timestamp": "Tuesday, 20 June 2017 - 18:50",
       "Headline": "නිහඬව සිටිය නොහැකි බව අස්ගිරි පාර්ශවය රජයට දැනුම් දෙයි",
       "News Content": "වර්තමානය වනවිට මෙරට තුළ සිංහල ජාතියටත්, බෞද්ධ භික්ෂූන් වහන්සේටත් මුහුණදීමට ඇති අභියෝග හමුවේ තවදුරටත් නිහඩව සිටීම යෝග්‍ය නොවන බව මහනුවර - අස්ගිරි මහා විහාරයේ කාරක සංඝ සභාව රජය වෙත දැනුම්දෙනවා.\nඅස්ගිරි පාර්ශවයේ මහානායක අතිපූජ්‍ය වරකාගොඩ ශ්‍රී ඤාණරතන නාහිමියන්ගේ අත්සනින් යුතුව  නිවේදනයක් නිකුත් කරමින් එම සංඝ සභාව සඳහන් කරන්නේ එලෙස සිටීමෙන් භික්ෂුන් වහන්සේ සතු ඓතිහාසික වගකීම පැහැර හැරීමක් වන බවයි.\nඅනාගතයේ පිළියම් කළ නොහැකි ගැටළු රාශියකට ඒ තුළින් මුහුණදීමට ඉඩකඩ සැළසෙන බවද අදාළ නිවේදනයේ සඳහන්.\nඑමෙන්ම බොදුබල සේනා සංවිධානයේ මහ ලේකම් පූජ්‍ය ගලගොඩඅත්තේ ඥාණසාර හිමියන්ගේ ආවේගකාරී හැසිරීම් රටාව සහ අදහස් ප්‍රකාශන ශෛලිය කිසිසේත් අනුමත නොකරන නමුත්, උන්වහන්සේගේ මතවාදය බැහැර නොකරන බවද අස්ගිරි මහා විහාරීය කාරක සංඝ සභාව ප්‍රකාශ කරනවා.\nඑම කරුණුවල සත්‍ය අසත්‍යතාව පිළිබඳව සොයා බලා පිළියම් කරනු වෙනුවට, සමස්ත භික්ෂු සමාජයම අවඥාවට ලක් කරමින් ඇතැම් දේශපාලනඥයින්, සමාජ ක්‍රියාකාරීන් හා විවිධ සංවිධාන පළ කරන ප්‍රකාශ, තරයේ හෙළා දකින බවද අදාළ නිවේදනයේ සඳහන්.\nබෞද්ධ භික්ෂූන් වහන්සේ නමක් සිය නමින් ඇමතිය හැක්කේ වැඩිහිටි භික්ෂුවකට පමණක් යන්න මෙහිදී අස්ගිරි මහා විහාරීය කාරක සංඝ සභාව සිහිපත් කරනවා.\nමෙවැනි වටපිටාවක් තුළ ඉදිරියේදී රට තුළ යම් නොසන්සුන්කාරී පසුබිමක් නිර්මාණය වුවහොත් ඒ සම්බන්ධ පූර්ණ වගකීම රජය භාරගත යුතු බවයි අස්ගිරි මහ නාහිමියන්ගේ අත්සනින් කරුණු 8 ක් යටතේ නිකුත් කළ අදාළ නිවේදනයේ වැඩිදුරටත් සඳහන් වන්නේ.\nජාතික සංහිඳියාවට මුවාවී සිදුකරන රක්ෂිත හා ඒ ආශ්‍රිත ඉඩම් කොල්ලය, උතුර නැගෙනහිර පුරාවස්තු විනාශ කිරීම වහා නතර කිරීමට රජය කටයුතු කළ යුතු බවද එමගින් අවධාරණය කර තිබෙනවා.",
       "URL": "https://www.hirunews.lk/164019/නිහඬව-සිටිය-නොහැකි-බව-අස්ගිරි-පාර්ශවය-රජයට-දැනුම්-දෙයි",
       "Category": "Local News",
       "Parent URL": "https://www.hirunews.lk/local-news.php?pageID=4460"
}