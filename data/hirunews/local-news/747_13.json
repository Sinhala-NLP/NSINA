{
       "Source": "hirunews",
       "Timestamp": "Wednesday, 09 November 2022 - 13:20",
       "Headline": "බීජ මිල ඉහළ යාම ගැන කෝපා කමිටුවෙන් අනාවරණයක් (වීඩියෝ)",
       "News Content": "මෙරට එළවළු බීජ මිල පාලනය කිරීම සඳහා නිසි නියාමන ක්‍රමවේදයක් නොමැති බව රජයේ ගිණුම් පිළිබඳ කාරක සභාවේදී අනාවරණය විය.\nමේ පිළිබඳ අනාවරණය වූයේ රජයේ ගිණුම් පිළිබඳ කාරක සභාව එහි සභාපති පාර්ලිමේන්තු මන්ත්‍රී ගරු කබීර් හෂීම් මහතාගේ ප්‍රධානත්වයෙන් ඊයේ (08) පාර්ලිමේන්තුවේදී රැස් වූ අවස්ථාවේදී යි.\nමෙහිදී එළවළු බීජ දේශීය වශයෙන් නිෂ්පාදනය කිරීමේ ක්‍රියාවලියේ කාර්යසාධනය පිළිබඳ සාකච්ඡා කිරීම සිදු වූ අතර ඒ සඳහා කෘෂිකර්ම අමාත්‍යාංශය ඇතුළු පාර්ශ්ව කිහිපයක් සහභාගී වුණා.\n1997 වසරේ “බීජ හා රෝපණ ද්‍රව්‍ය කර්මාන්තය පිළිබඳ රාජ්‍ය ප්‍රතිපත්තිය”සකස්කර තිබුණද එය 2021 ජනවාරි 01 දින වන විටත් ගැසට් මගින් ප්‍රකාශ නොකිරීම පිළිබඳව ද මෙහිදී සාකච්ඡා වී තිබෙනවා.\nඑසේම 2003 අංක 22 දරන බීජ පනත සම්බන්ධයෙන් ද මෙහිදී දීර්ඝ ලෙස සාකච්ඡා වූ අතර එහි අවශ්‍ය සංශෝධනයන් සිදු නොකිරීම පිළිබඳවද අවධානය යොමු වුණා.\nමේ අනුව බීජ ආනයනය කිරීමට පෞද්ගලික අංශයේ අවසර දී ඇති ආයතන කිහිපයක් පවතින බවත් එම ආයතනයන් විසින් ආනයනය කරන බීජ මිල පාලනය කිරීමට ක්‍රමවේදයක් මෙම පනත තුළ අන්තර් ගත නොවන බවයි මෙහිදී අනාවරණය වී ඇත්තේ.\nමේ අනුව පැමිණ සිටි කමිටුවේ සාමාජික මන්ත්‍රීවරුන් පෙන්වා දුන්නේ මෙය ඉතා බරපතල තත්ත්වයක් බවයි. ඒ හේතුවෙන් දේශීය එළවළු ගොවියා දැඩි අපහසුතාවට පත්වන බවත් මෙය මාෆියාවක් බවත් මන්ත්‍රීවරු පෙන්වා දී තිබෙනවා.\nඑබැවින් මෙම තත්ත්වය පාලනය කිරීමේ ක්‍රමවේදයක් සකස් කළ යුතු බවත් ඒ මගින් දේශීය එළවළු ගොවියාට පහසු මිලට එළවළු බීජ මිලදී ගැනීමට හැකි ක්‍රමවේදයක් ඇති කළ යුතු බවත් ඔවුහු පෙන්වා දෙනු ලැබුවා.\nඑසේම දේශීය එළවළු ගොවියාට දේශීය වශයෙන් නිෂ්පාදනය කරන එළවළු බීජ ලබාදීමේ ප්‍රතිශත පිළිබඳව ද සෑහීමකට පත් විය නොහැකි බව ද මෙහිදී කෝපා කමිටුව පෙන්වා දී තිබෙනවා.\nඊට පිළිතුරු දෙමින් පැමිණ සිටි නිලධාරීන් සඳහන් කළේ දේශීය එළවළු බීජ අවශ්‍යතාවයෙන් වැඩි ප්‍රමාණයක් නිෂ්පාදනය කිරීමටත් සහන මිලට ලබාදීමටත් කෘෂිකර්ම දෙපාර්තමේන්තුව ඇතුළු රාජ්‍ය අංශ කටයුතු කරන අතර එසේ වුවද ඇතැම් බීජ නිෂ්පාදනය කිරීමට යම් යම් දේශගුණික තත්ත්වයන් යටතේ නොහැකි බැවින් එවැනි බීජ ආනයනය කිරීම සිදු කරන බවයි. එබැවින් එවැනි බීජ ආනයනය කිරීමට පෞද්ගලික ආයතන කිහිපයකට අවසර දී ඇති බව ඔවුන් සඳහන් කළා.\nතවද නිෂ්පාදනය කිරීමට අපහසු දෙමුහුන් බීජ වර්ග පවා තාක්ෂණය භාවිතයෙන් නිෂ්පාදනය කිරීමට කටයුතු කරන බවද නිලධාරීන් පෙන්වා දෙනු ලැබුවා. විශේෂයෙන්ම ඇතැම් බීජ නිෂ්පාදනය කිරීමට අවශ්‍ය පර්යේෂණ සිදු කිරීමට වසර 10ක් පමණ ගතවන බවයි එම නිලධාරීන් ප්‍රකාශ කළා.\nමේ අනුව අවසාන වශයෙන් බීජ නිෂ්පාදනයට පවතින බාධා පිළිබඳව වාර්තාවක්, බඳවා ගැනීම් සඳහා පවතින බාධා පිළිබඳව වාර්තාවක්, බීජ ඉල්ලුම අනුව දේශීය වශයෙන් නිෂ්පාදනය කරන බීජ ප්‍රතිශතය සහ ආනයනය කරන බීජ ප්‍රතිශතය පිළිබඳව වසර 3ක තොරතුරු ඇතුළත් වාර්තාවක් එසේම බීජ මිල පාලනය කිරීම සඳහා අදාළ පනත සහ ප්‍රතිපත්තිය නියාමනය කිරීම හරහා කටයුතු කළ හැකි ආකාරය පිළබඳව වාර්තාවක් සති දෙකක් ඇතුළත කෝපා කමිටුවට ලබාදෙන ලෙස කෝපා කමිටුවේ සභාපති පාර්ලිමේන්තු මන්ත්‍රී කබීර් හෂීම් නිර්දේශ කළා.",
       "URL": "https://www.hirunews.lk/319967/බීජ-මිල-ඉහළ-යාම-ගැන-කෝපා-කමිටුවෙන්-අනාවරණයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=747"
}