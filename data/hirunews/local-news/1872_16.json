{
       "Source": "hirunews",
       "Timestamp": "Sunday, 20 June 2021 - 13:20",
       "Headline": "සංචරණ සීමා ලිහිල් කිරීම ගැන වෛද්‍ය සංගමයේ කනස්සල්ල (වීඩියෝ)",
       "News Content": "ජූනි 28 වනදා දක්වා සංචරණ සීමා ලිහිල් නොකරණ ලෙසට ඉල්ලා සිටි පසුබිමක 21 සිට 23 වනදා දක්වා සංචරණ සීමා ලිහිල් කර 23 සිට 25 වනදා දක්වා යළි පැනවීමට ගත් තීරණය පිළිබඳ තම සංවිධානය කණස්සල්ල පළ කරන බව ශ්‍රී ලංකා වෛද්‍ය සංගමය පවසනවා.\nජනාධිපතිවරයා වෙත ලිපියක් යොමු කරමින් ඔවුන් කියා සිටියේ දෛනික ආසාදිතයන් 2,000 ඉක්මවීම සහ දිනකට මරණ 50ක් පමණ වාර්තාවීම මෙන්ම මාරාන්තික ඉන්දීය ඩෙල්ටා ප්‍රභේදය සහිත ආසාදිතයින් හමුවන තත්ත්වයක එම තීරණය ගැනීමට පාදක වූ කරුණු පිළිබඳව තමන්ට අපහැදිලිතාවක් පවතින බවයි.\nඑමෙන්ම රජයේ වෛද්‍ය නිලධාරීන්ගේ සංගමය ද කොළඹ දී අද මාධ්‍ය හමුවක් කැදවා තිබූ අතර ඊට එක්වෙමින් එහි මාධ්‍ය කමිටු සාමාජික වෛද්‍ය ප්‍රසාද් කොළඹගේ ප්‍රකාශ කර සිටියේ සංචරණ සීමා ඉවත් කිරීමත් සමඟ ජනතාව සෞඛ්‍ය නීති රීති කඩ කරමින් හැසිරුණහොත් ඒ හරහා රෝගය තවදුරටත් ව්‍යාප්ත වී මරණ සංඛ්‍යාව ඉහළ යා හැකි බවයි.\nකෙසේ වෙතත් දිවයිනටම බලපා ඇති සංචරණ සීමා හෙට සිට ඉවත් කිරීමට කටයුතු කිරීමත් සමඟ නිරෝධායන නීති රීති කඩ කරන්නන් සොයා පොලීසිය විශේෂ මෙහෙයුමක් ආරම්භ කරන බව පොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ ප්‍රකාශ කළා.\nඊයේ දිනයේ මෙරටින් වාර්තා වූ කොරෝනා ආසාදිතයින්ගෙන් වැඩිම සංඛ්‍යාවක් හඳුනාගෙන ඇත්තේ කළුතර දිස්ත්‍රික්කයෙන්. එම සංඛ්‍යාව 424ක්.\nඉන් අනතුරුව වැඩිම ආසාදිතයින් වාර්තා වී ඇත්තේ කොළඹ දිස්ත්‍රික්කයෙන් වන අතර එම සංඛ්‍යාව 411ක්.\nපිළියන්දළ ප්‍රදේශයේ ආසාදිතයින් 45ක්, අවිස්සාවේල්ලෙන් රෝගීන් 42කු වාර්තා වී තිබෙනවා.\nමීට අමතරව ගම්පහ දිස්ත්‍රික්කයෙන් ආසාදිතයින් 407 දෙනෙකු හඳුනාගෙන ඇති අතර වත්තල ප්‍රදේශයෙන් වාර්තා වන ආසාදිතයින් සංඛ්‍යාව 102ක්.\nමේ අතර උණවටුන -  ගාල්ල දිස්ත්‍රික් සෞඛ්‍ය සේවා අධ්‍යක්ෂ කාර්යාලයේදි මුදලට ඇස්ට්‍රා සෙනෙකා එන්නතේ දෙවන මාත්‍රාව ලබාදීමේදී සිද්ධියේ අතරමැදියෙකු ලෙස ක්‍රියා කළ බව කියන ගාල්ල - කොටුව පදිංචි පුද්ගලයාගේ බැංකු ගිණුම් පරීක්ෂා කරන ලෙස ගාල්ල ප්‍රධාන මහේස්ත්‍රාත් හර්ෂන කැකුණවෙල නියෝග කළා.\nඑමෙන්ම තවත් ජංගම දුරකථන අංක කිහිපයක වාර්තා ලබාගන්නා ලෙසයි ගාල්ල කොට්ඨාස අපරාධ විමර්ශන අංශයට නියෝග ලබාදී ඇත්තේ.\nපසුගිය 5 වනදා සහ හත්වන දින ඇස්ට්‍රා සෙනෙකා එන්නතේ දෙවන මාත්‍රාව ලබාගැනීමට බස්නාහිර පළාතේ සිට වාහනවලින් දක්ෂිණ අධිවේගී මාර්ගයෙන් පැමිණි සිද්ධියට අදාළ නියෝගය ලබාදෙනු ලැබුවේ.",
       "URL": "https://www.hirunews.lk/274813/සංචරණ-සීමා-ලිහිල්-කිරීම-ගැන-වෛද්‍ය-සංගමයේ-කනස්සල්ල-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1872"
}