{
       "Source": "hirunews",
       "Timestamp": "Wednesday, 02 February 2022 - 15:36",
       "Headline": "ඉන්දීය ණය ගිවිසුමකට අද පස්වරුවේ අත්සන් තැබේ",
       "News Content": "ඉන්දියාවෙන් ඇමෙරිකානු ඩොලර් මිලියන 500ක ණය මුදලක් ලබා ගැනීමට අදාළ ගිවිසුමට අද පස්වරුවේ අත්සන් කිරීමට නියමිත බව මුදල් අමාත්‍යාංශ ආරංචි මාර්ග ප්‍රකාශ කළා.\nඛනිජ තෙල් නිෂ්පාදන මිලදී ගැනීම සඳහායි මෙම ණය මුදල ලබා ගැනෙන්නේ.\nමේ අතර විදේශ කටයුතු අමාත්‍ය එස් ජායිශංකර් පසුගියදා  ප්‍රකාශ කළේ දුෂ්කර සමයකට මුහුණ දෙන ශ්‍රී ලංකාවට සහාය වීමට ඉන්දියාව සූදානම් බවයි.\nනව වසරට සුබ පැතුම් එක් කිරිම සඳහා තමා මෙරට විදේශ අමාත්‍ය මහාචාර්ය ජී.එල්.පීරිස් සමග දුරකතන සංවාදයක නිරත වූ බවත්, මෙම දුෂ්කර අවස්ථාවේ ශ්‍රී ලංකාවට සහාය වීම සඳහා නිරන්තරයෙන් සබඳතා පවත්වා ගැනීමට එකඟ වූ බවත් ඔහු ට්විටර් පණිවුඩයක් නිකුත් කරමින් ඔහු පසුගියදා සඳහන් කර තිබුණා.\nඉන්දීය විදේශ කටයුතු අමාත්‍යවරයා මේ බව ප්‍රකාශ කර සිටියේ, ත්‍රිකුණාමලය තෙල් ටැංකි සංකීර්ණය සංවර්ධනය කිරීම සඳහා දෙරට අතර ගිවිසුමක් අත්සන් කිරීමෙන් අනතුරුව යි.\nඑම එකඟතාව ද්වීපාර්ශවික බලශක්ති සුරක්ෂිතතාව තහවුරු කරන බවයි ඉන්දීය විදේශ කටයුතු අමාත්‍යවරයා සඳහන් කළේ.\nශ්‍රී ලංකාවට ලබා දී ඇති ණය ප්‍රවේශය දීර්ඝ කිරීම පිළිබඳව තවදුරටත් සාකච්ඡා පැවැත්වෙන බව ඉන්දීය විදේශ කටයුතු අමාත්‍යාංශයේ ප්‍රකාශකයා කියා සිටියා.\nඅසල්වැසියාට ප්‍රමුඛත්වය ප්‍රතිපත්තිය යටතේ වැදගත් පාර්ශවකරුවෙකු ලෙස ඉන්දියාව, ශ්‍රී ලංකාවට සහාය වන බවයි නවදිල්ලියේ පැවති මාධ්‍ය හමුවක දී ඔහු සඳහන් කළේ.",
       "URL": "https://www.hirunews.lk/295972/ඉන්දීය-ණය-ගිවිසුමකට-අද-පස්වරුවේ-අත්සන්-තැබේ",
       "Category": "Local News",
       "Parent URL": "https://www.hirunews.lk/local-news.php?pageID=1380"
}