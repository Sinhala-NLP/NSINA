{
       "Source": "hirunews",
       "Timestamp": "Wednesday, 08 August 2018 - 20:21",
       "Headline": "කොටුව දුම්රිය ස්ථානයට STF ආරක්ෂාව",
       "News Content": "පෙර දැනුම් දීමකින් තොරව දුම්රිය වෘත්තිය සමිති කිහිපයක් අද පස්වරුවේ අඛණ්ඩ වර්ජනයක් ආරම්භ කළා.\nඉන් පීඩාවට පත් මගීන් කළහකාරී ලෙස හැසිරිමත් සමග දුම්රිය ස්ථාන කිහිපයක සහ කොටුව දුම්රියපොළ ඉදිරිපිට උණුසුම් තත්ත්වයක් ඇති වුණා.\nදුම්රිය වෘත්තිය සමිති නියෝජිතයින් පැවසුවේ අනුමත වැටුප් විෂමතා නිවැරදි කිරිමේ අමාත්‍ය මණ්ඩල පත්‍රිකාව අත්හිටුවීම මෙම වර්ජනයට හේතුව බවයි.\nදුම්රිය ස්ථානාධිපති, දුම්රිය පාලක සහ දුම්රිය රියදුරු ඇතුළු වෘත්තිය සමිති කිහිපයක් අද පස්වරු 3ට සිය වර්ජනය ආරම්භ කළා.\nමේ හේතුවෙන් අද පස්වරු 3 සිට ගමන් ආරම්භ කිරිමට නියමිතව තිබූ දුම්රිය වාර කිසිවක් ක්‍රියාත්මක වුයේ නැහැ.\nවෘත්තිය සමිති නියෝජිතයින් පැවසුවේ පසුගියදා කැබිනට් මණ්ඩලය මගින් අනුමත කළ වැටුප් විෂමතා නිවැරදි කිරීමේ අමාත්‍ය මණ්ඩල පත්‍රිකාව අත්හිටුවීම හේතුවෙන් තමන් මෙම වර්ජනයේ නිරතවන බවයි.\nමෙම හදිසි වර්ජනය හේතුවෙන් අපහසුතාවට පත් මගීන් දුම්රිය ස්ථාන කිහිපයක විරෝධය පළ කිරීමත් සමග උණුසුම් තත්ත්වයක් ඇති වුණා.\nකොටුව දුම්රිය ස්ථානාධිපතිවරයාගේ කාර්යාලය අසළ රැස්වූ මගීන් විරෝධය පළ කිරීමත් සමග අතිවූයේ උණුසුම් තත්ත්වයක්.\nකෝපයට පත්ව සිටි දුම්රිය මගීන් පස්වරු 5 ට පමණ කොටුව දුම්රිය ස්ථාන ඉදිරිපිට ප්‍රධාන මාර්ගය රථවාහනවලට ගමන් කළ නොහැකිවන ලෙස අවහිර කළා.\nදුම්රිය මගීන් සඳහන් කළේ දුම්රිය ධාවනය සිදු නොවන්නේනම් බස් රථ ධාවනයටද අවස්ථාවක් ලබා නොදෙන බවයි.\nඑහිදී රථ වාහන තදබදයට හසුවී සිටි බස් රථ මගීන් සහ දුම්රිය මගීන් අතර උණුසුම් තත්ත්වයක් ද හටගත්තා.\nතත්ත්වය පාලනය කිරිම සඳහා අද පස්වරුවේ ජල ප්‍රහාරක රථ ද සමගින් පෙලිස් කැරලිමර්ධන ඒකකය කොටුව දුම්රිය ස්ථානය වෙත කැඳවනු ලැබුවා.\nමගින් අද රාත්‍රි වනතුරුම ඉවත් නොවීම හේතුවෙන් දුම්රිය ස්ථානයේ ආරක්ෂාවට පොලිස් විශේෂ කාර්ය බලකාය යොදවනු ලැබුවා.\nකෙසේ වෙතත්, ආරක්ෂක අංශවල මැදිහත්වීමෙන් මහව දක්වා ගමන් කිරීමට නියමිතව තිබූ දුම්රිය ධාවනය කිරීමට කටයුතු කළා.\nමේ අතර, මෙම තත්ත්වය සැලකිල්ලට ගෙන හෙට පෙරවරු 6 වනවිට දුම්රිය මූලස්ථානයට වාර්තා කරන ලෙස ප්‍රවාහන අමාත්‍යාංශය විශ්‍රාමික දුම්රිය රියදුරන්ගෙන් ඉල්ලා සිටිනවා.\nඑම අමාත්‍යාංශය සදහන් කලේ දුම්රිය සේවකයින්ගේ වර්ජනය අවසන් වන තෙක් ලංකා ගමනාගමන මණ්ඩලයේ සියලුම සේවකයින්ගේ නිවාඩු අවලංගු කර ඇති බවයි.\nමේ අතර, අද පැවැති කැබිනට් තීරණ දැනුම් දීමේ ප්‍රවෘත්ති සාකච්ඡාවේදී දුම්රිය සේවකයින්ගේ වැටුප් විෂමතාවය සම්බන්ධයෙන් මාධ්‍යවේදීන් ප්‍රශ්න කළා.\nමේ අතර, මුදල් අමාත්‍ය මංගල සමරවීර මහතාගේ ප්‍රධානත්වයෙන් අද පස්වරුවේ මුදල් අමාත්‍යාංශයේදී දුම්රිය සේවක වර්ජනය සම්බන්ධයෙන් විශේෂ සාකච්ඡාවක් පැවැත්වුණා.\nඅනතුරුව මුදල් හා ජනමාධ්‍ය අමාත්‍යවරයා මාධ්‍ය වෙත විශේෂ ප්‍රකාශයක් නිකුත් කළා.",
       "URL": "https://www.hirunews.lk/197094/කොටුව-දුම්රිය-ස්ථානයට-stf-ආරක්ෂාව",
       "Category": "Local News",
       "Parent URL": "https://www.hirunews.lk/local-news.php?pageID=3808"
}