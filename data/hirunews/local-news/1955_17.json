{
       "Source": "hirunews",
       "Timestamp": "Thursday, 13 May 2021 - 19:56",
       "Headline": "පිලියන්දල - කැස්බෑව අධි අවදානම්",
       "News Content": "වයස අවුරුදු 60 ට වැඩි පුද්ගලයන්ට ද සයිනොෆාම් කොරෝනා මර්දන එන්නත ලබාදීමට තීරණය කළ බව රාජ්‍ය ඇමතිනි සුදර්ශනී ප්‍රනාන්දු පුල්ලේ ප්‍රකාශ කළා.\nමේ අතර, අද දිනයේදී මෙරටින් කොරෝනා ආසාදිතයින් 1075 දෙනෙකු හඳුනා ගත්තා. ඒ සමග මෙරටින් වාර්තා වන සමස්ත ආසාදිතයින්ගේ සංඛ්‍යාව දැක්වෙන්නේ එක්ලක්ෂ 34,602 ක් ලෙසයි.\nඑසේම, රෝහල්ගතව සහ අතරමැදි ප්‍රතිකාර මධ්‍යස්ථානවල ප්‍රතිකාර ලැබූ තවත් කොරෝනා ආසාදිතයින් 1,145 දෙනෙකු අද පූර්ණ සුවය ලැබුවා.\nඒ අනුව සුවය ලැබූ සමස්ත ආසාදිතයින්ගේ සංඛ්‍යාව එක්ලක්ෂ 8,802 ක් වන අතර, තවදුරටත් රෝහල්ගතව ප්‍රතිකාර ලබන්නේ ආසාදිතයින් 24,932 දෙනෙකු පමණයි.\nපිලියන්දල සහ කැස්බෑව යන සෞඛ්‍ය බල ප්‍රදේශ දෙකෙන් පසුගිය 03 වැනිදා සිට ඊයේ දිනය දක්වා කාලය තුළ කොරෝනා ආසාදිතයින් දහසකට ආසන්න සංඛ්‍යාවක් වාර්තා වී තිබෙනවා. එම සංඛ්‍යාව 992 ක්.\nඑසේම, තම බල ප්‍රදේශයෙන් දිනකට කොරෝනා ආසාදිත මරණ දෙකක් පමණ මේ වනවිට වාර්තා වන බව කැස්බෑව සෞඛ්‍ය වෛද්‍ය නිලධාරිනි වෛද්‍ය සමන්තිකා විජේසුන්දර ප්‍රකාශ කළා. එය ඉදිරියේදී තවදුරටත් ඉහළ යනු ඇතැයි ඇය කියා සිටියා.\nමේ අතර, ඊයේ දිනය තුළ පමණක් පුද්ගලයින් 92,927 දෙනෙකුට කොරෝනා එන්නත් ලබාදී තිබෙනවා.\nඅදත්, එන්නත්කරණය සිදුකරන ඇතැම් ස්ථාන ආශ්‍රිතව උණුසුම් තත්ත්වයන් ඇතිවුණා.\nමේ අතර, ශ්‍රී ලංකාවට පැමිණ සිටින විදේශීකයන් ලබාගෙන ඇති සියලුම වර්ගයේ වීසාවල වලංගු කාලය දින 60 කින් දීර්ඝ කර තිබෙනවා.\nඑසේම, කොරෝනා වෛරස ව්‍යාප්තිය හේතුවෙන් තාවකාලිකව අත්හිටුවනු ලැබූ ජාතික ප්‍රවාහන වෛද්‍ය ආයතනයේ සේවා සංචරණ සීමාවලට යටත්ව ලබන සඳුදා සිට යළි ආරම්භ කිරීමට නියමිතයි.\nඑහි සභාපති වෛද්‍ය සචින්ද්‍ර ගමගේ නිවේදනය කළේ ඊ චැනලින් සේවාව මගින් වේලාව වෙන් කර ගත් සේවාලාභීන් සඳහා පමණක් සේවා සපයනු ලබන බවයි.\nමේ අතර, දීර්ඝ කාලීන දඬුවම් ලබා සිටින සිරකරුවන් හට ඔවුන්ගේ යහපත් කල් ක්‍රියාව මත පදනම්ව ලබා දෙන වරප්‍රසාදයක් වශයෙන් තම නිවාස වෙත ගොස් නැවත පැමිණීමේ ක්‍රමවේදය පවතින තත්ත්වය හමුවේ තාවකාලිකව අත්හිටුවා ඇති බව බන්ධනාගාර දෙපාර්තමේන්තුව ප්‍රකාශ කළා.",
       "URL": "https://www.hirunews.lk/271291/පිලියන්දල-කැස්බෑව-අධි-අවදානම්",
       "Category": "Local News",
       "Parent URL": "https://www.hirunews.lk/local-news.php?pageID=1955"
}