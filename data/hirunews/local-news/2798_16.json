{
       "Source": "hirunews",
       "Timestamp": "Monday, 13 April 2020 - 17:55",
       "Headline": "ඉන්දීය අගමැති මෝදි හෙට නැවතත් ජාතිය අමතයි",
       "News Content": "දින 21 ක කාලයක් සඳහා වසා දමා තිබූ ඉන්දියාවේ එම නිරෝධායන සමය හෙට අවසන් වීමට නියමිත අතර, අග්‍රාමාත්‍ය නරේන්ද්‍ර මෝදි හෙට උදෑසන 10ට ජාතිය අමතා විශේෂ ප්‍රකාශයක් සිදුකිරීමට නියමිතයි.\nඒ අනුව බොහෝදුරට තවත් සති දෙකක් එනම්, අප්‍රේල් 30 වන දා දක්වා ඉන්දියාව තවදුරටත් වසා තැබෙන බව ඔහු එහිදී ප්‍රකාශයට පත් කරනු ඇති.\nඑම පියවර සඳහා ප්‍රාන්ත ප්‍රධාන අමාත්‍යවරුන් කැමැත්ත පළ කළේ අග්‍රාමාත්‍ය මෝදි සමඟ පැවති වීඩියෝ සංවාදයේදියි.\nමේ වන විට ඉන්දියාවේ කොරෝනා වෛරස් ආසාදිතයන්ගේ සංඛ්‍යාව 9000 ඉක්මවා ඇති අතර, කොරෝනා මරණ 300කට අධික සංඛ්‍යාවක් ද වාර්තා වනවා.\nකොරෝනා වසංගතය හේතුවෙන් සමස්ත ඉන්දියාවම වසා දැමීම නිසා එරට අඩු ආදායම්ලාභී ශ්‍රමිකයන් මිලියන සංඛ්‍යාත පිරිසක් දැඩි දුෂ්කරතාවකට පත්ව සිටිනවා.\nඉන්දීය අග්‍රාමාත්‍යවරයා නව සීමාවන් ප්‍රකාශයට පත් කිරීමේදී අවදානම් ප්‍රදේශ රතු, තැඹිලි සහ හරිත යන වර්ණ 3 යටතේ වෙන් කිරීමට නියමිත බව සඳහන්.\nකෙසේ නමුත්, ඉදිරි සති 3ක හෝ 4ක කාලය ඉන්දියාවේ කොරෝනා වෛරස් ව්‍යාප්තිය මර්දනය කිරිම සඳහා තීරණාත්මක වනු ඇති බව වෙද්‍ය විශේෂඥයන්ගේ අදහසයි.",
       "URL": "https://www.hirunews.lk/238559/ඉන්දීය-අගමැති-මෝදි-හෙට-නැවතත්-ජාතිය-අමතයි",
       "Category": "Local News",
       "Parent URL": "https://www.hirunews.lk/local-news.php?pageID=2798"
}