{
       "Source": "hirunews",
       "Timestamp": "Friday, 02 June 2023 - 16:38",
       "Headline": "ජාතික පොසොන් උත්සවයට සමගාමීව රථවාහන සැලැස්මක්",
       "News Content": "පොසොන් උත්සව සමයේ දෙස් විදෙස් බොදු බැතිමතුන් විශාල සංඛ්‍යාවක් අනුරාධපුරය, මිහින්තලය, තන්තිරිමලය, අවුකන, විජිතපුර සහ නාමල් උයන ඇතුළු පූජනීය ස්ථාන වන්දනා කිරීම සඳහා පැමිණෙන අතර, ඊට සාපේක්ෂව විශාල රථවාහන සංඛ්‍යාවක් ද අනුරාධපුර නගරය වෙත ඇතුළු වීම අපේක්ෂා කරන බවයි පොලිසිය සඳහන් කරන්නේ.\nමෙසේ පැමිණෙන බැතිමතුන්ගේ සහ ඔවුන්ගේ වාහන හා දේපලවල ආරක්ෂාව තහවුරු කිරීම, රථවාහන පාලනය නිසි කළමනාකරණයකින් යුක්තව ක්‍රියාත්මක කිරීම සඳහා ශ්‍රී ලංකා පොලිසිය කටයුතු කරනු ලබන බවයි වාර්තා වන්නේ.\nඒ අනුව අනුරාධපුර පූජා නගරයට සහ මිහින්තලය පූජා නගරයට පැමිණෙන මහජනතවගේ ආරක්ෂාව සඳහා පොලිස් නිලධාරීන් 2500 ක් පමණ හා සිවිල් ආරක්ෂක බලකායේ නිලධාරීන් 900 ක් පමණ විශේෂ රාජකාරී යෙදවීමට මේ වන විට සැළසුම් කර ඇති බවද පොලිසිය සඳහන් කළා.\nමෙම පොසොන් උත්සවයට පැමිණෙන රථවාහන ගාල් කිරීම සඳහා අනුරාධපුර පූජා නගරය මූලික කරගෙන රථවාහන ගාල් 20 ක් පමණ හා මිහින්තලය පූජා නගරය මූලික කරගෙන රථවාහන ගාල් 06 ක් පමණ ස්ථාපිත කර තිබෙනවා.\nතවද බැතිමතුන් සඳහා විවේකීව කාලය ගත කිරීම සඳහා අනුරාධපුර නගරයේ ගිමන් හරින ස්ථාන 06 ක් සහ මිහින්තලේ නගරයේ ස්ථාන 05 ක් සුදානම් කර ඇති බව සඳහන්.\nඑමෙන්ම එම ප්‍රදේශයන්හි බැතිමතුන් විසින් පරිහරණය කරනු ලබන වැව් හා ජලාශ ආවරණය වන පරිදි පොලිස් ජීවිතාරක්ෂක නිලධාරීන් 150 කට අධික පිරිසක්ද, ශ්‍රි ලංකා ජීවිතාරක්ෂක සංගමයේ සාමාජිකයන් 130 ක් පමණද, නාවික හමුදා නිලධාරීන් 15 ක් , සිවිල් ආරක්ෂක බලකා ජීවිතාරක්ෂක නිලධාරීන් 40 ක් වශයෙන් ජීවිතාරක්ෂක නිලධාරීන් 355 ක පමණ පිරිසක් යොදවා ඇති අතර බැතිමතුන් වැඩි වශයෙන් භාවිතා කරනු ලබන වැව් හා ජලාශ ආශ්‍රිතව බෝට්ටු යොදවා බැතිමතුන්ගේ ආරක්ෂාවට පියවර ගෙන ඇත.\nඑමෙන්ම ආරක්ෂක නිලධාරීන් නිරන්තරයෙන් මෙම ජලාශ ආශ්‍රිතව මුර සංචාරක රාජකාරිවල නිරත වීමටද කටයුතු යොදා ඇත.\nවන්දනා කටයුතු සඳහා පැමිණෙන තරුණ පිරිස් හා පුද්ගලයින් මත්පැන්, මත්ද්‍රව්‍ය ඇතුළු නීති විරෝධී දෑ රැගෙන පැමිණීම වැළැක්වීම සඳහා පූජා නගරය වෙත පිවිසීමට ඇති ප්‍රධාන මාර්ගයන් ආවරණය වන පරිදි මාර්ග බාධක 08 ක් පමණ සහ පූජා භූමිය ඇතුලත මාර්ග බාධක 07 ක් පමණ ස්ථාපිත කර ඇති අතර ඒ සඳහා පොලිස් නිල සුනඛයින්ගේද සහය ලබා ගෙන ඇති බවයි වාර්තා වන්නේ.\nපූජා නගරයට පැමිණෙන බැතිමතුන්ට හිරිහැර වන හා බාධා වන ආකාරයට බිමත්ව අශෝබන ලෙස හැසිරෙන, පුරාවිද්‍යා ස්ථානවලට හානි වන අයුරින් කටයුතු කරන හෝ පරිසර දූෂණය වන ආකාරයට කටයුතු කරන පුද්ගලයන්ට එරෙහිව නීතිය ක්‍රියාත්මක කිරීමේ කටයුතු සඳහා විශේෂ වැටලීම් කණ්ඩායම් යොදවා වැටලීම් සිදු කිරීමටත්, පූජා නගරය ආවරණය වන පරිදි මෙම කාලසීමාව තුළ දිවා රාත්‍රි යතුරු පැදි සංචාර, ජංගම සංචාර අයදවීමට සැළසුම් කර ඇති අතර, ඒ සඳහා පොලිස් යතුරු පැදි 120 ක් හා පොලිස් රථවාහන 100 ක් පමණ යොදවා ඇති බවයි පොලිසිය සඳහන් කළේ.\nතවද, පැමිණෙන බැතිමතුන්ගේ හා දේපළවල ආරක්ෂාව සඳහා අවශ්‍ය අවස්ථාවලදී පොලිස් විශේෂ කාර්ය බලකා හා යුධ හමුදා නිලධාරීන්ගේ සහාය ලබා ගැනීමටද කටයුතු කරන බවද වැඩිදුරටත් සඳහන්.\nමෙම කාල සීමාව තුල අනුරාධපුර පොසොන් කළාපය තුල පැය 24 පුරා විශේෂ පොලිස් මෙහෙයුම් මැදිරියක් ක්‍රියත්මක වන අතර බැතිමතුන්ට හදිසි තත්ත්වයන්හිදි දැනුම් දිම සඳහා එම මැදිරියේ අංක 025-2222226 දරණ දුරකථනය ස්ථාපිත කර තිබෙනවා.",
       "URL": "https://www.hirunews.lk/336890/ජාතික-පොසොන්-උත්සවයට-සමගාමීව-රථවාහන-සැලැස්මක්",
       "Category": "Local News",
       "Parent URL": "https://www.hirunews.lk/local-news.php?pageID=298"
}