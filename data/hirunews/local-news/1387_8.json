{
       "Source": "hirunews",
       "Timestamp": "Sunday, 30 January 2022 - 15:14",
       "Headline": "රතු දත්ත පොතේ සඳහන් විල්මුව පැටවෙකු ගාල්ලේ නිවසක (වීඩියෝ)",
       "News Content": "වඳ වී යන සත්ව විශේෂයක් ලෙස රතු දත්ත පොතට ඇතුළත්, විල්මුව පැටවෙකු ගාල්ල - කරන්දෙණිය ප්‍රදේශයේ නිවසකට පැමිණ සිටිය දී නිවැසියන් කළ දැනුම්දීමක් අනුව වනජීවී නිලධාරින් භාරයට ගෙන තිබෙනවා.\nමෙරට සංරක්ෂිත සත්වයෙකු ලෙස නම් කර ඇති මෙම විල් මුවන් ගාල්ල දිස්ත්‍රික්කයේ කරන්දෙණිය, බටපොල, කොස්ගොඩ ආදී ප්‍රදේශවල කුරුඳු ඉඩම් ආශ්‍රිත ලදු කැලෑවල ජීවත් වනවා.\nඊයේ (28) රාත්‍රියේ මෙම පැටවා රංචුවෙන් වෙන්වී අතරමංව කරන්දෙණිය - ගලගොඩ ප්‍රදේශයේ නිවසකට පැමිණ ඇති බවයි වාර්තාවන්නේ.\nඑහිදී නිවැසියන් එම මුව පැටවා ආරක්ෂිතව තම නිවසේ තබාගෙන ඒ පිළිබඳව හික්කඩුව වනජීවී කාර්යාලයට දැනුම්දී තිබෙනවා.\nඒ අනුව අද වනජීවී නිලධාරීන් පැමිණ අදාළ විල් මුව පැටවා අත්තිඩිය - බෙල්ලන්විල පිහිටි වනජීවී රැඳවුම් මධ්‍යස්ථානය වෙත භාරදීම සඳහා රැගෙන ගොස් ඇති බව සඳහන්.",
       "URL": "https://www.hirunews.lk/295666/රතු-දත්ත-පොතේ-සඳහන්-විල්මුව-පැටවෙකු-ගාල්ලේ-නිවසක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1387"
}