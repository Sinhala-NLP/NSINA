{
       "Source": "hirunews",
       "Timestamp": "Friday, 25 October 2019 - 19:01",
       "Headline": "ගෝඨාභයගේ දස වැදෑරුම් ප්‍රතිපත්ති ප්‍රකාශනයෙන් ජාතික ආරක්ෂාවට මුල්තැන - ජනතා කේන්ද්‍රීය ආර්ථිකයක්",
       "News Content": "ගෝඨාභය රට හදන සෞභාග්‍යයේ දැක්ම නමින් ශ්‍රී ලංකා පොදුජන පෙරමුණේ ජනාධිපති ධුර අපේක්ෂක ගෝඨාභය රාජපක්ෂගේ ප්‍රතිපත්ති ප්‍රකාශය අද එළිදැක්වුණා.\nඑය දස වැදෑරුම් ප්‍රතිපත්ති මාලාවකින් සමන්විතයි. කොළඹ - නෙලුම් පොකුණ මහින්ද රාජපක්ෂ රඟහලේ පැවති උත්සවයට මහා සංඝරත්නය, අනෙකුත් ආගමික පූජකවරුන්, විපක්ෂ නායක මහින්ද රාජපක්ෂ, රාජ්‍ය තාන්ත්‍රික නිලධාරින්, වෘත්තීයවේදීන් හා දේශපාලනඥයින් ඇතුළු විශාල පිරිසක් සහභාගි වී සිටියා.\nපිටු 80 කින් සමන්විත මෙම ප්‍රතිපත්ති ප්‍රකාශනය යටතේ ඉදිරි වසර 5 සඳහා වන සිය දැක්ම ජනපති අපේක්ෂක ගෝඨාභය රාජපක්ෂ විසින් ඉදිරිපත් කර තිබෙනවා.\nඔහු සිය ප්‍රතිපත්ති ප්‍රකාශනය පළමුවෙන්ම පිළිගැන්වූයේ මහා සංඝරත්නය ඇතුළු පූජ්‍ය පක්ෂය වෙතටයි.\nඑම ප්‍රතිපත්ති මාලාව තුළ ජාතික ආරක්ෂාවට ප්‍රමුඛස්ථානයක් ලබාදී ඇති අතර, මිත්‍රශීලි හා නොබැඳුණු විදේශ ප්‍රතිපත්තියක්, පිරිසිදු රාජ්‍ය පාලනයක් හා ජනතාවට වගකියන ව්‍යවස්ථා ප්‍රතිසංස්කරණයක් පිළිබඳවද සැලසුම් එහි අන්තර්ගත වනවා.\nඊට අමතරව ඵලාදායී පුරවැසියෙක් - සශ්‍රීක මානව සම්පතක්, ජනතා කේන්ද්‍රීය ආර්ථිකයක්, තාක්ෂණය මත පදනම් වන සමාජයක් පිළිබඳවද එම දස වැදෑරුම් ප්‍රතිපත්ති ප්‍රකාශනය තුළ සැලසුම් අන්තර්ගතයි.\nඑසේම, භෞතික සම්පත් සංවර්ධනය, තිරසාර පරිසර කළමනාකරණය, විනයගරුක - නීතිගරුක සහ ගුණගරුක සමාජයක් ගොඩනැගීම යන කරුණුවලටද එම දස වැදෑරුම් ප්‍රතිපත්ති ප්‍රකාශනය තුළ මුල්තැන ලබාදී තිබෙනවා.\nඅනතුරුව උත්සව සභාව අමතමින් ජනාධිපති ධූර අපේක්ෂක ගෝඨාභය රාජපක්ෂ ප්‍රකාශ කළේ දූෂණය පිටුදකිමින් සෞභාග්‍යමත් රාජ්‍යයක් බිහි කිරීම තම අරමුණ බවයි.\nපසුව, ප්‍රතිපත්ති ප්‍රකාශනය නව තාක්ෂණය ඔස්සේ තරුණ ප්‍රජාවට භාර කිරීමද ජනපති අපේක්ෂක ගෝඨාභය රාජපක්ෂගේ අතින් සිදුකෙරුණා.\nඉන් අනතුරුව එය පිළිගන්වනු ලැබුවේ වෘත්තීයවේදීන්, රාජ්‍ය තාන්ත්‍රිකයින්, කලාකරුවන් සහ ශ්‍රී ලංකා පොදුජන පෙරමුණට සහය දක්වන දේශපාලන පක්ෂවල නායකයින් වෙතයි.\nශ්‍රී ලංකා පොදුජන පෙරමුණේ නායක, විපක්ෂ නායක මහින්ද රාජපක්ෂ උත්සව සභාව අමතමින් කියා සිටියේ ජනාධිපතිවරණයෙන් පසු නොපමාව පාර්ලිමේන්තු මැතිවරණය පැවැත්වීම සඳහා අවශ්‍ය ජනමතය ද මෙවර ජනාධිපතිවරණයේදී ජනතාවගෙන් ඉල්ලා සිටින බවයි.",
       "URL": "https://www.hirunews.lk/226977/ගෝඨාභයගේ-දස-වැදෑරුම්-ප්‍රතිපත්ති-ප්‍රකාශනයෙන්-ජාතික-ආරක්ෂාවට-මුල්තැන-ජනතා-කේන්ද්‍රීය-ආර්ථිකයක්",
       "Category": "Local News",
       "Parent URL": "https://www.hirunews.lk/local-news.php?pageID=3079"
}