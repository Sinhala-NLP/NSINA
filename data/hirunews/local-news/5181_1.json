{
       "Source": "hirunews",
       "Timestamp": "Friday, 05 February 2016 - 18:55",
       "Headline": "මහින්දට විකල්ප දෙකක්",
       "News Content": "හිටපු ජනාධිපති මහින්ද රාජපක්ෂට ශ්‍රී ලංකා නිදහස් පක්ෂයේ සභාපති ධුරය ලබා ගන්නා ලෙස හෝ එසේ නොමැතිනම් වෙනත් පක්ෂයක් පිහිටුවන ලෙස මීගමුවේදී ඊයේ රැස්වු එම පක්ෂයේ පළාත් සභා මන්ත්‍රීවරුන් යෝජනා කර තිබෙනවා.\nඑක්සත් ජනතා නිදහස් සන්ධානය නියෝජනය කරමින් ශ්‍රී ලංකා නිදහස් පක්ෂයෙන් පළාත් සභාවලට තේරී පත්වු මන්ත්‍රීවරුන් 223 කට අධික පිරිසක් මීගමුවේ හෝටලයකට ඊයේ රැස්වී මෙම යෝජනාව හිටපු ජනාධිපතිවරයාට ඉදිරිපත් කළ බවයි වයඹ පළාත් සභා මන්ත්‍රී ඞී.බී.හේරත් කියා සිටියේ.\n‘‘එකමුතුව මහින්ද සමඟ පෙරටම’’ මැයෙන් සංවිධාන කර තිබූ මෙම සාකච්ඡාව සඳහා හිටපු ජනාධිපති මහින්ද රාජපක්ෂ, දිනේෂ් ගුණවර්ධන, බන්දුල ගුණවර්ධන, මහින්ද යාපා අබේවර්ධන, රෝහිත අබේගුණවර්ධන, කෙහෙළිය රඹුක්වැල්ල, ප්‍රසන්න රණතුංග, ජොන්ස්ටන් ප්‍රනාන්දු ඇතුළු ඒකාබද්ධ විපක්ෂය නියෝජනය කරන පාර්ලිමේන්තු මන්ත්‍රීවරුන් 10 දෙනෙකු පමණ සහ හිටපු අමාත්‍ය බැසිල් රාජපක්ෂද එක්ව තිබෙනවා.\nහිරු ප්‍රවෘත්ති අංශය මෙම හමුව සම්බන්ධයෙන් ඊට එක්වු බස්නාහිර පළාත් සභා මන්ත්‍රී එස්.ඒ.ඞී.ජගත් කුමාරගෙන්ද විමසීමක් කළා.\nඔහු කියා සිටියේ ඊට එක්වු පළාත් සභා නියෝජනය කරන මන්ත්‍රීවරුන් හිටපු ජනාධිපති මහින්ද රාජපක්ෂට සිය යෝජනා ඉදිරිපත් කරමින් නව පක්ෂයක් පිහිටුවීමට කටයුතු කරන ලෙස යෝජනා කර සිටි බවයි.\nමේ අතර, හිටපු ජනාධිපති මහින්ද රාජපක්ෂගේ ප්‍රධානත්වයෙන් නව පක්ෂයක් බිහිවන බවට පළ වන වාර්තා සම්බන්ධයෙන් පාර්ලිමේන්තු මන්ත්‍රී කුමාර වෙල්ගම අද අදහස් පළ කර සිටියා.\nඒ, දැනට රක්ෂිත බන්ධනාගාරගත කර සිටින හිටපු ජනාධිපති මහින්ද රාජපක්ෂගේ පුත් යෝෂිත රාජපක්ෂගේ සුවදුක් විමසීම සඳහා මන්ත්‍රීවරයා අද වැලිකඩ බන්ධනාගාරයට ගිය අවස්ථාවේදී මාධ්‍යවේදීන් නැගූ ප්‍රශ්නවලට පිළිතුරු ලබාදෙමින්.\nකෙසේ වෙතත්, පසුගියදා නාරාහේන්පිට - අභයාරාමයේදී මාධ්‍යවේදීන් නැගූ ප්‍රශ්නවලට පිළිතුරු ලබාදෙමින් හිටපු ජනාධිපති මහින්ද රාජපක්ෂ කියා සිටියේ නව පක්ෂයක් පිහිටුවීම සඳහා රට තුළ වාතාවරණයක් සැකසෙමින් පවතින බවයි.",
       "URL": "https://www.hirunews.lk/125554/මහින්දට-විකල්ප-දෙකක්",
       "Category": "Local News",
       "Parent URL": "https://www.hirunews.lk/local-news.php?pageID=5181"
}