{
       "Source": "hirunews",
       "Timestamp": "Friday, 18 August 2023 - 10:12",
       "Headline": "සහල් තොග ප්‍රමාණවත්: ආනයනය අවශ්‍ය නැහැ",
       "News Content": "මහ කන්නයේ අස්වනු ලැබෙන තෙක් රට තුළ තිබෙන වී හා සහල් තොග පරිභෝජනයට ප්‍රමාණවත් බව හරිත කෘෂිකර්ම ක්‍රියාන්විත මධ්‍යස්ථානය කෘෂිකර්ම අමාත්‍ය මහින්ද අමරවීරට දැනුම් දී තිබෙනවා.\nඒ අනුව, සහල් ආනයනය අවශ්‍ය නොවන බවත්, කුකුළු මස් හා බිත්තර ද මේ වසර අවසන් වන තෙක් පරිභෝජනයට අවශ්‍ය තරම් තිබෙන බවත් එම මධ්‍යස්ථානය පවසනවා.\nහරිත කෘෂිකර්ම ක්‍රියාන්විත මධ්‍යස්ථානය යනු ජනාධිපති ලේකම් කාර්යාලය යටතේ ක්‍රියාත්මක වන්නක්.\nඑමෙන්ම, මුං, කවුපි, උඳු, රට කජු හා කුරක්කන් වැනි අතිරේක ආහාර භෝග ද අවශ්‍ය ප්‍රමාණයට තොග රට තුළ තිබෙන බැවින් රට තුළ ඉදිරියේදී ආහාර හිඟයක් ඇති වේ යැයි බියක් ඇති කර නොගත යුතු බවත් ප්‍රකාශ කර තිබෙනවා.\nනමුත්, මේ දිනවල රට තුළ උද්ගතව ඇති පෑවිල්ල හේතුවෙන් එළවළු වගාවන්ට සිදු වී තිබෙන හානි හේතුවෙන් එළවළු මිලෙහි ඉහළ යාම පාලනය කළ නොහැකි බවත් දන්වා සිටිනවා.",
       "URL": "https://www.hirunews.lk/345242/සහල්-තොග-ප්‍රමාණවත්-ආනයනය-අවශ්‍ය-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=89"
}