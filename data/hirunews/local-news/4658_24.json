{
       "Source": "hirunews",
       "Timestamp": "Thursday, 16 February 2017 - 13:09",
       "Headline": "බලය පවරාගැනීම ගැන චම්පිකගෙන් පිළිතුරු",
       "News Content": "නාගරික සංවර්ධන අධිකාරිය පළාත්පාලන ආයතන සතු ඇතැම් බලතල පවරා ගැනීමක් සිදුකර නොමැති බව මහා නගර සහ බස්නාහිර සංවර්ධන අමාත්‍ය පාඨලි චම්පික රණවක පවසනවා .\nඔහු මේ බව කියා සිටියේ කොළඹ අද පෙරවරුවේ පැවති උත්සවයකට එක්වෙමින්.\nනාගරික සංවර්ධන අධිකාරිය, පළාත්පාලන ආයතනවලින් සැළසුම් අනුමත කිරීමේ බලතල පවරාගැනීමට එරෙහිව  පළාත් ප්‍රධාන අමාත්‍යවරුන් කිහිපදෙනෙකු සිය විරෝධය පළ කළා.\nබස්නාහිර පළාත් ප්‍රධාන අමාත්‍ය ඉසුර දේවප්‍රිය කියා සිටියේ මෙලෙස පවරාගත් බලතල යළි පළාත්පාලන ආයතන වෙත ලබා නොදුනහොත් පළාත් සභා හරහා කෙටි ප්‍රඥප්තියකින් යළිත් මෙම බලතල පවරා ගැනීම සම්මත කරගන්නා බවයි.\nඑමෙන්ම උතුර පළාත් සභාවද පළාත්පාලන ආයතන සතු බලතලවලින් කොටසක් නාගරික සංවර්ධන අධිකාරිය පවරාගැනීමට එරෙහිව යෝජනාවක්ද සම්මත කරගෙන තිබුණා.\nනාගරික සංවර්ධන අධිකාරිය මෙම බලතල 1985 මාර්තු පළමුවනදා සිට පළාත්පාලන ආයතන වෙත පවරා දී තිබු අතර, පසුගිය ජනවාරි 23 වනදා චක්‍රලේඛයක් නිකුත් කරමින් එම බලතල නැවත නාගරික සංවර්ධන අධිකාරිය වෙත පවරා ගැනීමට කටයුතු කළා.",
       "URL": "https://www.hirunews.lk/154629/බලය-පවරාගැනීම-ගැන-චම්පිකගෙන්-පිළිතුරු",
       "Category": "Local News",
       "Parent URL": "https://www.hirunews.lk/local-news.php?pageID=4658"
}