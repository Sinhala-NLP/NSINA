{
       "Source": "hirunews",
       "Timestamp": "Wednesday, 13 October 2021 - 13:21",
       "Headline": "වෙළදපොළේ සීනි මිල යළි ඉහළට",
       "News Content": "දැනට පනවා ඇති පාලන මිල ඉක්මවා සීනි අලෙවි කරන වෙළඳුන් සොයා පාරිභෝගික කටයුතු පිළිබඳ අධිකාරිය මෙහෙයුමක් ආරම්භ කර තිබෙනවා.\nඒ, පාලන මිල ඉක්මවා සීනි අලෙවි කරන බවට පාරිභෝගික සේවා අධිකාරියට පැමිණිලි රාශියක් ලැබීම හේතුවෙන්.\nමේ අතර, අද දිනයේදීත් කිරිපිටි මිලදී ගැනීම සඳහා ඇතැම් ප්‍රදේශවල පෝලිම්වල ජනතාව රැදී සිටිනු දක්නට ලැබුණු බව හිරු වාර්තාකරුවන් ප්‍රකාශ කළා.\nපසුගිය දා පිටකොටුව, හෝමාගම ඇතුළු තවත් ප්‍රදේශ රැසක ප්‍රධාන නගර මූලික කර ගනිමින් පාරිභෝගික සේවා අධිකාරිය විසින් සීනි වැඩි මිලට අලෙවි කරන වෙළදසැල් සොයා වැටලීම් ආරම්භ කළේ, ලැබී ඇති පැමිණිලි මුල් කර ගනිමින්.\nඒ අනුව වැඩි මිලට සීනි අලෙවි කළ වෙළදසැල් 20කට එරෙහිව නඩු පැවරීමට කටයුතු කර ඇති බවයි පාරිභෝගික සේවා අධිකාරිය සඳහන් කළේ.\nමේ වන විට වෙළදපොළේ සීනි තොග කිලෝග්‍රෑමයක් රුපියල් 130කටත් සිල්ලරට සීනි කිලෝග්‍රෑමයක් රුපියල් 138කටත් අලෙවි වන බවටයි පාරිභෝගික සේවා අධිකාරියට පැමිණිලි ලැබී ඇත්තේ.\nසැප්තැම්බර් 2 වැනි දා පැන වූ පාලන මිලට අනුව සුදු සීනි කිලෝවක් රුපියල් 122කටත් පැකට් කළ සුදු සීනි කිලෝග්‍රෑමයක් රුපියල් 125කටත් අලෙවි කළ යුතු වනවා.\nමීට අමතරව දුඹුරු සීනි කිලෝග්‍රෑමයක් සඳහා ද රුපියල් 125ක පාලන මිලක් නියම කරනු ලැබුවේ වෙළදපොළේ සීනි මිල ගණන් ශීඝ්‍ර ලෙස ඉහළ යාම හේතුවෙන්.\nකෙසේ වෙතත් යළිත් වරක් සීනි මිල ඉහළ ගොස් ඇති බවටයි පාරිභෝගිකයින් පැමිණිලි ලැබී ඇත්තේ.\nමේ අතර, ආනයනික සමාගම් කිරිපිටි මිල ඉහළ දැමුව ද දේශීය කිරිපිටි මිල දී ගැනීම සඳහා පෝලිම් දක්නට ලැබෙනවා.",
       "URL": "https://www.hirunews.lk/284868/වෙළදපොළේ-සීනි-මිල-යළි-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=1631"
}