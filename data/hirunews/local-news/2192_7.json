{
       "Source": "hirunews",
       "Timestamp": "Sunday, 24 January 2021 - 13:12",
       "Headline": "අනතුරට ලක්වූ යුරෝසන් නෞකාව ඉවත් කර ගැනීමට මෙහෙයුමක් - කොරල් පරයට හානි සිදුව ඇති බවටත් සැකයක් (වීඩියෝ)",
       "News Content": "සිමෙන්ති අමුද්‍රව්‍ය ප්‍රවාහනය කරමින් සිටියදී හම්බන්තොට මුහුදු තීරයේ කුඩා රාවණා ප්‍රදීපාගාරය අසල ගල්පරයක ගැටී අනතුරට ලක්වූ එම්.වී.යුරෝසන් නෞකාව එම ප්‍රදේශයෙන් ඉවත් කර ගැනීම සඳහා අද විශේෂ මෙහෙයුමක් දියත් කෙරෙනවා.\nඒ සමුද්‍රීය පරිසර ආරක්ෂණ අධිකාරිය හා නාවික හමුදාව ඇතුළු අංශ කිහිපයක් එක්වයි.\nනෞකාව නිරීක්ෂණයට ඊයේ රාත්‍රියේ සිට මෙහෙයුම් සිදුකෙරුණු අතර, එහිදී නිරික්ෂණය වී ඇත්තේ අදාළ අනතුර හේතුවෙන් මුහුදු පත්ලට සහ කොරල්පරයට හානි සිදුව ඇති බවටයි.\nඑම හානි ගණනය කර නෞකාව එම ස්ථානයෙන් ඉවත් කිරීම මෙහෙයුමේ ප්‍රධාන අරමුණ බව සමුද්‍රීය පරිසර ආරක්ෂණ අධිකාරිය ප්‍රකාශ කළා.\nඅබුඩාබි වරායේ සිට ත්‍රිකුණාමලය වරාය වෙත සිමෙන්ති නිෂ්පාදනයට යොදා ගන්නා “ක්ලින්කර්” නමැති අමුද්‍රව්‍ය ප්‍රවාහනය කරමින් තිබුණු ලයිබීරියානු ධජය යටතේ යාත්‍රා කළ මෙම නෞකාව ගිණිකොණදිග මුහුද දෙසින් ගොඩබිම සිට කිලෝමීටර් 10ක් පමණ දුරින් කුඩා රාවණා ප්‍රදීපාගාරය අසල ගල් පරයක සිරවී පෙරේදා පස්වරුවේ මෙලෙස අනතුරට ලක්වුණා.\nඑම අවස්ථාවේදී එම නෞකාවේ සිමෙන්ති අමුද්‍රව්‍ය මෙටි්‍රක් ටොන් 33,000 කට අධික ප්‍රමාණයක් සහ ධාවනයට අවශ්‍ය ඉන්ධන මෙටි්‍රක් ටොන් 762ක ප්‍රමාණයක් ද පැවති බවයි සඳහන් වන්නේ.\nමේ අතර, නෞකාවේ මෙරට නියෝජිත සමාගම හා කපිතාන්වරයා ඇතුළු පාර්ශව සමඟ ඉදිරි කටයුතු සම්බන්ධීකරණය කරන බව ද සමුද්‍රීය පරිසර ආරක්ෂණ අධිකාරියේ සාමාන්‍යාධිකාරි ආචාර්ය ටර්නි ප්‍රදීප් කුමාර කියා සිටියා.",
       "URL": "https://www.hirunews.lk/260576/අනතුරට-ලක්වූ-යුරෝසන්-නෞකාව-ඉවත්-කර-ගැනීමට-මෙහෙයුමක්-කොරල්-පරයට-හානි-සිදුව-ඇති-බවටත්-සැකයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2192"
}