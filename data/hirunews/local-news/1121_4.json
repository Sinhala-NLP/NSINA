{
       "Source": "hirunews",
       "Timestamp": "Friday, 03 June 2022 - 17:22",
       "Headline": "පොලිස් නිලධාරියෙකු මියගිය අනතුරට සම්බන්ධ වෛද්‍යවරිය වරද පිළිගනී - මියගිය අයගේ පවුලට රුපියල් කෝටියක වන්දියක්",
       "News Content": "2018 වසරේ සැප්තැම්බර් මස 30 වනදා බොරලැස්ගමුව ප්‍රදේශයේදී අපරික්ෂාකාරී ලෙස රිය පදවා මාර්ග අනතුරක් සිදුකර පොලිස් පරීක්ෂකවරයෙකු මරණය පත් කිරීම සම්බන්ධයෙන් චෝදනා එල්ල වූ විශේෂඥ වෛද්‍යවරියක් අද කොළඹ මහාධිකරණය හමුවේ වරද පිළිගනු ලැබුවා.\nසිද්ධියෙන් මියගොස් තිබුණේ පොලිස් දෙපාර්තමේන්තුවේ බොක්සිං කණ්ඩායමේ පුහුණුකරු වශයෙන් කටයුතු කළ පොලිස් පරීක්ෂක අජන්ත ගාමිණී පෙරේරායි.\nඒ අනුව, මියගිය තැනැත්තාගේ පවුලේ ඥාතීන්ට රුපියල් ලක්ෂ 100ක වන්දි මුදලක් ගෙවන ලෙස කොළඹ මහාධිකරණ විනිසුරු අමල් රණරාජා විත්තිකාර වෛද්‍යවරියට නියෝග කළා.\nඑහිදී වැඩිදුරටත් විනිසුරුවරයා නියෝග කළේ මෙම අනතුර සිදුවූ අවස්ථාවේ දී විත්තිකාර වෛද්‍යවරියට සිය වාහනය පාලනය කරගෙන ගැනීමට නොහැකි වීම හේතුවෙන් තවත් වාහන දෙකකට හානි සිදුවී ඇති අතර, ඒවායේ හිමිකරුවන්ට ද රුපියල් ලක්ෂ 5 බැගින් වන්දි ගෙවන ලෙසයි.\nඅනතුර සිදු වූ අවස්ථාවේදී මියගිය පොලිස් පරීක්ෂකවරයාගේ වාහනය තුළ බිරිඳ හා දරුවන් දෙදෙනා ද සිට ඇති ඇති අතර, තුවාල ලැබූ වැඩිමහල් දරුවා මේ වනවිටත් ආබාධිත තත්ත්වයෙන් පසුවනවා.\nබොරලැස්ගමුව - වික්‍රමරත්න මාවතේදී 2018 වසරේ සැප්තැම්බර් (30) අලුයම මෙම අනතුර සිදුව තිබුණා.\nපොලිස් පරීක්ෂකවරයා ඇතුළු පවුලේ සාමාජිකයින් ගමන් ගත් මෝටර් රථය බොරලැස්ගමුවේ සිට කොළඹ දෙසට ධාවනය වී ඇති අතර, වෛද්‍යවරිය ගමන් ගත් මෝටර් රථය කොළඹ දෙස සිට පිළියන්දල දෙසට ගමන් කර තිබූ බවයි පොලීසිය සඳහන් කළේ.\nවෛද්‍යවරිය ගමන් ගත් මෝටර් රථය අධික වේගයෙන් ධාවනය කර ඇති බවටයි පොලිස් පරීක්ෂණවලින් අනාවරණ වී තිබුණා.\nමෙම වෛද්‍යවරිය අනතුර සිදුවන අවස්ථාවේ රත්නපුර ප්‍රදේශයේ රෝහලක විශේෂඥ වෛද්‍යවරියක් ලෙස සේවය කරමින් සිටියා.\nඇය පිළියන්දල ප්‍රදේශයේ පදිංචිකාරිනියක් වන අතර, ගල්කිස්ස ප්‍රදේශයේ රාත්‍රී සමාජ ශාලාවකට ගොස් යළි නිවස වෙත පැමිණෙමින් සිටියදියි මෙම අනතුර සිදුව ඇති බවටයි වාර්තා වුණේ.",
       "URL": "https://www.hirunews.lk/306140/පොලිස්-නිලධාරියෙකු-මියගිය-අනතුරට-සම්බන්ධ-වෛද්‍යවරිය-වරද-පිළිගනී-මියගිය-අයගේ-පවුලට-රුපියල්-කෝටියක-වන්දියක්",
       "Category": "Local News",
       "Parent URL": "https://www.hirunews.lk/local-news.php?pageID=1121"
}