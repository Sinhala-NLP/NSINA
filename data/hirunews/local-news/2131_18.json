{
       "Source": "hirunews",
       "Timestamp": "Monday, 22 February 2021 - 12:44",
       "Headline": "පාස්කු වාර්තා ඇමති කමිටුවේ වගකීම ගැන සභාපති චමල්ගෙන් පැහැදිලි කිරීමක් (වීඩියෝ)",
       "News Content": "පාස්කු ප්‍රහාරය පිළිබඳ සොයා බැලීමට පත් කළ ජනාධිපති පරීක්ෂණ කොමිෂන් සභා වාර්තාව අධ්‍යයනය කිරීමට නව කමිටුවක් පත් කර සිදුකරගෙන යන වැඩපිළිවෙල සම්බන්ධයෙන් සැකයක් පවතින බව ශ්‍රී ලංකා කතෝලික රදගුරු සංගමය පවසනවා.\nඑහි සභාපති අති උතුම් වින්සන්ට් ජේ ප්‍රනාන්දු හිමිපාණන් මේ බව කියාසිටියේ බදුල්ල රදගුරු මැදුරේ අද පැවති මාධ්‍ය හමුවකදීයි.\nමේ අතර, පාස්කු ප්‍රහාරය පිලිබඳ සොයා බැලීමට පත් කළ ජනාධිපති පරීක්ෂණ කොමිෂන් සභා වාර්තාවේ නිර්දේශ පිළිබඳව සැඟවීමට දෙයක් නොමැති බව අදාළ නිර්දේශ අධ්‍යයනය කිරීම සඳහා පත් කළ අමාත්‍ය මණ්ඩල අනුකමිටුවේ සභාපති අමාත්‍ය චමල් රාජපක්ෂ ප්‍රකාශ කළා.\nහිරු ප්‍රවෘත්ති අංශයට අදහස් පළ කරමින් අමාත්‍යවරයා වැඩිදුරටත් සඳහන් කළේ අදාළ අමාත්‍ය මණ්ඩල අනුකමිටුව අද පස්වරු 3 ට කොළඹදී පළමු වරට රැස්වීමට ද නියමිත බවයි.\nපාස්කු ඉරිදා ත්‍රස්ත ප්‍රහාරය පිළිබඳ සොයා බැලීමට පත් කළ ජනාධිපති කොමිෂන් සභා වාර්තාවේ ඇතුළත් කරුණු සහ නිර්දේශ අධ්‍යයනය කර ඒ පිළිබඳව ක්‍රියා කළ යුතු ආකාරය වාර්තා කිරීමට ජනාධිපති ගෝඨාභය රාජපක්ෂ පසුගියදා මෙම අමාත්‍ය මණ්ඩල අනුකමිටුව පත් කළා.\nඅමාත්‍ය චමල් රාජපක්ෂට අමතරව, ජොන්ස්ටන් ප්‍රනාන්දු, උදය ගම්මන්පිල, රමේෂ් පතිරණ, ප්‍රසන්න රණතුංග සහ රෝහිත අබේගුණවර්ධන එම කමිටුවේ සෙසු සාමාජිකයින්.\nඅදාල කමිටුවේ වාර්තාව ලබන මස 15 වනදාට පෙර ලබාදෙන ලෙසටයි නියෝග කෙරුණේ.",
       "URL": "https://www.hirunews.lk/263324/පාස්කු-වාර්තා-ඇමති-කමිටුවේ-වගකීම-ගැන-සභාපති-චමල්ගෙන්-පැහැදිලි-කිරීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2131"
}