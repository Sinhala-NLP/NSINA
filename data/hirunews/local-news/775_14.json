{
       "Source": "hirunews",
       "Timestamp": "Thursday, 27 October 2022 - 13:02",
       "Headline": "තිලිණිට එරෙහිව මූල්‍ය සහ වාණිජ අපරාධ කොට්ඨාශයෙනුත් විමර්ශන",
       "News Content": "දැනට රක්ෂිත බන්ධනාගාර ගත කර සිටින, තිළිණි ප්‍රියමාලිට එරෙහිව පොලිස් මූල්‍ය සහ වාණිජ අපරාධ කොට්ඨාසය විසින් වෙනම පරීක්ෂණයක් ආරම්භ කර තිබෙනවා.\nඒ ඇයට එරෙහිව දැනට ලැබී ඇති සියලු මූල්‍ය වංචා පිළිබඳව පැමිණිලි විමර්ශනය කිරීම සඳහා යි.\nමේ වන විට තිලිණි ප්‍රියමාලිට එරෙහිව මූල්‍ය වංචා සම්බන්ධයෙන් ලැබී ඇති පැමිණිලි සංඛ්‍යාව 12ක්.\nදැනටමත් ඊට අදාළව තොරතුරු රැස්කොට අධිකරණයට කරුණු වාර්තා කර ඇති බවයි පොලිස් මූල්‍ය සහ වාණිජ අපරාධ කොට්ඨාශයේ ජ්‍යෙෂ්ඨ ප්‍රකාශකයෙකු හිරු ප්‍රවෘත්ති අංශයට ප්‍රකාශ කළේ.\nමේ අතර, තිලිණි ප්‍රියමාලිට එරෙහිව කඩවත මහේස්ත්‍රාත් අධිකරණයේ ඊයේ නඩුවක් පැවති අතර, රුපියල් පන්ලක්ෂ තුන්දහස් දෙසීයක වටිනාකමකින් යුත් භාණ්ඩ පෞද්ගලික ආයතනයකින් මිලදී ගෙන ඊට අගරු චෙක්පත් ලබාදීම සම්බන්ධයෙන් චෝදනා එල්ල වී තිබුණා.\nඑහිදී අධිකරණය නියෝග කළේ තිලිණි ප්‍රියමාලිව නොවැම්බර් මස 09 වනදා දක්වා රක්ෂිත බන්ධනාගාර ගත කරන ලෙසටයි.\nමහා පරිමාන මූල්‍ය වංචා සම්බන්ධයෙන් දැනටමත් තිලිණි ප්‍රියමාලි සහ ඇගේ පෙම්වතා බවට පැවසෙන ඉසුරු බණ්ඩාර නොවැම්බර් මස 02 වනදා දක්වා රක්ෂිත බන්ධනාගාර ගතව පසුවනවා.\nමූල්‍ය ගණුදෙනු රැසකට අදාළව අපරාධ පරීක්ෂණ දෙපාර්තමේන්තුව ඇයව අත්අඩංගුවට ගනු ලැබුවේ පසුගිය 05වන දායි.\nපසුව තිලිණි ප්‍රියමාලි පිළිබඳව සමාජයේ දැඩි ලෙස කතාබහට ලක් වූ අතර, ඇය සිදුකළ මූල්‍ය වංචා සම්බන්ධයෙන් ද කරුණු අනාවරණය වූයේ ඉන් අනතුරුවයි.\nමේ අතර, තිලිණි ප්‍රියමාලිගේ පෙම්වතා ලෙස සැළකෙන ඉසුරු බණ්ඩාරට අයත් පිළිමතලාව ප්‍රදේශයේ නිවසක් පසුගිය දා අපරාධ පරීක්ෂණ දෙපාර්තමේන්තුව විසින් පරීක්ෂාවට ලක්කර තිබෙනවා. එහිදී ව්‍යාජ ලෙස රන් ආලේපිත කරන ලද රන් කුට්ටි කීපයක්ද සොයාගෙන තිබුණා.",
       "URL": "https://www.hirunews.lk/318948/තිලිණිට-එරෙහිව-මූල්‍ය-සහ-වාණිජ-අපරාධ-කොට්ඨාශයෙනුත්-විමර්ශන",
       "Category": "Local News",
       "Parent URL": "https://www.hirunews.lk/local-news.php?pageID=775"
}