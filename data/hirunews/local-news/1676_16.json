{
       "Source": "hirunews",
       "Timestamp": "Wednesday, 22 September 2021 - 10:44",
       "Headline": "නිදහස් උළෙල සංවිධානයට දොළොස් දෙනකුගෙන් යුත් අමාත්‍ය මණ්ඩල අනුකමිටුවක්",
       "News Content": "එළඹෙන 74 වැනි නිදහස් සමරු උලෙළ සංවිධානය සහ අවශ්‍ය මඟ පෙන්වීම සිදු කිරීම සඳහා අමාත්‍ය මණ්ඩල අනු කමිටුවක් පත්කර තිබෙනවා.\nජනාධිපතිවරයාගේ සභාපතීත්වයෙන් යුත් මෙම අනුකමිටුවට පැවරී ඇත්තේ, 2022 පෙබරවාරි මස 4 වැනි දිනට යෙදෙන 74 වැනි නිදහස් දින සමරු උළෙලේ සංවිධාන කටයුතු සඳහා අවශ්‍ය මඟ පෙන්වීම සිදු කිරීමට යි.\nමෙම අනු කමිටුවට ජනාධිපතිවරයාට අමතර ව අග්‍රාමාත්‍ය මහින්ද රාජපක්ෂ, විදේශ අමාත්‍ය ජී එල් පීරිස්, අධ්‍යාපන අමාත්‍ය දිනේෂ් ගුණවර්ධන, විදුලිබල අමාත්‍ය ගාමිණී ලොකුගේ, පළාත් පාලන අමාත්‍ය ජනක බණ්ඩාර තෙන්නකෝන්, සෞඛ්‍ය අමාත්‍ය කෙහෙළිය රඹුක්වැල්ල එමෙන්ම ස්වදේශ කටයුතු රාජ්‍ය අමාත්‍ය චමල් රාජපක්ෂ, ජනමාධ්‍ය අමාත්‍ය ඩලස් අලහප්පෙරුම, මුදල් අමාත්‍ය බැසිල් රාජපක්ෂ සහ ජල සම්පාදන අමාත්‍ය වාසුදේව නානායක්කාර යන අමාත්‍යවරුන් ද ඇතුළත්.\nකෙසේ වෙතත් දොළොස් දෙනකුගෙන් සමන්විත මෙම අමාත්‍ය මණ්ඩල අනුකමිටුවට එකදු අමාත්‍යවරියක හෝ ඇතුළත් නො වීම විශේෂ කාරණයක්.",
       "URL": "https://www.hirunews.lk/282905/නිදහස්-උළෙල-සංවිධානයට-දොළොස්-දෙනකුගෙන්-යුත්-අමාත්‍ය-මණ්ඩල-අනුකමිටුවක්",
       "Category": "Local News",
       "Parent URL": "https://www.hirunews.lk/local-news.php?pageID=1676"
}