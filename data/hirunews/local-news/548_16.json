{
       "Source": "hirunews",
       "Timestamp": "Wednesday, 08 February 2023 - 20:07",
       "Headline": "බදුවලට එරෙහිව ප්‍රදේශ රැසක විරෝධතා - ජල, විදුලි, තෙල්, වරාය ඇතුළු වෘත්තීය සමිති 100 ක නියෝජිතයන් කොළඹට (වීඩියෝ)",
       "News Content": "රජයේ නව බදු ප්‍රතිපත්තියට විරෝධය පළකරමින් වෘත්තීය සමිති රැසක් අද සිය රාජකාරි කටයුතුවලින් ඉවත්ව විරෝධතාවල නිරත වුණා.\nසෞඛ්‍ය, අධ්‍යාපන, වරාය, විදුලිබල, බැංකු ඇතුළු ක්ෂේත්‍ර රැසක වෘත්තීය සමිති ඊට එක්වීම හේතුවෙන් ජනතාව පත්වූයේ දැඩි අපහසුතාවයකටයි.\nරජයේ වෛද්‍ය නිලධාරින්ගේ සංගමය ඇතුළු වෛද්‍ය ක්ෂේත්‍රය නියෝජනය කරන සියලු වෘත්තීය සමිති අද උදෑසන 08 සිට ආරම්භ කළ සංකේත වර්ජනය හේතුවෙන් රෝහල්වල සායනික සහ බාහිර රෝගී අංශ මුලුමනින්ම අඩාල වුණා.\nරජයේ වෛද්‍ය නිලධාරින්ගේ සංගමයේ ලේකම් වෛද්‍ය හරිත අලුත්ගේ කියා සිටියේ හෙට උදෑසන 08 දක්වා මෙම වෘත්තීය ක්‍රියාමාර්ගය ක්‍රියාත්මක වන බවයි.\nමේ අතර රජයේ බදු ක්‍රමවේදයට එරෙහිව විදුලි, ජල, වරාය සහ තෙල් යන අංශවල වෘත්තීය සමිති අද අසනීප නිවාඩු වාර්තා කිරීමේ වෘත්තීය ක්‍රියාමාර්ග නිරත වුණා.\nදිවයින පුරා ලංකා විදුලිබල මණ්ඩලයේ ප්‍රාදේශීය කාර්යාල අද දිනයේදී වසා තිබූ අතර විදුලි බිඳවැටීම් යථාවත් කිරීමට සේවා සපයන බවයි ලංකා විදුලිබල මණ්ඩල ඒකාබද්ධ වෘත්තීය සමිති සන්ධානය කියා සිටියේ.\nඑම සංගමය අද විදුලිබල මණ්ඩලයේ ප්‍රධාන කාර්යාලය ඉදිරිපිට බදු ප්‍රතිපත්තියට එරෙහිව උද්ඝෝෂණයකද නිරත වුණා.\nඑමෙන්ම, වරාය වෘත්තීය සමිති අද පෙරවරු 07 සිට දහවල් 01 දක්වා අකුරට වැඩකිරීමේ වෘත්තීය ක්‍රියාමාර්ගයක නිරත වුණා. ඒ හේතුවෙන් වරායේ මෙහෙයුම් කටයුතුද අඩපණ වී තිබූ බවයි වාර්තා වුණේ.\nමේ අතර අද පෙරවරු 10.30 සිට ලංකා බැංකු සේවක සංගමය කවුන්ටර් සේවාවෙන් ඉවත්ව වෘත්තීය ක්‍රියාමාර්ගය සඳහා සහය කළා.\nඔවුන් බැංකු කාර්යාල ඉදිරිපිට විරෝධතාවයේ නිරත වූ බවයි හිරු වාර්තාකරුවන් කියා සිටියේ.\nදිවයින පුරා ප්‍රාදේශීය ලේකම්වරු සහ සහකාර ප්‍රාදේශීය ලේකම්වරුන්ද රජයේ නව බදු ප්‍රතිපත්තියට විරෝධය දක්වමින් අසනීප නිවාඩු වාර්තා කර තිබුණා.\nකෙසේ වෙතත් ප්‍රාදේශීය ලේකම් කාර්යාලවල මෙහෙයුම් කටයුතු බාධාවකින් තොරව පවත්වාගෙන ගිය බවයි වාර්තා වන්නේ. මේ අතර විශ්වවිද්‍යාල ආචාර්යවරුන්ද අද අධ්‍යනය කටයුතුවලින් ඉවත්වුණා.\nඑම නිසා විශ්වවිද්‍යාලවල අධ්‍යයන කටයුතු සිදුනොවූ බවයි විශ්වවිද්‍යාල ආචාර්යවරුන්ගේ සමිති සම්මේලනය ප්‍රකාශ කළේ.\nමේ අතර රජයේ බදු ප්‍රතිපත්තියට එරෙහිව විදුලි, ජල, වරාය සහ ඛනිජ තෙල් ඇතුළු තවත් ක්ෂේත්‍ර කිහිපයක වෘත්තීය සමිති තම වෘත්තීය ක්‍රියාමාර්ගවලට සමගාමීව අද දහවල් කොටුව දුම්රියපල ඉදිරිපිටදී විරෝධතාවකද නිරත වුණා.\nඒ හේතුවෙන් කොටුව දුම්රියපොල ඉදිරිපිටින් ඕල්කට් මාවතේ එක් මංතීරුවක් අවහිර වී තිබූ අතර පොලිසිය එම ස්ථානයට පැමිණ අධිකරණ තීන්දුවක් දැනුම් දීමත් සමඟ උණුසුම් තත්ත්වයක් හටගත්තා.\nඑමෙන්ම, රජයේ බදු ප්‍රතිපත්තියට එරෙහිව ඒකාබද්ධ වෘත්තීය සමිති එකමුතුව විසින් අද පස්වරුවේ කොළඹ කොටුව බල ප්‍රදේශයේ පැවැත්වීමට සැලසුම් කර තිබූ උද්ඝෝෂණය සහ පාගමන වළක්වාලීමේ නියෝගයක් නිකුත් කරන්නැයි ඉල්ලා පොලීසිය කළ ඉල්ලීමක් කොටුව මහේස්ත්‍රාත් අධිකරණය ප්‍රතික්ෂේප කළා.\nඑහිදී මහේස්ත්‍රාත් තිලිණ ගමගේ කියා සිටියේ ජනතාවට සාමකාමීව උද්ඝෝෂණ සහ පාගමන්වල නිරත වීමට ආණ්ඩුක්‍රම ව්‍යවස්ථාවෙන් අයිතියක් ලබාදී ඇති බවයි.\nඑහෙත්, යම් පාර්ශවයක් කලහකාරිව හැසිරුණහොත් ඊට එරෙහිව ක්‍රියාමාර්ග ගැනීමට පොලීසියට බලය පවතින බව ද මහේස්ත්‍රාත්වරයා සිහිපත් කළා.\nමේ අතර අසාධාරණ බදු පනතට එරෙහි ඒකාබද්ධ විරෝධතා රැළියක් අද පස්වරුවේ කොළඹ හයිඩ් පාර්ක් පිටියේදී පැවැත්වුණා.",
       "URL": "https://www.hirunews.lk/326997/බදුවලට-එරෙහිව-ප්‍රදේශ-රැසක-විරෝධතා-ජල-විදුලි-තෙල්-වරාය-ඇතුළු-වෘත්තීය-සමිති-100-ක-නියෝජිතයන්-කොළඹට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=548"
}