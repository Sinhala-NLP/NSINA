{
       "Source": "hirunews",
       "Timestamp": "Tuesday, 16 May 2023 - 9:52",
       "Headline": "කුවේට් රාජ්‍යයෙන් පිටුවහල් කළ කාන්තාවන් 32ක් යළි දිවයිනට",
       "News Content": "කුවේට් රාජ්‍යයේ රැකියා සදහා ගොස් ,එරට නීතිරීති උල්ලංඝනය කරමින් අනීතිකව එරට රැදී සිටියදී එරටින් පිටුවහල් කළ ශ්‍රී ලාංකික කාන්තාවෝ 32 දෙනෙක් අද (16) අලුයම කටුනායක ගුවන් තොටුපළ වෙත පැමිණ තිබෙනවා.\nමෙම පිරිස ගිවිසුම් ගත රැකියා ස්ථානයෙන් හෝ නිවසෙන් පළාවිත් කුවේට් රාජ්‍යයේ පිටස්තර ප්‍රදේශවල රැකියා කරමින් සිටින අතරතුර තමන්ගේ කැමැත්තෙන්ම ශ්‍රී ලංකා බලා යෑමට තානාපති කාර්යාලය වෙත පැමිණ ලියාපදිංචි වී සිටි ශ්‍රී ලාංකික කාන්තාවන් පිරිසක් බවයි වාර්තා වන්නේ.\nමෙසේ ශ්‍රී ලංකාව වෙත එවා තිබූ කාන්තාවන් අනුරාධපුරය, වව්නියා ,ගම්පහ ,කින්නියා , කොළඹ ,කුරුණෑගල සහ පුත්තලම ප්‍රදේශවල පදිංචිකරුවන් බව සඳහන්.\nකුවේට් ඩිනාර් 250 ක් වැනි වැඩි වැටුප් ලබා ගැනීමට , නීත්‍යානුකූල නොවන සම්බන්ධතා හෝ තම පෞද්ගලික නිදහස වෙනුවෙන් මෙම කාන්තාවන් පිරිස එසේ තම සේවා ස්ථානවලින් පළා විත් තිබෙනවා.\nකුවේට් රාජ්‍යයේ ශ්‍රී ලංකා තානාපති කාර්යාලයේ නිලධාරීන් එරට පොලීසිය සහ අපරාධ පරීක්ෂණ දෙපාර්තමේන්තු නිලධාරීන් සමග සාකච්ඡා කොට මැදිහත් වී කටයුතු කිරීමෙන් පසු මෙම පිරිස තාවකාලික ගුවන් ගමන් බලපත්‍ර යටතේ ශ්‍රී ලංකාවට ගෙන්වා ගැනීමට කටයුතු කර තිබූ බවයි වැඩිදුරටත් සඳහන් වන්නේ.",
       "URL": "https://www.hirunews.lk/335334/කුවේට්-රාජ්‍යයෙන්-පිටුවහල්-කළ-කාන්තාවන්-32ක්-යළි-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=340"
}