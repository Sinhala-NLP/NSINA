{
       "Source": "hirunews",
       "Timestamp": "Monday, 17 August 2020 - 14:12",
       "Headline": "බේරුවල ප්‍රාදේශීය සභා මන්ත්‍රිවරයෙකු අත්අඩංගුවට",
       "News Content": "බේරුවල ප්‍රදේශයේ සිදුකළ අනවසර ඉදිකිරීමක් සම්බන්ධයෙන් සිදු කළ විමර්ශනයකට බාධා කිරීමේ චෝදනාව මත බේරුවල ප්‍රාදේශීය සභාවේ සමස්ත ලංකා මුස්ලිම් කොංග්‍රස් මන්ත්‍රී එම්.එන්.එම්. හසිෆ් අත්අඩංගුවට ගෙන තිබෙනවා.\nඊයේ (16) රාත්‍රියේ බේරුවල ප්‍රාදේශීය සභාවට අයත් මාලෙවන්ගොඩ මාර්ගයේ කාණු පද්ධතියක් හරහා අනවසර ඉදිකිරීමක් සිදුකරන බවට ලද තොරතුරක් මත පොලීසිය එම ස්ථානයට පැමිණ අදාළ සිද්ධිය සම්බන්ධයෙන් විමර්ශනයක් ආරම්භ කළා.\nඑහිදී සැකකාර මන්ත්‍රිවරයා කළහකාරී ලෙස පොලිස් නිලධාරීන්ගේ රාජකාරියට බාධා කර තිබෙනවා.\nපසුව ඔහු අත්අඩංගුවට ගත් අතර, සිද්ධිය පාලනය කිරීම සඳහා පොලිස් විශේෂ කාර්ය බලකාය යොදවනු ලැබුවා.\nඑහිදි එම ස්ථානයේ සිටි පුද්ගලයෙකු පලායාමට තැත් කිරිමේදි සුළු තුවාල ලබා රෝහල් ගතකර ඇති බවයි වාර්තා වන්නේ.",
       "URL": "https://www.hirunews.lk/248024/බේරුවල-ප්‍රාදේශීය-සභා-මන්ත්‍රිවරයෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=2516"
}