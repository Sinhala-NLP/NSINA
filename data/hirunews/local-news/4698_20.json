{
       "Source": "hirunews",
       "Timestamp": "Sunday, 22 January 2017 - 12:06",
       "Headline": "මහ ඇමති -  හිටපු ජනපති සාකච්ඡාව එකඟතාවකින් තොරව නිමයි",
       "News Content": "හිටපු ජනාධිපති මහින්ද රාජපක්ෂ සහ ශ්‍රී ලංකා නිදහස් පක්ෂයේ පළාත් මහඇමතිවරුන් අතර අද උදෑසන පැවති සාකච්ඡාව එකඟතාවකින් තොරව අවසන් වී තිබෙනවා.\nමෙම සාකච්ඡාවේදී විශේෂයෙන් අවධානය යොමු කෙරුණේ ඉදිරි පළාත්පාලන මැතිවරණයට නිදහස් පක්ෂය තරඟ කළ යුතු ආකාරය පිළිබඳවයි.\nසාකච්ඡාව සඳහා හිටපු ජනාධිපති මහින්ද රාජපක්ෂ සමඟ ඒකාබද්ධ විපක්ෂය  නියෝජනය කරන පාර්ලිමේන්තු මන්ත්‍රීවරුන් වන බන්දුල ගුණවර්ධන, ප්‍රසන්න රණතුංග, ජොන්ස්ටන් ප්‍රනාන්දු, මහින්ද යාපා අබේවර්ධන, ගාමිණී ලොකුගේ එක්ව සිටියා.\nඊට අමතරව පොදුජන පෙරමුණේ සභාපති මහාචාර්ය ජී.එල්. පීරිස්ද සාකච්ඡාවට සහභාගිවී තිබෙනවා. නිදහස් පක්ෂයේ ප්‍රධාන අමාත්‍යවරුන් හත්දෙනාගෙන් හයදෙනෙකු සාකච්ඡාවට සහභාගිවූ අතර උතුර මැද පළාත් මහ ඇමති පේෂල ජයරත්න ඊට එක්වූයේ නැහැ.\nසාකච්ඡාවෙන් අනතුරුව හිරු ප්‍රවෘත්ති අංශයට අදහස් දක්වමින් මධ්‍යම පළාත් ප්‍රධාන අමාත්‍ය සරත් ඒකනායක කියා සිටියේ ඉදිරි පළාත්පාලන මැතිවරණයට තරඟ කළ යුතු ආකාරය පිළිබඳවද මෙහිදී අවසන් එකඟතාවට නොපැමිණි බවයි.\nඑහෙත් ඉදිරියටත් සාකච්ඡා කිරීමට දෙපාර්ශවයම එකඟතාව පළ කළ බව මධ්‍යම පළාත් ප්‍රධාන අමාත්‍යවරයා කියා සිටියා.",
       "URL": "https://www.hirunews.lk/152603/මහ-ඇමති-හිටපු-ජනපති-සාකච්ඡාව-එකඟතාවකින්-තොරව-නිමයි",
       "Category": "Local News",
       "Parent URL": "https://www.hirunews.lk/local-news.php?pageID=4698"
}