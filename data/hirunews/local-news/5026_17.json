{
       "Source": "hirunews",
       "Timestamp": "Monday, 30 May 2016 - 15:58",
       "Headline": "උණට බෙහෙත් ගැනීමට ගිය මැණික්හින්නේ දරුවෙකුට ස්ප්‍රීතු",
       "News Content": "උණ රෝගය වැලදී පෞද්ගලික බෙහෙත් ශාලාවකින් ප්‍රතිකාර ලබාගැනීමට ගිය අවුරුදු තුනහමාරක් වයසැති දරුවෙකුට තුවාල පිරිසිදු කිරීම සඳහා යොදා ගන්නා සර්ජිකල් ස්පී‍්‍රතු ලබාදුන් පුවතක් මැණික්හින්න හුරේකඩුව ප්‍රදේශයෙන් අද (30) වාර්තා වුණා.\nඅධික උණ රෝගයෙන් පෙළුණු මෙම දරුවා රැගත් මව බෙහෙත් ලබාගැනීම සඳහා මැණික්හින්න ප්‍රදේශයේ පිහිටි පෞද්ගලික බෙහෙත් ශාලාවකට ගොස් ඇත්තේ ඊයේ පස්වරුවේයි.\nඑහිදී එම පෞද්ගලික බෙහෙත් ශාලාවේ සිටි මැණික්හින්න දිසා රෝහලේ සේවය කරන වෛද්‍යවරියක මෙම බෙහෙත තම දරුවාට ලබාදුන් බවයි සිද්ධියට මුහුණපෑ දරුවාගේ මව වන වසන්තා කුමාරි හිරු ප්‍රවෘත්ති අංශයට කියා සිටියේ.\nමේ සම්බන්ධයෙන් ඇය මැණික්හින්න පොලීසියට පැමිණිල්ලක් සිදු කර තිබෙනවා.\nමේ අතර, ගල්කිරියාගම - ගිරානේගම ප්‍රදේශයේ නිවසක තිබ් පාසල් සිසුවෙකුගේ මළ සිරුරක් ඊයේ රාත්‍රියේ සොයාගෙන තිබෙනවා.\nපොලීසිය පැවසුවේ නිවසේ ජනේලයක එල්ලෙමින් තිබිය දී මළ සිරුර සොයාගත් බවයි.\nමෙලෙස මියගොස් ඇත්තේ මාතලේ ප්‍රදේශයේ පාසලක ඉගෙනුම ලැබූ 13 හැවිරිදි සිසුවෙක්.\nඊයේ රාත්‍රීයේ එම නිවස තුළ කිසිවෙක් නොසිටි බව ද සදහන්. කෙසේවෙතත් මෙය පුද්ගල ඝාතනයක් ද නැතහොත් සිය දිවි නසා ගැනීමක් ද යන්න සෙවීම සදහා ගල්කිරියාගම පොලීසිය පරීක්ෂණ ආරම්භ කර තිබෙනවා.",
       "URL": "https://www.hirunews.lk/134362/උණට-බෙහෙත්-ගැනීමට-ගිය-මැණික්හින්නේ-දරුවෙකුට-ස්ප්‍රීතු",
       "Category": "Local News",
       "Parent URL": "https://www.hirunews.lk/local-news.php?pageID=5026"
}