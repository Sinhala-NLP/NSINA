{
       "Source": "hirunews",
       "Timestamp": "Friday, 12 November 2021 - 10:27",
       "Headline": "පහළ කඩුගන්නාව පාර තවදුරටත් වැසෙයි (වීඩියෝ)",
       "News Content": "කොළඹ - නුවර ප්‍රධාන මාර්ගයේ පහළ කඩුගන්නාව කොටස නැවත දැනුම් දෙනතුරු තවදුරටත් වසා තැබෙන බව කෑගල්ල දිස්ත්‍රික් ලේකම් මහින්ද එස්. වීරසූරිය පවසනවා.\nඅද උදෑසන ද ප්‍රදේශයට පවතින කාලගුණ තත්ත්වය සහ මාර්ගය තවදුරටත් නිරීක්ෂණය කිරීමෙන් අනතුරුව මෙම තීරණයට එළඹි බවයි කෑගල්ල දිස්ත්‍රික් ලේකම්වරයා වැඩිදුරටත් සඳහන් කළේ.\nඅධික වර්ෂාව හේතුවෙන් පස් කඳු කඩා වැටීමේ අවදානම නිසා පෙරේදා රාත්‍රී 10 සිට කොළඹ නුවර ප්‍රධාන මාර්ගය පහළ කඩුගන්නාව ප්‍රදේශයෙන් වසා දැමුණු අතර එය අද පෙරවරු 9 දක්වා මාර්ගය වසා තැබීමටයි බලධාරීන් තීරණය කළේ.\nමේ අතර ඉන්දීය සාගරයේ දකුණු අන්දමන් මුහුද ආශ්‍රිතව හෙට දිනය වනවිට නව අඩුපීඩන කලාපයක් වර්ධනය වනු ඇතැයි අපේක්ෂා කෙරෙනවා.\nඒ හේතුවෙන් දිවයිනට නැගෙනහිරින් වන ගැඹුරු මුහුද ආශ්‍රිත ධීවර හා නාවික ප්‍රජාව ඒ පිළිබඳ අවධානයෙන් කටයුතු කළ යුතු බවයි කාළගුණ විද්‍යා දෙපාර්තමේන්තුව දැනුම් දෙන්නේ.",
       "URL": "https://www.hirunews.lk/287778/පහළ-කඩුගන්නාව-පාර-තවදුරටත්-වැසෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1566"
}