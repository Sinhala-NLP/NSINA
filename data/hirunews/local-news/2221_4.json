{
       "Source": "hirunews",
       "Timestamp": "Sunday, 10 January 2021 - 14:54",
       "Headline": "හිසට සෙවණක් ඉල්ලන අසරණ පවුල (වීඩියෝ)",
       "News Content": "හිසට සෙවණක් යනු මූලික මිනිස් අවශ්‍යතාවක්.\nනමුත් මාසික කුලිය හෝ ගෙවාගත නොහැකිව රක්ෂිතයක අටවාගත් පැලක දිවි ගෙවීමට සිදුවූ අසරණ පවුලක් පිළිබඳව අපට මිහින්තලය ප්‍රදේශයෙන් වාර්තා වුණා.\nමේ මිහින්තලය - කන්නට්ටිය රක්ෂිතයේ දිවි ගෙවන ආනන්ද කුමාර සහ ශිරෝමි බුද්ධිකාගේ පැල්පතයි.\nදරුවන් සිව් දෙනෙකුද සමඟින් ඔවුනට මෙලෙස රක්ෂිතයක අනවසරයෙන් අටවාගත් පැල්පතක ජීවත්වීමට සිදුව ඇත්තේ මෙතෙක් පදිංචිව සිටි නිවසට කුලී ගෙවා ගැනීමට නොහැකි වීම හේතුවෙන්.\nකොළඹ ප්‍රදේශයේ හෝටලයක අරක්ඇමියෙකු ලෙස සේවය කර ඇති ආනන්දට එම රැකියාවද අහිමිවුණේ කොරෝනා ව්‍යාප්තියත් සමඟයි.\nමේ හේතුවෙන් ආනන්ද ශිරෝමි යුවලට මෙන්ම දරුවන්ටද විදින්නට සිදුව ඇති දුක් ගැහැට සුළු පටු නැහැ.\nරක්ෂිතයක අනවසරයෙන් පදිංචිව සිටින මේ අසරණ පවුලට මේ වන විට නීතියද හරස්වී තිබෙනවා.\nහිසට සෙවනක් සොයන මේ අසරණ පවුලට පිළිසරණක් වන්නට හැකිනම් එය ඔවුන්ට මහත් සහනයක් වනු නොඅනුමානයි.",
       "URL": "https://www.hirunews.lk/259320/හිසට-සෙවණක්-ඉල්ලන-අසරණ-පවුල-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2221"
}