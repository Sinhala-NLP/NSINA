{
       "Source": "hirunews",
       "Timestamp": "Thursday, 25 February 2021 - 12:46",
       "Headline": "එන්නත ලබාදිය යුතු සියලු දෙනාට එය ලබාදෙනවා (වීඩියෝ)",
       "News Content": "කොරෝනා එන්නත් ලබාදිය යුතු සියලුම දෙනාට එන්නත් ලබාදීමට කටයුතු කරන බව නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් පවසනවා.\nකොළඹ මහ නගර සීමාවේ පුද්ගලයින් සඳහා දියත්කෙරෙන එන්නත්කරණ වැඩසටහන යටතේ කොවිෂීල්ඩ් එන්නත ලබා දීම අදත් මධ්‍යස්ථාන කිහිපයකදී සිදුවනවා.\nමෙහිදී මාලිගාවත්ත, ග්‍රෑන්ඩ්පාස් සහ ස්ටේස්පුර යන ප්‍රදේශවල පදිංචි වයස අවුරුදු 30ට වැඩි පුද්ගලයින් 1500 දෙනෙකු සඳහා එන්නත ලබාදීම සිදු වනවා.\nකෙසේ වෙතත්, අනවශ්‍ය තදබදයකට මැදි නොවී එන්නත් ලබාගන්නා ලෙසයි නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් ජනතාවගෙන් ඉල්ලා සිටියේ.\nමේ අතර, කොරෝනා ආසාදිතයින් 458 දෙනෙකු ඊයේ දිනයේ හඳුනාගත් අතර ඒ සමඟ මෙරට සමස්ත ආසාදිතයින් සංඛ්‍යාව 81,467 ක් දක්වා ඉහළ ගියා.\nවැඩිම ආසාදිතයින් කොළඹ දිස්ත්‍රික්කයෙන් වාර්තා වූ අතර එම සංඛ්‍යාව 94 ක්.\nකොළඹ මහ නගර සභා සීමාවෙන් ආසාදිතයින් 13 දෙනෙක් පමණක් වාර්තා වීම විශේෂත්වයක්.\nගම්පහ දිස්ත්‍රික්කයෙන් ආසාදිතයින් 76 දෙනෙකු වාර්තා වුණා.\nගතවූ දිනයේ දිස්ත්‍රික්ක 24කින් ආසාදිතයින් හඳුනාගත් අතර ඒ අනුව රත්නපුර දිස්ත්‍රික්කයෙන් 59 ක්, මහනුවර දිස්ත්‍රික්කයෙන් 38 ක්, කුරුණෑගල දිස්ත්‍රික්කයෙන් 28 ක්, නුවරඑළිය දිස්ත්‍රික්කයෙන් 25 ක් සහ මාතලේ හා කළුතර යන දිස්ත්‍රික්කවලින් ආසාදිතයින් 22 බැගින් වාර්තා වී තිබෙනවා.\nඑසේම, කොටගල සෞඛ්‍ය වෛද්‍ය නිලධාරී කාර්යාල බල ප්‍රදේශයෙන් කොරෝනා ආසාදිතයින් 12 දෙනෙකු අද පෙරවරුවේ වාර්තා වුණා.\nඒ අතර කොටගල ප්‍රදේශයේ පාසල් තුනක අධ්‍යාපනය ලබන පාසල් සිසුන් 05 දෙනෙක්ද වනවා.\nමේ අතර, බගවන්තලාව චැපල්ටන් වත්තේ - පී.එස්. කොටස අද පෙරවරුවේ සිට හුදකලා කළ බව යුද හමුදාපති ජෙනරාල් ශවේන්ද්‍ර සිල්වා සඳහන් කළා.\nඑම වතුයායේ පාසල් ළමයින් දෙදෙනෙකු ඇතුළු එකලොස් දෙදෙනෙකුට කොරෝනා ආසාදිත බව මීට පෙර හඳුනා ගෙන තිබුණා.",
       "URL": "https://www.hirunews.lk/263639/එන්නත-ලබාදිය-යුතු-සියලු-දෙනාට-එය-ලබාදෙනවා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2125"
}