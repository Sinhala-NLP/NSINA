{
       "Source": "hirunews",
       "Timestamp": "Sunday, 08 October 2017 - 19:15",
       "Headline": "උතුරු කොරියාවට ශ්‍රී ලංකාවෙන් සම්බාධක",
       "News Content": "උතුරු කොරියාවට එරෙහිව සම්බාධක පැනවීමට ශ්‍රී ලංකාව තීරණය කර තිබෙනවා.\nඑක්සත් ජාතීන්ගේ ආරක්ෂක කවුන්සිලයේ යෝජනාවකට අනුව මෙම පියවර ගෙන ඇති බවයි විදේශ කටයුතු අමාත්‍යාංශය සඳහන් කළේ.\nජාත්‍යන්තර සාමයට සහ ආරක්ෂාවට තර්ජනයක් වන අන්දමින් උතුරු කොරියාව සිදුකරනු ලබන න්‍යෂ්ටික අත්හදා බැලීම් අත්හරින තුරු එරටට සම්බාධක පනවන ලෙස එක්සත් ජාතීන්ගේ සංවිධානය එහි සාමාජික රටවලට දැනුම් දී තිබුණා.\nඒ අනුව මෙම සම්බාධක පැනවීම සිදුකර ඇති අතර, අදාළ න්‍යෂ්ටික උපකරණ හුවමාරු කිරීම, ගබඩා කිරීම, ප්‍රවාහනය කිරීම, තොග රැස් කිරීම, අත්පත් කර ගැනීම, ළඟ තබා ගැනීම සහ සේවා සැපයීම මෙරට සහ විදේශගත ශ්‍රී ලාංකිකයින්ට සම්පූර්ණයෙන්ම තහනම් වනු ඇති.\nඑමෙන්ම උතුරු කොරියාවට ඉන්ධන සේවා සැපයීම, නෞකා බද්දට හෝ කුලියට ලබාදීම සහ නැව් කාර්ය මණ්ඩල කුලියට ලබාදීම ද මේ යටතේ තහනම් කර තිබෙනවා.\nමෙම තහනමට අනුව උතුරු කොරියානු මූල්‍ය ආයතනවලට මෙරට තුළ නව ශාඛා පිහිටුවීම හෝ ඊට සම්බන්ධ ආයතන විවෘත කිරීමට ද අවස්ථාව හිමි වන්නේ නැහැ.\nඑමෙන්ම මෙම රෙගුලාසි යටතේ වැරදි කරනු ලබන පුද්ගලයෙකු මහාධිකරණ නියෝගයකට අනුව වසර 5ක් දක්වා වූ සිර දඬුවමකට හෝ රුපියල් මිලියනයක් නොඉක්ම වන දඩයක් හෝ එම දඬුවම් දෙකම ලැබීමට යටත් වන බවයි විදේශ කටයුතු අමාත්‍යාංශයේ ප්‍රකාශිකා මහේෂිණී කොලොන්නේ කියා සිටියේ.\nඋතුරු කොරියාව සහ ශ්‍රී ලංකාව අතර රාජ්‍ය තාන්ත්‍රික සබඳතා 1970 වසරේ ආරම්භ කෙරුණු අතර, මෙම සම්බාධක පැනවීමෙන් පසු දෙරට අතර සබඳතා පැවැත්වීම සඳහා ආරක්ෂක අමාත්‍යාංශයේ උපදෙස් මත විදේශ අමාත්‍යවරයා විසින් නිසි බලධරයෙකු පත් කරන බව ද ඇය තවදුරටත් සඳහන් කළා.",
       "URL": "https://www.hirunews.lk/172931/උතුරු-කොරියාවට-ශ්‍රී-ලංකාවෙන්-සම්බාධක",
       "Category": "Local News",
       "Parent URL": "https://www.hirunews.lk/local-news.php?pageID=4282"
}