{
       "Source": "hirunews",
       "Timestamp": "Friday, 05 May 2017 - 10:49",
       "Headline": "වෛද්‍ය වර්ජනයෙන් රෝහල් කටයුතුවලට බාධා - දුම්රිය සහ ප්‍රවාහන සේවාවල සුළු අඩුවක් (ඡායාරූප)",
       "News Content": "මාලඹේ පෞද්ගලික වෛද්‍ය විද්‍යාලය ජනසතු කිරීම ඇතුළු ඉල්ලීම් 03 ක් මුල්කරගනිමින් රජයේ වෛද්‍ය නිලධාරීන්ගේ සංගමය ප්‍රමුඛ වෘත්තීය සමිති රැසකගේ සහභාගීත්වයෙන් අද (05) ආරම්භ කෙරුණු දීපව්‍යාප්ත වැඩවර්ජනය නිසා රෝහල් රැසක බාහිර රෝගී ප්‍රතිකාර අංශය සහ සායන කටයුතු ඇණ හිට තිබෙනවා.\nප්‍රධාන රෝහල් කිහිපයකින් අප කළ විමසීමකදී ඒවායේ ප්‍රකාශකයින් සදහන් කළේ ශල්‍යකර්ම කටයුතු සහ අත්‍යාවශ්‍ය ප්‍රතිකාර පමණක් මේ වනවිට සිදුවන බවයි.\nඅද උදෑසන 8 ට ආරම්භ කෙරුණු වෘත්තීය සමිති ක්‍රියාමාර්ගයට සංගම් රැසක් එක්ව සිටින බවයි රජයේ වෛද්‍ය නිලධාරීන්ගේ සංගමය ප්‍රකාශ කළේ.\nසෞඛ්‍ය, අධ්‍යාපන, ප්‍රවාහන, ඇතුළු ක්ෂේත්‍ර ගණනාවක වෘත්තීය සමිති ඊට ඇතුළත්.\nමහනුවර ශික්ෂණ රෝහලේ නියෝජ්‍ය අධ්‍යක්ෂ වෛද්‍ය නිශ්ශංක විජේවර්ධන සදහන් කළේ ක්‍රියාත්මක කර ඇති වැඩවර්ජනය නිසා නේවාසිකව ප්‍රතිකාර ලබන රෝගීන්ට ප්‍රතිකාර ලබාදීම සහ හදිසි ශල්‍යකර්ම පමණක් සිදුකරන බවයි.\nඅනුරාධපුර, පොළොන්නරුව ඇතුළු තවත් රෝහල් කිහිපයකින් හිරු ප්‍රවෘත්ති අංශය කළ විමසීමකදී එහි ප්‍රකාශකයින් ද සදහන් කළේ බාහිර රෝගී අංශ ඇතුළු ඇතැම් ඒකක මේ වනවිට අඩපණ වී ඇති බවයි.\nදිවයිනේ රෝහල්වලට පැමිණි රෝගී ජනතාව අද දිනයේ වෛද්‍ය වර්ජනය හේතුවෙන් තමන් අපහසුතාවයට පත්වූ බව හිරු ප්‍රවෘත්ති අංශයට සදහන් කළා.\nලංකා ගුරු සංගමය අද ආරම්භ කෙරුණු වැඩවර්නයට සහය පළ කර සිටිනවා.\nමේ හේතුවෙන් පාසල්වල ඉගැන්වීමේ කටයුතු අඩපණ වී ඇති බවයි එම සංගමයේ ප්‍රධාන ලේකම් ලේකම් ජෝශප් ස්ටාලින් හිරු ප්‍රවෘත්ති අංශයට සදහන් කළේ.\nකෙසේ වෙතත් අධ්‍යාපන අමාත්‍ය අකිල විරාජ් කියා සිටියේ ගුරුවරුන්ගේ සහ විදුහල්පතිවරුන්ගේ පැමිණීම සියයට 90 ක මට්ටමක පැවති අතර, සිසුන්ගේ පැමිණිමේ යම් කිසි අඩුවක් පමණක් දක්නට ලැබුණු බවයි.\nඑමෙන්ම එම වර්ජනය අසාර්ථක බව ද අමාත්‍යවරයා කියා සිටියා.\nඅන්තර් විශ්වවිද්‍යාලයීය ශිෂ්‍ය බලමණ්ඩලය කොළඹ ඊයේ කැඳවා තිබූ මාධ්‍ය හමුවකට එක්වෙමින් අදහස් දැක්වු එහි කැඳවුම්කරු ලහිරු වීරසේකර කියා සිටියේ තමන්ද අද පන්ති වර්ජනය කරමින් මෙම වැඩවර්ජනයට සහයෝගය පළ කරන බවයි.\nමේ අතර, අද උදෑසන අටේ සිට හෙට උදෑසන අට දක්වා දුම්රිය රියදුරන් සහ නියාමකවරුන් ද එක්දින සංකේත වැඩවර්ජනයක් ආරම්භ කර තිබෙනවා.\nඔවුන් ද මෙම වර්ජනය ආරම්භ කර ඇත්තේ රජයේ වෛද්‍ය නිලධාරින්ගේ සංගමය ඇතුළු තවත් වෘත්තීය සමිති රැසක් ආරම්භ කර ඇති වර්ජනයට සහාය පළ කිරීම සදහායි.\nදුම්රිය නියාමක සංගමයේ ලේකම් පී.එම්.පී.පීරිස් කියා සිටියේ මේ වනවිටත් සියලූම දුම්රිය ගමනාගමන කටයුතු මේ නිසා අඩපණ වී ඇති බවයි.\nකෙසේ වෙතත්, ක්‍රොන්තාත් පදනම මත සිටින සියලූම දුම්රිය රියදුරන් සහ නියාමකවරුන් අද දින සේවයට වාර්තා කිරිම අනිවාර්ය බව දුම්රිය දෙපාර්තමේන්තුව සදහන් කළා.\nඑලෙස සේවයට වාර්තා නොකරන දුම්රිය රියදුරන් සහ නියාමකවරුන්ගේ සේවය අතහැර ගියා සේ සලකා කටයුතු කරන බවයි දුම්රිය ගමනා ගමන අධිකාරි විජය සමරසිංහ හිරු ප්‍රවෘත්ති අංශයට සදහන් කළේ.\nහැකි උපරිම අයුරින් දුම්රිය ධාවනය සිදුකරන බව ද ගමනාගමන අධිකාරි විජය සමරසිංහ හිරු ප්‍රවෘත්ති අංශයට වැඩිදුරටත් සදහන් කළා.\nමේ අතර, කොටුව දුම්රිය ස්ථානයෙන් රඹුක්කන දක්වා ධාවනය කෙරුණු උදෑසන දුම්රියෙහි නියාමකවරයා සහ රියදුරා මාලිගාවත්ත ප්‍රදේශයේදී දුම්රිය අතරමග නවතා රාජකාරියෙන් ඉවත්ව ගොස් තිබෙනවා.\nකෙසේ වෙතත්, පොලිසියේ මැදිහත්වීමෙන් අනතුරුව වෙනත් දුම්රිය නියාමකවරයෙකු සහ රියදුරෙකු අදාළ ස්ථානයට කැදවා දුම්රිය යළි ධාවනය කිරීමට කටයුතු කර ඇති බව සදහන්.\nඑමෙන්ම, තවත් ප්‍රදේශ කිහිපයක ජනතාව අද උදෑසන රාජකාරි කටයුතු සදහා පැමිණි අවස්ථාවේදී දුම්රිය නොමැතිවීම හේතුවෙන් මගී ජනතාව අපහසුතාවයට පත්වුණා.\nඅප වාර්තාකරුවන් සදහන් කළේ ඇතැම් ප්‍රදේශවල බස් රථ ධාවනයේ ද සුළු අඩුවක් දක්නට ලැබුණු බවයි.\nකෙසේ වෙතත්, ප්‍රවාහන නියෝජ්‍ය අමාත්‍ය අශෝක් අබේසිංහ කියා සිටියේ අද දිනයේ අඛන්ඩව මගී ජනතාවට ප්‍රවාහන පහසුකම් ලබාදීම සදහා විශේෂ වැඩපිළිවෙලක් ක්‍රියාත්මක කර ඇති බවයි.\nමේ අතර, වර්ජනය හේතුවෙන් ඉන්ධන බෙදා හැරීමේ කටයුතුවලට බාධාවක් එල්ල වී නොමැති බවයි ලංකා ඛනිජ තෙල් තොග ගබඩා පර්යන්තයේ සභාපති ශෙහාන් සෙනෙවිරත්න හිරු ප්‍රවෘත්ති අංශයට කියා සිටියේ.\nඅද දිනයේ වැඩවර්ජනය සාර්ථකව ක්‍රියාත්මක වන බව රජයේ වෛද්‍ය නිලධාරින්ගේ සංගමයේ සංස්කාරක වෛද්‍ය නලින්ද හේරත් සදහන් කළා.\nඅද දිනයේ වර්ජනයට අදාළව රජයේ පාර්ශවයෙන් විසදුමක් ලබා නොදුනහොත් ඉදිරි සතිය රැස්වී අඛන්ඩ වෘත්තීය ක්‍රියාමාර්ගයන් ගැනීමට කටයුතු කරන බවයි ඔහු කියා සිටියේ.\nඡායාරූප - වන්නි රොමේෂ් මදුෂංක / හැටන් රංජිත් රාජපක්ෂ / පුත්තලම ජුඩ් සමන්ත / මඩකලපුව ජවුෆර් ඛාන්",
       "URL": "https://www.hirunews.lk/160647/වෛද්‍ය-වර්ජනයෙන්-රෝහල්-කටයුතුවලට-බාධා-දුම්රිය-සහ-ප්‍රවාහන-සේවාවල-සුළු-අඩුවක්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4532"
}