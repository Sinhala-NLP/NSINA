{
       "Source": "hirunews",
       "Timestamp": "Tuesday, 13 December 2022 - 10:31",
       "Headline": "විෂ්ණු දේවාලේ නව බස්නායක නිලමේ ධුරය චන්දන මුල්ලේගම",
       "News Content": "ඓතිහාසික හත්කෝරළේ මහ දිසාවේ දේවමැදිහත් හත්පත්තුවේ, දේව මැද්දේ කෝරළයේ ,වාරියපොල ගොන්නව ශ්‍රී මහා විෂ්ණු දේවාලයේ අභිනව බස්නායක නිලමේ ධුරයට චන්දන ඒකනායක මුල්ලේගම පත් ව තිබෙනවා.\nබස්නායක නිලමේ නිලවරණය පසුගිය 9 වැනිදා කුරුණෑගල දිස්ත්‍රික් ලේකම් කාර්යාලයේදී පැවති අතර චන්දන මුල්ලේගම ඡන්ද 11ක් ලබා ගෙන එම තරගයෙන් ජයග්‍රහණය කළා.\nඔහුගේ ප්‍රතිවාදී අපේක්ෂකයා වුයේ හිටපු බස්නායක නිලමේවරයායි.\nඔහු ට මෙහිදී හිමි වූයේ ඡන්ද 8ක් පමණයි.\nවර්ෂ 1828 දී කුරුණෑගල කැන්දවල දේවාලයේ බස්නායක නිලමේ ධුරයට පත් මුල්ලේගම අදිකාරම් නිලමේ චන්දන මුල්ලේගම නිලමේගේ කිරිකිත්තා වන අතර වර්ෂ 1831 දී ශ්‍රිමත් එඩ්වඩ් බාන්ස් ආණ්ඩුකාරවරයා විසින් ඔහුට සියපත්තු අදිකාරම් ධුරය ද ප්‍රදානය කර තිබෙනවා.\nවලපනේ දිසාව ලෙසත් කටයුතු කළ හෙතෙම වර්ෂ 1835 දී ඉංග්‍රීසි පාලනය යටතේ ශ්‍රී දළඳා මාළිගාවේ 5 වැනි දියවඩන නිලමේ තනතුරට පත්ව වසර 7 ක් එම ධුරයෙහි කටයුතු කර තිබීම ද විශේෂත්වයක්.",
       "URL": "https://www.hirunews.lk/322578/විෂ්ණු-දේවාලේ-නව-බස්නායක-නිලමේ-ධුරය-චන්දන-මුල්ලේගම",
       "Category": "Local News",
       "Parent URL": "https://www.hirunews.lk/local-news.php?pageID=670"
}