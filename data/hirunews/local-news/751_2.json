{
       "Source": "hirunews",
       "Timestamp": "Tuesday, 08 November 2022 - 7:44",
       "Headline": "ධනිෂ්ක වෙනුවෙන් ක්‍රිකට් ආයතනයට වගකීමක් පවතින බව නීතිඥ ආනන්ද අමරනාත් කියයි",
       "News Content": "ස්ත්‍රී දූෂණ චෝදනාවකට අත්අඩංගුවට ගෙන ඕස්ටේ්‍රලියාවේ සිඩ්නි හි රඳවා සිටින ධනිෂ්ක ගුණතිලක වෙනුවෙන් මැදිහත් වීමට ශ්‍රී ලංකා ක්‍රිකට් ආයතනයට වගකීමක් පවතින බව ඔහු වෙනුවෙන් පෙනී සිටින නීතිඥ ආනන්ද අමරනාත් පවසනවා.\nඅත්අඩංගුවට ගෙන රඳවා සිටින ධනිෂ්ක ගුණතිලකට ඇප ලබාදීම සිඩ්නි නුවර විවර්ලි අධිකරණය යළි ප්‍රතික්ෂේප කිරීමත් සමඟ ඔහු සිඩ්නි හි පිහිටි රැඳවුම් මධ්‍යස්ථානයක් වෙත ඊයේ (03) යොමු කෙරුණා.\nමේ අතර ක්‍රිකට් ආයතනය නිවේදනයක් නිකුත් කරමින් සඳහන් කළේ, ධනිෂ්ක ගුණතිලකට පරීක්ෂණ අවසන් වන තුරු ක්‍රිකට් ක්‍රීඩාවට සම්බන්ධ සියලු තරග සඳහා තහනමක් පැනවූ බව යි.\nකෙසේ වෙතත් ඔහු වෙනුවෙන් පෙනී සිටින නීතිඥ ආනන්ද අමරනාත් හිරු ප්‍රවෘත්ති අංශයට අදහස් දක්වමින් කියා සිටියේ, ධනිෂ්ක ගුණතිලක වෙනුවෙන් මැදිහත් වීමට ශ්‍රී ලංකා ක්‍රිකට් ආයතනයට වගකීමක් පවතින බව යි.",
       "URL": "https://www.hirunews.lk/319851/ධනිෂ්ක-වෙනුවෙන්-ක්‍රිකට්-ආයතනයට-වගකීමක්-පවතින-බව-නීතිඥ-ආනන්ද-අමරනාත්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=751"
}