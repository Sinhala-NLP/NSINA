{
       "Source": "hirunews",
       "Timestamp": "Friday, 05 January 2018 - 19:03",
       "Headline": "බිබිලේ අසරණ වූ පවුල",
       "News Content": "කිසිවෙකුගේ සරණක් නොමැතිව මන්දපෝෂණයෙන් පෙළෙමින් සිටි කාන්තාවන් 3 දෙනෙකු පිළිබඳ පුවතක් බිබිල - වෑගම -  කහටගහවත්ත ප්‍රදේශයෙන් අද වාර්තා වුණා.\nකෙසේ වෙතත්, ඒ වන විටත්, ඉන් එක් කාන්තාවක නිවස තුළම මිය ගොස් සිටියා.\n52 හැවිරිදි ඇගේ සිරුර පොලීසිය සොයා ගන්නේ අදාළ නිවසින් හැමූ අධික දුර්ගන්ධය පරීක්ෂා කිරීමට ගිය ප්‍රදේශවාසීන් කළ දැනුම් දීමකට අනුවයි.\nමෙම කාන්තාව සමඟ ඇයගේ 76 හැවිරිදි මව සහ 47 හැවිරිදි සොහොයුරිය ද එම නිවසේ ජීවත්ව සිටින අතර මන්දපෝෂණයෙන් පෙළෙමින් සරණක් නොමැතිව ජීවත් වුණු ඔවුන් දෙදෙනා මෙම මළ සිරුර පිළිබද කිසිවක් දැන සිට නැහැ.\nමව එක්තැන්ව සිටින බව ද එම ස්ථානයට ගිය හිරු වාර්තාකරු ප්‍රකාශ කළා.\nමන්දපෝෂණය මෙන්ම තවත් රෝගාබාධ රැසකින් පෙළෙමින් සිටි ඔවුන් දෙදෙනා මේ වන විට බිබිල රෝහලට ඇතුළත් කර තිබෙනවා.\nමේ අතර, ඊයේ වන තුරුත් මෙම මව සහ දියණියන් දෙදෙනා පිළිබඳ තමන් දැනුවත්ව නොසිටි බව හිරු ප්‍රවෘත්ති අංශය කළ විමසීමකදී බිබිල ප්‍රාදේශීය ලේකම්වරයා කියා සිටියා.",
       "URL": "https://www.hirunews.lk/180285/බිබිලේ-අසරණ-වූ-පවුල",
       "Category": "Local News",
       "Parent URL": "https://www.hirunews.lk/local-news.php?pageID=4140"
}