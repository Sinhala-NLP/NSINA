{
       "Source": "hirunews",
       "Timestamp": "Monday, 26 April 2021 - 13:10",
       "Headline": "විපක්ෂයෙන්, කතෝලික රදගුරු සංගමයට ලිපියක්",
       "News Content": "පාස්කු ඉරිදා ත්‍රස්ත ප්‍රහාරය සම්බන්ධයෙන් තමන්ට ලැබී ඇති  තොරතුරු පිළිබඳව සාකච්ඡා කිරීම සඳහා දිනයක් ලබාදෙන ලෙස ඉල්ලා විපක්ෂයේ ප්‍රධාන සංවිධායක පාර්ලිමේන්තු මන්ත්‍රී ලක්ෂ්මන් කිරිඇල්ල කතෝලික රදගුරු සමුළුව වෙත ලිපියක් යොමුකර තිබෙනවා.\nඑමඟින් ඔහු ඉල්ලා ඇත්තේ පසුගිය කාලයේ විපක්ෂය පාර්ලිමේන්තුව සහ ඉන් පිටතදී මේ සම්බන්ධයෙන් අනාවරණ කළ සුවිශේෂී කරුණු පිළිබඳව කඩිනම් අවධානය යොමු කරන ලෙසයි.\nවිශේෂයෙන් කටුවාපිටිය ශාන්ත සෙබස්තියන් දේවස්ථානයට මරාගෙන මැරෙන බෝම්බ ප්‍රහාරය එල්ල කළ ත්‍රස්තවාදියාගේ බිරිඳ වන සාරා ඉන්දියාවට පලාගොස් ඇති අතර, ඇගේ සාක්ෂි ප්‍රහාරයේ සුලමුල සොයාගැනීමේදී අතිශය වැදගත් බවයි අදාළ ලිපියෙන් දක්වා ඇත්තේ.\nඒ සම්බන්ධයෙන් සහ ප්‍රශ්නගත තොරතුරු පිළිබදව ප්‍රශ්න කරන විට ආණ්ඩුව විපක්ෂයේ මන්ත්‍රීවරුන් දඩයම් කිරීම ආරම්භ කර ඇති බව පාර්ලිමේන්තු මන්ත්‍රී ලක්ෂ්මන් කිරිඇල්ල සඳහන් කළා.\nඑබැවින් අදාළ කරුණු පිළිබඳව  සමස්ත රදගුරු මණ්ඩලය සමඟ තොරතුරුද සහිතව සාකච්ඡා කිරීම සඳහා විපක්ෂයේ ප්‍රධාන මන්ත්‍රීවරුන් කිහිපදෙනෙකුට සුදුසු දිනයක් සහ වේලාවක් ලබාදෙන ලෙසයි අදාළ ලිපියෙන් ඔහු වැඩිදුරටත් ඉල්ලා ඇත්තේ.",
       "URL": "https://www.hirunews.lk/269565/විපක්ෂයෙන්-කතෝලික-රදගුරු-සංගමයට-ලිපියක්",
       "Category": "Local News",
       "Parent URL": "https://www.hirunews.lk/local-news.php?pageID=1995"
}