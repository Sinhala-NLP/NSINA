{
       "Source": "hirunews",
       "Timestamp": "Friday, 14 September 2018 - 13:34",
       "Headline": "පොලීසියේ නොහැකියාව ගැන ඒකාබද්ධයෙන් ආණ්ඩුවට චෝදනා",
       "News Content": "බැඳුම්කර වංචාවට සම්බන්ධ හිටපු මහබැංකු අධිපති අර්ජුන මහේන්ද්‍රන් මෙතෙක් අත්අඩංගුවට ගැනිමට නොහැකි වී ඇත්තේ පොලිසියේ නොහැකියාව නිසා බව පාර්ලිමේන්තු මන්ත්‍රී ෂෙහාන් සේමසිංහ පවසනවා.\nඒකාබද්ධ තරුණ පෙරමුණ කොළඹ අද කැඳවා තිබූ මාධ්‍ය හමුවකට එක්වෙමිනුයි ඔහු මේ බව කියා සිටියේ.\nවර්තමානයේදී විමර්ශනයට ලක් කරන්නේ ආණ්ඩුවට අවශ්‍ය දේවල් පමණක් බවයි එහිදී වැඩිදුරටත් අදහස් දැක්වූ පාර්ලිමේන්තු මන්ත්‍රී ෂෙහාන් සේමසිංහ කියාසිටියේ.\nරටේ ආරක්ෂාවට වගකිව යුතු පුද්ගලයින් පාතාලය සමඟ සබඳතා ඇති බවට වාර්තාවීම හේතුවෙන් රාජ්‍ය ආරක්ෂාව පිළිබද වගකිව යුතු කිසිවෙකුත් නොමැති තත්ත්වයක් රට තුළ උද්ගතව ඇති බවට ද මන්ත්‍රී ෂෙහාන් සේමසිංහ ප්‍රකාශ කළා.\nත්‍රස්ත විමර්ශන කොට්ඨාශයේ නියෝජ්‍ය පොලිස්පති නාලක ද සිල්වා කුමන්ත්‍රණකාරී වැඩපිලිවෙලක් ක්‍රියාත්මක කරන බවට දූෂණ විරෝධී බලකාය සිදුකළ හෙළිදරව්ව සම්බන්ධයෙන් අදහස් දක්වමින් ඔහු කියා සිටියේ පොලීසිය සම්බන්ධයෙන් විශ්වාසයක් නොමැති බවයි.\nජනබලය කොළඹට විරෝධතාවය අතරතුරදී විෂ සහිත කිරිපැකට් ලබාදීම සම්බන්ධයෙන් කළ පැමිණිලි ගැන මෙතෙක් විමර්ශන ආරම්භ කර නොමැති බවට ද ඔහු චෝදනාවක් කළා.",
       "URL": "https://www.hirunews.lk/199881/පොලීසියේ-නොහැකියාව-ගැන-ඒකාබද්ධයෙන්-ආණ්ඩුවට-චෝදනා",
       "Category": "Local News",
       "Parent URL": "https://www.hirunews.lk/local-news.php?pageID=3748"
}