{
       "Source": "hirunews",
       "Timestamp": "Tuesday, 31 August 2021 - 17:07",
       "Headline": "ඩේල් ස්ටේන් ජාත්‍යන්තර ක්‍රිකට් දිවියට සමු දෙයි",
       "News Content": "දකුණු අප්‍රිකාවෙන් බිහිවූ විශිෂ්ඨතම වේග පන්දු යවන්නෙකු වන ඩේල් ස්ටේන් සිය දශක දෙකක් දිගු වූ ජාත්‍යන්තර ක්‍රිකට් දිවියට සමු දෙන්නට තීරණය කර තිබෙනවා.\nට්විටර් පණිවිඩයක් නිකුත් කරමින් ඩේල් ස්ටේන් පවසා සිටින්නේ සිය ක්‍රීඩා දිවියේ තිරය වසා දැමිය යුතු කාලය එළඹී ඇති බවයි.\nවිසි වසරක් පුරා තමන්ට සහයෝගය දුන් පවුලේ සාමාජිකයින්, ක්‍රීඩා මාධ්‍යවේදීන්, ක්‍රීඩා රසිකයින් ඇතුළු සියලු දෙනාටම ස්තුති කරමින් ඔහු වැඩිදුරටත් කියා සිටියේ මෙය ගැනීමට අසීරු වූ නමුත් ගත යුතුවම තිබූ තීරණයක් බවයි.\nවසර විස්සක් පුරා සිදුකළ පුහුණුවීම්, තරග සංචාර, ග්‍රහණයේ ප්‍රීතිය, පරාජය පසුතැවිල්ල, ශාරීරික ආබාධ, ඉවසිය නොහැකි ගුවන් ගමන් ආදී බොහෝ දේවල් සිය මතකයෙන් බැහැර නොවන බවත් තවදුරටත් ඒ තුළ රැඳී සිටීමට අවසර නැති බව තමන්ට හැඟෙන බවත් ඔහුගේ ට්විටර් පණිවිඩයෙහි සඳහන්.\n38 හැවිරිදි ඩේල් ස්ටේන් සැලකෙන්නේ පිතිකරුවන්ට භීතිය ගෙනදුන් වේග පන්දු යවන්නෙකු ලෙසයි.\nනියමිත ඉලක්කයට අතිශය ශූර ලෙස පන්දුව දෝලනය කරමින් නව පන්දුවෙන් විශිෂ්ට ලෙස පන්දු යැවූ අතළොස්සක් වන ආරම්භක පන්දු යවන්නන් අතරේ ඩේල් ස්ටේන් ඉදිරියෙන්ම පසුවනවා.\nඩේල් ස්ටේන් මීට පෙර 2021 අයි.පී.එල් තරඟාවලිය තුළදී තමන් සහභාගි වන රෝයල් චැලෙන්ජර්ස් බැංගලෝර් කණ්ඩායමට මෙවර තරග වාරය සඳහා එක් නොවන බව දැනුම් දී තිබුනා.\nඉන් අනතුරුව දකුණු අප්‍රිකානු පන්දුවාර 20 පුහුණු සංචිතය සඳහා ඩේල් ස්ටේන් එක් කරගන්නේ ලොකු කුසලාන පන්දුවාර විස්ස තරගාවලියට ඔහුගේ සේවය ලබා ගැනීමේ අරමුණෙන්.\nකෙසේ වෙතත් ලොව පුරා පැතිර ගිය කෝවිඩ් වසංගතය හේතුවෙන් පන්දුවාර විස්ස ක්‍රිකට් තරඟාවලිය කල් දැමුණා.\nකෙසේ වෙතත් තමන් ජාත්‍යන්තර ක්‍රිකට් ක්‍රීඩාවට සමු දුන්න ද ලොව පුරා ක්‍රියාත්මක වන ක්‍රිකට් ලීග සඳහා එක්ව වන බව ප්‍රකාශ කර තිබෙනවා.\n2004 වර්ෂයේදී  දී දකුණු අප්‍රිකානු හිස්වැසුම ලාගන්නා ඩේල් ස්ටේන් එදා මෙදාතුර කාලය තුළ දකුණු අප්‍රිකානු කණ්ඩායම වෙනුවෙන් ටෙස්ට් තරඟ 93කට එක්වී කඩුලු 439 බිඳහෙලා තිබෙනවා.\nඒ කඩුල්ලකට ලකුණු 22.95 ක සාමාන්‍යයක් රඳවා ගනිමින්.\nඑමෙන්ම මෙම කාලය තුළදී එක් දින තරග 125කට එක්වී ඇති ඩේල් ස්ටේන්ගේ පන්දු හමුවේ අසරණ වී ඇති පිතිකරුවන් සංඛ්‍යාව 196ක්.\n20-20 තරග 48 දී ඔහු කඩුලු 64ක් බිද හෙලා ඇත්තේ ලකුණු 18.30 සාමාන්‍යයක් රඳවා ගනිමින්.\nලොව විස්සයි විස්ස ක්‍රිකට් ලීග සඳහා වැඩිම ඉල්ලුමක් ඇති ක්‍රීඩකයින් කිහිප දෙනාගෙන් කෙනකු වන ඩේල් ස්ටේන් දකුණු අප්‍රිකාවේ හැරුණු විට එංගලන්තය, ඔස්ට්‍රේලියාව, ඉන්දියාව. පකිස්ථානය, බටහිර ඉන්දීය කොදෙව්, සහ ශ්‍රී ලංකාව යන රටවල ක්‍රිකට් සමාජ සඳහා සිය සේවය ලබා දී තිබෙනවා",
       "URL": "https://www.hirunews.lk/281033/ඩේල්-ස්ටේන්-ජාත්‍යන්තර-ක්‍රිකට්-දිවියට-සමු-දෙයි",
       "Category": "Local News",
       "Parent URL": "https://www.hirunews.lk/local-news.php?pageID=1719"
}