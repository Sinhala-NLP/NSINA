{
       "Source": "hirunews",
       "Timestamp": "Monday, 27 February 2023 - 21:56",
       "Headline": "ණය ප්‍රතිව්‍යුහගත කිරීමේ ක්‍රියාවලියට තවමත් චීනයේ පැහැදිලි එකඟතාවක් නැහැ - මහ බැංකුව",
       "News Content": "දිගුකාලීන බහුපාර්ශ්වික ණය හරහා ශ්‍රී ලංකාවේ ණය ප්‍රතිව්‍යුහගත කිරීම ආවරණය නොවන බව ශ්‍රී ලංකා මහ බැංකුව පවසනවා.\nආර්ථික විශේෂඥයන් පෙන්වා දෙන්නේ ශ්‍රී ලංකාවේ ණය ප්‍රතිව්‍යූහගත කිරිම සඳහා වඩාත් ශක්තිමත් ක්‍රමවේදය වන්නේ වන්නේ ද්විපාර්ශ්වික ණය බවයි.\n2022 සැප්තැම්බර් මාසය අවසන් වන විට මෙරට සමස්ත රාජ්‍ය විදේශ ණය ප්‍රමාණය ඇමෙරිකානු ඩොලර් බිලියන 35.052ක් වුවද, ජාත්‍යන්තර මූල්‍ය අරමුදලේ විස්තීරණ අරමුදල් පහසුකම මුදා හැරීම සඳහා වන ණය ප්‍රතිව්‍යුහගත කිරීමේ ක්‍රියාවලිය වෙනුවෙන් සලකා බලනු ලබන්නේ ද්විපාර්ශ්වික ණය පමණයි.\nකෙසේ වෙතත් මේ වන විට චීනය හැර, ඉන්දියාව, ජපානය සහ පැරිස් සමාජයේ සාමාජික රටවල් ඇතුළු අනෙක් ද්විපාර්ශ්වික ණයහිමියන් ඇමෙරිකානු ඩොලර් බිලියන 10.814 ක ණය ප්‍රතිව්‍යුහගත කිරීමට කැමැත්ත පළ කර ඇති බව ආරංචි මාර්ග පවසනවා.\nඒ වෙනුවෙන් රටේ සමස්ත ණය තත්ත්වය, ආර්ථිකයේ තත්ත්වය සහ ණය ප්‍රතිව්‍යුහගත කිරීමේ ක්‍රියාවලිය සහ එහි ක්‍රමවේදයන් පිළිබඳව මුදල් අමාත්‍යාංශය මහ බැංකුව සමඟ එක්ව එම ණයහිමියන් දැනුවත් කර තිබෙනවා.\nඒ අනුව, ශ්‍රී ලංකාව සඳහා වන ජාත්‍යන්තර මූල්‍ය අරමුදලේ වසර 4 ක ආර්ථික වැඩසටහනට පූර්ව අවශ්‍යතාවයක් ලෙස ද්විපාර්ශ්වික ණය හිමියන්ගේ මූල්‍ය සහතික අවශ්‍ය වන්නේ ඔවුන්ගේ ණය සඳහා පමණක් බවයි මුදල් අමාත්‍යාංශයේ ජ්‍යෙෂ්ඨ නිලධාරියෙක් පවසා සිටියේ.\nඅප්‍රේල් මස මැද භාගයේ වොෂින්ටනයේ පැවැත්වෙන ජාත්‍යන්තර මූල්‍ය අරමුදලේ සහ ලෝක බැංකුවේ රැස්වීමට පෙර ද්විපාර්ශ්වික ණය හිමියන්ගෙන් ශ්‍රී ලංකාවේ ණය ප්‍රතිව්‍යුහගත කිරීමේ සහතිකයක් ලබා ගැනීමට ශ්‍රී ලංකාව දැවැන්ත්ස මෙහෙයුමක් ක්‍රියාත්මක කර තිබෙනවා.\nඒ සඳහා ඩොලර් බිලියන 9.499 ක බහුපාර්ශ්වික ණය සහ ඩොලර් බිලියන 14.74ක් වන වාණිජ ණය ද ඇතුලත්ව ඩොලර් බිලියන 24.239ක ණය ප්‍රමානයක් ඇතුලත්.\nමෙම ණය ප්‍රතිව්‍යූහගත කිරීමට ශ්‍රී ලංකාව විසින් නිකුත් කර ඇති ඇමරිකානු ඩොලර් බිලියන 12.55 ක් වන ජාත්‍යන්තර ස්වෛරීත්ව බැඳුම්කර සලකා බැලෙන්නේ නැහැ.\n\"වාණිජ ණය\" ලෙස වර්ගීකරණය කර ඇති මෙම ජාත්‍යන්තර ස්වෛරීත්ව බැඳුම්කර කල්පිරීමේ කාල සීමාවන් 2024, 2025, 2026, 2027, 2028 සහ 2029 යන වසර වල දී එළැඹෙන අතර ඒ සෑම ජාත්‍යන්තර ස්වෛරීත්ව බැඳුම්කරයකටම විවිධ පොලී අනුපාත නියම කර තිබෙනවා.\nමේවන විටත් මෙම වසරේ අප්‍රේල් 18 වන දින කළ් පිරෙන ඇමරිකානු ඩොලර් බිලියන 1.25 ජාත්‍යන්තර ස්වෛරීත්ව බැඳුම්කරය සඳහා වන ආපසු ගෙවීම් සිදු කිරීමේ ගැටළුවකට රජය මුහුන දී සිටිනවා.\nකෙසේ වෙතත්, බෙංගාලෝර් හි පැවති G20 මුදල් අමාත්‍යවරුන්ගේ සහ මහ බැංකු අධිපතිවරුන්ගේ රැස්වීමේදී, බහුපාර්ශ්වික ණය දෙන්නන් චීනය ඉල්ලා ඇත්තේ ද්වීපාර්ශවික ණය සම්බන්ධයෙන් වඩාත් සහනශීලී පිලිවෙතක් දරණ ලෙසටයි.\nමීට පෙර 2022 සහ 2023 වසර සඳහා චීන එක්සිම් බැංකුව මෙරට ණය ආපසු ගෙවීම සඳහා වසර දෙකක සහණ කාළයක් පමණක් ශ්‍රී ලංකාවට ලබා දීමට එකඟ වූ නමුත් ජාත්‍යන්තර මූල්‍ය අරමුදල එය ප්‍රතික්ෂේප කළා.",
       "URL": "https://www.hirunews.lk/328534/ණය-ප්‍රතිව්‍යුහගත-කිරීමේ-ක්‍රියාවලියට-තවමත්-චීනයේ-පැහැදිලි-එකඟතාවක්-නැහැ-මහ-බැංකුව",
       "Category": "Local News",
       "Parent URL": "https://www.hirunews.lk/local-news.php?pageID=508"
}