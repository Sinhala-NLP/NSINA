{
       "Source": "hirunews",
       "Timestamp": "Tuesday, 01 February 2022 - 15:15",
       "Headline": "පානදුර වෙඩි තැබීමේ ඝාතකයින් ඇල්ලීමට පොලීසිය මහජන සහාය පතයි",
       "News Content": "ජනවාරි මස 27 වැනි දින පානදුර මූලික රෝහල ඉදිරිපිට ප්‍රධාන දොරටුව අසල දී ගිලන් රථ රියදුරෙකු ඉලක්ක කර ගනිමින් වෙඩි තැබීමක් සිදු කිරීමට තැත් කිරීමක් පිලිබඳ ව වූ සිදුවීම සම්බන්ධයෙන් සැකකරුවන් අත් අඩංගුවට ගැනීම සඳහා පොලීසිය විසින් මේ වන විට විමර්ශන ආරම්භ කර තිබෙනවා.\nඒ අනුව මෙම වෙඩි තැබීම සිදු කිරීමේ අරමුණින් යතුරුපැදි දෙකකින් සැකකරුවන් සිව්දෙනෙකු පැමිණ ඇති බව මේ වනවිට තොරතුරු අනාවරණය වී තිබෙනවා.\nපොලිස් මාධ්‍ය ප්‍රකාශක කාර්යාලය නිවේදනයක් නිකුත් කරමින් සඳහන් කළේ, එම සැකකරුවන් සිව් දෙනාගෙන් දෙදෙනකුගේ පුද්ගලෛක තොරතුරු විමර්ශනවල දී හෙළි වී ඇති බවයි.\nඔවුන් අත් අඩංගුවට ගැනීමට පොලීසිය මහජන සහාය පතන අතර, ඒ සඳහා ඔවුන්ගේ ඡායාරූප ද පොලීසිය විසින් මාධ්‍ය වෙත නිකුත් කර තිබෙනවා.\nඑලෙස තොරතුරු ලබාදෙන්නෙකු වේ නම්, ඔවුන්ගේ පෞද්ගලික රහස්‍යභාවය් ආරක්ෂා කිරීමට පොලීසිය විසින් පියවර ගනු ලබන බවත්, තොරතුරක් ඇතොත්, පොලිස් මූලස්ථානය වෙත දැනුම්දෙන ලෙසයි පොලිස් මාධ්‍ය ප්‍රකාශක කාර්යාලය නිකුත් කළ නිවේදනයේ දැක්වෙන්නේ.\nඑලෙස නිවැරදි තොරතුරක් ලබාදෙන අයෙකුට මුදලින් රුපියල් ලක්ෂ දහයක ත්‍යාග මුදලක් ලබාදීමට ද පොලිස් මූලස්ථානය කටයුතු යොදා තිබෙනවා.\nඉන් එක් සැකකරුවෙකු අංක 198, ගැමුණු මාවත, පානදුර - වලාන පදිංචි කඳන ආරච්චිගේ ප්‍රමෝද් සඳකැලුම් නොහොත් ' සිම් මල්ලි' යන අන්වර්ථ නාමයෙන් හඳුන්වන්නෙකු වන අතර, ඔහු 24 හැවිරිදි වියෙහි පසුවන්නෙක් බවයි පොලීසිය පැවසුවේ.\nමෙම සැකකරු වැඩි වශයෙන් ගැවසෙන ප්‍රදේශ ලෙස මේ වනවිට හඳුනාගෙන ඇත්තේ, පානදුර, හිරණ, වලාන, අළුබෝමුල්ල,මිනුවන්පිටිය,බොක්කේගම,මාතර සහ පොළොන්නරුව යන ප්‍රදේශයි.\nමේ අතර අනෙක් සැකකරු බැමින හැන්නදිගේ චමිඳු සංකල පීරිස් නමැති 23 හැවිරිදි අයෙකු වන අතර, හිරණ - පළමුවන පටුමගෙහි අංක 52/1 දරණ ලිපිනයෙහි පදිංචිව සිට තිබෙනවා.\nමෙම සැකකරු ගැවසෙන ප්‍රදේශ වන්නේ, පානදුර, හිරණ ගල්කිස්ස, කළුතර, පොළොන්නරුව, ගිරිතල්‍රේ යන ප්‍රදේශයි.\nසැකකරුවන් ගැන තොරතුරක් වෙතොත්, ඒ පිළිබඳ ව දැනුම්දීමට පොලීසිය විසින් විශේෂ දූරකථන අංක දෙකක් ද හඳුන්වා දී තිබෙනවා.\nඑම දූරකථන අංක ලෙස බස්නාහිර පළාත අපරාධ දිසාව භාර නියෝජ්‍ය පොලිස්පතිවරයාගේ දූරකථන අංකය වන 071-8592686 ට හෝ 071-8592745 යන කළුතර අපරාධ කොට්ඨාස අධ්‍යක්ෂවරයාගේ අංක වෙත හෝ දැනුවත් කළ හැකියි.",
       "URL": "https://www.hirunews.lk/295878/පානදුර-වෙඩි-තැබීමේ-ඝාතකයින්-ඇල්ලීමට-පොලීසිය-මහජන-සහාය-පතයි",
       "Category": "Local News",
       "Parent URL": "https://www.hirunews.lk/local-news.php?pageID=1382"
}