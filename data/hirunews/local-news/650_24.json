{
       "Source": "hirunews",
       "Timestamp": "Thursday, 22 December 2022 - 12:58",
       "Headline": "තමිල්නාඩුවෙන් ඇල්ලූ අපරාධකරුවන් රැගෙන ඒමට විශේෂ සී.අයී.ඩී කණ්ඩායමක්",
       "News Content": "නීතිවිරෝධී මත්ද්‍රව්‍ය සහ ආයුධ වෙළඳාමට සම්බන්ධයෙන් තමිල්නාඩුවේ ටි්‍රචීහි විශේෂ කඳවුරක සිටිය දී අත්අඩංගුවට ගත් ශ්‍රී ලාංකික සංවිධානාත්මක අපරාධකරුවන් 9 දෙනා ගෙන්වාගැනීම සම්බන්ධයෙන් අපරාධ පරීක්ෂණ දෙපාර්තමේන්තුව විශේෂ වැඩපිළිවෙලක් ආරම්භ කර තිබෙනවා.\nඒ අනුව තමිල්නාඩුවට ගොස් ඔවුන් සම්බන්ධයෙන් ඉදිරි නීතිමය ක්‍රියාමාර්ග ගැනීමට විශේෂ කණ්ඩායමක්ද නම් කර ඇති බවයි එහි ප්‍රකාශකයෙකු හිරු ප්‍රවෘත්ති අංශයට සඳහන් කළේ.\nහැකි ඉක්මනින් එම කණ්ඩායම ඉන්දියාවට පිටත් කොට ඊට අදාළ ඉදිරි විමර්ශන ක්‍රියාත්මක කරන බව යි අපරාධ පරීක්ෂණ දෙපාර්තමේන්තුව වැඩිදුරටත් කියා සිටියේ.\nශ්‍රී ලංකාව සහ ඉන්දියාව අතර නීතිවිරෝධී මත්ද්‍රව්‍ය සහ ආයුධ වෙළඳාමට සම්බන්ධයෙන් තමිල්නාඩුවේ ටි්‍රචීහි විශේෂ කඳවුරක සිටිය දී මෙම අපරාධකරුවන් 9 දෙනා පසුගිය දා අත්අඩංගුවට ගෙන තිබුණේ ඉන්දීය ජාතික විමර්ශන ඒජන්සිය විසින්.\nසින්නයියා ගුණසේකරන් හෙවත් කිඹුලාඇලේ ගුණා, පුෂ්පරාජ් හෙවත් පූගුඩුකන්නා, මොහොමඩ් අස්මින්, අලහප්පෙරුමගේ සුනිල් ගාමිණී ෆොන්සේකා හෙවත් කොට ගාමිණී ස්ටැන්ලි කෙනඩි ප්‍රනාන්දු හෙවත් බුම්මා, කංකානම්ගේ නලින් චතුරංග හෙවත් අතුරුගිරියේ ලඩියා, ධනුක රොෂාන් හෙවත් කෙසෙල්වත්තේ ධනුක, ගමගේ සුරංග හෙවත් වැල්ලේ සුරංග, සින්නයියා තිලීපන් හෙවත් කිඹුලාඇළේ ගුණාගේ පුත්‍රයා මෙලෙස අත්අඩංගුවට ගෙන ඇති බවට යි ඉන්දීය පුවත් සේවා අනාවරණය කර තිබුණේ.",
       "URL": "https://www.hirunews.lk/323271/තමිල්නාඩුවෙන්-ඇල්ලූ-අපරාධකරුවන්-රැගෙන-ඒමට-විශේෂ-සී-අයී-ඩී-කණ්ඩායමක්",
       "Category": "Local News",
       "Parent URL": "https://www.hirunews.lk/local-news.php?pageID=650"
}