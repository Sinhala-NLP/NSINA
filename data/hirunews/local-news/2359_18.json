{
       "Source": "hirunews",
       "Timestamp": "Saturday, 31 October 2020 - 12:56",
       "Headline": "අයවැය විවාදයත් කෙටි වෙයි",
       "News Content": "කොරෝනා වෛරස ව්‍යාප්තිය හේතුවෙන් මෙවර අයවැය විවාදයේ දින ගණන සීමා කිරීමට අවධානය යොමුව තිබෙනවා.\nපාර්ලිමේන්තු ආරංචි මාර්ග සඳහන් කළේ ලබන මස 3 වන දා කථානායකවරයාගේ ප්‍රධානත්වයෙන් පක්ෂ නායකයන් රැස්වී මේ පිළිබද අවසන් තීන්දුවක් ගැනීමට නියමිත බවයි.\nමුදල් අමාත්‍යවරයා ලෙස අග්‍රාමාත්‍ය මහින්ද රාජපක්ෂ විසින් ලබන 17 වන දා ලබන වසරට අදාළව අයවැය පාර්ලිමේන්තුවට ඉදිරිපත් කිරීමටයි සැලසුම් කර ඇත්තේ.\nඑතැන් සිට දින 26ක් විවාද කර අයවැය සම්මත කිරීම සාමාන්‍ය සම්ප්‍රදායයි.\nකෙසේ වෙතත්, කොවිඩ් වසංගතය හමුවේ පාර්ලිමේන්තුව රැස්වීම අභියෝගයක් බැවින් විවාදයේ දින ගණන සීමා කිරීමට යෝජනා වී තිබෙනවා.\nපසුගිය දා ලබන වසරට සහ මෙම වසරට අදාළ විසර්ජන පනත් කෙටුම්පතට කැබිනට් අනුමැතිය හිමිවූ අතර, මෙම වසරට අදාළ විසර්ජන පනත් කෙටුම්පත සඳහා දින 3ක විවාදයක් පැවැත්වීමටයි තීරණය වුණේ.\nකෙසේ වෙතත්, එම විවාදය ද දිනකට පමණක් සීමා කර ඡන්ද විමසීමකින් තොරව සම්මත කර ගැනීමට ආණ්ඩු පක්ෂය සහ විපක්ෂය එකඟතාව පළ කර තිබෙනවා.\nමේ අතර, රට තුළ පවතින තත්ත්වය සලකා පසුගිය සතියේ පැවති පක්ෂ නායක රැස්වීමේදී තීරණය වුණේ ලබන සතිය පාර්ලිමේන්තු කටයුතු දිනකට සීමා කිරීමටයි.\nඒ අනුව ලබන 3 වන දා පැය දෙකක කාලසීමාවක් සඳහා පාර්ලිමේන්තුව රැස්වන අතර මාධ්‍යවේදීන්ට ද එම කටයුතු ආවරණය කිරීමට අවසර හිමි වන්නේ නැහැ.",
       "URL": "https://www.hirunews.lk/253701/අයවැය-විවාදයත්-කෙටි-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=2359"
}