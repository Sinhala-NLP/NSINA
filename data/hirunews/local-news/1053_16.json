{
       "Source": "hirunews",
       "Timestamp": "Friday, 01 July 2022 - 16:26",
       "Headline": "හැකි සෑම සහයෝගයක්ම ශ්‍රී ලංකාවට ලබා දෙන බව සෞදිය කියයි",
       "News Content": "සෞදි අරාබි රාජධානියේ තානාපති කාර්යාලයේ කාර්ය භාර නිලධාරි අබ්දුල්ලා ඒ.ඒ. ඔර්කොබි විදේශ කටයුතු අමාත්‍ය ජී. එල්. පීරිස් හමුවී සාකච්ඡා කර තිබෙනවා.\nමෙම හමුවේ දී, විදේශ අමාත්‍යවරයා පවතින ඉන්ධන අර්බුදය ඇතුළුව වර්තමාන ආර්ථික තත්ත්වය සහ එමඟින් ශ්‍රී ලංකාවේ සියලු ක්ෂේත්‍රයන් කෙරෙහි ඇති කෙරෙන ඍණාත්මක බලපෑම පිළිබඳව විස්තර කළ බවයි එම අමාත්‍යංශය කියාසිටියේ.\nසෞදි අරාබි රාජධානිය සමඟ බලශක්ති සහයෝගීතාව සඳහා මාර්ග සලසා ගැනීම අතිශයින් හදිසි කාරණයක් ලෙස සඳහන් කළ විදේශ අමාත්‍ය ජී. එල්. පීරිස්, ශ්‍රී ලංකාවේ ජනාධිපතිවරයාගේ විශේෂ නියෝජිතයා ලෙස ශ්‍රී ලංකාවේ පරිසර අමාත්‍ය නසීර් අහමඩ් ජූලි 02 සිට 05 දක්වා දිනවල දී සෞදි අරාබියේ නිරත වන සංචාරය සඳහා පහසුකම් සලසන ලෙස ද ඉල්ලා තිබෙනවා.\nශ්‍රී ලංකා - සෞදි අරාබියානු ද්විපාර්ශ්වික සබඳතාව හා බැඳුණු වැදගත්කම පිළිබඳව අවධාරණය කළ තානාපති කාර්යාලයේ කාර්ය භාර නිලධාරී අබ්දුල්ලා ඒ.ඒ. ඔර්කොබි, මෙම අවස්ථාවේ දී ශ්‍රී ලංකාවට හැකි සෑම සහයෝගයක්ම ලබා දෙන බවට සහතික වූ බවයි විදේශ අමාත්‍යංශය සඳහන් කළේ.",
       "URL": "https://www.hirunews.lk/308739/හැකි-සෑම-සහයෝගයක්ම-ශ්‍රී-ලංකාවට-ලබා-දෙන-බව-සෞදිය-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1053"
}