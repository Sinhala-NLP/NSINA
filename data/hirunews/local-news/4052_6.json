{
       "Source": "hirunews",
       "Timestamp": "Monday, 05 March 2018 - 13:13",
       "Headline": "කෙසෙල් හොරා සී.සී.ටී.වී කැමරාවේ",
       "News Content": "දඹුල්ල විශේෂිත ආර්ථික මධ්‍යස්ථානයේ වෙළඳසැලක පිටුපස ගොඩගසා තිබූ ඇඹුල් සහ කොලිකුට්ටු කෙසෙල් කැන් 199ක් ලොරි රථයක පටවාගෙන සොරා ගෙන යන පුද්ගලයන් දෙදෙනකු පිළිබඳ වෙළඳසැලේ ( සීසීටීවී) ආරක්ෂිත කැමරාවේ සටහන්ව තිබෙනවා.\nකැබ් රථයකින් පැමිණි පුද්ගලයන් දෙදෙනෙකු 04 දින පස්වරුවේ මෙම සොරකම සිදු කොට ඇති බවයි දඹුල්ල පොලිසිය පවසන්නේ.\nගොවියෙකු විසින් අලෙවි කිරීම සඳහා දඹුල්ල ආර්ථික මධ්‍යස්ථානයට ගෙනවිත් තිබූ මෙම කෙසෙල් කැන් 199 සොරාගෙන ගොස් ඇති බව මධ්‍යස්ථාන වෙළඳසැලේ ව්‍යාපාරිකයා විසින් දඹුල්ල පොලිසියට පැමිණිල්ලක් ද කර තිබෙනවා.\nඑහි වටිනාකම රුපියල් පනස් දහසකට ආසන්න බවයි ව්‍යාපාරිකයා ප්‍රකාශ කර තිබෙන්නේ.\nකෙසෙල් කැන්  අලෙවි කිරීම සඳහා වෙළදසැලට රැගෙන ආ ගොවියාට ව්‍යාපාරිකයා විසින් කෙසෙල් කැන් වල වටිනාකම ලබාදී තිබීම මෙහි විශේෂත්වයක්.\nරතු පැහැති කැබ්  රථයක් වෙළඳසැල පිටුපසට රැගෙනවිත් ඔවුන් මිලදී ගත් භාණ්ඩ පටවනවා සේ ජනතාව මුලා කරමින් ඉතා සූක්ෂම ලෙස මෙම පුද්ගලයන් දෙදෙනා වෙළඳසැල පිටුපස ගොඩගසා තිබූ කෙසෙල් කැන් ලොරියට පටවාගෙන පිටව යන ආකාරය වෙළෙඳ සැලේ සවිකර තිබූ ආරක්ෂිත කැමරාවේ ඉතා පැහැදිලිව සටහන්ව තිබෙනවා.\nවෙළඳසැල් හිමිකරු කියා සිටියේ මෙම පුද්ගලයා මීට පෙර දඹුල්ල ආර්ථික මධ්‍යස්ථානයේ හෝ තම වෙළෙඳ සැලේ දී දැක නොමැති අයකු බවයි.\nඑමෙන්ම ඔවුන් පැමිණි රතු පැහැති කැබ් රථයේ අංක තහඩු බොඳ වී තිබීම තවත් විශේෂත්වයකි.\nදඹුල්ල පොලීසිය කියා සිටියේ මෙම පුද්ගලයා සහ වාහනය යම්කිසි කෙනෙක් හඳුනන්නේ නම් ළඟම ඇති පොලිසියට හෝ දඹුල්ල පොලිසියට  ඒ බව දැනුම් දෙන ලෙසය.",
       "URL": "https://www.hirunews.lk/185165/කෙසෙල්-හොරා-සී-ටී-වී-කැමරාවේ",
       "Category": "Local News",
       "Parent URL": "https://www.hirunews.lk/local-news.php?pageID=4052"
}