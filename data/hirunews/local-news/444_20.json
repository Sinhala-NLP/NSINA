{
       "Source": "hirunews",
       "Timestamp": "Thursday, 30 March 2023 - 20:35",
       "Headline": "ඉන්දීය බිත්තර, බේකරි සහ හෝටල්වලට නිකුත් කිරීම ඇරඹේ (වීඩියෝ)",
       "News Content": "ඉන්දියාවෙන් ආනයනය කළ බිත්තර රුපියල් 35ක මිලකට බේකරි නිෂ්පාදකයින් වෙත සහ මහා පරිමාණ හෝටල් වෙත ලබාදීම අද (30) සිදුකෙරුණා.\nඒ, රේගුවට අයත් කෙරවලපිටිය ගබඩා සංකීර්ණයේ දීයි.\nඑම ආනයනික පළමු බිත්තර තොගය බේකරි නිෂ්පාදකයින් වෙත සහ මහපරිමාණ හෝටල් ලබාදීම සිදුකරනු ලැබුවේ රාජ්‍ය වාණිජ නීතිගත සංස්ථාව විසින්.\nඑහි සභාපති ආසිරි වලිසුන්දර එහිදී මාධ්‍ය වෙත අදහස් දක්වමින් කියා සිටියේ මෙම ආනයනික බිත්තර දින 90ක කාලයක් තබාගත හැකි බවයි.\nඉන්දියාවේ සිට මෙරටට ආනයනය කළ ලක්ෂ 10ක බිත්තර තොගයෙහි නිෂ්පාදිත දිනය දැක්වෙන්නේ මෙම වසරේ මාර්තු මස 18 වැනිදා වන අතර කල් ඉකුත්වීමේ දිනය දක්වා ඇත්තේ මෙම වසරේ ජුනි මස 15 වැනිදායි.\nමේ අතර, ඉදිරියේ දී එළවළු මිල 20%ත් 25%ත් අතර අගයකින් පහත දැමිය හැකි බව සමස්ත ලංකා ආර්ථික මධ්‍යස්ථාන එකමුතුවේ සභාපති අරුණ ශාන්ත හෙට්ටිආරච්චි පවසනවා.\nනුවරඑළියේ දී අද (30) පැවති මාධ්‍ය හමුවක දී ඔහු කියා සිටියේ පෙට්‍රල් සහ ඩීසල් මිල අඩුවීමේ වාසිය එලෙස එළවළු මිල අඩුකිරීමෙන් ජනතාවට ලබාදිය හැකි බවයි.\nමේ අතර ඉදිරියේ දී ගොවි ජනතාව සඳහා කිව්.ආර් කේතයක් හදුන්වා දෙන බව කෘෂිකර්ම අමාත්‍ය මහින්ද අමරවීර ප්‍රකාශ කළා.\nගොවීන්ට එම ක්‍රමවේදය භාවිත කරමින් පොහොර, බීජ වැනි දෑ ලබාගැනීමට එතුළින් පහසුකම් සලසන බවයි අමාත්‍යවරයා කියා සිටියේ.\nඅමාත්‍යවරයා මෙම අදහස් පළකළේ හෙක්ටර්කොබ්බෑකඩුව ගොවි කටයුතු පර්යේෂණ හා පුහුණු ආයතනයේදී පැවති වැඩමුළුවකට එක්වෙමින්.",
       "URL": "https://www.hirunews.lk/331323/ඉන්දීය-බිත්තර-බේකරි-සහ-හෝටල්වලට-නිකුත්-කිරීම-ඇරඹේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=444"
}