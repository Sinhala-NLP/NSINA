{
       "Source": "hirunews",
       "Timestamp": "Wednesday, 01 June 2022 - 22:11",
       "Headline": "මෝටර් රථ, යතුරු පැදි සහ ත්‍රීරෝද රථ ටයර් ආනයනය කිරීමේදී රේගු බදු මත 50%ක අධිභාරයක්",
       "News Content": "එකතු කළ අගය මත බද්ද හෙවත් වැට් වැඩි කිරීමට අදාළ ගැසට් නිවේදනය අද නිකුත් කෙරුණා.‍\nඒ අනුව සියලු භාණ්ඩ හා සේවා මත මෙතෙක් 8%ක් ව පැවති වැට් අනුපාතය 12% දක්වා ඉහළ නැංවෙනවා.\nනව ක්‍රමවේදයට අනුව කිරි, යෝගට්, බටර් , චීස් , රටඉඳි, දොඩම්, මිදි හා ඇපල් ඇතුළු භාණ්ඩ වර්ග 367ක් වර්තමානයේ පවතින නීති රීතිවලට අනූකූලව ආනයනය කළ හැකියි.\nචොකලට් සහ කොකෝවා අඩංගු ආහාර, සීරියල්, පලතුරු යුෂ, පානීය ජලය සහ මධ්‍යසාර නොවන පාන වර්ග ද එම ලැයිස්තුවට ඇතුළත්.\nසුවඳ විලවුන්, රූපලාවන්‍ය ද්‍රව්‍ය, පාවහන් හා හිස්වැසුම් ,සෙරමික් පිඟන් භාණ්ඩ, වීදුරු භාණ්ඩ, නාන කාමර උපාංග, වායු සමීකරණ හා ශීතකරණ, ඉලෙක්ට්‍රොනික් ගෘහභාණ්ඩ, සියලුම වර්ගයේ ස්ථාවර සහ ජංගම දුරකථන, සංගීත භාණ්ඩ, කුඩා දරුවන්ගේ සෙල්ලම් බඩු ද එම ලැයිස්තුවට අයත්.\nනමුත් එම භාණ්ඩ සඳහා අයකරන ආනයනික බදු, රේගු බදු සහ අධිභාර සැලකිය යුතු ප්‍රමාණයකින් ඉහළ දමා තිබෙනවා.\nඒ අනුව ආනයනික යෝගට් සඳහා කිලෝග්‍රෑමයකට පනවා තිබූ රුපියල් 1000ක වෙළෙඳ භාණ්ඩ බද්ද ඉහළ දමා ඇත්තේ රුපියල් 2000ක් දක්වායි.\nආනයනික චීස් කිලෝග්‍රෑම් එකක් සඳහා පනවා තිබූ බද්ද ඉහළ දමා ඇත්තේ රුපියල් 400 සිට 600 දක්වායි.\nදොඩම් කිලෝග්‍රෑම් 1ක් සඳහා පැවති බද්ද රුපියල් 200 සිට රුපියල් 600 දක්වා ඉහළ දමා තිබෙනවා.\nමිදි කිලෝග්‍රෑම් එකක් සඳහා පැවති රුපියල් 300ක් වූ බද්ද ඉහළ දමා ඇත්තේ රුපියල් 600ක් දක්වායි.\nඊට අමතරව තිරිඟු පිටි ආනයනයේදි රේගු බදු මත පනවන අධිභාර ප්‍රතිශතය ලෙස 75% අධිභාරයක් පනවා තිබෙනවා.\nබියර්, වයින්, විස්කි වොඩ්කා ඇතුළු විදේශීය මත්පැන් සඳහා පනවා ඇති අධිභාර ප්‍රතිශතය 100%ක්.\nමෝටර් රථ, යතුරු පැදි සහ ත්‍රීරෝද රථ සඳහා ටයර් ආනයනය කිරීමේදී ද රේගු බදු මත 50%ක අධිභාරයක් පනවා තිබෙනවා.\nවිදේශිය පාවහන් මත පනවා ඇති අධිභාර ප්‍රතිශතය 75%ක්.\nශිතකරණ, රෙදි සෝදන යන්ත්‍ර හා විදුලි උදුන් ආනයනයේදී 100% අධිභාරයක් පනවා තිබෙනවා.\nසංගීත භාණ්ඩ සඳහා රේගු මත පනවන අධිභාර ප්‍රතිශතය 100%ක්.\nමේ අතර දේශීය අදායම් කොමසාරිස්වරුන්ගේ සංගමය ප්‍රවෘත්ති සාකච්ඡාවක් කැඳවමින් නව බදු සංශෝධනය පිළිබඳව අදහස් පල කළා.",
       "URL": "https://www.hirunews.lk/305949/මෝටර්-රථ-යතුරු-පැදි-සහ-ත්‍රීරෝද-රථ-ටයර්-ආනයනය-කිරීමේදී-රේගු-බදු-මත-50ක-අධිභාරයක්",
       "Category": "Local News",
       "Parent URL": "https://www.hirunews.lk/local-news.php?pageID=1126"
}