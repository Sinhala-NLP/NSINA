{
       "Source": "hirunews",
       "Timestamp": "Thursday, 09 March 2017 - 19:22",
       "Headline": "හිටපු නියෝජ්‍ය පොලිස්පතිගේ තවත් බලපෑමක් ගැන හෙළි වේ",
       "News Content": "කොටහේන ප්‍රදේශයේදී දෙමළ ජාතිකයන් දෙදෙනෙකු පැහැරගෙන ගැනීමේ සිද්ධියට අදාළ මුල් විමර්ශනවලට එවකට බස්නාහිර ජ්‍යෙෂ්ඨ නියෝජ්‍ය පොලිස්පතිවරයාව සිටි අනුර සේනානායක බලපෑම් එල්ල කළ බව රහස් පොලිසිය අද (09) අධිකරණය හමුවේ ප්‍රකාශ කළා.\nඒ ඊට අදාළ නඩුව කොළඹ අතිරේක මහේස්ත්‍රාත් ජයරාම් ට්‍රොක්සි හමුවේ කැදවූ අවස්ථාවේදීයි.\nඒ අනුව, ඊට අදාළව දැනට රක්ෂිත බන්ධනාගාර ගත කර සිටින හිටපු ජ්‍යෙෂ්ඨ නියෝජ්‍ය පොලිස්පති අනුර සේනානායකගෙන් ඉදිරියේදී ප්‍රකාශයක් ලබා ගැනීමට නියමිත බවයි ඔවුන් අධිකරණයට දැනුම් දුන්නේ.\nපැහැර ගන්නා අවස්ථාවේ මෙම දෙමළ ජාතිකයන් දෙදෙනා ගමන් කළ වෑන් රථය කැබලි 72කට කොටස් කර තිබියදී වැලිසර නාවික හමුදා කදවුරෙන් සොයා ගැණුනා.\nඒ සම්බන්ධයෙන් ද එවකට එහි අණදෙන නිලධාරියාගෙන් ප්‍රකාශයක් ලබාගන්නා බව අපරාධ පරීක්ෂණ දෙපාර්තමේන්තුව අද (09) අධිකරණය හමුවේ ප්‍රකාශ කර තිබෙනවා.\nසිද්ධිය සම්බන්ධයෙන් කරුණු සලකා බැලීමෙන් අනතුරුව, දැනට සිද්ධිය සම්බන්ධයෙන් අත්අඩංගුවට ගෙන සිටින ලූතිනන් කමාන්ඩර් ධම්මික අනිල් මාපා මේ මස 23 වැනිදා දක්වා යලි රක්ෂිත බන්ධනාගාර ගත කිරීමටයි අතිරේක මහේස්ත්‍රාත්වරයා නියෝග කළේ.",
       "URL": "https://www.hirunews.lk/156481/හිටපු-නියෝජ්‍ය-පොලිස්පතිගේ-තවත්-බලපෑමක්-ගැන-හෙළි-වේ",
       "Category": "Local News",
       "Parent URL": "https://www.hirunews.lk/local-news.php?pageID=4622"
}