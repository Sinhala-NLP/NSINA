{
       "Source": "hirunews",
       "Timestamp": "Tuesday, 29 December 2015 - 7:40",
       "Headline": "උපාධිධාරින්ගේ ගැටලූව ගැන වාර්තාව අගමැති අතට",
       "News Content": "රැකියා විරහිත උපාධිධාරින්ගේ ගැටලූ විසඳීමේ ක්‍රමවේදය ඇතුළත් වාර්තාවක් අග්‍රාමාත්‍ය රනිල් වික්‍රමසිංහ වෙත ලබාදීමට ඒ සදහා පත් කළ කමිටුව තීරණය කර තිබෙනවා.\nජාතික ප්‍රතිපත්ති හා ආර්ථික කටයුතු රාජ්‍ය අමාත්‍ය නිරෝෂන් පෙරේරාගේ ප්‍රධානත්වයෙන් පත් කළ කමිටුව ඊයේ ඒකාබද්ධ රැකියා විරහිත උපාධිධාරින්ගේ සංගමය සමග සාකච්ඡාවක නිරත වුණා.\nඑම සාකච්ඡාවෙන් අනතුරුවයි මෙම වාර්තාව අග්‍රාමාත්‍යවරයා වෙත ලබාදීමට තීරණය කර ඇත්තේ.\nඒ අනුව, මේ වනවිට විදෙස්ගතව සිටින අග්‍රාමාත්‍යවරයා ලබන ජනවාරි මුල් සතියේ දිවයිනට පැමිණීමෙන් අනතුරුව අදාළ වාර්තාව ලබාදෙනු ඇති.\nඉන් පසුව, අග්‍රාමාත්‍යවරයා සමග සාකච්ඡා කොට රැකියා විරහිත උපාධිධාරින්ගේ ගැටලූ විසඳීම සදහා ස්ථිර ක්‍රමවේදයක් සකස් කරන බවයි රාජ්‍ය අමාත්‍ය නිරෝෂන් පෙරේරා සදහන් කළේ.\nමේ අතර, ඒකාබද්ධ රැකියා විරහිත උපාධිධාරින්ගේ සංගමය ඊයේ (28) ප්‍රකාශ කර සිටියේ තම ඉල්ලීම් බොහෝමයකට අග්‍රාමාත්‍යවරයා විසින් පත් කළ කමිටුවේ සාමාජිකයන් සමඟ පැවති සාකච්ඡාවේදී එකගතාවයකට පැමිණීමට හැකිවූ බවයි.",
       "URL": "https://www.hirunews.lk/122980/උපාධිධාරින්ගේ-ගැටලූව-ගැන-වාර්තාව-අගමැති-අතට",
       "Category": "Local News",
       "Parent URL": "https://www.hirunews.lk/local-news.php?pageID=5230"
}