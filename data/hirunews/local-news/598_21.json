{
       "Source": "hirunews",
       "Timestamp": "Monday, 16 January 2023 - 12:14",
       "Headline": "බිත්තර ආනයනයට අදාළ නිර්ණායක අද දැනුම් දෙයි (වීඩියෝ)",
       "News Content": "බිත්තර ආනයනයට අදාළ නිර්ණායක අද (16) දිනය තුළ දැනුම්දෙන බවට සත්ත්ව නිෂ්පාදන සහ සෞඛ්‍ය දෙපාර්තමේන්තුව දන්වා ඇතැයි රාජ්‍ය වාණිජ විවිධ නීතිගත සංස්ථාවේ සභාපති ආසිරි වලිසුන්දර ප්‍රකාශ කළා.\nඔහු කියා සිටියේ එම දෙපාර්තමේන්තුවේ විශේෂඥ කණ්ඩායමක් විසින් සාකච්ඡා කර අදාළ නිර්ණායක සකස් කරනු ඇති බවයි.\nඅද (16) අනුමැතිය ලැබුණහොත් දින 3ත් 4ත් අතර කාලයක් තුළ බිත්තර ආනයනය කිරීමට හැකියාව ලැබෙන බව ද සභාපතිවරයා කියා සිටියා.\nබිත්තර මිල පාලනය කිරීමේ අරමුණින් බිත්තර ආනයනය සඳහා පසුගියදා ටෙන්ඩර් කැඳවූ අතර, අයදුම්පත් ඉදිරිපත් කළ විසි දෙනෙකුගෙන් දෙදෙනෙකුට අදාළ ටෙන්ඩරය පිරිනැමීමට කටයුතු කෙරුණා.\nකෙසේ වෙතත් ඉන්දියාවේ කුරුළු උණ ව්‍යාප්තවන තත්ත්වයක් පවතින නිසා බිත්තර ආනයනය කිරීමට අනුමැතිය ලබාදිය නොහැකි බවයි සත්ත්ව නිෂ්පාදන සහ සෞඛ්‍ය දෙපාර්තමේන්තුව සඳහන් කළේ.",
       "URL": "https://www.hirunews.lk/325167/බිත්තර-ආනයනයට-අදාළ-නිර්ණායක-අද-දැනුම්-දෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=598"
}