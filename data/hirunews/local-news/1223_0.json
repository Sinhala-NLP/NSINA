{
       "Source": "hirunews",
       "Timestamp": "Tuesday, 19 April 2022 - 10:36",
       "Headline": "රුසියාවෙන් යුක්රේනයට දැවැන්ත ප්‍රහාරයක්",
       "News Content": "රුසියාව විසින් යුක්රේන ආක්‍රමණයේ දෙවන අදියර ලෙස නැගෙනහිර ඩොන්බාස් කලාපය වෙත මහා පරිමාණ දැවැන්ත ප්‍රහාරයක් ආරම්භ කර ඇති බව යුක්රේන ජනාධිපති වොල්ඩර්මියර් සෙලෙන්ස්කි පවසනවා.\nඒ අනුව රුසියානු හමුදා ඩොනෙක්ස්, ලුහාන්ස්ක් සහ කාර්කිව් ආරක්ෂක වළලු බිඳ හෙලීමට උත්සාහ කරන බවයි යුක්රේනය ප්‍රකාශ කළේ.\nරුසියාව නැගෙනහිර මෙහෙයුම් සදහා සොල්දාදුවන් සහ යුද උපකරණ රැසක් යොදවා ඇතත් ඔවුන් සමග සටන් කිරීමට යුක්රේන හමුදා සූදානම් බව ජනාධිපති සෙලෙන්ස්කි කියා සිටියා.\nමේ අතර යුක්රේනගේ නගර රැසකට ඊයේ (17) රුසියානු හමුදා විසින් දරුණු ප්‍රහාරයක් එල්ල කළ අතර සිවිල් වැසියන් රැසක් එහිදී මිය ගොස් ඇති බව සඳහන්.\nමෙලෙස යුක්රේනයේ රුසියානු ප්‍රහාර උත්සන්න වද්දී, මානුෂවාදී මෙහෙයුමක් ආරම්භ කිරීමට ජගත් සංවිධානය පියවර ගෙන තිබෙනවා.\nඑක්සත් ජාතීන්ගේ මානුෂවාදී මෙහෙයුම් ප්‍රධානී මාටින් ග්‍රිෆිත් ඒ සදහා තුර්කි ජනාධිපති අර්ඩවාන් හමු වී රුසියාව සමග සම්බන්ධීකරණයක් අපේක්ෂා කරනු ඇති.\nසටන් විරාමයක් අධීක්ෂණය, සිවිල් වැසියන්ට ආරක්ෂිත වේදිකාවන් සැකසීම ආදී කටයුතු සඳහා කණ්ඩායමක් සකස් කිරීමට ද පියවර ගැනෙන බව ජගත් මානුෂවාදී මෙහෙයුම් ප්‍රධානියා වැඩිදුරටත් සදහන් කළා.",
       "URL": "https://www.hirunews.lk/302273/රුසියාවෙන්-යුක්රේනයට-දැවැන්ත-ප්‍රහාරයක්",
       "Category": "Local News",
       "Parent URL": "https://www.hirunews.lk/local-news.php?pageID=1223"
}