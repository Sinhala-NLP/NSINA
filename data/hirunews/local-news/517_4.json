{
       "Source": "hirunews",
       "Timestamp": "Friday, 24 February 2023 - 0:00",
       "Headline": "සංවිධානාත්මක අපරාධ කල්ලි සාමාජිකයෙකු මරුට",
       "News Content": "මාතර - වැලිගම ප්‍රදේශයේ දී කටුනායක පොලිස් ස්ථානයේ නිලධාරින් විඋසින් අත් අඩංගුවට ගනු ලැබූ විවිධ අපරාධවලට සම්බන්ධ අපරාධ කල්ලි සාමාජිකයෙකු පොලිසිය එල්ල කළ වෙඩි පහරකින් ජීවිතක්ෂයට පත්ව තිබෙනවා.\nපොලිස් මූලස්ථානය නිවේදනය කළේ, අදාළ සැකකරු විසින් මාදූව - ඇල්ලෝවිට ප්‍රදේශයේ සඟවා ඇති අවි ආයුධ පෙන්වීමට ගිය අවස්ථාවේ දී එහි තිබූ ජීව අත් බෝම්බයක් ගෙන පොලිස් නිලධාරින් වෙත බෝම්බයේ අගුළු ගලවා එල්ල කිරීමට උත්සාහ කර ඇති බවයි.\nඑහිදී පොලිස් නිලධාරියෙකු විසින් ආත්ම ආරක්ෂාව සඳහා තම රාජකාරී ගිනි අවියෙන් සැකකරු දෙසට වෙඩි තබා ඇති අතර තුවාල ලැබූ සැකකරු මීගමුව රෝහලට ඇතුළත් කිරීමේ දී ජීවිතක්ෂයට පත්ව තිබෙනවා.\nමෙලෙස මියගොස් ඇත්තේ මිනුවන්ගොඩ ප්‍රදේශයේ පදිංචි මේ වනවිට විදෙස්ගතව සිටින සංවිධානාත්මක අපරාධ කල්ලි සාමාජිකයෙකුගේ සමීපතමයෙකු බවත්, ඔහු පසුගිය වසරේ දෙසැම්බර් මස 14 වැනි දින ඇවරිවත්ත ප්‍රදේශයේදී ව්‍යාපාරිකයෙකුට හිසට ගිනි අවියක් එල්ල කර වෙඩි තැබීමට උත්සාහ දැරීමේ සිද්ධිය සහ මෙම වසරෙ ජනවාරි මස 09 වැනි දින ඇවරිවත්ත ප්‍රදේශයේ දී ම තවත් ව්‍යාපාරිකයෙකුට වෙඩි තැබීමට වෙළෙඳසැල අසලට පැමිණ ගිනි අවිය සකස් කිරීමේ දී එහි මැගසින් කොටස ගැලවී බිම වැටීම හේතුවෙන් පලාගොස් ඇති බව පොලිස් මාධ්‍ය අංශය වැඩිදුරටත් සඳහන් කරනවා.\nඑමෙන්ම මෙම සැකකරු මිනුවන්ගොඩ ප්‍රදේශයේ නිවසකට ද වෙඩි තැබීමේ සිද්ධියකට සම්බන්ධ අයෙකු බවත් හෙළිව තිබෙනවා.\nමෙලෙස මියගොස් ඇත්තේ 30 හැවිරිදි පුද්ගලයෙක්.\nඔහු සඟවා තිබූ ස්වයංක්‍රීය ගිනි අවියක්, මැගසින් 01ක් හා ජීව පතොරම් 02ක් පොලිස් විමර්ශන නිලධාරින් සොයාගෙන තිබෙනවා.\nසිද්ධිය සම්බන්ධයෙන් කටුනායක පොලිසිය විමර්ශන සිදු කරන අතර හෙට (24) දිනයේ දී මීගමුව රෝහලේ දී පශ්චාත් මරණ පරීක්ෂණය ද සිදු කිරීමට නියමිතයි.",
       "URL": "https://www.hirunews.lk/328157/සංවිධානාත්මක-අපරාධ-කල්ලි-සාමාජිකයෙකු-මරුට",
       "Category": "Local News",
       "Parent URL": "https://www.hirunews.lk/local-news.php?pageID=517"
}