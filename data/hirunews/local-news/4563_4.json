{
       "Source": "hirunews",
       "Timestamp": "Saturday, 15 April 2017 - 7:35",
       "Headline": "කොළඹ කුණු ගොඩගැසීමේ අවදානමක්",
       "News Content": "මීතොටමුල්ලේ කුණු කන්දේ කොටසක් කඩා වැටීමෙන් පසු කොළඹ කුණු එක්රැස්වීමේ අවදානමක් මතුව තිබෙනවා.\nහිරු ප්‍රවෘත්ති අංශය කොළඹ නාගරික කොමසාරිස් වී.කේ.ඒ. අනුරගෙන් කළ විමසීමකදී ඔහු කියා සිටියේ මේ සම්බන්ධයෙන් තීරණයක් ගැනීම සඳහා අද දිනයේ විශේෂ සාකච්ඡාවක් පැවැත්වෙන බවයි.\nකොළඹ මහ නගර සභාවේ උසස් නිලධාරීන් සමඟ පැවැත්වෙන එම සාකච්ඡාවෙන් පසු කුණු බැහැර කරලීම සම්බන්ධයෙන් ඉදිරි ක්‍රියාමාර්ග ගන්නා බවයි නාගරික කොමසාරිස්වරයා කියා සිටියේ.\nමේ අතර, පවතින තත්ත්වය මත තවදුරටත් මීතොටමුල්ල ප්‍රදේශයට කොළඹ කුණු බැහැර කළ නොහැකි බැවින් කඩිනමින් විකල්ප ස්ථානයක් සෙවීමට කටයුතු කරන ලෙස තමන් කොළඹ නාගරික කොමසාරිස්වරයාට උපදෙස් ලබාදුන් බව පළාත් සභා හා පළාත් පාලන අමාත්‍යාංශයේ ලේකම් එච්.ටී. කමල් පත්මසිරි කියා සිටියා.",
       "URL": "https://www.hirunews.lk/159215/කොළඹ-කුණු-ගොඩගැසීමේ-අවදානමක්",
       "Category": "Local News",
       "Parent URL": "https://www.hirunews.lk/local-news.php?pageID=4563"
}