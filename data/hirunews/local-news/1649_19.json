{
       "Source": "hirunews",
       "Timestamp": "Tuesday, 05 October 2021 - 6:19",
       "Headline": "බිඳ වැටී තිබූ ෆේස්බුක් ඇතුළු සමාජ මාධ්‍යය යළි යථා තත්ත්වයට (වීඩියෝ)",
       "News Content": "පැය 06කට ආසන්න කාලයක් අක්‍රීය වී තිබූ ෆේස්බුක්, වට්ස්ඇප්, ඉන්ස්ටග්‍රෑම් යන සමාජ මාධ්‍ය දැන් යළි සක්‍රීය වී ඇති බව එම මාධ්‍යයන් හිමි ෆේස්බුක් ආයතනය ප්‍රකාශ කළා.\nශ්‍රී ලංකා වේලාවෙන් ඊයේ රාත්‍රි 9.30 සිට පමණ මෙම සමාජ මාධ්‍ය වෙත අන්තර්ජාලය හෝ ස්මාර්ට් ජංගම දුරකතන යෙදවුම් ඔස්සේ පිවිසිය නො හැකි වුණා.\nසමාජ මාධ්‍යය බිඳ වැටීම් පිළිබඳ ග්‍රාහක දත්තවලට අනුව මෙය මෙතෙක් ලොව සිදු වූ විශාලතම බිඳ වැටීමයි.\nඑහි දී ලොව පුරා සමාජ මාධ්‍ය වෙත පිවිසීමේ ගැටලු බිලියන 10.9 ක් වාර්තා වී තිබෙනවා.\nමේ ආකාරයේ බිඳ වැටීමකට ෆේස්බුක් ආයතනය මීට පෙර වාර්තා වූයේ 2019 වසරේදී යි.\nකෙසේ නමුත්, ශ්‍රී ලංකා වේලාවෙන් අද අලුයම 3.30ට පමණ ෆේස්බුක්, වට්ස්ඇප් සහ ඉන්ස්ටග්‍රෑම් සමාජ මාධ්‍ය වෙත පිවිසීමට පරිශීලකයින්ට හැකි වී තිබෙනවා.\nඑමෙන්ම, මෙලෙස සමාජ මාධ්‍යයේ බිඳ වැටීමට නිල වශයෙන් මෙතෙක් හේතු දක්වා නැහැ.\nඅන්තර්ජාල විශේෂඥයින් සැක කරන්නේ, ෆේස්බුක් වෙබ් අඩවිවල නාමකරන පද්ධතියේ ගැටලුවක් ඊට හේතුවිය හැකි බවයි.\nමේ අතර, මෙම සමාජ මාධ්‍යවල බිඳ වැටීම හේතුවෙන් ෆේස්බුක් ආයතනයේ හිමිකරු වන මාර්ක් සකබර්ග්ට ඩොලර් බිලියන 06ක පමණ පාඩුවක් සිදු ව ඇති බව වාර්තා වනවා.\nඒ, පැය කිහිපයක් තුළ ෆේස්බුක් කොටස් අගය 5% කින් පමණ පහත වැටීමෙන්.\nඑමෙන්ම, ඒ සමඟම මාර්ක් සකබර්ග්ගේ වත්කම ඩොලර් බිලියන 121.6 දක්වා පහත වැටී ඇත්තේ, ඔහු බ්ලූම්බර්ග් ප්‍රකෝටිපති දර්ශකයේ බිල් ගේට්ස්ට වඩා පහළින් අංක පහේ ස්ථානයට පත් කරමින්.",
       "URL": "https://www.hirunews.lk/284080/බිඳ-වැටී-තිබූ-ෆේස්බුක්-ඇතුළු-සමාජ-මාධ්‍යය-යළි-යථා-තත්ත්වයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1649"
}