{
       "Source": "hirunews",
       "Timestamp": "Wednesday, 07 October 2020 - 19:39",
       "Headline": "විශ්‍රාම වැටුප් දෙපාර්තමේන්තුවට විශ්‍රාමිකයින්ගේ පැමිණීම තාවකාලිකව නතර කරයි",
       "News Content": "කොරෝනා ව්‍යාප්තිය හේතුවෙන් ගම්පහ දිස්ත්‍රික්කයේ පොලිස් බල ප්‍රදේශ 18 කට මේ වනවිට නිරෝධායන ඇඳිරි නීතිය පනවා තිබෙනවා.\nඒ අනුව, මීගමුව කොට්ඨාශයේ සීදුව පොලිස් බල ප්‍රදේශයටත්, කැලණිය කොට්ඨාසයේ ජාඇල සහ කඳාන පොලිස් බල ප්‍රදේශවලට සහ ගම්පහ පොලිස් කොට්ඨාසයේ දිවුලපිටිය, මිනුවන්ගොඩ, වේයන්ගොඩ, ගම්පහ, ගනේමුල්ල, කිරිඳිවැල, දොම්පේ, මල්වතුහිරිපිටිය, මීරිගම, නිට්ටඹුව, පූගොඩ, වීරගුල, වැලිවේරිය, පල්ලෙවෙල, යක්කල පොලිස් බල ප්‍රදේශවලට නැවත දැනුම් දෙන තුරු නිරෝධානයන ඇඳිරි නීතීය ක්‍රියාත්මකයි.\nමේ වනවිටත් ඇඳිරි නීතිය කඩකළ පුද්ගලයින් 64 දෙනෙකු අත්අඩංගුවට ගෙන ඇති අතර, ඔවුන්ට එරෙහිව නිරෝධායන සහ රෝග වැළැක්වීමේ ආඥා පනත යටතේ මෙන්ම අපරාධ නීතිය යටතේ කටයුතු කරන බවයි නියෝජ්‍ය පොලිස්පති අජිත් රෝහණ කියා සිටියා.\nඑමෙන්ම, සබරගමුව හැර දිවයිනේ අනෙකුත් පළාත් 08 හි උපකාරක පංති ද නැවත දැනුම්දෙනතුරු පළාත් ආණ්ඩුකාරවරු ප්‍රකාශ කළා.\nකොරෝනා වෛරසය පැතිරීම හේතුවෙන් රජය පනවා ඇති රෙගුලාසි වනෝද්‍යානවලද ක්‍රියාත්මක බව වනජීවි අමාත්‍ය සී.බී.රත්නායක ප්‍රකාශ කළා.\nඔහු සදහන් කළේ වනජීවි අමාත්‍යාංශය යටතේ පාලනය වන සියලූම උද්‍යාන නැරඹීම සදහා ප්‍රවේශ පත්‍ර නිකුත් නොකරන බවයි.\nමේ අතර, දිස්ත්‍රික්ක විසි දෙකෙහිම ප්‍රාදේශීය ශාසනාරක්ෂක බලමණ්ඩල 325 ක් සදහා නව නිලධාරි මණ්ඩල පත්කිරීම සඳහා ලබන 25 වනදා පැවත්වීමට නියමිතව තිබු නිලවරණය කල් දැමීමට බෞද්ධ කටයුතු පිළිබද දෙපාර්තමේන්තුව තීරණය කර තිබෙනවා.\nඑමෙන්ම, ශ්‍රී ලංකා පොදුජන පෙරමුණේ මේ මස පැවත්වීමට නියමිත කාන්තා හා තරුණ හා අනුබද්ධ සංවිධාන වල සම්මේලන තාවකාලිකව නතර කිරීමට එම පෙරමුණ තීරණය කළා.\nමීට අමතරව විශ්‍රාම වැටුප් දෙපාර්තමේන්තුවට පැමිණෙන සියලුම විශ්‍රාමිකයින්ගේ පැමිණීම් ලබන 08, 09 සහ 10 යන දින තුන තුළ අත්හිටුවීමට එම දෙපාර්තමේන්තුව තීරණය කර තිබෙනවා.\nබස්නාහිර පළාතේ වාහන සඳහා ආදායම් බලපත්‍ර නිකුත් කිරීම අද සිට ලබන 16 දක්වා තාවකාලිකව අත්හිට වූ බව බස්නාහිර පළාත් ප්‍රධාන ලේකම් කාර්යාලය සඳහන් කළා.\nමේ අතර, මිල ප්‍රදර්ශනය නොකරමින් විවිධ මිල ගණන් යටතේ මුඛ ආවරණ අලෙවි කල ඔසුසැල් හිමියෙකු අද ගාල්ල දිස්ත්‍රික් පාරිභෝගික අධිකාරියේ නිලධාරීන් විසින් අත්අඩංගුවට ගෙන තිබෙනවා.\nගාල්ල කරාපිටිය ප්‍රදේශයේ පදිංචි ඔහු දෙගුණයක මිල ගණන් වලින් මුඛ ආවරණ විකිණිම සිදුකර තිබුණා.",
       "URL": "https://www.hirunews.lk/252029/විශ්‍රාම-වැටුප්-දෙපාර්තමේන්තුවට-විශ්‍රාමිකයින්ගේ-පැමිණීම-තාවකාලිකව-නතර-කරයි",
       "Category": "Local News",
       "Parent URL": "https://www.hirunews.lk/local-news.php?pageID=2404"
}