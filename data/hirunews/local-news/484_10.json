{
       "Source": "hirunews",
       "Timestamp": "Saturday, 11 March 2023 - 7:24",
       "Headline": "කුඹුරු ඉඩම් ගොඩකිරීම විශේෂ අවසරයක් මත පමණයි",
       "News Content": "කුඹුරු ඉඩම් ගොඩ කිරීම අමාත්‍යාංශයේ විශේෂ අවසරය මත පමණක් සිදු කිරීමට පියවර ගන්නා ලෙසට කෘෂිකර්ම අමාත්‍ය මහින්ද අමරවීර උපදෙස් ලබාදී තිබෙනවා.\nඒ පාර්ලිමේන්තුවේ පැවති කෘෂිකර්ම අමාත්‍යාංශයීය උපදේශක කාරක සභාවේදීයි.\nකුඹුරු ඉඩම් ගොඩකිරීම පිළිබඳව පාර්ලිමේන්තු මන්ත්‍රීවරුන් විසින් අවධානයට යොමු කළ අවස්ථාවේ අමාත්‍යවරයා මේ බව දැනුම් දුන්නා.\nපාර්ලිමේන්තුවට ඉදිරිපත් කිරීමට යෝජිත සත්ව සුබසාධන පනත් කෙටුම්පත පිළිබඳව ද කාරක සභාවේදී අවධානය යොමු වුණා.\nදැනට මෙරට සත්ව සුබසාධනය සදහා පවතින්නේ 1907 දී සම්මත වූ සත්ව හිංසනය වැළැක්වීමේ පනත බවත් නව ජාත්‍යන්තර නීති අනුව සත්ව සුබසාධනය සදහා නව පනතක් සකස් විය යුතු බවත් මෙහිදි ප්‍රකාශ වුණා.\nසත්ව සුබසාධනය සදහා නව නීති සකස් විය යුතු වුවත් කෘෂිකාර්මික හා සංස්කෘතික කටයුතු සදහා සතුන් යොදා ගැනීමේදී ඊට බලපෑමක් නොවන ලෙස මෙම නීති සකස් විය යුතු බව මෙහිදී ඇතැම් මන්ත්‍රීවරු පෙන්වා දි තිබෙනවා.\nඒ අනුව,මීට අදාළ ලිඛිත ඉල්ලීම් ද සහිතව නැවත සති දෙකක කාලයකින් අමාත්‍යාංශ මට්ටමින් රැස්වී සාකච්ඡා කිරීමටයි මෙහිදී තීරණය කෙරුණේ.",
       "URL": "https://www.hirunews.lk/329596/කුඹුරු-ඉඩම්-ගොඩකිරීම-විශේෂ-අවසරයක්-මත-පමණයි",
       "Category": "Local News",
       "Parent URL": "https://www.hirunews.lk/local-news.php?pageID=484"
}