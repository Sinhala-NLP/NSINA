{
       "Source": "hirunews",
       "Timestamp": "Wednesday, 17 November 2021 - 15:28",
       "Headline": "වසර 15කට පසු ශ්‍රී ලංකා පාපන්දු කණ්ඩායමට ගෙන ආ බලාපොරොත්තුව",
       "News Content": "වසර 15කට පසු ශ්‍රී ලංකා පාපන්දු කණ්ඩායමට ජගත් පාපන්දු තරගාවලියක අවසන් මහා තරගයක් සදහා සුදුසුකම් ලබා ගන්නට ඊයේ රාත්‍රීයේ හැකියාව ලැබුණා.\nඒ අග්‍රාමාත්‍ය මහින්ද රාජපක්ෂ කුසලාන පාපන්දු තරගාවලියේ බංග්ලාදේශය සමග පැවැති තරගයෙදී තියුණු ජයක් හිමිකර ගනිමින්.\nඅගමැති කුසලානයට අදාලව කොළඹ තුරග තරග ක්‍රීඩාංගණයේදී පැවැති මෙම තරගය ශ්‍රී ලංකාවට සහ බංග්ලාදේශයට තීරණාත්මක වුණා.\nශ්‍රී ලංකා කණ්ඩායමට අවසන් මහා තරගයට පිවිසෙන්නට නම් මෙම තරගය ජයගත යුතුව තිබූ අතර බංග්ලාදේශයට අවසන් තරගයට සුදුසුකම් ලබා ගැනීම සඳහා අවශ්‍ය වුණේ තරගය ජය පරාජයෙන් තොරව නිමා කරගන්නට පමණයි.\nවර්ෂාවෙන් ක්‍රීඩා පිටිය තෙත බරිත ස්භාවයක් ඉසිලීම නිසා ක්‍රීඩකයින්ට පන්දුව පාලනය කිරීම සදහා අමතර වෙහෙසක් ගන්නට සිදු වෙද්දී තරගයේ 24 වැනි විනාඩියේදී පළමු ගෝලය ශ්‍රී ලංකාවට ලබා දෙන්නට සුපිරි ක්‍රීඩක වසීම් රාසික්ට\nහැකියාව ලැබුණා.\nඑතැන් සිට උපක්‍රමශීලි තරග රටාවක් අනුගමනය කල ශ්‍රී ලංකා ක්‍රීඩකයින් කටයුතු කළේ ආරක්ෂාකාරී ලෙස ක්‍රීඩා කරන්නටයි.\nනමුත් ප්‍රතිවාදීන් එල්ල කළ පහරක් නවතා ගන්නට ගොස් පන්දුව ඩන්ස්ටන් පුස්ලස්ගේ අතෙහි ස්පර්ශ වීම නිසා බංග්ලාදේශයට දඩුවම් පහරක් හිමි වුනා.\nඑම දඩුවම් පහර සාර්ථක කර ගන්නට බංග්ලාදේශ නායකයාට නොහැකි වුනේ ඔහුගේ මානසික ඒකාග්‍රතාවය බිද දමන්නට ශ්‍රී ලංකා නායක සුජාන් පෙරේරා කටයුතු කිරීමත් සමගයි.\nක්‍රීඩකයින් 10 දෙනෙකු සමගින් ශ්‍රී ලංකා කණ්ඩායම තරගය ක්‍රීඩා කරද්දී, තරගය අතරතුර ප්‍රභල ක්‍රීඩකයින් දෙදෙනෙකු වන කවිදු ඉෂාන් සහ ඩිලෝන් ද සිල්වා ආබාධයන්ට ගොදුරුව පිටියෙන් ඉවත් වුණා.\nඒ අවසරයෙන් ශ්‍රී ලංකා ක්‍රීඩකයින්ට හිසරදයක් වෙමින් බංග්ලාදේශය අවස්ථාවන් කිහිපයේදීම ප්‍රතිවාදී දැල ආක්‍රමණය කළා.\n71වැනි විනාඩියේදී ඔවුන් ගෝලයක් වාර්තා කරමින් ගෝල 1ට 1ක් ලෙසින් තරගය සම කලේ අවසන් තරගයට පිවිසීමේ බලාපොරොත්තුවද දල්වා ගනිමින්.\nනමුත් තරගයේ අවසන් විනාඩියේදී කිසිවකු නොසිතූ පරිදි බංග්ලාදේශ ක්‍රීඩකයකුගේ අතෙහි පන්දුව ස්පර්ශ වුණේ ශ්‍රී ලංකාවට දඩුවම් පහරක් ගෙන දෙමින්.\nඒ අනුව ලද දඩුවම් පහර සාර්ථක කරගත් වසීම් රාසීක් ශ්‍රී ලංකා කණ්ඩායම අවසන් මහා තරගය වෙත මෙලෙසින් කැඳවාගෙන ගියා.\nඒ රැස්ව සිටි ශ්‍රී ලංකා ක්‍රීඩා ලෝලීන් ද අමන්දානන්දයට පත් කරමින්.\n2006 වසරේ දකුණු ආසියානු පාපන්දු තරගාවලියෙන් අනතුරුව ශ්‍රී ලංකා කණ්ඩායම අවසන් මහා තරගයක් සදහා සුදුසුකම් ලබා ගනිද්දී, ශ්‍රී ලංකා ක්‍රීඩකයින්ගෙන් සතුටු කදුළු දෝරේ ගලා ගියේ මෙලෙසින්.\nඑමෙන්ම 2018 වසරේදී බංග්ලාදේශ කණ්ඩායමට එරෙහිව ලැබූ ජයග්‍රහණයෙන් අනතුරුව වසර 3කට පසුවයි ශ්‍රී ලංකා පාපන්දු කණ්ඩායම ජගත් පාපන්දු තරගයක් ජය ගත්තේ.\nඒ අනුව අවසන් මහා තරගයේදී ශ්‍රී ලංකාව සහ සීෂෙල්ස් රාජ්‍ය අනිද්දා තරග වැදීමට නියමිතයි.",
       "URL": "https://www.hirunews.lk/288320/වසර-15කට-පසු-ශ්‍රී-ලංකා-පාපන්දු-කණ්ඩායමට-ගෙන-ආ-බලාපොරොත්තුව",
       "Category": "Local News",
       "Parent URL": "https://www.hirunews.lk/local-news.php?pageID=1555"
}