{
       "Source": "hirunews",
       "Timestamp": "Monday, 26 April 2021 - 14:24",
       "Headline": "මෙරටට පැමිණි විකිරණශීලි නෞකාව ගැන නීතිමය පියවර (වීඩියෝ)",
       "News Content": "විකිරණශීලි ද්‍රව්‍ය රැගෙන හම්බන්තොට වරායට ඇතුළු වූ නෞකාවේ මෙරට නියෝජිත ආයතනය ඒ සම්බන්ධයෙන් වරද පිළිගෙන තිබෙනවා.\nශ්‍රී ලංකා පරමාණුක බලශක්ති නියාමන සභාව පැවසුවේ, අදාළ සිද්ධියට කණගාටුව පළකරමින් එම ආයතනය ලිපියක්ද යොමු කර ඇති බවයි.\nනෙදර්ලන්තයේ සිට චීනය බලා යාත්‍රා කරමින් තිබූ ජර්මනියට අයත් අදාළ නෞකාව පසුගිය 20 වැනිදා රාත්‍රී 9 ට පමණ හම්බන්තොට වරායට ඇතුළු වී තිබුණේ, එහි ඇතිවූ යාන්ත්‍රික දෝෂයක් හේතුවෙන්.\nඑවැනි අවස්ථාවක නෞකාවේ අන්තර්ගත දෑ සම්බන්ධයෙන් වරාය අධිකාරිය දැනුවත් කිරීම එය අයත් දේශීය නියෝජිත ආයතනයේ වගකීමක් වුවද, අදාළ\nආයතනය එය පැහැර හැර තිබුණා.\nකෙසේ වෙතත්, වරාය අධිකාරිය සහ නාවික ආරක්ෂකයින් අනාවරණ කරගත්තේ නෞකාවේ විකිරණශීලී ද්‍රව්‍ය ඇති බවටයි.\nනෞකාවේ න්‍යෂ්ටික බලාගාරවල ඉන්ධන සඳහා භාවිත කරන යුරේනියම් හෙක්සාෆ්ලෝරයිඩ් නම් විකිරණ ඇසුරුම් 5 ක් තිබී ඇති අතර, ඒවා ජාත්‍යන්තර\nප්‍රවාහන රෙගුලාසි අනුව ඇසුරුම් කර තිබූ බව පරමාණු බලශක්ති නියාමන සභාව පැවසුවා.\nඑසේ වුවද, පරමාණුක බලශක්ති පනතේ වගන්ති උල්ලංඝනය කිරීම හේතුවෙන් විෂයභාර රාජ්‍ය අමාත්‍ය දුමින්ද දිසානායක මහතාගේ ප්‍රධානත්වයෙන් පැවති\nසාකච්ඡාවකින් අනතුරුව නෞකාව හම්බන්තොට වරායෙන් පිටත් කරහැරීමට පසුගියදා පියවර ගනු ලැබුවා.\nශ්‍රී ලංකා පරමාණුක බලශක්ති නියාමන සභාව පැවසුවේ, අදාළ විකිරණශීලී ද්‍රව්‍යය නෞකාවේ ඇති බවට ප්‍රකාශ නොකිරීම සම්බන්ධයෙන් එහි දේශීය නියෝජිත ආයතනයට එරෙහිව ඉදිරියේදී නෛතික පියවර ගන්නා බවයි.",
       "URL": "https://www.hirunews.lk/269578/මෙරටට-පැමිණි-විකිරණශීලි-නෞකාව-ගැන-නීතිමය-පියවර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1995"
}