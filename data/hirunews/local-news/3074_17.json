{
       "Source": "hirunews",
       "Timestamp": "Tuesday, 29 October 2019 - 11:31",
       "Headline": "මත්ද්‍රව්‍ය ජාවාරම්කරුවන්ට එරෙහි මරණ දඬුවමේ අතුරු තහනම දෙසැම්බර් 10 තෙක් දීර්ඝ කෙරේ",
       "News Content": "මත්ද්‍රව්‍ය ජාවාරම්කරුවන්ට මරණ දඬුවම ලබාදීම වලක්වාලමින් ලබාදී තිබෙන අතුරු තහනම දෙසැම්බර් මස 10 වනදා දක්වා යලි දීර්ඝ කර තිබෙනවා.\nඒ, මත්ද්‍රව්‍ය ජාවාරම්කරුවන්ට මරණ දඬුවම ක්‍රියාත්මක කිරීම වැළැක්වීමේ නියෝගයක් නිකුත් කරන ලෙස ඉල්ලා ගොනු කර තිබූ මූලික අයිතිවාසිකම් පෙත්සම් 15 බුවනෙක අලූවිහාරේ, එස්. තුරෙයි රාජා සහ ගාමිණී අමරසේකර යන ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල හමුවේ අද කැදවූ අවස්ථාවේදියි.\nමෙහිදී පෙත්සම්කාර පාර්ශවයේ නීතිඥයින් අධිකරණයට දන්වා සිටියේ ජනාධිපතිවරයා විසින් මත්ද්‍රව්‍ය ජාවාරම්කරුවන්ට මරණ දඬුවම ක්‍රියාත්මක කිරීම වළක්වාලමින් ශ්‍රේෂ්ඨාධිකරණයේ දැනටමත් තහනම් නියෝගයක් නිකුත් කර ඇති නිසා පෙත්සම් විභාග කිරීමට අවසර දෙන ලෙසයි.\nආණ්ඩුක්‍රම ව්‍යවස්ථාවට අනුව මෙම පෙත්සම් විභාග කිරීමට ශ්‍රේෂ්ඨාධිකරණයට අධිකරණ බලයක් නොමැති බව නීතිපතිවරයා වෙනුවෙන් පෙනී සිටි රජයේ නියෝජ්‍ය සොලිසිටර් ජනරාල්වරයා මෙහිදී කියා සිටියා.",
       "URL": "https://www.hirunews.lk/227198/මත්ද්‍රව්‍ය-ජාවාරම්කරුවන්ට-එරෙහි-මරණ-දඬුවමේ-අතුරු-තහනම-දෙසැම්බර්-10-තෙක්-දීර්ඝ-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=3074"
}