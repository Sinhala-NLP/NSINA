{
       "Source": "hirunews",
       "Timestamp": "Sunday, 26 November 2017 - 17:25",
       "Headline": "අනතුරක් සිදුකර සැඟව සිටි පුද්ගලයෙකු අත්අඩංගුවට (ඡායාරූප)",
       "News Content": "අම්බලන්තොට - අඟුණකොලපැලැස්ස ප්‍රදේශයේ ඊයේ (25) රාත්‍රියේ සිදුවූ අනතුරකින් පුද්ගලයෙකු ජීවිතක්ෂයට පත්ව තවත් තිදෙනෙකු තුවාල ලබා තිබෙනවා.\nමෙලෙස මියගොස් ඇත්තේ රන්න, කට්ටකඩුව ප්‍රදේශයේ පදිංචිව සිටි 49 හැවිරිදි දෙදරු පියෙක්.\nතුවාල ලැබූ පුද්ගලයින් අඟුණකොලපැලැස්ස රෝහලට ඇතුළත් කිරීමට ප්‍රදේශවාසීන් කටයුතු කර තිබුණා.\nසිද්ධිය ඇසින් දුටුවන් පැවසුවේ අඟුණකොලපැලැස්සේ සිට රන්න දෙසට අධික වේගයෙන් පැමිණි කුඩා ලොරි රථයක්, ප්‍රතිවිරුද්ධ දෙසට ධාවනය වෙමින් තිබූ යතුරුපැදියක මුහුණට මුහුණ ගැටීමෙන් පසු නොනවත්වා ධාවනය කළ බවත් පසුව මාර්ගයේ සිටි තවත් පුද්ගලයින් තිදෙනෙකු හප්පා පලා ගිය බවයි.\nඅනතුරින් යතුරුපැදියේ ගමන් කළ පුද්ගලයා ජීවිතක්ෂයට පත්ව තිබුණා.\nමේ අතර අනතුර සිදුකල පුද්ගලයා අද (26) අලුයම සිය නිවසේ සැඟව සිටියදී අත්අඩංගුවට ගැනීමට හුංගම පොලිසිය සමත් වී තිබෙනවා.\nඔහු රන්න, කට්ටකඩුව ප්‍රදේශයේ පදිංචි 21 හැවිරිදි තරුණයෙක්.\nඅනතුරු සිදුකළ කුඩා ලොරි රථයද රන්න, කහදාව ප්‍රදේශයේ නිවසක සඟවා තිබියදී අත්අඩංගුවට ගැනුණා.\nපොලිසිය සිදුකළ ප්‍රශ්න කිරීම් වලදී ඔහු බීමත්ව සිටිමින් මෙම අනතුරු සිදුකළ බවටත් රියදුරු බලපත්‍රයක්ද නොමැති බවටත් අනාවරනය කරගෙන තිබෙනවා.\nබලපත්‍රයක් නොමැතිව රිය ධාවනය සඳහා අනුබල දුන් කැබ් රථයේ හිමිකරු ද පොලිසිය විසින් අත්අඩංගුවට ගෙන තිබෙනවා.\nසැකකරුවන් දෙදෙනා අද (26) දින අඟුණකොලපැලැස්ස මහේස්ත්‍රාත්වරයා හමුවට ඉදිරිපත් කිරීමට නියමිතව තිබුණා.\nඡායාරූප - අම්බලන්තොට - අජිත් පුෂ්පකුමාර",
       "URL": "https://www.hirunews.lk/176978/අනතුරක්-සිදුකර-සැඟව-සිටි-පුද්ගලයෙකු-අත්අඩංගුවට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4200"
}