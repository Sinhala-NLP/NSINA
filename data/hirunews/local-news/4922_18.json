{
       "Source": "hirunews",
       "Timestamp": "Monday, 15 August 2016 - 7:40",
       "Headline": "පුනරුත්ථාපනය වූ හිටපු එල්.ටී.ටී.ඊ. සාමාජිකයන් වෛද්‍ය පරීක්ෂණයකට",
       "News Content": "පුනරුත්ථාපනය වූ හිටපු එල්.ටී.ටී.ඊ. සාමාජිකාවන්ගේ සෞඛ්‍ය තත්ත්වය පිළිබදව පරීක්ෂණයකට ලක් කිරීමට උතුර පළාත් සෞඛ්‍ය අමාත්‍යාංශය තීරණය කර තිබෙනවා.\nඒ අනුව තමන්ගේ සෞඛ්‍ය තත්ත්වය පිළිබඳව පරීක්ෂණයක් සිදුකිරීමට අවශ්‍ය නම් ඒ සඳහා සම්පූර්ණ සහාය රජයේ රෝහල් මගින් සලසා ගත හැකි බවයි උතුර පළාත් සෞඛ්‍ය අමාත්‍ය පී. සත්‍යලිංගම් හිරු ප්‍රවෘත්ති අංශයට සදහන් කළේ.\nපුනරුත්ථාපනය ලැබූ හිටපු එල්.ටී.ටී.ඊ. සාමාජිකයන් හඳුනා නොගත් රෝගවලින් මියගොස් ඇති බවත්, තවත් පිරිසක් එවැනි හඳුනා නොගත් රෝගවලට ගොදුරු වී ඇති බවත් පවසමින් පසුගියදා උතුර පළාත් සභාව මගින් යෝජනාවක්ද සම්මත කරගෙන තිබුණා.\nඑම යෝජනාව මගින් තවදුරටත් සඳහන් කර තිබුණේ මෙම සිද්ධිය පිළිබඳව ජාත්‍යන්තර පරීක්ෂණයක් සිදුකළ යුතු බවයි.\nඑම කරුණු ද සලකා බැලීමෙන් අනතුරුවයි අදාළ පරීක්ෂණය සිදුකිරීමට උතුර පළාත් සෞඛ්‍ය අමාත්‍යාංශය තීරණය කර ඇත්තේ.\nකෙසේ වෙතත් මේ සම්බන්ධයෙන් හිරු ප්‍රවෘත්ති අංශය පුනරුත්ථාපන, නැවත පදිංචි කිරීම් හා හින්දු ආගමික කටයුතු අමාත්‍ය ඞී.එම්. ස්වාමිනාදන්ගෙන් විමසීමක් කළා.\nඔහු සදහන් කළේ පුනරුත්ථාපනය වූ හිටපු එල්.ටී.ටී.ඊ. රැඳවූවන් වෛද්‍ය පරීක්ෂණයකට ලක් කිරීම සම්බන්ධයෙන් ගැටළුවක් නොමැති බවයි.\nසැක සහිත යම් කිසි සිද්ධියක් පවතින්නේ නම් ඒ පිළිබදව සත්‍ය දැන ගැනීම මේ තුළින් සිදුවන බව ද ඔහු සදහන් කළා.\nමේ අතර පසුගියදා මාධ්‍ය හමුවක් කැඳවමින් ආරක්ෂක රාජ්‍ය අමාත්‍ය රුවන් විජේවර්ධන සඳහන් කළේ දේශපාලන අරමුණු සැබෑ කරගැනීම සඳහා මෙවැනි චෝදනා එල්ල කරන බවයි.",
       "URL": "https://www.hirunews.lk/140643/පුනරුත්ථාපනය-වූ-හිටපු-එල්-ටී-ඊ-සාමාජිකයන්-වෛද්‍ය-පරීක්ෂණයකට",
       "Category": "Local News",
       "Parent URL": "https://www.hirunews.lk/local-news.php?pageID=4922"
}