{
       "Source": "hirunews",
       "Timestamp": "Monday, 16 August 2021 - 19:52",
       "Headline": "පිළියන්දල ළමා ගම්මානයක දරුවන් 40ක් ආසාදිතයන් වෙයි  (වීඩියෝ)",
       "News Content": "පිළියන්දල එස්.ඕ.එස්. ළමා ගම්මානයේ 48 දෙනෙකුටද කොරෝනා ආසාදනය වී තිබෙනවා. ඉන් 40 දෙනෙකු ළමයින් වන අතර  ඒ හේතුවෙන් ගම්මානයට අමුත්තන් පිවිසීම තාවකාලිකව අත්හිටුවනු ලැබුවා.\nමේ අතර, කොළඹ ඉසිපතන විද්‍යාලයේ 18 හැවිරිදි පාසල් සිසුවෙකුද කොවිඩ් ආසාදිතව මියගොස් තිබෙනවා.\nපසුගිය 10 වනදා සිසුවාට කොරෝනා ආසාදිත බවට හඳුනාගැනීමෙන් පසු රෝහල් ගතකර ඇත්තේ පසුගිය 14 වනදායි.\nමාතර - වැලිගම කනංකේ ප්‍රදේශයේ නිවසක නිරෝධායනය වෙමින් සිටි 51 හැවිරිදි පුද්ගලයෙකු ජීවිතක්ෂයට පත්ව ඇති අතර, පැය 18 ක පමණ කාලයක් මහජන සෞඛ්‍ය පරීක්ෂකවරයෙකු එම ස්ථානයට නොපැමිණීම  හේතුවෙන් උණුසුම් තත්වයක්ද හටගත්තා.\nමේ අතර  මහනුවර නගරයේ පිහිටි වැඩිහිටි නිවාසයක සිටි වැඩිහිටියන් තුන් දෙනෙකු හදිසියේ ජීවිතක්ෂයට පත්ව තිබෙනවා.\nමෙම සිද්ධියත් සමඟ එහි සිටි වැඩිහිටියන් 56 දෙනාට සිදුකරන ලද කොරෝනා පරීක්ෂණවලින් පසුව ඉන් 46 දෙනෙකුටම වෛරසය ආසාදනය වී ඇති බවට අනාවරණය වුණා.\nඑසේම ඊයේ සිදුකළ කොරෝනා පරීක්ෂණයකදී ශ්‍රී ලංකා ක්‍රිකට් කණ්ඩායමේ හිටපු එක්දින නායක කුසල් ජනිත් පෙරේරාට ද වෛරසය ආසාදනය වී ඇති බවට තහවුරු වුණා.\nමේ අතර අද දිනයේ මේ දක්වා ආසාදිතයින් 2428 දෙනෙකු වාර්තා වී ඇති බව යුද හමුදාපති ජෙනරාල් ශවේන්ද්‍ර සිල්වා ප්‍රකාශ කළා.\nඑමෙන්ම, තවත් කොරෝනා ආසාදිතයන් 2,325 දෙනෙකු අද දිනයේ සුවය ලබා රෝහල්වලින් පිටව ගොස් තිබෙනවා.\nඒ අනුව මේ වනවිට සුවය ලැබූ සමස්ත කොරෝනා ආසාදිත සංඛ්‍යාව තුන්ලක්ෂ 12,057ක් දක්වා ඉහළ යනු ඇති.",
       "URL": "https://www.hirunews.lk/279870/පිළියන්දල-ළමා-ගම්මානයක-දරුවන්-40ක්-ආසාදිතයන්-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1750"
}