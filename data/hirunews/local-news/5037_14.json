{
       "Source": "hirunews",
       "Timestamp": "Saturday, 21 May 2016 - 22:05",
       "Headline": "ඉහළ ගිය කැළණි ගඟේ ජල මට්ටම පහතට",
       "News Content": "දිවයිනට බලපෑ අයහපත් කාලගුණ තත්ත්වය හේතුවෙන් පුද්ගලයන් තුන්ලක්ෂ 75 604ක්  තවමත් අවතැන්ව සිටින බව ආපදා කළමනාකරන මධ්‍යස්ථානය ප්‍රකාශ කළා.\nකොළඹ අද පැවති මාධ්‍ය හමුවකදී ඒ සම්බන්ධයෙන් පැහැදිළි කළේ ආපදා කළමනාකරන මධ්‍යස්ථානයේ අධ්‍යක්‍ෂ, මේජර් ජෙනරාල් එල්.පී.ආර්. මාර්ක්.\nඅයහපත් කාලගුණය සමග බලපෑ ආපදා තත්ත්වය හේතුවෙන් මියගිය පුද්ගලයින් සංඛ්‍යාව 73 දක්වා ඉහළ ගොස් තිබෙනවා.\nඉන් අතුරුදන්වු සංඛ්‍යාව 127 ක්. දිස්ත්‍රික්ක 22 කට බලපෑ අයහපත් කාලගුණයෙන් අවතැන් වී ඇති පිරිස තුන් ලක්ෂ 46 514 ක්.\nඑම මාධ්‍ය හමුවට එක්ව සිටි යුද හමුදා මාධ්‍ය ප්‍රකාශක බ්‍රිගේඩියර් ජයනාත් ජයවීර නායයාම් සිදුවූ ප්‍රදේශවල සිදුකළ මෙහෙයුම් සම්බන්ධයෙන් අදහස් දක්වා සිටියා.\nකාලගුණ විද්‍යා දෙපාර්තමේන්තුවේ අධ්‍යක්‍ෂ ජනරාල් ලලිත් චන්ද්‍රපාල මෙහිදී සඳහන් කළේ කාලගුණය යහපත් අතට හැරෙමින් පවතින බවයි.\nඉහළ ගිය කැළණි  ගඟේ ජල මට්ටම මේ වනවිට ක්‍රම ක්‍රමයෙන් අඩුවන බව එම මාධ්‍ය හමුවට එක්ව සිටි වාරිමාර්ග දෙපාර්තමේන්තුවේ අධ්‍යක්ෂ ජනරාල් සමන් වීරසිංහ ප්‍රකාශ කළා.\nආපදාවට ලක්වූ ප්‍රදේශවල ජනතාවගේ දේපළ ආරක්ෂාව සඳහා විශේෂ ක්‍රියාමාර්ග ගෙන ඇති බවයි එම මාධ්‍ය හමුවට එක්වූ ජ්‍යෙෂ්ඨ පොලිස් අධිකාරී අජිත් රෝහණ කියා සිටියේ.",
       "URL": "https://www.hirunews.lk/133720/ඉහළ-ගිය-කැළණි-ගඟේ-ජල-මට්ටම-පහතට",
       "Category": "Local News",
       "Parent URL": "https://www.hirunews.lk/local-news.php?pageID=5037"
}