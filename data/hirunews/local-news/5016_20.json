{
       "Source": "hirunews",
       "Timestamp": "Tuesday, 07 June 2016 - 9:55",
       "Headline": "UPDATE: තිළිණ ගමගේ රහස් පොලීසියට- නීතිඥ සංගමයෙන් අගවිනිසුරුට ලිපියක්",
       "News Content": "අධිකරණ නියෝග මත ප්‍රකාශයක් ලබාදීම සඳහා කොළඹ හිටපු අතිරේක මහෙස්ත්‍රාත් තිලිණ ගමගේ අද පෙරවරුවේ අපරාධ පරීක්ෂණ දෙපාර්තමේන්තුව වෙත පැමිණියා.\nබලපත්‍රයක් නොමැතිව අලි පැටවෙකු සන්තකයේ තබා ගැනීමේ සිද්ධියට අදාලව නුගේගොඩ මහෙස්ත්‍රාත් අධිකරණය දුන් නියෝගයට අනුවයි ඔහු මෙලෙස රහස් පොලිසිය හමුවේ පෙනී සිට ඇත්තේ.\nබලපත්‍රයක් නොමැතිව අලි පැටවෙකු ලඟ තබා ගැනීම සම්බන්ධයෙන් හිටපු අතිරේක මහෙස්ත්‍රාත් තිලිණ ගමගේ සැකකරුවෙකු ලෙස නම් කර අධිකරණයට ඉදිරිපත් කරන්නැයි නීතිපතිවරයා පසුගිය මස 12 වැනිදා අපරාධ පරීක්ෂණ දෙපාර්තමේන්තුවට දැනුම් දුන්නා.\nඒ අනුව ඔහුට රහස් පොලිසිය වෙත පැමිණෙන ලෙස අවස්ථා කිහිපයකදී දැනුම් දුන්නත් සැකකාර හිටපු අතිරේක මහේස්ත්‍රාත්වරයා එහි පැමිණියේ නැහැ.\nකෙසේ වෙතත් පසුගිය 01 වැනිදා රහස් පොලිසිය අධිකරණය වෙත වාර්තාවක් ඉදිරිපත් කරමින් තිලිණ ගමගේ මෙම පැමිණිල්ලේ සැකකරුවෙකු ලෙස නම් කර ඇති බව දැනුම් දුන්නා.\nඑය සලකා බැලූ නුගේගොඩ මහෙස්ත්‍රාත් කණිෂ්ක විජේරත්න රහස් පොලිසියට නියෝග කළේ මොහුව අත්අඩංගුවට ගන්නා ලෙසයි.\nඒ අනුව පසුගිය 02 වැනිදා අධිකරණය වෙත භාර වූ හිටපු අතිරේක මහෙස්ත්‍රාත් තිලිණ ගමගේ රුපියල් ලක්ෂ 05ක මුදල් ඇපයක් සහ රුපියල් ලක්ෂ 25 බැගින් වූ ශරීර ඇප 04 ක් මත මුදා හැරීමට නියෝග කෙරුණා.\nඑමෙන්ම තිලිණ ගමගේ සම්බන්ධයෙන් අධිකරණය හමුවේ නඩුවක් විභාගයට ගැනෙන බැවින් අධිකරණ සේවා කොමිෂන් සභාව මොහුගේ සේවය තාවකාලිකව අත්හිටවනු ලැබුවා.\nමේ අතර හිටපු අතිරේක මහේස්ත්‍රාත් තිලිණ ගමගේට ඇප ලබාදීමේ සිද්ධිය සම්බන්ධයෙන් නුගේගොඩ මහේස්ත්‍රාත් කණිෂ්ක විජේරත්න අනුගමනය කළ ක්‍රියාමාර්ග සම්බන්ධයෙන් දැනුම්වත් කරමින් ශ්‍රී ලංකා නීතිඥ සංගමය අගවිනිසුරු කේ ශ්‍රීපවන් වෙත ලිපියක් යොමුකර තිබෙනවා.\n----------------------------------------------\nබලපත්‍රයක් නොමැතිව අලි පැටවෙකු ළඟ තබා ගැනීම සම්බන්ධයෙන් චෝදනා එල්ල වූ කොළඹ හිටපු අතිරේක මහේස්ත්‍රාත් තිලිණ ගමගේ අද පෙරවරුවේ ප්‍රකාශයක්  ලබාදීම සඳහා අපරාධ පරීක්ෂණ දෙපාර්තමේන්තුව වෙත පැමිණියා.\nඒ නුගේගොඩ ප්‍රධාන මහේස්ත්‍රාත්වරයා ලබාදුන් නියෝගයකට අනුවයි.\nකොළඹ හිටපු අතිරේක මහේස්ත්‍රාත් තිළිණ ගමගේ පසුගිය ජුනි 2 වන දා අධිකරණයට භාර වූ අතර නුගේගොඩ ප්‍රධාන මහේස්ත්‍රාත් අධිකරණය වෙත ඉදිරිපත් කිරීමෙන් පසු ඇප මත මුදා හැරුණා.\nනුගේගොඩ ප්‍රධාන මහේස්ත්‍රාත් කණිෂ්ක විජේරත්න එහිදී නියෝග කළේ රුපියල් ලක්ෂ 25 බැගින් වූ ශරීර ඇප 04 ක් සහ රුපියල් ලක්ෂ 05 ක මුදල් ඇපයක් මත හිටපු මහේස්ත්‍රාත්වරයා මුදාහරින ලෙසයි.",
       "URL": "https://www.hirunews.lk/134951/update-තිළිණ-ගමගේ-රහස්-පොලීසියට-නීතිඥ-සංගමයෙන්-අගවිනිසුරුට-ලිපියක්",
       "Category": "Local News",
       "Parent URL": "https://www.hirunews.lk/local-news.php?pageID=5016"
}