{
       "Source": "hirunews",
       "Timestamp": "Saturday, 25 July 2020 - 13:36",
       "Headline": "බතික් කර්මාන්තකරුවන් දැඩි අසරණ තත්ත්වයකට (වීඩියෝ)",
       "News Content": "ස්වයං රැකියාවක් ලෙස මෙරට ආර්ථිකයට සැලකිය යුතු දායකත්වයක් දක්වන කර්මාන්තයක් ලෙස බතික් කර්මාන්තය සැලකිය හැකියි.\nප්‍රදේශ රැසක ක්‍රියාත්මක එම කර්මාන්තය තුළින් බොහෝ පිරිසක් සිය ජීවිකාව සරි කරගන්නවා.\nමෙලෙස බතික් කර්මාන්තය ක්‍රියාත්මක වන ප්‍රදේශ අතරට මහනුවර දිස්ත්‍රික්කයේ, කුණ්ඩසාලය, තෙල්දෙණිය ඇතුළු ප්‍රදේශද ඇතුළත්.\nඑහෙත් එම කර්මාන්තකරුවන් පෙන්වා දෙන්නේ, පසුගිය සමයේ තමන් ලද ආදායම වර්තමාන්තය වනවිට බොහෝ සෙයින් පහළ ගොස් ඇති බවයි.\nනිසි පුහුණුවක් ලබාගැනීමට ආයතන නොමැතිකම, අමුද්‍රව්‍ය සොයා ගැනීමේ සහ මූල්‍ය පහසුකම් සපයා ගැනීමේ අපහසුතා මේ වනවිට බතික් කර්මාන්තය පහත වැටීමට හේතු වී ඇති කරුණු අතර ප්‍රමුඛ වනවා.\nකර්මාන්තකරුවන් පෙන්වා දෙන්නේ, කොවිඩ් 19 වසංගත ව්‍යාප්තියත් සමග තමන් දැඩි අසරණ තත්ත්වයකට පත්වූ බවයි.\nමෙම කර්මාන්තකරුවන් ඉල්ලා සිටින්නේ, සිය කර්මාන්ත අපහසුවකින් තොරව පවත්වා ගෙන යාම සඳහා රජයේ අවධානය යොමු කරන ලෙසයි.",
       "URL": "https://www.hirunews.lk/246365/බතික්-කර්මාන්තකරුවන්-දැඩි-අසරණ-තත්ත්වයකට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2561"
}