{
       "Source": "hirunews",
       "Timestamp": "Thursday, 06 August 2020 - 8:08",
       "Headline": "මහ මැතිවරණයේ ඡන්දය ගණන් කිරීම ඇරඹේ - ලද සැනින් ප්‍රතිඵල හිරු වෙතින්",
       "News Content": "මහ මැතිවරණයට අදාළ ඡන්ද ගණන් කිරීමේ කටයුතු මේ වනවිට ආරම්භ කර තිබෙනවා.\nමැතිවරණ කොමිසම සම්බන්ධ ආරංචි මාර්ග සඳහන් කළේ පළමුව තැපැල් ඡන්ද ගණන් කිරීමේ කටයුතු ආරම්භ කර ඇති බවයි.\nඒ අනුව පස්වරු 2.30න් පසු මැතිවරණ ප්‍රතිඵල නිකුත් කිරීමේ හැකියාව පවතින බවයි මැතිවරණ කොමිසමේ සභාපති මහින්ද දේශප්‍රිය සඳහන් කළේ.\nමේ අතර ගාල්ල දිස්ත්‍රික්කයේ ඡන්ද ගණනය කිරීමේ කටයුතු අද උදෑසන 7ට ආරම්භ කෙරුණු බවයි දිස්ත්‍රික් තේරීම් භාර නිලධාරී සෝමරත්න විදානපතිරණ ප්‍රකාශ කළේ.\nදහවල් 12 පමණ වනවිට ගාල්ල දිස්ත්‍රික්කයේ පළමු නිල ඡන්ද ප්‍රතිඵලය නිකුත් කිරීමට බලාපොරොත්තු වන බවද ඔහු  කියා සිටියා.\nමේ අතර මාතර දිස්ත්‍රික්කයේද ඡන්දය ගණනය කිරීමේ කටයුතු ආරම්භ කළ බව දිස්ත්‍රික් තේරීම් භාර නිලධාරී ප්‍රදීප් රත්නායක ප්‍රකාශ කළා.\nප්‍රදේශයට මේ වනවිට වර්ෂාවෙන් යම් බලපෑමක් එල්ලවී ඇති අතර, ඒ හේතුවෙන් මැතිවරණ නිලධාරීන් පැමිණීමේදී බාධා මතුව ඇති බවයි ඔහු ප්‍රකාශ කළේ.\nකෙසේ වෙතත් ඡන්ද ගණනය කිරීමේ කටයුතු නිසි පරිදි අඛන්ඩව සිදුකරමින් පවතින බවද මාතර දිස්ත්‍රික් තේරීම් භාර නිලධාරීවරයා ප්‍රකාශ කළා.\nඊයේ පස්වරු පහට ඡන්ද විමසීම අවසන් වීමෙන් පසු ඡන්ද පෙට්ටි ගණන් කිරීමේ මධ්‍යස්ථාන වෙත රැගෙන ගොස් අවසන් බව දිස්ත්‍රික් තේරීම් භාර නිලධාරීන් සඳහන් කළා.\nමීට පෙර මැතිවරණවලදී සිදුවූ පරිදි මෙවර ඡන්දය ගණන් කිරීමේ කටයුතු ඊයේ රාත්‍රියේ සිදුවූයේ නැහැ.\nඊයේ පස්වරු 5 ට ඡන්දය ප්‍රකාශ කිරීම අවසන් වීමෙන් අනතුරුව ඡන්ද පෙට්ටි ඒ ඒ ඡන්ද ගණන් කිරීමේ මධ්‍යස්ථාන වෙත රැගෙන ඒම ආරම්භ වුණා.\nමෙවර මහ මැතිවරණයේ ඡන්ද ගණනය කිරීමල දිවයින පුරා ස්ථාපිත ප්‍රධාන මධ්‍යස්ථාන 77 කදී සිදුකෙරෙනවා.\nවැඩිම ගණන් කිරීමේ මධ්‍යස්ථාන සංඛ්‍යාව ගම්පහ දිස්ත්‍රික්කයේ ස්ථාපිත කර ඇති අතර, එම සංඛ්‍යාව 07ක්.\nකොළඹ දිස්ත්‍රික්කය තුළ ඡන්ද ගණනය කිරීමේ මධ්‍යස්ථන 4 ක් ස්ථාපනය කර තිබෙනවා.\nඒ කොළඹ රාජකීය, ඩී.එස්. සේනානායක, ඉසිපතන සහ තර්ස්ටන් යන විද්‍යාල තුළයි.\nගණන් කිරීමේ මධ්‍යස්ථාන වෙත රැගෙන එනු ලැබූ ඡන්ද පෙට්ටි අවසරලත් දේශපාලන පක්ෂ හා ස්වාධීන කණ්ඩායම්වල නියෝජිතයින් ඉදිරියේ තවත් බහාලුමක සීල් තබා ආරක්ෂිතව තැන්පත් කර තැබුනා.\nසියයට 71 ක ප්‍රකාශිත ඡන්ද ප්‍රතිශතයක් වාර්තාවූ මෙවර මහ මැතිවරණයේදී  එක්කෝටි දස ලක්ෂයකට ආසන්න පිරිසක් ඡන්දය ප්‍රකාශ කර තිබූ බව මැතිවරණ කොමිසම සඳහන් කළා.\nශ්‍රී ලංකා ප්‍රජාතාන්ත්‍රික සමාජවාදී ජනරජයේ 9 වන පාර්ලිමේන්තුව සඳහා මන්ත්‍රීවරුන් තෝරා පත් කර ගැනීම සඳහා පැවති ඡන්ද විමසීම ඊයේ පස්වරු පහට අවසන් වුණා.\nමන්ත්‍රීවරුන් 225 දෙනෙකු පාර්ලිමේන්තුවට තේරී පත්කර යැවීම සඳහා ඡන්දදායකයින් එක්කෝටි හැට දෙලක්ෂ 63,885 දෙනෙකු ඊයේ පැවති මහ මැතිවරණයට ඡන්දය ප්‍රකාශ කිරීම සඳහා සුදුසුකම් ලබා සිටි අතර, එක්කෝටි දස ලක්ෂයකට ආසන්න පිරිසක් ඡන්දය ප්‍රකාශ කර තිබුණා.\nඉන් ලක්ෂ 7 කට  ආසන්න සංඛ්‍යාවක් තැපැල් ඡන්ද බවයි මැතිවරණ කොමිසමේ සභාපතිවරයා සඳහන් කළේ.\nඅපේක්ෂකයින් 7452 ක් මෙවර මහමැතිවරණයට තරඟ වැදුණු අතර, ඉන් 3652 දෙනෙකු පිළිගත් දේශපාලන පක්ෂ හරහා තරඟ වැදුණා.\nස්වාධීන කණ්ඩායම් හරහා මැතිවරණයට තරඟ වැදුණු සංඛ්‍යාව සටහන් වුණේ 3800ක් ලෙසයි.\nදිවයින පුරා ඡන්ද මධ්‍යස්ථාන 12,985 කදී ඊයේ මැතිවරණය පැවති අතර, ඒ අනුව සමස්ත ප්‍රකාශිත ඡන්ද ප්‍රතිශතය සියයට 71ක් වූ බවයි මැතිවරණ කොමිමේ සභාපතිවරයා සඳහන් කළේ.\nමෙවර මහමැතිවරණයේ ඡන්දය ප්‍රකාශ කිරීම අතින් වැඩිම ප්‍රතිශතයක් සටහන්ව තිබුණේ නුවරඑළිය දිස්ත්‍රික්කයේයි.\nඑම ප්‍රතිශතය සියයට 75 ක්. අඩුම ප්‍රකාශිත ඡන්ද ප්‍රතිශතය සියයට 63 ක් වූ  අතර, එම ප්‍රතිශතය වාර්තාවුණේ පුත්තලම දිස්ත්‍රික්කයෙන්.\nමේ අතර මෙවර මහ මැතිවරණයේ ඡන්ද විමසීම සමස්ථයක් ලෙස කිසිදු ගැටළුවකින් තොරව පැවති බව මැතිවරණ කොමිසමේ සභාපති මහින්ද දේශප්‍රිය ප්‍රකාශ කළා.\nඒ, ඊයේ පස්වරුවේ මැතිවරණ කොමිෂන් සභා කාර්යාලයේ පැවති මාධ්‍ය හමුවකට එක්වෙමින්.\nඑහිදී තවදුරටත් අදහස් දක්වමින් ඔහු කියා සිටියේ ඡන්ද ශූන්‍ය කිරීමකට ලක් කිරීම වැනි බරපතල ගණයේ කිසිදු සිදුවීමක් වාර්තා නොවූ බවයි.\nපළමු ඡන්ද ප්‍රතිඵලය කුමන ප්‍රදේශයෙන් නිකුත් වේදැයි මාධ්‍යවේදීන් එහිදි මැතිවරණ කොමිසමේ සභාපති මහින්ද දේශප්‍රියගෙන් විමසීමක් කළ අතර, ඊට පිළිතුරු ලබාදීමෙන් අනතුරුව කොමිසමේ සභාපතිවරයා අවසාන වශයෙන් සඳහන් කළේ තමන් යළි මැතිවරණ කොමිසමේ සභාපතිවරයා ලෙස සිය කාර්යාලය තුළ මාධ්‍ය හමුවක් නොපවත්වන බවයි.\nසියලු තොරතුරු සහ මුල්ම ඡන්ද ප්‍රතිඵලයේ සිට සියලු නිල ඡන්ද ප්‍රතිඵල සඳහා, හිරුTV, හිරු FM, Gold FM, Sooriyan FM, Shaa FM, Hirunews.lk ,Hiru Gossip.lk ,සමඟ රැඳෙන්න.",
       "URL": "https://www.hirunews.lk/247202/මහ-මැතිවරණයේ-ඡන්දය-ගණන්-කිරීම-ඇරඹේ-ලද-සැනින්-ප්‍රතිඵල-හිරු-වෙතින්",
       "Category": "Local News",
       "Parent URL": "https://www.hirunews.lk/local-news.php?pageID=2537"
}