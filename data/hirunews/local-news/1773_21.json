{
       "Source": "hirunews",
       "Timestamp": "Thursday, 05 August 2021 - 12:51",
       "Headline": "රථ පෙළපාලිය අවසානයේදී අත්අඩංගුවට ගත් 44 දෙනා අද කොටුව මහේස්ත්‍රාත් අධිකරණයට (වීඩියෝ)",
       "News Content": "වැටුප් විශමතා ගැටළුව මුල් කරගනිමින් ඊයේ පැවැත්වූ විරෝධතා රථ පෙළපාලිය අවසානයේදී අත්අඩංගුවට ගත් 44 දෙනා අද කොටුව මහේස්ත්‍රාත් අධිකරණයට ඉදිරිපත් කිරීමට නියමිතයි\nමේ අතර වරාය පොලිසියේ රඳවා සිටි විරෝධතාකරුවගේ සුවදුක් විමසීමට පැමිණි විපක්ෂ නායකවරයාම පොලිස් ස්ථානය තුළට යාමට අවසර ලබා නොදීමත් සමඟ උණුසුම් තත්ත්වයක්ද ඇති වුණා.\nවසර ගණනාවක් තිස්සේ පවතින වැටුප් ගැටලුවට නිසි විසඳමක් නොලැබීමට විරෝධය පළ කරමින් ගුරු විදුහල්පති වෘත්තීය සමිති ඊයේ මාර්ග 4 ක් ඔස්සේ විරෝධතා රථ පෙළපාළිවලින් කොළඹට පැමිණියා.\nඑම පෙළපාලි පැමිණියේ නුවර පාර, මීගමුව හයිලෙවල් පාර සහ ගාලුපාර ඔස්සේයි.\nජනාධිපති ලේකම් කාර්යාලය දක්වා පැමිණීමෙන් අනතුරුව විරෝධතාකරුවන් විසිර ගිය අතර එම අවස්ථාවේදී විරෝධතා සඳහා සහභාගී වූ 44 දෙනෙකු වරාය පොලිසිය මගින් අත්අඩංගුවට ගැනුණා.\nනීති විරෝධී රැස්වීමක සාමාජිකයින් වීම, මහා මාර්ගයේ රැඳී සිටිමින් අයුතු ලෙස අවහිර කිරීම, ජාතික මංමාවත් පනත යටතේ ප්‍රධාන මාර්ගයක් අවහිර කිරීම සහ නිරෝධායන හා රෝග වැළැක්වීමේ පනත උල්ලංඝනය කිරීම යන චෝදනා ඔවුන්ට එල්ල වී තිබෙනවා.\nඅත්අඩංගුවට ගත් පිරිසගේ සුව දුක් විමසීමට විපක්ෂ නායක සජිත් ප්‍රේමදාස මහතා ද අද වරාය පොලිස් ස්ථානය වෙත පැමිණියා.\nකෙසේ වෙතත් එහිදී පොලිස් ස්ථානය තුළට යාමට විපක්ෂ නායකවරයාට අවසර හිමිවුණේ නැහැ.\nඑහිදී හටගත්තේ උණුසුම් තත්ත්වයක්.\nමේ අතර ගුරු - විදුහල්පතිවරුන් අත්අඩංගුවට ගැනීමට එරෙහිව අද ප්‍රදේශ කිහිපයක විරෝධතා සංවිධාන කර තිබුණා.\nඑමෙන්ම වැටුප් විෂමතා ගැටලුවට කඩිනමින් විසඳුමක් ලබා දෙන ලෙස ඉල්ලා ගුරු - විදුහල්පති වෘත්තීය සමිති කිහිපයක් ඊයේ මහනුවර සිට කොළඹ දක්වා විරෝධතා පාගමනක් ආරම්භ කළා.\nඊයේ පස්වරුවේ එම විරෝධතා පාගමන කඩුගන්නාව ප්‍රදේශයෙන් නතර කෙරුණේ මධ්‍යම පළාත සහ සබරගමුව පළාත් අතර සංචරණය කිරීමට අවසර නොමැතිවීමේ ගැටලුව හේතුවෙන්.\nඅද මාවනැල්ලේ සිට ගලිගමුව දක්වා විරෝධතා පාගමන ගමන් කිරීමට නියමිතව තිබූ අතර, එය වළක්වමින් වාරණ නියෝගයක් නිකුත් කරන්නැයි කෑගල්ල පොලීසිය ඊයේ කෑගල්ල මහේස්ත්‍රාත් අධිකරණයෙන් ඉල්ලීමක් කර තිබුණත් එය ප්‍රතික්ෂේප කෙරුණා.\nඒ සඳහා අවශ්‍ය පියවර ගැනීමට සෞඛ්‍ය බලධාරීන් සිටින බවයි අධිකරණයේ මතය වී තිබුණේ.\nඒ අනුව එම පාගමන අද දෙවන දිනට මාවනැල්ල නගරයෙන්  ආරම්භ කෙරුණා.",
       "URL": "https://www.hirunews.lk/278921/රථ-පෙළපාලිය-අවසානයේදී-අත්අඩංගුවට-ගත්-44-දෙනා-අද-කොටුව-මහේස්ත්‍රාත්-අධිකරණයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1773"
}