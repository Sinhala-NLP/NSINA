{
       "Source": "hirunews",
       "Timestamp": "Wednesday, 26 July 2017 - 21:49",
       "Headline": "අත්අඩංගුවට ගත් ඛනිජ තෙල් සේවකයන්ට පොලිස් ඇප",
       "News Content": "කොළොන්නාව තෙල් ගබඩා පර්යන්තය ඉදිරිපිට රැඳී සිටිමින් කළහකාරීව හැසිරීමේ චෝදනා මත අත්අඩංගුවට ගත් සේවකයන් 16 දෙනා පොලිස් ඇප මත නිදහස් කර තිබෙනවා.\nඅද දහවල් අත්අඩංගුවට ගත් ඔවුන් වැලිකඩ පොලිසියට රැගෙන විත් ප්‍රකාශ සටහන් කරගෙන තිබුනා.\nඑම අවස්ථාවේදී ඒකාබද්ධ විපක්ෂය නියෝජනය කරන මන්ත්‍රීවරුන් පිරිසක් ද වැලිකඩ පොලිසියට පැමිණ සිටියා.\nමේ අතර ඛනිජ තෙල් වෘත්තීය සමිති සේවකයන් ක්‍රියාත්මක කළ වැඩ වර්ජනය ද අද පස්වරුවේ අත්හිටුවනු ලැබුවා.\nලබන අඟහරුවාදා තෙක් වර්ජනය තාවකාලිකව අත්හිටුවීමට තීරණය කළ බවයි අනතුරුව හිරු ප්‍රවෘත්ති අංශය වෙත අදහස් දැක්වූ ඛනිජ තෙල් වෘත්තිය සමිති එකමුතුවේ කැඳවුම්කරු ඩී.ජේ. රාජකරුණා ප්‍රකාශ කළේ.\nඒ ජනාධිපතිවරයා සමග අද පස්වරුවේ පැවති සාකච්ඡාවෙන් අනතුරුවයි.\nලබන අඟහරුවාදා යළි සාකච්ඡාවක් පැවැත්වෙන බවද ඩී.ජේ. රාජකරුණා කියා සිටියා.\nඅද පැවති සාකච්ඡාවට විෂයන්ට අදාළ අමාත්‍යවරු එක් නොවුණු බවයි ඔහු වැඩිදුරටත් කියා සිටියේ.\nමේ අතර අත්‍යාවශ්‍ය සේවා ක්‍රියාත්මක කිරීමට වර්ජනයට එක්වූ වෘත්තිය සමිති තීරණය කිරිමත් සමග ඉන්ධන බෙදාහැරීමේ කටයුතු ද අද පස්වරුවේ යථා තත්ත්වයට පත්වුණා.\nඒ අනුව අද අලූයම සිට එම කටයුතුවල නිරතවූ හමුදා සෙබළුන් ඉවත් කරගත් බවයි  හමුදා මාධ්‍ය ප්‍රකාශක බ්‍රිගේඩියර් රොෂාන් සෙනෙවිරත්න ප්‍රකාශ කළේ.",
       "URL": "https://www.hirunews.lk/166864/අත්අඩංගුවට-ගත්-ඛනිජ-තෙල්-සේවකයන්ට-පොලිස්-ඇප",
       "Category": "Local News",
       "Parent URL": "https://www.hirunews.lk/local-news.php?pageID=4401"
}