{
       "Source": "hirunews",
       "Timestamp": "Saturday, 08 April 2023 - 20:35",
       "Headline": "රාජස්ථාන්වරුන්ට තවත් ජයක් -මුම්බායි හා චෙන්නායිවරුත් තරග බිමේ",
       "News Content": "ඉන්දීය ප්‍රිමියර් ලීගයේ 11 වැනි තරගයේ ජය රාජස්ථාන් රෝයල්ස් කණ්ඩායම මීට ටික වේලාවකට (08) පෙර දිනාගත්තා.\nඒ ප්‍රතිවාදී දිල්ලි කැපිටල්ස් කණ්ඩායම ලකුණු 57කින් පරාජයට පත් කරමින්.\nපළමුව පන්දුවට පහර දුන් රාජස්ථාන්වරු පන්දුවාර 20 අවසානයේ දී කඩුලු 04ක් දැවී ලබා ගත් ලකුණු සංඛ්‍යාව 199ක්.\nඑහිදී විශිෂ්ට පිතිකරණයක නිරත වූ Jos Buttler ලකුණු 79ක් ලබාගත්තේ පන්දු 51ක් පමණක් වැය කරමින්.\nඑම ලකුණු 79 හයේ පහරකින් සහ දර්ශනීය හතරේ පහර 11කින් වර්ණවත් වුණා.\nබට්ල‍ර්ට අනගි සහායක් අනිත් අන්තයේ සිට ලබාදෙමින් Yashasvi Jaiswal ද ලකුණු 60ක් පන්දු 31කදී ලබාගත්තා.\nමෙම තරගයේ දැකිය හැකි තවත් විශේෂීම කාරණයක් වූයේ යශස්වි ජෑස්වාල් සහ ජොස් බට්ලර් සිය වේගකාරී ලකුණු රැස්කිරීම තුළ සමාන අයුරින් හයේ පහර සහ හතරේ පහර රැස්කර ගැනීමට සමත් වීමයි.\nයශස්වි ද තම ලකුණු පුවරුව ඉදිරියෙන් තමාගේ නමින් ලියාගත් එක් හයේ පහරක් සහ හතරේ පහර 11ක් ඇතුළත් වුණා.\nකෙසේවෙතත් ජයග්‍රහණයට දැවැන්ත ලකුණු 200ක ඉලක්කයක් හඹාගිය දිල්ලිවරුන් හට පන්දුවාර 20 අවසානයේ දී කඩුලු 09ක් දැවී ලබාගත හැකි වූයේ ලකුණු 142ක් පමණයි.\nDavid Warner (65) සහ Lalit Yadav (38) ක් පමණක් සිය කණ්ඩායම වෙනුවෙන් රැස්කර ගත් අතර සෙසු කිසිදු ක්‍රීඩකයෙකුට ලකුණු අතරට පිවිසීමේ හැකියාව සාර්ථක කරගැනීමට රාජස්ථාන්වරු ඉඩ දුන්නේ නැහැ.\nYuzvendra Chahal සහ Trent Boult කඩුලු 03 බැගින් බිඳ දැමූ අතර, රාජස්ථාන්වරු වෙනුවෙන් Ravichandran Ashwin ද කඩුලු 02ක් සහ Sandeep Sharma එක් කඩුල්ලක් බිඳ දමමින් ජයග්‍රහණය රාජස්ථාන්වරු අතරේ බෙදා ගැනීමට සමත් වුණා.\nමෙම තරගය මෙවර අයි.පී.එල්. තරගාවලියේ 11 වැනි තරගයයි.\nYashasvi Jaiswal තරගයේ වීරයා සම්මානය දිනාගත්තා.\nමේ අතර 12 වැනි තරගය ලෙස මේ වනවිට චෙන්නායි සුපර් කින්ග්ස් සහ මුම්බායි ඉන්දියන්ස් තරග වදිනවා.\nඒ වන්කඩේ ක්‍රිකට් ක්‍රීඩාංගණයේදියි.\nමේ වනවිට පළමුව පන්දුවට පහරදෙමින් සිටින්නේ මුම්බායිවරුන් වන අතර ඔවුන් පන්දුවාර 12කුත් පන්දු 05ක් අවසානයේ කඩුලු 05ක් දැවී ලකුණු 102ක් ලබා සිටිනවා.",
       "URL": "https://www.hirunews.lk/332044/රාජස්ථාන්වරුන්ට-තවත්-ජයක්-මුම්බායි-හා-චෙන්නායිවරුත්-තරග-බිමේ",
       "Category": "Local News",
       "Parent URL": "https://www.hirunews.lk/local-news.php?pageID=425"
}