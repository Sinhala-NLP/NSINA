{
       "Source": "hirunews",
       "Timestamp": "Saturday, 09 July 2022 - 9:29",
       "Headline": "හෙරොයින් සමග දෙදෙනකු පොලිස් අත්අඩංගුවට - ගුද මාර්ගයේ දුම්කොළ සැඟවූ රැඳවියෙකුටත් වැඩ වරදියි",
       "News Content": "හෙරොයින් ළඟ තබාගෙන සිටි කාන්තාවක් සහ පුද්ගලයෙකු විශේෂ කාර්ය බලකායේ ආවේක්ෂණ නිලධාරින්ගේ අත්අඩංගුවට ගෙන තිබෙනවා.\nමෙම වැටලීම සිදු කර ඇත්තේ අතුරුගිරිය පොලිස් වසමේ කුඹුක හෝටලයට ආසන්න ප්‍රදේශයේදියි.\nඊයේ පස්වරුවේ සිදු කෙරුණු මෙම වැටලීමේ දී හෙරොයින් ග්‍රෑම් 60.75ක් සමගයි අදාළ සැකකරුවන් අත් අඩංගුවට ගැනුණේ.\nඅත් අඩංගුවට ගත් සැකකාරිනිය 27 හැවිරිදි වන අතර, 29 හැවිරිදි වියෙහි තරුණයෙකුත් මෙහිදී අත් අඩංගුවට ගැනුණා.\nපොලිස් භාරයට ගැනුණු මත්ද්‍රව්‍යවල දල වටිනාකම රුපියල් 60,000කට අධිකයි.\nසිද්ධිය සම්බන්ධයෙන් අතුරුගිරිය පොලිසිය වැඩිදුර විමර්ශන සිදු කරනවා.\nමේ අතර තහනම් ද්‍රව්‍ය බන්ධනාගාරයට රැගෙන යාමට උත්සාහ කළ රැඳවියෙකු විශේෂ කාර් ය බලකායේ නිලධාරින් විසින් අත් අඩංගුවට ගැනුණා.\nඒ ඊයේ (08) උදෑසන වැලිකඩ බන්ධනාගාර පරිශ්‍රයේ සිදු කෙරුණු වැටලීමකදියි.\nමෙලෙස අත් අඩංගුවට ගෙන ඇත්තේ මොනරාගල පදිංචි වයස අවුරුදු 46ක රැඳවියෙකුයි.\nමොහු බන්ධනාගාර රෝහලට ගොස් නැවත පැමිණීමේදියි මෙම සෝදිසි කිරීම සිදුකර ඇත්තේ.\nඑහිදියි ගුද මාර්ගයේ සඟවාගෙන සිටි විවිධ ප්‍රමාණයේ දුම්කොළ කැබලි කිහිපයක් සොයා ගැනුණේ.\nපොලිස් භාරයට ගැනුණු මෙම දුම්කොළ කැබලි 10 සමග රැඳවියා වැඩිදුර විමර්ශන සඳහා දෙවැනි පෙළ ජේලර් වෙත යොමු කර තිබෙනවා.",
       "URL": "https://www.hirunews.lk/309509/හෙරොයින්-සමග-දෙදෙනකු-පොලිස්-අත්අඩංගුවට-ගුද-මාර්ගයේ-දුම්කොළ-සැඟවූ-රැඳවියෙකුටත්-වැඩ-වරදියි",
       "Category": "Local News",
       "Parent URL": "https://www.hirunews.lk/local-news.php?pageID=1035"
}