{
       "Source": "hirunews",
       "Timestamp": "Thursday, 24 November 2022 - 7:18",
       "Headline": "අයිස් මත්ද්‍රව්‍යවලට දැඩි දඬුවම් දෙන පනතෙන් පොලිසිය වැඩ අරඹයි",
       "News Content": "අයිස් මත්ද්‍රව්‍ය ග්‍රෑම් පහකට වැඩි ප්‍රමාණයක් ළඟ තබා ගන්නා හෝ ජාවාරමේ නිරත වන පුද්ගලයන්ට මරණ දඬුවම හෝ ජීවිතාන්තය දක්වා සිර දඬුවම් ලබා දිය හැකි පරිදි සංශෝධනයට ලක් කෙරුණු විෂ වර්ග, අබිං සහ අන්තරාදායක ඖෂධ වර්ග පනත් කෙටුම්පත මේ වනවිට බලාත්මක යි.\nඒ අනුව අද සිට නව නීතිය යටතේ සැකකරුවන්ට එරෙහි ව නීතිය ක්‍රියාත්මක කරන බවයි පොලිස් මත්ද්‍රව්‍ය නාශක කාර්යාංශය සඳහන් කළේ.\nපසුගිය ඔක්තෝම්බර් මස 19 වැනි දා විෂ වර්ග, අබිං සහ අන්තරාදායක ඖෂධ වර්ග සංශෝධන පනත් කෙටුම්පත පාර්ලිමේන්තුවේ දී සම්මත වුණා.\nඊට කතානායක මහින්ද යාපා අබේවර්ධන විසින් ඊයේ සහතිකය සටහන් කිරීමත් සමඟ එය බලාත්මක වූ අතර, මත්ද්‍රව්‍ය ගෙන්වීම, ළඟ තබා ගැනීම සහ භාවිත කිරීම සම්බන්ධයෙන් කාලීන ව ඇති වන අවශ්‍යතාවයන් මත නීති ශක්තිමත් කිරීම සඳහා මෙම පනත සංශෝධනය කර තිබෙනවා.\nමේ අතර, කොළඹ පැවති මාධ්‍ය හමුවක දී අධිකරණ අමාත්‍ය, ආචාර්ය විජේදාස රාජපක්ෂ කියා සිටියේ, ලබාගත් අසම්පූර්ණ වාර්තාවලට අනුව මෙරට ලක්ෂ පහකට ආසන්න කණ්ඩායමක් මත්ද්‍රව්‍ය ලබාගන්නා බවට අනාවරණ වී ඇති බව යි.\nඑසේම අයිස් මත්ද්‍රව්‍ය පාසල් දරුවන් අතර වැඩි වශයෙන් ව්‍යාප්ත ව ඇති බවද ඔහු එහිදී කියා සිටියා.\nමේ අතර, මේ වසරේ ජනවාරි පළමු වනදා සිට මේ මාසයේ මුල් සතිය වනවිට සිදු කළ වැටලීම්වලින් අයිස් මත්ද්‍රව්‍ය කිලෝග්‍රෑම් 103කට වැඩි ප්‍රමාණයක් පොලිස් භාරයට ගෙන ඇති අතර, එහි දී පුද්ගලයින් 7,536ක් අත්අඩංගුවට ගෙන තිබෙනවා.\nඑහි විශේෂත්වය වන්නේ දිවයින පුරා පිහිටි පොලිස් ස්ථාන මගින් සිදු කළ වැටලීම්වල දී ඉන් වැඩි ප්‍රමාණයක් සොයාගෙන තිබීම යි.",
       "URL": "https://www.hirunews.lk/321118/අයිස්-මත්ද්‍රව්‍යවලට-දැඩි-දඬුවම්-දෙන-පනතෙන්-පොලිසිය-වැඩ-අරඹයි",
       "Category": "Local News",
       "Parent URL": "https://www.hirunews.lk/local-news.php?pageID=713"
}