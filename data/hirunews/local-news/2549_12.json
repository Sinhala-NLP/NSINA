{
       "Source": "hirunews",
       "Timestamp": "Thursday, 30 July 2020 - 18:44",
       "Headline": "CIDය හමුවට පැමිණි ETI අධ්‍යක්ෂවරුන් 4 දෙනා පැය 8කට පසුව පිටව යයි (වීඩියෝ)",
       "News Content": "ප්‍රකාශයක් ලබාදීම සඳහා අද පෙරවරුවේ පළමු වතාවට අපරාධ පරීක්ෂණ දෙපාර්තමේන්තුවට පැමිණි ඊ.ටී.අයි. සමාගමේ අධ්‍යක්ෂවරුන් වන ජීවක එදිරිසිංහ, නාලක එදිරිසිංහ, දීපා එදිරිසිංහ සහ අසංක එදිරිසිංහ පැය 08 කට වැඩි කාලයක් ප්‍රකාශ ලබාදීමෙන් අනතුරුව ඉන් පිටව ගොස් තිබෙනවා.\nඔවුන් අද පෙරවරු 10.15 ට පමණ අපරාධ පරීක්ෂණ දෙපාර්තමේන්තුවට පැමිණි අතර, අද පස්වරු 6.30 ට පමණ ඉන් පිටව ගිය බවයි හිරු වාර්තාකරු සඳහන් කළේ.\nඊ.ටී.අයි. සමාගමේ අක්‍රමිකතා සහ අයථා ක්‍රියා පිළිබඳව සිදුකෙරෙන විමර්ශනවලට අදාළවයි ප්‍රකාශයක් ලබාගැනීම සඳහා ඔවුන් මෙලෙස කැඳවා තිබුණේ.\nහෙට යළි ඔවුන් අපරාධ පරීක්ෂණ දෙපාර්තමේන්තුවට කැඳවා තිබෙනවා.\nමීට පෙර, අධිකරණයේ පෙනී නොසිටීම හේතුවෙන් ඊ.ටී.අයි. සමාගමේ අධ්‍යක්ෂවරුන් වන ජීවක එදිරිසිංහ, නාලක එදිරිසිංහ, අසංක එදිරිසිංහ සහ දීපා එදිරිසිංහ අත්අඩංගුවට ගෙන අධිකරණයට ඉදිරිපත් කරන ලෙස කොළඹ අතිරේක මහේස්ත්‍රාත් ප්‍රියන්ත ලියනගේ වරෙන්තුවක් ද නිකුත් කළා.\nඒ පසුගිය ජුනි 16 වනදායි.\nඑසේම, ඊ.ටී.අයි. ගණුදෙනුව සම්බන්ධයෙන් සොයා බැලීමට පත් කළ ජනාධිපති කොමිසමේ විමර්ශන වලදී ද එම සමාගමේ අක්‍රමිකතා සම්බන්ධයෙන් තොරතුරු රැසක් හෙළි වුණා.\nමහ බැංකුවට හෙළි නොකළ ගිණුම්වලින් රුපියල් කෝටි ගණනක මුදල් ඊ.ටී.අයි. අධ්‍යක්ෂක මණ්ඩලයේ පෞද්ගලික පරිහරණය සඳහා යොදා ගත් ආකාරය එහිදී අනාවරණ වීම විශේෂත්වයක්.\nමේ අතර, කොළඹ අද පැවති මාධ්‍ය හමුවකදී ඊ.ටී.අයි. තැන්පත්කරුවන් සුරැකීමේ ස්වාධීන සංගමයේ සභාපතිනි අනූෂා ජයන්ති කියා සිටියේ ඊ.ටී.අයි. අධ්‍යක්ෂවරුන්ගෙන් ප්‍රකාශ ලබාගැනීමෙන් නතර නොවී ඔවුන් අත්අඩංගුවට ගෙන රක්ෂිත බන්ධනාගාරගත කළ යුතු බවයි.",
       "URL": "https://www.hirunews.lk/246784/cidය-හමුවට-පැමිණි-eti-අධ්‍යක්ෂවරුන්-4-දෙනා-පැය-8කට-පසුව-පිටව-යයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2549"
}