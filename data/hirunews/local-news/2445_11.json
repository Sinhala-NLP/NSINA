{
       "Source": "hirunews",
       "Timestamp": "Friday, 18 September 2020 - 19:21",
       "Headline": "හරීන්ට පාර්ශව රැසකින් විරෝධය (වීඩියෝ)",
       "News Content": "පාස්කු ඉරිදා ත්‍රස්ත ප්‍රහාරය පිළිබද විමර්ශනය කරන ජනාධිපති කොමිසම හමුවේ පාර්ලිමේන්තු මන්ත්‍රි හරීන් ප්‍රනාන්දු සිදුකල ප්‍රකාශය සම්බන්ධයෙන් මේ වනවිට සමාජයේ විවිධ පාර්ශව වලින් එල්ලවන්නේ දැඩි විරෝධයක්.\nඑහිදි ඔහු කියා සිටියේ පාස්කු ප්‍රහාරය පිළිබඳ බොහෝ පාර්ශව පෙර දැනුවත් වී ඇති බැවින් කතෝලික පල්ලියද මේ ගැන දැන සිටින්නට ඇතැයි තමන් විශ්වාස කරන බවයි.\nමෙරට කතෝලික සභාවේ නායකයා සෑම වර්ෂයකම පාස්කු ඉරුදින උදෑසන දිව්‍ය පූජාවක් පවත්වන පසුබිමක, පසුගිය වසරේ පමණක් එය සිදු නොකරන ලද්දේ උන්වහන්සේ ප්‍රහාරය පිළිබද පෙර දැනුවත්ව සිටි නිසාද යන්න පිළිබඳ විශේෂ විමර්ශනයක් කලයුතු බවද මන්ත්‍රීවරයා ප්‍රකාශ කර තිබුණා.\nඑහිදී ජනාධිපති නීතිඥ ශමිල් පෙරේරා සාක්ෂිකරුගෙන් විමසුවේ අගරදගුරු හිමිපාණන් සෑම වර්ෂයකම පාස්කු දේව මෙහෙය පවත්වන්නේ පාස්කු ඉරුදිනට පෙර සෙනසුරාදා දින මධ්‍යම රාත්‍රියේ බව තමන් මන්ත්‍රීවරයාට යෝජනා කළහොත් ඔහු එය පිලිගන්නවා ද යන්නයි.\nඊට ප්‍රතිචාර දක්වමින්, තමන් පෙර කළ ප්‍රකාශය පදනම් විරහිතව හුදෙක්, මනසට ආ පමණින් සාක්ෂි නොමැතිව කළ ප්‍රකාශයක් බව පිළිගන්නා බව සාක්ෂිකාර හරීන් ප්‍රනාන්දු මන්ත්‍රීවරයා සඳහන් කරනු ලැබුවා.\nකෙසේ වෙතත්, මනසට ආ පමණින් ප්‍රකාශ සිදුකරන්නේ උන්මන්තකයින් පමණක් බවයි මීගමුව  - කුරණ ශාන්ත මරියා දේවස්ථානයේ පාලක සිරිල් ගාමිණී පියතුමන් හිරු ප්‍රවෘත්ති අංශයට සඳහන් කළේ.\nඑසේම, රාජ්‍ය අමාත්‍ය නිමල් ලන්සා ද, පාර්ලිමේන්තු මන්ත්‍රී හරීන් ප්‍රනාන්දු සිදුකළ මෙම ප්‍රකාශය සම්බන්ධයෙන් අදහස් පළ කරමින් කියා සිටියේ කතෝලික සභාව හෝ කතෝලික ජනතාව පාස්කු ඉරිදා ප්‍රහාරය පිළිබඳව දැනුවත්ව නොසිටි බවයි.\nජාත්‍යන්තර රාජ්‍ය නොවන සංවිධානවලින් සහ විවිධ ත්‍රස්ත්‍රවාදී කණ්ඩායම්වලින් ලැබෙන මුදල්වලින් යැපෙන හරීන් ප්‍රනාන්දු මන්ත්‍රීවරයා සිදුකරන මෙවැනි ප්‍රකාශ පිළිබඳව කණගාටුවන බවයි රාජ්‍ය අමාත්‍ය නිමල් ලන්සා වැඩිදුරටත් සඳහන් කළේ.",
       "URL": "https://www.hirunews.lk/250550/හරීන්ට-පාර්ශව-රැසකින්-විරෝධය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2445"
}