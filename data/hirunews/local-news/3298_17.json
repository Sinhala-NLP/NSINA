{
       "Source": "hirunews",
       "Timestamp": "Sunday, 16 June 2019 - 6:42",
       "Headline": "උතුම් පොසොන් පොහොය අදයි",
       "News Content": "ලක්දිව වැසියන් ශිෂ්ඨාචාරගත කරමින් සම්බුදු දහමේ මහිමය අපට ලැබුණු සුපින්වත් දිනය ලෙස පොසොන්පුර පසලොස්වක දිනය හැදින්විය හැකියි.\nබුදු දහම ගෞතම මුනිඳුන්ගේ වදනින් ම අසා තිබූ අපේ ජනතාවට එහි ගැඹුරු අරුත සාර්ථකව වටහා ගැනීමට මග භෙළි වී තිබුනේ නැහැ.\nයක්ෂයින්, නාගයින්, වෘක්ෂ, දෙවියන්, වන්දනා කරමින් අපේ මිනිසුන් බහුතරයක් විවිධ මිත්‍යා විශ්වාසයවල එළැඹගෙන සිටියේ ලෞකික සහ ලෝකෝත්තර සැපත වැරදි ලෙස දකිමින්.\nඑවන් ජාතියකට බුදු දහමේ සදාතනික උරුමය රැගෙන මිහිදු මා හිමියන් අද වන් දිනක ශ්‍රී‍්‍ර ලංකාවට පැමිණියා.\nඑදා සිට අපි බෞද්ධත්වය මත රට, ජාතිය, දේශය, ගුණාංග මෙන්ම ජීවිතය ද ගොඩනැගූ අය වෙමු.\nදැන් ශ්‍රී ලංකාව ලොව නිර්මල සත්‍ය, පරමාදර්ශ්‍රී වූ බුදු දහමේ මුදුන්මල්කඩයි.\nසම්බුද්ධ පරිනිර්වාණයෙන් වසර 236කට පසු දඹදිව තුන්වන ධර්ම සංගායනාව පැවැත්වුණා.\nඒ කාලිංග යුද්ධයෙන් කලකිරී බුදුසරණ ගිය ධර්මාශෝක අධිරාජ්‍යයාගේ අනුග්‍රහයෙන්.\nධර්මාශෝක දඹදිව රජ කරන කාලයේ අනුරපුර රාජධානියේ විසුවේ මුටසීව රජ පුත් දේවානම්පියතිස්සයි.\nඔවුන් දෙදෙනා කිසිදා නොදුටු මිතුරන් වුණා.\nතුන්වන ධර්ම සංගායනාවෙන් පසු සිදුවූ ඉතාම වැදගත් ධර්ම ප්‍රචාරක කටයුත්ත නවරට සසුන් පිහිටුවීමයි.\nධර්මාශෝක ලොව වටිනාම වස්තුව වූ උත්තරීතර සම්බුදු දහම තම පුතු වූ මිහිඳු හිමියන් අත, මිතුරු දෙවනපෑතිස් වෙත තෑගි කර එව්වා.\nඒ පොසොන් පොහෝ දිනයි. ඉට්ඨිය, උත්තිය, සම්බල, භද්දසාල යන මහ රහතුන් වහන්සේලාත්, සුමන සාමනේරයන් සහ භණ්ඩුක උපාසකත් උන්වහන්සේ සමග පැමිණි පිරිසට අයත්.\nමිහින්තලා පව්වේදී චුල්ලහත්ථිපද්‍යෝපම සූත්‍රය ඇසූ රජු තිසරණ සහිත පංච සීලයේ පිහිටා බෞද්ධයෙකු වන්නේ අවිද්‍යාව නමැති මෝහාන්ධකාරය දුරුකරන සත්‍ය මඟට ලක්වැසියන් යොමුකරමින්.\nමිනිසෙකුගේ උතුම් ලෞකික පරමාර්ථයන් ඉටුකර ගැනීමට හෝ සසරින් එතෙර වී නිවන් අවබෝධ කර ගැනීමට  අනුගමනය කළයුතු ක්‍රමවේදය පැහැදිලි කරන සුත්‍ර දේශනාවක් ලෙසයි චුල්ලහත්ථිපද්‍යෝපම සූත්‍ර දේශනාව හැඳින්විය හැක්කේ.\nශාසන ඉතිහාසයේ සඳහන් පරිදි මිහිඳු හිමියන් සමචිත්ත පරියාය සූත්‍රය දෙවියන් උදෙසා දේශනා කර ඇත්තේ අද වන් දිනකයි.\nඑසේම බන්ඩුක උපාසක මහන උප සම්පදාව ලැබීම මෙන්ම බුදු පියාණන් වහන්සේ ප්‍රථම වරට රුවන්ගෙයි වැඩ හිදිමින් සවනක් ඝණ බුදුරැස් විහිදවීම ද අදවන් දිනක සිදුවූ බව ශාසනික ඉතිහාසයේ සදහන්.",
       "URL": "https://www.hirunews.lk/218485/උතුම්-පොසොන්-පොහොය-අදයි",
       "Category": "Local News",
       "Parent URL": "https://www.hirunews.lk/local-news.php?pageID=3298"
}