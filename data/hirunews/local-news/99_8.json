{
       "Source": "hirunews",
       "Timestamp": "Monday, 14 August 2023 - 14:14",
       "Headline": "ගොවීන්ට රුපියල් බිලියන ගණනින් වන්දි",
       "News Content": "වියළි කාලගුණය හේතුවෙන් ඉතිහාසයේ ප්‍රථම වතාවට ගොවීන්ට රුපියල් බිලියන ගණනින් වන්දි ගෙවීමට මේ වසරේදී සිදුවන බව කෘෂිකර්ම අමාත්‍ය මහින්ද අමරවීර පවසනවා.\nඑමෙන්ම ඉදිරියේදී රට තුළ ආහාර හිඟයක් මතුවීමේ බරපතළ අවදානමක් මතුව ඇති බව ද අමාත්‍යවරයා පෙන්වා දෙනවා.\nපවතින වියළි කාලගුණික තත්ත්වය හේතුවෙන් ප්‍රදේශ රැසක කෘෂි වගාවන්ට දැඩි හානි සිදුව තිබෙනවා.\nමේ හේතුවෙන් අක්කර ගණනින් කුඹුරු සහ භෝග වගා විනාශ වී ඇති බව වාර්තා වෙනවා.\nනොච්චියාගම ප්‍රදේශයේ ද ජලය නොමැතිකමින් වී වගාව විනාශ වී තිබෙනවා.\nමහවැලි ජල යෝජනා ක්‍රමය මගින් නිසි පරිදි ජලය ලබා නොදීමෙන් මෙම හානි සිදුවීම හේතුවෙන් ගොවීන් රජයෙන් වන්දියක් ද ඉල්ලා සිටිනවා.\nමේ අතර, සමනළ වැවෙන් උඩවලව ජලාශයට ජලය නිකුත් කිරීම පසුගිය දා ආරම්භ කෙරුණා.\nඉන් අනතුරුව ගොවිබිම් වෙත ජලය නිකුත් කිරීම සිදුකෙරුණේ මහවැලි අධිකාරියේ පූර්ණ අධීක්ෂණය යටතෙයි.\nඅද වනවිට උඩවලව ජලාශයේ පවතින ජල ධාරිතාව අක්කර අඩි 5871ක්.\nඑමෙන්ම දෛනිකව ගොවිතැන් කටයුතු සඳහා අක්කර අඩි 1508ක ජල ප්‍රමාණයක් නිකුත් කිරීමට කටයුතු කරන බවයි ජලාශය භාර ඉංජිනේරුවන් පවසා සිටියේ.\nකෙසේ වෙතත් ජලාශයේ පවතින ජල ධාරිතාව අනුව ගොවිබිම් සඳහා ජලය නිකුත් කිරීම තවදුරටත් සිදු කළ හැක්කේ දින 04ක පමණ කාලයකට බවයි ඉංජිනේරුවන් වැඩිදුරටත් පවසන්නේ.",
       "URL": "https://www.hirunews.lk/344791/ගොවීන්ට-රුපියල්-බිලියන-ගණනින්-වන්දි",
       "Category": "Local News",
       "Parent URL": "https://www.hirunews.lk/local-news.php?pageID=99"
}