{
       "Source": "hirunews",
       "Timestamp": "Sunday, 31 December 2017 - 12:20",
       "Headline": "කඩවත වෙඩි තැබීමට හේතුව හෙළිවේ",
       "News Content": "කඩවත - රන්මුතුගල වෙඩි තැබීමේ සිද්ධියට හේතුව මුදල් ගණුදෙනුවක් බවට පොලීසිය සැක පළ කරනවා.\nඊයේ රාත්‍රියේ නිවසකට පැමිණ නාඳුනන පුද්ගලයන් දෙදෙනෙකු සිදුකළ මෙම වෙඩි තැබීමෙන් වයස අවුරුදු 37 ක පුද්ගලයෙකු මියගොස් තිබුණා.\nසැකකරුවන් පලාගොස් ඇති අතර, ඔවුන් අත්අඩංගුවට ගැනීමට මේ වනවිටත් විශේෂ මෙහෙයුමක් දියත් කර ඇති බවයි පොලීසිය සඳහන් කළේ.\nමියගිය පුද්ගලයා සිය අනියම් බිරිඳ සමග වාසය කර ඇති අතර, ඇය රාත්‍රී සමාජශාලාවක සේවය කරන තැනැත්තියක් බවද අනාවරණ වී තිබෙනවා.\nඑසේම පොලීසිය සඳහන් කළේ මියගිය පුද්ගලයා මුදල් පොලියට දීම සහ සීට්ටු දැමීම ආදී ගණුදෙනුවලට සම්බන්ධ පුද්ගලයෙකු බවයි.\nඑවැනි සිද්ධියකදී පැන නැගුණු ආරවුලක් මත මෙම ඝාතනය සිදුවන්නට ඇති බවටයි පොලීසිය සැක පළ කරන්නේ.",
       "URL": "https://www.hirunews.lk/179776/කඩවත-වෙඩි-තැබීමට-හේතුව-හෙළිවේ",
       "Category": "Local News",
       "Parent URL": "https://www.hirunews.lk/local-news.php?pageID=4149"
}