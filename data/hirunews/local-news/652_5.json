{
       "Source": "hirunews",
       "Timestamp": "Wednesday, 21 December 2022 - 18:28",
       "Headline": "මතට එරෙහි වූ විදුහල්පතිරුන්ට තර්ජන - ප්‍රාථමික අංශවල වාර විභාග නවතී",
       "News Content": "ලබන වසරේ සිට ප්‍රාථමික අංශය සඳහා වාර විභාග නොපවත්වන බව අධ්‍යාපන අමාත්‍ය සුසිල් ප්‍රේම්ජයන්ත පවසනවා.\nඒ අනුව පාඩමෙන් පාඩමට සිසුන්ට අභ්‍යාස ලබා දී ඒවා වර්ෂ අවසානයේ පවත්වන විභාගයේ ලකුණු මත සිසු ඇගයීම් හා තක්සේරුකරණ ක්‍රියාවලිය ක්‍රියාවට නංවන බවයි අමාත්‍යවරයා පෙන්වා දෙන්නේ.\nකොළඹ අද පැවති උත්සවයකට එක් වෙමින් අධ්‍යාපන අමාත්‍යවරයා මෙම අදහස් පළ කළා.\nමේ අතර, පාසල් ළමුන් අතර, අයිස් ඇතුළු මත්ද්‍රව්‍ය භාවිතය වැළැක්වීම සඳහා ගම්පහ දිස්ත්‍රීක්කයේ සියලුම පාසල්වල ලබන වසරේ ජනවාරි පළමුවනදා සිට සුපරීක්ෂක කමිටු ක්‍රියාත්මක කිරීම අනිවාර්්‍යකර තිබෙනවා.\nඒ අනුව කමිටු පිහිටුවා නොමැති පාසල්වල කඩිනමින් එම කමිටු පිහිටුවන ලෙසටයි අමාත්‍ය ප්‍රසන්න රණතුංග අධ්‍යාපන බලධාරීන්ට උපදෙස් ලබා දී ඇත්තේ.\nඑමෙන්ම, කොළඹ දිස්ත්‍රික්කයේ පාසල් 200 ක ගුරුවරුන් 200 ක් මත්ද්‍රව්‍ය නිවාරණය සඳහා ඉදිරි දින 3 ඇතුළත පුහුණුකරන බව අන්තරායක ඖෂධ පාලක ජාතික මණ්ඩලයේ සභාපති ශාක්‍ය නානායක්කාර පවසනවා.\nහිරු ප්‍රවෘත්ති අංශය සමග සම්මුඛ සාකච්ඡාවකට එක්වෙමින් ඔහු වැඩිදුරටත් සඳහන් කළේ සිය පාසල් තුළ මත්ද්‍රව්‍ය නිවාරණය සඳහා එක්ව සිටින විදුහල්පති වරුන්ට මේ වන විට තර්ජන එල්ල වී ඇති බවයි.",
       "URL": "https://www.hirunews.lk/323222/මතට-එරෙහි-වූ-විදුහල්පතිරුන්ට-තර්ජන-ප්‍රාථමික-අංශවල-වාර-විභාග-නවතී",
       "Category": "Local News",
       "Parent URL": "https://www.hirunews.lk/local-news.php?pageID=652"
}