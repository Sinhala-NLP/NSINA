{
       "Source": "hirunews",
       "Timestamp": "Tuesday, 13 June 2017 - 12:58",
       "Headline": "උතුරේ ඇමති මණ්ඩලයම සංශෝධනය කිරීමට දෙමළ සන්ධානයේ විරෝධය",
       "News Content": "උතුර පළාත් සභාවේ අමාත්‍ය මණ්ඩලය මුළුමනින්ම සංශෝධනය කළහොත් ඊට විරෝධය පළ කරන බව දෙමළ ජාතික සන්ධානයේ පාර්ලිමේන්තු මන්ත්‍රී එම්.ඒ. සුමන්දිරන් පවසනවා.\nදූෂණ චෝදනා එල්ල වී ඇති අමාත්‍යවරුන් 04 දෙනාම ඉවත් කර නව අමාත්‍ය මණ්ඩලයක් පත් කිරීමට පළාත් ප්‍රධාන අමාත්‍ය සී. වී. විග්නේෂ්වරන් තීරණය කර ඇති බවට පළව ඇති මාධ්‍ය වාර්තා සම්බන්ධයෙන් හිරු ප්‍රවෘත්ති අංශය කළ විමසීමකට පිළිතුරු දෙමිනුයි ඔහු මේ බව කියා සිටියේ.\nඋතුරු පළාත් සභාවේ අමාත්‍යවරුන්ට එල්ල වී ඇති චෝදනා විමර්ශණය කිරීම සඳහා පළාත් ප්‍රධාන අමාත්‍ය සී.වී. විග්නේෂ්වරන් විශ්‍රාමික මහාධිකරණ විනිසුරුවරයෙකුගෙන් සමන්විත ත්‍රි පුද්ගල කමිටුවක් පත් කරනු ලැබුවා.\nඒ අනුව අමාත්‍යවරුන් 04 දෙනාම දූෂණ ක්‍රියාවන්ට සම්බන්ධ බවට එමඟින් තීරණය කෙරුණු අතර ඒ පිළිබඳ විශේෂ විවාදයක් ද හෙට දිනයේ පළාත් සභා සංකීර්ණයේදී පැවැත්වෙනවා.\nකෙසේ වෙතත්, දූෂණ සිද්ධීන් සාක්ෂි සහිතව තහවුරු වී ඇති අධ්‍යාපන අමාත්‍ය ටී.ගුරුකුලරාජා සහ කෘෂිකර්ම අමාත්‍ය පී. අයින්ගරනේෂන් පමණක් ඉවත් කළ යුතු බවයි දෙමළ ජාතික සන්ධානයේ මාධ්‍ය ප්‍රකාශකවරයා ද වන පාර්ලිමේන්තු මන්ත්‍රී එම්.ඒ. සුමන්දිරන් ප්‍රකාශ කළේ.\nඑහෙත් ඔවුන් දෙදෙනාට අමතරව දූෂණ චෝදනා එල්ල වන ධීවර අමාත්‍ය පී. ටෙනීෂ්වරම් සහ සෞඛ්‍ය අමාත්‍ය පී. සත්‍යලිංගම්ද අමාත්‍ය ධූරවලින් ඉවත් කර නව අමාත්‍ය මණ්ඩලයක් පත් කළ යුතු බවට පළාත් සභාවේ බහුතර මන්ත්‍රීවරුන් පිරිසක් පළාත් ප්‍රධාන අමාත්‍යවරයාගෙන් ඉල්ලා ඇති බවට වාර්තා වුණා.\nකෙසේ වෙතත් ධීවර සහ සෞඛ්‍ය අමාත්‍යවරුන් ඉවත් කිරීමට විරෝධය පළ කරන බවයි දෙමළ සන්ධානයේ පාර්ලිමේන්තු මන්ත්‍රී එම්.ඒ. සුමන්දිරන් කියා සිටියේ.",
       "URL": "https://www.hirunews.lk/163456/උතුරේ-ඇමති-මණ්ඩලයම-සංශෝධනය-කිරීමට-දෙමළ-සන්ධානයේ-විරෝධය",
       "Category": "Local News",
       "Parent URL": "https://www.hirunews.lk/local-news.php?pageID=4472"
}