{
       "Source": "hirunews",
       "Timestamp": "Sunday, 05 November 2017 - 13:08",
       "Headline": "ඉන්ධන පිරවුම්හල් අසළ තවදුරටත් පෝලිම්",
       "News Content": "ඉන්ධන සැපයුම යථා තත්ත්වයට පත් කිරීම සඳහා පියවර ගෙන තිබුණද දිවයිනේ ඇතැම් ප්‍රදේශවල ඉන්ධන පිරවුම්හල් අසළ තවදුරටත් දිගු පෝලිම් දක්නට ලැබෙනවා.\nහිරු ප්‍රාදේශීය වාර්තාකරුවන් සඳහන් කළේ ඇතැම් ඉන්ධන පිරවුම්හල්වලට තවමත් පෙට්‍රල් තොග ලැබී නොමැති බවයි.\nඑම පිරවුම්හල්වල පෙට්‍රල් නොමැති බවට සඳහන් කළ පුවරුද දක්නට ලැබෙන බව අප වාර්තාකරුවන් සඳහන් කළා.\nමේ අතර ඉන්ධන අවශ්‍යතාවට අමතරව පිරවුම්හල්වලින් අමතර බඳුන්වලට ඉන්ධන ලබාගැනීමෙන් වළකින ලෙස ඛනිජ තෙල් සම්පත් සංවර්ධන අමාත්‍යාංශය ජනතාවගෙන් ඉල්ලීමක් කරනවා.\nප්‍රමාණවත් පරිදි ඉන්ධන තොග, පිරවුම්හල් වෙත යොමුකර ඇති අතර, අද දහවල් වනවිට දෛනික ඉල්ලූම සපුරාලීමට හැකිවනු ඇති බවයි ඛනිජ තෙල් සම්පත් සංවර්ධන අමාත්‍යාංශය කියා සිටියේ.\nපෙරේදා දිනය වනවිට පෙට්‍රල් හිඟයක් පිළිබඳ පැතිර ගිය රාවයත් සමග බොහෝ ඉන්ධන පිරවුම්හල් අසළ පෝලිම් දක්නට ලැබුණා.\nඛනිජ තෙල් සම්පත් සංවර්ධන අමාත්‍යාංශය ප්‍රකාශ කළේ ප්‍රමිතියෙන් තොර ඉන්ධන නැවක් යළි හරවා යැවීමට සිදුවූ බවයි.\nලබන අඟහරුවාදා දිනය වනවිට එක්සත් අරාබි එමීර් රාජ්‍යයේ සිට ඉන්ධන නැවක් පැමිණීමට නියමිත අතර එතෙක් ඉන්ධන සංචිත භාවිත කිරීමට සිදුවන බව එම අමාත්‍යාංශය සඳහන් කළා.\nකෙසේ වෙතත් ඉන්ධන සංචිත කළමනාකරණය කිරීමේ අවශ්‍යතාවක් පවතින බවට බලධාරින් පිළිගත යුතු බවයි ලංකා ඛනිජ තෙල් නිදහස් සේවක සංගමය පවසන්නේ.",
       "URL": "https://www.hirunews.lk/175297/ඉන්ධන-පිරවුම්හල්-අසළ-තවදුරටත්-පෝලිම්",
       "Category": "Local News",
       "Parent URL": "https://www.hirunews.lk/local-news.php?pageID=4234"
}