{
       "Source": "hirunews",
       "Timestamp": "Monday, 06 December 2021 - 11:16",
       "Headline": "ප්‍රියන්ත කුමාරගේ දේහය ලාහෝර් ගුවන් තොටුපොළට (වීඩියෝ)",
       "News Content": "පාකිස්ථානයේ දී ඝාතනයට ලක් වූ ප්‍රියන්ත කුමාර දියවඩනගේ දේහය අද පෙරවරුවේ ලාහෝර් ගුවන් තොටුපොළට රැගෙන එනු ලැබුවා.\nමෙරට වේලාවෙන් දහවල් 12.30ට පමණ ශ්‍රී ලන්කන් ගුවන් සේවයට අයත් යානයකින් දේහය මෙරටට රැගෙන ඒමට නියමිත බවයි පාකිස්ථානයේ ශ්‍රී ලංකා මහ කොමසාරිස් වයිස් අද්මිරාල් මොහාන් විජේවික්‍රම ප්‍රකාශ කළේ.\nඒ අනුව දේහය රැගත් ශ්‍රී ලන්කන් ගුවන් යානය පස්වරු පහට පමණ මෙරටට ළඟාවීමට නියමිත ව තිබෙනවා.\nදේහය සම්බන්ධයෙන් පශ්චාත් මරණ පරීක්ෂණයක් මෙරට දී සිදු කිරීමට නියමිත අතර, මීගමුව රෝහලේ දී එම පරීක්ෂණය සිදු කිරීමෙන් පසු අනිද් දා දිනයේ දී අවසන් කටයුතු සිදු කිරීමටයි ඝාතනයට ලක් වූ ප්‍රියන්ත කුමාරගේ ඥාතීන් සැලසුම් කර ඇත්තේ.\nමේ අතර මෙම සිද්ධියට විරෝධය පළ කරමින් මීගොඩ විශේෂ ආර්ථික මධ්‍යස්ථානයේ වෙළඳසැල් අද දිනයේ වසා දමා තිබෙනවා.\nඑසේම මෙම සිද්ධියට විරෝධය පළ කරමින් මහා සංඝරත්නය ඇතුලු පිරිසක් අද පෙරවරුවේ කුරුණෑගල නගරයේදීද විරෝධතාවක නිරතවුණා.\nප්‍රියන්ත කුමාර දියවඩනගේ ඝාතනය සම්බන්ධයෙන් අත්අඩංගුවට ගත් සැකකරුවන් සියල්කොට් අධිකරණයට ඊයේ පස්වරුවේ ඉදිරිපත් කිරීමෙන් පසු ඉන් 13 දෙනෙකු රක්ෂිත බන්ධනාගාර ගත කෙරුණා. සැකකරුවන් අද ගුජරාන් වාලාහි ත්‍රස්ත මර්දන අධිකරණයටද ඉදිරිපත් කෙරෙනවා.\nමෙම ඝාතනය සම්බන්ධයෙන් මේ වනවිට අත්අඩංගුවට ගෙන ඇති සැකකරුවන් සංඛ්‍යාව 235 ක්. පසුගිය සිකුරාදා සිදුවූ මෙම ශ්‍රී ලාංකික කළමනාකරුගේ ඝාතනයට සම්බන්ධ වී ඇත්තේ දැඩි ඉස්ලාම් ආගමික මත දරන්නන් බවයි මේ වනවිට අනාවරණ වී ඇත්තේ.",
       "URL": "https://www.hirunews.lk/290158/ප්‍රියන්ත-කුමාරගේ-දේහය-ලාහෝර්-ගුවන්-තොටුපොළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1514"
}