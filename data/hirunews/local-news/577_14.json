{
       "Source": "hirunews",
       "Timestamp": "Thursday, 26 January 2023 - 19:29",
       "Headline": "විදුලි බල මණ්ඩලයට බරපතළ චෝදනාවක් - අපහාස චෝදනාවකුත් ඒ අතර (වීඩියෝ)",
       "News Content": "ශ්‍රී ලංකා මානව හිමිකම් කොමිෂන් සභාව සහ ශ්‍රී ලංකා මහජන උපයෝගිතා කොමිෂන් සභාව ලබාදුන් විධානයන් කඩකරමින් ලංකා විදුලිබල මණ්ඩලය අද දිනයේදීත් විදුලිය කප්පාදු කිරීමට පියවර ගෙන තිබෙනවා.\nඒ අනුව ප්‍රදේශ කිහිපයක හිරු වාර්තාකරුවන් සඳහන් කළේ පෙරදිනවල පරිදිම අද දිනයේදීත් විදුලි කප්පාදුව සිදුකළ බවයි.\nමානව හිමිකම් කොමිෂන් සභාවේ ඊයේ පැවති සාකච්ඡාවකදී විදුලිබල හා බලශක්ති අමාත්‍යංශය, මහජන උපයෝගිතා කොමිසන් සභාව, විදුලිබල මණ්ඩලය සහ ඛණිජ තෙල් නීතිගත සංස්ථාව සමථයකට එළැඹුනේ අද සිට බලපැවැත්වෙන පරිදි විදුලිය කප්පාදු නොකිරීමටයි.\nඑය උසස් පෙළ විභාගය අවසන් වන පෙබරවාරි මස 17 වනදා දක්වා ක්‍රියාත්මක කිරීම සඳහා එහිදී සමථයකට එළැඹුනු අතර එය විධානයක් ලෙස අද දිනයේදී මානව හිමිකම් කොමිෂන් සභාව නිකුත් කරනු ලැබුවා.\nඊට අදාළව කටයුතු කර අද පස්වරු 04 ට පෙර මානව හිමිකම් කොමිෂන් සභාවට වාර්තාකළ යුතු බවටද අදාළ විධානයේ දැක්වුණා.\nකෙසේ වෙතත් අදාළ විධානයට අනුව කටයුතු නොකළහොත් මානව හිමිකම් කොමිෂන් සභා පනතට ප්‍රකාරව කොමිෂන් සභා අධිකාරියට විරුද්ධව හෝ ඊට අගෞරව වන පරිදි අපහස කිරීමේ වරදට වරදකරු ලෙස ශ්‍රේෂ්ඨාධිකරණයට කරුණු වාර්තා කරන බවයි මානව හිමිකම් කොමිසම නිවේදනය කළේ.\nඑසේම ශ්‍රී ලංකා මහජන උපයෝගිතා කොමිසන් සභාව, ලංකා විදුලිබල මණ්ඩලයේ සභාපතිවරයාට ලිඛිතව දැනුම් දී තිබුණේ අද සිට උසස් පෙළ විභාගය අවසන් වන පෙබරවාරි 17 වනදා දක්වා විදුලිය කප්පාදු නොකරන ලෙසයි.\nකෙසේ වෙතත් ඊට පටහැනිව කටයුතු කරන්නේ නම් කොමිසම නීතිමය ක්‍රියාමාර්ග ගැනීමට කටයුතු කරන බවද එහි වැඩිදුරටත් සඳහන් වුණා.\nමේ අතර මහජන උපයෝගිතා කොමිසමේ සමාජිකයන් දෙදෙනෙකුට තර්ජනය කිරීමේ සිද්ධියට අදාළව රක්ෂිත බන්ධනාගාර ගතකර සිටි සමඟි ඒකාබද්ධ වෘත්තීය සමිති සන්ධානයේ කැඳවුම්කරු ආනන්ද පාලිත සහ විදුලිය පාවිච්චිකරන්නන්ගේ සංගමයේ ලේකම් සංජීව ධම්මික ඇපමත මුදාහැරීමට අධිකරණය අද නියෝග කළා.\nඔවුන් අද කොටුව මහේස්ත්‍රාත් අධිකරණයට ඉදිරිපත් කළ අවස්ථාවේ ඔවුන් රුපියල් ලක්ෂ 05 බැගින් වූ ශරීර ඇප 02 බැගින් නියම කෙරුණා.",
       "URL": "https://www.hirunews.lk/325956/විදුලි-බල-මණ්ඩලයට-බරපතළ-චෝදනාවක්-අපහාස-චෝදනාවකුත්-ඒ-අතර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=577"
}