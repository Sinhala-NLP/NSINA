{
       "Source": "hirunews",
       "Timestamp": "Monday, 26 September 2022 - 13:51",
       "Headline": "සාමකාමී උද්ඝෝෂණවලට බාධාවක් නැහැ - පැය හයකට පෙර දැනුවත් කරන්න (වීඩියෝ)",
       "News Content": "සාමකාමී උද්ඝෝෂණවලට බාධාවක් නොමැති අතර, විරෝධතාවන් පැවැත්වීමට පැය හයකට පෙර පොලිසිය දැනුවත් කර අවසර ලබාගත යුතු බව වැඩබලන ආරක්ෂක අමාත්‍ය ප්‍රමිත බණ්ඩාර තෙන්නකෝන් සඳහන් කළා.\nඔහු මේ බව ප්‍රකාශ කළේ රටේ ආරක්ෂක තත්වය සම්බන්ධයෙන් ප්‍රවෘත්ති දෙපාර්තමේන්තුවේ අද (26) පැවති මාධ්‍ය හමුවකට එක්වෙමින්.\nමෙහිදී අදහස් දැක්වූ ආරක්ෂක ලේකම් විශ්‍රාමික ජෙනරාල් කමල් ගුණරත්න ප්‍රකාශ කළේ ප්‍රජාතන්ත්‍රවාදී නොවන අයුරින් විරෝධතා දියත් කරන පිරිස්වලට එරෙහිව නීතිය ක්‍රියාත්මක කිරීමට අවශ්‍ය අවස්ථාවල දී ත්‍රිවිධ හමුදාවල සහාය ද ලබාගන්නා බවයි.\nමෙහිදී වැඩිදුරටත් අදහස් දැක්වූ වැඩබලන ආරක්ෂක අමාත්‍ය ප්‍රමිත බණ්ඩාර තෙන්නකෝන් සඳහන් කළේ ඇතැම් පාර්ශ්ව රට අස්ථාවර කිරීමේ උත්සහයක නිරතවන බවයි.\nමේ අතර කොළඹ පසුගියදා පැවති විරෝධතාව අතරතුර සමාජවාදී තරුණ සංගමයේ සාමාජිකයින් අත්අඩංගුවට ගැනීම ගැන පොලිස්පති වාර්තාව අද ලබාදීමට නියමිත බව මානව හිමිකම් කොමිසම පවසනවා.\nඑම කොමිසම සඳහන් කළේ අදාළ වාර්තාව සිය කොමිසම වෙත ලබාදෙන්නැයි පොලිස්පතිවරයාට දැනුම් දුන් බවයි.",
       "URL": "https://www.hirunews.lk/316353/සාමකාමී-උද්ඝෝෂණවලට-බාධාවක්-නැහැ-පැය-හයකට-පෙර-දැනුවත්-කරන්න-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=843"
}