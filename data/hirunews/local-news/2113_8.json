{
       "Source": "hirunews",
       "Timestamp": "Wednesday, 03 March 2021 - 14:16",
       "Headline": "කොරෝනා මරණ භූමදාන මාර්ගෝපදේශ සකස් කර අවසන් - වෛද්‍ය අසේල ගුණවර්ධන (වීඩියෝ)",
       "News Content": "තම දූපතේ කොරෝනා මරණ භූමදානය කිරීමට එරෙහිව කිලිනොච්චිය - ඉරණතිව් දූපතේ වැසියන් විරෝධතාවක නිරත වුණා.\nඉරණතිව් ජැටියේ පැවති මෙම විරෝධතාවට කතෝලික පියතුමන්ලා ඇතුළු 300කට වැඩි පිරිසක් එක්ව සිටි බවයි අප වාර්තාකරුවන් සඳහන් කළේ.\nකොරෝනා මරණ භූමදානය කිරීමට අදාළ ගැසට් නිවේදනය රජය විසින් ප්‍රකාශයට පත් කළ අතර, ඊයේ පැවති කැබිනට් තීරණ දැනුම් දීමේ මාධ්‍ය හමුවේදී කැබිනට් ප්‍රකාශක අමාත්‍ය කෙහෙළිය රඹුක්වැල්ල සඳහන් කළේ කොරෝනා මරණ භූමදානය කිරීම සඳහා කිලිනොච්චිය - ඉරණතිව් දූපත තෝරා ගෙන ඇති බවයි.\nවිරෝධතාවයේ නිරත වූ දූපත් වැසියන් ප්‍රකාශ කළේ තමන් ජීවත් වන භූමිය තුළ සිදුකරන මෙම ක්‍රියාවට කිසිසේත් ඉඩ ලබාදිය නොහැකි බවයි.\nමේ අතර, කොරෝනා මරණ භූමදානය කිරීම සම්බන්ධයෙන් වන මාර්ගෝපදේශ මේ වන විට සකස් කර අවසන් බවයි සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අසේල ගුණවර්ධන සඳහන් කළේ.",
       "URL": "https://www.hirunews.lk/264210/කොරෝනා-මරණ-භූමදාන-මාර්ගෝපදේශ-සකස්-කර-අවසන්-වෛද්‍ය-අසේල-ගුණවර්ධන-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2113"
}