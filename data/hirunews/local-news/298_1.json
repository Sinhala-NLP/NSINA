{
       "Source": "hirunews",
       "Timestamp": "Friday, 02 June 2023 - 22:17",
       "Headline": "රජය රට ගොඩ ගන්නවා වෙනුවට ජනතාව මර්ධනය කරනවා - විපක්ෂ නායක",
       "News Content": "අපේ රට සෞභාග්‍ය සම්පන්න දේශයක් ලෙස පැවතියත් වර්තමානය වන විට එට බංකොලොත් වී ඇති බවත් මේ බංකොලොත් භාවයෙන් ගොඩ ඒමට ආර්ථිකය වර්ධනය කරනවා වෙනුවට වත්මන් රජය ආර්ථිකය සංකෝචනය කරමින් සිටින බවත් පොලි අනුපාත වැඩිකර ව්‍යාපාර පවා රජය විසින් වට්ටවමින් සිටින බවත් විපක්ෂ නායකවරයා සජිත් ප්‍රේමදාස පවසනවා.\nවිපක්ෂ නායකවරයා වැඩිදුරටත් සඳහන් කළේ මෙවැනි තත්ත්වයක රට පවතිද්දි වත්මන් රජය විවිධ නීති රීති හරහා රටේ ජනතාවගේ ප්‍රජාතන්ත්‍රීය අයිතිය උල්ළංඝනය කරමින් සිටින බවත් මේ වන විට ජනතාවට ඇත්ත ගෙන එන නිදහස් මාධ්‍ය ආයතන පවා මර්ධනය කිරීමේ නීති ගෙන එන බවත් එම නීති හරහා තමන්ව විවේචනය කරන මාධ්‍ය ආයතන මර්ධනය කිරීමට උත්සාහ කරන බවයි.\nවිපක්ෂ නායකවරයා මේ බව කියා සිටියේ අද උදාවක ඇරබුම අරලගන්විල දම්මින්න ඉහල වැව ප්‍රදේශයේ මැටි කර්මාන්තකරුවන්ගේ ගැටලු සම්බන්ධයෙන් සොයා බැලීමට ගිය අතරතුර ය.\nඑසේම නව පනත් හරහා ජනතාව ත්‍රස්තවාදීන් ලෙස හංවඩු ගැසීමට සූදානම් බවත් මොවුන් මේ පනත් හරහා ජනතාවට ලබා දිය හැකි උපරිම හිංසනය ලබා දීමට කටයුතු කරන බවත් ඔහු සඳහන් කළා.\nමිනිසුන් ජීවත් කරවන්න රට වැටුනු තැනින් ගොඩ ගන්න කිසිම ක්‍රියාමාර්ගයක් නොගන්නා මේ රජය දිනෙන් දින ජනතාව පීඩාවට පත් කරන වැඩ කටයුතු කරමින් සිටින බවත් මේ තත්ත්වය වහා වෙනස් කල යුතු බවත් විපක්ෂ නායකවරයා එහි දී වැඩිදුරටත් ප්‍රකාශ කළා.",
       "URL": "https://www.hirunews.lk/336914/රජය-රට-ගොඩ-ගන්නවා-වෙනුවට-ජනතාව-මර්ධනය-කරනවා-විපක්ෂ-නායක",
       "Category": "Local News",
       "Parent URL": "https://www.hirunews.lk/local-news.php?pageID=298"
}