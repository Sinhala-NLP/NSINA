{
       "Source": "hirunews",
       "Timestamp": "Sunday, 26 March 2017 - 9:15",
       "Headline": "මන්ත්‍රී විමල් බන්ධනාගාර රෝහලට",
       "News Content": "රජයේ වාහන අවභාවිත කිරීමේ චෝදනාව සම්බන්ධයෙන් රක්ෂිත බන්ධනාගාර ගතකිරීමෙන් අනතුරුව වැලිකඩ බන්ධනාගාරය තුළ උපවාසයක නිරතවූ පාර්ලිමේන්තු මන්ත්‍රී විමල් වීරවංශ අද උදෑසන බන්ධනාගාර රෝහල වෙත රැගෙන ගියා.\nඅද උදෑසන වනවිට අසාධ්‍ය තත්ත්වයේ පසුවූ විමල් වීරවංශ මන්ත්‍රීවරයා මෙලෙස බන්ධනාගාර රෝහල වෙත යාම ප්‍රතික්ෂේප කළ බවයි ජාතික නිදහස් පෙරමුණේ පාර්ලිමේන්තු මන්ත්‍රී පද්ම උදයශාන්ත සඳහන් කළේ.\nකෙසේ වෙතත් පසුව බන්ධනාගාර නිලධාරීන්ගේ මැදිහත්වීමෙන් මන්ත්‍රිවරයා බන්ධනාගාර රෝහල වෙත ඇතුළත් කර තිබෙනවා.\nඑහිදී මහා සංඝරත්නය පැමිණ පිරිත් සජ්ඡායනා කළ බවද සඳහන්.\nරජයේ වාහන අවභාවිතා කිරීමේ චෝදනාව මත ජාතික නිදහස් පෙරමුණේ නායක පාර්ලිමේන්තු මන්ත්‍රී විමල් වීරවංශ අත්අඩංගුවට ගනු ලැබුවේ පසුගිය ජනවාරි මස 10 වනදායි.\nඉන් අනතුරුව අවස්ථා කිහිපයකදී මන්ත්‍රීවරයා අධිකරණය හමුවට ඉදිරිපත් කෙරුණු අතර එහිදී යළි ඔහු රක්ෂිත බන්ධනාගාර ගත කිරීමටයි නියම වුණේ.\nවිමල් වීරවංශ මන්ත්‍රීවරයා රක්ෂිත බන්ධනාගාරය තුළ සිට මීට දින පහකට  පෙර උපවාසයක් ආරම්භ කළා.\nමන්ත්‍රිවරයාගේ එම ආහාර වර්ජනයත් සමග ඔහුගේ පුත්‍රයා සහ දියණියද ආහාර ගැනීම ප්‍රතික්ෂේප කිරීම හේතුවෙන් රෝගාතුරවීම නිසා රෝහල් ගත කෙරුනා.\nමේ අතර විමල් වීරවංශ මන්ත්‍රිවරයා වෙනුවෙන් ඇප ලබාගැනීම සඳහා යළිත් වරක් අධිකරණයට සංශෝධිත ඇප අයදුම්පතක් ඉදිරිපත් කර තිබෙනවා.",
       "URL": "https://www.hirunews.lk/157736/මන්ත්‍රී-විමල්-බන්ධනාගාර-රෝහලට",
       "Category": "Local News",
       "Parent URL": "https://www.hirunews.lk/local-news.php?pageID=4595"
}