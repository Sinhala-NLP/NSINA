{
       "Source": "hirunews",
       "Timestamp": "Monday, 09 January 2017 - 8:38",
       "Headline": "හම්බන්තොට දී අධිකරණ නියෝග කැඩූ 51 ක් රිමාන්ඩ්",
       "News Content": "අධිකරණ නියෝග කඩ කරමින් හම්බන්තොට ප්‍රදේශයේ උද්ඝෝෂණයේ නිරත වෙමින් පොදු දේපළවලට හානි සිදුකිරීමේ චෝදනාව මත මේ වනවිට 51 දෙනෙකු අත්අඩංගුවට ගෙන අධිකරණයට ඉදිරිපත් කිරීමෙන් පසු රක්ෂිත බන්ධනාගාර ගතකර ඇති බව රජයේ ප්‍රවෘත්ති දෙපාර්තමේන්තුව පවසනවා.\nඔවුන් සඳහන් කළේ අත්අඩංගුවට ගත් 38 දෙනෙකු අද දක්වාත්, තවත් 13 දෙනෙකු අනිද්දා දක්වාත් රක්ෂිත බන්ධනාගාර ගතකර ඇති බවයි.\nහම්බන්තොට ,මිරිජ්ජවිල චීන - ශ්‍රී ලංකා කර්මාන්ත සහ මනා සංවිධාන කලාපයේ වැඩ කටයුතු පෙරේදා ආරම්භ කෙරුණු අවස්ථාවේ මෙම ව්‍යාපෘතියට එරෙහිව පිරිසක් සිදුකළ විරෝධතා හේතුවෙන් ඇති වූයේ දැඩි උණුසුම්කාරී තත්ත්වයක්.\nපෙරේදා සිට දින 14ක කාලයක් හම්බන්තොට ස්ථාන කිහිපයක විරෝධතා, උද්ඝෝෂණ සහ රැස්වීම් පැවැත්වීම තහනම් කරමින් හම්බන්තොට මහේස්ත්‍රාත් අධිකරණය නියෝගයක් ලබාදී තිබූ පසුබිමකයි මෙම විරෝධතා සිදුකෙරුණේ.\nකර්මාන්ත කලාපයේ සමාරම්භක උත්සවයෙන් අනතුරුව කලහකාරී ලෙස හැසිරෙමින් අධිකරණ නියෝග කඩ කළ පුද්ගලයන් සොයා පොලීසිය පෙරේදා පස්වරුව වන විට මෙහෙයුම් ආරම්භ කළා.",
       "URL": "https://www.hirunews.lk/151612/හම්බන්තොට-දී-අධිකරණ-නියෝග-කැඩූ-51-ක්-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=4718"
}