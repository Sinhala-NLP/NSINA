{
       "Source": "hirunews",
       "Timestamp": "Monday, 05 June 2017 - 14:31",
       "Headline": "රෝහිතගේ නඩුවට දින නියම වෙයි",
       "News Content": "හිටපු අමාත්‍ය රෝහිත අබේගුණවර්ධනට එරෙහිව අල්ලස් කොමිසම පරවා ඇති නඩුව ලබන මස 03 සහ 05 දිනවල විභාගයට ගැනීමට කොළඹ මහාධිකරණ විනිසුරු සම්පත් විජේරත්න අද නියෝග කළා.\nවසර දෙකකට අධික කාලයක් තුල උපයා ගත නොහැකි මුදල් වලින් රුපියල් ලක්ෂ 412ක මුදල් සහ දේපලවල හිමිකාරීත්වය දැරීම සම්බන්ධයෙන් අල්ලස් කොමිසම මොහුට විරුද්ධව පවරා තිබූ නඩුව කැදවූ අවස්ථාවේදීයි මෙම නියෝගය කර ඇත්තේ.\nමෙම නඩුවේ සාක්ෂි ලෙස ඉදිරිපත් කළ බැංකු ලේඛණ ගත පරිගණක මේ මස 12, 13 සහ 14 යන දිනවල පරීක්ෂා කිරීම සඳහා විත්තියේ නීතිඥයන්ට අධිකරණය අද අවසර ලබා දුන්නා.\nපරිගණක සාක්ෂි ගැන විරෝධතා ඇත්නම් මේ මස 17 වනදායින් ආරම්භ වන සතිය තුල විත්තියේ නීතිඥයන්ට දැනුම් දෙන ලෙසයි අධිකරණය නියෝග කළේ.\nසුඛෝපභෝගි ජීප් රථයක් අවුරුදු 05 කාලයක් තුල පවරා දෙන බවට පවසා පුද්ගලයෙකුගෙන් රුපියල් ලක්ෂ 154ක මුදලක් වංචා කිරීමේ චෝදනාව මත රාජ්‍ය අමාත්‍ය පාලිත රංගේ බණ්ඩාරට එරෙහිව පවරා ඇති නඩුව අද කැදවනු ලැබුවේ කොළඹ මහාධිකරණ විනිසුරු ඒ. ඒ. ආර්. හෙයියන්තුඩුව හමුවේයි.\nමෙහිදී නිතිපති වෙනුවෙන් පෙනී සිටි නියෝජ්‍ය සොලිසිටර් ජෙනරාල් ඩිලාන් රත්නායක කියා සිටියේ සිය සේවාදායකයාට එරෙහිව මෙම නඩුව පවත්වාගෙන යා නොහැකි බවට පාලිත රංගේ බණ්ඩාරගේ නීතිඥයන් කරනු ලැබූ කරුණු දැක්වීම පිළිබඳව නීතිපතිවරයා අධ්‍යයනයක නිරත වන බවයි.\nඒ අනුව මේ සම්බන්ධයෙන් කරුණු දැක්වීම සඳහා වෙනත් දිනයක් නියෝජ්‍ය සොලිසිටර් ජෙනරාල්වරයා ඉල්ලීමක් කළ අතර මෙම නඩුව අගෝස්තු මස 09 වැනිදා යලි කැදවනු ඇති.",
       "URL": "https://www.hirunews.lk/162882/රෝහිතගේ-නඩුවට-දින-නියම-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4483"
}