{
       "Source": "hirunews",
       "Timestamp": "Monday, 28 August 2023 - 18:34",
       "Headline": "ඉන්දියානු ජාතික ආරක්ෂක විද්‍යායතනයේ නිළධාරීන් පිරිසක් නාවික හමුදාපති හමුවෙයි",
       "News Content": "ශ්‍රී ලංකාවේ අධ්‍යන සංචාරයක නිරතවන ඉන්දියානු ජාතික ආරක්ෂක විද්‍යාතනයේ මාණ්ඩලික පාඨමාලාව හදාරනු ලබන ශිෂ්‍ය නිළධාරීන්ගේ සහ අධ්‍යන කාර්යමණ්ඩල සාමාජිකයින්ගෙන් සමන්විත නියෝජිතයින් පිරිසක් අද (28) නාවික හමුදා මුලස්ථානයේදී නාවුක හමුදාපති වයිස් අද්මිරාල් ප්‍රියන්ත පෙරේරා හමුවීමක් සිදුවුණා.\nමෙම අධ්‍යයන සංචාරය සඳහා ඉන්දියාවේ නවදිල්ලි නුවර පිහිටි ඉන්දීය ජාතික ආරක්ෂක විද්‍යායතනයේ 63 වන මාණ්ඩලික පාඨමාලාව හදාරනු ලබන ශිෂ්‍ය නිළධාරීන් 09 දෙනෙකු සහභාගි වී සිටි අතර මෙම නියෝජිත පිරිසේ ප්‍රධානී ලෙස කටයුතු කරන්නේ කොමදාරු අරවින්ද් රාවල්ය.\nමෙම හමුවේදී ශ්‍රී ලංකා නාවික හමුදාවේ කාර්යභාරය සම්බන්ධයෙන් සිදු කෙරුණු දේශනයක් සඳහා ද ඉන්දියානු ජාතික ආරක්ෂක විද්‍යායතනයේ නියෝජිත පිරිස සහභාගි වු අතර ඒ අවස්ථාවට ශ්‍රී ලංකාවේ ඉන්දීය මහකොමසාරිස් කාර්යාලයේ ආක්ෂක උපදේශක කපිතාන් විකාශ් සූඩ් ද සහභාගි වුණා.\nඉන්දීය නියෝජිත පිරිස හා ශ්‍රී ලංකා නාවික හමුදාපති ප්‍රියන්ත පෙරේරා හා සුහද පිළිසඳරක නිරත වීමෙන් අනතුරුව එම අවස්ථාව සනිටුහන් කරමින් තිලිණ හුවමාරුවක් ද සිදුවුණා.",
       "URL": "https://www.hirunews.lk/346437/ඉන්දියානු-ජාතික-ආරක්ෂක-විද්‍යායතනයේ-නිළධාරීන්-පිරිසක්-නාවික-හමුදාපති-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=66"
}