{
       "Source": "hirunews",
       "Timestamp": "Thursday, 12 November 2020 - 15:20",
       "Headline": "කඩාවැටුණු වේවැල් කර්මාන්තය (වීඩියෝ)",
       "News Content": "පාරම්පරික දේශීය කර්මාන්ත අතර වේවැල් කර්මාන්තයට හිමි වන්නේ සුවිශේෂී ස්ථානයක්.\nවේවැල් රටාවන්ගෙන් හැඩවූ විවිධ නිෂ්පාදන දේශීය මෙන්ම විදේශීය වෙළෙඳපොළේද ඉහළ මිලකට අලෙවි කෙරුණේ නිර්මාණකරුවන්ගේ හැකියාවට සරිලන මිලක නියම කරමින්.\nනමුත් අද වනවිට විවිධ අදේශක පැමිණීම හේතුවෙන් මේ කර්මාන්තය දිනෙන් දින අභාවයට යමින් පවතිනවා.\nදෙවන පෑතිස් රජ සමයේ මෙරටට පැමිණි ශිල්ප ශ්‍රේණි 18කට අයත් පිරිස අතර කුළුපොත්තන් නමින් හැඳින්වූ පිරිසක් ද වුනා.\nඔවුන්ගේ ප්‍රධාන රාජකාරිය වූයේ වේවැල් ආධාරයෙන් විවිධ භාණ්ඩ නිපදවීමයි.\nමෙරට වේවැල් කර්මාන්තය එතරම් ඈත අතීතයකට උරුමකම් කියන්නක්.\nබදුල්ල ස්ප්‍රිංවැලි හා ඒ අවට ගම්මානවල ජනතාවගේ ප්‍රධාන ආදායම් මාර්ගය බවට පත්ව තිබෙන්නේද වේවැල් කූඩ නිෂ්පාදනයයි.\nප්‍රදේශයේ  ප්‍රධාන බෝගය බවට පත්ව තිබෙන තේ වගාවේ අස්වනු නෙළීමට උපයෝගී කර ගන්නා වේවැල් කූඩ නිෂ්පාදනයෙන් බොහෝ පිරිසක් සිය ජීවිකාව සරිකර ගනු ලබනවා.\nනමුත් අද වනවිට මෙම කර්මාන්තකරුවන් සිය වේවැල් නිෂ්පාදන අළෙවි කර ගැනීමට නොහැකිව පීඩාවට පත්ව සිටින්නේ ප්ලාස්ටික් කූඩ වෙළෙඳපොළ මෙන්ම තේකර්මාන්තකරුවන්ද ආක්‍රමණය කිරීම හේතුවෙන්.\nබදුල්ල ප්‍රදේශයේ පවුල් 100කගේ පමණ ප්‍රධාන ජීවනෝපාය මාර්ගය වූ වේවැල් කූඩ නිෂ්පාදනයට මේ වනවිට ඔවුන් තිත තබා ඇත්තේ තවදුරටත් එමගින් දෛනික අවශ්‍යතා ඉටු කර ගැනීමට නොහැකි තත්ත්වයක් උද්ගතවී තිබීම හේතුවෙන්.\nමෙම කර්මාන්තකරුවන් බලධාරීන්ගෙන් ඉල්ලා සිටින්නේ මීට විකල්පයක් ලෙස කාර්යාලවලට වේවැල් නිෂ්පාදිත කසල බඳුන් අලෙවි කිරීමට අවස්ථාව සළසා දෙන ලෙසයි.",
       "URL": "https://www.hirunews.lk/254567/කඩාවැටුණු-වේවැල්-කර්මාන්තය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2336"
}