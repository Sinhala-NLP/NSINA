{
       "Source": "hirunews",
       "Timestamp": "Sunday, 09 July 2023 - 14:51",
       "Headline": "ගම්පහ රෝහලේදී මිය ගිය දරුවා තමන්ගේ නොවන බව මවුපියන් කියයි",
       "News Content": "ගම්පහ මහ රෝහලේ නොමේරූ ළදරු ඒකකයේ ප්‍රතිකාර ලබමින් සිටියදී සැක කටයුතු අන්දමින් මිය ගොස් සිටින දින 22ක් වයසැති පිරිමි දරුවා තම දරුවා නොවන බවත් එම නිසා මළසිරුර බාරගැනීමට නොහැකි බවත් ගම්පහ මහ රෝහලේදී ඊයේ (08) පස්වරුවේ පැවැති මූලික මහේස්ත්‍රාත් පරීක්ෂණයේදී මිය ගිය දරුවාගේ මවුපියන් ගම්පහ වැඩ බලන මහේස්ත්‍රාත්\nඉදිරියේදී පවසා තිබෙනවා.\nගම්පහ රෝහල් මෘත ශරීරාගාරයේ තැන්පත් කර ඇති දින 22 ක් වයසැති බිලිඳු මළසිරුර සම්බන්ධයෙන් මූලික මහේස්ත්‍රාත් පරීක්ෂණය පවත්වන ලෙසට ගම්පහ පොලිසිය ඊයේ\nගම්පහ මහේස්ත්‍රාත් අධිකරණය හමුවේ කරුණු වාර්තා කරනු ලැබුවා.\nඒ අනුව ගම්පහ මහේස්ත්‍රාත් ශිලනි චතුරන්ති පෙරේරාගේ උපදෙස් මත ගම්පහ වැඩ බලන මහේස්ත්‍රාත් මහේෂ් හේරත් ගම්පහ පොලිසියේ මගපෙන්වීම මත ගම්පහ රෝහල වෙත ගොස් රෝහල් මෘත ශරීරාගාරයේ තැන්පත් කර තිබූ ළදරු මරණය සම්බන්ධයෙන් මූලික මහේස්ත්‍රාත් මරණ පරීක්ෂණය පැවැත්වීම සඳහා මළ සිරුර හඳුනා ගන්නා ලෙසට මවුපියන්ට දැනුම් දි තිබෙනවා.\nළදරුවාගේ මෘත දේහය පරීක්ෂාවට ලක් කළ මවුපියන් මළ සිරුර තම දරුවාගේ නොවන බවත් ඒ නිසා බාරගැනීමට නොහැකි බව පැවසීමෙන් අනතුරුව මෘතදේහය සුරක්ෂිතව මෘත ශරීරාගාරයේ තැන්පත් කර තබන ලෙසට වැඩ බලන මහේස්ත්‍රාත්වරයා රෝහල් බලධාරීන්ට නියම කළා.\nමෘත දේහය සහ මවුපියන් (ඩී.එන්.ඒ) ජෛව පරීක්ෂණයකට යොමු කිරීම සඳහා අවශ්‍ය කටයුතු සිදු කර එම ජෛව පරීක්ෂණය සිදු කර වාර්තාව එළැඹෙන 17 වැනි දාට ගම්පහ මහේස්ත්‍රාත් අධිකරණය හමුවට ඉදිරිපත් කරන ලෙසට වැඩ බලන මහේස්ත්‍රාත්වරයා ගම්පහ මූලස්ථාන ප්‍රධාන පොලිස් පරීක්ෂකවරයාට නියම කළ බවයි වාර්තා වන්නේ.\nමිය ගිය ළදරුවා මව විසින් ප්‍රසූත කර ඇත්තේ ශ්‍රී ජයවර්ධනපුර රෝහලේදී බව මහේස්ත්‍රාත් පරීක්ෂණයේදී අනාවරණය වුණා.\nමවට සිදු කළ සිසේරියන් සැත්කමක් මඟින් මිය ගිය දරුවා ශ්‍රී ජයවර්ධනපුර රෝහලේදී උපත ලද බවත් දරුවා ඉපදීමෙන් අනතුරුව නොමේරූ ළදරු ඒකකයට ඇතුළත් කිරීමට ජයවර්ධනපුර රෝහල් බලධාරීන් කටයුතු කර පසුව ගම්පහ රෝහල වෙත දරුවාව මාරු කර ඒවා ගම්පහ රෝහලේ නොමේරූ ළදරු ඒකකයේ ප්‍රතිකාර ලබමින් සිටියදී දරුවා මිය ගොස් ඇති බවට මූලික මහේස්ත්‍රාත් මරණ පරීක්ෂණයේදී වැඩිදුරටත් අනාවරණය වුණා.\nමිය ගිය ළදරුවාගේ මවුපියන් ගම්පහ පරාක්‍රම පාරේ පදිංචිකරුවන් බවට ද මූලික මහේස්ත්‍රාත් පරීක්ෂණයේදී අනාවරණය වුණා.\nමිය ගිය ළදරුවාට ප්‍රතිකාර කරනු ලැබූ ජයවර්ධනපුර රෝහලේ සහ ගම්පහ මහ රෝහලේ වෛද්‍ය සහ කාර්ය මණ්ඩලයෙන් ප්‍රකාශ සටහන් කර ගන්නා ලෙස ගම්පහ මූලස්ථාන ප්‍රධාන පොලිස් පරීක්ෂකවරයාට නියම කළ වැඩ බලන මහේස්ත්‍රාත්වරයා මිය ගිය දරුවා සහ ඔහුගේ මවුපියන්ගේ\nජෛව සාම්පල වාර්තා සහ පරීක්ෂණවල ප්‍රගතිය එළැඹෙන 17 වැනිදාට අධිකරණය හමුවට ඉදිරිපත් කරන ලෙසට පොලිසියට නියම කර තිබෙනවා.",
       "URL": "https://www.hirunews.lk/340588/ගම්පහ-රෝහලේදී-මිය-ගිය-දරුවා-තමන්ගේ-නොවන-බව-මවුපියන්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=199"
}