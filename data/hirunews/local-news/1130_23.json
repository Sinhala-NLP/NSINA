{
       "Source": "hirunews",
       "Timestamp": "Tuesday, 31 May 2022 - 8:43",
       "Headline": "දිවයිනේ ප්‍රදේශ කිහිපයකින් ඝාතන 05 ක්",
       "News Content": "දෙමඩගොඩ දුම්රිය ධාවනාගාරයේ ආපන ශාලාවක් තුළ කාන්තාවක් ඝාතනය කර තිබෙනවා.\nමෙම කාන්තාව දෙමටඩගොඩ දුම්රිය ධාවනාගාරයේ ආපන ශාලාවක් පවත්වාගෙන ගොස් තිබෙනවා.\nපොලීසිය පැවසුවේ පසුගිය 29වනදා රාත්‍රීයේ එම කාන්තාව ඝාතනය කර ඇය සතුව තිබූ රන්මාල 3ක්, රන්මුදු 3ක්, ජංගම දුරකථන 2ක් ද කොල්ලකා ඇති බව පොලිස් පරීක්ෂණවලදී අනාවරණය වු බවයි.\nමෙලෙස මිය ගොස් ඇත්තේ 48 හැවිරිදි කොළඹ මාලිගාවත්ත ප්‍රදේශයේ පදිංචිකාරියක්.\nපොලීසිය සඳහන් කළේ සිය 10 හැවිරිදි පුත්‍රයා සමග නිදා සිටියදී ඇයව මෙලෙස ඝාතනය කර ඇති බවයි.\nඑම ආපන ශාලාවේ සේවය කළ සේවකයින් තිදෙනෙක් එම සිදුවීමෙන් පසුව අතුරුදන්ව ඇති බවද පොලීසිය සඳහන් කළා.\nදෙමටගොඩ පොලීසිය වැඩිදුර විමර්ශන සිදුකරනු ලබනවා.\nමේ අතර දකුණු කළුතර, හීනටියන්ගල ප්‍රදේශයේ නිවසක තිබී මියගොස් සිටි පියෙකුගේ සහ දියණියකගේ මළ සිරුරු සොයා ගෙන තිබෙනවා.\nපොලීසිය සඳහන් කළේ, ඔවුන් දෙදෙනා මියගොස් සිටි බවට නිවසේ සිටි මව දැනුම් දුන් බවයි.\nපියා නිවසේ පුටුවක් මත සහ දියණිය නිවසේ සාලයේ ද මියගොස් සිටියදී හමු වී තිබෙනවා.\nමෙලෙස මියගොස් ඇත්තේ 69 හැවිරිදි පුද්ගලයෙකු සහ ඔහුගේ 33 හැවිරිදි දියණියයි.\nමළ සිරුරු ඊයේ රාත්‍රියේ කළුතර නාගොඩ මහ රෝහලේ මෘත ශරීරාගාරයට රැගෙන ගොස් තිබෙනවා. මෙය ඝාතනයක්ද යන්න මෙතෙක් ප්‍රකාශ කල නොහැකි බව පොලීසිය සඳහන් කලා.\nමේ අතර නවගත්තේගම මුල්ලේගම ප්‍රදේශයේදී එකම පවුලේ සහෝදරයෙකු සහ සහෝදරියක ඝාතනය කර තිබෙනවා.\nපවුල් ආරවුලක් දුරදිගයාම හේතුවෙන් එම ඝාතන සිදුව ඇති බව පොලීසිය සඳහන් කලා.\nඅඹුසැමි යුවලක් අතර ඇතිවූ ආරවුලක් සමතයකට පත්කිරීමට බිරිඳගේ වැඩිමහල් සොයුරෙකු පැමිණ ඇති අතර එහිදී ස්වාමි පුරුෂයා විසින් ඔහුට තියුණු ආයුධයකින් පහර දී තිබෙනවා.\nසැකකරු සිය බිරිඳට ද එම අවස්ථාවේදීම පහරදී ඝාතනය කර ඇති බවයි පොලීසිය කියාසිටියේ.\nමෙලෙස ඝාතනයට ලක්ව ඇත්තේ 32 හැවිරිදි පුද්ගලයෙකු සහ ඔහුගේ 25 හැවිරිදි නැගණියයි.\nසැකකරු ද තුවාල ලබා පුත්තලම රෝහලට ඇතුළත් කර ඇති අතර පොලිස් ආරක්ෂාව යටතේ ප්‍රතිකාර ලබන බව පොලිස් මූලස්ථානය සඳහන් කලා.",
       "URL": "https://www.hirunews.lk/305766/දිවයිනේ-ප්‍රදේශ-කිහිපයකින්-ඝාතන-05-ක්",
       "Category": "Local News",
       "Parent URL": "https://www.hirunews.lk/local-news.php?pageID=1130"
}