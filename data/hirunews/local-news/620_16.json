{
       "Source": "hirunews",
       "Timestamp": "Thursday, 05 January 2023 - 18:20",
       "Headline": "XVI වැනි බෙනඩික්ට් පාප් වහන්සේ අවසන් ගමන් යති (ඡායාරූප)",
       "News Content": "වසර 600කට පමණ පසු වතිකාන ඉතිහාසයේ සිය ධුර කාලය නිමවීමට ප්‍රථම විශ්‍රාම ගිය පාප් වහන්සේ ලෙස සැලකෙන ශුද්ධෝත්තම XVI වන බෙනඩික්ට් පාප් වහන්සේගේ අවමංගල්‍ය පූජෝත්සවයේ මුලසුන ශුද්ධෝත්තම ෆ්‍රැන්සිස් පාප් වහන්සේ විසින් දරනු ලැබුවා.\nඒ නූතන යුගයේ පාප් වහන්සේ නමක් තම පූර්වගාමියාගේ අවමංගල්‍ය උත්සවයේ මුලසුන දැරූ පළමු අවස්ථාව සනිටුහන් කරමින්.\nවසර 600කට පමණ පසු ජීවිතාන්තය දක්වා දැරිය හැකි නිලය අත්හැර සිය තනතුරෙන් ඉල්ලා අස් වූ පළමු පාප් වහන්සේ වන ශුද්ධෝත්තම XVI වන බෙනඩික්ට් පාප් වහන්සේ, දෙසැම්බර් 31 වන දින වතිකානුවේ ආශ්‍රමයකදී ස්වර්ගස්ථ වුණා\nඋන්වහන්සේ ස්වර්ගස්ථ වන විට පසුවූයේ 95 හැවිරිදි වියේයි.\nෆ්‍රැන්සිස් පාප් වහන්සේ බ්‍රහස්පතින්දා වතිකානුවේ ශාන්ත පීතර චතුරශ්‍රයේ පැවති අවමංගල්‍ය උත්සවයකදී ඔහුගේ පූර්වගාමියා වූ හිටපු බෙනඩික්ට් XVI පාප් වහන්සේට සමු දීමට සැරසෙද්දී එම අවමංගල්‍ය පූජෝත්සවය සඳහා 60,000 කට ආසන්න පිරිසකට අසුන් ගත හැකි ශාන්ත පීතර බැසිලිකා චතුරශ්‍රයේ ප්‍රභූවරුන් සහ ආගමික නායකයින් පෙළ ගැසී සිටියා.\nඒ අතර සිටි අතිඋතුම් මැල්කම් කාදිනල් රංජිත් හිමිපාණන් ද අද පෙරවරුවේ ශාන්ත පීතර බැසිලිකාවේ දී ශුද්ධෝත්තම XVI වන බෙනඩික්ට් පාප් වහන්සේට අවසන් ගෞරව දක්වනු ලැබුවා.\nමෙම උත්සවය සේවයේ සිටින පාප්වරයෙකුගේ උත්සවයට සමාන වූ නමුත් යම් වෙනස්කම් සහිතව සිදු කරන ලද අතර ඇතැම් යාච්ඤාවල භාෂාව වෙනස් වුනා.\nෆ්‍රැන්සිස් පාප් වහන්සේ බ්‍රහස්පතින්දා උදෑසන වතිකානයේ වේලාවෙන් උදේ 10 ට පමණ දේශනයක් සිදු කිරීමෙන් අන්තුරුව රැස්ව සිටි සාමාජිකයින් දිව්‍ය පූජාවකට සහභාගී වුනා.\n\"මෙහි රැස්ව සිටින දෙවියන් වහන්සේගේ විශ්වාසවන්ත ජනතාව, සමඟ ගොස් ඔවුන්ගේ දේවගැතිවරයාගේ ජීවිතය නැවතත් දෙවියන් වහන්සේට බාර දෙනු ලබනවා. සොහොන් ගෙය අසල සිටින කාන්තාවන් මෙන්, අපිද කෘතඥතාවයේ සුවඳ සහ බලාපොරොත්තුවේ සුවඳ සමඟ පැමිණ ඇත්තේ ඔහුට නොමැකෙන ආදරය නැවත වරක් පෙන්වීමටය. වසර ගණනාවක් පුරා ඔහු අපට ලබා දුන් ප්‍රඥාව, මුදු මොළොක් බව සහ භක්තියෙන් යුතුව මෙය කිරීමට අපට අවශ්‍යය. අපි එකට කියන්න කැමතියි: \"පියාණෙනි, අපි ඔහුගේ ආත්මය ඔබේ අතට භාර දෙමු.\"\nශුද්ධෝත්තම ෆ්‍රැන්සිස් පාප් වහන්සේ සිය දේශනය අතරතුර පවසා සිටියා.\nඅවමංගල්‍ය පූජෝත්සවයේ චාරිත්‍ර අතර බෙනඩික්ට් පාප් වහන්සේ ස්වර්ගස්ථ වනවිට නැවතී සිටි ආරාමයේ කුටිය මුද්‍රා තැබුණු අතර උන්වහන්සේ භාවිත කළ පූජනීය සැමරුම් පාප් වහන්සේගේ දෙනවටා පිලිවෙලට අසුරා තිබුණා.\nඅනතුරුව සයිප්‍රස් දවයෙන් තනන ලද මිනී පෙට්ටිය ඇලුමිනියම් මිනී පෙට්ටියක් තුළ තැන්පත් කර මුද්‍රා තැබූ අතර පසුව එය නැවතත් ලී මිනී පෙට්ටියක් තුළ තැන්පත් කරනු ලැබුවා.\nඉන් අනතුරුවයි අවසන් දේව මෙහෙය සඳහා චාරිත්‍රානුකූලව XVI වන බෙනඩික්ට් පාප් වහන්සේගේ දෙන ශාන්ත පීතර් බැසිලිකාව වෙත රැගෙන ආවේ.\n2005 අප්‍රේල් මාසයේදී XVI වන බෙනඩික්ට් පාප් වහන්සේ තේරී පත් වූයේ ශුද්ධෝත්තම දෙවන ජෝන් පෝල් පාප් වහන්සේගේ අභාවයෙන් පසුවයි.\nගතානුගතික අදහස් ඇත්තෙකු ලෙස ප්‍රසිද්ධ උන්වහන්සේ ගබ්සාව සහ සමලිංගිකත්වය පිළිබඳ වතිකානුවේ ස්ථාවරය මෘදු කිරීමට මෙන්ම මෑත වසරවලදී කතෝලික පල්ලිය ගිලගෙන තිබූ ලිංගික අපයෝජන දැඩිව ක්‍රියා කළා.",
       "URL": "https://www.hirunews.lk/324375/xvi-වැනි-බෙනඩික්ට්-පාප්-වහන්සේ-අවසන්-ගමන්-යති-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=620"
}