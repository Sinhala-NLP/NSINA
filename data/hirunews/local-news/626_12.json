{
       "Source": "hirunews",
       "Timestamp": "Tuesday, 03 January 2023 - 14:07",
       "Headline": "කංඡිපානි පැන යාම බුද්ධි අංශයේ පසුබෑමක් බව කැබිනට් ප්‍රකාශකගෙන් ප්‍රකාශයක්",
       "News Content": "මෙරට බුද්ධි අංශයේ පසුබෑමක් තිබේ ද යන්න පිලිබඳ ගැටලුවක් මතු වී ඇති බව කැබිනට් ප්‍රකාශක අමාත්‍ය බන්දුල ගුණවර්ධන පවසනවා.\nඔහු මේ බව සඳහන් කළේ, ප්‍රබල මත්ද්‍රව්‍ය ජාවරම්කරුවෙකු වන මොහොමඩ් නජීම් මොහොමඩ් ඉම්රාන් හෙවත් කංජිපානි ඉම්රාන් ඉන්දියාවට පළා ගොස් ඇති බවට පළ වන වාර්තා සම්බන්ධයෙන් මාධ්‍යවේදීන් නැඟූ ප්‍රශ්නකට පිළිතුරු ලබාදෙමින්.\nමේ අතර, කංජිපානි ඉම්රාන් ඉන්දියාවට ගොස් ඇත්තේ පාකිස්ථානයට ඇතුළු වීමේ සූදානමකින් බවට තොරතුරු වාර්තා වනවා.\nපසුගිය 25 වනදා මන්නාරමේ සිට මුහුදු මාර්ගයෙන් ඉන්දියාවේ රාමේෂ්වරන් වෙත කංජිපානි ඉම්රාන් පළා ගොස් ඇති බවට ඉන්දීය මාධ්‍ය විසින් මුල්වරට පසුගිය දා අනාවරණය කළා.\nමේ අතර, කංජිපානි ඉම්රාන් ඉන්දියාවට පළා ආ බවට තොරතුරු වාර්තා වීමත් සමග තම්ල්නාඩුවේ දේශපාලඥයින්ද ප්‍රකාශ නිකුත්කර තිබෙනවා.\nඑය තමිල්නාඩුවේ බුද්ධි අංශවල පසුබෑමක් බවයි භාරතීය ජනතා පක්ෂයේ තමිල්නාඩු නායක වී අන්නමලෛයි ප්‍රකාශ කළේ.\nකංජිපානි ඉම්රාන් 2019 වර්ෂයේ ඩුබායි හි දී එරට ආරක්ෂක අංශ භාරයට පත්වීමෙන් අනතුරුව මෙරටට පිටුවහල් කෙරුණු අතර, දැඩි රැකවල් මත ඔහු බූස්ස බන්ධනාගාරයේ රඳවා සිටියා.\nඅනතුරු ව පසුගිය දෙසැම්බර් මස විසි වනදා ඔහු, ඇප මත මුදාහැරුණේ කොළඹ - අලුත්කඩේ මහේස්ත්‍රාත් අධිකරණයට ඉදිරිපත් කිරීමෙන් අනතුරුව යි.\nඉන් අනතුරුව ඔහු ඉන්දියාවට පළා ගිය බවට වාර්තා පළ වූ අතර අද පැවති කැබිනට් තීරණ දැනුම්දීමේ මාධ්‍ය හමුවේ දී මේ සම්බන්ධයෙන් කැබිනට් ප්‍රකාශක අමාත්‍ය බන්දුල ගුණවර්ධන අදහස් දක්වා සිටියා.",
       "URL": "https://www.hirunews.lk/324179/කංඡිපානි-පැන-යාම-බුද්ධි-අංශයේ-පසුබෑමක්-බව-කැබිනට්-ප්‍රකාශකගෙන්-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=626"
}