{
       "Source": "hirunews",
       "Timestamp": "Thursday, 20 August 2020 - 11:32",
       "Headline": "පූජිත් ජයසුන්දර දේශපාලන පළි ගැනීම් සොයන ජනපති කොමිසමට",
       "News Content": "අනිවාර්ය නිවාඩු යවා සිටින පොලිස්පති පූජිත් ජයසුන්දර සහ හිටපු අමාත්‍ය ඩී.එම්. ස්වාමිනාදන් දේශපාලන පළි ගැනීම් පිළිබඳ සොයන ජනාධිපති කොමිසම හමුවේ අද සාක්ෂි ලබාදීම සඳහා පැමිණියා.\nපෙරවරු 10ට පමණ කොමිසම වෙත පැමිණි ඔවුන් එම කොමිෂන් සභාවේ සභාපති විශ්‍රාමික ශ්‍රේෂ්ඨාධිකරණ විනිසුරු උපාලි අබේරත්නගේ සභාපතීත්වයෙන් රැස්වූ කොමිසම හමුවේ පෙනී සිටියා.\nඑහිදී ඔවුන් කොමිසමෙන් ඉල්ලා සිටියේ නීතිඥවරුන් සම්බන්ධ කර ගැනීමේ ගැටළුවක් හේතුවෙන් සාක්ෂි ලබාදීමට වෙනත් දිනයක් තමන්ට ලබාදෙන ලෙසයි.\nපොලිස් මත්ද්‍රව්‍ය නාශක කාර්යාංශයේ හිටපු පොලිස් පරීක්ෂක නියොමාල් රංගජීව විසින් දේශපාලන පළි ගැනීම් පිළිබද සොයා බලන ජනාධිපති කොමිසම වෙත කළ පැමිණිල්ලක් අනුව අනිවාර්ය නිවාඩු යවා සිටින පොලිස්පති ජයසුන්දර, හිටපු අමාත්‍ය ඩී.එම්. ස්වාමිනාදන් ඇතුළු පිරිසක් වගඋත්තරකරුවන් ලෙස නම් කර තිබෙනවා.\nකොමිසම හමුවේ පෙනී සිටින්නැයි පසුගිය දා ඔවුන්ට එරෙහිව නිකුත් කළ සිතාසියක් අනුවයි අද දිනයේ පූජිත් ජයසුන්දර සහ ඩී.එම්. ස්වාමිනාදන් ජනාධිපති කොමිසම හමුවේ පෙනී සිටියේ.\n2012 වසරේ වැලිකඩ බන්ධනාගාරයේ ඇති වූ ගැටුමට අදාළව යහපාලන රජය සමයේ තමන්ට එරෙහිව අධිකරණයේ නඩු පවරනු ලැබුවේ, දේශපාලන පළි ගැනීමේ අරමුණින් බවට හිටපු පොලිස් පරීක්ෂක නියෝමාල් රංගජීව ජනාධිපති කොමිසම වෙත පැමිණිලි කර තිබෙනවා.\nමේ අතර, ජාතික ආරක්ෂාව පිළිබඳව සතිපතා සාකච්ඡාවට බදුන් කෙරෙන බුද්ධි සමාලෝචනය රැස්වීම 2018 වසරේ ඔක්තෝම්බර් මාසයෙන් පසු විධිමත්ව නොපැවැත්වූ බව පාස්කු ප්‍රහාරය සම්බන්ධයෙන් විමර්ශන කරන ජනාධිපති කොමිසම හමුවේ ඊයේ අනාවරණය වුණා.\nඒ, 14 වන දිනටත් හිටපු රාජ්‍ය බුද්ධි අධ්‍යක්ෂ නිලන්ත ජයවර්ධන ඊයේ සාක්ෂි ලබාදුන් අවස්ථාවේදීයී.\nඔහු කොමිසමට සදහන් කළේ පාස්කු ප්‍රහාරයට ඉතා නුදුරු දිනක සහරාන්ගේ පිරිස කාත්තන්කුඩියේ සිදුකළ බයිසිකල් බෝම්බ පිපිරීම් අත්හදා බැලීමක් බවට බලධාරින් දැනුවත් කළ බවයි.\nඑහිදි අතිරේක සොලිසිටර් ජනරාල්වරිය ප්‍රශ්න කර සිටියේ සතිපතා පැවැත්විය යුතු බුද්ධි සමාලෝචන රැස්වීම පාස්කු ප්‍රහාරයට පෙර 2019 අප්‍රේල් මස 16 වන අඟහරුවාදා පැවැත්වුනේද යන්නයි.\nකොමිසම හමුවේ සාක්ෂි ලබාදෙමින් හිටපු රාජ්‍ය බුද්ධි අධ්‍යක්ෂ නිලන්ත ජයවර්ධන කියා සිටියේ පාස්කු ප්‍රහාරයට පෙර එම රැස්වීම එදින නොපැවැත්වුණු බවයි.\nඅප්‍රේල් 15 දින ජාතික බුද්ධි ප්‍රධානි කාර්යාලයෙන් තමාට කෙටි පණිවුඩයක් ලැබුණු බවත් අප්‍රේල් 16 දින බුද්ධි සමාලෝචන රැස්වීම නොපැවැත්වුණු බවත් ඔහු එහිදී කියා සිටියා.",
       "URL": "https://www.hirunews.lk/248233/පූජිත්-ජයසුන්දර-දේශපාලන-පළි-ගැනීම්-සොයන-ජනපති-කොමිසමට",
       "Category": "Local News",
       "Parent URL": "https://www.hirunews.lk/local-news.php?pageID=2510"
}