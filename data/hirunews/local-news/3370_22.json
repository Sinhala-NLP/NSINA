{
       "Source": "hirunews",
       "Timestamp": "Friday, 03 May 2019 - 15:50",
       "Headline": "දල පූට්ටුවා මින්නේරියට",
       "News Content": "ශ්‍රි ලංකාවේ ඇත් පන්තියෙහි විශාලතම ඇතෙකු ලෙස සලකන මහසෙන් නොහොත් සෝමාවතියේ දල පූට්ටුවා පසුගිය අප්‍රේල් මස 29 වන දා මින්නේරිය ජාතික වනෝද්‍යානයට පැමිණ ඇති බව වන ජීවි නිළධාරීන් පවසනවා.\nඉතා විශාල දල යුගලයක් පිහිටි මෙම ඇතා සෑම වසරකම අප්‍රේල් හා ජුනි මාස අතර කවුඩුල්ල හා මින්නේරිය ජාතික වනෝද්‍යානවලට තම සහකාරිය සොයා පැමිණෙන බවයි වනජීවී නිලධාරීන් සඳහන් කළේ.\nසතියක පමණ කාලයක් වනෝද්‍යානයේ තම කාලය ගත කරන මහසෙන් හස්තියා නැවතත් ඔහුගේ වාසස්ථාන ප්‍රදේශය වන සෝමාවතිය රක්ෂිතය වෙත ගමන් කරනු ලබනවා.\nඇතාගේ ශරීරයේ ඉදිරි දකුණු පාදයෙහි සහ පිටුපස ප්‍රදේශයේ වම් පාදයේ වෙඩි වැදුණු සලකුණු කිහිපයක් ද දක්නට ලැබෙන බව හස්තියා දුටු සෆාරි රියදුරන් ප්‍රකාශ කර තිබෙනවා.\nපසුගිය දිනවල මෙරට ඇතුන් ඝාතනය වීමත් සමග ඇත් පන්තිය වෙත දැඩි අවධානයක් යොමු වූ අතර මහසෙන් කෙරෙහිද විශේෂ අවධානයක් යොමුව තිබෙනවා.",
       "URL": "https://www.hirunews.lk/215675/දල-පූට්ටුවා-මින්නේරියට",
       "Category": "Local News",
       "Parent URL": "https://www.hirunews.lk/local-news.php?pageID=3370"
}