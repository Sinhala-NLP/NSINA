{
       "Source": "hirunews",
       "Timestamp": "Saturday, 02 June 2018 - 19:22",
       "Headline": "හිරු CIA අනාවරණයෙන් පසු",
       "News Content": "කොළඹ ඇතැම් ස්ථානවල අසාධාරණ ලෙස පාරිභෝගිකයින්ගෙන් මුදල් සූරා කන පේ පොයින්ට් ටිකට් යන්ත්‍ර පිළිබඳව නීතිමය පියවර ගැනීමට කටයුතු කරන බව පාරිභෝගික කටයුතු පිළිබඳ අධිකාරිය පවසනවා.\nඒ, හිරු සී.අයි.ඒ. මේ සම්බන්ධයෙන් කළ අනාවරණයකින් පසු එම නිලධාරීන් ගාලු මුවදොර ප්‍රදේශයේ ස්ථාපිත කර ඇති ටිකට් යන්ත්‍ර පිළිබඳව පරීක්ෂා කිරීමෙන් අනතුරුවයි.\nකොළඹ අවට ඇතැම් ස්ථානවල රථවාහන ගාල් කර තැබීමේදී පේ පොයින්ට් නමින් ස්ථාපිත කර ඇති මෙම යන්ත්‍ර හරහා සිදුවන වංචාවන් සම්බන්ධයෙන් අප හිරු සී.අයි.ඒ හරහා පසුගියදා හෙළි කළා.\nමෙම යන්ත්‍රවලින් ලබාගන්නා ටිකට් පත වාහනයේ ප්‍රදර්ශනය කළ යුතු අතර එසේ නොකරන්නන්ට දඩ මුදලක්ද අය කිරීමට කටයුතු කර තිබුණා.\nකෙසේ වෙතත් මෙම ක්‍රමවේදයේ දෝෂ පවතින බැවින් කොළඹ නව පුරපතිනි රෝසි සේනානායක මහත්මිය එම ක්‍රමය තහනම් කළා.\nමෙලෙස ස්ථාපිත යන්ත්‍රවල දක්නට ලැබුණු ප්‍රධානතම දුර්වලතාවයක් වූයේ ටිකට් පතට අදාළ මුදල ගෙවීමට එම යන්ත්‍රය තුළට මුදල් ඇතුළු කළ පසු ඉතුරු මුදල් ලබාදීමේ ක්‍රමවේදයක් නොතිබීමයි.\nමේ පිළිබඳව පාරිභෝගික කටයුතු පිළිබඳ අධිකාරියේ නිලධාරීන් පසුගියදා මෙම යන්ත්‍ර පිහිටා ඇති ගාලුමුවදොර ප්‍රදේශයට පැමිණ පරීක්ෂාවට ලක් කළා.\nඅප සිදුකළ අනාවරණයෙන් පසු පාරිභෝගික කටයුතු අධිකාරී නිලධාරීන්ගේ දෑස් විවරවීම අගය කළ යුත්තක් වුවද මහජනතාව පීඩාවට පත්කරන මෙම යන්ත්‍ර ස්ථාපිත කරන තෙක් මෙම නිලධාරීන් සිටියේ කොහිද ?\nරටේ පවතින සාමාන්‍ය නීතිය අබිබවා මූලික පාරිභෝගික අයිතීන් උල්ලංඝනය කරන මෙම ක්‍රියාදාමයට උල්පන්දම් දුන් නගර සභා බලධාරීන්ට මේ සම්බන්ධයෙන් කීමට ඇත්තේ කුමක්ද ?\nඅඩු පාඩු කොතෙක් තිබුණත් තවදුරටත් පාරිභෝගික අයිතීන් උල්ලංඝනය කරමින් මහජනතාව සූරාකෑමට ඔවුන්ට ඇති අයිතිය කුමක්ද ?\nවරද නිවැරදි කරන තෙක් හිරු සී.අයි.ඒ අවදි නෙත නිරන්තර විමසිල්ලෙන්.",
       "URL": "https://www.hirunews.lk/192179/හිරු-cia-අනාවරණයෙන්-පසු",
       "Category": "Local News",
       "Parent URL": "https://www.hirunews.lk/local-news.php?pageID=3914"
}