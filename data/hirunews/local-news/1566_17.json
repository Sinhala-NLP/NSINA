{
       "Source": "hirunews",
       "Timestamp": "Friday, 12 November 2021 - 10:55",
       "Headline": "යුගදනවි ගිවිසුමට එරෙහි පෙත්සම් විභාගයට නීතිපති, පූර්ණ ශ්‍රේෂ්ඨාධිකරණ විනිසුරු මඩුල්ලක් ඉල්ලයි",
       "News Content": "කෙරවලපිටිය යුගදනවි බලාගාර ගිවිසුම සම්බන්ධයෙන් ගොනුකර ඇති මූලික අයිතිවාසිකම් පෙත්සම් පූර්ණ ශ්‍රේෂ්ඨාධිකරණ විනිසුරු මඩුල්ලක් හමුවේ සලකා බලන ලෙස නීතිපතිවරයා ශ්‍රේෂ්ඨාධිකරණයෙන් ඉල්ලීමක් කළා.\nඅදාළ පෙත්සම අද සලකා බැලීම සඳහා බුවනෙක අලු‍විහාරේ, ඒ.එච්.එම්.ඩී. නවාස් සහ මහින්ද සමයවර්ධන යන විනිසුරු මඩුල්ල ඉදිරියේ කැඳවනු ලැබූ අවස්ථාවේදී නීතිපතිවරයා වෙනුවෙන් පෙනී සිටි අතිරේක සොලිසිටර් ජනරාල් ෆර්සානා ජමීල් මෙම ඉල්ලීම සිදු කර තිබෙනවා.\nකෙරවලපිටිය යුගදනවි බලාගාරය හිමි සමාගමේ රජය සතු කොටස් ඇමරිකානු සමාගමක් වෙත පැවරීමට අමාත්‍ය මණ්ඩලය විසින් ගෙන ඇති තීරණය සහ ගෑස් සැපයීමේ ඒකාධිකාරය අදාල ඇමරිකානු සමාගම වෙත පැවරීමට ගෙන තිබෙන තීරණය බල රහිත කිරීමේ නියෝගයක් නිකුත් කරන්නැයි ඉල්ලා පාර්ශව කිහිපයක් ශ්‍රේෂ්ඨාධිකරණය හමුවේ පසුගියදා මූලික අයිතිවාසිකම් පෙත්සම් ගොනු කළා.\nඅද නඩුව කැඳවූ අවස්ථාවේදී අතිරේක සොලිස්ටර් ජනරාල්වරිය අධිකරණයට දන්වා සිටියේ මෙය ජාතික වැදගත්කමක් සහිත නඩු කටයුත්තක් බවයි.\nඑම නිසා එය ආණ්ඩුක්‍රම ව්‍යවස්ථාවේ 132(3) වගන්තිය යටතේ පූර්ණ විනිසුරු මඩුල්ලක් ඉදිරියේ සලකා බලන ලෙසයි ඇය අධිකරණයෙන් ඉල්ලා සිටියේ.\nඑහිදී ත්‍රි පුද්ගල විනිසුරු මඩුල්ලේ සභාපති විනිසුරු බුවනෙක අලු‍විහාරේ සඳහන් කළේ මෙම ඉල්ලීම අග විනිසුරුවරයා වෙත යොමු කිරීමට පියවර ගන්නා බවයි.\nමෙම පෙත්සම සලකා බැලීම සඳහා කැඳවූ අවස්ථාවේදී අග්‍රාමාත්‍ය මහින්ද රාජපක්ෂ ඇතුළු අමාත්‍ය මණ්ඩලය වෙනුවෙන් පෙනී සිටි අතිරේක සොලිසිටර් ජනරාල් ෆර්සානා ජමීල් මෙම නඩුවට අදාළ සීමිත විරෝධතා ඉදිරිපත් කිරීම සඳහා කල් ලබාදෙන ලෙස ඉල්ලා සිටියා.\nඑම අවස්ථාවේදී වගඋත්තරකරුවන් වෙනුවෙන් පෙනී සිටි සෙසු නීතිඥවරුන්ද මෙම ඉල්ලීම ඉදිිරිපත් කරනු ලැබුවා.\nඒ අනුව අද දින සිට සති තුනක් ඇතුළත අදාළ සීමිත විරෝධතා ඉදිරිපත් කිරීම සඳහා අධිකරණය වගඋත්තරකරුවන්ට කල් ලබා දුන්නා.\nනඩුව නැවතත් නොවැම්බර් මස 26 වනදා කැඳවීමටයි අධිකරණය නියෝග කළේ.\nපූජ්‍ය ඇල්ලේ ගුණවංශ හිමියන් හා අගරදගුරු කාදිනල් මැල්කම් රංජිත් හිමිපාණන්, සමගි ජන බලවේගයේ මහලේකම් පාර්ලිමේන්තු මන්ත්‍රී රංජිත් මද්දුම බණ්ඩාර, ජනතා විමුක්ති පෙරමුණේ හිටපු පාර්ලිමේන්තු මන්ත්‍රීවරුන් වන සුනිල් හඳුන්නෙත්ති සහ වසන්ත සමරසිංහ යන පාර්ශව විසින් අදාළ පෙත්සම් ඉදිරිපත් කර තිබුණා.\nපෙත්සම්කරුවන් කියා සිටින්නේ කෙරවලපිටිය යුගදනවි බලාගාරය අයත් සමාගමේ ශ්‍රී ලංකා රජයට අයත් කොටස් වලින් 40%ක් වගඋත්තරකාර ඇමරිකානු සමාගම වෙත පැවරීමට අමාත්‍ය මණ්ඩලය ගනු ලැබූ තීරණය යුක්ති සහගත නොවන බවයි.",
       "URL": "https://www.hirunews.lk/287780/යුගදනවි-ගිවිසුමට-එරෙහි-පෙත්සම්-විභාගයට-නීතිපති-පූර්ණ-ශ්‍රේෂ්ඨාධිකරණ-විනිසුරු-මඩුල්ලක්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=1566"
}