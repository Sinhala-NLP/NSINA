{
       "Source": "hirunews",
       "Timestamp": "Wednesday, 28 July 2021 - 19:08",
       "Headline": "රත්නපුර - බටුහේන ප්‍රදේශයේ අතුරුදන් වූ පාසල් සිසුවා සොයා විමර්ශන",
       "News Content": "රත්නපුර - බටුහේන ප්‍රදේශයේ අතුරුදන් වූ 14 හැවිරිදි පාසල් සිසුවා සොයා ගැනීම සඳහා විශේෂ පොලිස් විමර්ශනයක් ආරම්භ කර තිබෙනවා.\nපොලීසිය සඳහන් කලේ ඒ අනුව අදාල සිසුවා භාවිතා කල දුරකථනයේ සංඥා වාර්තා ලබා ගැනීමට මේ වන විට පියවර ගෙන ඇති බවයි.\nමෙලෙස අතුරුදන්වී ඇත්තේ රත්නපුර - බටුහේන ප්‍රදේශයේ පදිංචි, නුවන්ත ලක්ෂාන් අබේරත්න නැමැති රත්නපුර ඇලෝසියස් විද්‍යාලයේ 9 වන ශ්‍රේණියේ ඉගෙනුම ලබන සිසුවෙක්. ඔහුගේ පියා පොලිස් සාජන්වරයෙකු වන බව සඳහන්.\nඅදාල සිසුවා පසුගිය 24 වන සෙනසුරාදා රාත්‍රියේ සිය වැඩිමහල් සොහොයුරා සමග නින්දට ගොස් ඇති අතර පසුව තම ඇදුම් බෑගය, සිය සොහොයුරාගේ ජංගම දුරකථනය සහ රුපියල් 20,000ක මුදලක් ද රැගෙන නිවසෙන් පිටත්ව ගොස් තිබෙනවා.\nපොලීිසිය සඳහන් කලේ ප්‍රදේශයේ සිදුකල සීසීටීවී දත්ත පරීක්ෂා කිරීම් වලදී අදාල සිසුවා තනිවම මාර්ගයේ ගමන් කරන ආකාරය නිරීක්ෂණය වී ඇති බවයි.\nඅදාල සිසුවා පිළිබඳ තොරතුරක් වෙතොත් ලගම ඇති පොලීසියට දැනුම් දෙන ලෙසටයි පොලීසිය මහජනතාවට දැනුම් දී සිටින්නේ.",
       "URL": "https://www.hirunews.lk/278256/රත්නපුර-බටුහේන-ප්‍රදේශයේ-අතුරුදන්-වූ-පාසල්-සිසුවා-සොයා-විමර්ශන",
       "Category": "Local News",
       "Parent URL": "https://www.hirunews.lk/local-news.php?pageID=1790"
}