{
       "Source": "hirunews",
       "Timestamp": "Sunday, 30 July 2023 - 20:14",
       "Headline": "අංගොඩ මානසික රෝගියාට හිත් පිත් නැතිව අමානුෂික ලෙස පහරදෙන cctv දර්ශන එළියට (වීඩියෝ)",
       "News Content": "අංගොඩ මානසික රෝහලේදී රෝගියෙකු මියයෑමට හේතු වූ, රෝහල් සේවකයින්ගේ පහරදීම ඇතුළත් සීසීටීවී දර්ශන හිරු ප්‍රවෘත්ති වෙත ලැබී\nතිබෙනවා.\nපළමු අවස්ථාවේ මෙය ඇද වැටීමක් නිසා සිදු වූ මරණයක් බව රෝහල් බලධාරීන් පවසා තිබුණත් මෙම සීසීටීවී දර්ශන අනුව පැහැදිලිවම පෙනී යන්නේ එම රෝගියාට අමානුෂික අයුරින් පහරදී ඇති බවයි.\nඑම පුද්ගලයාට පහරදෙන අවස්ථාවේ හෙද නිලධාරිනියක් ඇතුළු 10 දෙනෙකු එම ස්ථානයේ රැඳී සිටින අයුරුද මෙම දර්ශනවල දැක්වෙනවා.\nඅංගොඩ ජාතික මානසික සෞඛ්‍ය විද්‍යායතනයට පසුගිය 20 වැනිදා ඇතුළත් කළ රෝගියෙකු ඊට දින පහකට පසුව එම රෝහළ තුළදීම මියයෑමේ සිදුවීමක් හිරු ප්‍රවෘත්ති පසුගියදා අනාවරණ කළා.\nඑහිදී ඥාතීන් චෝදනා කළේ මෙම මරණයට හේතුව සෞඛ්‍ය සේවකයින් කළ පහරදීමක් බවයි.\nනමුත් මරණයට හේතුව නාන කාමරයක් තුළ ඇදවැටීම බවට රෝහල් බලධාරීන් පවසා තිබූ අතර අධිකරණ වෛද්‍ය පරීක්ෂණයෙන් පසු අනාවරණ වුණේ ශරීරයේ තැනිත් තැන සිදු වූ තැලීම් සහ අභ්‍යන්තර රුධිර වහනය මෙම මරණයට හේතුව බවයි.\nඒ අනුව මෙම මරණය රෝහල් කාර්ය මණ්ඩල සාමාජිකයින්ගේ පහරදීමක් නිසා සිදුවූ බවට සනාථ කෙරෙන රෝහලේ සීසීටීවී දර්ශන හිරු ප්‍රවෘත්ති වෙත ලැබුණා.\nමෙම දර්ශනවලට අනුව එම පුද්ගලයාට පහරදෙන අවස්ථාවේදි හෙද නිලධාරිනියක් ඇතුළු 9 දෙනෙකු එම ස්ථානයේ රැඳී සිටින අයුරු දක්නට ලැබෙනවා.\nඔවුන්ගෙන් සිව්දෙනෙක් ඔහුට බරපතළ ලෙස පහරදෙන අතර, ඇතැම් පුද්ගලයින් පොලු මුගුරු වැනි දෑ භාවිතයෙන්ද ඔහුට පහරදෙන අයුරු එම දර්ශනවල දැක්වෙනවා.\nරෝගියාට පහරදීම සිදුවූයේ නාන කාමරයක් තුළදී බවට රෝහල් බලධාරීන් පැවසුවත් ඉන් පිටතදීත් පහරදීම සිදුකර ඇති බව මෙම දර්ශන අනුව පෙනී යනවා.\nපහරදීම සිදුවන අවස්ථාවේදි හෙද නිලධාරීනියක් ඒ දෙස බලා සිටින අයුරුද මෙහි දැක්වෙනවා.\nමෙම සිද්ධිය සම්බන්ධයෙන් පැවති මාධ්‍ය හමුවකදි රෝහල් අධ්‍යක්ෂවරිය පැවසුවේ සෞඛ්‍ය සුළු සේවකයින් අධීක්ෂණය සඳහා සිටි පාර්ශ්වද මෙම සිද්ධිය වන අවස්ථාවේ නිසි ලෙස ක්‍රියාත්මක වී නැති බවයි.\nමෙම සිදුවීම සම්බන්ධයෙන් ඥාතීන්ගෙන් ලද පැමිණිල්ලකට අනුව එම ආයතනයේ සේවය කළ සුළු සේවකයින් 4 දෙනෙකු අත්අඩංගුවට ගත් පොලීසිය, ඔවුන් අධිකරණය හමුවට ඉදිරිපත් කිරීමෙන් අනතුරුව ලබන 10 වනදා දක්වා රක්ෂිත බන්ධනාගාර ගත කෙරුණා.\nමේ අතර, මෙම සිදුවීම සම්බන්ධයෙන් සක්‍රීයව මැදිහත්වන මෙන් ශ්‍රී ලංකා මානසික සෞඛ්‍ය සේවාලාභීන්ගේ ක්‍රියාකාරි ජාලය ශ්‍රී ලංකා මානව හිමිකම් කොමිසම වෙත පැමිණිල්ලක් ඉදිරිපත් කරමින් ඉල්ලා සිටිනවා.\nඔවුන් සිය පැමිණිල්ලෙන් පෙන්වා දෙන්නේ රෝහල්වල නේවාසිකව ප්‍රතිකාර ලබන මානසික රෝගී පුද්ගලයින් මුහුණ දෙන එවැනි අත්දැකීම් ගණනාවක් සිය සංවිධානය වෙත වාර්තා වී ඇති බවයි.",
       "URL": "https://www.hirunews.lk/343073/අංගොඩ-මානසික-රෝගියාට-හිත්-පිත්-නැතිව-අමානුෂික-ලෙස-පහරදෙන-cctv-දර්ශන-එළියට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=138"
}