{
       "Source": "hirunews",
       "Timestamp": "Friday, 02 April 2021 - 12:10",
       "Headline": "ඉන්දිය හිටපු සුපිරි ක්‍රිකට් ක්‍රීඩක සචින් තෙන්ඩුල්කාර් රෝහල් ගත කරයි",
       "News Content": "කොරෝනා ආසාදනය වූ ප්‍රවීන ඉන්දීය ක්‍රිකට් ක්‍රීඩක සචින් තෙන්ඩුල්කාර් රෝහල් ගතකර තිබෙනවා.\nපසුගිය 27 වනදා ඔහුට වෛරසය ආසාදනය වී ඇති බව තහවුරු වී ඇති අතර, ඊයේ රාත්‍රියේ ඔහු රෝහල් ගතකර ඇත්තේ උණ සහ ප්‍රතිශ්‍යා ලක්ෂණ හේතුවෙන්.\n47 හැවිරිදි තෙන්ඩුල්කාර් මුම්බායි නුවර රිලයන්ස් පෞද්ගලික රෝහලට ඇතුළත් කර ඇති බවයි ඉන්දීය මාධ්‍ය සඳහන් කළේ.\nවෛද්‍ය උපදෙස් අනුව අවදානම වැළැක්වීම සඳහා තමා රෝහල් ගතවූ බවත්, දින කිහිපයකින් නැවතත් නිවස වෙත යාමට හැකිවනු ඇති බවත් තෙන්ඩුල්කාර් සිය ට්විටර් ගිණුමේ සටහන් කළේ තමාට ඉක්මන් සුවය පැතූ ක්‍රීඩාලෝලීන්ට තුති පුදමින්.\nඑමෙන්ම, මීට දස වසරකට පෙර එනම් 2011 වසරේ අප්‍රේල් 2 වනදා ඉන්දියාව ලද ලෝක කුසලාන ජයග්‍රහණය සමරණ සිය සගයන්ටද ඔහු සුබපැතුම් එක් කළා.\nමුම්බායි - වන්කඩේ ක්‍රීඩාංගණයේ පැවති අවසන් මහා තරගයේදී ඉන්දියාව එලෙස ලෝක ක්‍රිකට් කුසලානය ජයග්‍රහණය කළේ ශ්‍රී ලංකාව පරාජයට පත්කරමින්.\n2011 ලෝක කුසලාන අවසන් මහ තරගයේ දස වර්ෂ පූර්ණය නිමිත්තෙන් සටහනක් තබන ජාත්‍යන්තර ක්‍රිකට් සම්මේලනය සඳහන් කළේ එය අතිවිශිෂ්ඨ අවසන් මහා තරගයක් වූ බවයි.",
       "URL": "https://www.hirunews.lk/267290/ඉන්දිය-හිටපු-සුපිරි-ක්‍රිකට්-ක්‍රීඩක-සචින්-තෙන්ඩුල්කාර්-රෝහල්-ගත-කරයි",
       "Category": "Local News",
       "Parent URL": "https://www.hirunews.lk/local-news.php?pageID=2046"
}