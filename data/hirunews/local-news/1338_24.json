{
       "Source": "hirunews",
       "Timestamp": "Wednesday, 23 February 2022 - 12:19",
       "Headline": "කුසල් සහ මහීෂ්ටත් ඉන්දියාව සමග පළමු තරගය මගහැරෙන ලකුණු (වීඩියෝ)",
       "News Content": "හෙට (23) ඉන්දියාවේ ලක්නව් හි දී ආරම්භ වන සංචාරක ශ්‍රී ලංකා කණ්ඩායම සහ ඉන්දීය කණ්ඩායම අතර පලමු පන්දුවාර 20 තරගය සඳහා ශ්‍රී ලංකා කණ්ඩායමේ තවත් ඉදිරිපෙළ ක්‍රීඩකයින් දෙදෙනෙකුට ම අහිමි වීමේ අවදානමක් මතු වී ඇති බව කණ්ඩායම් ආරංචි මාර්ග සඳහන් කරනවා.\nඉන්දියාවෙන් ලැබෙන නවතම තොරතුරු වාර්තා කරන්නේ ඔස්ට්‍රෙලියාව සමග පැවති අවසන් තරගයේ දී දක්ෂතා අතරට පැමිණි කුසල් මෙන්ඩිස් එම තරගයේ දී ඇති වූ යම් ආබාධ තත්ත්වයකින් තාමත් පීඩා විඳිමින් සිටින බවයි.\nඔස්ට්‍රෙලියාව සමග මෙල්බර්න් හිදී පැවති අවසන් තරගයේදී ලකුණු 69 ක් රැස්කරගත් කුසල් මෙන්ඩිස් එම තරගයේ වීරයා ලෙස ද නම් කෙරුණා.\nකෙසේ වෙතත් මේ තරගයේ දී ඔහුගේ පාදයේ සුළු ආබාධයක් හටගෙන ඇති අතර හෙට තරගය සඳහා ඔහුගේ සහභාගිත්වය තවමත් සහතික කළ නොහැකි බවයි කණ්ඩායම් ආරංචි මාර්ග පවසන්නේ.\nමේ අතර ඔස්ට්‍රෙලියාව සමග පැවැති තරගාවලියේ දී ම ආබාධයකට ලක්වූ ශ්‍රී ලංකා කණ්ඩායමේ ප්‍රබලතම දඟ පන්දු යවන්නකු වන මහේෂ් තීක්ෂණගේ හෙට තරග සහභාගිත්වයද අවධානමකට වැටී තිබෙනවා.\nමීට හේතු වී ඇත්තේ ඔහු ලක්ව ඇති ආබාධ තත්ත්වයෙන් තවමත් සහමුලින්ම මිදී නොමැති වීමයි.\nකෙසේ වෙතත් මහීෂ් තීක්ෂණගේ සහ කුසල් මෙන්ඩිස් ගේ ශාරීරික යෝග්‍යතා තත්ත්වය අද සවස පරීක්ෂාවට ලක් කිරීමට නියමිත අතර ඉන් පසුව ඔවුන් සම්බන්ධයෙන් අවසන් තීරණයක් ගන්නා බවයි\nකණ්ඩායම් ආරංචි මාර්ග සඳහන් කරන්නේ.\nමේ අතර ඔස්ට්‍රෙලියාව දී කොවිඩ් -19 ආසාදනය වූ ශ්‍රී ලංකා කණ්ඩායමේ සුපිරි තුන් ඉරියව් ක්‍රීඩකයා වන වනිදු හසරංගට ද හෙට තරගය අහිමි වන්නේ ඔහු තවමත් කෝවිඩ් ආසාදිත තත්ත්වයෙන් සහමුලින්ම මිදී නොමැති වීම හේතුවෙන්.\nබොහෝ විට ඔහුට ඉන්දියාව සමග පැවැත්වෙන පළමු තරගය සහ දෙවන තරගය මග හැරී යනු ඇති බවටයි වැඩිදුරටත් වාර්තා වන්නේ.\nමේ අතර අද පැවති මාධ්‍ය හමුවකට එක්වෙමින් ශ්‍රී ලංකා නායක දසුන් ශානක ඉන්දීය තරගාවලියට පවතින සූදානම සම්බන්ධයෙන් අදහස් පළකළා.",
       "URL": "https://www.hirunews.lk/297804/කුසල්-සහ-මහීෂ්ටත්-ඉන්දියාව-සමග-පළමු-තරගය-මගහැරෙන-ලකුණු-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1338"
}