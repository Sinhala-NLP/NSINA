{
       "Source": "hirunews",
       "Timestamp": "Friday, 23 December 2022 - 19:09",
       "Headline": "රියර් අද්මිරාල් ජයන්ත කුලරත්න නාවික හමුදා නව මාණ්ඩලික ප්‍රධානී ධුරයට",
       "News Content": "රියර් අද්මිරාල් ජයන්ත කුලරත්න ශ්‍රී ලංකා නාවික හමුදාවේ නව මාණ්ඩලික ප්‍රධානී ලෙස පත් කර තිබෙනවා.\nරියර් අද්මිරාල් ජයන්ත කුලරත්න ශ්‍රී ලංකා නාවික හමුදාවට එක් වූයේ 1987 දී ශ්‍රී ලංකා නාවික හමුදා විධායක ශාඛාවේ 16 වන බඳවා ගැනීමේ කැඩෙට් නිලධාරියෙකු ලෙසයි.\nඔහු ත්‍රිකුණාමලයේ නාවික හා සමුද්‍ර විද්‍යාපීඨයේ මූලික පුහුණුව සාර්ථකව නිම කිරීමෙන් අනතුරුව 1989 දී උප ලුතිනන්වරයෙකු ලෙස අධිකාරි ධූරයට පත් කෙරුණා.\nමෙම ජ්‍යෙෂ්ඨ නිලධාරියා 1990 දී නාවික හා සමුද්‍රීය ඇකඩමියේ උප ලුතිනන් තාක්ෂණික පාඨමාලාව සම්පූර්ණ කර ඇති අතර 1999 දී පකිස්ථාන නාවික හමුදාවේ නාවික හා මෙහෙයුම් පාසලේ දිගු නාවික සහ දිශානතිය පිළිබඳ විශේෂීකරණය පාඨමාලාව ද හදාරා තිබෙනවා.\nසිය වෘත්තීය ජීවිතය තුළ ක්‍රමානුකූලව ප්‍රගතියක් ලබමින් මෙම නිලධාරියා 2020 අගෝස්තු 07 වන දින රියර් අද්මිරාල් නිලයට උසස් කරන ලැබුවා.\nරියර් අද්මිරාල් ජයන්ත කුලරත්න සිය නාවික හමුදා වෘත්තීය ජීවිතය තුළ නැව්, යාත්‍රා සහ වෙරළාශ්‍රිත ආයතන රැසකට අණ දී තිබෙනවා.\nරියර් අද්මිරාල් ජයන්ත කුලරත්න කොළඹ මහානාම විද්‍යාලයේ කීර්තිමත් ආදි සිසුවෙක්.",
       "URL": "https://www.hirunews.lk/323408/රියර්-අද්මිරාල්-ජයන්ත-කුලරත්න-නාවික-හමුදා-නව-මාණ්ඩලික-ප්‍රධානී-ධුරයට",
       "Category": "Local News",
       "Parent URL": "https://www.hirunews.lk/local-news.php?pageID=647"
}