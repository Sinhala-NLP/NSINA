{
       "Source": "hirunews",
       "Timestamp": "Friday, 03 February 2023 - 13:25",
       "Headline": "චීන ඔත්තු බැලුනයට වෙඩි නො තැබීමට පෙන්ටගනයෙන් උපදෙස්",
       "News Content": "ඇමරිකාවට ඉහළ අහසේ පාවෙමින් ඇති චීන ඔත්තු බැලූනයට වෙඩි තබා බිම නොහෙලීමට ඇමරිකානු ජනාධිපති ජෝ බයිඩන් තීරණය කර තිබෙනවා. ඒ, එහි කොටස් ජනාකීර්ණ ප්‍රදේශවලට කඩා වැටී විශාල හානියක් සිදුවීමට ඉඩ ඇති බවට පෙන්ටගනය ලබාදුන් ආරක්ෂක උපදෙස් සළකා බැලීමෙන් අනතුරුවයි.\nපසුගිය බදාදා සිට ඇමරිකානු ගුවන් සීමාව තුළ නිරීක්ෂණය වූ මෙම බැලූනය මේ වන විට සිවිල් ගුවන් ගමන් මාර්ග සහිත ප්‍රදේශයක් ඔස්සේ පාවෙමින් ඇති බව සදහන්.\nකෙසේ වෙතත්, එය පසුගිය දිනක අන්තර්මහාද්වීපික මිසයිල 150ක් පමණ රදවා ඇති මොන්ටානාහි මැල්ම්ස්ටෝර්ම් ගුවන් කදවුරට ඉහළින් ගමන් කර ඇති බව ඇමරිකානු බලධාරීන් තහවුරු කරනවා.\nමේ වන විට ප්‍රහාරක යානා ඇතුළු ඇමරිකානු ගුවන් යානා මෙම බැලූනයේ ක්‍රියාකාරකම් සමීප ව නිරීක්ෂණය කරමින් සිටින බවයි විදෙස් වාර්තා සඳහන් කළේ.\nමෙය ඔත්තු බැලීමේ බැලූනයක් බව ඇමරිකානු බලධාරීන් දැඩි විශ්වාසයකින් ප්‍රකාශ කළත් චීන බලධාරීන් මෙතෙක් ඒ පිළිබද ප්‍රතිචාර දක්වා නැහැ.\nඇමරිකානු රාජ්‍ය ලේකම් ඇන්තනි බ්ලින්කන් ඉදිරි දිනවල දී චීනයේ සංචාරයක නිරතවීමට සූදානමින් සිටින පසුබිමක මෙම සිදුවීම වාර්තා වන අතර ඉන් ඊට ද බලපෑම් ඇති විය හැකි බව යි විදෙස් මාධ්‍ය වාර්තා පෙන්වා දෙන්නේ.",
       "URL": "https://www.hirunews.lk/326575/චීන-ඔත්තු-බැලුනයට-වෙඩි-නො-තැබීමට-පෙන්ටගනයෙන්-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=560"
}