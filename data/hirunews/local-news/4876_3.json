{
       "Source": "hirunews",
       "Timestamp": "Saturday, 17 September 2016 - 10:58",
       "Headline": "පුත්‍රයන්ගේ පහරදීම්වලින් පියවරුන් දෙදෙනෙකු මරුට",
       "News Content": "බදුල්ල - හාලිඇල ප්‍රදේශයේදී පියාට තියුණු ආයුධයකින් පහර දී ඝාතනය කළ 16 හැවිරිදි පුත්‍රයෙකු අත්අඩංගුවට ගෙන තිබෙනවා.\nබීමතින් පැමිණ තම මවට පහරදීම හේතුවෙන් තම  පියාට මෙම බාල වයස්කාර පුත්‍රයා තියුණු ආයුධයකින් පහර දී ඇති බවයි පොලීසිය සදහන් කළේ.\nඑම පහරදීමෙන් බරපතල තුවාල ලැබූ 41 හැවිරිදි පියා නිවසින් පිටව ගොස් ඇති අතර, නිවස ආසන්නයේ මාර්ගයේදී ඔහු ඇද වැටීමෙන් ජීවිතක්ෂයට පත්ව ඇති බව සදහන්.\nබීමතින් පැමිණි පියා, මවට පහර දෙන බවට නැගනිය විසින් තමාට දැනුම් දුන් බව අත්අඩංගුවට ගත් බාල වයස්කාර පුත්‍රයා පොලීසියට ප්‍රකාශ කර තිබෙනවා.\nඅනතුරුව ඔහු නිවසට පැමිණ මෙම පහරදීම සිදුකර ඇති බව සදහන්.\nකොළඹ ප්‍රදේශයේ රතිඤ්ඤා කම්හලක කම්කරුවෙකු ලෙස සේවය කරන ඔහු පසුගිය බ්‍රහස්පතින්දා නිවසට පැමිණ ඇත්තේ සති අන්ත නිවාඩුව හේතුවෙන්.\nසැකකාර පුත්‍රයා අද බදුල්ල මහේස්ත්‍රාත් අධිකරණය වෙත ඉදිරිපත් කිරිමට නියමිතයි.\nමේ අතර බීමතින් පැමිණ තම පියාට මුගුරකින් පහරදී ඝාතනය කල සැකකරුවකු මාදම්පේ ප්‍රදේශයේදී අත්අඩංගුවට ගෙන තිබෙනවා.\nඝාතනයට ලක්වී ඇත්තේ තඹගල්ල වත්ත ප්‍රදේශයේ පදිංචිව සිටි 75 හැවිරිදි හිටපු පොලිස් සැරයන්වරයෙක්.\nඅත්අඩංගුවට ගෙන ඇති සැකකරු යුධ හමුදාවේ සේවය කර ඉවත්ව සිටින අයෙක් බවට හෙළිවී ඇතැයි අප වාර්තාකරු සඳහන් කලා.\nඅධික ලෙස බීමතින් පැමිණි සැකකරු පියා සමග බහින්බස්වී අනතුරුව පහරදී ඇතැයි අනාවරණ වී තිබෙනවා.\nතුවාල ලැබු පියා හලාවත රෝහලට ඇතුලත් කිරීමෙන් පසුවයි මරණයට පත්වී ඇත්තේ.\nමහේස්ත්‍රාත් පරීක්ෂණය පැවැත්වීමට නියමිත අතර මාදම්පේ පොලිසිය වැඩිදුර විමර්ශණ මෙහෙයවනවා.",
       "URL": "https://www.hirunews.lk/143176/පුත්‍රයන්ගේ-පහරදීම්වලින්-පියවරුන්-දෙදෙනෙකු-මරුට",
       "Category": "Local News",
       "Parent URL": "https://www.hirunews.lk/local-news.php?pageID=4876"
}