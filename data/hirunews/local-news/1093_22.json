{
       "Source": "hirunews",
       "Timestamp": "Wednesday, 15 June 2022 - 17:51",
       "Headline": "යෝජිත සත්ත්ව සුබසාධන පනත් කෙටුම්පතක් ගැන කෘෂිකර්ම අමාත්‍යංශයේ අවධානය",
       "News Content": "යෝජිත සත්ත්ව සුබසාධන පනත් කෙටුම්පත සම්බ්න්ධයෙන් කෘෂිකර්ම කටයුතු පිළිබඳ අමාත්‍යංශයීය උපදේශක කාරක සභාවේ විශේෂ අවධානය යොමුව තිබෙනවා.\nඒ පසුගිය දා (10) කෘෂිකර්ම, වනජීවී හා වන සම්පත් සංරක්ෂණ අමාත්‍ය මහින්ද අමරවීරගේ ප්‍රධානත්වයෙන් පැවැති අමාත්‍යංශයීය උපදේශක කාරක සභාවේ දී.\nමෙම යෝජිත පනත් කෙටුම්පත මගින්, සතුන් කෙරෙහි කරුණාව, දයාව සහ නිසි සැලකිල්ලක් දැක්වීම සහ සතුන්ගේ ආරක්ෂාව, සුභසාධනය මෙන්ම යහපැවැත්ම සුරක්ෂිත කිරීමත්, සතුන් කෲරත්වයට ලක් වීමෙන් ආරක්ෂා කිරීම පිළිබඳව විශේෂ අවධානයක් යොමු වනු ඇතැයි වාර්තා වනවා.\nඑලෙස ම පැවති සාකච්ඡාවේ දී, අදාළ පනත සම්බන්ධයෙන් පවතින යෝජනාවලට සංශෝධන ඇත්නම් ඒවා ද ඉදිරිපත් කරන ලෙස ද අමාත්‍යවරයා නිලධාරීන්ගෙන් ඉල්ලා සිටියා.\nඑපමණක් නොව, පවතින ආහාර අර්බුදය හමුවේ ගෙවතු වගාව සම්බන්ධයෙන් ජනතාව වැඩි උනන්දුවක් දක්වන බැවින්, තවදුරටත් ගෙවතු වගාව සඳහා ජනතාව දිරිමත් කිරීමේ වැදගත්කම මෙන් ම රජයේ සියලු කාර්යාලවල ඉඩම් වගාකටයුතු සඳහා යොදා ගැනීම සම්බන්ධයෙන් ද මෙම සාකච්ඡාවේ දී විශේෂ අවධානයක් යොමු වුණා.\nඑහි දී කොළඹ දිස්ත්‍රික්කය ඇතුළු සෑම ප්‍රදේශයක ම භාවිත නො කරන කුඹුරු ඉඩම් මෙන් ම, කුඹුරු ඉඩම් ගොඩකර ගොඩනැගිලි ඉදිකිරීම සහ ජලපෝෂක ගැටලු සම්බන්ධයෙන් ද කාරක සභාවේ අවධානයට යොමු වුණා.\nඒ අනුව වගා කළ හැකි කුඹුරු ඉඩම් සහ වගා කළ නොහැකි ඉඩම් සම්බන්ධයෙන් දිස්ත්‍රික් මට්ටමින් කමිටුවක් ස්ථාපිත කර නිසි ලේඛනයක් සකස් කිරීම වැදගත් බැවින් ඒ පිළිබඳ අවධානය යොමු කරන ලෙසද නිලධාරීන් හමුවේ අමාත්‍යවරයා පැහැදිලි කළා.\n(සාකච්ඡාවේ දී ගනු ලැබූ තීරණ සම්බන්ධයෙන් පාර්ලිමේන්තු ලිපි ශීර්ෂය සහිත ලිපිය පහතින්)",
       "URL": "https://www.hirunews.lk/307209/යෝජිත-සත්ත්ව-සුබසාධන-පනත්-කෙටුම්පතක්-ගැන-කෘෂිකර්ම-අමාත්‍යංශයේ-අවධානය",
       "Category": "Local News",
       "Parent URL": "https://www.hirunews.lk/local-news.php?pageID=1093"
}