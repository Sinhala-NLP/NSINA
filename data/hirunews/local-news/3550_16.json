{
       "Source": "hirunews",
       "Timestamp": "Thursday, 17 January 2019 - 10:34",
       "Headline": "ගෝඨාභයගේ නඩුව දිනපතා විභාගයට",
       "News Content": "මැදමුලන ඩී.ඒ. රාජපක්ෂ අනුස්මරණ කෞතුකාගාරය ඉදිකිරීමේදී රුපියල් මිලියන 33 ක මුදලක් අවභාවිතා කිරීම සම්බන්ධයෙන් හිටපු ආරක්ෂක ලේකම් ගෝඨාභය රාජපක්ෂ ඇතුළු 7 දෙනෙකුට එරෙහිව පවරා ඇති නඩුව මේ මස 22 වන දා සිට දිනපතා විභාගයට ගැනීමට ත්‍රිපුද්ගල විශේෂ මහාධිකරණය අද නියෝග කළා.\nඒ, සම්පත් අබේකෝන්, සම්පත් විජේරත්න සහ චම්පා ජානකී යන ත්‍රිපුද්ගල විනිසුරු මඩුල්ල හමුවේ මෙම නඩුව සලකා බැලූණු අවස්ථාවේදියි. එහිදී නියෝජ්‍ය සොලිසිටර් ජනරාල් දිලිප පීරිස් සඳහන් කළේ පැමිණිල්ලේ සාක්ෂිකරුවන් ලෙස ශ්‍රී ලංකා ඉඩම් ගොඩ කිරීමේ සංස්ථාවේ නිලධාරීන් 18 දෙනෙකු නම් කර ඇති බවයි.\nඔවුන් විදේශගත විය හැකි බැවින් විදේශගතවීම වළක්වාලමින් තහනම් නියෝගයක් නිකුත් කරන ලෙසයි ඔහු ඉල්ලා සිටියේ.\nඒ අනුව අදාළ නියෝගය නිකුත් කළ ත්‍රිපුද්ගල විනිසුරු මඩුල්ල ඒ බව සාක්ෂිකරුවන්ට දැනුම් දෙන ලෙසයි මහාධිකරණය, රෙජිස්ට්‍රාර්වරයාට නියෝග කළේ.\nනඩුවට පෙනී සිටීම සඳහා හිටපු ආරක්ෂක ලේකම් ගෝඨාභය රාජපක්ෂ ඇතුළු 7 දෙනාම අධිකරණයට පැමිණ සිටියා.\nමේ අතර ජනාධිපතිවරණය සදහා ඉදිරිපත් වීමට සූදානම් බව හිටපු ආරක්ෂක ලේකම් ගෝඨාභය රාජපක්ෂ අද යළි ප්‍රකාශ කළා.\nඒ විශේෂ ත්‍රිපුද්ගල මහාධිකරණය හමුවේ පෙනී සිටීමෙන් අනතුරුව මාධ්‍ය වෙත අදහස් දක්වමින්.\nනඩු විභාගයෙන් අනතුරුව මාධ්‍යවේදීන් හිටපු ආරක්ෂක ලේකම් ගෝඨාභය රාජපක්ෂ වෙත ප්‍රශ්න කිහිපයක් යොමු කළ අතර, ඊට පිළිතුරු ලබාදෙමිනුයි ඔහු මේ බව සඳහන් කළේ.",
       "URL": "https://www.hirunews.lk/208402/ගෝඨාභයගේ-නඩුව-දිනපතා-විභාගයට",
       "Category": "Local News",
       "Parent URL": "https://www.hirunews.lk/local-news.php?pageID=3550"
}