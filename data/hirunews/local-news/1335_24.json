{
       "Source": "hirunews",
       "Timestamp": "Thursday, 24 February 2022 - 17:27",
       "Headline": "බොරතෙල් බැරලයක මිල ඩොලර් 105 ඉක්මවයි (වීඩියෝ)",
       "News Content": "2014 වසරෙන් පසු පළමු වරට බ්‍රෙන්ට් වර්ගයේ බොරතෙල් බැරලයක් ඩොලර් 105ට වඩා මිල ඉහල ගොස් තිබෙනවා.\nයුක්රේනයට එරෙහිව රුසියාව එල්ල කරන ප්‍රහාර හමුවේ ගෝලීය බලශක්ති සැපයුමට බලපෑම් සිදු කිරීම හමුවේයි මෙම මිල ඉහළ යාම සිදුවී ඇත්තේ.\nBrent වර්ගයේ බොරතෙල් බැරලයක් ඩොලර් 8.24 කින් (8.5%) කින් ඩොලර් 105.08 දක්වා ඉහළ ගියා.\nඑක්සත් ජනපද බටහිර ටෙක්සාස් අතරමැදි (WTI) බොරතෙල් ඩොලර් 7.78 ක් (8.5%) කින් ඩොලර් 99.88 දක්වා ඉහළ ගොස් ඇති බවයි විදෙස් මාධ්‍ය වාර්තා කළේ.\nබ්‍රෙන්ට් සහ ඩබ්ලිව්.ටී.අයි පිළිවෙළින් 2014 අගෝස්තු සහ ජූලි මාසයෙන් පසු වාර්තා කර ඇත්තේ ඔවුන්ගේ ඉහළම අගයන් වීම විශේෂත්වයක්.\nරුසියාව තුන්වන විශාලතම තෙල් නිෂ්පාදකයා වන අතර දෙවන විශාලතම තෙල් අපනයනකරු වනවා.\nරුසියාව යුරෝපයට විශාලතම ස්වාභාවික ගෑස් සපයන්නා ද වන අතර එහි සැපයුමෙන් 35% ක් පමණ සපයන්නේ රුසියාවයි.\nදෙවන ලෝක සංග්‍රාමයෙන් පසු යුරෝපයේ තවත් රාජ්‍යයකට එරෙහිව එක් රාජ්‍යයක් විසින් එල්ල කරන ලද විශාලතම ප්‍රහාරය මෙය ලෙසටයි සැලකෙන්නේ.\nඊට ප්‍රතිචාර වශයෙන් රුසියාවට එරෙහිව දැඩිව සම්බාධක පැනවීමට එක්සත් ජනපදය සහ යුරෝපය සහතික වී තිබෙනවා.\nමේ අතර ප්‍රහාර වලදී යුක්රේනයේ සිවිල් වැසියන් 10 දෙනෙකු ඇතුලු 40 දෙනෙකු ජිවිතක්ෂයට පත්ව ඇති බවට රුසියානු ආරක්ෂක අංශ ප්‍රකාශ කර තිබෙනවා.\nයුක්රේනයේ ආරක්ෂක අංශ මීට පෙර ප්‍රකාශ කර සිටියේ රුසියාවේ හමුදා සෙබලුන් 50 දෙනෙකු ජිවිතක්ෂයට පත්වී ඇති බවයි.\nමේ අතර යුක්රේන හමුදාව කියා සිටියේ නැගෙනහිර කාර්කිව් නගරය අසල මාර්ගයක දී රුසියානු යුධ ටැංකි හතරක් විනාශ කළ බවයි.\nලුහාන්ස්ක් ප්‍රදේශයේ නගරයක් අසල හමුදා භටයින් 50 ක් මරා දැමූ අතර රටේ නැගෙනහිර ප්‍රදේශදී හයවන රුසියානු ගුවන් යානයත් ප්‍රහාර එල්ල කර බිම හෙළූ බව සඳහන් කළා.\nකෙසේවෙතත් තම ගුවන් යානා හෝ සන්නද්ධ රථ විනාශ කර ඇති බවට පළ වන වාර්තා රුසියාව ප්‍රතික්ෂේප කරනවා.\nයුක්රේනයේ දේශසීමා ආරක්ෂක සේවය පැවසුවේ දකුණු කෙර්සන් ප්‍රදේශයේදී සෙබළුන් තිදෙනෙකු මියගොස් තවත් කිහිප දෙනෙකු තුවාල ලබා ඇති බවයි.\nමේ අතර විදෙස් මාධ්‍ය වාර්තා කළේ රුසියාව විසින් සිය හමුදා ට්‍රක් රථ යුක්රේනයට ඇතුළු කිරීම ආරම්භ කර ඇති බවයි.\nයුක්රේනයේ නැගෙනහිර ප්‍රදේශයෙන් රුසියාව සිය හමුදා මෙහෙයුම් නිල වශයෙන් ආරම්භ කිරීමත් සමගයි මෙලෙස ට්‍රක් රථ යුක්රේනයට ඇතුළු වී ඇත්තේ.\nඑමෙන්ම, යුක්රේනයේ අගනුවර පිහිටි ප්‍රධාන ගුවන්තොටුපල අසල වෙඩි හුවමාරුවක් ද සිදුව ඇති බවයි විදෙස් මාධ්‍ය වැඩිදුරටත් වාර්තා කර තිබුණේ.\nමෙම භයානක අවස්ථාවේ තම සංවිධානය යුක්රේනය සමග සිටින බව නේටෝ ප්‍රධානී ජෙන්ස් ස්ටෝල්ටන්බර්ග් ප්‍රකාශ කර තිබෙනවා.\nසියලු මිත්‍ර රාජ්‍යයන් ආරක්ෂා කිරීමට සියලු පියවර ගන්නා බව ද ඔහු සඳහන් කර ඇති බවයි විදෙස් වාර්තා සඳහන් කළේ.\nඑමෙන්ම යුක්රේනයට එරෙහි රුසියාවේ \"නොසැලකිලිමත් ප්‍රහාරය\" හෙළා දකින බවද නේටෝ ප්‍රධානියා ප්‍රකාශ කර තිබෙනවා.\nමේ අතර, යුක්රේනයේ මරණ වාර්තා වූ හමුදා කඳවුරු සහ පිපිරීම් වාර්තා වූ ප්‍රධාන නගර පිහිටි උතුරු, දකුණු, සහ නැගෙනහිර ප්‍රදේශ වෙත රුසියානු හමුදා ඇතුළුවී තිබෙනවා.\nරුසියානු ජනාධිපති ව්ලැදිමීර් පුටින් නැගෙනහිර යුක්රේනයේ සෙබලුන්ගෙන් ඉල්ලා ඇත්තේ අවි ආයුධ බිම තබා පසුබසින ලෙසයි.",
       "URL": "https://www.hirunews.lk/297938/බොරතෙල්-බැරලයක-මිල-ඩොලර්-105-ඉක්මවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1335"
}