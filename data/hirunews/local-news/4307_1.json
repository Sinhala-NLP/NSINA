{
       "Source": "hirunews",
       "Timestamp": "Saturday, 23 September 2017 - 19:33",
       "Headline": "නව ආණ්ඩුක්‍රම ව්‍යවස්ථාවේ ප්‍රතිපාදනයක් ගැන ජයම්පති වික්‍රමරත්න කියයි",
       "News Content": "පළාත් සභාවක ක්‍රියාවන් හේතුවෙන් රටේ ස්වෛරීභාවයට තර්ජනයක් පවතිී නම් ඊට මැදිහත් වීමට නව ආණ්ඩුක්‍රම ව්‍යවස්ථාව තුලින් ප්‍රතිපාදන සැලසෙන බව එක්සත් වාමාංෂික පෙරමුණ පවසනවා.\nඑහි ජාතික සංවිධායක හා යෝජිත ආණ්ඩුක්‍රම ව්‍යවස්ථා සම්පාදන මණ්ඩලයේ මෙහෙයුම් කමිටු සාමාජිකයෙකු ද වන පාර්ලිමේන්තු මන්ත්‍රී, ආචාර්ය ජයම්පති වික්‍රමරත්න මේ බව කියා සිටියේ කොළඹ අද (23) පැවති සම්මන්ත්‍රණයකට එක්වෙමින්.\n‘‘ ජනාධිපතිවරයා තෝරාපත් කරගන්නා ආකාරය පිළිබඳව ගැටලුවක් තිබෙනවා. මොකද ශ්‍රී ලංකා නිදහස් පක්ෂය කියා සිටිනවා ජනාධිපතිවරයා තෝරණ ක්‍රමයේ වෙනසක් තියන්න බැහැ කියලා. ඔවුන් ඒ කියන්නේ සෘජුව තේරිය යුතුයි කියලා. ඒක ගැටලුවක්. එකක් වාමාංශිකයන්වන අපිට පිළිගන්න බැහැ කොහොමවත්. ජනාධිපතිවරයා සෘජුව පත්වුණොත් ඔහුට බලතල අඩුවුණත් අර්බුදකාරී අවස්ථාවකදී මෙය අර්ධ ජනාධිපති ක්‍රමයක් බවට හරවන්නට පුළුවන්. මැතිවරණ ක්‍රමය පිළිබඳ ආසන ක්‍රමය තියෙනවා. මනාප ක්‍රමය අහෝසි වෙනවා. එහෙත් පාර්ලිමේන්තුවේ සමස්ත සංයුතිය තීන්දු වන්නේ පක්ෂවලට ලැබෙන ඡන්ද සංඛ්‍යාව අනුව. මේ පිළිබඳව තාම එකඟත්වයක් නැති කාරණා කිහිපයකුත් තියෙනවා. කුඩා පක්ෂ අපි තදින් අවධාරණය කරනවා අවම ප්‍රතිශතයක් නොතිබිය යුතුයි. යම් කිසි පක්ෂයකට එක ආසනයක් හරි ලැබෙන්න ඕනේ නම් ඒක ලැබෙන්න ඕනේ පාර්ලිමේන්තුවේ. බලය බෙදා හැරීම පිළිබඳව ඒකීය කියන වචනයේ සිංහල වචනය ඉංග්‍රීසි පිටපතේත් දාන්න අද එකඟ වෙලා තියෙනවා දෙමළ ජනතා සන්ධානය. ඒ වගේම දකුණේ එක්තරා පිරිසක් හිතනවා බලය බෙදා හැරීමෙන් බෙදුම්වාදයට උඩගෙඩියක් ලැබෙයිද කියලා. එම නිසා තමයි දැන් යෝජනා කර තිබෙන්නේ වර්තමාන ආණ්ඩුක්‍රම ව්‍යවස්ථාවේවත් නැති වගන්තියක් එනම්, යම් කිසි පළාත් සභාවක ක්‍රියාවක් හේතුවෙන් රටේ භෞමික අඛණ්ඩතාව හා ස්වෛරීභාවයට පැහැදිලි සහ පවතින තර්ජනයක් තියෙනවා නම් එහෙමනම් මැදිහත්වීමට. පළාත් සභාවේ යම් යම් බලතල පවරාගැනීමට ආණ්ඩුක්‍රම ව්‍යවස්ථාවේ බලතල පවරාගැනීමට සහ අත්‍යවශ්‍ය නම් අවසන් පියවර හැටියට පළාත් සභාව විසුරුවා හැරීමටද බලතල තිබිය යුතුයි කියලා අද එකඟත්වයක් තියෙනවා. එහෙත් එවැනි බලතල අධිකරණය විසින් සමාලෝචනය කිරීමට යටත් විය යුතුයි ’’",
       "URL": "https://www.hirunews.lk/171687/නව-ආණ්ඩුක්‍රම-ව්‍යවස්ථාවේ-ප්‍රතිපාදනයක්-ගැන-ජයම්පති-වික්‍රමරත්න-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4307"
}