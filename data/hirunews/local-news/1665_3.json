{
       "Source": "hirunews",
       "Timestamp": "Monday, 27 September 2021 - 20:29",
       "Headline": "කොරෝනා ආසාදනය වූ දරුවන් අතර අලුත් රෝගයක් (වීඩියෝ)",
       "News Content": "කොරෝනා ආසාදනය වීමෙන් පසු දරුවන් අතර දක්නට ලැබෙන විවිධ අවයවවලට බලපෑම් ඇති කරන එම්.අයි.එස්.සී. රෝගයට ගොදුරු වූ දරුවන් මේ දිනවල බහුලව වාර්තාවන බව ළමා රෝග වෛද්‍යවරුන් පවසනවා.\nමේ අතර එන්නත්කරණයේදී ළමයින් හඳුනාගැනීම පහසුවීම සඳහා අනන්‍යතා පත්‍රයක් හෝ අංකයක් නිකුත් කිරීමේ වැඩපිළිවෙලක් ආරම්භ කරන ලෙස ඉල්ලා රජයේ වෛද්‍ය නිලධාරීන්ගේ සංගමය ජනාධිපතිවරයාට ලිපියක් යොමුකර තිබෙනවා.\nමේ වනවිට දීර්ඝකාලීන රෝගාබාධවලින් පෙළෙන සහ විශේෂ අවශ්‍යතා සහිත වයස අවුරුදු 12 ට වැඩි දරුවන් එන්නත්කරණය මේ වනවිට ආරම්භ කර ඇති අතර, එහිදී දරුන් හඳුනාගැනීම සඳහා අනන්‍යතා පත්‍රයක් තිබීමේ වැදගත්කම පිළිබඳව අවධානය යොමුවූ බවයි රජයේ වෛද්‍ය නිලධාරීන්ගේ සංගමය සඳහන් කළේ.\nළමා රෝග විශේෂඥ වෛද්‍ය නලින් කිතුල්වත්ත පෙන්වා දෙන්නේ කොරෝනා ආසාදනය වීමෙන් පසු දරුවන් අතර දක්නට ලැබෙන විවිධ අවයවවලට බලපෑම් ඇති කරන එම්.අයි.එස්.සී. රෝගයට ගොදුරු වූ දරුවන් මේ දිනවල බහුලව වාර්තාවන බවයි.\nමේ අතර දරුවන් එන්නත්කරණය ආරම්භ කළ රිජ්වේ ආර්යා ළමා  රෝහලේ මේ දක්වා දරුවන් 400 කට  වැඩි පිරිසක්  එන්නත්කරණයට ලක් කර ඇති බව එම රෝහලේ ළමා රෝග විශේෂඥ වෛද්‍ය දීපාල් පෙරේරා ප්‍රකාශ කළා.\nඉන් කිසිවෙකුට සංකූලතා ඇතිවූ බවට මේ දක්වා වාර්තාවී නොමැති බවයි ඔහු කියා සිටියේ.\nකෙසේ වෙතත්  කොරෝනා ප්‍රතිශක්තිකරණ එන්නත් ලබාදෙන දරුවන් මයොකාඩයිටිස් නම් රෝග තත්වයට ගොදුරුවන බවට සමාජ මාධ්‍යයේ විවිධ වාර්තා පළවී තිබුණා.\nකෙසේ වෙතත්, මේ දක්වා එම රෝගයෙන් කිසිදු දරුවෙකු මිය ගොස් නොමැති බව අනුරාධපුරය - විලච්චිය ප්‍රදේශයේදී මාධ්‍ය වෙත අදහස් දක්වමින් විශේෂඥ  වෛද්‍ය අනුරුද්ධ පාදෙණිය කියා සිටියා.\nමේ අතර රජයේ ප්‍රවෘත්ති දෙපාර්තමේන්තුවේ අද පැවති මාධ්‍ය හමුවකදී කොළඹ විශ්වවිද්‍යාලයේ වෛද්‍ය පීඨයේ ප්‍රජා  වෛද්‍ය විද්‍යාව පිළිබඳ මහාචාර්ය මංජු වීරසිංහ කියා සිටියේ වානිජ අරමුණු සහිතව එන්නත්කරණය හේතුවෙන් ලිංගික බෙලහීනතාව සහ මදසරුභාවය ඇතිවන බවට ඇතමුන් සිදුකරන ප්‍රකාශවලට කිසිදු විද්‍යාත්මක පදනමක් නොමැති බවයි.",
       "URL": "https://www.hirunews.lk/283402/කොරෝනා-ආසාදනය-වූ-දරුවන්-අතර-අලුත්-රෝගයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1665"
}