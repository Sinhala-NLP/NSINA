{
       "Source": "hirunews",
       "Timestamp": "Friday, 10 June 2022 - 15:12",
       "Headline": "වසර හතරක් ගියත් විජයකලාගේ ප්‍රකාශය ගැන නීතිපති උපදෙස් ලැබී නැතැයි හෙළිවේ",
       "News Content": "හිටපු රාජ්‍ය ඇමතිනී විජයකලා මහේෂ්වරන් සම්බන්ධයෙන් ගත යුතු ඉදිරි ක්‍රියාමාර්ග පිළිබඳව නීතිපතිවරයාගෙන් උපදෙස් මේ දක්වා ලැබී නොමැති බව කොළඹ අපරාධ කොට්ඨාසය අද (10) අධිකරණයට දැනුම් දුන්නා.\nඒ, 2018 වසරේ යාපනයේ පැවැති ප්‍රසිද්ධ රැස්වීමකදී කොටි සංවිධානය යළි නගා සිටුවිය යුතු බවට ප්‍රකාශයක් සිදු කළේ යැයි කියන සිද්ධිය සම්බන්ධයෙන් පැමිණිල්ල අද කොළඹ අතිරේක මහේස්ත්‍රාත් හර්ෂණ කැකුණවල ඉදිරියේ කැඳවනු ලැබූ අවස්ථාවේදියි.\nඑහිදී ඇප මත මුදාහැර සිටින සැකකාර විජයකලා මහේෂ්වරන් ද අධිකරණයේ පෙනී සිටියා.\nවිමර්ශන සිදුකළ කොළඹ අපරාධ කොට්ඨාසය දන්වා සිටියේ මෙම සිද්ධිය සම්බන්ධයෙන් සිදු කළ පරීක්ෂණවල උද්ධෘත නීතිපතිවරයා වෙත යොමු කර ඇති නමුත්, නීතිපති උපදෙස් මෙතෙක් ලැබී නොමැති බවයි.\nඉදිරිපත් වූ කරුණු සලකා බැලූ අතිරේක මහේස්ත්‍රාත්වරයා ඔක්තෝම්බර් මස 28 වනදා නඩුව යළි කැඳවන ලෙස නියම කළා.",
       "URL": "https://www.hirunews.lk/306747/වසර-හතරක්-ගියත්-විජයකලාගේ-ප්‍රකාශය-ගැන-නීතිපති-උපදෙස්-ලැබී-නැතැයි-හෙළිවේ",
       "Category": "Local News",
       "Parent URL": "https://www.hirunews.lk/local-news.php?pageID=1105"
}