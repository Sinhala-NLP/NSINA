{
       "Source": "hirunews",
       "Timestamp": "Sunday, 15 May 2022 - 14:24",
       "Headline": "ගාලු මුවදොර අරගල බිමේ වෙසක් වැඩසටහන් (වීඩියෝ)",
       "News Content": "37 වන දිනටත් අද ක්‍රියාත්මක කෙරෙන ආණ්ඩුවට එරෙහි ගාලු මුවදොර අරගල භුමියේ වෙසක් පොහොය නිමිත්තෙන් වැඩසටහන් රැසක් සංවිධානය කර තිබෙනවා.\nඊයේ (14) රාත්‍රියේ සිට වෙසක් පොහොය සැමරීම සඳහා අරගල භුමියේ පිරිස් කටයුතු සුදානම් කරමින් සිටි බවයි අප වාර්තාකරුවන් ප්‍රකාශ කළේ.\nඅද පෙරවරුවේ භික්ෂුන් වහන්සේ වැඩම කරවමින් ධර්ම දේශනා වැඩසටහනක් පැවැත්වුණු අතර, වෙසක් උත්සවය සමරමින් තවත් වැඩසටහන් රැසක් දිනය පුරා ගාලුමුවදොර අරගල භුමියේ පැවැත්වීමට නියමිතයි.\nමේ අතර අරලියගහ මන්දිරය ඉදිරිපිට පැවත්වෙන විරෝධතාව ද තවදුරටත් ක්‍රියාත්මක කෙරෙනවා. එහි විරෝධතාකරුවන්ද වෙසක් උත්සවය සැමරීමට පියවර ගෙන තිබූ බවයි අප වාර්තාකරු සඳහන් කළේ.\nමේ අතර, ගාල්ල ගෝඨාගෝ ගම අරගල භූමියේ අඛණ්ඩ සත්‍යග්‍රහයක නිරතව සිටින අරගලකරුවන් අද ශීල සමාදානය ඇතුලු ආගමික කටයුතුවල නිරත වුණා.",
       "URL": "https://www.hirunews.lk/304410/ගාලු-මුවදොර-අරගල-බිමේ-වෙසක්-වැඩසටහන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1167"
}