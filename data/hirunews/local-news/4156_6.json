{
       "Source": "hirunews",
       "Timestamp": "Tuesday, 26 December 2017 - 13:17",
       "Headline": "දිවයින පුරා සුනාමි සැමරුම් - අදත් කොටුවෙන් පෑරළියට දුම්රියක්",
       "News Content": "සුනාමි ඛේදවාචකයට වසර 13ක් සපිරීම නිමිත්තෙන් දිවයින පුරා විවිධ ස්ථානවල අද සැමරුම් සංවිධාන කර තිබුණා.\nඑම සෑම සැමරුමකටම සුනාමි ව්‍යවසනයකට ගොදුරු වූ ජනතාවගේ ඥාතීන් එක්ව සිටීම විශේෂත්වයක්.\nමේ අතර, සමස්ත ශ්‍රී ලංකාවාසීන් සුනාමියෙන් දිවි අහිමි වූ ජනතාව වෙනුවෙන් පෙරවරු 9.25 සිට, 9.27 දක්වා විනාඩි දෙකක නිශ්ශබ්දතාවක් සටහන් කරමින් සිය ගෞරවය පුද කරනු ලැබුවා.\nලොව සිදුවූ විශාලතම ප්‍රවාහන අනතුර ලෙස සැලකෙන තෙල්වත්ත - පෑරළිය ප්‍රදේශයේදී දුම්රිය සුනාමි රළට හසුවීම සිහිපත් කරමින් කොළඹ කොටුවේ සිට මෙවරත් දුම්රියක් ධාවනය කිරීම විශේෂත්වයක්.\nසුනාමි ව්‍යවසනයට ගොදුරු වූ දුම්රිය එදින කොළඹ කොටුවෙන් මාතර බලා ගමන් ආරම්භ කරනු ලැබුවේ පෙරවරු 6.50ටයි.\nඅද දිනයේත් අනතුරට ලක්වූ එම දුම්රියේ එන්ජිම ද සහිතව පෙරවරු 6.50ට දුම්රිය ගමන් ආරම්භ කරනු ලැබුවා.\nඒ, සුනාමියට හසුවූ දුම්රියේ සිටියදී මිය ගිය ජනතාවගේ ඥාතීන් ද සමඟින්.\nඑම ඥාතීන් දුම්රියෙන් ගමන් කර පෑරළියෙන් බැස සුනාමි ස්මාරකයට පුෂ්පෝපහාර පළ කළේ හැඬූ කඳුළින් යුතුවයි.\nසුනාමියෙන් මිය ගිය දහස් ගණනකගේ දේහයන් මිහිදන් කරනු ලැබුවේ ගාල්ල - අක්මීමන ප්‍රදේශයේ විශේෂ ස්ථානයකදියි. එහි ද අද අනුස්මරණ පිංකමක් සිදුකෙරුණා.\nමේ අතර, වව්නියාව, මුලතිව්, පුදුකුඩිඉරිප්පු ප්‍රදේශ ඇතුළු උතුරු - නැගෙනහිර පළාත්වල  මෙන්ම හම්බන්තොට, මාතර දිස්ත්‍රික්කවල ද අද විශේෂ සුනාමි සැමරුම් පිංකම් සංවිධානය කර තිබුණා.",
       "URL": "https://www.hirunews.lk/179367/දිවයින-පුරා-සුනාමි-සැමරුම්-අදත්-කොටුවෙන්-පෑරළියට-දුම්රියක්",
       "Category": "Local News",
       "Parent URL": "https://www.hirunews.lk/local-news.php?pageID=4156"
}