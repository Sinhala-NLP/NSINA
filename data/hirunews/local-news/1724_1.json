{
       "Source": "hirunews",
       "Timestamp": "Sunday, 29 August 2021 - 19:06",
       "Headline": "ඇෆ්ගනිස්ථානයේ කාබුල් අගනුවර තවත් පිපිරීමක්",
       "News Content": "ඇෆ්ඝනිස්ථානයේ කාබුල් අගනුවරින් යළිත් විශාල පුපුරුම් හඬක් අසන්නට ලැබුණු බව විදෙස් වාර්තා සඳහන් කළා.\nඒ කාබුල් ගුවන් තොටුපළට යළි ප්‍රහාරයක් එල්ල විය හැකි බවට බුද්ධි අංශ අනතුරු අඟවා තිබියදියි.\nමුලික වාර්තා උපුටා දක්වමින් ප්‍රංශ පුවත් සේවය සඳහන් කළේ එලෙස රොකට් ප්‍රහාරයක් එල්ල වි ඇති අතර, එය නිවසක් මතට පතිත වී ඇති බවයි. කෙසේ නමුත් පිපුරුම පිළිබඳ වැඩිදුර තොරතුරු මෙතෙක් අනාවරණය වි නැහැ.\nඇමරිකානු හමුදා භට පිරිස් මෙන්ම ඇෆ්ඝනිස්ථානයේ සිවිල් වැසියන් ඉවත් කර ගැනිම් අවසන් අදියරට පැමිණ ඇති බව විදෙස් වාර්තා සඳහන් කළා.\nඅවසන් වරට ඉවත් කර ගැනෙන සිවිල් වැසියන් දහසක් පමණ මේ වනවිට කාබුල් ගුවන් තොටුපළේ සිටින බවයි වාර්තා වන්නේ.\n2001 වසරේ සැප්තැම්බර් 11 ප්‍රහාරයෙන් පසු අල්කයිඩා සංවිධානයට රැකවරණය ලබා දුන් ඇෆ්ඝනිස්ථානය ඇමරිකානු හමුදා විසින් අක්‍රමණය කල අතර, දැන් ඉන් නික්මෙන්නේ දශක දෙකකට පසුවයි. මේ වනවිට , සිවිල් වැසියන් ඇතුළු එක් ලක්ෂ 13,500 ක් පමණ කාබුල් ගුවන් තොටුපළ හරහා ඉවත් කර ගෙන තිබෙනවා.\nමේ අතර, ඇෆ්ඝනිස්ථානයේ බලය අත්පත් කරගෙන සිටින තලෙයිබාන් සංවිධානය කාබුල් ගුවන් තොටුපළ භාර ගැනිමට සුදානමින් සිටින බව සඳහන්.",
       "URL": "https://www.hirunews.lk/280872/ඇෆ්ගනිස්ථානයේ-කාබුල්-අගනුවර-තවත්-පිපිරීමක්",
       "Category": "Local News",
       "Parent URL": "https://www.hirunews.lk/local-news.php?pageID=1724"
}