{
       "Source": "hirunews",
       "Timestamp": "Monday, 04 July 2022 - 20:55",
       "Headline": "ස්ත්‍රී දූෂණ වරදකට සැකකරුවෙකු ගාලුමුවදොර විරෝධතා භූමියේදී අත්අඩංගුවට",
       "News Content": "ස්ත්‍රී දූෂණ වරදකට රත්නපුර මහාධිකරණය මගින් විවෘත වරෙන්තු නිකුත් කළ සැකකරුවෙකු (25) ගාලුමුවදොර විරෝධතා භූමියේ සැඟව සිටියදී අත්අඩංගුවට පොලිස් මාධ්‍ය කොට්ඨාසය පවසනවා.\nපොලිස් මාධ්‍ය ප්‍රකාශක කාර්යාලය නිවේදනය කළේ මෙලෙස අත්අඩංගුවට ගෙන ඇත්තේ රත්නපුර මහාධිකරණය මඟහරිමින් සිටි වරෙන්තුකරුවෙකු බවයි.\nරත්නපුර මහාධිකරණයේ විභාග වෙමින් පවතින ස්ත්‍රී දූෂණ නඩුවක ප්‍රධාන සැකකරුවෙකු අධිකරණය හමුවේ පෙනී නොසිටීම හේතුවෙන් මීට පෙර විවෘත වරෙන්තුවක් නිකුත් කර තිබුණා.\nපොලිස් මාධ්‍ය ප්‍රකාශක කාර්යාලය නිවේදනය කළේ අදාළ සැකකරු ගාලු මුවදොර අරගල භූමියේ සැඟව සිටියදී කොටුව පොලිස් ස්ථානයේ නිලධාරීන් විසින් අත්අඩංගුවට ගෙන ඇති බවයි.\nමෙලෙස අත්අඩංගුවට ගෙන ඇත්තේ වයස අවුරුදු 25ක්වන රත්නපුර වෙරළුව ප්‍රදේශයේ පදිංචිකරුවෙක්.\nපොලිසිය පැවසුවේ සැකකරු ගාලු මුවදොර අරගල භූමියේ මාස දෙකක පමණ කාලයක සිට රැඳී සිට ඇති බවයි.\nඔහු කොටුව මහේස්ත්‍රාත් අධිකරණය ඉදිරිපත් කිරීමෙන් අනතුරුව රක්ෂිත බන්ධනාගාර ගත කර ඇති අතර සැකකරු ලබන 12 වැනිදා රත්නපුර මහාධිකරණය වෙත ඉදිරිපත් කිරීමට නියමිතයි.",
       "URL": "https://www.hirunews.lk/309051/ස්ත්‍රී-දූෂණ-වරදකට-සැකකරුවෙකු-ගාලුමුවදොර-විරෝධතා-භූමියේදී-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1046"
}