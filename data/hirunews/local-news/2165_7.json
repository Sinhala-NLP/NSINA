{
       "Source": "hirunews",
       "Timestamp": "Saturday, 06 February 2021 - 13:43",
       "Headline": "දෙමළ ජාතික සන්ධානයේ විරෝධතාවට සංගරීගෙන් චෝදනා (වීඩියෝ)",
       "News Content": "දෙමළ ජාතික සන්ධානය ඇතුළු තවත් දේශපාලන පක්ෂ කිහිපයක් සහ සිවිල් සංවිධාන කිහිපයක් එක්ව දියත් කර ඇති පා ගමන අද 4 වන දිනට වව්නියාව බස් නැවතුම්පොළ ඉදිරිපිටින් ආරම්භ වුණා.\nපසුගිය 3 වනදා පොතුවිල් සිට ආරම්භ වූ මෙම විරෝධතා පෙළපාලිය හෙට යාපනය - පොලිගන්ඩි ප්‍රදේශයෙන් අවසන් වීමට නියමිතයි.\nමේ අතර උතුර සහ නැගෙනහිර පළාත්වල සිදු කරන මෙම විරෝධතාවලට ද්‍රවිඩ එක්සත් විමුක්ති පෙරමුණේ නායක වී. ආනන්ද සංගරි සිය විරෝධය පළ කර සිටිනවා.\nඔහු පෙන්වා දෙන්නේ ජිනීවා මානව හිමිකම් කවුන්සිලයේ අවධානය යොමුකරන ලෙස ඉල්ලමින් සිදුකරන මෙම උද්ඝෝෂණ හරහා තවදුරටත් දෙමළ වැසියන් රැවටීමකට ලක්වන බවයි.\nඑම විරෝධතා පෙළපාලියට පාදක වී ඇති යුද්ධයේදී භාරවූ සහ අතුරුදන්වූවන්ට කුමක් වූවාද යන ප්‍රශ්නයට පිළිතුරු දැනගැනීමට දෙමළ ජාතික සන්ධානයට පසුගිය ආණ්ඩු සමයේ අවශ්‍ය තරම් අවස්ථාව තිබූ බවද ආනන්ද සංගරි පෙන්වා දෙනවා.\nඑසේ තිබියදී ඊට විසඳුම් ලබා නොදී තවදුරටත් දෙමළ ජනතාව රැවටීමට ලක් කරමින් ඔවුන් මෙලෙස උද්ඝෝෂණ පවත්වන බවයි ඔහු සඳහන් කළේ.",
       "URL": "https://www.hirunews.lk/261801/දෙමළ-ජාතික-සන්ධානයේ-විරෝධතාවට-සංගරීගෙන්-චෝදනා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2165"
}