{
       "Source": "hirunews",
       "Timestamp": "Thursday, 07 October 2021 - 10:02",
       "Headline": "කොරෝනා එන්නත් මාත්‍රා දෙකම ලැබූ සංඛ්‍යාව මිලියන 12 ඉක්මවයි",
       "News Content": "මෙරට තුළ කොරෝනා මර්දන එන්නතේ මාත්‍රා දෙකම ලබා ගත් පුද්ගලයින් සංඛ්‍යාව ගෙවුණු දිනයේදී එක් කෝටි විසි ලක්ෂය ඉක්මවා ගියා.\nවයස අවුරුදු 20ට වැඩි පුද්ගලයින්ට කොරෝනා මර්දන එන්නතේ 03 වන මාත්‍රාවක් ලබාදීම පිළිබඳව මූලික නිර්දේශ ලැබී ඇති බව නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් ප්‍රකාශ කළා.\nකොරෝනා මර්දන එන්නත්කරණ වැඩසටහන යටතේ ගෙවුණු දිනයේදී පළමු සහ දෙවැනි මාත්‍රා වශයෙන් ලබා දුන් එන්නත් මාත්‍රා සංඛ්‍යාව 99,531 ක්.\nඒ අනුව පුද්ගලයින් 24,053ක් පළමු මාත්‍රාවත්, පුද්ගලයින් 75,531ක් දෙවැනි මාත්‍රාවත් ලබා ගෙන තිබෙනවා.\nඒ අනුව පූර්ණ එන්නත්කරණය ලැබූ පුද්ගලයින් සංඛ්‍යාව 12,043,368 ක්.\nඑය සමස්ත ජනගහණයෙන් ප්‍රතිශතයක් ලෙස 54.7%ක්.\nගෙවුණු දිනයේ කොරෝනා ආසාදිතයින් 776 දෙනෙකු මෙරටින් හඳුනාගත් අතර, ඒ සමඟ මෙරට සමස්ත ආසාදිතයින් සංඛ්‍යාව 522,778 ක් දක්වා ඉහළ ගියා.\nඒ අනුව අඛණ්ඩව දින 10ක් ආසාදිතයින් 1,000ට අඩුවෙන් වාර්තා වී තිබෙනවා.\nමේ වනවිට දැඩි සත්කාර ඇඳන්වල ප්‍රතිකාර ලබන කොරෝනා ආසාදිතයින්ගේ සංඛ්‍යාවද අඩුවෙමින් පවතින බවයි නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් කියා සිටියේ.\nමේ අතර, කොරෝනා වසංගතය හේතුවෙන් සෞඛ්‍ය සේවකයින්ට ලබාදුන් රුපියල් 7500ක මාසික දීමනාව කප්පාදු කිරීම ඇතුළු ඉල්ලීම් 08ක් මුල්කරගනිමින් සෞඛ්‍ය වෘත්තීය සමිති එකමුතුව හෙට පැය 05ක කාලයක් සේවයෙන් ඉවත් වී වර්ජන ක්‍රියාමාර්ගයක නිරත වනවා.\nඒ අනුව උදෑසන හතේ සිට දහවල් දොළහ දක්වා සේවයෙන් ඉවත් වන ඔවුන් උද්ඝෝෂණ ව්‍යාපාරයක්ද සැලසුම් කර තිබෙනවා.",
       "URL": "https://www.hirunews.lk/284312/කොරෝනා-එන්නත්-මාත්‍රා-දෙකම-ලැබූ-සංඛ්‍යාව-මිලියන-12-ඉක්මවයි",
       "Category": "Local News",
       "Parent URL": "https://www.hirunews.lk/local-news.php?pageID=1644"
}