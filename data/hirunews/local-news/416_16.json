{
       "Source": "hirunews",
       "Timestamp": "Thursday, 13 April 2023 - 13:03",
       "Headline": "මහබැංකුවේ මුදල් අස්ථානගත වීම ගැන අදත් ප්‍රකාශ ගනියි",
       "News Content": "මහබැංකුවේ සුරක්ෂිතාගාරයෙන් රුපියල් ලක්ෂ 50ක මුදලක් අස්ථානගත වීමේ සිද්ධිය සම්බන්ධයෙන් අදත් විශේෂ ප්‍රකාශ 5ක් සටහන් කරගෙන තිබෙනවා.\nඑමෙන්ම, කොටුව පොලීසිය මගින් සිදුකෙරෙන මෙම සිද්ධියේ පරීක්ෂණ සදහා අපරාධ පරීක්ෂණ දෙපාර්තමේන්තුවේ සහය ද ලබාගෙන ඇති බවයි වාර්තා වන්නේ.\nමහබැංකුවේ සුරක්ෂිතාගාරයේ තිබූ රුපියල් ලක්ෂ 50ක මුදලක් අස්ථානගත වූවායැයි කියන සිද්ධියක් සම්බන්ධයෙන් එහි උසස් නිලධාරින් කිහිපදෙනෙකු පෙරේදා (11) දිනයේ කොටුව පොලීසිය පැමිණිල්ලක් ඉදිරිපත් කළා.\nවිමර්ශන මෙහෙයවන නිලධාරියෙකු සදහන් කළේ මෙම ලක්ෂ පනහේ මුදල කිසිවෙකු විසින් සොරා ගත්තේ ද යන්න පිළිබඳව මෙන්ම ගිණුම් ගත කිරීමේ දී අඩුපාඩුවක් සිදුවූයේ ද යන්න පිළිබඳව අවධානය යොමුව ඇති බවයි.\nමේ අතර, මහබැංකුව විසින් සිද්ධිය පිළිබඳව අභ්‍යන්තර පරීක්ෂණයක් ද ඊයේ (12) දිනය වනවිට ආරම්භ කළා.",
       "URL": "https://www.hirunews.lk/332462/මහබැංකුවේ-මුදල්-අස්ථානගත-වීම-ගැන-අදත්-ප්‍රකාශ-ගනියි",
       "Category": "Local News",
       "Parent URL": "https://www.hirunews.lk/local-news.php?pageID=416"
}