{
       "Source": "hirunews",
       "Timestamp": "Sunday, 15 May 2022 - 10:34",
       "Headline": "ජගත් සංවිධානයෙන් ශ්‍රී ලාකිකයන්ට වෙසක් සුබ පැතුම්",
       "News Content": "ශ්‍රී ලංකාව මෙන්ම සමස්ත ලෝකයම අර්බුද රැසකට මුහුණ දෙන සමයක වෛරයෙන් වෛරය නොසංසිදේ - අවෛරයෙන්ම වෛරය සංසිදේ යන ධම්ම පද ගාථාව නිසි මග පෙන්නුම් කරන බව එක්සත් ජාතීන්ගේ මෙරට නේවාසික සම්බන්ධීකාරක හනා සිංගර් හම්ඩි පවසනවා.\nඑක්සත් ජාතීන්ගේ මහ ලේකම්වරයා සහ ජගත් සංවිධාන නියෝජිත කණ්ඩායම වෙනවෙන් වෙසක් සුබ පැතුම් පිරිනමමින් ඇය වැඩිදුරටත් සඳහන් කළේ, දායානුකම්පාවෙන්, ගෞරවයෙන් සහ අවබෝධයෙන් එක්සත් ජාතීන්ගේ සංවිධානය හා ලෝකය ශ්‍රී ලංකාව සමග සිටින බවයි.\nමෙරට ජනතාවගේ ඔරොත්තු දීමේ හැකියාව ජගත් සංවිධානය අගය කරන අතර, වත්මන් අර්බුදයෙන් මිදීම සඳහා යන ගමනේ දී අනාගතය පිළිබඳ බලාපොරොත්තුසහගත වන ලෙස ද ඇය ඉල්ලීමක් කරනවා.\nකීර්තිමත් ශ්‍රී ලාංකිකයෙකු වූ ලක්ෂ්මන් කදිරගාමර්ගේ යෝජනාවක් අනුව 1999 වසරේ එක්සත් ජාතීන්ගේ මහා මණ්ඩලයේ දී වෙසක් උත්සවය ජගත් සැමරුම් දිනයක් ලෙස ප්‍රකාශයට පත් කරන ලද බව ද ජගත් සංවිධාන සම්බන්ධීකාරකවරිය සිහිපත් කළා.",
       "URL": "https://www.hirunews.lk/304392/ජගත්-සංවිධානයෙන්-ශ්‍රී-ලාකිකයන්ට-වෙසක්-සුබ-පැතුම්",
       "Category": "Local News",
       "Parent URL": "https://www.hirunews.lk/local-news.php?pageID=1167"
}