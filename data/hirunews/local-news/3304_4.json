{
       "Source": "hirunews",
       "Timestamp": "Wednesday, 12 June 2019 - 20:00",
       "Headline": "කොච්චිකඩේ දේවස්ථානය ප්‍රතිසංස්කරණයෙන් පසු යළි විවෘත වෙයි",
       "News Content": "පාස්කු ඉරුදින බෝම්බ ප්‍රහාරයත් සමඟ වසා දැමුණු කොච්චිකඩේ සාන්ත අන්තෝනි දෙවස්ථානය ප්‍රතිසංස්කරණය කිරීමෙන් අනතුරුව අද යළි විවෘත කෙරුණා.\nඒ, එම ම්ලේච්ඡ ත්‍රස්ත ප්‍රහාරයෙන් දින 52 කට පසුවයි.\nපාස්කු ඉරුදින හිරු උදාවත් සමඟ ලෝකවාසින් මෙන්ම මෙරට කිතුණු බැතිමතුන්ද සිය ගම් ප්‍රදේශවල දෙවස්ථාන කරා ඇදුනේ ජේසුස් වහන්සේගේ උත්ථානය සැමරීම සඳහායි.\nඑහෙත් එකි සතුටු නෙත් කඳුළින් පිරී යාමට ගතවුයේ හෝරා කිහිපයක් පමණයි.\nඅන්තවාදි ත්‍රස්තවාදි කණ්ඩායමක සාමාජිකයෙකු කුරිරු ප්‍රහාර මාලාවක ප්‍රධාන ඉලක්කයක් ලෙස එදින පෙගව 8.45ට පමණ කොච්චිකඩේ සාන්ත අන්තෝනි දෙව්මැදුරේ බෝම්බයක් පුපුරාගනු ලැබුවේ දෙවියන් වැඩ සිටි පුදබිමක් මොහොතකින් ලේ විලක් බවට පත් කරමින්.\nත්‍රස්ත ප්‍රහාරයෙන් මිල කළ නොහැකි මිනිස් ජීවිත සිය ගණනක් අහිමි වන විට ඊට කලකට ඉහතදි අළුත්වැඩියා කර අවසන් කර තිබු කොච්චිකඩේ සාන්ත අන්තෝනි දෙව්මැදුරට ද දැඩි ලෙස අලභානි සිදුවුණා.\nප්‍රහාරයෙන් පසු දිනෙන් දින සමස්ථ සමාජය කඳුළු අතරින් යළි නැගි සිටිද්දි ශ්‍රි ලංකා නාවික හමුදාව ප්‍රහාරයෙන් හානි සිදුවු කොච්චිකඩේ සාන්ත අන්තෝනි දෙව්මැදුර යළි ගොඩනැගීමට ඉදිරිපත් වු අතර විවිධ පාර්ශ්ව ඒ සඳහා මුල්‍යමය සහ ද්‍රව්‍යමය අනුග්‍රහය දැක්වුවා.\nරටක් ලෙස නැවත නැගී සිටිමට ගත් උත්සහයේ එක් ප්‍රතිථලයක් ලෙස ප්‍රතිසංස්කරණය කරන ලද කොච්චිකඩේ සාන්ත අන්තෝනි දෙව්මැදුර අද දින පස්වරුවේ අගරදගුරු අති උතුම් මැල්කම් කාදිනල් රංජීත් හිමිපාණන් විසින් ආසිරි ගන්වා යළි විවෘත කරනු ලැබුවා.",
       "URL": "https://www.hirunews.lk/218281/කොච්චිකඩේ-දේවස්ථානය-ප්‍රතිසංස්කරණයෙන්-පසු-යළි-විවෘත-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=3304"
}