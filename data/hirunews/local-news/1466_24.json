{
       "Source": "hirunews",
       "Timestamp": "Monday, 27 December 2021 - 16:24",
       "Headline": "STF උකසට තියා මුදල් කොල්ල කෑ දෙදෙනකු STF දැලට ම කොටු වේ (ඡායාරූප)",
       "News Content": "විශේෂ කාර්ය බලකා‍යේ මූලස්ථාන කඳවුරේ නිලධාරීන් විසින් ලද තොරතුරකට අනුව අද (27) පෙරවරුවේ පෑලියගොඩ - ධර්මඩුවත්ත, බුදු පිළිමය ආසන්නයේ දී පුද්ගලයින් දෙදෙනකු අත්අඩංගුවට ගෙන තිබෙනවා.\nමෙම සැකකරුවන් විසින් තමන් විශේෂ කාර්ය බලකායේ නිලධාරීන් යැයි පවසමින් මහජනතාව බිය ගන්වමින්, මුදල් සහ මත්පැන් බලහත්කාරයෙන් ලබාගෙන ඇති බවයි වාර්තා වන්නේ.\nඅත්අඩංගුවට ගත් සැකකරුවන් විසින් සිය කූඨ කටයුත්තට ව්‍යාජ හැඳුනුම්පතක් සහ විශේෂ කාර්ය බලකායේ කැලෑ ඇඳුමක් පැළැඳ සිටින ඔවුන්ගේ පින්තූරයක් ජංගම දූරකථනයේ තබා ගනිමින් ජනතාවට එය පෙන්වා බිය වද්දා ඇති බවටයි සිදු කරන ලද මූලික පරීක්ෂණයෙන් අනාවරණය කරගෙන ඇත්තේ.\nමෙලෙස අත් අඩංගුවට ගත් සැකකරුවන් පෑලියගොඩ සහ මාතර යන ප්‍රදේශවල පදිංචි 21 සහ 39 යන වයස්වල පසුවන්නන්.\nඅත්අඩංගුවට ගනු ලැබූ මෙම සැකකරුවන් දෙදෙනා වැඩිදුර විමර්ශන කටයුතු සඳහා පෑලියගොඩ පොලීසිය වෙත භාර දී තිබෙනවා.",
       "URL": "https://www.hirunews.lk/292281/stf-උකසට-තියා-මුදල්-කොල්ල-කෑ-දෙදෙනකු-stf-දැලට-ම-කොටු-වේ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1466"
}