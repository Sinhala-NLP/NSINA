{
       "Source": "hirunews",
       "Timestamp": "Saturday, 10 September 2022 - 19:14",
       "Headline": "රැජිනගේ අවමඟුලට මේගන් එපා - චාල්ස් රජුගෙන් හැරී කුමරුට ඇමතුමක්",
       "News Content": "දෙවන එලිසබෙත් මහරැජිනගේ අභාවයෙන් පසු තුන්වන චාල්ස් රජු බි්‍රතාන්‍යයේ නව රජු ලෙස අද නිල වශයෙන් ප්‍රකාශයට පත් කළා.\nඒ ලන්ඩනයේ ශාන්ත ජේම්ස් මාලිගයේදි පැවති පෙරවි සභාවේදීයි.\nනව රජු ලෙස චාල්ස් රජුගේ නම නිල වශයෙන් ප්‍රකාශයට පත් කිරීමට පෙර රැජිනගේ අභාවය පිළිබඳ නිල වශයෙන් නිවේදනය කිරීම ද සිදුකෙරුණු බවයි විදෙස් වාර්තා සඳහන් කළේ.\nඑම පෙරවි සභාව හමුවේ නව රජු චාල්ස් සිය ධුරයේ වැඩ භාර ගැනීම ද සිදුවුණා.\nවසර 70 ක් බ්‍රිතානයේ රජකිරුළ දැරූ දෙවන එලිසබෙත් මහරැජින පෙරේදා අභාවප්‍රාප්ත වූ අතර, ඇය ඒ වනවිට 96 වන වියේ පසුවුණා.\nරැජින මියයාමට පෙර අනුප්‍රාප්තික රජු බවට පත්වන තුන්වන චාල්ස් සමග විවාහ වූ කොන්වෝල්හි ආදිපාදවරිය වන කැමිලා පාකර් රජ බිසව ලෙස හැඳින්වීමට අවශ්‍ය බවට ප්‍රකාශ කර තිබුණා.\nඒ අනුව, කැමිලා පාකර් රජ බිසව වන අතර තුන්වන චාල්ස් රජුගෙන් පසු සිංහාසනය සඳහා අනුප්‍රාප්තික අනුපිලිවෙලෙහි පළමු ස්ථානයේ පසුවන්නේ චාල්ස් රජුගේ සහ ඩයනා කුමරියගේ වැඩිමහල් පුතු වූ විලියම් කුමරුයි.\nඅනුප්‍රාප්තික අනුපිලිවෙල අනුව විලියම් කුමරුට පසුව සිංහාසනය සඳහා උරුමය ලබන්නේ ඔහුගේ පුත් කොන්වෝල් සහ කේම්බි්‍රජ්හි ජෝර්ජ් කුමරුයි.\nජෝර්ජ් කුමරු මේ වනවිට නව හැවිරිදි වියේ පසුවනවා.\nඅනුප්‍රාප්තික අනුපිලිවෙලෙහි තුන්වනුව සිංහාසනය සඳහා සුදුසුකම් ලබන්නේ කොන්වෝල් සහ කේම්බි්‍රජ්හි රාජකීය චාලට් කුමරියයි.\nඇය විලියම් කුමරුගේ දෙවන දරුවා වන අතර ඔහුගේ තුන්වන පුත්‍රයා වන ලුවී ආතර් චාල්ස් කුමරු අනුප්‍රාප්තික අනුපිලිවෙලහි සිව්වන ස්ථානයේ පසුවනවා.\nපස්වනුවට සිංහාසනය සඳහා උරුමකම් ලබන්නේ ජෝර්ජ් රජුගේ බාලපුත්‍රයා වන හැරී කුමරු වන අතර ඔහු මේගන් මාකල් සමග විවාහ වී 2020 වසරේදී රාජකීය පදවි අතහරිනු ලැබුවා.\nඒ අනුව, ඔවුන් තම රාජකීය රාජකාරි සහ ගෞරවණීය හමුදා පත්වීම් මෙන්ම රාජකීය අනුග්‍රහයන් ද මේ වනවිට අත්හැරයි සිටින්නේ.\nමේ අතර, දෙවන එලිසබෙත් මහරැජිනගේ සෞඛ්‍ය තත්ත්වය පිරිහීම සම්බන්ධයෙන් තොරතුරු දක්වමින් තුන්වන චාල්ස් රජු විසින් සසෙක්ස්හි ආදිපාද ඔහුගේ පුත් හැරී කුමරුට රැජින බැලීම සඳහා බැල්මොරල් මාලිගය වෙත පැමිණෙන ලෙස දුරකථනයෙන් දැනුම්දී ඇති බව ද විදෙස් මාධ්‍ය වාර්තා කර තිබෙනවා.\nකෙසේ වෙතත්, නවතම මාධ්‍ය වාර්තා අනාවරණ කළේ චාල්ස් රජු විසින් හැරී කුමරුට ඔහුගේ බිරිඳ වන මේගන් මාකල්, රැජිනගේ අවසන් අවස්ථාවට කැඳවා නොඑන ලෙස ප්‍රකාශ කර ඇති බවටයි.\nකෙසේ වෙතත් මේගන් කුමරිය ද හැරී සමග එංගලන්තයට පැමිණ ඇතත්, බැල්මොරල් මාලිගය වෙත පැමිණ තිබුණේ හැරී කුමරු පමණයි.\nඑංගලන්තයේ රැදී සිටියද පවතින මතභේදාත්මක තත්ත්වයන් හමුවේ මේගන් මාකල් රජ පවුලේ සාමාජිකයන් හමුවට නොපැමිණෙනු ඇති බවටයි විදෙස් මාධ්‍ය වාර්තා පළ කර ඇත්තේ.\nමේ අතර, මහරැජිනගේ දේහය ස්කොට්ලන්තයේ රාජකීය නිවස වන හෝලි රූඩ් හවුස් වෙත අද රැගෙන යාමට නියමිත අතර, දේහය පිලිබඳ අවසන් කටයුතු සිදුකෙරෙන දිනය තවමත් බකිංහැම් මාලිගය නිවේදනය කර නැහැ.\nදේහය තවමත් තැම්පත් කර ඇත්තේ ස්කොට්ලන්තයේ බැල්මොරල් මාලිගයේයි.\nදේහය ස්කොට්ලන්තයේ එඩිම්බරෝහි හෝලි රූඩ් හවුස් වෙත රැගෙන යාමෙන් පසුව රැජිනට ගෞරව දැක්වීමට රාජකීයයන්ට අවස්ථාව සැලසෙන අතර ඉන් අනතුරුව ශාන්ත ගයිල් දේවස්ථානයට දේහය රැගෙන යාමෙන් පසු රාජකීය දුම්රිය මගින් දේහය ලන්ඩන් නුවර බලා රැගෙන යාමට නියමිතයි.\nඑහිදී රැජිනගේ දේහය තැන්පත් කිරීමට නියමිතව ඇත්තේ වසර දහසකට අධික පෞරාණික වටිනාකමකින් යුත් වෙස්මිනිස්ටර් ශාලාවේයි.",
       "URL": "https://www.hirunews.lk/315079/රැජිනගේ-අවමඟුලට-මේගන්-එපා-චාල්ස්-රජුගෙන්-හැරී-කුමරුට-ඇමතුමක්",
       "Category": "Local News",
       "Parent URL": "https://www.hirunews.lk/local-news.php?pageID=877"
}