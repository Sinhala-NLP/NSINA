{
       "Source": "hirunews",
       "Timestamp": "Wednesday, 26 January 2022 - 20:04",
       "Headline": "ලසිත් මාලිංගට අලුත් තනතුරක්",
       "News Content": "ඔස්ට්‍රේලියාව සමග තරගාවලියේ ශ්‍රී ලංකා කණ්ඩායමේ පන්දු යැවීමේ උපායමාර්ග පුහුණුකරු ලෙස ලසිත් මාලිංග පත්කර තිබෙනවා.\nඒ අනුව එළැඹෙන ඔස්ට්‍රේලියානු සංචාරය සඳහා වන ජාතික කණ්ඩායම සමග ඔහු එක්වනු ඇති.\nමෙම පත් කිරීම ලබන පෙබරවාරි මස පළමුවනදා සිට 20 වනදා දක්වා වලංගු වන බවයි ක්‍රිකට් ආයතනය නිවේදනය කළේ.\nවිශේෂඥ පුහුණුකරුවෙකු ලෙස නව කෙටි කාලීන භූමිකාව තුළ මාලිංග, ශ්‍රී ලංකා පන්දු යවන්නන්ට සහය වන අතර, උපාය මාර්ගික සැලසුම් ක්‍රියාත්මක කිරීමට පිටියේ උපායශීලී අවබෝධයක් සහ තාක්ෂණික විශේෂඥතාවක් ලබා දෙනු ඇති.\nවිශේෂයෙන්ම T20 තරගාවල මාලිංගගේ අතිවිශාල අත්දැකීම් සහ පන්දු යැවීමේ ප්‍රවීණතාවය මෙම තරඟාවලියට යාමට ශ්‍රී ලංකා කණ්ඩායමට ඉමහත් උපකාරයක් වනු ඇති බවටයි ශ්‍රී ලංකා ක්‍රිකට් ආයතනය විශ්වාසය පළ කරන්නේ.\nමෙම පත් කිරීම පිළිබඳ ලසිත් මාලිංග අදහස් පළකර තිබෙනවා.\n\"අපට ඉතා දක්ෂ තරුණ පන්දු යවන්නන් කිහිප දෙනෙක් සිටින අතර ඔවුන්ගේ දියුණුවට උපකාර කිරීම සඳහා මගේ අත්දැකීම් සහ දැනුම බෙදාහදා ගැනීමට අවස්ථාව ලැබීම ගැන මම ඉතා සතුටට පත්වෙනවා,\"\nශ්‍රී ලංකා ක්‍රිකට් ආයතනයේ තාක්ෂණික උපදේශක කමිටුව සමඟ සාකච්ඡා කර ශ්‍රී ලංකා ක්‍රිකට් විධායක කමිටුව විසිනුයි මෙම පත් කිරීම සිදුකර ඇත්තේ.",
       "URL": "https://www.hirunews.lk/295276/ලසිත්-මාලිංගට-අලුත්-තනතුරක්",
       "Category": "Local News",
       "Parent URL": "https://www.hirunews.lk/local-news.php?pageID=1395"
}