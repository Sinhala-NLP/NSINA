{
       "Source": "hirunews",
       "Timestamp": "Thursday, 03 November 2022 - 9:23",
       "Headline": "අනවසරයෙන් මැණික් ගැරූ පුද්ගලයන් 9 දෙනෙකු අත් අඩංගුවට",
       "News Content": "අනවසරයෙන් රක්ෂිතයකට ඇතුළු වී දිගු කලෙක පටන් නීති විරෝධී ලෙස මැණික් ගැරිමේ යෙදී සිටි සැකකරුවන් 09 දෙනෙකු පොලිස් විශේෂ කාර්ය බලකා අත්අඩංගුවට පත් වී තිබෙනවා.\nඒ, ඊයේ (02) පට්ටිපොළ පොලිස් වසමේ පැරකුම්පුර, සිරිසමන්ගම, මීනගොල්ල රජයේ රක්ෂිත භූමියේ දී සිදු කළ වැටලීමකින්.\nසැකකරුවන්, අඹේවල, කහවත්ත, පැල්මඩුල්ල, මහනුවර යන ප්‍රදේශවල පදිංචි වයස අවුරුදු 50, 42, 41, 33, 42, 44, 29, 31, 50 යන වයස්වල පසුවන්නන් බව යි වාර්තා වන්නේ.\nඅත් අඩංගුවට ගන්නා විට සැකකරුවන් සතු ව මැණික් ගැරීම සදහා භාවිතා කරන උපකරණ සහ පතල්වලින් ලබා ගන්නා පස් සාම්පල් ද තිබුණු බව සඳහන්.\nවැඩිදුර විමර්ශන කටයුතු පට්ටිපොල පොලිසිය විසින් මෙහෙයවනු ඇති.\nමේ අතර පොලිස් විශේෂ කාර්‍ය බලකාය සිදු කළ තවත් වැටලීමකින් රුපියල් ලක්ෂ 10කට ආසන්න වටිනාකමක් ඇති හෙරොයින් ග්‍රෑම් 100ක් සන්තකයේ තබාගෙන සිටි පුද්ගලයකු ද අත්අඩංගුවට පත් වී තිබෙනවා.\nඉකුත් පළමු වැනි දා වේල්ලවීදිය පොලිස් වසමේ පීපල්ස් පාර්ක් ඉදිරිපිට දී මෙම වැටලීම සිදු කළ බව සඳහන්.\nඑහි දී රුපියල් ලක්ෂ 10කට ආසන්න වටිනාකමක් ඇති හෙරොයින් ග්‍රෑම් 100ක් සහ ජංගම දුරකථන 02ක් හා ත්‍රී රෝද රථයක් ද සොයා ගත් බව යි පොලිසිය සඳහන් කරන්නේ.\nසැකකරු ආදුරුප්පු වීදිය, කොළඹ 13 ප්‍රදේශයේ පදිංචි වයස අවුරුදු 47ක පුද්ගලයෙක්.\nසැකකරු අත්අඩංගුවට ගෙන වේල්ලවීදිය පොලිස් ස්ථානයට භාර දී තිබෙනවා.",
       "URL": "https://www.hirunews.lk/319504/අනවසරයෙන්-මැණික්-ගැරූ-පුද්ගලයන්-9-දෙනෙකු-අත්-අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=760"
}