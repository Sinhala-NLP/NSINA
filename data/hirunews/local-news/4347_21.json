{
       "Source": "hirunews",
       "Timestamp": "Tuesday, 29 August 2017 - 15:26",
       "Headline": "බාලවයස්කාර දැරියන් දෙදෙනෙක් තබාගත් දෙදෙනෙක් අත්අඩංගුවට",
       "News Content": "මව විදේශ රැකියාවකට ගිය පසු පියා සමග ජිවත් වූ දියණියන් දෙදෙනෙකු පෙම්වතා සමග විසීමට යැවූ පුවතක් දකුණු පළාතේ හම්බන්තොට දිස්ත්‍රික්කයෙන් වාර්තා වනවා.\nඑක් සිසුවියකගේ වයස අවුරුදු 15ක් වන අතර අනෙක් බාල සහෝදරියගේ වයස අවුරුදු 14ක්.\nප්‍රදේශයේ නර්තන පංතියකටද සහභාගී වූ ඔවුන් ප්‍රදේශයේ පෙරහර සඳහා ද නර්තන අංග ඉදිරිපත් කළා.\nමෑතක පැවැත්වුන ගාල්ලේ එක්තරා පෙරහරකදී මෙම සොහොයුරියන් දෙදෙනා අලංකාර මොනර නැටුමක් ඉදිරිපත් කළ අතර එහි තවත් අංගයක් වූයේ බොරු කකුල් නර්තනයයි.\nඑය ඉදිරිපත් කළ නැට්ටුවා සමග හාද වූ වැඩිමහල් සහෝදරිය , පෙරහරින් පසු බස් නැවතුමේ දී හමු වී පසුව ඔහුව සිය නිවසට කැඳවාගෙන ගොස් තිබෙනවා.\nවැඩිමහල් දියණිය රැකබලා ගැනීමට තමන්ට නොහැකි බව ඇගේ පියා තරුණයාට පවසා ඇති අතර රෑ බෝ වූ නිසා ඔහු එදින එම නිවසේ පෙම්වතිය සමග ගත කර ඇති බව වාර්තා වනවා.\nඅනතුරුව පසු දා උදෑසන පියාගේ ආශීර්වාදය මැද පෙම්වතා , සිය පෙම්වතියව කැඳවාගෙන යාමට සැරසුන වෙලේ නංගි හඩා වැළපී ඇත්තේ අක්කා නැතිව නිවසේ තනිව විසීමට නොහැකි බව පවසමින්.\nඒ අනුව තරුණයා අක්කා සහ නංගි දෙදෙනාම ගාල්ල ප්‍රදේශයේ නිවසට කැඳවා ගෙන ගොස් තිබෙනවා.\nපසුව නංගිගේ පෙම්වතාත් අදාළ නිවසට පැමිණ එහි සිට ඇති බව සඳහන්.\nමෙසේ බාල වයස්කාර දැරිවියන් දෙදෙනෙකු , තරුණයන් දෙදෙනෙකු විසින් තබාගෙන සිටින බවට පොලිසියට ලැබුන තොරතුරක් මත ඔවුන් පොලිස් භාරයට ගෙන පරීක්ෂණ ආරම්භ කර තිබෙනවා.\nඅක්කා, නංගි වෛද්‍ය පරීක්ෂණයකට යොමු කෙරුනා.\nඅක්කා දුෂණය වී ඇති බව එහිදී අනාවරණ වී තිබෙනවා.\nපෙම්වතුන් දෙදෙනා රක්ෂිත බන්ධනාගාර ගත කෙරුනා.",
       "URL": "https://www.hirunews.lk/169672/බාලවයස්කාර-දැරියන්-දෙදෙනෙක්-තබාගත්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4347"
}