{
       "Source": "hirunews",
       "Timestamp": "Monday, 22 August 2022 - 11:34",
       "Headline": "නොරොච්චෝලේ අලුත්වැඩියාවේ නිරත ඉංජිනේරු කාර්ය මණ්ඩලය බොයිලේරු නල පද්ධතියට ඇතුළු වෙති",
       "News Content": "විදුලිබල මණ්ඩලයේ ඉංජිනේරු කාර්ය මණ්ඩලය අලුත්වැඩියා කටයුතු සඳහා නොරොච්චෝලේ ලක් විජය ගල් අඟුරු බලාගාරයේ කාන්දුව සිදු වූ ඒකක අංක 1හි බොයිලේරු නල පද්ධතියේ ඇතුළත ප්‍රදේශයට ළඟා වී තිබෙනවා.\nමෙම අලුත්වැඩියා කටයුත්ත සඳහා ප්‍රවේශ වීමට නම් අදාළ බොයිලේරු පද්ධතිය සිසිලන කටයුත්ත සඳහා දින කිහිපයක් ක්‍රියා විරහිත කොට තිබිය යුතු බවයි මෙම ඉන්ජිනේරුවන් කියා සිටියේ.\nඉකුත් 15 වැනි දා නොරොච්චෝලේ බලාගාරයේ පළමු ජනන යන්ත්‍රය ක්‍රියා විරහිත වූ අතර, එම බලාගාරයේ දෙවැනි ජනන යන්ත්‍රය මීට මාසයක පමණ ඉහත දී නඩත්තු කටයුතු සඳහා අක්‍රීය කර තිබෙනවා.\nඑම බිඳ වැටීම් හේතුවෙන්, ජාතික විදුලිබල පද්ධතියට මෙගාවොට් හයසිය තිහක ධාරිතාවක් අහිමි ව ඇති බව පසුගිය දා ලංකා විදුලිබල මණ්ඩලයේ ඉංජිනේරු සංගමයේ ලේකම් ඒ. ජී. යූ. නිශාන්ත කියා සිටියා.\nඒ අනුව අදාළ බිඳ වැටීම් හේතුවෙන් ජාතික විදුලි බල පද්ධතියට වූ හානිය සැලකිල්ලට ගෙන දෛනිකව සිදු වන විදුලි කප්පාදුව පැය 3ක් දක්වා දීර්ඝ කෙරුණු අතර ඒ සඳහා ශ්‍රී ලංකා මහජන උපයෝගිතා කොමිසමේ ද අනුමැතිය හිමි වුණා.\nමෙම විදුලි බලාගාරය ස්ථාපිත කර වසර 12ක පමණ කාලයක් ගතව ඇතත්, තවම එහි නඩත්තු සිදුකරනු ලබන්නේ චීන ඉංජිනේරුවන් විසින් පමණක් බව ලංකා විදුලිබල මණ්ඩලයේ ඉංජිනේරු සංගමය පසුගිය දා චෝදනා කළා.\nකෙසේ නමුත් මෙම නඩත්තු කටයුතු අවසානයේ මෙම බලාගාරයේ ජනන කටයුතු නැවත ජාතික විදුලි පද්ධතියට එක් කෙරෙන නිශ්චිත දිනයක් තවමත් ප්‍රකාශයට පත් වී නැහැ.",
       "URL": "https://www.hirunews.lk/313421/නොරොච්චෝලේ-අලුත්වැඩියාවේ-නිරත-ඉංජිනේරු-කාර්ය-මණ්ඩලය-බොයිලේරු-නල-පද්ධතියට-ඇතුළු-වෙති",
       "Category": "Local News",
       "Parent URL": "https://www.hirunews.lk/local-news.php?pageID=923"
}