{
       "Source": "hirunews",
       "Timestamp": "Friday, 22 December 2017 - 18:57",
       "Headline": "ජෙරුසලමේ ගැටළුව යූ.එන් එකට",
       "News Content": "ජෙරුසෙලම ඊශ්‍රායලයේ අගනුවර ලෙස පිළිගැනීමට ඇමරිකානු ජනාධිපති ඩොනල්ඩ් ට්‍රම්ප් ගත් තීරණයට එරෙහිව එක්සත් ජාතීන්ගේ මහා මණ්ඩලයේදී ශ්‍රී ලංකාව ඇතුලු රටවල් 128 ක් ඡන්දය ප්‍රකාශ කළා.\nඇමරිකානු ජනාධිපතිවරයා තර්ජනය කර තිබුණේ සිය තීරණයට එරෙහි වන රටවල්වලට සැපයෙන මූල්‍යාධාර කපා හරින බවටයි.\nපළමුවන ලෝක යුද්ධයේ සිට දිගු ඉතිහාසයක් ඇති ජෙරුසෙලම් අර්බුදයේ නවතම සන්ධිස්ථානයක් සටහන් වූයේ දශක ගණනාවක ඇමරිකානු ප්‍රතිපත්තිය ආපසු හැරවීමට ජනපති ට්‍රම්ප් ගත් තීරණය හේතුවෙන්.\nඒ සම්බන්ධයෙන් ඇමරිකානු ජනාධිපති ඩොනල්ඩ් ට්‍රම්ප් පසුගියදා ප්‍රකාශයක් සිදුකරමින් කියා සිටියේ ජෙරුසලම ඊශ්‍රායලයේ අගනුවර ලෙස පිළිගන්නා බවයි.\nජනාධිපති ට්‍රම්ප්ගේ එම ප්‍රකාශයට එරෙහිව මුස්ලිම් රටවල නායකයින්, යුරෝපා සංගමය මෙන්ම රටවල් රැසක ජනතාව වීථි බසිමින් විරෝධය පළ කළා.\nඔවුන් පැවසුවේ ඇමරිකානු ජනාධිපතිවරයාගේ තීරණය පලස්තීනය හා ඊශ්‍රායලයට පොදු නගරයක් ලෙස ජෙරුසෙලම පැවතිය යුතු බවට වන එක්සත් ජාතීන්ගේ එකඟත්වය කඩ කිරීමක් බවයි.\nකෙසේ වෙතත් යෝජනාවට අදාළ ඡන්ද විමසීමට පෙර ජනපති ට්‍රම්ප්ගෙන් යළි තර්ජනාත්මක ප්‍රකාශයක්ද ඉදිරිපත් වුණා.\nමූල්‍යාධාර කපා හරින බවට ඉඟි කෙරෙන එම ප්‍රකාශය මධ්‍යයේ ශ්‍රී ලංකාව, ඉන්දියාව හා එක්සත් ජාතීන්ගේ ආරක්ෂක මණ්ඩලයේ නිත්‍ය සාමාජිකයින් 04 දෙනා මෙන්ම ඇමරිකානු මිත්‍ර මුස්ලිම් රාජ්‍යයන් ඇතුළු රටවල් 128 ක් ඇමරිකානු ජනාධිපති ඩොනල්ඩ් ට්‍රම්ප්ට එරෙහි වුණා.\nඇමරිකාවට සහයෝගය පළ කළේ රටවල් 09 ක් පමණක් අතර, ඇමරිකාව හුදෙකලාවීම සම්බන්ධයෙන් එක්සත් ජාතීන්ගේ ඇමරිකානු නිත්‍ය නියෝජිතවරිය වන නිකී හෙලී කළ ප්‍රකාශය ද සුවිශේෂයි.\nමේ අතර, විදේශ කටයුතු අමාත්‍යාංශය නිවේදනයක් නිකුත් කරමින් සඳහන් කළේ ජෙරුසෙලම සම්බන්ධ ගැටලුව සාකච්ඡා මාර්ගයෙන් විසඳා ගත යුතුයි යන, අතීතයේ සිට පැවති නොවෙනස් ස්ථාවරය මත ශ්‍රී ලංකාව ඇමරිකානු තීරණයට එරෙහිව ඡන්දය ප්‍රකාශ කළ බවයි.\nකෙසේ වෙතත්, එම ඡන්දය එක්සත් ජාතීන්ගේ කිසිදු සාමාජික රාජ්‍යයකට එරෙහිව ලබාදුන් ඡන්දයක් නොවන බවත් එහි සඳහන්.",
       "URL": "https://www.hirunews.lk/179069/ජෙරුසලමේ-ගැටළුව-යූ-එන්-එකට",
       "Category": "Local News",
       "Parent URL": "https://www.hirunews.lk/local-news.php?pageID=4160"
}