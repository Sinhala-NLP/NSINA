{
       "Source": "hirunews",
       "Timestamp": "Saturday, 20 July 2019 - 20:04",
       "Headline": "පිටරටින් ගෙන්වූ අපද්‍රව්‍ය ගැන හේලීස් ෆ‍්‍රී සෝන් සමාගමෙන් පැහැදිලි කිරීමක්",
       "News Content": "අපද්‍රව්‍ය අඩංගු කන්ටේනර් ගෙන්වීමේ සිද්ධිය සම්බන්ධයෙන් ජනාධිපතිවරයා මැදිහත් වී නීතිමය පියවර ගත යුතු බව එක්සත් ජාතික පක්ෂ පාර්ලිමේන්තු මන්ත්‍රී මුජිබර් රහුමාන් ප්‍රකාශ කළා.\nකොළඹ අද පැවති මාධ්‍ය හමුවකදී ඔහු මේ බව ප්‍රකාශ කළා.\nකටුනායක අපනයන සැකසුම් කලාපයේ ගොඩගසා ඇති අපද්‍රව්‍ය තොගය කිසිදු පසු සැකසීමක් සිදු නොකර ඒවා ආනයනය කළ රටටම යැවීමට කඩිනමින් පියවර ගන්නා ලෙස හේලීස් ෆ‍්‍රී සෝන් සමාගමට මධ්‍යම පරිසර අධිකාරිය ඊයේ නියෝග කළා.\nජාතික පාරිසරික පනත අනුව මධ්‍යම පරිසර අධිකාරිය කර ඇති නියෝගයේ දැක්වුණේ අදාළ ආයතනය විසින් තම වියදමින්ම අපද්‍රව්‍ය තොගය ආනයනය කරන ලද රටට යැවීමට පියවර ගත යුතු බවයි.\nඊට අමතරව ශ්‍රී ලංකා ආයෝජන මණ්ඩලයද අදාළ අපද්‍රව්‍ය තොගය හැකි ඉක්මනින් ප්‍රතිඅපනයනය කරන ලෙස අදාළ සමාගමට දැඩි ලෙස අවවාද කර තිබෙනවා.\nකෙසේ වෙතත්, අද නිවේදනයක් නිකුත් කරමින් හේලීස් ෆ‍්‍රී සෝන් සමාගම කියා සිටියේ කොළඹ වරායේ රඳවා ඇති අදාළ කන්ටේනර් තොගය සමග තම සමාගමේ කිසිදු සබඳතාවක් නොමැති බවයි.\nඅදාළ නැව් බඩු තොගය ආනයනකරු විසින් තම සමාගම වෙත යොමුකරන ලද්දේ පිරිසැකසීම හා ප්‍රතිඅපනයනය සඳහා බවත්, එම භාණ්ඩවලින් කොටසක් මේ වනවිටත් පිරිසැකසුම් කොට ප්‍රතිඅපනයනය කර අවසන් බවත්, හේලීස් සමාගම සඳහන් කළා.\nඉතිරිය ද පිරිසැකසීම අවසන් වූ පසු ප්‍රතිඅපනයනය කෙරෙන බව ද අදාළ නිවේදනයේ දැක්වුණා.",
       "URL": "https://www.hirunews.lk/220708/පිටරටින්-ගෙන්වූ-අපද්‍රව්‍ය-ගැන-හේලීස්-ෆ‍්‍රී-සෝන්-සමාගමෙන්-පැහැදිලි-කිරීමක්",
       "Category": "Local News",
       "Parent URL": "https://www.hirunews.lk/local-news.php?pageID=3237"
}