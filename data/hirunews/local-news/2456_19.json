{
       "Source": "hirunews",
       "Timestamp": "Monday, 14 September 2020 - 7:59",
       "Headline": "රුසියානු සරසවි තුනක් ඉවත් කිරීමට ගත් තීරණය වෛද්‍ය සභාව යළි සළකා බලයි (වීඩියෝ)",
       "News Content": "රුසියාවේ වෛද්‍ය විද්‍යාල 3 ක් පිළිගත් විශ්වවිද්‍යාල ලැයිස්තුවෙන් ඉවත් කිරීමට ශ්‍රී ලංකා වෛද්‍ය සභාව ගෙන ඇති තීරණය යළි සලකා බැලීමට තීරණය කර ඇති බව එහි සභාපති මහාචාර්ය හරේන්ද්‍ර ද සිල්වා ප්‍රකාශ කළා.\nඔහු කියා සිටියේ මෙම සතිය තුළ ඒ සම්බන්ධයෙන් සාකච්ඡා කිරීම සඳහා විදේශ උපාධි කමිටුව රැස් කිරීමට ලේඛකාධිකාරිවරයාට උපදෙස් ලබා දුන් බවයි.\nවෛද්‍ය සභාව අදාල වෛද්‍ය විද්‍යාල පිළිගත් විශ්වවිද්‍යාල ලැයිස්තුවෙන් ඉවත් කිරීමට ගත් තීරණය පසුගියදා සිය නිල වෙබ් අඩවියේ ද පළ කර තිබුණා.\nකෙසේ වෙතත්, වෛද්‍ය සභාව ගත් තීරණය බලාත්මක වීම සඳහා ඊට සෞඛ්‍ය අමාත්‍යවරියගේ අනුමැතිය හිමිවිය යුතු වුව ද, වෛද්‍ය සභාව විසින් එවැනි තීරණයක් අමාත්‍යවරිය වෙත ඉදිරිපත් කර නොතිබූ බවයි හිරු ප්‍රවෘත්ති අංශය කළ විමසීමකදී එම අමාත්‍යාංශයේ ප්‍රකාශකයෙකු සඳහන් කළේ.\nඑවැනි අනුමැතියක් ලැබීමට පෙර එය වෛද්‍ය සභාවේ නිල වෙබ් අඩවියේ පළ වීම සම්බන්ධයෙන් ද මේ වනවිට සොයා බැලීමක් සිදුකරන බව වෛද්‍ය සභාවේ සභාපතිවරයා කියා සිටියා.",
       "URL": "https://www.hirunews.lk/250151/රුසියානු-සරසවි-තුනක්-ඉවත්-කිරීමට-ගත්-තීරණය-වෛද්‍ය-සභාව-යළි-සළකා-බලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2456"
}