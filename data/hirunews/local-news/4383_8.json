{
       "Source": "hirunews",
       "Timestamp": "Monday, 07 August 2017 - 6:49",
       "Headline": "නිකිණි පුන් පොහෝ දිනය අදයි - \"හිරු ධර්ම ප්‍රදීපය\" අද, ගාල්ල - උඩුගමදී",
       "News Content": "නිකිණි පුන් පොහොය දිනය අදට යෙදී තිබෙනවා.\nමහා කාශ්‍යප මහ රහතුන් ප්‍රමුඛ පන්සියයක් භික්ෂුන් වහන්සේ විනය කර්ම සිදු කොට වස් එළැඹීමට නොහැකි වූ භික්ෂුන් වහන්සේට පසුවස් එළැඹීම සඳහා බුදුන් අනුදැන වදාළේ නිකිණි පොහෝ දිනයයි.\nආනන්ද හිමියන් රහත් භාවයට පත්වීම,අජාසත් රජුගේ දායකත්වයෙන් රජගහ නුවර දී ප්‍රථම ධර්ම සංගායනාව පැවැත්වීම සිදු වුනේද අදවන් නිකිණි පොහෝ දිනක වීම විශේෂත්වයක්.\nබුදුරජාණන් වහන්සේගේ ලලාට ධාතුව නිදන් කර සේරුවිල මංගල චෛත්‍යරාජයා තැනීම ආරම්භ කිරීම මෙම පොහෝ දිනයදී සිදුකර ඇති බවයි වංශකථා වල දැක්වෙන්නේ.\nමේ අතර නිකිණි පුරපසලොස්වක පොහොය යෙදෙන අද දිනය පුරා සුවිශේෂී ආගමික වැඩසටහන් රැසක් ඔබ වෙත සමීප කිරීමට හිරු එෆ්.එම් සූදානම්.\nඒ සම්බුදු චරිතාපදානය මෙන්ම දහම් කරුණු රැසක් පිළිබදව ශ්‍රාවක ඔබ දැනුම්වත් කරමින්.\nඒ අනුව ‘‘හිරු ධර්ම ප්‍රදීපය’’ අද දිනය පුරා පැවැත්වෙන්නේ ගාල්ල - උඩුගම සුජනකන්තාරාම විද්‍යාකීර්ති පිරිවෙන් විහාරය කේන්ද්‍ර කොටගෙනයි.\nඋදෑසන අට සිල් සමාදම් කරමින් මේ පිං කටයුත්ත ආරම්භ වූ අතර, පෙරවරු 7 සිට පුරා පැයක් දහම් සිතුවිලි වැඩෙනා බොදු ගීත ප්‍රචාරය කිරීමට අප කටයුතු සූදානම් කර තිබෙනවා.\nඋදෑසන 8 ට සජීවී ධර්මදේශනයක් පැවැත්වෙන අතර, පෙරවරු 9 සිට 10 දක්වා හිරු මැදිරියේ සිට මෙහෙයවන විශේෂ ධර්ම සාකච්ඡාවට ද ඔබට සවන් දිය හැකියි.\nපෙරවරු 10 සිට යළි පැයක් පුරා බොදු ගී ශ්‍රවණය කිරීමට අවස්ථාව සැලසෙනවා.\nආමිස සහ ප්‍රතිපත්ති පූජාවන්ට මුල් තැන දෙමින් දහවල් සම්බුද්ධ පූජාව පෙරවරු 11 සිට අඩ හෝරාවක් පුරා ඔබ වෙත සමීප කරවීමට හිරු එෆ්.එම් සූදානම්.\nදහවල් ප්‍රධාන ප්‍රවෘත්ති ප්‍රකාශයෙන් අනතුරුව පස්වරු 1 දක්වා බොදු ගී වැඩසටහන ශ්‍රවණය කිරීමට හැකියාව ලැබෙන අතර, එතැන් සිට පුරා පැය දෙකක් පොහෝ දිනය වෙනුවෙන්ම සැකසුණු ගුවන් විදුලි නාට්‍යය ප්‍රචාරය වනවා.\nපස්වරු 3 ට විශේෂ කාව්‍යමය ධර්ම දේශනය සහ පස්වරු 4 ට සන්ධ්‍යා ධර්ම දේශනය මෙන්ම පස්වරු 6 සිට ආශිර්වාද බෝධි පූජාව ද සුවහසක් ශ්‍රාවකයන්ට ආශිර්වාද ගෙන දෙමින් විකාශය කිරීමටයි හිරු සැලසුම් කර ඇත්තේ.\nසවස ප්‍රධාන ප්‍රවෘත්ති ප්‍රකාශයෙන් අනතුරුව පස්වරු 7 ට යළි කාව්‍යමය ධර්ම දේශනයක් විකාශය වන අතර, රැය පහන් වනතුරු බොදු ගී ප්‍රචාරය කිරීමට ද හිරු එෆ්.එම් කටයුතු සූදානම් කර අවසන්.",
       "URL": "https://www.hirunews.lk/167793/නිකිණි-පුන්-පොහෝ-දිනය-අදයි-හිරු-ධර්ම-ප්‍රදීපය-අද-ගාල්ල-උඩුගමදී",
       "Category": "Local News",
       "Parent URL": "https://www.hirunews.lk/local-news.php?pageID=4383"
}