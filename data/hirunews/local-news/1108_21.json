{
       "Source": "hirunews",
       "Timestamp": "Thursday, 09 June 2022 - 10:03",
       "Headline": "ඕස්ට්‍රේලියාවට  අනවසරයෙන් ඇතුලුවීමට උත්සාහ කළ ලාංකිකයන් 15ක් පිටුවහල් කෙරේ",
       "News Content": "නීති විරෝධීව ඕස්ට්‍රේලියාවට ඇතුලුවීමට උත්සාහ කිරීමේදී අත්අඩංගුවට ගත් ශ්‍රී ලාංකිකයන් 15 දෙනෙකු නැවත මෙරටට පිටුවහල් කර තිබෙනවා.\nඔවුන් මීගමුව ප්‍රදේශයේ පදිංචි අවුරුදු 20ත් 30ත් අතර පසුවන පිරිසක් බවටයි වාර්තා වන්නේ.\nමීට දින 19කට පමණ පෙර මොවුන් බහුදින ධීවර යාත්‍රා මගින් ඕස්ට්‍රේලියාව වෙත ගොස් තිබෙන අතර ඕස්ට්‍රේලියානු මුහුදු තීරයට ආසන්නයේ දී යාත්‍රාව කාර්මික දෝශයකට ලක් වී සිටියදී , එරට දේශසීමා ආරක්ෂක නිලධාරීන් විසින් අත් අඩංගුවට ගෙන තිබුණා.\nඅනතුරුව ක්‍රිස්මස් දූපත වෙත ගෙන ගොස්, එහි රදවා තබා ගැනීමෙන් අනතුරුවයි මෙලෙස ශ්‍රී ලංකාවට පිටුවහල් කර එවා ඇත්තේ.\nඔවුන් අද අලූයම 04.40ට ඕස්ට්‍රේලියාවේ සිට එරට ගුවන් හමුදාවට අයත් විශේෂ ගුවන් යානයකින් කටුනායක ගුවන් තොටුපළ වෙත රැගෙන විත් තිබුණා.\nමෙම ශ්‍රී ලාංකිකයන් පිරිස සමග ඕස්ට්‍රේලියානු ආරක්ෂක නිලධාරීන් විශාල පිරිසක් ද එම ගුවන් යානයෙන් කටුනායක ගුවන් තොටුපළ වෙත පැමිණ තිබූ බව සඳහන්.\nකටුනායක ගුවන් තොටුපළ වෙත පැමිණි මෙම ශ්‍රී ලාංකිකයන් පිරිස ශ්‍රී ලංකාවේ ඕස්ට්‍රේලියානු මහ කොමසාරිස් කාර්යාලීය නිලධාරීන් පිරිසක් විසින් භාර ගෙන ආගමන විගමන දෙපාර්තමේන්තු නිලධාරීන් වෙත භාර දී තිබෙනවා.\nඅනතුරුව ඔවුන් කටුනායක ගුවන් තොටුපළ අපරාධ පරීක්ෂණ දෙපාර්තමේන්තු නිලධාරීන් වෙත භාර දී තිබෙනවා.\nඑහිදී මොවුන් ගෙන් ප්‍රකාශ සටහන් කර ගැනීමෙන් පසුව, මීගමුව මහේස්ත්‍රාත් අධිකරණය වෙත ඉදිරිපත් කිරීමට නියමිතයි.",
       "URL": "https://www.hirunews.lk/306634/ඕස්ට්‍රේලියාවට-අනවසරයෙන්-ඇතුලුවීමට-උත්සාහ-කළ-ලාංකිකයන්-15ක්-පිටුවහල්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=1108"
}