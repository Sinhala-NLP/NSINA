{
       "Source": "hirunews",
       "Timestamp": "Tuesday, 22 June 2021 - 11:34",
       "Headline": "ඛනිජතෙල් පෞද්ගලික ටැංකි රථ හිමියන්ගෙන් අනතුරු ඇඟවීමක් -  රට පුරා ඉන්ධන හිඟයක අවධානමක් ?",
       "News Content": "ඉන්ධන මිල වැඩි කිරීම හේතුවෙන් ඉන්ධන ප්‍රවාහනය සඳහා වැය වන පිරිවයද ඉහළ ගොස් ඇති බව ලංකා ඛනිජතෙල් පෞද්ගලික ටැංකි රථ හිමියන්ගේ සංගමය පවසනවා.\nඔවුන් පවසන්නේ පසුගිය 11 වන දින සිට ඩීසල් ලීටරයක මිල රුපියල් 07 කින් ඉහළ යාම හේතුවෙන් සෑම කිලෝ මීටරයකට අමතර පිරිවැයක් දැරීමට තමන්ට සිදුව ඇති බවයි.\nදැනට කිලෝ මීටරයකට ලැබෙන ප්‍රවාහන ගාස්තුවට අමතරව, ඉන්ධන මිල වැඩිවීම හේතුවෙන් 13200 ටැංකි රථයකට රුපියල් 18.83ක්ද, 19800 ටැංකි රථයකට රුපියල් 28ක් සහ 33000 ටැංකි රථයකට රුපියල් 7.67ක අමතර පිරිවැයක් දැරීමට සිදුව ඇති බව එම සංගමය පෙන්වා දෙනවා.\nපසුගිය පෙබරවාරි මස 25 වන දින අමාත්‍යවරයා සමඟ පැවති සාකච්ඡාවකදී මාර්තු මස 12 වන දින සිට ප්‍රවාහන ගාස්තු මිල සූත්‍රය සම්පූර්ණ කරන ලෙස නිලධාරීන්ට උපදෙස් ලබා දුන් බවද පෞද්ගලික ටැංකි රථ හිමියන්ගේ සංගමය පවසනවා.\nකෙසේ වෙතත් ඒ පිළිබඳව තවමත් විසඳුමක් ලබා නොදීම හේතුවෙන් ප්‍රවාහනකරුවන් බරපතල ගැටළු රැසකට මුහුණ දී ඇති බව ඔවුන් වැඩිදුරටත් සඳහන් කර සිටියා.\nසාකච්ඡා සිදුකර මෙම සතිය තුල ඊට විසඳුම ලබා නොදුනහොත් සිය සාමාජිකයින් සේවයට වාර්තා නොකරන බව නිවේදනයක් නිකුත් කරමින් එම සංගමය අනතුරු අඟවනවා.\nඑසේ වුවහොත් ඉන්ධන ප්‍රවාහනයේ ගැටළුකාරී තත්ත්වයක් ඇති වී රට තුල ඉන්ධන හිඟයක් ඇතිවීමේ අවදානමක් ද පවතිනවා.\nමෙරට ඉන්ධන සැපයුම් ප්‍රවාහන ජාලයේ  90% ක පමණ පාලනයක් සතුව ඇත්තේ පෞද්ගලික ටැංකි රථ හිමියන් සතුවයි.\nඛනිජතෙල් සංස්ථාව මඟින් ඔවුන්ගේ ප්‍රාදේශීය ප්‍රධාන බෙදාහරීම්  මධ්‍යස්ථාන වෙත දුම්රිය උපයෝගී කරගනිමින් ඛනිජ තෙල් ප්‍රවාහනය සිදුකරන අතර එලෙස බෙදාහැරෙන ඛනිජ තෙල් ප්‍රාදේශීය බෙදාහරීම්  මධ්‍යස්ථාන වෙතින් නැවතත් ඉන්ධන හල් වෙත බෙදාහැරීමේ වැඩි කාර්ය භාරයක් පැවරෙන්නේ ද පෞද්ගලික ටැංකි රථ හිමියන්ටයි.",
       "URL": "https://www.hirunews.lk/275006/ඛනිජතෙල්-පෞද්ගලික-ටැංකි-රථ-හිමියන්ගෙන්-අනතුරු-ඇඟවීමක්-රට-පුරා-ඉන්ධන-හිඟයක-අවධානමක්",
       "Category": "Local News",
       "Parent URL": "https://www.hirunews.lk/local-news.php?pageID=1868"
}