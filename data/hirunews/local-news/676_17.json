{
       "Source": "hirunews",
       "Timestamp": "Saturday, 10 December 2022 - 11:00",
       "Headline": "ජනප්‍රිය පාසලක ක්‍රිකට් තරග නැරඹීම ආධාරකරුවන්ට තහනම් වෙයි",
       "News Content": "රිච්මන්ඩ් විද්‍යාලයේ ආදි සිසුන්, දෙමාපියන් සහ වෙනත් ආධාරකරුවන්ට පාසල් ක්‍රිකට් තරග නැරඹීම තහනම් කිරීමට පාසල් ක්‍රිකට් සංගමය තීරණය කර තිබෙන බව වාර්තා වනවා.\nඅදාල තීරණය ගෙන ඇත්තේ, පසුගිය දා (02) කොළඹ තර්ස්ටන් විද්‍යාලීය ක්‍රීඩාංගණයේ පැවැත්වුණු 19 පහළ Tier A අන්තර් පාසල් සීමිත පන්දුවාර ක්‍රිකට් තරගාවලියේ අවසන් මහා තරගයේ දී රිච්මන්ඩ් විද්‍යාලීය ආධාරකරුවන්ගේ නොමනා හැසිරීම සලකා බලමින්.\nඒ අනුව පාසල් ක්‍රිකට් සංගමයේ ලේකම් ජේ.ඒ.කේ.එස් ඉන්ද්‍රජිත්ගේ අත්සනින් යුතු ලිපියක් මගින් එම තහනම රිච්මන්ඩ් විද්‍යාලයේ විදුහල්පතිවරයාට දැනුම් දී තිබෙන බවයි වාර්තා වන්නේ.\nඑහි දී ත්‍රිත්ව විද්‍යාලය සමඟ පැවති අවසන් තරගය පැවැත්වෙන කාල සීමාව තුළත්, ජය සංකේත ප්‍රධානය කරන අතරතුරත් රිච්මන්ඩ් ආධාරකරුවන් තුළින් ප්‍රකට කෙරුණු නොමනා හැසීම සම්බන්ධයෙන් පුළුල් විනය පරීක්ෂණයක් පවත්ව බවත් එම ලිපියේ වැඩිදුරටත් සඳහන් වනවා.\nකෙසේ නමුත් අදාල තහනම එම විනය පරීක්ෂණය පවත්වා අවසන් වාර්තාව එළි දක්වන තුරු ක්‍රියාත්මක වන බවයි එම ලිපියේ සඳහන් වන්නේ.",
       "URL": "https://www.hirunews.lk/322349/ජනප්‍රිය-පාසලක-ක්‍රිකට්-තරග-නැරඹීම-ආධාරකරුවන්ට-තහනම්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=676"
}