{
       "Source": "hirunews",
       "Timestamp": "Saturday, 06 March 2021 - 20:26",
       "Headline": "බටහිර පර්යන්තය සංවර්ධනයට මැදිහත්වීමක් නොමැති බව ඉන්දියාව කියයි (වීඩියෝ)",
       "News Content": "කොළඹ වරායේ බටහිර පර්යන්තය සංවර්ධනය කිරීම සම්බන්ධයෙන් ඉන්දීය රජයේ මැදිහත්වීමක් නොමැති බව එරට විදේශ කටයුතු අමාත්‍යාංශය පවසනවා.\nඅදාළ ආයෝජනය සඳහා ලක් රජය ඉන්දීය අදානි සමාගම සමග සෘජුව ගනුදෙනු කරන බවයි එරට විදේශ අමාත්‍යාංශයේ ප්‍රකාශකවරයා සඳහන් කළේ.\nකොළඹ වරායේ බටහිර පර්යන්තයේ ඉදිකිරීම, මෙහෙයුම් කිරීම වසර 35කින් පවරා දීම සඳහා ඉන්දියාවේ අදානි සමාගම සමග කටයුතු කරන බවත් ඒ සඳහා ඉන්දීය මහ කොමසාරිස් කාර්යාලයේ අනුමැතියද ලැබී ඇති බවත් පසුගිය සතියේ කැබිනට් තීරණ දැනුම්දීමේ මාධ්‍ය හමුවේදී කැබිනට් ප්‍රකාශක කෙහෙලිය රඹුක්වැල්ල ප්‍රකාශ කළා.\nකෙසේ වෙතත්, එදිනම පස්වරුවේ හිරු ප්‍රවෘත්ති අංශය ඒ සම්බන්ධයෙන් ඉන්දීය ආරංචි මාර්ග උපුටා දක්වමින් ඉන්දියාවේ ස්ථාවරය වාර්තා කළා.\nඑහිදී අප හෙළි කළේ  බටහිර පර්යන්තයේ ආයෝජනය සඳහා ඉන්දීය රජය මැදිහත් වීමක් හෝ සම්බන්ධ වීමක් සිදු නොකරන බවයි.\nමේ අතර, අප කළ අනාවරණය නවදිල්ලි නුවර පැවති ප්‍රවෘත්ති සාකච්ඡාවකදී ඉන්දීය විදේශ කටයුතු අමාත්‍යාංශයේ ප්‍රකාශක අනුරන්ග් ශ්‍රීවස්තාවා ඊයේ නිල වශයෙන් සනාථ කළා.",
       "URL": "https://www.hirunews.lk/264553/බටහිර-පර්යන්තය-සංවර්ධනයට-මැදිහත්වීමක්-නොමැති-බව-ඉන්දියාව-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2105"
}