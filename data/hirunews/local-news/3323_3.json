{
       "Source": "hirunews",
       "Timestamp": "Saturday, 01 June 2019 - 19:23",
       "Headline": "කුරුණෑගල වෛද්‍යවරයා ගැන පැමිණිලි 497 ක්",
       "News Content": "අත්අඩංගුවේ පසුවන කුරුණෑගල ශික්ෂණ රෝහලේ වෛද්‍ය සෙයිගු සියාබ්දීන් මොහොමඩ් සාෆිට එරෙහිව මේ වනවිට පැමිණිලි 497 ක් ලැබී තිබෙනවා.\nකුරුණෑගල ශික්ෂණ රෝහලට අද දිනයේදී පැමිණිලි 54 ක් ලැබී ඇති අතර, දඹුල්ල මූලික රෝහලට අද දිනයේ ලැබී ඇති පැමිණිලි සංඛ්‍යාව 14ක් බවයි රෝහල් ආරංචි මාර්ග සදහන් කළේ.\nඑමෙන්ම, මොහොමඩ් සාෆි වෛද්‍යවරයාට කඩිනමින් නීතිය ක්‍රියාත්මක කරන ලෙස ඉල්ලමින් අද කුරුණෑගල ශික්ෂණ රෝහල ඉදිරිපිට විරෝධතාවක් පැවැත්වුණා.\nඑය සංවිධානය කර තිබුණේ ප්‍රදේශයේ සිවිල් සංවිධාන සහ භික්ෂුන් වහන්සේ පිරිසක්.\nවිරෝධතා පුවරු ප්‍රදර්ශනය කරමින් රෝහල ඉදිරිපිට සාමකාමී විරෝධතාවක නිරත වූ ඔවුන් පසුව විසිර ගිය බවයි කුරුණෑගල පොලීසිය සදහන් කළේ.\nමේ අතර, ජාතික නිදහස් පෙරමුණේ නායක පාර්ලිමේන්තු මන්ත්‍රී විමල් වීරවංශ ඇතුළු පිරිසක් අද කුරුණෑගල ශික්ෂණ රෝහලේ නිරීක්ෂණ චාරිකාවකට එක්වුණා.",
       "URL": "https://www.hirunews.lk/217534/කුරුණෑගල-වෛද්‍යවරයා-ගැන-පැමිණිලි-497-ක්",
       "Category": "Local News",
       "Parent URL": "https://www.hirunews.lk/local-news.php?pageID=3323"
}