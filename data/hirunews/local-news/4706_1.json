{
       "Source": "hirunews",
       "Timestamp": "Tuesday, 17 January 2017 - 13:24",
       "Headline": "අනතුරුවලින් 10ක් මරුට",
       "News Content": "ප්‍රදේශ කිහිපයක ඊයේ දිනට තුල සිදුවූ රිය අනතුරුවලින් පුද්ගලයින් දස දෙනෙකු ජීවිතක්ෂයට පත්වී තිබෙනවා.\nඉන් 7 දෙනෙකුම මියගොස් ඇත්තේ යතුරුපැදි අනතුරුවලින් වීම විශේෂත්වයක්.\nමෙම අනතුරුවලින් 3 දෙනෙකු තුවාල ලැබුවා.\nමඩකලපුව - වෙල්ලාවලි - අම්බලන්තුර ප්‍රදේශයේදී යතුරුපැදියක් වේගය පාලනය කර ගත නොහැකි විදුලි කණුවක ගැටී සිදුවූ අනතුරකින් තරුණයින් දෙදෙනෙකු මිය ගියා.\nඔවුන් අවුරුදු 19 සහ 20 වන වයස්වල පසුවන බවයි පොලීසිය සදහන් කළේ.\nබංගදෙනිය - ආනමඩුව මාර්ගයේ පල්ලම ප්‍රදේශයේදී යතුරුපැදියක් ලොරි රථයක ගැටීමෙන් 16 හැවිරිදි පාසල් සිසුවෙකු මිය ගියා.\nආනමඩුව - හලාවත මාර්ගයේ සිදුවූ තවත් අනතුරකින් මිය ගියේ ද 17 හැවිරිදි පාසල් සිසුවෙක්.\nඔහු ආරක්ෂිත හිස් වැසුම් නොමැතිව ගමන් කරමින් සිටියදී ඊයේ රාත්‍රියේ ලොරි රථයක ගැටීමෙන් අනතුරට ලක්වුණා.\nයතුරුපැදියක් ජීප් රථයක ගැටීමෙන් වැල්ලව - නාබිරිතැන්න ප්‍රදේශයේදී 27 හැවිරිදි තරුණයෙකු මියගොස් තවත් අයෙකුට තුවාල සිදුවුණා.\nතලංගම - කොස්වත්ත ප්‍රදේශයේදී යතුරුපැදියක් ලොරි රථයක ගැටීමෙන් 68 හැවිරිදි අයෙකු මිය ගිය බව තලංගම පොලීසිය ප්‍රකාශ කළා.\nමීට අමතරව පස්යාල - ගිරිඋල්ල මාර්ගයේ මීරිගම ප්‍රදේශයේදී යතුරුපැදියක් බවුසරයක ගැටීමෙන් 24 හැවිරිදි තරුණයෙකු මිය ගිය අතර එම අනතුරෙන් ද තවත් අයෙකුට බරපතල තුවාල සිදුවුණා.\nඅනුරාධපුර සහ  අලුත්ගම ප්‍රදේශවලදී පාපැදිකරුවන් දෙදෙනෙකු මිය ගියේ ලොරි රථවල ගැටීමෙන්.\nඅවිස්සාවේල්ල - මල්වරුසාව වත්ත ප්‍රදේශයේදී ත්‍රිරෝද රථයක් අනතුරට ලක්වීමෙන් අවුරුද්දක් වයසැති කුඩා දැරියක් මිය ගියා.\nඅනතුරෙන් එම දැරියගේ මව ද තුවාල ලබා ඇති බවයි අවිස්සාවේල්ල පොලීසිය සඳහන් කළේ.",
       "URL": "https://www.hirunews.lk/152234/අනතුරුවලින්-10ක්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=4706"
}