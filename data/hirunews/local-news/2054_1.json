{
       "Source": "hirunews",
       "Timestamp": "Monday, 29 March 2021 - 20:51",
       "Headline": "ඩෙංගු උවදුරට පිළියමක් (වීඩියෝ)",
       "News Content": "කොවිඩ් නිසා යටපත්ව තිබුණත් ඩෙංගු, නම ඈසූ පමණින් බොහෝ දෙනෙකු තවමත් භීතියට පත්වන රෝගයක්.\nනිෂ්චිත ඖෂධයක් නොමැතිවීම නිසා රෝග පාලනයට ඇති එකම විසඳුම වන්නේ රෝග ව්‍යාප්තියට හේතුවන මදුරුවන් තුරන් කිරීමයි.\nදීර්ඝ කාලීන පර්යේෂණවල ප්‍රතිඵලයක් ලෙස ඩෙංගු රෝගය මෙරටින් තුරන් කිරීමට වඩාත් සුබදායී ඉදිරි පියවරක් තැබීමට මෙරට සෞඛ්‍ය\nඅංශවලට හැකිවී තිබෙනවා.\nවෛරසයක් මගින් බෝවන ඩෙංගු රෝගයේ වාහකයා ලෙස කටයුතු කරන්නේ ආසාදිත මදුරුවෙක්.\nමෙරට සිටින 140ක් පමණ වන මදුරු විශේෂ අතරින් ඩෙංගු රෝගයේ වාහක මදුරු විශේෂ ලෙස සැළකෙන්නේ රීඩිස් රීජිප්ටයි සහ ඊඩිස් ඇල්බොපික්ටස් යන විශේෂයි.\nඩෙංගු ,මෙරට බෝවන රෝග අතර ඉදිරියෙන්ම තිබෙන රෝගයක් බවට ඩෙංගු පත්ව ඇත්තේ නිශ්චිත ඖෂධයක් හෝ එන්නතක් සොයා ගැනීමට තවමත් සෞඛ්‍ය අංශවලට නොහැකිවීම හේතුවෙන්.\nසෞඛ්‍ය අංශ පවසන්නේ රෝගය පාලනය කළ හැකි එකම විසඳුම රෝග වාහන මදුරුවන් පාලනය කිරීම බවයි.\nමේ සඳහා කැලණිය විශ්වවිද්‍යාලයේ අනුක වෛද්‍ය ඒකකයේ පිරිසක් වසර 5ක් පුරා සිදුකළ පර්යේෂණවල ප්‍රතිඵල අනුව යම් කඩඉමකට පැමිණීමට හැකිව තිබෙනවා.\nපරීක්ෂණාගාර තුළ ඇති කළ වන්ද්‍යාකරණය කරන ලද පිරිමි ඩෙංගි මදුරුවන් පරිසරයට මුදා හැරීමෙන් පසු එම ප්‍රදේශවල සිටින ගැහැණු මදුරුවන් සමඟ\nප්‍රජනනය සිදු කරනු ලබනවා.\nපර්යේෂකයින් පවසන්නේ අදාළ ගැහැණු මදුරුවන් දමන බිත්තර නිසරු බිත්තර වන අතර එම බිත්තරවලින් යලි මදුරුවන් ඇති නොවන බවයි.\nඑමෙන්ම එම පිරිමි මදුරුවන් මිනිස් රුධිරය උරා බීමක් සිදු නොකරන අතර ඩෙංගි හෝ වෙනත් රෝගයක් ඇති නොකරන බවද පර්යේෂකයින් පවසනවා.\nවන්ද්‍යාකරණය කරන ලද පිරිමි මදුරුවන් පරිසරයට නිදහස් කිරීමේ නියමු වයාපෘතියේ පළමු අදියර ගම්පහ කිඩගම්මුල්ල ග්‍රාම නිලධාරී වසමේදී අද සිදු\nකෙරුණා.",
       "URL": "https://www.hirunews.lk/266935/ඩෙංගු-උවදුරට-පිළියමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2054"
}