{
       "Source": "hirunews",
       "Timestamp": "Thursday, 01 September 2022 - 19:35",
       "Headline": "IMF ණය පහසුකම පිළිගනිමින් ජනපති කියූ කතාව",
       "News Content": "අමෙරිකානු ඩොලර් බිලියන 2.9 ක විස්තීර්ණ අරමුදල් පහසුකමක් ලබා ගැනීම සඳහා ශ්‍රී ලංකාව සහ ජාත්‍යන්තර මූල්‍ය අරමුදල කාර්ය මණ්ඩල මට්ටමේ එකඟතාවයකට එළැඹීම මෙරට ආර්ථිකයේ නව යුගයක ආරම්භ බව ජනාධිපති රනිල් වික්‍රමසිංහ පවසනවා.\nජාත්‍යන්තර මූල්‍ය අරමුදලේ නියෝජිතයින් සමඟ ජනාධිපති කාර්යාලයේ අද පැවති සාකච්ඡාවේදී ජනාධිපතිවරයා කියා සිටියේ අපනයන මත පදනම් වූ තරඟකාරී ආර්ථිකයක් ගොඩ නැංවීම සඳහා කැපවන බවයි.\nමෙහි දී ජාත්‍යන්තර මූල්‍ය අරමුදලේ ණය ප්‍රාග්ධන වෙළඳපොල අංශ ප්‍රධානී, පීටර් බෲවර් විස්තීර්ණ ණය පහසුකමක් ශ්‍රී ලංකාවට ලබාදීම සඳහා කාර්ය මණ්ඩල එකඟතාවයකට පැමිණි බව ජනාධිපතිවරයා වෙත නිල වශයෙන් දැනුම් දුන්නා.\nඒ අනුව වසර 04 ක වැඩපිලිවෙලක් යටතේ ජාත්‍යන්තර මූල්‍ය අරමුදල ශ්‍රී ලංකාවේ ආර්ථික ප්‍රතිපත්තිවලට සහය වනු ඇති.\nණය අර්බුදයෙන් රට මුදා ගැනීම හා සමානවම සියලු ජනතාවගේ ජීවන තත්ත්වය තවදුරටත් පහත නො වැටීමට අවශ්‍ය පියවර ගැනීම වැදගත් බවයි මෙහිදී ජනාධිපති රනිල් වික්‍රමසිංහ තවදුරටත් කියා සිටියේ.\nඇතිකරගත් එකඟතා දැනුම් දීම සඳහා මහ බැංකු පරිශ්‍රයේ අද කැඳවා තිබූ මාධ්‍ය හමුවේදී ජාත්‍යන්තර මූල්‍ය අරමුදලේ ණය ප්‍රාග්ධන වෙළඳපොල අංශ ප්‍රධානී, පීටර් බෲවර් කියා සිටියේ ඇතිකර ගනු ලැබූ කාර්ය මණ්ඩල එකඟතාව සඳහා අරමුදලේ විධායක මණ්ඩල අනුමැතිය අවශ්‍ය වන බවයි.\nඑහි දී ජාත්‍යන්තර මූල්‍ය අරමුදලේ ශ්‍රී ලංකා ධූත මණ්ඩල ප්‍රධානි මසාහිරෝ නොසාකි ද අදහස් පළ කළා.\nඒ අනුව නව අරමුදල් අනුග්‍රහය සහිත මෙම වැඩසටහනේ අරමුණ වන්නේ සාර්ව ආර්ථික ස්ථාවරත්වය සහ ණය තිරසරභාවය යළි ඇති කිරීම, මූල්‍ය ස්ථාවරත්වය ආරක්ෂා කිරීම, අවදානමට ලක්විය හැකි කණ්ඩායම් ආරක්ෂා කිරීම සහ දූෂණ අවදානම් විසඳීම සඳහා ශ්‍රී ලංකාවේ ව්‍යුහාත්මක ප්‍රතිසංස්කරණ වේගවත් කිරීමයි.\nකෙසේ වෙතත්, ජාත්‍යන්තර මූල්‍ය අරමුදල මූල්‍යාධාර සැපයීමට පෙර ශ්‍රී ලංකාවේ ණය හිමියන්ගෙන් ණය තිරසරභාවය යළි ඇති කිරීම සඳහා මූල්‍ය සහතික කිරීම සහ පුද්ගලික ණය හිමියන් සමඟ සහයෝගී ගිවිසුමකට එළැඹීමට සත්භාවයෙන් උත්සාහ කිරීම වැදගත් බව එම අරමුදල පෙන්වා දෙනවා.\nඔවුන් වැඩිදුරටත් සඳහන් කළේ ශ්‍රී ලංකාවේ මූල්‍ය පරතරය පියවීම සඳහා ණය හිමියන්ගෙන් ණය සහන සහ බහුපාර්ශවික හවුල්කරුවන්ගෙන් අතිරේක ණය ආධාර අවශ්‍ය වන බවයි .\nකෙසේ වෙතත්, මෙම ණය සහන වැඩසටහන යටතේ ඉටු කළ යුතු මූලිකාංග කිහිපයක් ද වනවා.\nඒ අනුව බදු ප්‍රතිසංස්කරණ සිදුකරමින් රාජ්‍ය මූල්‍ය ආදායම ඉහළ නංවා ගැනීම ප්‍රධාන වන අතර, ඒ යටතේ පෞද්ගලික ආදායම් බද්ද වඩාත් ප්‍රගතිශීලි කිරීම සහ ආයතනික ආදායම් බදු සහ වැට් බදු සඳහා බදු පදනම පුළුල් කළ යුතු වනවා.\n2024 වසර වනවිට ශ්‍රී ලංකාවේ දළ දේශීය නිෂ්පාදිතයෙන් 2.3% ක ප්‍රාථමික අතිරික්තයක් කරා ළඟාවීම මෙම ණය වැඩසටහනේ අරමුණ වී තිබෙනවා.\nරජය සතු ව්‍යවසායන්ගේ මූල්‍ය අවදානම් අවම කිරීම සඳහා ඉන්ධන සහ විදුලිය සඳහා වියදම් අයකර ගැනීමේ මිල ක්‍රමයක් හඳුන්වා දිය යුතු බවත්, මෙරට බලධාරීන් විසින් දැනටමත් ක්‍රියාත්මක කර තිබෙන බලශක්ති ක්ෂේත්‍රයේ නිල ප්‍රතිසංස්කරණයන් පිළිබඳ තම කණ්ඩායම ප්‍රසාදය පළ කරන බවත්, ජාත්‍යන්තර මූල්‍ය අරමුදල පවසනවා.\nසමාජ වියදම් ඉහළ නැංවීම මගින් දිළිඳු සහ අවදානමට ලක්වූවන් මත ආර්ථික අර්බුදයේ ඇති බලපෑම අවම කිරීම මෙන්ම සමාජ ආරක්ෂණ ජාල වැඩසටහන් ආවරණය කිරීමද මෙම වැඩසටහන මගින් අපේක්ෂිත යි.",
       "URL": "https://www.hirunews.lk/314315/imf-ණය-පහසුකම-පිළිගනිමින්-ජනපති-කියූ-කතාව",
       "Category": "Local News",
       "Parent URL": "https://www.hirunews.lk/local-news.php?pageID=897"
}