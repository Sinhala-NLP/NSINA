{
       "Source": "hirunews",
       "Timestamp": "Friday, 18 November 2022 - 12:53",
       "Headline": "මිනුවන්ගොඩදී වෙඩි කෑ ජුණ්ඩා සහ මූලා සිදු කළ ඝාතන රැසක සුළ මුල එළියට (වීඩියෝ)",
       "News Content": "මිනුවන්ගොඩ - පොල්වත්තේදී පොලිස් විශේෂ කාර්ය බලකාය සමඟ වෙඩි හුවමාරුවක දී ජීවිත්කෂයට පත්වූ සංවිධානාත්මක අපරාධ කල්ලි සාමාජිකයන් දෙදෙනා මනුෂ්‍ය ඝාතන ඇතුලු අපරාධ රැසකට සම්බන්ධ බවට තොරතුරු අනාවරණ වී තිබෙනවා.\nමෙලෙස මියගියේ 34 හැවිරිදි මිලාන් කෝසල හෙවත් ජුන්ඩා සහ 37 හැවිරිදි නිලූක හෙවත් මූලා යන අපරාධ කල්ලි සාමාජිකයින් දෙදෙනායි.\nමොවුන් මේ වනවිට විදේශ ගතව සැඟව සිටින මහා පරිමාණ මත්ද්‍රව්‍ය ජාවාරම්කරුවෙකු වන ඌරගහ ඉන්දිකගේ ගෝලයන් දෙදෙනෙකු බවටද හෙළි වී තිබෙනවා.\nමෙම සැකකරුවන් දෙදෙනා පසුගිය අගෝස්තු 24 වනදා ඌරුගස්මංහන්දිය, නුබුඩුමුල්ල ප්‍රදේශයේ පිහිටි රූපලාවන්‍යාගාරයකදී පුද්ගලයෙකු ඝාතනය කිරීම සහ යක්කලමුල්ලේදී ඔක්තෝබර් 19 වනදා පුද්ගලයෙකු සහ ළමයෙකු වෙඩි තබා ඝාතනය කිරීමේ සිද්ධිවලද ප්‍රධාන සැකකරුවන් බවයි පොලිසිය සඳහන් කළේ.\nසැකකරුවන් ගාල්ල-පෝද්දල ප්‍රදේශයේ නිවසක උඩු මහලේ කුළී පදනම මත රැදී සිට ඇති අතර අදාළ නිවසේ තිබී ටී 56 වර්ගයේ ගිනි අවියක්, මෙරට නිෂ්පාදිත ගිනි අවියක් හා තියුණු ආයුධයක්ද පොලිසිය විසින් සොයාගෙන තිබෙනවා.\nසැකකරුවන් අත්අඩංගුවට ගැනීමට යාමේදී පොලිස් විශේෂ කාර්ය බලකායේ නිලධාරින්ට වෙඩි තැබීමට උත්සහ කර ඇති අතර පසුව නිලධාරින් විසින් සැකකරුවන්ට වෙඩි තබා තිබෙනවා.\nතුවාල ලැබූ සැකකරුවන් දෙදෙනා මිනුවන්ගොඩ රෝහලට ඇතුළත් කරන අවස්ථාවේ දී මියගොස් ඇති අතර එහිදී සුළු තුවාල ලැබූ පොලිස් විශේෂ කාර්ය බලකායේ නිලධාරියෙකු මේ වන විට මිනුවන්ගොඩ රෝහලේ ප්‍රතිකාර ලබමින් පසුවනවා.",
       "URL": "https://www.hirunews.lk/320690/මිනුවන්ගොඩදී-වෙඩි-කෑ-ජුණ්ඩා-සහ-මූලා-සිදු-කළ-ඝාතන-රැසක-සුළ-මුල-එළියට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=726"
}