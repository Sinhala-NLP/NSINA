{
       "Source": "hirunews",
       "Timestamp": "Monday, 23 August 2021 - 6:32",
       "Headline": "තවත් සයිනොෆාම් එන්නත් මිලියනයක් හෙට දිවයිනට - ෆයිසර් එන්නත් මාත්‍රා 80,000 කුත් එයි (වීඩියෝ)",
       "News Content": "තවත් සයිනොෆාම් එන්නත් මිලියනයක් හෙට මෙරටට ලැබීමට නියමිතව තිබෙනවා.\nකොළඹ පිහිටි චීන තානාපති කාර්යාලය සඳහන් කළේ තවත් එන්නත් මාත්‍රා මිලියන දෙකක් මේ මස අවසානයේදී ශ්‍රී ලංකාවට ලබාදීමට සැළසුම් කර ඇති බවයි.\nමේ වනවිට සයිනොෆාම් එන්නත් මාත්‍රා මිලියන 13.98 ක් මෙරට ජනතාවට ලබාදී ඇති බවද චීන තානාපති කාර්යාලය සඳහන් කළා.\nඑමෙන්ම ශ්‍රි ලංකාවේ එන්නත් කරන වැඩසටහන සඳහා ඇමරිකානු ෆයිසර් එන්නත් මාත්‍රා 80,000 ක් පමණ අද අලුයම කටුනායක ගුවන් තොටුපොළින් මෙරටට රැගෙන එනු ලැබුවා.\nමෙම එන්නත් තොරැය මුළින් නෙදර්ලන්තයේ ඇම්ස්ටර්ඩෑම් නුවර සිට දෝහා - කටාර් වෙත රැගෙනවිත් තිබු අතර,  එතැන් සිට කටාර් ගුවන් සේවයට අයත් යානයකින් එන්නත් තොගය කටුනායක ගුවන් තොටුපොළ වෙත රැගෙන එනු ලැබුවා.\nමේ අතර ඔක්සිජන් රැගෙන ඒම සඳහා ඉන්දියාව බලා පිටත්ව ගිය නාවික හමුදාවට අයත් ‘ශක්ති’ නෞකාව අද අලුයම දිවයිනට පැමිණියා.\nඅදාළ නෞකාවේ ඔක්සිජන් ටොන් 40 ක් පමණ ප්‍රමාණයක් රැගෙන ආ බවයි නාවික හමුදාව සඳහන් කළේ.\nමීට පෙර ද  ඉන්දියාවෙන් ඔක්සිජන් ටොන් 40 ක් ලැබුණු අතර, ඊයේ දිනයේදී ඉන්දියාවට අයත් ශක්ති නෞකාව මගින් ද තවත් ඔක්සිජන් ටොන් 100 ක් මෙරටට රැගෙන එනු ලැබුවා.\nඑම නෞකාව නාවික හමුදාව විසින් සෞඛ්‍ය මාර්ගෝපදේශයන්ට අනුකූලව පිළිගැනීමට කටයුතු කෙරුණු අතර, නෞකාවෙන් රැගෙන ආ ඔක්සිජන් අඩංගු බහලුම් පහ ගොඩබෑමෙන් පසු හිස් බහලුම්ද රැගෙන ඉන්දීය ශක්ති නෞකාව හෙට දිවයිනෙන් පිටත්ව යාමට නියමිතව තිබෙනවා.",
       "URL": "https://www.hirunews.lk/280380/තවත්-සයිනොෆාම්-එන්නත්-මිලියනයක්-හෙට-දිවයිනට-ෆයිසර්-එන්නත්-මාත්‍රා-80000-කුත්-එයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1737"
}