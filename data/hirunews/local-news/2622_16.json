{
       "Source": "hirunews",
       "Timestamp": "Tuesday, 30 June 2020 - 8:09",
       "Headline": "පොහොය දින උපකාරක පන්ති නතර කිරීමට වෘත්තීය දේශකවරුන් එකඟ වෙයි (වීඩියෝ)",
       "News Content": "උපකාරක පන්ති යළි ආරම්භ කිරීමේදී පැන නැගී ඇති ගැටළු විෂය කොට සමස්ත ලංකා වෘත්තීය දේශකවරුන්ගේ සංගමය ඉදිරිපත් කළ යෝජනා රැසකට ජනාධිපති ගෝඨාභය රාජපක්ෂ එකඟත්වය පළ කර තිබෙනවා.\nකොරෝනා වෛරසය නිසා වසා දැමුණු උපකාරක පන්ති යළි ආරම්භ කිරීමේදී ගුරුවරුන් සහ සිසුන් මුහුණ දෙන ගැටළු සම්බන්ධයෙන් ජනාධිපති කාර්යාලයේදී ඊයේ සාකච්ඡාවක් පැවැත්වුණා.\nදහසකට අධික සිසුන් සංඛ්‍යාවකට අධ්‍යාපනය ලබාදුන් උපකාරක පන්ති සිසුන් 250කට සීමා කිරීම අසීරු බව එම සාකච්ඡාවේදී දේශකවරුන් පෙන්වා දී තිබෙනවා.\nඒ පිළිබදව අවධානය යොමු කළ ජනාධිපතිවරයා කාල පරාස දෙකකදී සිසුන් 500කට ඉගැන්වීමේ අවස්ථාව සැලසීමට සෞඛ්‍ය විශේෂඥයින්ගෙන් ද උපදෙස් සහිතව අනුමැතිය ලබාදුන් බවයි ජනාධිපති මාධ්‍ය අංශය සඳහන් කළේ.\nඋසස් පෙළ සහ සාමාන්‍ය පෙළ විභාගයට පෙනී සිටින සිසුන් මෙන්ම 5 ශ්‍රේණිය ශිෂ්‍යත්ව විභාගයට පෙනී සිටින සිසුන් ද දැඩි අපහසුතාවකට මුහුණ දී ඇති බව දේශකවරුන් එහිදී වැඩිදුරටත් පෙන්වා දුන්නා.\nඑබැවින් මෙම කරුණු සැලකිල්ලට ගෙන අදාළ විභාග පැවැත්වීමේ දින වෙනස් කිරීමට අවධානය යොමු කරන ලෙසටයි දේශකවරුන් ජනාධිපතිවරයාගෙන් ඉල්ලා සිටියේ.\nඑහිදී ජනාධිපතිවරයා අධ්‍යාපන අමාත්‍යවරයාට උපදෙස් ලබාදුන්නේ ගුරුවරුන්, දෙමව්පියන් සහ සිසුන් සමඟ පූර්ණ අධ්‍යයනයකින් පසු විභාග දින තීරණය කිරීම යළිත් සලකා බලන ලෙසටයි.\nසියයට 24ක් වූ අධ්‍යාපන සේවා බදු ප්‍රතිශතය සංශෝධනය කිරීම සඳහා උපකාරක පන්ති ගුරුවරුන් කළ ඉල්ලීම සලකා බැලීමට ද ජනාධිපති ගෝඨාභය රාජපක්ෂ ඊයේ පැවති සාකච්ඡාවේදී එකඟ වී තිබෙනවා.\nඑමෙන්ම, උපකාරක පන්ති ප්‍රචාරණය සඳහා අත්පත්‍රිකා බෙදා හැරීම්, සෞඛ්‍ය නිර්දේශයන්ට යටත්ව කිරීමට ද ජනාධිපතිවරයාගේ අනුමැතිය හිමි වූ බවයි ජනාධිපති මාධ්‍ය අංශය සඳහන් කළේ.\nමීට අමතරව කතාබහට ලක්ව ඇති පොහෝ දිනවල උපකාරක පන්ති සම්පූර්ණයෙන්ම නතර කිරීමට ද ගුරුවරුන්ගේ කැමැත්ත පළ වී තිබෙනවා.",
       "URL": "https://www.hirunews.lk/244279/පොහොය-දින-උපකාරක-පන්ති-නතර-කිරීමට-වෘත්තීය-දේශකවරුන්-එකඟ-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2622"
}