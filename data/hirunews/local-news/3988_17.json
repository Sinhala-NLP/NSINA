{
       "Source": "hirunews",
       "Timestamp": "Monday, 16 April 2018 - 13:14",
       "Headline": "මීටියාගොඩදී සිදුවූ කාන්තා ඝාතනය",
       "News Content": "මීටියාගොඩ, නූන්දල  ප්‍රදේශයේදී කාන්තාවක් පසුගිය 15 වනදා අලුයම පහරදී ඝාතනය කර ඇති බව වාර්තා වනවා.\nගුරු උපදේශිකාවක් ලෙස සේවයකළ 72 හැවිරිදි අවිවාහක විශ්‍රාමික කාන්තාවක් මෙලෙස ඝාතනයට ලක්ව ඇති බවයි අප වාර්තාකරු පැවසුවේ.\nඇයගේ ඥාතීන් විසින් පොලිසියට කළ දැනුම් දීමක් මත ඝාතනයට ලක්වූ කාන්තාවගේ සිරුර ඇය ජීවත්වූ නිවසේ තිබියදී පොලිසිය විසින් සොයාගෙන තිබෙනවා.\n15 වනදා අලුයම 1.30ට පමණ උදැල්ලක් රැගත් පුද්ගලයෙක් කාන්තාව ජීවත්වූ නිවසට ඇතුල්වන ආකාරය නිවසේ සවිකර තිබූ ආරක්ෂිත කැමරාවල සටහන් වී ඇති බවයි වාර්තා වන්නේ.\nඒ අනුව කළ විමර්ශන වලදී සැකකරුවෙකු මීටියාගොඩ දී අද (16) දින අත්අඩංගුවට ගැනීමට පොලිසිය සමත්ව තිබෙනවා.\nඅත්අඩංගුවට ගැනුණු සැකකරුගෙන් ප්‍රශ්න කිරීම් සිදුකරමින් සිටින බවයි අප වාර්තාකරු වැඩිදුරටත් පැවසුවේ.\nසිද්ධිය සම්බන්ධයෙන් වන මහේස්ත්‍රාත් පරීක්ෂණය බලපිටිය මහේස්ත්‍රාත්වරයා විසින් සිදුකර ඇති අතර මරණ පරීක්ෂණය සඳහා කාන්තාවගේ මෘත ශරීරය කරාපිටිය රෝහල වෙත රැගෙන යාමට මහේස්ත්‍රාත්වරයා නියෝගකර ඇති බව සඳහන්.",
       "URL": "https://www.hirunews.lk/188503/මීටියාගොඩදී-සිදුවූ-කාන්තා-ඝාතනය",
       "Category": "Local News",
       "Parent URL": "https://www.hirunews.lk/local-news.php?pageID=3988"
}