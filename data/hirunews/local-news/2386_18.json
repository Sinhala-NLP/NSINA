{
       "Source": "hirunews",
       "Timestamp": "Friday, 16 October 2020 - 12:46",
       "Headline": "දූෂණ මර්දන කාර්යාලයේ වියදම් අගමැති කාර්යාලයෙන් ගෙවූ බව හිටපු අගමැති රනිල් පිළිගනී (වීඩියෝ)",
       "News Content": "පසුගිය රජය සමයේ ස්ථාපනය කළ නව දූෂණ මර්දන කමිටු ලේකම් කාර්යාලයේ වියදම් සඳහා අග්‍රාමාත්‍ය කාර්යාලයෙන්  රුපියල් මිලියන 33.7 කට අධික මුදලක්  වියදම් කර ඇති බව හිටපු අග්‍රාමාත්‍ය රනිල් වික්‍රමසිංහ පිළිගත්තා.\nඒ දේශපාලන පලිගැනීම් පිළිබඳ සොයා බලන ජනාධිපති පරීක්ෂණ කොමිෂන් සභාව හමුවේ සාක්ෂි ලබාදෙමින්.\nශ්‍රී ලංකා රක්ෂණ සංස්ථාවේ හිටපු කළමනාකාර අධ්‍යක්ෂ පියදාස කුඩාබාලගේ සිදු කළ පැමිණිල්ලකට අදාළවයි හිටපු අග්‍රාමාත්‍ය රනිල් වික්‍රමසිංහ ඊයේ ජනාධිපති කොමිසම හමුවේ සාක්ෂි ලබා දුන්නේ.\nඑහිදි කොමිසම සදහන් කළේ එම කාර්යාලයේ නිලධාරීන්  44 දෙනෙකුට වැටුප් සහ දීමනා ලබාදීම සඳහා එම මුදල වැය කර ඇති බවට සාක්ෂි ඉදිරිපත් වී ඇති බවයි. එය එසේ විය හැකි බව ඊට පිළිතුරු දුන් රනිල් වික්‍රමසිංහ ප්‍රකාශ කළා.\nදූෂණ මර්දන කමිටු කාර්යාලයේ නීති උපදේශක ලෙස කටයුතු කළ අතිරේක සොලිසිටර් ජනරාල් තුසිත් මුදලිගේට අදාළ කාලය තුළ අග්‍රාමාත්‍ය  කාර්යාලයෙන් රුපියල් දෙලක්ෂ හැට දහසකට අධික මුදලක් ගෙවා ඇති බව ද කොමිසම එහිදී රනිල් වික්‍රමසිංහට දැනුම් දුන් අතර එයද හිටපු අග්‍රාමාත්‍යවරයා පිළිගත්තා.\nදූෂණ මර්දන කමිටු ලේකම් කාර්යාලයේ නෛතික භාවය පිළිබඳ ජනාධිපති කොමිසම  එහිදී රනිල් වික්‍රමසිංහගෙන් විමසීමක් කළා.\nඊට පිළිතුරු දුන් රනිල් වික්‍රමසිංහ පැවසුවේ කමිටුව පිහිටුවීම නීති විරෝධී නොවන නමුත් කමිටුව ක්‍රියාත්මක වීමේදී නිත්‍යනුකූලව කටයුතු කළ යුතු බවයි.\nදුෂණ විරෝධි කමිටුවට නීති උපදෙස් ලබා දීම සදහා පුද්ගලයින් තෝරා ගැනීමේදී එය තමන් සිදු නොකළ බවත් එය නීතිපතිවරයාගේ කර්තව්‍යයක් බවත් රනිල් වික්‍රමසිංහ කියා සිටියා.\nජනාධිපති කොමිසම එහිදී ප්‍රශ්න කළේ අදාළ පත්කිරීම් සිදු කළේ නීතිපතිවරයා ද යන්නයි  තමන් ඒ පිළිබඳව නොදන්නා බවයි රනිල් වික්‍රමසිංහ ඊට පිළිතුරු ලබා දෙමින් සඳහන් කලේ.",
       "URL": "https://www.hirunews.lk/252659/දූෂණ-මර්දන-කාර්යාලයේ-වියදම්-අගමැති-කාර්යාලයෙන්-ගෙවූ-බව-හිටපු-අගමැති-රනිල්-පිළිගනී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2386"
}