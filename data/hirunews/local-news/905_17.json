{
       "Source": "hirunews",
       "Timestamp": "Monday, 29 August 2022 - 11:21",
       "Headline": "විමල්ගේ නඩුව දෙසැම්බර් 12 යලි කැඳවේ",
       "News Content": "2016 වසරේ දී එක්සත් ජාතීන්ගේ එවක මානව හිමිකම් කොමසාරිස් සෙයිද් අල් හුසේන් කුමරු ශ්‍රී ලංකාවේ සංචාරය කළ අවස්ථාවේ දී කොළඹ තුම්මුල්ලේ පිහිටි එක්සත් ජාතීන්ගේ ප්‍රධාන කාර්යාලය අවට මාර්ග අවහිර කරමින් උද්ඝෝෂණය සිදුකිරීම හරහා මහජන පීඩාවක් සිදුකළේ යැයි චෝදනාව මත පාර්ලිමේන්තු මන්ත්‍රී විමල් වීරවංශ ඇතුළු පිරිසකට එරෙහිව පනවා ඇති නඩු විභාගය එළඹෙන දෙසැම්බර් මස 12 වන දා කැඳවන ලෙස කොළඹ මහෙස්ත්‍රාත් අධිකරණය අද(29) නියම කළා.\nඒ අදාල නඩුව කොළඹ ප්‍රධාන මහෙස්ත්‍රාත් නන්දන අමරසිංහ ඉදිරියේ අද(29) කැඳවනු ලැබූ අවස්ථාවේ දී යි.\nඑම නඩුව කැඳ වූ අවස්ථාවේ දී, එහි සැකකරුවන් ලෙස නම්කර සිටින පාර්ලිමේන්තු මන්ත්‍රී විමල් වීරවංශ, වීරකුමාර දිසානායක, පියසිරි දිසානායක සහ මොහොමඩ් මුසම්මිල් යන අය මහේස්ත්‍රාත්වරයා හමුවේ පෙනී සිටියා.\nකෙසේ නමුත් එම නඩුවේ අනෙක් සැකකරුවන් වශයෙන් නම් කර සිටින පාර්ලිමේන්තු මන්ත්‍රී ජයන්ත සමරවීර සහ රොජර් සෙනෙවිරත්න යන අය අධිකරණයේ පෙනී සිටියේ නැහැ.\nඅදාල සැකකරුවන් දෙදෙනා වෙනුවෙන් පෙනී සිටි ඔවුන්ගේ නීතිඥවරයා අධිකරණයට දන්වා සිටියේ, තම සේවාදායකයින් අසනීප තත්ත්වයෙන් පසුවන බැවින් අධිකරණය වෙත වාර්තා නො කළ බවත්, ඊට අදාළ වෛද්‍ය වාර්තා අධිකරණයට ඉදිරිපත් කරන බවයි.\nඒ අනුව, නඩු විභාගය දෙසැම්බර් මස 12 වන දා කැඳවීමට නියම කළ මහෙස්ත්‍රාත්වරයා කියා සිටියේ අදාල සැකකරුවන්ට එදින අධිකරණය හමුවේ පෙනී සිටින ලෙසයි.",
       "URL": "https://www.hirunews.lk/314019/විමල්ගේ-නඩුව-දෙසැම්බර්-12-යලි-කැඳවේ",
       "Category": "Local News",
       "Parent URL": "https://www.hirunews.lk/local-news.php?pageID=905"
}