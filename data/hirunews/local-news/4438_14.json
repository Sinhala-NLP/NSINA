{
       "Source": "hirunews",
       "Timestamp": "Tuesday, 04 July 2017 - 18:36",
       "Headline": "නව ව්‍යවස්ථාවක් හෝ සංශෝධන එපා - අස්ගිරියට රැස්වූ ත්‍රෛනිකායික හිමිවරුන් තීන්දු කරයි",
       "News Content": "සයිටම් ප්‍රශ්නය ඇතුලූ රටේ පවතින ගැටළු සම්බන්ධයෙන් විශේෂ සාකච්ඡාවක් අද පස්වරුවේ අස්ගිරි මහා විහාරයේ චන්දානන්ද බෞද්ධ මධ්‍යස්ථානයේදී පැවැත්වුණා.\nඒ, ත්‍රෛනිකායික මහා සංඝරත්නය ඇතුලූ පාර්ශවයන් රැසක නායක හිමිවරුන්ගේ ප්‍රධානත්වයෙන්.\nඅස්ගිරි පාර්ශවය වෙනුවෙන් එහි මහා නායක අතිපූජ්‍ය වරකාගොඩ ශ්‍රී ඥාණරතන නා හිමියන් මෙන්ම අනුනායක හිමිවරුන් වන පූජ්‍ය වෙඬරුවේ උපාලි හිමියන් සහ පූජ්‍ය ආණමඩුවේ ධම්මදස්සි හිමියන් ඇතුලූ හිමිවරුන් ඊට එක්වුණා.\nමල්වතු පාර්ශවය නියෝජනය කරමින් එහි අනුනායක පූජ්‍ය නියංගොඩ විජිතසිරි හිමියන් මෙන්ම පූජ්‍ය දිඹුල්කුඹුරේ විමලධම්ම හිමියන් ද සාකච්ඡාවට සහභාගිවී සිටි බවයි අප වාර්තාකරු ප්‍රකාශ කළේ.\nමීට අමතරව රාමඤ්ඤ මහා නිකායේ මහා නායක අතිපූජ්‍ය නාපානේ පේමසිරි මහනාහිමියන්, අමරපුර නිකායේ මහනායක අතිපූජ්‍ය කොටුගොඩ ධම්මාවාස නාහිමියන් මෙන්ම කැළණිය විශ්වවිද්‍යාලයේ කුලපති පූජ්‍ය වැලමිටියාවේ කුසළධම්ම නාහිමියන්ද සාකච්ඡාවට එක්ව තිබෙනවා.\nරෝහණ පාර්ශවය නියෝජනය කරමින් ඊට සහභාගිවී ඇත්තේ පූජ්‍ය  ඕමාරේ කස්සප හිමියන්. හින්දු සම්මේලනය නියෝජනය කරමින්ද මෙම සාකච්ඡාවට නියෝජිතයන් කිහිපදෙනෙකු සහභාගි වී තිබෙනවා.\nඑම සාකච්ඡාවෙන් අනතුරුව එහිදී ගත් තීරණ සම්බන්ධයෙන් අස්ගිරි පාර්ශවයේ මහා ලේඛකාධිකාරී ආචාර්ය පූජ්‍ය මැදගම ධම්මානන්ද හිමියන් හිරු ප්‍රවෘත්ති අංශයට අදහස් පළ කළා.\nඋන්වහන්සේ කියා සිටියේ  නව ව්‍යවස්ථාවක් හෝ සංශෝධනයක් අනවශ්‍ය බවටත්, කේවල මැතිවරණ ක්‍රමයක් පවත්වාගෙන යා යුතු බවටත් සයිටම් ප්‍රශ්නයට කඩිනම් විසඳුමක් ලබාදිය යුතු බවටත් එහිදී තීරණය කළ බවයි.\nමේ අතර හිටපු යුද හමුදාපති ජෙනරල් දයා රත්නායක ඇතුලූ හිටපු ආරක්ෂක අංශ නිලධාරීන් පිරිසක් අද අස්ගිරි සහ මල්වතු මහ නාහිමිවරුන් බැහැදැක තිබුණා.\nඒ, බලහත්කාරයෙන් අතුරුදන් කිරීම්වලින් සියලූ තැනැත්තන් ආරක්ෂා කිරීම සඳහා වූ ජාත්‍යන්තර සම්මුති පනත් කෙටුම්පත සම්බන්ධයෙන් දැනුම්වත් කිරීමටයි.\nමහ නාහිමිවරුන් බැහැදැකීමෙන් අනතුරුව මාධ්‍ය වෙත අදහස් දැක්වූ හිටපු යුද හමුදාපති ජෙනරල් දයා රත්නායක කියා සිටියේ අදාළ පනත පිළිබඳව නිසි අධ්‍යයනයක් සිදුකර එම පනත පාර්ලිමේන්තුවට ඉදිරිපත් කිරීමට කටයුතු කරන ලෙසට රජය දැනුම්වත් කරන ලෙසට මහ නාහිමිවරුන්ගෙන් ඉල්ලීමක් කළ බවයි.",
       "URL": "https://www.hirunews.lk/165082/නව-ව්‍යවස්ථාවක්-හෝ-සංශෝධන-එපා-අස්ගිරියට-රැස්වූ-ත්‍රෛනිකායික-හිමිවරුන්-තීන්දු-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4438"
}