{
       "Source": "hirunews",
       "Timestamp": "Tuesday, 30 August 2022 - 10:21",
       "Headline": "හිටපු අමාත්‍ය ජොන්ස්ටන් ප්‍රනාන්දු ඇතුළු තිදෙනෙකුට අධි චෝදනා භාරදෙයි",
       "News Content": "හිටපු වෙළඳ අමාත්‍ය, පාර්ලිමේන්තු මන්ත්‍රී ජොන්ස්ටන් ප්‍රනාන්දු ඇතුළු 3 දෙනෙකුට කොළඹ මහාධිකරණය හමුවේ අධිචෝදනා භාර දුන්නා.\nඒ 2012 වසරේ සතොස ආයතනයේ සේවකයින් පිරිසක් ඔවුන්ගේ නීත්‍යානුකුළ රාජකාරිවලින් ඉවත් කර දේශපාලන කටයුතුවලට යෙදවීමෙන් අල්ලස් පනත යටතේ වරදක් සිදුකර ඇති බවට චෝදනා කරමින් අල්ලස් කොමිසම ගොනුකර ඇති නඩුවට අදාළවයි.\nඑම නඩුව කොළඹ මහාධිකරණ විනිසුරු ආදිත්‍ය පටබැඳිගේ හමුවේ කැඳවූ අතර, එහිදී හිටපු අමාත්‍යවරයා ඇතුළු විත්තිකරුවන් තිදෙනා ලක්ෂ 50 බැගින් වූ ශරීර ඇප දෙකක් මත මුදා හැරීමටයි විනිසුරුවරයා නියෝග කළේ.\nමන්ත්‍රීවරයාට අමතරව මෙම අධි චෝදනාවට විත්තිකරුවන් ලෙස නම් වී සිටියේ සතොස ආයතනයේ හිටපු සභාපති එරාජ් ප්‍රනාන්දු සහ එහි හිටපු අධ්‍යක්ෂවරයෙකු වූ මොහාමඩ් සාකීර් යන අයයි.",
       "URL": "https://www.hirunews.lk/314105/හිටපු-අමාත්‍ය-ජොන්ස්ටන්-ප්‍රනාන්දු-ඇතුළු-තිදෙනෙකුට-අධි-චෝදනා-භාරදෙයි",
       "Category": "Local News",
       "Parent URL": "https://www.hirunews.lk/local-news.php?pageID=903"
}