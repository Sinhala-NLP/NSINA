{
       "Source": "hirunews",
       "Timestamp": "Friday, 04 August 2017 - 13:02",
       "Headline": "පක්ෂ ලේකම්වරුන්, මැතිවරණ කොමිසමේ",
       "News Content": "මැතිවරණ කොමිසම සහ පිළිගත් දේශපාලන පක්ෂ අතර සාකච්ඡා දෙකක් අද (04) රාජගිරිය මැතිවරණ කොමසාරිස් කාර්යාලයේදී පැවැත්වෙනවා.\nපාර්ලිමේන්තුව නියෝජනය නොකරන පිළිගත් දේශපාලන පක්ෂ අතර, එක් හමුවක් උදෑසන පැවැත්වෙන අතර, පාර්ලිමේන්තුව නියෝජනය කරන පිළිගත් දේශපාලන පක්ෂ අතර හමුව ඉන් පසුව පැවැත්වෙන බවයි අතිරේක මැතිවරණ කොමසාරිස් එම්.එම්. මොහොමඩ් කියා සිටියේ.\nමෙහිදී 2017 වර්ෂයේ ඡන්ද හිමි නාමලේඛනයේ ප්‍රතිශෝධන කටයුතුවල ප්‍රගතිය සහ පළාත් පාලන ආයතන සංශෝධන කෙටුම්පත පාර්ලිමේන්තුවේ සම්මත වීම ප්‍රමාද වීම සම්බන්ධයෙන් ද සාකච්ඡා කිරීමට නියමිත බවයි අතිරේක මැතිවරණ කොමසාරිස්වරයා වැඩිදුරටත් කියා සිටියේ.\nපාර්ලිමේන්තුව නියෝජනය නොකරන පිළිගත් දේශපාලන පක්ෂ සමඟ පෙරවරුවේ පැවැති සාකච්ඡාවෙන් අනතුරුව ශ්‍රී ලංකා පොදුජන පෙරමුණේ සභාපති මහාචාර්ය ජී.එල්. පීරිස් සහ එහි සාමාජික හිටපු අමාත්‍ය බැසිල් රාජපක්ෂ අදහස් පළ කළා.\nඑහිදී හිටපු අමාත්‍ය බැසිල් රාජපක්ෂ කියා සිටියේ ජනාධිපති කොමිසම පිළිබඳ තමන්ට විශ්වාසයක් පවතින බවයි.\nඑමෙන්ම ආණ්ඩුව මැතිවරණයට බිය වී ඇති බව ද ඔහු සඳහන් කළා.",
       "URL": "https://www.hirunews.lk/167609/පක්ෂ-ලේකම්වරුන්-මැතිවරණ-කොමිසමේ",
       "Category": "Local News",
       "Parent URL": "https://www.hirunews.lk/local-news.php?pageID=4386"
}