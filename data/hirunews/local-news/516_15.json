{
       "Source": "hirunews",
       "Timestamp": "Friday, 24 February 2023 - 10:57",
       "Headline": "මැතිවරණයක් නැති නම්, එජාපය ඇයි නාමයෝජනා දුන්නේ? - පුබුදු ජයගොඩ (වීඩියෝ)",
       "News Content": "මැතිවරණය නීත්‍යනුකූල ව කැඳවා නැති නම්, එක්සත් ජාතික පක්ෂය පළාත් පාලන මැතිවරණයට අලියා ලකුණෙන් නාමයෝජනා භාර දුන්නේ කුමක් නිසා දැ යි පෙරටුගාමී සමාජවාදී පක්ෂයේ අධ්‍යාපන ලේකම් පුබුදු ජයගොඩ අවධාරණය කරනවා.\nමැතිවරණ කොමිසම මඟින් පළාත් පාලන මැතිවරණයක් කැඳවා නැති බවට ජනාධිපතිවරයා ඊයේ (23) පාර්ලිමේන්තුවේ දී පළ කළ අදහස් පිළිබඳ පැහැදිලි කිරීමක් සිදු කරමිනු යි පුබුදු ජයගොඩ මේ බව සඳහන් කළේ.\nමුදල් නැති බව පවසමින් ඡන්දය කල් දැමීම යුක්ති යුක්ත නො වන බවත් එම තර්කයට අනුව ඕනෑ ම මැතිවරණයක් මෙසේ කල් දැමිය හැකි බවත් ඔහු පවසනවා.\nමහ බැංකු අධිපතිවරයා සඳහන් කරන පරිදි මෙම ආර්ථික අර්බුදය විසඳීමට අවම තවත් අවුරුදු 10ක් පමණ ගත වනු ඇති බව සඳහන් කළ පුබුදු ජයගොඩ පවසන්නේ, මුදල් නැතිකම මත ඡන්ද නො පවත්වන්නේ නම්, තවත් අවුරුදු 10ක් පමණ යන තුරුත් මැතිවරණ පැවැත්විය නො හැකි බව යි.\nජනාධිපතිවරයා මූලිකත්වය ලබා දෙන්නේ, ආර්ථික අර්බුදයට පමණක් බව ඊයේ පාර්ලිමේන්තුවේ දී සඳහන් කළ අතර, එම ආර්ථික අර්බුදයට අවශ්‍ය දේශපාලන නායකත්වය තෝරා ගැනීමේ අයිතිය ඇත්තේ ජනතාවට බවත් පුබුදු ජයගොඩ සඳහන් කරනවා.\nඑසේ නොමැති ව එම අයිතිය ඇත්තේ, රනිල් වික්‍රමසිංහට නො වන බව යි ඔහු පවසන්නේ.\nමේ අතර, ඇමරිකානු විප්ලවයේ සටන් පාඨය වූයේ, 'නියෝජනයක් නැති නම් බදු ගෙවන්නේ නෑ' යන්න බව අවධාරණය කළ පෙරටුගාමී සමාජවාදී පක්ෂයේ අධ්‍යාපන ලේකම් පුබුදු ජයගොඩ අවසාන වශයෙන් අවධාරණය කරන්නේ, ලංකාවටත් එවැනි ස්ථාවරයකට එළැඹීමට කාලය පැමිණ ඇති බව යි.",
       "URL": "https://www.hirunews.lk/328178/මැතිවරණයක්-නැති-නම්-එජාපය-ඇයි-නාමයෝජනා-දුන්නේ-පුබුදු-ජයගොඩ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=516"
}