{
       "Source": "hirunews",
       "Timestamp": "Sunday, 08 January 2017 - 7:38",
       "Headline": "හම්බන්තොටදී කලහකාරීව හැසිරුණු 52 ක් අත්අඩංගුවට - 23 ක් රක්ෂිත බන්ධනාගාර ගත කෙරේ",
       "News Content": "හම්බන්තොට - මිරිජ්ජවිල ශ්‍රී ලංකා - චීන කර්මාන්ත හා සංවර්ධන කලාපය දියත් කිරීමේ අවස්ථාවේදී ඒ ආසන්නයේ කළහකාරී ලෙස හැසිරුණු 52 කු පොලීසිය මගින් අත්අඩංගුවට ගත් බව රජයේ ප්‍රවෘත්ති දෙපාර්තමේන්තුව ප්‍රකාශ කළා.\nපසුව අධිකරණය වෙත ඉදිරිපත් කෙරුණු 21 දෙනෙකු හෙට දිනය දක්වා රක්ෂිත බන්ධනාගාර ගත කිරීමට හම්බන්තොට මහේස්ත්‍රාත්වරයා නියෝග කළා.\nතවත් දෙදෙනෙකු ජනවාරි 11 වනදා දක්වා රක්ෂිත බන්ධනාගාර ගතකර තිබෙනවා.\nහම්බන්තොට - මිරිජ්ජවිල ශ්‍රී ලංකා - චීන කර්මාන්ත හා සංවර්ධන කලාපය ඊයේ පෙරවරුවේ අග්‍රාමාත්‍ය රනිල් වික්‍රමසිංහගේ ප්‍රධානත්වයෙන් ආරම්භ කෙරුණා.\nකෙසේ වෙතත්, මෙම උත්සවය ආරම්භ වීමට පෙර සිටම උත්සව භූමිය අවට ක්‍රියාත්මක වූ විරෝධතා හේතුවෙන් එම ප්‍රදේශයේ ඇතිවූයේ දැඩි නොසන්සුන් තත්ත්වයක්.\nප්‍රදේශ කිහිපයක සිට විරෝධතා පෙළපාලි වලින් ඔවුන් උත්සව භූමිය වෙත පැමිණියා.\nඋත්සව භූමිය ආසන්නයට විරෝධතාවයේ නිරත පිරිස පැමිණීමත් සමග ඔවුන් සහ උත්සව භූමිය තුළ සිටි පිරිස් අතර ඇතිවූයේ උණුසුම් තත්ත්වයක්.\nඋත්සව භූමියට පිටතින් සිටි විරෝධතාකරුවන් මෙන්ම උත්සව භූමිය තුළ සිටි පිරිස් ද එකිනෙකාට ගල්මුල් ප්‍රහාර එල්ල කරගනු ලැබුවා.\nමෙම අවස්ථාව පාලනය කිරීමට පොලිසිය, පොලිස් විශේෂ කාර්ය බලකාය මෙන්ම කැරලි මර්දන ඒකකය ද කැදවා තිබූ බවයි අප වාර්තාකරුවන් සදහන් කළේ.\nඑහිදී ඇතිවූ ගැටුම්කාරී තත්ත්වය හේතුවෙන් කඳුළු ගෑස් සහ ජල ප්‍රහාරයක් එල්ල කරමින් පිරිස විසුරුවා හැරීමට කටයුතු කෙරුණා.\nමෙම ගැටුමේදී 23 දෙනෙකු තුවාල ලැබූ අතර, ඉන් 11 දෙනෙකු පොලිස් නිලධාරින් බවයි හම්බන්තොට රෝහලේ ප්‍රකාශකයෙකු කියා සිටියේ.\nඔවුන් මෙලෙස විරෝධතා දැක්වූයේ ඊයේ සිට දින 14 ක කාලයක් හම්බන්තොට ප්‍රදේශයේ තෝරා ගත් ස්ථාන 6 ක උද්ඝෝෂණ, පෙළපාලි, රැස්වීම් පැවැත්වීම හෝ ඊට නායකත්වය දීම තහනම් කරමින් හම්බන්තොට මහේස්ත්‍රාත් අධිකරණය නියෝගයක් නිකුත් කර තිබූ පසුබිමකයි.\nඅදාළ නියෝගය හම්බන්තොට දිස්ත්‍රික් පාර්ලිමේන්තු මන්ත්‍රී චමල් රාජපක්ෂ, නාමල් රාජපක්ෂ, ඩී.වී. චානක ඇතුළු වගඋත්තරකරුවන් 26 දෙනෙකු සදහා නිකුත් කර තිබුණා.\nඉදිරි වසර තුනත්, 5ත් අතර කාලය තුළ හම්බන්තොට - චීන - ශ්‍රී ලංකා කර්මාන්ත කලාපයේ ඇමරිකානු ඩොලර් බිලියන 5ක ආයෝජනයක් සිදුකිරීමට සූදානම් බවයි ව්‍යාපෘතිය ආරම්භ කිරීමේ උත්සවයට එක්වෙමින් ශ්‍රී ලංකාවේ චීන තානාපති යී - ෂියැංලියැං ප්‍රකාශ කළේ.\nඑහිදී අවම වශයෙන් රැකියා ලක්ෂයක් නිර්මාණය වනු ඇති බවක් ඔහු සඳහන් කළා.",
       "URL": "https://www.hirunews.lk/151536/හම්බන්තොටදී-කලහකාරීව-හැසිරුණු-52-ක්-අත්අඩංගුවට-23-රක්ෂිත-බන්ධනාගාර-ගත-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=4719"
}