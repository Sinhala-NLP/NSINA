{
       "Source": "hirunews",
       "Timestamp": "Friday, 22 April 2016 - 12:50",
       "Headline": "බ්‍රිතාන්‍යයෙන් ලංකාවට ඉල්ලීමක්",
       "News Content": "පසුගිය 2015 වසරේ ශ්‍රී ලංකාවේ මානව හිමිකම් තත්ත්වය සමස්තයක් ලෙස වැඩි දියුණුවීමක් පෙන්නුම් කරන බව බ්‍රිතාන්‍ය රජය පවසනවා.\n2015 වසරේ මානව හිමිකම් සහ ප්‍රජාතන්ත්‍රවාදය පිළිබද බ්‍රිතාන්‍ය වාර්තාව ඊයේ ප්‍රකාශයට පත් කෙරුණා.\nඑහි ශ්‍රී ලංකාව පිළිබද පරිච්චේදයේ මේ බව සදහන් කර තිබෙනවා.\nඅදහස් ප්‍රකාශ කිරීමේ නිදහස, ජනතාවට නිදහසේ ඔබ - මොබ යාමේ නිදහස තහවුරු කිරීමට මෙන්ම ජනවර්ග අතර උණුසුම් වාතාවරණය සමනය කිරීම සදහා ලක් රජය වැදගත් පියවර රැසක් ගෙන ඇති බව එහි සදහන්.\nමානව හිමිකම් කොමිසම ඇතුළු ස්වාධීන ආයතන ස්ථාපිත කිරීම සම්බන්ධයෙන් ද බ්‍රිතාන්‍ය වාර්තා මගින් ප්‍රසාදය පළ කර තිබෙනවා.\nජිනීවා මානව හිමිකම් මණ්ඩලයේදී සම්මත වූ ශ්‍රී ලංකාව පිළිබද යෝජනා මගින් මතුකර ඇති කරුණු අවධානයට ගැනීමට රජය ධනාත්මක පියවර කිහිපයක් ගෙන තිබෙනවා.\nඒ සම්බන්ධයෙන් ධනාත්මක වෙනසක් ලෙසයි බ්‍රිතාන්‍ය රජය හැඳින්වූයේ.\nජගත් මානව හිමිකම් මණ්ඩලය ඇතුළු එක්සත් ජාතීන්ගේ නියෝජිත ආයතන මෙන්ම පොදුවේ ජාත්‍යන්තර ප්‍රජාව සමග ඵලදායි ලෙස කටයුතු කිරීමට රජය පියවර ගෙන තිබෙනවා.\nකෙසේ නමුත්, ජගත් මානව හිමිකම් මණ්ඩලය මගින් පෙන්වා දී ඇති ඇතැම් කරුණු පිළිබද තවදුරටත් කටයුතු කිරීම අවශ්‍ය බවයි මානව හිමිකම් සහ ප්‍රජාතන්ත්‍රවාදය පිළිබද බ්‍රිතාන්‍ය වාර්තාව පෙන්වා දෙන්නේ.\nවිශේෂයෙන් අතීතයෙන් වාර්තා වන මානව හිමිකම් උල්ලංඝනය කිරීම් සම්බන්ධයෙන් පරීක්ෂණ පැවැත්වීම අඛන්ඩව සිදුකරන ලෙස බ්‍රිතාන්‍ය රජය ශ්‍රී ලංකාවෙන් ඉල්ලා සිටිනවා.",
       "URL": "https://www.hirunews.lk/131457/බ්‍රිතාන්‍යයෙන්-ලංකාවට-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=5078"
}