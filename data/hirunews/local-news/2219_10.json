{
       "Source": "hirunews",
       "Timestamp": "Monday, 11 January 2021 - 10:41",
       "Headline": "පොලිස් නාකොටික් සිද්ධියේ නිලධාරින් 13 දෙනා ඇතුළු 17 දෙනා යළි රිමාන්ඩ්",
       "News Content": "පොලිස් මත්ද්‍රව්‍ය නාශක කාර්යාංශය මගින් අත්අඩංගුවට ගනු ලබන මත්ද්‍රව්‍ය තොග ජාවාරම් කළේ යැයි අත්අඩංගුවට ගෙන සිටින එම කාර්යාංශයට අනුයුක්ත පොලිස් නිලධාරීන් ඇතුළු සැකකරුවන් 17 දෙනා ලබන 25 වැනිදා දක්වා තවදුරටත් රක්ෂිත බන්ධනාගාර ගත කරන ලෙස කොළඹ මහේස්ත්‍රාත් අධිකරණය අද නියෝග කළා.\nමෙම පැමිණිල්ල අද කොළඹ ප්‍රධාන මහේස්ත්‍රාත් මොහොමඩ් මිහාර් ඉදිරියේ කැඳවනු ලැබු අතර, එහිදී රිමාන්ඩ් භාරයට පත් කර සිටින සැකකරුවන් අධිකරණයට ඉදිරිපත් කර තිබුණේ නැහැ.\nඑහිදී අපරාධ පරීක්ෂණ දෙපාර්තමේන්තුව වෙනුවෙන් පෙනී සිටි නිලධාරියා අධිකරණය හමුවේ කරුණු දක්වමින් කියා සිටියේ, මෙම සිද්ධියට අදාළව තවදුරටත් පරීක්ෂණ සිදුකරන බවයි.\nමෙම සිද්ධිය සම්බන්ධයෙන් සැකපිට අත්අඩංගුවට ගනු ලැබූ පුද්ගලයින් පස් දෙනෙකුට කොරෝනා ආසාදනය වී තිබෙන බව ද එම නිලධාරියා අධිකරණයට දන්වා සිටියා.\nඅපරාධ පරීක්ෂණ දෙපාර්තමේන්තුවේ නිලධාරීන් ගණනාවකට ඉකුත් දිනවල කොරෝනා ආසාදනය වීම නිසා මෙම විමර්ශනයට අදාළව බාහිර පුද්ගලයින් ගෙන්වා ප්‍රශ්න කිරීමේ කටයුතු පසුගිය දිනවල සිදු නොවූ බව පෙන්වා දුන් එම නිලධාරියා, සිද්ධියට සම්බන්ධ විමර්ශන මේ වනවිට යළි ආරම්භ කර තිබෙන බවද දැනුම් දුන්නා.\nමෙම සිද්ධිය සම්බන්ධයෙන් අත්අඩංගුවට ගනු ලැබූ වාහන 10 ක් වැඩිදුර විමර්ශන සඳහා රජයේ රස පරික්ෂකවරයා වෙත යොමුකර ඇති බවත් ඊට අදාළ වාර්තා මෙතෙක් ලැබී නොමැති බවද අපරාධ පරීක්ෂණ දෙපාර්තමේන්තුවේ නිලධාරීයා අධිකරණය හමුවේ පැවසුවා.\nවිත්තිය වෙනුවෙන් පෙනී සිටි නීතිඥවරුන් අධිකරණය හමුවේ කරුණු දක්වමින්, මෙම සිද්ධියේ 16 වන සැකකරු ලෙස නම් කර සිටින ජනක රුවන් අල්විස්  සහ 17 වන සැකකරු ලෙස නම් කර සිටින රනිල් ශ්‍යමන්ත අප්පුහාමි යන අය මහේස්ත්‍රාත්වරයා හමුවේ රහස් ප්‍රකාශයක් සිදු කිරීමට සූදානමින් සිටින බව දැනුම් දුන්නා.\nමෙම සැකකරුවන් දෙදෙනා මත්ද්‍රව්‍ය ප්‍රවාහනය කළ බෝට්ටුකරුවන් බවයි එම නිතිඥවරුන් අධිකරණයට දන්වා සිටියේ.\nඋසස් පොලිස් නිලධාරීන්ගේ අවශ්‍යතාවය මත මොවුන් අදාල මත්ද්‍රව්‍ය තොග බෝට්ටු මාර්ගයෙන් ප්‍රවාහනය කර තිබෙන බව සඳහන් කළ ජනක රුවන් අල්විස් නමැති සැකකරු වෙනුවෙන් පෙනී සිටි නීතිඥ වසන්ත පිටිගල එම සැකකරු මේ සම්බන්ධයෙන් රහස් ප්‍රකාශයක් දීමට සූදානමින් සිටින බව දැනුම් දුන්නා.\nඉදිරිපත් වූ කරුණු සලකා බැලූ මහෙස්ත්‍රාත්වරයා ප්‍රකාශ ලබා දීමට සූදානමින් සිටින එම සැකකරුවන් දෙදෙනා මීළඟ දින අධිකරණය හමුවට ඉදිරිපත් කිරීමට පියවර ගන්නා ලෙස බන්ධනාගාර බලධාරීන්ට නියෝග කළා.\nඅනතුරුව පැමිණිල්ල ලබන 25 වනදා කැඳවීමට නියම කළ මහේස්ත්‍රාත්වරයා එදින දක්වා සැකකරුවන් 17 දෙනා රක්ෂිත බන්ධනාගාර ගත කිරීමටයි නියෝග කළේ.",
       "URL": "https://www.hirunews.lk/259396/පොලිස්-නාකොටික්-සිද්ධියේ-නිලධාරින්-13-දෙනා-ඇතුළු-17-දෙනා-යළි-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=2219"
}