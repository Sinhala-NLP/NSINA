{
       "Source": "hirunews",
       "Timestamp": "Wednesday, 15 September 2021 - 13:09",
       "Headline": "ජනපති ලේකම් ඇතුළු පාර්ශව කිහිපයකට නොතීසි",
       "News Content": "පාස්කු ප්‍රහාරය සහ කොරෝනා වසංගතය හේතුවෙන් පීඩාවට පත් සුළු හා මධ්‍ය පරිමාණ ව්‍යාපාරිකයන්ට සහන සලසන ලෙස ශ්‍රී ලංකා මහ බැංකුව නිකුත් කරන ලද චක්‍රලේඛ පෞද්ගලික බැංකු විසින් ක්‍රියාත්මක කිරීම පැහැර හරින බවට ඉදිපත් කරන ලද රිට් පෙත්සම සම්බන්ධයෙන් ලබන මස 11 වනදා කරුණු දක්වන ලෙස එහි වගඋත්තරකරුවන්ට අභියාචනාධිකරණය අද නොතීසි නිකුත් කළා.\nමෙම පෙත්සම් වල වගඋත්තරකරුවන් ලෙස ශ්‍රී ලංකා මහ බැංකුවේ මුදල් මණ්ඩලය, ශ්‍රී ලංකා මහ බැංකුවේ අධිපතිවරයා, මුදල් අමාත්‍ය බැසිල් රාජපක්ෂ, මුදල් අමාත්‍යාංශයේ ලේකම් එස්.ආර්. ආටිගල සහ ජනාධිපති ලේකම් ඇතුලු පාර්ශව කිහිපයක් නම් කර තිබෙනවා.\nදේශීය ව්‍යාපාර සුරැකීමේ සභාව සහ සිටුවර ජයබර ව්‍යාපාරික සංවිධානය විසින් ගොනු කරන ලද මෙම රිට් පෙත්සම සලකා බැලූණේ සෝභිත රාජකරුණා සහ ධම්මික ගනේපොළ යන අභියාචනාධිකරණ විනිසුරු මඩුල්ල හමුවේයි.\nපෙත්සම්කරුවන් වෙනුවෙන් පෙනී සිටි ජනාධිපති නීතිඥ උදිත ඉගලහේවා අධිකරණය හමුවේ කරුණු දක්වමින් පාස්කු ප්‍රහාරය සහ කොරෝන වසංගතය හමුවේ පීඩාවට පත් සුළු හා මධ්‍ය පරිමාණ ව්‍යාපාරිකයන් වෙනුවෙන් අවස්ථා ගණනාවකදී ශ්‍රී ලංකා මහ බැංකුව විසින් බැංකු හා මූල්‍ය ආයතන වෙත චක්‍රලේඛ නිකුත් කර ඇති බව කියා සිටියා.\nඑහෙත් පෞද්ගලික බැංකු හා මූල්‍ය ආයතන විසින් හිතාමතාම මෙම චක්‍රලේඛ පැහැර හැර ඇති බවත් මේ නිසා සුළු හා මධ්‍ය පරිමාණ ව්‍යාපාරිකයින් දැඩි ලෙස අගතියට පත්ව ඇති බවත් ඔහු ප්‍රකාශ කළා.\nඉදිරිපත් වූ කරුණු සලකා බැලූ අභියාචනාධිකරණය මෙම නඩුකරයේ බැලූ බැල්මටම නඩු නිමිත්තක් ඇතැයි තීන්දු කරමින් එය විභාග කිරීමට අවසර ලබාදුන්නා.",
       "URL": "https://www.hirunews.lk/282269/ජනපති-ලේකම්-ඇතුළු-පාර්ශව-කිහිපයකට-නොතීසි",
       "Category": "Local News",
       "Parent URL": "https://www.hirunews.lk/local-news.php?pageID=1690"
}