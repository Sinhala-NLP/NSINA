{
       "Source": "hirunews",
       "Timestamp": "Saturday, 27 August 2022 - 13:33",
       "Headline": "සාධාරණ මිලක් නිෂ්පාදනයට දෙන ලෙස කිරි ගොවීන්ගෙන් ඉල්ලීමක් (වීඩියෝ)",
       "News Content": "සිය නිෂ්පාදන සඳහා සාධාරණ මිලක් නොලැබෙන බවට දේශීය කිරි ගොවීන් මැසිවිලි නගනවා.\nඔවුන් පෙන්වාදෙන්නේ, මෙම තත්ත්වය හමුවේ සිය කර්මාන්තය තවදුරටත් පවත්වාගෙන යා නොහැකි තත්ත්වයක් උද්ගතව ඇති බවයි.\nමෙරට දේශීය කර්මාන්ත අතරින් දියර කිරි නිෂ්පාදන ක්ෂේත්‍රයටද සුවිශේෂී ස්ථානයක් හිමිවන්නේ එය ආර්ථික ක්‍රියාවලිය හා ඍජු ලෙස බැඳී පැවතීම\nහේතුවෙන්.\nකෙසේ වෙතත්, පවතින ආර්ථික අර්බුදය ඇතුළු කරුණු හේතුවෙන් මේ වනවිට දේශීය කිරිගොවීන් දැඩි අර්බුදකාරී තත්ත්වයකට පත්ව සිටිනවා.\nකෘෂිකාර්මික ප්‍රදේශයක් වන මින්නේරිය ගිරිතලේ ජනපදයේද සැලකිය යුතු පිරිසක් සිය ප්‍රධාන ජීවිකාව ලෙස සිදුකරන්නේ කිරි ගොවි කර්මාන්තයයි.\nඑහෙත් මේ වනවිට ගවයිනට ලබා දිය යුතු ආහාර සහ ඖෂධ මිල ගණන් ශීඝ්‍රයෙන් ඉහළ යාමේ පසුබිම මත මෙම පිරිස දැඩි අපහසුතාවට පත්ව සිටිනවා.\nරජයට අනුබද්ධ මිල්කෝ සමාගම සහ පෞද්ගලික ආයතනවලින් දියර කිරි ලීටරයක් මිලදී ගන්නේ රුපියල් 115 ත් 130 ත් අතර මිලකටයි.\nකෙසේ වෙතත්, නිෂ්පාදන වියදම හා සැසඳීමේදී එම මුදල ප්‍රමාණවත් නොවන බවයි කිරි ගොවීන් පෙන්වා දෙන්නේ.\nගොවීන්ගෙන් එවැනි මිලකට කිරි මිලදී ගත්තද මේ වනවිට වෙළෙඳ පොළේ දියර කිරි ලීටරයක් අලෙවි වන්නේ රුපියල් 450 ත් 500 ත් අතර ඉහළ මිලකටයි.\nකිරිපිටි ආනයනය සඳහා ද යම් සීමා පනවා ඇති පසුබිමක දේශීය කිරි කර්මාන්තය තවදුරටත් වර්ධනය කිරීම සඳහා අවශ්‍ය යටිතල පහසුකම් සැපයීම මෙන්ම ගැටලු නිරාකරණයට පියවර ගැනීම බලධාරීන් සතු වගකීමක් නොවේ ද ?",
       "URL": "https://www.hirunews.lk/313868/සාධාරණ-මිලක්-නිෂ්පාදනයට-දෙන-ලෙස-කිරි-ගොවීන්ගෙන්-ඉල්ලීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=909"
}