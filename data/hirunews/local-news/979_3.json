{
       "Source": "hirunews",
       "Timestamp": "Sunday, 31 July 2022 - 0:14",
       "Headline": "පොදු රද මඩුලු තරගාවලියේ දී අද ශ්‍රී ලංකාව පෑ දස්කම්",
       "News Content": "එංගලන්තයේ බර්මින්හැම් නුවර පැවැත්වෙන වන 22 වන පොදුරාජ්‍ය මණ්ඩලයීය ක්‍රීඩා උළෙලේ තරග ක්‍රියාත්මක වූ දෙවැනි දිනය වූ අද (30) දිනයේ දී ලක් මවට පදක්කමක් ගෙන දෙන්න බර ඉසලීමේ ඉසව්වෙන් තරග වැදුණු දිලංක ඉසුරු කුමාරට හැකියාව ලැබුණා.\nඒ කිලෝග්‍රෑම් 55 බර පන්තියෙන් බර ඉසිලීමේ තරගයෙන් ලෝකඩ පදක්කම දිනා ගන්නට ඔහු සමත් වුණා.\nඑසේ ම ශ්‍රී ලංකාවට පළමු ජයග්‍රහණය ගෙන දෙන්නට හැකියාව ලැබුණේ බැඩ්මින්ටන් කණ්ඩායමට වන අතර එහි දී මුලික වටයේ තරග ඉසව්වේ දී නිලුක කරුණාරත්නට සහ සචින් ඩයස්ට හැකි වුණා.\nඒ ඔස්ට්‍රෙලියා කණ්ඩායම තරග වට 3ට 2ක් ලෙස පරාජය කරමින්.\nඑසේ ම අද දිනයේ ම පැවැති බැඩ්මින්ටන් කණ්ඩායම් තරගයක දී ශ්‍රී ලංකා කණ්ඩායම අසල්වැසි ඉන්දියාව සමගින් තරග වැදුණා.\nඑහි දි තරග 5ට 0ක දරුණු පරාජයක් වැළඳ ගන්නටයි ශ්‍රී ලංකා කණ්ඩායමට සිදුවුණේ.\nතව ද පිරිමි කිලෝග්‍රෑම් 61ක බර පංතියේ බර ඉසිලීමේ තරගයට තිලංක පළගසිංහ එක්ව සිටියත් ආබාධයකට ලක්වීම හේතුවෙන් ඔහු තරගය අතරමග දී ඉවත් වුණා.\nමේ අතර සත් සාමාජික රග්බි මුලික තරග වටයේ තරගයක දී එංගලන්ත කණ්ඩායමට ප්‍රභල සටනක් ලබා දෙන්නට ශ්‍රී ලංකා කණ්ඩායමට හැකියාව ලැබුණා.\nඑහි දි ශ්‍රී ලංකාව උත්සහක දිනුම් තුනක් වාර්තා කිරීම කැපී පෙනුනු අතර තරගය ඔවුන් පරාජය වුණේ ලකුණු 47ට 19ක් ලෙසින්.\nශ්‍රී ලංකාව වෙනුවෙන් උත්සහක දිනුම් වාර්තා කළේ නායක ශ්‍රීනාත් සූරියබණ්ඩාර, තරින්ද රත්වත්ත සහ බුද්ධික ප්‍රියරත්නයි.\nඑංගලන්තයට එලෙසින් සටනක් ලබා දුන් ශ්‍රී ලංකා කණ්ඩායම මූලික වටයේ සහභාගී වූ අවසන් තරගයේ දී සැමෝවා කණ්ඩායම හමුවේ ලකුණු 44 ට 0ක දරුණු පරාජයක් වැළද ගත්තා.",
       "URL": "https://www.hirunews.lk/311440/පොදු-රද-මඩුලු-තරගාවලියේ-දී-අද-ශ්‍රී-ලංකාව-පෑ-දස්කම්",
       "Category": "Local News",
       "Parent URL": "https://www.hirunews.lk/local-news.php?pageID=979"
}