{
       "Source": "hirunews",
       "Timestamp": "Thursday, 20 April 2017 - 19:23",
       "Headline": "ජපාන තාක්ෂණික කණ්ඩායම මීතොටමුල්ල කුණු කන්ද පිරික්සයි",
       "News Content": "මීතොටමුල්ල කසල කන්ද නායයාම සම්බන්ධයෙන් පරික්ෂණ පැවත්වීම සඳහා මෙරටට පැමිණි ජපාන තාක්ෂණික කණ්ඩායම නායයාමට ලක්වූ ප්‍රදේශය අද (20) නිරීක්ෂණය කළා.\nදස දෙනෙකුගෙන් සමන්විත එම නියෝජිත කණ්ඩායම අද පස්වරුවේ දිවයිනට පැමිණියේ ජපාන අග්‍රාමාත්‍ය ෂින් සෝ අබේ ගේ උපදෙස් මතයි.\nමෙම කණ්ඩායම කසළ කන්ද නායයාම සම්බන්ධයෙන් වාර්තාවක් සකස් කිරීමට නියමිත බවයි ජාතික ගොඩනැගිලි පර්යේෂණ ආයතනය කියා සිටියේ.\nමේ අතර, මීතොටමුල්ල කුණු කන්දේ නායයාමට හසු නොවු එහෙත් අවදානම් කලාපයේ පිහිටි නිවෙස්වල ජනතාව ඉවත් කිරිමේ කටයුතු අදත් සිදු කෙරුණා.\nමේ වනවිටත් ත්‍රිවිධ හමුදාවේ 1100 ක පමණ භට පිරිසක් ප්‍රදේශයේ මෙහෙයුම්වල නිරත වනවා. නායයාමෙන් අවහිර වු කුණු කන්ද අවට ඇළ මාර්ගය යළි සකස් කිරීම අද සිදු කෙරුණු බවයි හමුදා මාධ්‍ය ප්‍රකාශක බ්‍රිගේඩියර් රොෂාන් සෙනෙවිරත්න සඳහන් කලේ.\nමේ අතර, මීතොටමුල්ල සිද්ධියෙන් හානියට පත් වු නිවාස පිළිබඳ පූර්ණ තොරතුරු ලේඛන මේ වනවිට සකස් කරන බවයි කොලොන්නාව ප්‍රාදේශීය ලේකම් සුගත් සිසිර කියා සිටියේ.\nනිවාස සංගණන කටයුතු සඳහා ප්‍රාදේශීය ලේකම් කාර්යාලයේ නිලධාරින් එම ප්‍රදේශයට ගිය අවස්ථාවේ ප්‍රදේශවාසින් සහ නිලධාරින්  අතර උණුසුම් සංවාදයක්ද ඇති වුණා.\nමේ අතර, කසල කන්ද නායයාමෙන් විපතට පත් වු සහ අවදානම් කලාපයෙන් ඉවත් කෙරුණු පුද්ගලයින් 240 දෙනෙකු මේ වනවිටත් කොළොන්නාව ටෙරන්ස් එන්.ද.සිල්වා විදුහලේ නවාතැන් ගෙන සිටිනවා.",
       "URL": "https://www.hirunews.lk/159606/ජපාන-තාක්ෂණික-කණ්ඩායම-මීතොටමුල්ල-කුණු-කන්ද-පිරික්සයි",
       "Category": "Local News",
       "Parent URL": "https://www.hirunews.lk/local-news.php?pageID=4554"
}