{
       "Source": "hirunews",
       "Timestamp": "Thursday, 27 April 2017 - 15:43",
       "Headline": "කොරියාවේදී මියගිය ලාංකික තරුණයාගේ මරණයට හේතුව හෙළිවෙයි",
       "News Content": "දකුණු කොරියාවේ සේවයේ නිරතව සිටියදී අතුරුදන්වීමෙන් පසු මළ සිරුර හමුවු ලාංකික තරුණයාගේ මරණය සිය දිවි නසා ගැනීමක් බවට විශ්වාස කරන බව විදේශ රැකියා අමාත්‍ය තලතා අතුකෝරල මහත්මිය පවසනවා.\nඅද පැවති මාධ්‍ය හමුවකදී ඇය සඳහන් කළේ ඉතා උස් ස්ථානයකට ගොස් මෙම තරුණයා පැන ඇති බවයි.\nකොරියානු පොලිසිය සහ හදිසි ඇමතුම් අංශය එක්ව මෘත දේහය කැලෑ ප්‍රදේශයක තිබී සොයාගෙන ඇතැයි ද අමාත්‍යවරිය ප්‍රකාශ කළා.\nඑම ලාංකික තරුණයා පැන ඇති ස්ථානය පහළ විශාල මඩ වගුරක් ද ඇති බවටයි හෙළිව ඇත්තේ.\nමෙම මළ සිරුර අතුරුදන්වු ලාංකික තරුණයාගේම ද යන්න තවදුරටත් පරීක්ෂණ සිදුවන බව තලතා අතුකෝරල මහත්මිය කියාසිටියා.\nලැබී ඇති තොරතුරු අනුව අතුරුදන්වීමට මොහොතකට පෙර ඔහු කොරියාවේ සිටින ඥාතියකු සමග ද කථා බහ කර ඇතැයි සඳහන්.\nමේ සම්බන්ධයෙන් අදාළ තරුණයාගේ පවුලේ ඥාතීන් දැනුවත් කර ඇති අතර ඔහුගේ දේහය කඩිනමින් ගෙන්වා ගැනීමට ද පියවර ගන්නා බවයි විදේශ රැකියා අමාත්‍ය තලතා අතුකෝරල මහත්මිය කියාසිටියේ.\nමෙම තරුණයා නිරන්තරයෙන් ස්කයිප් ඔස්සේ සිය නිවසේ ඥාතීන් සමග සම්බන්ධ වී ඇති අතර දින කිහිපයක සිට තොරතුරක් නොමැතිවීම හේතුවෙනුයි ඔහුගේ ඥාතීන් සිද්ධිය පිළිබඳ අමාත්‍යංශයට දැනුම්දී ඇත්තේ.\nමේ සම්බන්ධයෙන් සොයා බැලීම පිළිබඳ කොරියානු රජයට ස්තුතිය පළකරන බව ද අමාත්‍ය තලතා අතුකෝරල මහත්මිය මාධ්‍ය හමුවේදී ප්‍රකාශ කළා.\nමෙලෙස අතුරුදන්ව තිබුනේ ගාල්ල බද්දේගම ප්‍රදේශයේ පදිංචි තරුණයෙක්. ඔහු 2013 වසරේ සිට දකුණු කොරියාවේ සේවය කරන බව සඳහන්.\nමෙම සිද්ධියට අදාළව ප්‍රශ්ණ කිරීම සඳහා කොරියානු ආරක්ෂක අංශ විසින් පුද්ගලයකු අත්අඩංගුවට ගෙන තිබු අතර ඔහු අතුරුදන් තරුණයාගේ ඥාතියෙක් ද වනවා.",
       "URL": "https://www.hirunews.lk/160106/කොරියාවේදී-මියගිය-ලාංකික-තරුණයාගේ-මරණයට-හේතුව-හෙළිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=4544"
}