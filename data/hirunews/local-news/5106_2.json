{
       "Source": "hirunews",
       "Timestamp": "Saturday, 02 April 2016 - 7:52",
       "Headline": "හෙරොයින් කිලෝ 101ක් සමග විදේශිකයන් 14 දෙනෙකු අත්අඩංගුවට (ඡායාරුප)",
       "News Content": "ශ්‍රී ලංකාවට රැගෙන එමින් තිබූ හෙරොයින් කිලෝග්‍රෑම් 101ක් දකුණු මුහුදේදී අත්අඩංගුවට ගෙන තිබෙනවා.\nඒ, නාවික හමුදාව සහ පොලිස් මත්ද්‍රව්‍ය නාශක කාර්යාංශය සිදුකළ ඒකාබද්ධ මෙහෙයුමකින් අනතුරුවයි.\nඅදාළ යාත්‍රාවේ සිටි පාකිස්තාන ජාතිකයෙකු සහ ඉරාන ජාතිකයින් දස දෙනෙකු ඇතුළු 14 දෙනෙක් මෙහිදී අත්අඩංගුවට ගත් බව පොලිස් මාධ්‍ය ප්‍රකාශක කාර්යාලය සදහන් කළා.\nමෙම ජාවාරම ශ්‍රී ලංකාවේ නියෝජිතයන් හා එක්ව පාකිස්තාන සහ ඇෆ්ගනිස්ථාන ජාතිකයන් විසින් පවත්වාගෙන යන බව දැනට හෙළි වී තිබෙනවා.\nහෙරොයින් පාකිස්තානයේ සිටයි ශ්‍රී ලංකාවට රැගෙන එන්නේ.\nදක්ෂිණ අධිවේගී මාර්ගය යොදාගෙන ඒවා කොළඹට රැගෙන එන බවත් අනාවරණ වී ඇතැයි නාවික හමුදාව ප්‍රකාශ කළා.\nමෙම මෙහෙයුමට නාවික හමුදාවේ නන්දිමිත්‍ර සහ මිහිකත නෞකාව මෙන්ම ප්‍රහාරක යාත්‍රා කිහිපයක් ද එක්වූ බව නාවික හමුදාව නිවේදනය කළා.",
       "URL": "https://www.hirunews.lk/129918/හෙරොයින්-කිලෝ-101ක්-සමග-විදේශිකයන්-14-දෙනෙකු-අත්අඩංගුවට-ඡායාරුප",
       "Category": "Local News",
       "Parent URL": "https://www.hirunews.lk/local-news.php?pageID=5106"
}