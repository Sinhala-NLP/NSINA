{
       "Source": "hirunews",
       "Timestamp": "Tuesday, 14 March 2023 - 8:19",
       "Headline": "ඇමති හරීන් සමාව ගනියි",
       "News Content": "මාලදිවයින සම්බන්ධයෙන් ජර්මනියේ දී තමන් කළ ප්‍රකාශය සමාජ මාධ්‍ය හරහා වැරදි ලෙස අර්ථකතනය කර ඇති බව සංචාරක අමාත්‍ය හරීන් ප්‍රනාන්දු පවසනවා.\nකෙසේ වෙතත් මේ පිළිබඳව කිසියම් අපහසුතාවයකට පත්වූයේ නම් ඊට සමාව අයදින බවයි, ට්විටර් පණිවිඩයක් නිකුත් කරමින් ඔහු කියා සිටියේ.\nපසුගියදා බර්ලිනයේ පැවති සංචාරක වැඩසටහනක දී මෙරට සංචාරක ගමානාන්තයන් පිළිබඳව අමාත්‍යවරයා අදහස් පළ කළ අතර එහිදී මාලදිවයින සහ ශ්‍රී ලංකාව සංසන්දනය කරමින් ඔහු අදහස් දක්වා සිටියා.\nකෙසේ වෙතත් ඔහුගේ එම ප්‍රකාශයට එරෙහිව මාලදිවයිනේ සංචාරක අමාත්‍ය අබ්දුල්ලා මව්සූම් මෙන්ම තවත් පාර්ලිමේන්තු මන්ත්‍රීවරයෙකු ප්‍රතිචාර දක්වා සිටියේ ට්වටර් පණිවිඩ නිකුත් කරමින්.\nඑමගින් ඔවුන් පෙන්වා දී තිබුණේ, පසුගිය වසර 3ක කාලය තුළ මාලදිවයින ලොව හොදම සංචාරක ගමනාන්තය බවට පත්වෙමින් සම්මානයටද පාත්‍රවූ බවයි.\nඒ සම්බන්ධයෙන් ඊර්ෂ්‍යාවක් හෝ සැකයක් ඇත්නම් නැවත නැවතත් කණ්ණාඩියක් ඉදිරිපිටට ගොස් විමසන ලෙස මාලදිවයිනේ සංචාරක අමාත්‍ය අබ්දුල්ලා මව්සූම් සිය ට්විටර් පණිවිඩයේ දක්වා තිබෙනවා.\nමෙම ප්‍රකාශ වලින් අනතුරුවයි සංචාරක අමාත්‍ය හරීන් ප්‍රනාන්දු ට්විටර් පණිවිඩයක් නිකුත් කරමින් ඊයේ පැහැදිළි කිරීමක් සිදු කළේ.\nඑමගින් ඔහු සංචාරක ව්‍යාපාරය සම්බන්ධයෙන් අසල්වැසියා සමඟ එක්ව කටයුතු කිරීමට සූදානම් බවත් දක්වා තිබෙනවා.",
       "URL": "https://www.hirunews.lk/329890/ඇමති-හරීන්-සමාව-ගනියි",
       "Category": "Local News",
       "Parent URL": "https://www.hirunews.lk/local-news.php?pageID=477"
}