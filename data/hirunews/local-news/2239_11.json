{
       "Source": "hirunews",
       "Timestamp": "Saturday, 02 January 2021 - 9:41",
       "Headline": "නව කොරෝනා ප්‍රභේදය ගැන තවත් තොරතුරු රැසක් හෙලිවේ",
       "News Content": "බ්‍රිතාන්‍යය ඇතුලු රටවල් කිහිපයක දැන් ව්‍යාප්ත වෙමින් පවතින වැඩි ආසාදන හැකියාවක් සහිත කොරෝනා වෛරස් ප්‍රභේදය පිළිබඳව තවත් තොරතුරු රැසක් ලන්ඩනයේ ඉම්පීරියල් කොලේජ් විද්‍යායතනයේ අධ්‍යයනයකින් හෙලිදරව් කරගෙන තිබෙනවා.\nඑහි මහාචාර්ය ඇක්සල් ගැන්ඩි ප්‍රකාශ කළ පරිදි නව කොරෝනා වෛරස් ප්‍රභේදය දැවැන්ත ප්‍රචාරණ හැකියාවකින් යුක්ත වන අතර, එහි ප්‍රතිනිෂ්පාදන හැකියාව හෙවත් ආර් අංකය කලින් ප්‍රභේදයට වඩා ඉහළ අගයක් ගන්නවා.\nඑක් පුද්ගලයෙකුගෙන් තවත් පුද්ගලයින් කී දෙනෙකුට වෛරසය ප්‍රචාරණය වන්නේද යන්න ආර් අංකයෙන් කියැවෙන අතර, එය එකක් නම් එක් පුද්ගලයෙකුගෙන් තවත් අයෙකුට එය ප්‍රචාරණය විය හැකියි.\nමෙතෙක් ව්‍යාප්තව පැවති කොරෝනා වෛරසයේ ආර් අංකය එකට අඩු අගයක පැවති නමුත්, නව ප්‍රභේදය එම අගය ඉක්මවා 1.3 දක්වා ඉහළ ගොස් ඇති බව සඳහන්.\nනව වෛරස් ප්‍රභේදය වයස විස්සට අඩු යෞවන ජනගහනයට වැඩි වශයෙන් ආසාදනය වන බව මුල් පරීක්ෂණවලදී ප්‍රකාශ වූවද, දැන් සොයාගෙන ඇත්තේ එය සියලු වයස් සීමාවල පුද්ගලයින්ට එක හා සමානව ප්‍රචාරණය විය හැකි බවයි.",
       "URL": "https://www.hirunews.lk/258543/නව-කොරෝනා-ප්‍රභේදය-ගැන-තවත්-තොරතුරු-රැසක්-හෙලිවේ",
       "Category": "Local News",
       "Parent URL": "https://www.hirunews.lk/local-news.php?pageID=2239"
}