{
       "Source": "hirunews",
       "Timestamp": "Wednesday, 09 June 2021 - 13:34",
       "Headline": "ගලේවෙලදී සගවා තිබූ පොහොර තොගයක් සොයා ගැනේ (වීඩියෝ)",
       "News Content": "වැඩිමිලට පොහොර අලෙවි කිරීම සඳහා මාතලේ ප්‍රදේශයේ වෙළඳසැල් දෙකක සඟවා තිබූ බවට සැකකෙරෙන පොහොර තොගයක් ගොවිජනතාවට බෙදා දීමට පාරිභෝගික සේවා අධිකාරියේ නිලධාරින් අද පියවර ගත්තා.\nකෙසේ වෙතත්, රසායනික පොහොර ආනයනය නතර කිරීමට රජය ගත් තීරණයත් සමඟ තමන් පොහොර හිඟයකට මුහුණපා ඇති බවටයි ගොවීන් චෝදනා කරන්නේ.\nඅද මාතලේ වෙළඳසැල් දෙකක් වෙත පැමිණි පාරිභෝගික සේවා අධිකාරියේ නිලධාරින් එහි පොහොර තොග ගොවීන්ට ලබාදිය යුතු ආකාරය සම්බන්ධයෙන් උපදෙස් ලබා දුන්නා.\nගලේවෙල - මකුලුගස්වැව ප්‍රදේශයේ සඟවා තිබූ යූරියා පොහොර තොගයක් ඊයේ රාත්‍රියේ පාරිභෝගික සේවා අධිකාරියේ නිලධාරින් විසින් සොයා ගෙන තිබුණා.\nඒ අනුව පොහොර අවශ්‍යව සිටි දේවහූව ගොවිජන ව්‍යාපාරයේ ගොවීන් පිරිසක් පොහොර මිලදී ගැනීම සඳහා වෙළඳසැල් වෙත පැමිණීමත් සමඟ නොසන්සුන්තාවයක් ද හට ගත්තා.\nපසුව මකුළුගස්වැව පොලිස් මුරපොලේ නිලධාරින් පැමිණ එය පාලනය කිරීමට පියවර ගත්තේ මෙලෙසින්.\nමේ අතර, රජයේ අනුග්‍රහයෙන් උතුරුමැද පළාතේ කාබනික පොහොර නිෂ්පාදනය කිරිමේ නියමු ව්‍යාපෘතියක් ආරම්භ කිරීම සඳහා අමාත්‍ය මණ්ඩල අනුමැතිය හිමිවී තිබෙනවා.\nඑමගින් රජරට කලාපයේ ඉදිරි මහ කන්නයේ කාබනික පොහොර අවශ්‍යතාව සපුරා ගැනීමට අපේක්ෂිතයි.\nව්‍යාපෘති සඳහා ඉඩම් ප්‍රතිසංස්කරණ කොමිෂන් සභා අරමුදලෙන් අවශ්‍ය ප්‍රාග්ධනය සපයනු ඇති.\nඑහිදී නිෂ්පාදනය කෙරෙන කාබනික පොහොර කෘෂිකර්ම අමාත්‍යාංශය මගින් මිලදී ගෙන ගොවීන් වෙත බෙදා හැරීමේ ව්‍යාපෘතියක් සැලසුම් කර තිබෙනවා.\nකෘෂිකර්මාන්තය බහුලව සිදුවන අනුරාධපුර හා පොළොන්නරුව දිස්ත්‍රික්කවල ප්‍රාදේශීය ලේකම් කොට්ඨාශ 29 ක් ආවරණය වන පරිදි අවශ්‍ය අමුද්‍රව්‍ය එම ප්‍රදේශවලින්ම සපයාගෙන, එක් කොට්ඨාශයක අවම වශයෙන් එක් කාබනික පොහොර මධ්‍යස්ථානයක් ස්ථාපිත කිරීම, නියමු ව්‍යාපෘතියෙ අරමුණයි.",
       "URL": "https://www.hirunews.lk/273814/ගලේවෙලදී-සගවා-තිබූ-පොහොර-තොගයක්-සොයා-ගැනේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1896"
}