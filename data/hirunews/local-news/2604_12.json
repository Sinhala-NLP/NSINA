{
       "Source": "hirunews",
       "Timestamp": "Tuesday, 07 July 2020 - 13:38",
       "Headline": "වැලිකඩ රිමාන්ඩ් බන්ධනාගාරයේ රැඳවියාට කොරෝනා වෛරසය ආසාදනය වීම ගැන පරීක්ෂණයක් (වීඩියෝ)",
       "News Content": "කොරෝනා ආසාදනය වූ වැලිකඩ බන්ධනාගාරයේ රැඳවියාට එම වෛරසය ආසාදනය වූ ආකාරය සම්බන්ධයෙන් මේ වනවිට විශේෂ පරීක්ෂණයක් ක්‍රියාත්මක බව කොවිඩ් 19 වැළැක්වීමේ ජාතික ක්‍රියාන්විත මධ්‍යස්ථානය ප්‍රකාශ කළා.\nසෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අනිල් ජාසිංහ උපුටා දක්වමින් රජයේ ප්‍රවෘත්ති දෙපාර්තමේන්තුව නිවේදනය කළේ මෙම රැඳවියා කන්දකාඩුවේ පිහිටි මත්ද්‍රව්‍යයට ඇබ්බැහි වූවන් පුනරුත්ථාපනය කිරීමේ මධ්‍යස්ථානයේ සිට පසුගිය ජුනි 27 වනදා වැලිකඩ බන්ධනාගාරය වෙත මාරු කර එවන ලද රැඳවියෙකු බවයි.\nඔහු හෙරොයින් වලට අදාළ නඩුවක් සඳහා කැස්බෑව මහේස්ත්‍රාත් අධිකරණය වෙත ඉදිරිපත් කර ඇති අතර එහිදී ඔහුට මාස 3 ක සිරදඩුවමක් නියම කර තිබෙනවා.\nඒ අනුවයි, ඔහු කන්දකාඩු නිරෝධායන මධ්‍යස්ථානයට යොමුකර ඇත්තේ.\nඒ අතරතුර, අදාළ රැඳවියා නුගේගොඩ මහේස්ත්‍රාත් අධිකරණයේ විභාග වන තවත් නඩුවකට ස්කයිප් මාර්ගයෙන් පෙනී සිටීම සඳහා පසුගිය පළමුවනදා වැලිකඩ බන්ධනාගාරය වෙත යොමුකර තිබෙනවා.\nඑම අවස්ථාවේ සිදුකළ පී.සී.ආර් පරීක්ෂණ තුනකින්ම තහවුරු වී ඇත්තේ අදාළ රැඳවියාට කොරෝනා ආසාදිත බවයි.\nමෙම පුද්ගලයා පිලියන්දල ප්‍රදේශයේ පදිංචිකරුවෙක්.\nමෙම හඳුනා ගත් රෝගියා සම්බන්ධයෙන් සහ අනෙකුත් ආශ්‍රිතයන් සම්බන්ධයෙන් පී.සී.ආර්. පරීක්ෂණ හා නිරෝධායන කටයුතු සිදුකරමින් පවතින බව ද රජයේ ප්‍රවෘත්ති දෙපාර්තමේන්තුව නිකුත් කළ නිවේදනයේ දැක්වෙනවා.\nඑහි වැඩිදුරටත් දැක්වෙන්නේ මෙම බන්ධනාගාර රැඳවියන් සහ බන්ධනාගාර නිලධාරින් ද මෙහිදී පරීක්ෂාවට ලක් කරන බවයි.",
       "URL": "https://www.hirunews.lk/244905/වැලිකඩ-රිමාන්ඩ්-බන්ධනාගාරයේ-රැඳවියාට-කොරෝනා-වෛරසය-ආසාදනය-වීම-ගැන-පරීක්ෂණයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2604"
}