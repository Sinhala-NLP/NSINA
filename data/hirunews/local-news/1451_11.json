{
       "Source": "hirunews",
       "Timestamp": "Monday, 03 January 2022 - 19:37",
       "Headline": "ඔමික්‍රොන් ගැන සෞඛ්‍ය අංශවලින් යළි අනතුරු ඇගවීමක්  (වීඩියෝ)",
       "News Content": "ඉදිරි සති කිහිපය තුළ ඩෙල්ටා ප්‍රභේදය අභිභවා ඔමික්‍රොන් ප්‍රභේදය මෙරට ව්‍යාප්ත වීමේ අවකාශ පවතින බව සෞඛ්‍ය අමාත්‍යාංශයේ වෛද්‍ය පර්යේෂණ ආයතනයේ වෛරස රෝග පිළිබද විශේෂඥ වෛද්‍ය නදීක ජානගේ පවසනවා.\nශ්‍රී ජයවර්ධනපුර විශ්ව විද්‍යාලයේ වෛද්‍ය පිඨයේ අසාත්මිකතා ප්‍රතිශක්තිවේද සහ සෛල ජෛව විද්‍යා අධ්‍යයන අංශය සදහන් කළ පරිදි මේ වන විට මෙරටින් තහවුරු කරගෙන ඇති ඔමික්‍රොන් අසාදිතයින් සංඛ්‍යාව 48ක්.\nමේ අතර, මිනුවන්ගොඩ සෞඛ්‍ය වෛද්‍ය කාර්යාල බල ප්‍රදේශය තුල ඔමික්‍රොන් ප්‍රභේදය ආසාදිත බවට සැක කෙරෙන පුද්ගලයින් දෙදෙනෙකු හමුව තිබෙනවා.\nඅප කළ විමසිමකදී එහි ප්‍රකාශකයෙකු සඳහන් කළේ පසුගිය 23 වනදා සිදුකළ කොරෝනා පරීක්ෂණවල දී පෙර පාසල් ගුරුවරියකට සහ තවත් පුද්ගලයෙකුට මෙලෙස ඔමික්‍රොන් ප්‍රභේදය ආසාදනය වී ඇති බව තහවුරු වූ බවයි.\nකෙසේ නමුත්, තවදුරටත් පරීක්ෂණ සිදුකිරීම සඳහා ඔවුන්ගෙන් අද දිනයේදීත් සාම්පල ලබාගෙන වසංගත රෝග විද්‍යා අංශය වෙත භාරදීමට කටයුතු කළ බවයි මිනුවන්ගොඩ සෞඛ්‍ය වෛද්‍ය කාර්යාලය වැඩිදුරටත් ප්‍රකාශ කළේ.\nඔවුන්ගේ ආශ්‍රිතයින් 19 දෙනෙකු ද නිවෙස් නිරෝධායනයට යොමුකර තිබෙනවා.\nමේ සෞඛ්‍ය ප්‍රවර්ධන කාර්යාංශයේ අද (03) පැවති මාධ්‍ය හමුවට එක්වෙමින් මෙරට ඔමික්‍රොන් ව්‍යාප්තිය සම්බන්ධයෙන් කරුණු පැහැදිලි කළ සෞඛ්‍ය අමාත්‍යාංශයේ වෛද්‍ය පර්යේෂණ ආයතනයේ වෛරස රෝග පිළිබද විශේෂඥ වෛද්‍ය නදීක ජානගේ.",
       "URL": "https://www.hirunews.lk/292937/ඔමික්‍රොන්-ගැන-සෞඛ්‍ය-අංශවලින්-යළි-අනතුරු-ඇගවීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1451"
}