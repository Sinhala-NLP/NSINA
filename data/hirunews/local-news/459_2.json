{
       "Source": "hirunews",
       "Timestamp": "Thursday, 23 March 2023 - 13:45",
       "Headline": "ඉන්දියානු උසස් ගුවන් විධාන පාඨමාලා නියෝජිත පිරිසක් මෙරට සංචාරයක (ඡායාරූප)",
       "News Content": "ඉන්දියාවේ උසස් ගුවන් විධාන පාඨමාලාවේ නියෝජිත පිරිසක් පසුගිය 20 වැනිදා ගුවන් හමුදා මූලස්ථානයේ සංචාරයක නිරත වුණා.\nඅධ්‍යක්ෂක මාණ්ඩලික, ගෲප් කැප්ටන් සයිඩ් මුසාෆර් යූනුස්ගේ ප්‍රධානත්වයෙන් යුත් නිලධාරීන් 19 දෙනෙකුගෙන් යුත් දූත පිරිසක් ශ්‍රී ලංකාවේ අධ්‍යයන චාරිකාව සඳහා සහභාගී වී ඇති බවයි වාර්තා වෙන්නේ.\nදූත පිරිසේ ප්‍රධානියා ඇතුළු නියෝජිත කණ්ඩායමේ සාමාජිකයින් කිහිප දෙනෙකු ශ්‍රී ලංකා ගුවන් හමුදාධිපති එයාර් මාර්ෂල් සුදර්ශන පතිරණ නිළධාරීතුමන් හමුවූ අතර, මෙම අවස්ථාව සනිටුහන් කිරීම සඳහා සංකේතාත්මක සමරු තිළිණ හුවමාරුවක් ද සිදු කරන ලදී.\nගෲප් කැප්ටන් නිපුන තනිප්පුලිආරච්චි විසින් පැමිණ සිටි පිරිස සඳහා ගුවන් හමුදා මූලස්ථාන ශ්‍රවණාගාරයේදී විශේෂ ඉදිරිපත් කිරීමක් සිදු කර තිබෙනවා.\nඋදෑසන එම දූත පිරිස බත්තරමුල්ලේ පිහිටි ඉන්දියානු සාම සාධක හමුදා ස්මාරකය වෙත පුෂ්පෝපහාර දක්වමින් ශ්‍රී ලංකාව තුළ තම සේවා කාලය තුළ උපරිම කැපකිරීම් කළ ඉන්දීය සාම සාධක හමුදාවේ සෙබළුන්ට උපහාර දැක්වුවා.\nගෲප් කැප්ටන් චන්දිමාල් හෙට්ටාරච්චි, ගෲප් කැප්ටන් මංගල සෙනෙවිරත්න ඇතුළු ගුවන් හමුදා නිලධාරීන් කිහිප දෙනෙකු මෙම උත්සවයට සහභාගී වුණා.",
       "URL": "https://www.hirunews.lk/330710/ඉන්දියානු-උසස්-ගුවන්-විධාන-පාඨමාලා-නියෝජිත-පිරිසක්-මෙරට-සංචාරයක-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=459"
}