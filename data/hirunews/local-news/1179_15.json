{
       "Source": "hirunews",
       "Timestamp": "Tuesday, 10 May 2022 - 8:17",
       "Headline": "නිට්ටඹුවේ වෙඩි තැබීමේ සිද්ධියෙන් මිය ගිය සංඛ්‍යාව 3 දක්වා ඉහළට (වීඩියෝ)",
       "News Content": "ගාලු මුවදොර ගෝඨා ගෝ ගම අරගල භූමියේ සහ දිවයිනේ ප්‍රදේශ කිහිපයක ඇති වූ නොසන්සුන්කාරී තත්ත්වයන් හේතුවෙන් පුද්ගලයින් 05 දෙනෙකු ජීවිතක්ෂයට පත්වී තවත් පුද්ගලයින් 200කට වැඩි පිරිසක් තුවාල ලබා රෝහල් ගත කර තිබෙනවා.\nගාලුමුවදොර අරගල භූමියේ ඊයේ ඇති වූ නොසන්සුන්කාරී තත්ත්වයත් සමග පුද්ගලයින් 183 දෙනෙකු තුවාල ලබා කොළඹ ජාතික රෝහලට ඇතුළත් කිරීමටයි පියවර ගෙන තිබුණේ.\nමෙම නොසන්සුන්තාවය හටගත්තේ අග්‍රාමාත්‍යවරයාගේ මූලිකත්වයෙන් අරලියගහ මන්දිරයේ ඊයේ පැවති රැස්වීමකින් අනතුරුවයි.\nඑම රැස්වීමෙන් පසු පොදුජන පෙරමුණේ ආධාරකරුවන් අරලියගහ මන්දිරය ඉදිරිපිට සාමකාමී විරෝධතාවයේ නිරතව සිටි මයිනා ගෝ ගම භූමියට කඩා වැදුණා.\nඔවුන් එහි සිටි විරෝධතාකරුවන්ට පහර දී එහි තිබූ පුවරු සහ බැනර් ඉවත් කර ගිනි තැබීමටයි පියවර ගත්තේ.\nඑහිදී ඔවුන් අරගල භූමියේ සිටි පිරිසට පහරදීමත් සමග උණුසුම් තත්ත්වයක් හටගත්තා.\nගාලු මුවදොර ගෝඨා ගෝ ගම අරගල භූමියේ ඇති වූ නොසන්සුන්කාරී තත්ත්වයත් සමග දිවයිනේ තවත් ප්‍රදේශ රැසක විරෝධතා සහ උණුසුම්කාරී තත්ත්වයන් ඇති වුණා.\nමේ අතර, පවතින නොසන්සුන්කාරී තත්ත්වයත් සමග වීරකැටිය ප්‍රාදේශීය සභා සභාපතිවරයාගේ නිවෙස් පරිශ්‍රයේ ඊයේ රාත්‍රියේ සිදුවු වෙඩි තැබීමකින් පුද්ගලයන් දෙදෙනෙකු ජිවිතක්ෂයට පත්වී තවත් 07 දෙනෙකු තුවාල ලබා රෝහල් ගත කර තිබෙනවා.\nප්‍රදේශවාසීන් විසින් ප්‍රාදේශීය සභා සභාපතිවරයාගේ නිවසට පහරදීමට උත්සාහ කිරීමත් සමගයි මෙම වෙඩි තැබීම සිදුකර ඇත්තේ.\nඑමෙන්ම, නිට්ටඹුව නගරයේදී ඊයේ පස්වරුවේ සිදුවූ ගැටුමෙන් මිය ගිය සංඛ්‍යාව 3 දක්වා ඉහළ ගියා.\nපාර්ලිමේන්තු මන්ත්‍රී අමරකීර්ති අතුකෝරල සහ ඔහුගේ ආරක්ෂක නිලධාරීයා මෙන්ම තවත් වතුපිටිවල රෝහලේ ප්‍රතිකාර ලබමින් සිටි 27 හැවිරිදි අයෙකුයි ජීවිතක්ෂයට පත්වුණේ.\nඑමෙන්ම සිද්ධියෙන් තවත් පුද්ගලයින් 5 දෙනෙකු වතුපිටිවල රෝහලේ ප්‍රතිකාර ලබනවා.\nඊයේ පස්වරුවේ පාර්ලිමේන්තු මන්ත්‍රී අමරකීර්ති අතුකෝරල ගමන් ගත් නිල රථයට පහර දීමට පිරිසක් පැමිණීමත් සමඟ මන්ත්‍රී ආරක්ෂක අංශයේ නිලධාරීන් විසින් වෙඩි තැබීමක් සිදු කර තිබුණා.\nඉන් අනතුරුවයි උණුසුම් තත්ත්වයක් හටගෙන ඇත්තේ.\nපසුව පාර්ලිමේන්තු මන්ත්‍රී අමරකීර්ති අතුකෝරළ සහ ඔහුගේ ආරක්ෂක නිලධාරියා නිට්ටඹුව නගරයේ ගොඩනැගිල්ලක් වෙත දිව ගොස් තිබූ අතර එහිදී පිරිසක් ඔවුන් වෙත පහර දී ඇති බවටයි වාර්තා වන්නේ.\nපසුව ඔවුන්ගේ සිරුරු එම ගොඩනැගිලි භුමිය පරිශ්‍රයේ තිබී සොයාගත්තා.",
       "URL": "https://www.hirunews.lk/303978/නිට්ටඹුවේ-වෙඩි-තැබීමේ-සිද්ධියෙන්-මිය-ගිය-සංඛ්‍යාව-3-දක්වා-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1179"
}