{
       "Source": "hirunews",
       "Timestamp": "Tuesday, 21 March 2017 - 7:06",
       "Headline": "ශ්‍රී ලංකාභිමාන්‍ය සම්මානය පණ්ඩිත් ඩබ්ලිව්.ඩී. අමරදේව ශූරීන්ට (ඡායාරූප)",
       "News Content": "2017 ජාතික සම්මාන උළෙල ජනාධිපති මෛත්‍රීපාල සිරිසේනගේ ප්‍රධානත්වයෙන් ඊයේ නෙළුම් පොකුණ රඟහළේදී පැවැත්වුණා.\nමෙහිදී සම්මාන ප්‍රදානය කෙරුණේ මාතෘ භූමිය වෙනුවෙන් උත්කෘෂ්ඨ මෙහෙවරක නිරත වූ විශිෂ්ට ශ්‍රී ලාංකිකයන් වෙනුවෙන්.\nඊයේ පස්වරුවේ පැවැත්වුණු ජාතික සම්මාන උළෙලේදී සම්මානයෙන් පිදුම් ලැබූ පුරවැසියන් ගණන 89 ක්.\nඅභාවප්‍රාප්ත ආචාර්ය පණ්ඩිත් ඩබ්ලිව්.ඩී. අමරදේව ශූරීන් ශ්‍රී ලාංකිකයෙකුට හිමිවන ඉහළම සම්මානයවන ශ්‍රී ලංකාභිමාන්‍ය සම්මානයෙන් පිදුම් ලැබුවා.\nශ්‍රී ලංකාව සහ පොදුවේ මානව වර්ගයා උදෙසා සිදුකරන ලද විශිෂ්ට සේවය වෙනුවෙන් මෙරට පුරවැසියන් නොවන පුද්ගලයන් සඳහා පිරිනැමෙන ශ්‍රී ලංකා රංජන සම්මාන දෙකක්ද මෙහිදී පිරිනැමුණා.\nඒ, ආචාර්ය සරත් ඩී.ගුණපාල සහ සරත් සිද්ධාර්ථ කාවුල් යන මහත්වරුන් වෙනුවෙන්.\nජනාධිපති මාධ්‍ය අංශය පැවසුවේ, ජාතිය උදෙසා කරන ලද සේවය අගයමින් උපහාර වශයෙන් දේශමාන්‍ය සම්මාන 10 ක් ද මෙහිදී පිරිනැමුනු බවයි.\nඊට අමතරව දේශබන්ධු සම්මාන 9 ක් සහ විද්‍යා ජෝති සම්මාන 11 ක් ද ජාතික සම්මාන උළෙලේදී පිරිනැමුණා.",
       "URL": "https://www.hirunews.lk/157329/ශ්‍රී-ලංකාභිමාන්‍ය-සම්මානය-පණ්ඩිත්-ඩබ්ලිව්-ඩී-අමරදේව-ශූරීන්ට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4603"
}