{
       "Source": "hirunews",
       "Timestamp": "Sunday, 24 July 2022 - 17:03",
       "Headline": "බල ශක්තියේ බලය පිටරටට දීම භයානකයි - සජිත් ප්‍රේමදාස (වීඩියෝ)",
       "News Content": "රටේ බලශක්තිය මෙහෙය වීමේ බලය පිට රටවල් වලට ලබා දී රට ආලෝකමත් කිරීමේ ස්වීචය පිටරටවලට භාර දීමෙන් සිදුවන්නේ රට අන්ධකාරයට හෙලීම බව විපක්ෂ නායක සජිත් ප්‍රේමදාස පවසනවා.\nරටේ බලශක්ති පද්ධතිය ඉදිරියට ගෙනයන නව විදුලිබල ප්‍රතිපත්තියක් සම්පාදනය කිරීම තම අරමුණ බවයි විපක්ෂ නායකවරයා කියාසිටියේ.\nඑහෙත් බොහෝ දෙනෙකු සිදුකරමින් සිටින්නේ විකුණා දැමීම සහ පෞද්ගලිකරණය කිරීම බවද ඔහු සඳහන් කළා.\nඅද (24) විපක්ෂ නායක කාර්යාලයේ දී විදුලිබල මණ්ඩලයේ වෘත්තීය සමිති නියෝජිතයින් පිරිසක් හමුවෙමිනුයි විපක්ෂ නායකවරයා මේ බව කියාසිටියේ.\nවිදුලිබල මණ්ඩල යනු ජාතික සම්පතක් වන අතර එය සුරක්ෂිත කොට ගොඩ නැංවීමත්, වඩා ලාභදායී තත්ත්වයට පත් කිරීම සඳහා අවශ්‍ය කරන මාර්ග සැලසුමත් වහා ක්‍රියාත්මක කළ යුතු බව ද ඔහු සඳහන් කළා.\nපාරිභෝගිකයාට සහන සැලසෙන ක්‍රමවත් විදුලි උත්පාදන ක්‍රියාවලියකට අවශ්‍ය කරන වැඩපිළිවෙළක් වෙත සිය අවධානය යොමුව ඇති බව පැවසූ විපක්ෂ නායකවරයා කියාසිටියේ ඒ හරහා පාරිභෝගිකයන්ට සහන සැලසෙන බවයි.\nවිදුලි සුරක්ෂිතතාවය තහවුරු වන ආකාරයේ නව සූත්‍රයකට ජාතික සම්මුතියක් ඇතිකර ගත යුතු බවද ඔහු එහිදී කියා සිටියා.",
       "URL": "https://www.hirunews.lk/310848/බල-ශක්තියේ-බලය-පිටරටට-දීම-භයානකයි-සජිත්-ප්‍රේමදාස-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=996"
}