{
       "Source": "hirunews",
       "Timestamp": "Saturday, 06 July 2019 - 19:24",
       "Headline": "විකල්ප පවතින බව සන්ධාන මහලේකම් කියයි",
       "News Content": "නව සන්ධානයක් ගොඩනැගීමට ශ්‍රී ලංකා පොදුජන පෙරමුණ සහය ලබා නොදෙන්නේ නම්, ශ්‍රී ලංකා නිදහස් පක්ෂයට ඒ සඳහා වෙනත් විකල්ප පවතින බව එක්සත් ජනතා නිදහස් සන්ධාන මහලේකම් පාර්ලිමේන්තු මන්ත්‍රී මහින්ද අමරවීර පවසනවා.\nඔහු මේ බව කියා සිටියේ පාර්ලිමේන්තු මන්ත්‍රී ෂෙහාන් සේමසිංහ පසුගියදා සිදුකළ ප්‍රකාශයට ප්‍රතිචාර දක්වමින්.\nශ්‍රී ලංකා නිදහස් පක්ෂය සහ පොදුජන පෙරමුණ එක්ව නව පුළුල් සන්ධානයක් ගොඩනැගීම සඳහා මේ වනවිට අවස්ථා 6 කදී සාකච්ඡා පවත්වා තිබෙනවා.\nඑහි අවසන් අදියර පැවැත්වුණේ පසුගිය මස 26 වනදායි.\nසාකච්ඡා සඳහා ශ්‍රී ලංකා නිදහස් පක්ෂය නියෝජනය කරමින් සහභාගි වූ පාර්ලිමේන්තු මන්ත්‍රී තිලංග සුමතිපාල නව සන්ධානයේ නම සම්බන්ධයෙන් සිදුකළ ප්‍රකාශයට ශ්‍රී ලංකා පොදුජන පෙරමුණ නියෝජනය කරන පාර්ලිමේන්තු මන්ත්‍රී ෂෙහාන් සේමසිංහ පසුගියදා පිළිතුරු ලබාදුන්නා.\nෂෙහාන් සේමසිංහ මන්ත්‍රීවරයාගේ ප්‍රකාශයට එක්සත් ජනතා නිදහස් සන්ධාන මහලේකම් මහින්ද අමරවීර හිරු ප්‍රවෘත්ති අංශයට අදහස් පළ කරමින් කියා සිටියේ සන්ධානයක් ගොඩනැගීම සඳහා විකල්ප පවතින බවයි.\nකෙසේ වෙතත්, අද අනුරාධපුරයේ පැවති උත්සවයකදී පාර්ලිමේන්තු මන්ත්‍රී ෂෙහාන් සේමසිංහ මහින්ද අමරවීර මන්ත්‍රීවරයාගේ එම ප්‍රකාශයට පිළිතුරු ලබාදී තිබෙනවා.\nඑහිදී ඔහු කියා සිටියේ සාකච්ඡා සිදුකරමින් පවතින අවස්ථාවක එකඟතාවයකට පැමිණි බවට ප්‍රකාශ කර ඇති බවයි.\nමේ අතර සාකච්ඡා සඳහා ශ්‍රී ලංකා නිදහස් පක්ෂය පාර්ශවයෙන් සහභාගි වන එම පක්ෂයේ හිටපු මහලේකම් රෝහණ ලක්ෂ්මන් පියදාස ද අද මහනුවරදී මාධ්‍ය හමුවක් කැඳවා අදහස් පළ කළා.\nඑහිදී ඔහු කියා සිටියේ නව සන්ධානයේ නම, ශ්‍රී ලංකා නිදහස් පොදුජන පෙරමුණ ලෙස යෝජනා කළේ පොදුජන පෙරමුණ පාර්ශවයෙන් බවයි.\nනිදහස් පක්ෂයේ වර්තමාන මහලේකම් දයාසිරි ජයසේකර ද මේ සම්බන්ධයෙන් ඊයේ දෙහිවල ප්‍රදේශයේ පැවති ජනහමුවකදී අදහස් පළ කර තිබුණා.\nඑහිදි ඔහු කියා සිටියේ පක්ෂ දෙක එක්විය යුතු නමුත් එක්විය යුත්තේ ශ්‍රී ලංකා නිදහස් පක්ෂයේ අනන්‍යතාවය ආරක්ෂා වන පරිදි බවයි.",
       "URL": "https://www.hirunews.lk/219786/විකල්ප-පවතින-බව-සන්ධාන-මහලේකම්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=3262"
}