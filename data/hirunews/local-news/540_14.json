{
       "Source": "hirunews",
       "Timestamp": "Monday, 13 February 2023 - 7:48",
       "Headline": "විශ්වවිද්‍යාල ආචාර්යවරුන් සංකේත වර්ජනයකට සූදානමින්",
       "News Content": "විශ්වවිද්‍යාල ආචාර්යවරුන්ගේ සමිති සම්මේලනය අනිද්දා (15) සංකේත වැඩවර්ජනයක් ක්‍රියාත්මක කිරීමට තීරණය කර තිබෙනවා.\nඑම සමිති සම්මේලනයේ සභාපති ශ්‍යාම බන්නැහැක සඳහන් කළේ, රුහුණු විශ්ව විද්‍යාලයේ උප කුළපති ජ්‍යෙෂ්ඨ මහාචාර්ය සුජීව අමරසේන තම සම්මේලනයේ ලේකම්වරයා ඝාතනයට තැත් කළ බව කියන සිද්ධියට විරෝධය පා අදාළ වැඩ වර්ජනය පවත්වන බවයි.\nවිශ්වවිද්‍යාල ආචාර්යවරුන්ගේ සමිති සම්මේලනයේ ලේකම් කථිකාචාර්ය රොහාන් ලක්සිරිට විෂ වායුවක් ආඝ්‍රහණය කොට ඝාතනයට තැත්කළ බව සඳහන් කරමින් උප කුලපතිවරයාට එරෙහිව පසුගිය දා මාතර පොලිසියට පැමිණිල්ලක් කර තිබුණා.\nඑම සිද්ධියට අදාළව විමර්ශන ඇරඹූ මාතර පොලිසිය කතිකාචාර්ය රොහාන් ලක්සිරිගේ විශ්වවිද්‍යාල කාර්යාලය මුද්‍රා තැබීමටත්, විශ්ව විද්‍යාලයේ පාලනාධිකරිය ඇතුළු පාර්ශ්වවලින් ප්‍රකාශ ලබා ගැනීමටත් පියවර ගත්තා.\nඒ අනුව රුහුණු විශ්ව විද්‍යාලයේ උප කුලපති මහාචාර්ය සුජීව අමරසේනගෙන් ද අද (13) දිනයේ සිද්ධිය සම්බන්ධයෙන් ප්‍රකාශ සටහන් කර ගැනීමට නියමිතයි.\nකෙසේ වෙතත් රුහුණු විශ්ව විද්‍යාලයේ උප කුලපති සුජීව අමරසේන තමන්ට එල්ල වන චෝදනා ප්‍රතික්ෂේප කරමින් කියා සිටියේ, විශේෂඥ වෛද්‍යවරයෙකු ද වන තමන්ට එවැනි පුද්ගල ඝාතනයක් සිදු කිරීමේ අවශ්‍යතාවක් නොමැති බවයි.",
       "URL": "https://www.hirunews.lk/327275/විශ්වවිද්‍යාල-ආචාර්යවරුන්-සංකේත-වර්ජනයකට-සූදානමින්",
       "Category": "Local News",
       "Parent URL": "https://www.hirunews.lk/local-news.php?pageID=540"
}