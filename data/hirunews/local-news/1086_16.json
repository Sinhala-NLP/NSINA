{
       "Source": "hirunews",
       "Timestamp": "Saturday, 18 June 2022 - 8:41",
       "Headline": "පේරාදෙණිය සරසවියත් වැසේ",
       "News Content": "පවතින ඉන්ධන අර්බුදයත් සමග මතුවූ ගැටලු හේතුවෙන් පේරාදෙණිය විශ්වවිද්‍යාලයේ අධ්‍යයන කටයුතු තාවකාලිකව නතර කිරීමට විශ්වවිද්‍යාල පාලනාධිකාරිය තීරණය කර තිබෙනවා.\nඋප කුලපති මහාචාර්ය එම්.ඩී. ළමාවංශ නිවේදනයක් නිකුත් කරමින් සඳහන් කළේ දැනට නේවාසිකාගාරවල සිටින සිසුන් කඩිනමින් ඉන් ඉවත්ව යා යුතු බවයි.\nඑමෙන්ම ඉදිරි සති දෙක තුළ පැවැත්විමට නියමිත විභාග නියමිත පරිදි පැවැත්වෙන අතර ඒ සඳහා සහභාගි වන සිසුන් නේවාසිකාගාරවලින් ඉවත් වීමට කටයුතු නොකරන ලෙසයි විශ්වවිද්‍යාල පාලනාධිකාරිය දැනුම් දෙන්නේ.\nනේවාසිකාගාරවල සිසුන් 8000කට ආසන්න පිරිසක් සිටින බැවින් ඔවුන්ට ආහාර පාන ලබාදීමේ ගැටලු හේතුවෙන් මෙලෙස එම සිසුන් නේවාසිකාගාරවලින් ඉවත් කිරීමට කටයුතු කෙරුණා.\nපවතින අර්බුද සමථයකට පත්වූ පසු යළි සාමාන්‍ය පරිදි විශ්වවිද්‍යාල කටයුතු පැවැත්වෙන අතර අනෙක් සිසුන්ගේ අධ්‍යයන කටයුතු මාර්ගගත ක්‍රමයට සිදු කිරීමට නියමිත බවයි පේරාදෙණිය විශ්වවිද්‍යාලයේ උපකුලපතිවරයා සඳහන් කළේ.\nඑමෙන්ම, බාහිර උපාධි සහ පශ්චාත් උපාධි අධ්‍යයන කටයුතු සාමාන්‍ය පරිදි සිදු කෙරෙන බව ද ඔහු වැඩිදුරටත් සඳහන් කළා.\nමේ අතර ඉදිරි සති කිහිපය තුළ පාසල් පැවැත්වෙන ආකාරය සම්බන්ධයෙන් සාකච්ඡාවක් අධ්‍යාපන අමාත්‍යාංශයේ මේ වනවිට පැවැත්වෙනවා.\nසූම් තාක්ෂණය ඔස්සේ පළාත් පාලන අධ්‍යාපන බලධාරින් සමග මෙම සාකච්ඡාව පැවැත්වෙන බවයි වාර්තා වන්නේ.\nඉන් පසු පාසල් පැවැත්වෙන ආකාරය සම්බන්ධයෙන් තීරණයක් ගැනීමට නියමිතයි.\nකෙසේ වෙතත්, ඉදිරි සති කිහිපය තුල පාසල් අධ්‍යයන කටයුතු මාර්ගගත ක්‍රමය ඔස්සේ සිදු කිරීමට අධ්‍යාපන අමාත්‍යාංශය තීරණය කරනු ඇති බවට ද වාර්තා පළ වනවා.\nමෙම තත්ත්වය මත ලංකා විදුහල්පති සංගමයේ ලේකම් පියසිරි ප්‍රනාන්දු සඳහන් කළේ මාර්ගගත ක්‍රමයට දරුවන්ට පාසල් අධ්‍යාපනය ලබාදීමේ වැඩපිළිවෙල අසාර්ථක ක්‍රමයක් බවයි.",
       "URL": "https://www.hirunews.lk/307452/පේරාදෙණිය-සරසවියත්-වැසේ",
       "Category": "Local News",
       "Parent URL": "https://www.hirunews.lk/local-news.php?pageID=1086"
}