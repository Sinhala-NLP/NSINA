{
       "Source": "hirunews",
       "Timestamp": "Saturday, 04 March 2023 - 15:06",
       "Headline": "ගමනාගමනයටවත් පිළිසරණක් නොලද වැසියෝ (වීඩියෝ)",
       "News Content": "දශක 5කට වැඩි කාලයක් පුරා තමන් ජීවත්වන ගම්මානයට නිසි මාර්ගයක් නොමැතිකම හේතුවෙන් පීඩාවට පත්වී සිටින පිරිසක් පිළිබඳ පුවතක් පොළොන්නරුව බටහිර කදුරුවෙල ප්‍රදේශයෙන් අපට වාර්තා වුණා.\nගම්මානයට නිසියාකාර මාර්ගයක් ලබා දෙන ලෙස බලධාරීන්ගෙන් කොතෙකුත් ඉල්ලීම් කළ ද, එය බීරි අලින්ට වීණා වැයීමක් බවට පත්වී ඇතැයි ගම්වැසියන් පවසනවා.\nපොළොන්නරුව බටහිර කදුරුවෙල 28 කණුව ගම්මානයේ ජීවත්වන පවුල් 25ක් පමණ සිය ගම්මානය සඳහා නිසියාකාර මාර්ගයක් නොමැතිකම හේතුවෙන් දැඩි ලෙස පීඩාවට පත්ව සිටිනවා.\nගම්මානය හා කදුරුවෙල ප්‍රධාන මාර්ගය යාකෙරෙන එකම මාර්ගය වැටී ඇත්තේ කුඹුරු යායක් හරහා වන අතර ඒ හේතුවෙන් ප්‍රවාහන කටයුතුවලදී තමන් මහත් අපහසුතාවයකට පත්වන බවයි ඔවුන් පෙන්වා දෙන්නේ.\nකුඹුරු සහ ගොඩඉඩම් වගාව තුළින් ජීවනොපාය සරිකරගන්නා ගම්වැසියන්, වසර 50කට වැඩි කාලයක් පුරා දේශපාලාඥයින් ඇතුළු බලධාරීන්ගෙන් තමන්ට නිසි මාර්ගයක් ලබා දෙන ලෙස ඉල්ලීම් කළද තවමත් ඒ සඳහා කිසිදු අවධානයක් යොමු නොවූ බවටයි ඔවුන් මැසිවිලි නගන්නේ.\nගම්මානයට අවශ්‍ය යටිතල පහසුකම් නොලැබීමේ පසුබිම මත විශාල පිරිසක් ගම්මානය හැරදමා වෙනත් ප්‍රදේශ වෙත පිටව ගොස් තිබෙනවා.\nමාර්ග පහසුකම් නොමැතිකම හේතුවෙන් වැඩි වශයෙන් පීඩාවට පත්ව ඇත්තේ පාසල් ළමුන්.\nබටහිර කදුරුවෙල 28 කණුව ගම්වැසියන්ට මාර්ග පහසුකම්වලට අමතරව, සිය දෛනික අවශ්‍යතා සඳහා පානීය සපයා ගැනීමට දැඩි ගැටලුවක් වී තිබෙනවා.\nසංවර්ධනයේ අරුනළු පොළොන්නරුව නගරයට වැටෙද්දී ඒ ආසන්න ගම්මානයක් වන බටහිර කදුරුවෙල 28 කණුව ගම්මානය සම්බන්ධයෙන් බලධාරීන්ගේ අවධානය යොමුනොවීම කනගාටුවට කරුණක්.",
       "URL": "https://www.hirunews.lk/328978/ගමනාගමනයටවත්-පිළිසරණක්-නොලද-වැසියෝ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=498"
}