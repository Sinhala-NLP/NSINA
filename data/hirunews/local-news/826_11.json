{
       "Source": "hirunews",
       "Timestamp": "Tuesday, 04 October 2022 - 8:09",
       "Headline": "විසි දෙකේ වගකීම අධිකරණ ඇමතිට",
       "News Content": "මෙම සතියේ විවාදයට ගැනීමට සැලසුම් කර ඇති 22 වන ආණ්ඩුක්‍රම ව්‍යවස්ථා සංශෝධන පනත් කෙටුම්පත සම්බන්ධයෙන් ආණ්ඩු පක්ෂයේ මන්ත්‍රී කණ්ඩායම සමඟ සාකච්ඡා කර ඒ පිළිබඳව තවදුරටත් අධ්‍යයනයක නිරත වන ලෙස ජනාධිපති රනිල් වික්‍රමසිංහ, අධිකරණ අමාත්‍ය ආචාර්ය විජයදාස රාජපක්ෂ වෙත දැනුම් දී ඇති බවට වාර්තා වනවා.\nඒ ඊයේ (03) පැවති ආණ්ඩු පක්ෂ මන්ත්‍රී කණ්ඩායම් රැස්වීමේ දී යි.\nජනාධිපතිවරයාගේ ප්‍රධානත්වයෙන් ආණ්ඩු පක්ෂ මන්ත්‍රී කණ්ඩායම ජනාධිපති කාර්යාලයේ දී ඊයේ රැස් වී ඇති අතර, එහි දී 22 වන ආණ්ඩුක්‍රම ව්‍යවස්ථා සංශෝධන කෙටුම්පත පිළිබඳව දීර්ඝ වශයෙන් සංවාදයට ලක්කර ඇති බව සඳහන්.\nපසුගිය මස 29 වනදා කතානායක මහින්ද යාපා අබේවර්ධනගේ ප්‍රධානත්වයෙන් පැවති පාර්ලිමේන්තු කටයුතු පිළිබඳ කාරක සභාවේ දී තීරණය වුණේ ව්‍යවස්ථා සංශෝධන පනත් කෙටුම්පත විවාදය මේ මස 06 සහ 07 පැවැත්වීමට යි.\nකෙසේ වෙතත් ඊයේ පැවති ආණ්ඩු පක්ෂ රැස්වීමේ දී මේ මොහෙතේ දී ආණ්ඩුක්‍රම ව්‍යවස්ථා සංශෝධනයක් අවශ්‍ය නොවන බවට මන්ත්‍රීවරුන් රැසක් කරුණු දක්වා ඇති බවයි දේශපාලන ආරංචි මාර්ග සඳහන් කළේ.\nඑහි දී පොදුජන පෙරමුණේ ජ්‍යේෂ්ඨ මන්ත්‍රීවරයෙකු ප්‍රකාශ කර ඇත්තේ, ජනාධිපතිවරයා සතු බලතල රටට මේ මොහොතේ අවශ්‍ය වන බව යි.\nඑමෙන්ම එම බලතල අත්හැරීමට මෙය සුදුසු අවස්ථාවක් නො වන බවත් රට ස්ථාවරව පවත්වාගෙන යාම සඳහා ජනාධිපතිවරයා සතු බලතල අවශ්‍ය බවටත් ඔහු පෙන්වා දී ඇති බවයි වාර්තා වන්නේ.\nආණ්ඩුක්‍රම ව්‍යවස්ථා සංශෝධනයක් පිළිබඳ මේ මොහොතේ සිතිය යුතු අවස්ථාවක් නො වන බවට ද එම ජ්‍යේෂ්ඨ මන්ත්‍රීවරයා ප්‍රකාශ කර තිබෙනවා.\nඑමෙන්ම පොදුජන පෙරමුණේ මන්ත්‍රීවරුන් 30කට වැඩි පිරිසක් ආණ්ඩුක්‍රම ව්‍යවස්ථා සංශෝධනය ගෙන ඒමට විරුද්ධත්වය පළ කර ඇති බවට වාර්තා වන්නේ.\nඑවන් පසුබිමක ආණ්ඩුක්‍රම ව්‍යාවස්ථා සංශෝධන පාර්ලිමේන්තුවට ඉදිරිපත් කළ හොත් ඊට පාර්ලිමේන්තුවෙන් සුභවාදී ප්‍රතිචාරයක් නො ලැබෙනු ඇති බවට එම මන්ත්‍රීවරුන් පෙන්වා දී තිබෙනවා.\nඑය ජනාධිපතිවරයාට ද ගැටලුවක් වනු ඇති බවට ශ්‍රී ලංකා පොදුජන පෙරමුණේ මන්ත්‍රීවරුන් ඊයේ (03) පැවති මන්ත්‍රී කණ්ඩායම් රැස්වීමේ දී පෙන්වා දී ඇති බවට යි දේශපාලන ආරංචි මාර්ග සඳහන් කළේ.\nඑවන් පසුබිමක 22 වන ආණ්ඩුක්‍රම ව්‍යවස්ථා සංශෝධන පනත් කෙටුම්පත පාර්ලිමේන්තුවට ඉදිරිපත් කර එහි ඉදිරි ක්‍රියාමාර්ග ගැනීමේ වගකීම අධිකරණ අමාත්‍යවරයා වෙත භාරදිය යුතු බවට පොදුජන පෙරමුණේ මන්ත්‍රීවරුන් මෙහි දී පෙන්වා දී තිබෙනවා.\nමේ අතර විවාදයට ගැනීමට නියමිත මෙම පනත් කෙටුම්පත සලකා බැලීම සඳහා අධිකරණ කටයුතු පිළිබඳ අමාත්‍යාංශයීය උපදේශක කාරක සභාව අද පාර්ලිමේන්තුවේ දී රැස්වන්නේ විෂය භාර අමාත්‍ය ආචාර්ය විජයදාස රාජපක්ෂගේ ප්‍රධානත්වයෙන්.\nඑහි දී පාර්ලිමේන්තු මන්ත්‍රීවරුන්ට මෙම පනත් කෙටුම්පත සම්බන්ධයෙන් සිය අදහස් හා යෝජනා ඉදිරිපත් කිරීමට අවස්ථාව හිමි වනු ඇති.",
       "URL": "https://www.hirunews.lk/316988/විසි-දෙකේ-වගකීම-අධිකරණ-ඇමතිට",
       "Category": "Local News",
       "Parent URL": "https://www.hirunews.lk/local-news.php?pageID=826"
}