{
       "Source": "hirunews",
       "Timestamp": "Wednesday, 20 December 2017 - 12:34",
       "Headline": "පොදුජන පෙරමුණ උසාවි යයි",
       "News Content": "පොදුජන පෙරමුණින් මහරගම නගර සභාවට ඉදරිපත් කළ නාමයෝජනාව ප්‍රතික්ෂේප කිරීමට එරෙහිව අභියාචනාධිකරණයට පෙත්සමක් ඉදිරිපත් කර තිබෙනවා.\nමේ අතර මහරගම නගර සභාව ඇතුළු ශ්‍රී ලංකා පොදුජන පෙරමුණ ඉදිරිපත් කළ නාමයෝජනා පත්‍ර ප්‍රතික්ෂේප වීම සම්බන්ධයෙන් නීතිමය උපදෙස් ලබා ගැනීමට කටයුතු කරන බව ඒකාබද්ධ විපක්ෂයේ නායක, පාර්ලිමේන්තු මන්ත්‍රී දිනේෂ් ගුණවර්ධන මීට පෙර පවසා තිබුණා.\nනාමයෝජනා පත්‍ර ප්‍රතිකේෂ්ප වීම සම්බන්ධයෙන් ඇතැම් පුද්ගලයින් එක් එක් දේශපාලන පක්ෂවලට චෝදනා එල්ල කළ ද එලෙස චෝදනා එල්ල කිරීමට කිසිදු හැකියාවක් නොමැති බවයි මන්ත්‍රීවරයා පෙන්වා දුන්නේ.\nමහරගම නගර සභාවට පොදුජන පෙරමුණ ලබාදුන් නාම යෝජනා ප්‍රතික්ෂේප වී ඇත්තේ කාන්තා අපේක්‍ෂිකාවන්ට, \"කාන්තා\" කියා ලකුණු කිරීම වෙනුවට ඔවුන්ටත් \"පුරුෂ\" කියා ලකුණු කිරීම නිසා බවයි ඔහු කියා සිටියේ.\nකාන්තා නියෝජනය නිසි පරිදි එහි තිබූ බව ද ඔහු සඳහන් කර තිබුණා.\nමෙම ලඝු දෝෂය නිවැරදි කර ගැනීමට නීතියේ පිහිට පතා, ජනතාවට අවශ්‍ය ඡන්ද අයිතිය ලබාදෙන බව පැවසු දිනේෂ් ගුණවර්ධන මන්ත්‍රීවරයා, මෙම වරදට ඒකාබද්ධ විපක්ෂයේ සාමාජිකයන් වන කිසිදු පක්ෂයකට චෝදනා එල්ල කළ නොහැකි බවද අවධාරණය කළා.",
       "URL": "https://www.hirunews.lk/178855/පොදුජන-පෙරමුණ-උසාවි-යයි",
       "Category": "Local News",
       "Parent URL": "https://www.hirunews.lk/local-news.php?pageID=4164"
}