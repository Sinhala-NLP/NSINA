{
       "Source": "hirunews",
       "Timestamp": "Saturday, 02 June 2018 - 18:37",
       "Headline": "දකුණේ උණ විහිළුවක් කර නොගන්නැයි සුව ඇමතිට දැන්වීමක්",
       "News Content": "දකුණු පළාතේ ප්‍රදේශ රැසක පැතිරී යන වෛරස් උණ රෝගය සදහා ප්‍රමාණවත් පරිදි එන්නත් පහසුකම් හම්බන්තොට මහරෝහලේ ද නොමැති බව එම රෝහලේ වෛද්‍යවරුන් පෙන්වා දෙනවා.\nරෝගය ආසාදනය වූ රෝගීන් 300 කට වැඩි පිරිසක් මේ වනවිට දකුණු පළාතේ රෝහල් වල නේවාසිකව ප්‍රතිකාර ලබන බවයි අනාවරණ වන්නේ.\nඔවුන්ගෙන් බහුතරය කුඩා දරුවන් බවයි හිරු ප්‍රවෘත්ති අංශය සිදුකළ සොයා බැලීමකදී අනාවරණ වුණා.\nමෙම උණ රෝගී තත්ත්වය හේතුවෙන් 15 දෙනෙකුට වැඩි පිරිසක් මේ වනවිට ජීවිතක්ෂයට පත්ව ඇති අතර, එහි ආසන්නතම සිදුවීම කරාපිටිය ශික්ෂණ රෝහලේ ප්‍රතිකාර ලබමින් සිටි තිහගොඩ - කොමන්ගොඩ ප්‍රදේශයේ අවුරුදු එකහමාරක ළදරුවෙකු මියයාමයි.\nඋණ රෝගී තත්ත්වය හේතුවෙන් හම්බන්තොට මහරෝහලේ ළදරු ඒකකය තුළ මේ වනවිට රෝගීන් 100 කට අධික පිිරිසක් ප්‍රතිකාර ලබමින් සිටිනවා.\nමෙවැනි තත්ත්වයක් තුළ හම්බන්තොට මහරෝහලේ වෛද්‍යවරුන්ගේ ස්ථානමාරු වීම් ක්‍රියාත්මක නොකරන ලෙසට ද ඔවුන් ඉල්ලා සිටියා.\nඑසේ නොවුණහොත්, ඉදිරියේදී වෛද්‍ය වර්ජනයක් ක්‍රියාත්මක විය හැකි බවටයි රජයේ වෛද්‍ය නිලධාරින්ගේ සංගමයේ හම්බන්තොට මහරෝහල් ශාඛාවේ සභාපති වෛද්‍ය ඩෙන්සිල් ඉන්දික අනතුරු ඇගවූයේ.\nමේ අතර, පාර්ලිමේන්තු මන්ත්‍රී වෛද්‍ය රමේෂ් පතිරණ ද දකුණු පළාතේ පැතිරී යන මෙම උණ රෝගය පිළිබදව අද මාධ්‍ය වෙත අදහස් පළ කළා.\nඔහු කියා සිටියේ කැබිනට් මාධ්‍ය හමුවේදී මෙන් සංදර්ශන නොපවත්වා මෙම ගැටලූව විහිළුවක් කර නොගෙන ජනතාවට විසදුමක් ලබාදීමට සෞඛ්‍ය අමාත්‍යවරයා පියවර ගත යුතු බවයි.",
       "URL": "https://www.hirunews.lk/192170/දකුණේ-උණ-විහිළුවක්-කර-නොගන්නැයි-සුව-ඇමතිට-දැන්වීමක්",
       "Category": "Local News",
       "Parent URL": "https://www.hirunews.lk/local-news.php?pageID=3914"
}