{
       "Source": "hirunews",
       "Timestamp": "Sunday, 19 December 2021 - 10:23",
       "Headline": "ජයග්‍රාහී ශ්‍රී ලංකා බර ඉසිලීමේ කණ්ඩායම දිවයිනට",
       "News Content": "උස්බෙකිස්ථානයේ ටෂ්කන්ට් නුවර පැවති ලෝක බර ඉසිලීමේ ශූරතා තරගාවලියට සහභාගි වූ ශ්‍රී ලංකා කණ්ඩායම අද (19) අලුයම දිවයිනට පැමිණියා.\nතරගාවලියේදී ශ්‍රී ලංකා ක්‍රීඩක ක්‍රීඩිකාවන් රන් පදක්කමක්, රිදී පදක්කමක් සහ ලෝකඩ පදක්කම් පහක් ජයග්‍රහණය කළා.\nඒ අතරින් ශ්‍රී ජයවර්ධනපුර විශ්වවිද්‍යාලයේ ශ්‍රීමාලි සමරකෝන් ශ්‍රී ලංකා බර ඉසිලීමේ කාන්තා කණ්ඩායම නියෝජනය කරමින් රන් පදක්කමක් ජයග්‍රහණය කළ අතර, පොළොන්නරුව බර ඉසිලීමේ ක්‍රීඩා සමාජය නියෝජනය කරමින් තිමාලි හපුතැන්න රිදී පදක්කමක් ජයග්‍රහණය කළා.\nමීට අමතරව ශ්‍රී ලංකා ගුවන් හමුදාවේ නදීෂානි රාජපක්ෂ සහ ඒ.යූ.එම්.එම්. විජේසිංහ නාවික හමුදාවේ චින්තන විදානගේ සහ ඉන්දික දිසානායක මෙන්ම පොළොන්නරුව බර ඉසිලීමේ ක්‍රීඩා සමාජයේ තිලංග පලඟසිංහ ලෝකඩ පදක්කම ජයග්‍රහණය කළා.\nඅද අලුයම 12.45 ට එමිරේට්ස් ගුවන් සේවයට අයත් ඊ.කේ. 648 දරණ යානයෙන් ඔවුන් කටුනායක ගුවන් තොටුපල වෙත පැමිණි බවයි හිරු ගුවන් තොටුපල වාර්තාකරු සඳහන් කළේ.\nඔවුන් පිළිගැනීම සඳහා ශ්‍රී ලංකා බර ඉසිලීමේ සංගමයේ සභාපති එච්.පී.ඒ. ආර්. බණ්ඩාර සහ ත්‍රිවිධ හමුදා බර ඉසිලීමේ ක්‍රීඩා සමාජ නියෝජනය කරන නිලධාරීන්ද ගුවන් තොටුපල වෙත පැමිණ සිටියා.\nඋස්බෙකිස්ථානයේ අධික ශීතල මධ්‍යයේ පැවති මෙම තරගාවලියේදී දස්කම් දැක්වීමට හැකිවීම විශේෂ සිද්ධියක් බවයි ශ්‍රී ලංකා බර ඉසිලීමේ කණ්ඩායමේ ජ්‍යෙෂ්ඨ ක්‍රීඩක චින්තන විදානගේ සඳහන් කළේ.",
       "URL": "https://www.hirunews.lk/291485/ජයග්‍රාහී-ශ්‍රී-ලංකා-බර-ඉසිලීමේ-කණ්ඩායම-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=1484"
}