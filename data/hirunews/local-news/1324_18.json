{
       "Source": "hirunews",
       "Timestamp": "Tuesday, 01 March 2022 - 19:05",
       "Headline": "ඇල්ලවල ඇල්ලට අදත් තරුණයන් දෙදෙනෙකු බිලි",
       "News Content": "දිය නෑම තහනම් කර ඇති වැල්ලවාය - ඇල්ලවල ඇල්ලේ දිය නෑමට ගිය තරුණයින් දෙදෙනෙකු දියේ ගිලීමෙන් ජීවිතක්ෂයට පත්ව තිබෙනවා.\nඅද පෙරවරුවේ මෙම තරුණයින් දෙදෙනා තම මිතුරන් 5 දෙනෙකු සමග දිය නෑමට ගොස් ඇති බවයි පොලීසිය සඳහන් කළේ.\nඑම අවස්ථාවේදී දිය පහරට හසුවීමෙන් 21 සහ 22 හැවිරිදි අක්කරෙයිපත්තුව ප්‍රදේශයේ පදිංචි මෙම තරුණයින් ජීවිතක්ෂයට පත්වූ බවයි පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි නිහාල් තල්දූව කියා සිටියේ.\nපසුගිය මස 5 වන දා මෙහි දිය නෑමට පැමිණි පුද්ගලයින් තුන්දෙනෙකු දියේ ගිලීමෙන් ජීවිතක්ෂයට පත්වුණා.\nඑසේම පසුගිය වසරේ ඔක්තෝම්බර් 20 වනදා ද පියෙකු තම දියණිය සහ පුතු සමග මෙම දිය ඇල්ලේ දිය නෑමට ගොස් දියේ ගිලී ජීවිතක්ෂයට පත්ව තිබුණා.\nදිය නෑම අනතුරුදායක බවට ප්‍රදර්ශනය කර තිබියදීත් එම නියෝග කඩ කර, දියනෑම හේතුවෙන් මෙවැනි අනතුරු සිදුවන බව මීට පෙර වැල්ලවාය ප්‍රාදේශීය ලේකම් චන්දන රත්නායක හිරු ප්‍රවෘත්ති අංශයට සඳහන් කළා.",
       "URL": "https://www.hirunews.lk/298408/ඇල්ලවල-ඇල්ලට-අදත්-තරුණයන්-දෙදෙනෙකු-බිලි",
       "Category": "Local News",
       "Parent URL": "https://www.hirunews.lk/local-news.php?pageID=1324"
}