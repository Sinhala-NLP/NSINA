{
       "Source": "hirunews",
       "Timestamp": "Sunday, 24 January 2021 - 11:59",
       "Headline": "පාසල් ළමුන් ප්‍රවාහන බස් රථ සේවකයන්ටත් අහඹු රැපිඩ් පරීක්ෂණ (වීඩියෝ)",
       "News Content": "ගතවූ පැය 24ක කාලය තුළ බස්නාහිර පළාතෙන් පිටත සිදුකළ මෙහෙයුම්වලින් මුහුණු ආවරණ නොපැළඳි සහ සමාජ දුරස්ථ භාවය තබා නොගත් පුද්ගලයන් 9 දෙනෙකු අත්අඩංගුවට ගෙන තිබෙනවා.\nඑමෙන්ම ඔක්තෝම්බර් 30 වනදා සිට මේ දක්වා අදාළ වැරදි සම්බන්ධයෙන් අත්අඩංගුවට ගෙන ඇති සමස්ත සංඛ්‍යාව 2734ක් වන බවයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ කියාසිටියේ.\nඑම සැකකරුවන්ගෙන් 2600කට ආසන්න පිරිසකට අධිකරණය හමුවේ නඩු පවරා ඇතැයි ඔහු සඳහන කළා.\nමේ අතර හුදෙකලා කර ඇති ප්‍රදේශවල ජනතාව නිරෝධායන නීතිවලට අනුකූලව සිටීය යුතු බවයි පොලිස් මාධ්‍ය ප්‍රකාශකවරයා කියාසිටියේ.\nඑලෙස කටයුතු කර ආසාදිතයන් වාර්තාවීම අඩුවුව හොත් පමණක් එම ප්‍රදේශ හුදෙකලා බවින් නිදහස් කිරීමට හැකිවන බව ඔහු පෙන්වා දෙනවා.\nමේ අතර හෙට දිනයේ සිට අහඹු ලෙස පාසල් ළමුන් ප්‍රවාහන බස් රථවල රියදුරන් සහ රිය සහායකයින් රැපිඩ් ඇන්ටිජන් පරීක්ෂණවලට යොමු කිරීමේ මෙහෙයුමක් ද ක්‍රියාත්මක කිරීමට සූදානම් බව පොලිස් මාධ්‍ය ප්‍රකාශකවරයා කියාසිටියා.\nඊට සියලුදෙනාගේ සහය අපේක්ෂා කරන බවයි අජිත් රෝහණ මහතා සඳහන් කළේ.\nඅද දිනයේදීත් බස්නාහිර පළාත තුල රාජ්‍ය සහ පෞද්ගලික ආයතනවල නිරෝධායන නීති අනුගමනය කරන්නේ ද යන්න සොයා මෙහෙයුම් ක්‍රියාත්මක කෙරෙනවා.\nගාලු මුවදොර ඇතුලු පොදු ස්ථානවල සිටින පුද්ගලයන්, බස්නාහිර පළාතෙන් පිටවන බස් රථවල මගීන්, මත්ස්‍ය අලෙවිසැල් සේවකයන් මෙන්ම එළවලු අලෙවිසැල් සහ සති පොළ වෙළඳුන්ට රැපිඩ් පරීක්ෂණ සිදු කිරීම ද අඛණ්ඩව සිදුවන බවයි නීතිඥ අජිත් රෝහණ මහතා කියාසිටියේ.",
       "URL": "https://www.hirunews.lk/260571/පාසල්-ළමුන්-ප්‍රවාහන-බස්-රථ-සේවකයන්ටත්-අහඹු-රැපිඩ්-පරීක්ෂණ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2192"
}