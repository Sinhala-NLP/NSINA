{
       "Source": "hirunews",
       "Timestamp": "Thursday, 16 March 2023 - 16:38",
       "Headline": "වර්ජන නිසා රාජ්‍ය බැංකුවක් අර්බුදයක - ගිණුම් වසා වෙනත් බැංකු වෙත මුදල් යවන ලකුණු",
       "News Content": "මෙරට මූල්‍ය ක්ෂේත්‍රයේ සක්‍රීය ව ඇති රාජ්‍ය බැංකුවක පවතින ගිණුම් වහාම වෙනත් බැංකු වෙත මාරු කිරීමට කටයුතු කරන බව රජයේ සියලුම සංස්ථා සහ දෙපාර්තමේන්තු ප්‍රධානීන් මුදල් අමාත්‍යාංශය වෙත දැනුම්දී තිබෙනවා.\nමීට අමතරව පෞද්ගලික ව්‍යාපාරිකයන් රැසක් ද මුදල් අමාත්‍යවරයා ලෙස ජනාධිපති රනිල් වික්‍රමසිංහ වෙත වාචිකව දැනුම් දී ඇත්තේ කනගාටුවෙන් වුව ද සිය ගිණුම් අදාළ රාජ්‍ය බැංකුවෙන් ඉවත් කර ගැනීමට සිදුවනු ඇති බවයි.\nවැඩ වර්ජන ආදිය නිසා දිගින් දිගටම ගැටළු මතු වුවහොත් සිය ව්‍යාපාරික කටයුතුවලට බලපෑම් එල්ල විය හැකි බැවින් කනගාටුවෙන් වුව ද තම ගිණුම් මෙම රාජ්‍ය බැංකුවෙන් ඉවත් කර ගැනීමට සිදුවනු ඇතැයි ව්‍යාපාරිකයන් ජනාධිපතිවරයාට දැනුම්දී තිබෙනවා.\nඅදාළ රාජ්‍ය බැංකුවේ සේවකයන් ද ඊයේ (15) පැවැති වර්ජනයට එකතුවීම හේතුවෙන් සිය මූල්‍ය කටයුතු පවත්වාගෙන යාමට නොහැකිවීමෙන් ගැටළු රැසකට මුහුණදීමට සිදු වූ බව සංස්ථා හා දෙපාර්තමේන්තු ප්‍රධානීන් විසින් ජනාධිපතිවරයා වෙත වැඩිදුරටත් අවධාරණය කරනු ලැබුවා.\nරාජකාරි කටයුතු වෙනුවෙන් රාජ්‍ය බැංකු වෙත ගිය සේවකයන්ට අවශ්‍යතා වෙනුවෙන් මුදල් ගැනීමට නොහැකි වූ බවත් එම නිසා වෙනත් විකල්ප මාර්ග සෙවීමට සිදුවීමෙන් සේවාදායකයින් අපහසුතාවයට පත් වූ බවත් රාජ්‍ය සංස්ථා හා දෙපාර්තමේන්තු ප්‍රධානීන් මුදල් අමාත්‍යාංශයට පැහැදිලි කර තිබෙනවා.\nඑම නිසා අත්‍යවශ්‍ය කටයුත්තක් ලෙස සලකමින් සිය ගිණුම් අදාළ රාජ්‍ය බැංකුවෙන් ඉවත් කොට වෙනත් බැංකු වෙත මාරු කිරීමට අවශ්‍ය පියවර ගන්නා ලෙසත් සංස්ථා හා දෙපාර්තමේන්තු ප්‍රධානීන් මුදල් අමාත්‍යාංශයෙන් ඉල්ලීමක් කර තිබෙනවා.",
       "URL": "https://www.hirunews.lk/330130/වර්ජන-නිසා-රාජ්‍ය-බැංකුවක්-අර්බුදයක-ගිණුම්-වසා-වෙනත්-බැංකු-වෙත-මුදල්-යවන-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=472"
}