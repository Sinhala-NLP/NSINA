{
       "Source": "hirunews",
       "Timestamp": "Friday, 26 March 2021 - 19:25",
       "Headline": "පොල්තෙල් සාම්පල තමන්ට ලැබී නොමැති බව කාර්මික තාක්ෂණ ආයතනය කියයි (වීඩියෝ)",
       "News Content": "පොල්තෙල් සාම්පල මේ දක්වා කාර්මික තාක්ෂණ ආයතනය වෙත ලැබී නොමැති බව එහි අධ්‍යක්ෂ ජනරාල් ආචාර්ය රාධිකා සමරසේකර ප්‍රකාශ කළා.\nඇය කියා සිටියේ අදාළ පොල්තෙල් ආනයනය කළ සමාගම, පාරිභෝගික අධිකාරිය හෝ මහජන සෞඛ්‍ය පරීක්ෂකවරුන් එම සාම්පල යොමුකළහොත් ඒ පිලිබඳව පරීක්ෂණ ආරම්භ කිරීමට කාර්මික තාක්ෂණික ආයතනයට හැකියාවක් පවතින බවයි.\nකෙසේ වෙතත්, වෙළද අමාත්‍ය බන්දුල ගුණවර්ධන අද පාර්ලිමේන්තුවේදී ප්‍රකාශ කළේ වෙළදපොළෙන් ලබා ගත් පොල්තෙල් සාම්පල වැඩිදුර පරීක්ෂණ සඳහා කාර්මික තාක්ෂණ ආයතනය වෙත යොමු කළ බවයි.\nපිළිකාකාරක අඩංගු බවට සෞඛ්‍ය අමාත්‍යාංශයේ ආහාර ආරක්ෂණ ඒකකය තහවුරු කළ පොල් තෙල් කිසිදු අයුරකින් වෙළෙදපොලට නිකුත් වී නොමැති බවට තහවුරු කරන බව රාජ්‍ය අමාත්‍ය අරුන්දික ප්‍රනාන්දු මහතා සදහන් කළා.\nඒ, පිළිකා කාරක ඇතුළත් පරිභෝජනයට නුසුදුසු පොල්තෙල් වෙළදපොළට නිකුත් වී ඇති බවට පළ වන වාර්තා සම්බන්ධයෙන් අදහස් දක්වමින්.\nමෙරට පරිභෝජනය සඳහා පසුගිය ජනවාරි සහ පෙබරවාරි මාස දෙක තුල රුපියල් බිලියන 10 කට වැඩි ප්‍රමාණයක් වැය කර පොල්තෙල් මෙට්‍රික් ටොන් 37,000ක් බදු සහන යටතේ ආනයනය කර තිබෙනවා.\nඑලෙස ආනයනය කළ පොල්තෙල් බහාලුම් 13ක ඇෆ්ලටොක්සීන් නම් පිළිකා කාරක අඩංගු බව සෞඛ්‍ය අමාත්‍යාංශයේ ආහාර ආරක්ෂණ ඒකකය මගින් රේගුවට දැනුම් දී තිබුණේ මේ මස 4 වනදායි.\nඑවැනි පසුබිමක් තුල එම පොල්තෙල් වෙළඳපොලට මුදා හැර ඇති බවට පසුගියදා මාධ්‍ය හමුවක් පවත්වමින් පාරම්පරික පොල්තෙල් නිෂ්පාදකරුවන්ගේ සංගමය චෝදනා කළා.\nඑමෙන්ම, පාර්ලිමේන්තු මන්ත්‍රී වෛද්‍ය කාවින්ද ජයවර්ධන අද පොලිස් මූලස්ථානයට පැමිණිල්ලක් ඉදිරිපත් කරනු ලැබුවේ සෞඛ්‍යයට අහිතකර පොල්තෙල් ආනයනය කළ ආයතනවලට එරෙහිව නීතිය ක්‍රියාත්මක කරන ලෙස ඉල්ලමින්.\nමේ අතර, අද ප්‍රමිති ආයතනය වෙත ගිය සමගි ජනබලවේගයේ පාර්ලිමේන්තු මන්ත්‍රීවරුන් වන නලින් බණ්ඩාර, ආචාර්ය හර්ෂ ද සිල්වා, සහ ජේ.සී.අලවතුවල පරිභෝජනයට නුසුදුසු පොල්තෙල් වෙළඳපොලේ පවතින බවට චෝදනා කර සිටියා.\nමේ අතර, විෂදියර ගබඩා කිරීමට භාවිත කළ බැරල් තුල පොල්තෙල් සහ ෆාම් ඔයිල් අසුරා බෙදා හැරි බවට වරද පිළිගත් ව්‍යාපාරියෙකුට මාලිගාකන්ද මහේස්ත්‍රාත් අධිකරණය රුපියල් 60,000ක දඩයක් නියම කළා.\nව්‍යාපාරිකයා සමඟ අත්අඩංගුවට ගත් අදාළ පොල්තෙල් තොගය විනාශ කරන ලෙසයි කොළඹ මහනගර සභාවේ මහජන සෞඛ්‍ය පරීක්ෂකවරුන්ට අධිකරණය නියෝග කළේ.\nමෙලෙස දඩ නියම කෙරුණේ කොළඹ 13 ආදුරුප්පු වීදියේ පදිංචි ව්‍යාපාරිකයෙකුටයි.\nසැකකරු අඛන්ඩව එම වරද සිදුකරන්නේ නම් යළි අත්අඩංගුවට ගෙන තමා හමුවටම ඉදිරිපත් කරන ලෙස ද මාලිගාකන්ද මහේස්ත්‍රාත් කෝසල සේනාධීර මහජන සෞඛ්‍ය පරීක්ෂකවරුන්ට නියෝග කළා.",
       "URL": "https://www.hirunews.lk/266638/පොල්තෙල්-සාම්පල-තමන්ට-ලැබී-නොමැති-බව-කාර්මික-තාක්ෂණ-ආයතනය-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2061"
}