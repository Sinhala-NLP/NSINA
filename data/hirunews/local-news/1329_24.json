{
       "Source": "hirunews",
       "Timestamp": "Sunday, 27 February 2022 - 14:30",
       "Headline": "මෙරට යුක්රේන සංචාරකයින්ගේ වීසා කාලය දීර්ඝ කෙරෙයි (වීඩියෝ)",
       "News Content": "රුසියානු හා යුක්රේන ගැටුම හේකුවෙන් සිය රට බලා යාමට නො හැකිව සිටින යුක්රේන සංචාරකයන්ගේ වීසා කාලය දීර්ඝ කිරීමට රජයේ අවධානය යොමු වී තිබෙනවා.\nසංචාරක ඇමති ප්‍රසන්න රණතුංග පෙන්වා දෙන්නේ හෙට (28) පැවැත්වෙන අමාත්‍ය මණ්ඩල රැස්වීමට මෙ සම්බන්ධයෙන් කරුණු ඉදිරිපත් කරන බවයි.\nදැනටමත් මේ පිළිබඳ විදේශ කටයුතු අමාත්‍යාංශය ආගමන විගමන ‍දෙපාර්කමේන්තුව සමග සාකච්ඡාකරමින් සිටින බවද ඔහු පෙන්වා දෙනවා.\nසංචාරකයන් සදහා වීසා ලබා දෙන්නේ අවම මාසයක කාලයකට බැවින් මේ වන විට මෙරට රැඳී සිටිට යුක්රේන ජාතිකයන්ගේ වීසා අවසන් වන කාලය ද සැලකිල්ලට ගෙන අවශ්‍ය ඉදිරි පියවර ගැනීමට යි මින් අපේක්ෂා කෙරෙන්නේ.\nසංචාරක සංවර්ධන අධිකාරියේ වාර්තාවලට අනුව මේ වන විට යුක්රේන සංචාරකයන් 4000කට ආසන්න පිරිසක් මෙරට රැදී සිටින අතර, මෙරට රැදී සිටින රුසියානු සංචාරකයන් සංඛ්‍යාව 11500කට ආසන්න ප්‍රමාණයක්.\nමේ අතර, රුසියාව විසින් ‍යුක්‍රේන රාජ්‍යය ආක්‍රමණය කිරීමට එරෙහිව ලෝකයේ විවිධ රාජ්‍යයන් තුළ ඊට සිය අප්‍රසාදය පළ කෙරෙමින් විරෝධතා සංවිධානය කර තිබෙනවා.\nඑවැනි ම විරෝධතා කිහිපයක් මෙරට තුළදිත් මේ දිනවල පැවැත්වෙන අයුරු දැකිය හැකියි.\nඒ මෙරටට සංචාරකයින් ලෙස පැමිණ සිටින යුක්‍රේන ජාතිකයින් විසින්.\nඑම යුක්‍රේන ජාතිකයින් සිය රටට යාමට නොහැකිව සිටින අතර, ඔවුන් රුසියානු ජනපති ව්ලැද්මීර් පුටින්ට දැඩි දොස් පවරනවා.\nඔවුන් කියා සිටින්නේ, මෙවැනි යුදමය තත්ත්වයක් තුළ සිය මව්‍ රට දැඩි අසීරුවකට පත්ව ඇති බවත්, එතුළින් සිය වැසියන් බොහෝ ගණනක් ජීවිතක්ෂයට ද පත්ව ඇති බවයි.\nමෙම විරෝධතා ඊයේ (26) මහනුවර දළදා මාළිගාව ඉදිරිපිට පැවැත්වුණු අතර, අද (27) දින මාතර මිරිස්ස ප්‍රදේශයේ දී ද ගාල්ල - කොටුව ප්‍රදේශයේ දී ද පැවැත්වුණා.",
       "URL": "https://www.hirunews.lk/298192/මෙරට-යුක්රේන-සංචාරකයින්ගේ-වීසා-කාලය-දීර්ඝ-කෙරෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1329"
}