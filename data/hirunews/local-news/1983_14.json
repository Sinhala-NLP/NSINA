{
       "Source": "hirunews",
       "Timestamp": "Saturday, 01 May 2021 - 13:20",
       "Headline": "මහ මුහුදේදී අකුණුසැර වැදීමෙන් ධීවරයින් දෙදෙනෙකු මරුට",
       "News Content": "කල්මුණේ සයින්දමරුදු ප්‍රදේශයෙන් මුහුදු ගිය ධීවර යාත්‍රාවකට අකුණුසැර වැදීමෙන් එහි ගමන් ගත් දෙදෙනෙකු ජීවිතක්ෂයට පත්ව තවත් දෙදෙනෙකු තුවාල ලබා තිබෙනවා.\nඊයේ අලුයම් කාලයේදී සිදුවූ මෙම අනතුරෙන් මිය ගොස් ඇත්තේ කල්මුණේ පදිංචි ධීවරයින් දෙදෙනෙක්. ඔවුන්ගේ සිරුරු ඊයේ පස්වරුවේ ගොඩබිම වෙත රැගෙනවිත් ඇති අතර තුවාල ලැබූවන් කල්මුණේ - අෂ්රොෆ් රෝහලට ඇතුළත් කර තිබෙනවා.\nමේ අතර, පවතින වැසි තත්ත්වයේ වැඩිවීමක් ඉදිරි දින කිහිපයේදී අපේක්ෂා කරන බව කාලගුණ විද්‍යා දෙපාර්තමේන්තුව පවසනවා.\nඒ අනුව බස්නාහිර, සබරගමුව, මධ්‍යම සහ ඌව පළාත්වලට මෙන්ම ගාල්ල, මාතර සහ පොළොන්නරුව දිස්ත්‍රික්ක වලට මිලිමීටර් 100 ඉක්මවූ වැසි ඇති විය හැකියි.\nගිගුරුම් සහිත වැසි පවතින විට තද සුළං ද ඇති විය හැකි අතර, අකුණු අනතුරු සම්බන්ධයෙන් අවදානයෙන් පසුවන ලෙස කාලගුණ විද්‍යා දෙපාර්තමේන්තුව ජනතාවගෙන් ඉල්ලා සිටියා.",
       "URL": "https://www.hirunews.lk/270087/මහ-මුහුදේදී-අකුණුසැර-වැදීමෙන්-ධීවරයින්-දෙදෙනෙකු-මරුට",
       "Category": "Local News",
       "Parent URL": "https://www.hirunews.lk/local-news.php?pageID=1983"
}