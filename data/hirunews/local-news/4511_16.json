{
       "Source": "hirunews",
       "Timestamp": "Thursday, 18 May 2017 - 15:53",
       "Headline": "ගස් කඩා වැටීමෙන් මාර්ග කිහිපයක් අවහිර වෙයි - කැළණිවැලි දුම්රිය ධාවනයටත් බාධා",
       "News Content": "ගස් කඩා වැටීම හේතුවෙන් කොළඹ අවට මාර්ග කිහිපයක් අවහිර වී තිබෙනවා.\nපොලිසිය සඳහන් කළේ ගසක් කඩා වැටීමෙන් කොටුව ලෝටස් මාර්ගය ද අවහිර වී ඇති බවයි.\nඑමෙන්ම පැවති අධික සුළං තත්වය සහ වර්ෂාව හේතුවෙන් මරදාන ගිනි නිවීමේ මධ්‍යස්ථානය අසල / පිටකොටුව ට්‍රැක්ටර් සංස්ථා හංදිය අසල සහ බණ්ඩාරනායක සම්මන්ත්‍රණ ශාලාව පිටුපස බුලස් පටුමග යන ස්ථානවලදී ද මාර්ගයට ගස් පෙරලී තිබෙනවා.\nමේ හේතුවෙන් එම ප්‍රදේශවල ද රථ වාහන තදබදයක් පවතින බවයි පොලිසිය කියාසිටියේ.\nකැළණිතිස්ස විදුලි බලාගාරය අසල බණ්ඩාරනායක වටරවුමේ කන්ටේනරයක් පෙරලී යාම හේතුවෙන් දෙමටගොඩ / බොරැල්ල සහ පුංචිබොරැල්ල අවට රථ වාහන තදබදය තවමත් පවතින බව ද පොලිසිය සඳහන් කළා.\nමේ හේතුවෙන් හැකිතාක් විකල්ප මාර්ග භාවිත කර මාර්ග තදබදය අවම කිරීමට සහය වන ලෙසට පොලිසිය මහජනතාවට සහ රියදුරන්ට දැනුම් දෙනවා.\nමේ අතර නුගේගොඩ සහ පැගිරිවත්ත අතර ප්‍රදේශයේදී ගසක් කඩා වැටීම හේතුවෙන් කැළණිවැලි මාර්ගයේ දුම්රිය ධාවනයට බාධා මතුවී තිබෙනවා.\nකඩා වැටුණු ගස ඉවත් කිරීම සදහා මේ වනවිටත් කණ්ඩායමක් යොදවා ඇති බවයි පාලක මැදිරියේ ප්‍රකාශකයෙකු හිරු ප්‍රවෘත්ති අංශයට සදහන් කළේ.\nමේ හේතුවෙන් දුම්රිය කිහිපයක් ප්‍රමාද විය හැකි බවයි දුම්රිය පාලක මැදිරිය සඳහන් කළේ.\nඑසේම, අධික වර්ෂාව හේතුවෙන් කිරිබත්ගොඩ පොදු වෙළද සංකීර්ණයේ ඉදිරිපිට ඉදිකර තිබූ වෙසක් තොරණ ද අද කඩා වැටුණා.\nඑහිදී කිසිවෙකුටත් හානි සිදුව නොමැති අතර අසළ තිබූ වාහන 4කට අලාභ හානි සිදුව ඇති බවයි පොලිසිය සදහන් කළේ.",
       "URL": "https://www.hirunews.lk/161608/ගස්-කඩා-වැටීමෙන්-මාර්ග-කිහිපයක්-අවහිර-වෙයි-කැළණිවැලි-දුම්රිය-ධාවනයටත්-බාධා",
       "Category": "Local News",
       "Parent URL": "https://www.hirunews.lk/local-news.php?pageID=4511"
}