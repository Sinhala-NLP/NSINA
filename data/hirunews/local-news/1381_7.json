{
       "Source": "hirunews",
       "Timestamp": "Wednesday, 02 February 2022 - 14:07",
       "Headline": "බිත්තර ප්‍රහාරය ගැන විමසීමට ජවිපෙ පොලිස් මූලස්ථානයට",
       "News Content": "කළගෙඩිහේන ප්‍රදේශයේ පසුගිය දා පැවති ජාතික ජන බලවේගයේ ගම්පහ දිස්ත්‍රික් සමුළුව සඳහා පැමිණි එහි නායක අනුර කුමාර දිසානායකගේ මෝටර් රථයට බිත්තර ප්‍රහාරයක් එල්ල කිරීමේ සිද්ධිය සම්බන්ධයෙන් විධිමත් පරීක්ෂණයක් සිදුකර සැකකරුවන් අත්අඩංගුවට ගන්නා ලෙස බල කරමින් ජනතා විමුක්ති පෙරමුණ අද (02) පොලිස් මූලස්ථානය වෙත පැමිණිල්ලක් ඉදිරිපත් කළා.\nඑහිදී අදහස් දක්වමින් එම පක්ෂයේ දේශපාලන මණ්ඩල සභික නීතිඥ සුනිල් වටගල කියා සිටියේ නිට්ටඹුව පොලීසියට පැමිණිලි දෙකක් ඉදිරිපත් කළ ද මේ දක්වා කිසිදු සැකකරුවෙකු අත්අඩංගුවට ගැනීමට පොලීසිය කටයුතු කර නොමැති බවයි.\nකෙසේ වෙතත්, නිට්ටඹුව පොලීසිය සදහන් කළේ බිත්තර ප්‍රහාරයක් එල්ල කිරීමේ සිද්ධියක් සම්බන්ධයෙන් මේ දක්වා සංවිධායකයින්ගෙන් කිසිදු පැමිණිල්ලක් ලැබී නොමැති බවයි.\nපැමිණිල්ල ඉදිරිපත් කිරීමට සංවිධායකයින් අද පොලීසියට පැමිණෙන බව දැනුම් දී ඇති බව ද එහි උසස් නිලධාරියෙකු සදහන් කළා.\nපසුගිය මස 28 වන දා පැවති මෙම රැස්වීමට බිත්තර ප්‍රහාරයක් එල්ල කිරීම සඳහා පැමිණි පුද්ගලයින් දෙදෙනෙකු එහි සිටි පිරිස් විසින් අල්ලා පොලීසියට භාර දුන් අතර ඔවුන් මේ වන විට පොලිස් ආරක්ෂාව මධ්‍යයේ වතුපිටිවල රෝහලේ ප්‍රතිකාර ලබන බවයි වාර්තා වන්නේ.",
       "URL": "https://www.hirunews.lk/295953/බිත්තර-ප්‍රහාරය-ගැන-විමසීමට-ජවිපෙ-පොලිස්-මූලස්ථානයට",
       "Category": "Local News",
       "Parent URL": "https://www.hirunews.lk/local-news.php?pageID=1381"
}