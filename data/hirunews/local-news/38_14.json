{
       "Source": "hirunews",
       "Timestamp": "Monday, 11 September 2023 - 9:20",
       "Headline": "ඔන්ලයින් ක්‍රමයට ගෘහවිදුලි උපකරණ ඇණවුම් කර වංචා කළ පුද්ගලයෙකු අත්අඩංගුවට",
       "News Content": "ඔන්ලයින් ක්‍රමයට ගෘහවිදුලි උපකරණ ගෙන්වා දොඩන්ගොඩ හුවමාරු මධ්‍යස්ථානයක් උපයෝගී කර ගනිමින් මහා පරිමාණයෙන් ගෑස් උඳුන් සහ රයිස් කුකර් වංචා කළ පුද්ගලයෙකු කළුතර කොට්ඨාස අපරාධ විමර්ශන ඒකකය විසින් අත්අඩංගුවට ගෙන තිබෙනවා.\nමෙම සැකකරුට රුපියල් ලක්ෂ 12 කට අධික වටිනාකමකින් යුත් ගෘහ විදුලි උපකරණ වංචනික ලෙස ලබාගැනීම සහ රුපියල් ලක්ෂ 6 කට අධික වටිනාකමකින් යුත් ගෑස් ලිප් තොගයක් වංචනික ලෙස රැගෙන යාමේ සිද්ධීන් දෙකක් සම්බන්ධයෙන් පැමිණිලි ලැබී තිබෙනවා.\nඒ අනුව ඊයේ (10) අත්අඩංගුවට ගත් සැකකරු වයස අවුරුදු 33 ක වේයන්ගොඩ ප්‍රදේශයේ පදිංචිකරුවෙක්.\nමොහු වංචනික ලෙස ලබාගත් ගෑස් උඳුන් 143 ක් සහ රයිස් කුකර් 48 ක් පොලිසිය සොයාගත් බවයි වාර්තා වන්නේ.\nවිමර්ශනවලදී අනාවරණය වුයේ සැකකරු මාතර සහ ගාල්ල ඇතුලු ප්‍රදේශවල විදුලි උපකරණ වෙළඳසැල් පවත්වාගෙන යන මුවාවෙන් ඇණවුම්පත් සකස් කර කොළඹ ප්‍රදේශයේ තොග ව්‍යාපාරිකයින් වෙතින් විදුලි උපකරණ ලබාගෙන ඇති බවයි.\nඅදාළ සැකකරු එම උපකරණ තොගය දක්ෂිණ අධිවේගී මාර්ගය ඔස්සේ රැගෙන විත් දොඩන්ගොඩ හුවමාරුවේදී ඉන් කොටසක් ලබාගෙන ඉතිරිය ඇණවුම් කළ වෙළඳසැල් වෙත යොමු කරන ලෙස දන්වා ජංගම දුරකථනයද විසන්ධි කර සැඟව සිට ඇති බවයි වාර්තා වන්නේ.",
       "URL": "https://www.hirunews.lk/347883/ඔන්ලයින්-ක්‍රමයට-ගෘහවිදුලි-උපකරණ-ඇණවුම්-කර-වංචා-කළ-පුද්ගලයෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=38"
}