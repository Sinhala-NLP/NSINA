{
       "Source": "hirunews",
       "Timestamp": "Friday, 13 August 2021 - 7:41",
       "Headline": "විධායක ජනාධිපති ධුරය අත්‍යාවශ්‍ය බව නිදහස් පක්ෂය කියයි",
       "News Content": "මිශ්‍ර මැතිවරණ ක්‍රමයක අවශ්‍යතාව සහ විධායක ජනාධිපති ක්‍රමය පවත්වාගෙන යාමේ අවශ්‍යතාව ශ්‍රී ලංකා නිදහස් පක්ෂය අවධාරණය කර තිබෙනවා.\nඒ මැතිවරණ හා ඡන්ද විමසීම් ව්‍යූහයේ නීතිරීති වල ප්‍රතිසංස්කරණ හඳුනා ගැනීම සහ අවශ්‍ය සංශෝධන ඉදිරිපත් කිරීම සඳහා වන පාර්ලිමේන්තු විශේෂ කාරක සභාවේදීයි.\nඊට අදාල යෝජනා ඔවුන් ලිඛිතව භාරදී ඇති අතර, නිදහස් පක්ෂ මහලේකම් රාජ්‍ය අමාත්‍ය දයාසිරි ජයසේකර එහිදී ප්‍රකාශ කර ඇත්තේ විධායක ජනාධිපති ක්‍රමය පවත්වාගෙන යාම අත්‍යාවශ්‍ය කරුණක් බවයි.\nජනාධිපතිවරණය සහ මහමැතිවරණය එකම දිනකදී පැවැත්වීමට ඇති හැකියාව මෙන්ම පළාත් සභා මැතිවරණය සහ පළාත් පාලන මැතිවරණය එකම දිනක පැවැත්වීමට ඇති හැකියාව පිළිබඳව විශේෂයෙන් සොයා බැලිය යුතු බව ද ඔහු එහිදී ප්‍රකාශ කර තිබෙනවා.\nපළාත් සභා බලය විමධ්‍යගත කිරීමේදී දිස්ත්‍රික් සභා ක්‍රමයක් හඳුන්වාදීමේ අවශ්‍යතාවය ද මෙහිදී නිදහස් පක්ෂය අවධාරණය කළා.\nමැතිවරණ වලදී සෑම පක්ෂයකටම සාධාරණ ප්‍රචාරණ අවස්ථා පැවතිය යුතු බවයි එක්සත් ජනතා නිදහස් සන්ධානය වෙනුවෙන් අදහස් දැක්වූ අමාත්‍ය මහින්ද අමරවීර ප්‍රකාශ කර ඇත්තේ.\nරාජ්‍ය අමාත්‍ය ලසන්ත අලගියවන්න, පොදුජන එක්සත් පෙරමුණ වෙනුවෙන් අදහස් පළ කළ අතර, මැතිවරණ ප්‍රචාරණ වියදම් අවම කිරීම සම්බන්ධයෙන් ද අවධානය යොමුකළා.\nසියලු ජනකොටස් වල අයිතීන් ආරක්ෂා වන නව මැතිවරණ ක්‍රමයක් ස්ථාපිත කිරීමක් අවශ්‍ය බව ලංකා සමසමාජ පක්ෂය වෙනුවෙන් කාරක සභාවේදී අදහස් දැක්වූ පාර්ලිමේන්තු මන්ත්‍රී මහාචාර්ය තිස්ස විතාරණ ප්‍රකාශ කර තිබෙනවා.\nදේශපාලනයේ කාන්තා නියෝජනය ඉහළ නැංවීමට අවධානය යොමුකළ යුතු බව විකල්ප ප්‍රතිපත්ති කේන්ද්‍රය කාරක සභාව හමුවේ ප්‍රකාශ කළා.",
       "URL": "https://www.hirunews.lk/279563/විධායක-ජනාධිපති-ධුරය-අත්‍යාවශ්‍ය-බව-නිදහස්-පක්ෂය-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1757"
}