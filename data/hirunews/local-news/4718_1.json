{
       "Source": "hirunews",
       "Timestamp": "Monday, 09 January 2017 - 8:08",
       "Headline": "ලොතරැයි අලෙවි නියෝජිතයන්ගෙන් යළි අනතුරු ඇගවීමක්",
       "News Content": "ලොතරැයි පතක මිල රුපියල් 30 දක්වා ඉහළ නැංවීම සහ අලෙවි නියෝජිතවරුන්ට ලබාදෙන කොමිස් මුදල වැඩි නොකිරීමට එරෙහිව යළි වෘත්තීය ක්‍රියාමාර්ගයකට එළඹීමට සමස්ත ලංකා ලොතරැයි අලෙවි නියෝජිතයින්ගේ සංගමය තීරණය කර තිබෙනවා.\nඑහි ප්‍රධාන ලේකම් බී.එස්.එස්. මදරසිංහ හිරු ප්‍රවෘත්ති අංශයට සදහන් කළේ ලොතරැයි පතක මිල රුපියල් 30 දක්වා ඉහළ නැංවීමත් සමඟ ලොතරැයි අලෙවිය ද සියයට 50කින් පමණ පහත බැස ඇති බවයි.\nලොතරැයි පතක මිල ඉහළ නැංවීම සහ තමන්ට ලබාදෙන කොමිස් මුදල වැඩි නොකිරීමට එරෙහිව අලෙවි නියෝජිතයින් දින 5 ක් පුරා ලොතරැයි අලෙවියෙන් වැළකී සිටියා.\nමොවුන්ගේ ගැටළු සම්බන්ධයෙන් පසුගිය පස්වෙනිදා ජනාධිපති මෛත්‍රීපාල සිරිසේන සමඟ සාකච්ඡාවක් සිදුකළ අතර, ඉන් අනතුරුවයි තාවකාලිකව එම වර්ජනය අවසන් කෙරුණේ.\nකෙසේ වෙතත් මෙතෙක් තම ගැටළුවලට නිසි විසඳුමක් ලබා දී නොමැති බවයි සමස්ත ලංකා ලොතරැයි අලෙවි නියෝජිතයින්ගේ සංගමයේ  ප්‍රධාන ලේකම් බී.එස්.එස්. මදරසිංහ කියා සිටියේ.",
       "URL": "https://www.hirunews.lk/151610/ලොතරැයි-අලෙවි-නියෝජිතයන්ගෙන්-යළි-අනතුරු-ඇගවීමක්",
       "Category": "Local News",
       "Parent URL": "https://www.hirunews.lk/local-news.php?pageID=4718"
}