{
       "Source": "hirunews",
       "Timestamp": "Wednesday, 14 July 2021 - 19:16",
       "Headline": "ගුරුවරුන් අදත් offline (වීඩියෝ)",
       "News Content": "ලංකා ගුරු සේවා සංගමය ඇතුලු‍ ගුරු සංගම් 14ට අයත් ගුරුවරුන් සියලු‍ම ඔන්ලයින් ඉගැන්වීම් කටයුතු වලින් ඉවත් වීමේ වෘත්තීය ක්‍රියාමාර්ගයට සමගාමීව අද දිවයිනේ ප්‍රදේශ කිහිපයක විරෝධාතා පවත්වනු ලැබුවා.\nගුරු විදුහල්පති වෘත්තිය ක්‍රියාමාර්ගය අද තුන්වන දිනටත් ක්‍රියාත්මක අතර, එනිසාවෙන් උසස් පෙළ විභාගයට අයදුම් කිරීමේ කටයුතුවලට අද දිනයේත් බාධා එල්ල වුණා.\nමේ අතර, වෘත්තීය සමිති නියෝජිතයන් පිරිස තවමත් නිරෝධායන මධ්‍යස්ථානවල රඳවා සිටින අතර ඔවුන් අදත් කඳවුර තුල විරෝධතාවක් සංවිධාන කර තිබුණා.\nඑසේම, වෘත්තීය සමිති නියෝජිතයන් නිරෝධායනයට යොමු කිරීමට එරෙහිව සහ බහුජන සංවිධාන කිහිපයක් අද රථ පෙළපාලියක නිරත වුණා.\nඒ, නිරෝධායනය මුවාවෙන් සිදුකරන මර්දනය නතර කරන ලෙස රජයට බල කරමින්.\nවිරෝධතා පුවරු ප්‍රදර්ශනය කරමින් ගමන් කළ රථ පෙළපාලිය කොළඹ - නෙළුම් පොකුණ අසලින් ආරම්භ කර ලිප්ටන් වටරවුම, මරදාන, ටෙක්නිකල් හන්දිය, කොටුව, ජනාධිපති ලේකම් කාර්යාලය සහ කොල්ලු‍පිටිය හරහා විහාරමහා දේවි උද්‍යානය අසලට පැමිණියා.\nකළුතර දිස්ත්‍රිකයේ ගුරුවරුන් සහ විදුහල්පතිවරුන් පිරිසක් ද අද දහවල් විරෝධතා පුවරු  ප්‍රදර්ශනය කරමින් බේරුවල සිට පානදුර  දක්වා යතුරුපැදි පෙළපාලියක් පවත්වනු ලැබුවා.\nමේ අතර, යෝජිත කොතලාවල ආරක්ෂක විශ්ව විද්‍යාල පනත් කෙටුම්පත සම්බන්ධයෙන් අන්තර් විශ්ව විද්‍යාලයීය ශිෂ්‍ය බල මණ්ඩලය සහ විපක්ෂ නායක සංජිත් ප්‍රේමදාස අතර සාකච්ඡාවක් විපක්ෂ නායක කාර්යාලයේදී ඊයේ රාත්‍රියේ පැවැත්වුණා.\nමේ අතර අධ්‍යාපන අමාත්‍ය මාහාචාර්ය ජී.එල්.පීරිස්  අද මාධ්‍ය වෙත අදහස් දක්වමින් කියා සිටියේ ගැටළු සාකච්ඡා කර විසදා ගැනිමේ හැකියාවක් පවතින බවයි.\nවර්ජනය ක්‍රියාත්මක වුවද ඇතැම් පාසල්වල ගුරුවරුන් අඛණ්ඩව ඔන්ලයින් ඉගැන්වීම් කටයුතු සිදුකරන අයුරු ද දක්නට ලැබුණා.",
       "URL": "https://www.hirunews.lk/276976/ගුරුවරුන්-අදත්-offline-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1820"
}