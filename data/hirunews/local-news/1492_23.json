{
       "Source": "hirunews",
       "Timestamp": "Wednesday, 15 December 2021 - 13:08",
       "Headline": "නීතිපතිගෙන් අධිකරණයට විශේෂ දැනුම් දීමක්",
       "News Content": "හිටපු ආරක්ෂක ලේකම් හේමසිරි ප්‍රනාන්දුට එරෙහි නඩුවෙහි පැමිණිල්ල වෙනුවෙන් සාක්ෂි ලබාදීමට හිටපු ජාතික බුද්ධි ප්‍රධානී සිසිර මෙන්ඩිස්ට කැදවීමක් නො කරන බව නීතිපතිවරයා ත්‍රිපුද්ගල මහාධිකරණයට දැනුම් දුන්නා.\nඒ, පාස්කු ප්‍රහාරය වලක්වාගැනීමට කටයුතු නොකළ බවට හිටපු ආරක්ෂක ලේකම්වරයාට එරෙහි නඩුව අද විභාගට ගනු ලැබූ අවස්ථාවේදීයි.\nමෙම නඩුව අද පෙරවරුවේ කැද වූ අවස්ථාවේදී එය තාවකාලිකව කල් තැබුණේ, හිටපු ජාතික බුද්ධි ප්‍රධානී සිසිර මෙන්ඩිස් මෙම නඩුවේ සාක්ෂි දීමට තරම් සුදුසු මානසික සහ කායික තත්ත්වයක සිටී දැයි පරීක්ෂා කොට වාර්තාවක් ඉදිරිපත් කරන ලෙසට කොළඹ ප්‍රධාන අධිකරණ වෛද්‍ය නිලධාරීවරයාට නියම කරන්නැයි නීතිපතිවරයා කළ ඉල්ලීම සම්බන්ධයෙන් තීන්දුවක් ලබාදීම සඳහායි.\nපසුව යළි මෙම නඩුව විභාග කිරීමට කැඳවනු ලැබූ අවස්ථාවේ එම ඉල්ලීම ඉවත දැමූ විනිසුරු මඩුල්ල සිසිර මෙන්ඩිස්ගෙස් සාක්ෂි ලබා ගැනීමට තීරණය කළා.\nඒ අනුවයි හිටපු ජාතික බුද්ධි ප්‍රධානීයා එම නඩුවේ සාක්ෂිකරුවෙකු ලෙස කැඳවන්නේ ද නැද්ද යන්න සම්බන්ධයෙන් නීතිපතිවරයා අධිකරණයට දැනුම් දීම සදහා යළි නඩුව තාවකාලිකව කල් දැමුණේ.\nඉන් පසුව නීතිපතිවරයා වෙනුවෙන් පෙනී සිටි නියෝජ්‍ය සොලිසිටර් ජනරාල් සුදර්ශන ද සිල්වා ත්‍රිපුද්ගල මහාධිකරණයට දැනුම් දුන්නේ, හිටපු බුද්ධි ප්‍රධානියාට මෙම නඩුවේ සාක්ෂිකරුවෙකු ලෙස කැදවීමක් නොකරන බවයි.\nත්‍රිපුද්ගල මහාධිකරණ විනිසුරුවරුන් වන නාමල් බලල්ලේ, ආදිත්‍ය පටබැදි සහ මොහොමඩ් ඉර්ෂඩීන් හමුවේ මෙම නඩු විභාගය සිදු කෙරුණා.",
       "URL": "https://www.hirunews.lk/291094/නීතිපතිගෙන්-අධිකරණයට-විශේෂ-දැනුම්-දීමක්",
       "Category": "Local News",
       "Parent URL": "https://www.hirunews.lk/local-news.php?pageID=1492"
}