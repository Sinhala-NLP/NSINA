{
       "Source": "hirunews",
       "Timestamp": "Saturday, 23 April 2022 - 19:42",
       "Headline": "පක්ෂ 11 විශ්වාසභංගයකට එක්වන ලකුණු - එන සතියේ තීරණාත්මක තීන්දුවක් (වීඩියෝ)",
       "News Content": "අන්තර්කාලීන ආණ්ඩුවක් පිහිටුවීම සඳහා අග්‍රාමාත්‍යවරයා ප්‍රමුඛ කැබිනට් මණ්ඩලය ඉවත් නොවන්නේ නම් සමගි ජනබලවේගය ගෙන එන විශ්වාසභංගයට සහය ලබාදීමට හෝ වෙනත් විශ්වාසභංගයක් ඉදිරිපත් කිරීමට ආණ්ඩුවේ ස්වාධීන වූ මන්ත්‍රී කණ්ඩායම සූදානම් වනවා.\nස්වාධීන වූ පාර්ලිමේන්තු මන්ත්‍රී වීරසුමන වීරසිංහ ප්‍රකාශ කළේ විපක්ෂයේ විශ්වාසභංගය පිළිබඳ එකඟත්වයක් නොමැති නම් සිය පාර්ශවය තුලින් විශ්වාසභංගයක් ගෙන ඒමට කටයුතු කරන බවයි.\nජාත්‍යන්තර මූල්‍ය අරමුදල සමග හෙටින් අවසන් වන සාකච්ඡාවලින් පසු ඉදිරි සතියේ ආණ්ඩුවේ ස්වාධීන වූ පක්ෂ එකොලහ ප්‍රජාතන්ත්‍රවාදී දේශපාලන ක්‍රියාමාර්ගයකට එළඹෙන බවද පාර්ලිමේන්තු මන්ත්‍රී වීරසුමන වීරසිංහ වැඩිදුරටත් සඳහන් කළා.\nමේ අතර, අන්තර්කාලීන ආණ්ඩුවක් පිහිටුවීමෙන් අනතුරුව පවතින අර්බුදකාරි තත්ත්වයට විසඳුම් ලබා ගැනීමේ සහය සඳහා විදේශීය තානාපතිවරුන් හමුවීමට ද ස්වාධීන වු මන්ත්‍රී කණ්ඩායම තීරණය කර තිබෙනවා.\nඒ අනුව, ඔවුන් චීන තානාපතිවරයා සහ රුසියානු තානාපතිවරයා හමුවී සාකච්ඡා කර තිබුණා.",
       "URL": "https://www.hirunews.lk/302639/පක්ෂ-11-විශ්වාසභංගයකට-එක්වන-ලකුණු-එන-සතියේ-තීරණාත්මක-තීන්දුවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1213"
}