{
       "Source": "hirunews",
       "Timestamp": "Monday, 20 June 2022 - 13:25",
       "Headline": "ශ්‍රී ලංකන් ගුවන් සමාගමෙන් නව අන්තර්ජාල ද්වාරයක්",
       "News Content": "ශ්‍රී ලංකන් ගුවන් සමාගම සංචාරක නියෝජිතයින්ට අත්‍යවශ්‍ය විවිධ මාතෘකා පිළිබඳ සවිස්තරාත්මක සහ යාවත්කාලීන තොරතුරු ලබාදීම වෙනුවෙන් අන්තර්ජාල ද්වාරයක් හඳුන්වා දීමට කටයුතු කොට තිබෙන බව වාර්තා වනවා.\nඑම අන්තර්ජාල ද්වාරය පසුගිය දා කොළඹ දී පැවැත්වූ සංචාරක නියෝජිතයින්ගේ ඇගයීම් සම්මාන උළෙලේ මුදා හරිනු ලැබුවා.\nශ්‍රී ලංකන් විකුණුම් කණ්ඩාය‍මේ සංකල්පයක් ලෙස ගුවන් සමාගමේ තොරතුරු තාක්ෂණ කණ්ඩායම හා එක්ව දියත් කළ මෙම අන්තර්ජාල ද්වාරය මගින් සංචාරක නියෝජිතායතන නිවැරදිව ස්ථානගත කිරීම සහ සංචාරක වෙළඳාමට ඔවුන්ගේ දායකත්වය වැඩි වශයෙන් ලබාගැනීමට බලාපොරොත්තු වනවා.\nජංගම දුරකතනය ඔස්සේ ද මෙම අන්තර්ජාල ද්වාරය වෙත පහසුවෙන් පිවිසීමට හැකි ලෙසයි මෙය නිර්මාණය කර ඇත්තේ.\nමෙම නව අන්තර්ජාල ද්වාරය හන්න්දුන්වා දීමේ වැඩසටහනට එක් වූ ශ්‍රීලංකන් ගුවන් සමාගමේ ශ්‍රී ලංකා සහ ඉන්දියන් සාගර කලාපයේ කළමනාකරු ජයන්ත අබේසිංහ පැවසුවේ, “ඕනෑම අර්බුදයක් කළමනාකරණය කිරීම සඳහා සන්නිවේදනය තමයි ප්‍රධාන වන්නේ. වසංගතය අතරතුර සංචාරක සීමා කිරීම් සහ ඒ ආශ්‍රිත විමසුම් පිළිබඳව පැයකට වරක් අපගේ වෙළඳ හවුල්කරුවන් සමඟ සන්නිවේදනය කිරීමට අප කටයුතු කරනවා. පුළුල් තොරතුරු පද්ධතියක අවශ්‍යතාවය ඉතා වැදගත් බව අප අවබෝධ කර ගත්තා. මෙම සංචාරක නියෝජිත අන්තර්ජාල ද්වාරය අපගේ කණ්ඩායමේ කාර්යක්ෂමතාව වැඩි කිරීමට උපකාරී වනු ඇත” යනුවෙන්.\nශ්‍රී ලංකන් ආයතන මේ සම්බන්ධයෙන් මාධ්‍ය නිවේදනයක් ද නිකුත් කරනු ලැබුවා.",
       "URL": "https://www.hirunews.lk/307667/ශ්‍රී-ලංකන්-ගුවන්-සමාගමෙන්-නව-අන්තර්ජාල-ද්වාරයක්",
       "Category": "Local News",
       "Parent URL": "https://www.hirunews.lk/local-news.php?pageID=1081"
}