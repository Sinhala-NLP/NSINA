{
       "Source": "hirunews",
       "Timestamp": "Wednesday, 05 April 2017 - 18:57",
       "Headline": "හම්බන්තොට ගිවිසුම ගැන ජනපතිගෙන් අස්ගිරි සහ මල්වතු පාර්ශවයට සහතිකයක්",
       "News Content": "හම්බන්තොට වරාය පැවරීමට අදාළ ගිවිසුම අත්සන් කිරීමේදි රටේ ආරක්ෂාවට තර්ජනයක් නොවන පරිදි එය සිදුකරන බවට ජනාධිපතිවරයා මල්වතු සහ අස්ගිරි පාර්ශවයන් හි මහා සංඝ රත්නය වෙත ප්‍රකාශ කර තිබෙනවා.\nඅදාළ ගිවිසුම අත්සන් තබන චීන සමාගමේ ප්‍රධානියාද අද පස්වරුවේ තමන් හමුවන බව ජනාධිපතිවරයා ප්‍රකාශ කළ බවයි අස්ගිරි පාර්ශවයේ ලේඛකාධිකාරී ආචාර්ය පූජ්‍ය මැදගම ධම්මානන්ද හිමියන් ප්‍රකාශ කළේ.\nඅස්ගිරි සහ මල්වතු පාර්ශවයේ කාරක මහා සංඝ සභා කළ ඉල්ලීමකට අනුව ජනාධිපතිවරයාගේ සහභාගීත්වයෙන් මහනුවර ජනාධිපති මන්දිරයේදී අද පෙරවරුවේ විශේෂ සාකච්ඡාවක් පැවැත්වුණා.\nඊට මල්වතු සහ අස්ගිරි පාර්ශවයන්හි අනුනායක හිමිවරුන් ඇතුලූ කාරක සංඝ සභා නියෝජනය කරන භික්ෂූන් වහන්සේලා එක්ව සිටියා.\nඑහිදී යෝජනා 21 කින් යුත් ලිපියක්ද මහා සංඝ රත්නය ජනාධිපතිවරයා වෙත භාරදුන් බවයි පූජ්‍ය මැදගම ධම්මානන්ද හිමියන් සඳහන් කළේ.\nඋතුර සහ නැගෙනහිරට සොයන දේශපාලන විසඳුම, ජනාධිපති බලතල තවදුරටත් ආරක්ෂා වන පරිදි හා මධ්‍යම රජයට බැඳීමක් ඇති විසඳුමක් විය යුතු බව අදාළ යෝජනාවල ඇතුළත් වනවා.\nඑසේම ශ්‍රී දළදා මාළිගාව ඉදිරිපිටින් දිවෙන දැනට වසා දමා ඇති මාර්ගය විවෘත නොකළ යුතු බවට වූ යෝජනාවක්ද ඊට ඇතුළත්.\nඑසේම විල්පත්තු රක්ෂිතය ආරක්ෂා කිරීම සඳහා ජනාධිපතිවරයා ගැසට් පත්‍රයක් නිකුත් කළාක් මෙන් දැනට වන සංරක්ෂණ දෙපාර්තමේන්තුව යටතේ ඇති අනෙකුත් රක්ෂිතයන්ද ගැසට් කර වනජීවී දෙපාර්තමේන්තුවට පවරා ගන්නා ලෙසයි මල්වතු සහ අස්ගිරි පාර්ශවවල කාරක මහා සංඝ සභාව ඉල්ලා ඇත්තේ.",
       "URL": "https://www.hirunews.lk/158578/හම්බන්තොට-ගිවිසුම-ගැන-ජනපතිගෙන්-අස්ගිරි-සහ-මල්වතු-පාර්ශවයට-සහතිකයක්",
       "Category": "Local News",
       "Parent URL": "https://www.hirunews.lk/local-news.php?pageID=4577"
}