{
       "Source": "hirunews",
       "Timestamp": "Tuesday, 20 July 2021 - 20:02",
       "Headline": "රිෂාඩ්ගේ නිවසේ සිටියදි මියගිය දැරියට සාධාරණයක් ඉල්ලා විරෝධතා (වීඩියෝ)",
       "News Content": "හිටපු අමාත්‍ය රිෂාඩ් බදියුදීන්ගේ කොළඹ පිහිටි නිවසෙහි මෙහෙකාර සේවයේ නිරතව සිටියදී සිරුරට ගිනි ඇවිලීමෙන් මියගිය16 හැවිරිදි බාල වයස්කාර දැරියට සාධාරණයක් ඉටු කරන්නැයි ඉල්ලා අදත් විරෝධතා පැවැත්වුණා.\nමේ අතර මෙම සිද්ධිය සම්බන්ධයෙන් අද පාර්ලිමේන්තුවේදීද කතා බහක් ඇති වුණා.\nහිටපු අමාත්‍ය රිෂාඩ් බදියුදීන්ගේ කොළඹ පිහිටි නිවසේ මෙහෙකාර සේවයට ඉෂාලිනී ජූඩ් නමැති මෙම දැරිය පැමිණ තිබුණේ තැරැව්කරුවෙකු මාර්ගයෙන්.\nපසුගිය 3 වනදා ඇය පිලිස්සුම් තුවාල සහිතව කොළඹ ජාතික රෝහලට ඇතුළත් කෙරුණු අතර එහි ප්‍රතිකාර ලබමින් සිටියදී පසුගිය 15 වනදා මිය ගියා.\nපොලිසිය අධිකරණයට ඉදිරිපත් කළ වෛද්‍ය වාර්තාව අනුව හෙලි වී ඇත්තේ අදාළ දැරිය කාලාන්තරයක් තිස්සේ ලිංගික අපයෝජනයට ලක් කර ඇති බවයි.\nමෙම සිද්ධිය මුල් කර ගනිමින් අදාළ දැරියට සාධාරණය ඉටු කරන්නැයි ඉල්ලා නව ප්‍රජාතන්ත්‍රවාදි ජනතා පෙරමුණ රිෂාඩ් බදියුදීන් මන්ත්‍රීවරයාගේ කොළඹ පිහිටි නිවස ඉදිරිපිට අද පෙරවරුවේ විරෝධතාවක නිරත වුණා.\nඊට අමතරව මෙම සිද්ධිය සම්බන්ධයෙන් පරීක්ෂණයක් සිදු කරන්නැයි ඉල්ලා ප්‍රජාතන්ත්‍රවාදි ජනතා පෙරමුණේ නායක මනෝ ගනේෂන් මන්ත්‍රීවරයා ද අද පෙරවරුවේ පොලිස් මූලස්ථානයට පැමිණිල්ලක් ඉදිරිපත් කළා.\nඑමෙන්ම දැරියගේ මරණය සම්බන්ධයෙන් විධිමත් පරීක්ෂණයක් පවත්වන ලෙස ඉල්ලා හැටන් ඩයගම ප්‍රදේශයේ වතු කිහිපයක වතු කම්කරුවන් සහ වෘත්තීය සමිති නියෝජිතයන් දැරිය පදිංචිව සිටි ඩයගම ප්‍රදේශයේ අද විරෝධතාවක නිරත වුණා.\nඑමෙන්ම ඉෂාලිනි නමැති මියගිය දැරියගේ දෙමාපියන් ද අද මාධ්‍ය හමුවක් කැඳවමින් කරුණු පැහැදිළි කළා.\nමේ අතර රිෂාඩ් බදියුදීන් හිටපු අමාත්‍යවරයාගේ නිවසේ මෙහෙකාර සේවයේ නිරතව සිටියදී දැරියක මියයෑමේ සිද්ධිය සම්බන්ධයෙන් පාර්ලිමේන්තුවේදී අදහස් පළ වුණා.",
       "URL": "https://www.hirunews.lk/277536/රිෂාඩ්ගේ-නිවසේ-සිටියදි-මියගිය-දැරියට-සාධාරණයක්-ඉල්ලා-විරෝධතා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1807"
}