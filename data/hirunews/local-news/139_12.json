{
       "Source": "hirunews",
       "Timestamp": "Sunday, 30 July 2023 - 16:05",
       "Headline": "LPL පළමු තරගයට ජැෆ්නා කිංග්ස් සහ කලම්බු ස්ට්‍රයිකස්ක අද තරග බිමට",
       "News Content": "ලංකා ප්‍රිමියර් ලීග් පන්දුවාර 20 ක්‍රිකට් තරගාවලියේ සිව්වැනි අදීරයේ සමාරම්භය අද කොළඹ ආර්.ප්‍රේමදාස ක්‍රීඩාංගණයේදී සනිටුහන් වීමට නියමිතයි.\nමෙවරත් සුපුරුදු පරිදි කණ්ඩායම් 5ක සහභාගීත්වයෙන් ක්‍රියාත්මක වන තරගාවලිය අද සිට ලබන මස පළමු වැනිදා දක්වා මුලික වටයේ තරග කොළඹ ආර්.ප්‍රේමදාස ක්‍රීඩාංගණයේදී පැවැත්වෙන අතර අනතුරුව මුලික වටයේ තරග පල්ලෙකැලේදී පැවැත්වීමට සැලසුම් කර තිබෙනවා.\nඑම තරග අගෝස්තු මස 4 වැනිදා සිට 8 වැනිදා දක්වා ක්‍රියාත්මකවීමට නියමිතයි.\nඉන් අනතුරුව අගෝස්තු මස 11 වැනිදා සිට ඉතිරි මුලික වටයේ තරග මෙන්ම අවසන් වටයේ තරග සහ අවසන් මහා තරගය ද පැවැත්වීමට නියමිතව ඇත්තේ කොළඹ ආර්.ප්‍රේමදාස ක්‍රීඩාංගණයේදී.\nඅවසන් මහා තරගය අගෝස්තු මස 20 වැනිදා පැවැත්වීමට නියමිතයි.\nමේ අතර තරගාවලියේ ශූරයින්ට පිරිනමනු ලබන කුසලානය කොළඹ අවට ප්‍රදර්ශනය කිරීම පසුගියදා සිදු කෙරුණු අතර එය ඊයේ කොළඹ නෙළුම් කුළුණ වෙත රැගෙන යෑම ද සිදු කරනු ලැබුවා.\nඒ කණ්ඩායම් පහේ නායකයින්ගේ සහභාගීත්වයෙන්.\nමෙවර ශූරයින්ට පිරිනමනු ලබන කුසලානය ඉවතලන ඇලුමිනියම් කෑන් ප්‍රතිචක්‍රීකරණය කර නිර්මාණය කර තිබීමත් කැපී පෙනෙනවා.\nඒ සදහා කෑන් 2523ක් භාවිතා කර තිබෙන අතර මෙලෙස ප්‍රතිචක්‍රීකරණය ලද කෑන් උපයෝගී කර ගනිමින් නිර්මාණය කරන ලද පළමු කුසලානය ද මෙය වනවා.\nLPL සමාරම්භක උත්සවය අද පස්වරු 5.30ට ආරම්භ වීමට නියමිතව තිබෙනවා.\nඅනතුරුව තරගාවලියේ සමාරම්භක තරගයේදී ජැෆ්නා කිංග්ස් කණ්ඩායම සහ කලම්බු ස්ට්‍රයිකස්ක ණ්ඩායම තරගබිමට පිවිසීමට නියමිතයි.\nඑම තරගය මෙරට වේලාවේන් අද රාත්‍රී 7.30ට ආරම්භ වනවා.",
       "URL": "https://www.hirunews.lk/343044/lpl-පළමු-තරගයට-ජැෆ්නා-කිංග්ස්-සහ-කලම්බු-ස්ට්‍රයිකස්ක-අද-තරග-බිමට",
       "Category": "Local News",
       "Parent URL": "https://www.hirunews.lk/local-news.php?pageID=139"
}