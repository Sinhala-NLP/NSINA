{
       "Source": "hirunews",
       "Timestamp": "Sunday, 07 May 2023 - 17:50",
       "Headline": "දිඹුලාගල රිය අනතුරකින් එක්දරු පියෙක් ජීවිතක්ෂයට",
       "News Content": "දිඹුලාගල මංසන්ධියේදී සිදු වූ රිය අනතුරකින් විදෙස් ගත වීමට අපේක්ෂාවෙන් සිටි එක්දරු පියෙකු ජීවිතක්ෂයට පත්වී තිබෙනවා.\nදරුවා සසුන්ගත කළ දිනයේදී ම රාත්‍රී දිඹුලාගල මංසන්ධියේදී ඔහු ගමන් කළ යතුරුපැදිය වෑන් රථයක ගැටීමෙන් මෙම අනතුර සිදුවී ඇති බවයි වාර්තා වන්නේ.\nමෙලෙස මියගොස් ඇත්තේ දිඹුලාගල සෝරුවිල දමිළ ගම්මානයේ පදිංචි පුද්ගලයෙක්.\nපසුගිය වෙසක් පොහොය දිනයේ දී තම අවුරුදු හයක් වයසැති එකම දමිළ පිරිමි දරුවා වන දිඹුලාගල ආරණ්‍ය සේනාසනයේදී සසුන්ගත කර තිබෙනවා.\nදරුවා සම්බුද්ධ ශාහයට පුජාකර විදෙස් ගතවීමටයි මෙම පියා අපේක්ෂාවෙන් සිට ඇත්තේ.\nදිඹුලාගල කුඩාවැව ගම්මානයේ පදිංචි වෑන් රථයේ රියදුරු අත්අඩංගුවට ගෙන ඇති බවයි අප ප්‍රාදේශීය වාර්තාකරු කියා සිටියේ.\nමෙම අනතුරෙන් එක් දරු පියා සමඟ ගමන් ගත් අනෙක් පුද්ගලයාද බරපතළ තුවාල ලබා පොළොන්නරුව මහ රෝහලට ඇතුළත් කර තිබෙනවා.\nඅනතුර සිදුවන විට ඔවුන් දෙදෙනාම ආරක්ෂිත හිස්වැසුම් පැළඳ නොසිටි බවටයි විමර්ෂණ වල දී අනාවරණය වී ඇත්තේ.\nමියගිය පුද්ගලයාගේ පුත්‍රයා වෙසක් පොහොය දින දිඹුලාගල ආරණ්‍ය සේනාසනයේදී සොරිවිල සිරිධම්මාලංකාර නමින් පැවිදි බිමට පිවිස ඇති අතර එම සාමනේර හිමි නමගේ මව ද මේ වනවිට විදෙස් ගතව සිටින බව සඳහන්.",
       "URL": "https://www.hirunews.lk/334516/දිඹුලාගල-රිය-අනතුරකින්-එක්දරු-පියෙක්-ජීවිතක්ෂයට",
       "Category": "Local News",
       "Parent URL": "https://www.hirunews.lk/local-news.php?pageID=362"
}