{
       "Source": "hirunews",
       "Timestamp": "Sunday, 03 January 2021 - 20:30",
       "Headline": "රුවන්ඩාවේ කෘමිනාශකය මෙරට පරිසරයට බලපෑමක් - පළිබෝධනාශක රෙජිස්ට්‍රාර් කියයි (වීඩියෝ)",
       "News Content": "සේනා දළඹු උවදුර මැඩලීම සඳහා රුවන්ඩාවේ හමුදා කෘෂි විශේෂඥයින් විසින් හඳුන්වා දුන් කෘමිනාශකය භෝග සඳහා හිතකර කෘමීන්ට අහිතකර විය හැකි බව පළිබෝධනාශක රෙජිස්ට්‍රාර් ආචාර්ය ජේ.ඒ. සුමිත් ප්‍රකාශ කරනවා.\nකෘෂිකර්ම අමාත්‍යාංශයේ ලේකම්වරයාට ලිපියක් යොමු කරමින් ඔහු සඳහන් කර ඇත්තේ එම කෘමිනාශකය ශ්‍රී ලංකාවේ පරිසරයට ද ඍණාත්මක බලපෑමක් ඇති කළ හැකි බවයි.\nසේනා දළඹුවන් මෙරට බඩඉරිඟු වගාව ඇතුළු වගා කිහිපයකටම හානි පැමිණවීමත් සමඟ බලධාරීන්ගේ අවදානය ඒ සම්බන්ධයෙන් යොමු වූ අතර, ජනාධිපති ගෝඨාභය රාජපක්ෂ ද කෘෂිකර්ම නිලධාරීන්ට දැනුම් දුන්නේ මේ පිළිබදව කඩිනමින් අවධානය යොමු කරන ලෙසයි.\nඅනතුරුව සේනා දළඹු උවදුර මර්දනය කිරීම සඳහා රුවන්ඩා ජාතික කෘෂි විශේෂඥයින් 06 දෙනෙකුගෙන් යුත් කණ්ඩායමක් මෙරටට කැදවනු ලැබුවා.\nඒ අනුව ඔවුන් විසින් පයිරෙත්‍රම් නැමති කෘමිනාශකය හඳුන්වා දී තිබූ අතර, පළිබෝධනාශක රෙජිස්ට්‍රාර්වරයා පවසන්නේ මෙම කෘමි නාශකය මී මැස්සන්, සමනයන්, මත්ස්‍යයින් ඇතුළු බොහෝ කෘමීන්ට දැඩි ලෙස අහිතකර බවයි.\nමෙම කෘමි නාශකය කෘත්‍රිම පයිරෙට්‍රොයිඞ් නැමති කෘමිනාශකයට සමාන වන අතර එය භාවිතය මෙරට තුළ දැඩි ලෙස සීමා කර ඇත්තේ මැසි මදුරුවන් වැනි පළිබෝධකයන්ගේ ප්‍රතිරෝධී වර්ධනයට ඉවහල් වන නිසා බව පළිබෝධනාශක රෙජිස්ට්‍රාර්වරයා යොමු කළ ලිපියේ දැක්වෙනවා.\nඑබැවින් මෙම කෘමිනාශකය පිළිබදව අවදානය යොමු කරන ලෙසයි ඔහු අමාත්‍යාංශ ලේකම්වරයාගෙන් ඉල්ලා ඇත්තේ.\nමේ අතර, කෘෂිකර්ම අමාත්‍යාංශ ලේකම් විශ්‍රාමික මේජර් ජෙනරාල් ඒ.කේ. සුමේධ පෙරේරාගෙන් මේ පිළිබදව අප කළ විමසීමකදී ඔහු කියා සිටියේ මෙරට ජෛව විවිධත්වයට අදාළ කෘමිනාශකයෙන් හානි පැමිණෙන්නේ නම්, එය භාවිතය වහාම තහනම් කරන බවයි.\nඑමෙන්ම, සේනා දළඹු මර්දනය සඳහා කෘෂිකර්ම දෙපාර්තමේන්තුව නිර්දේශ කළ කෘමිනාශක වර්ග 5ක් මේ වන විටත් භාවිතයට ගනිමින් පවතින බවයි අමාත්‍යාංශ ලේකම්වරයා තවදුරටත් සදහන් කළේ.\nමේ අතර, මෙරට තුළ නියාමනය කර ඇති පයිරෙත්‍රම් කෘමිනාශකයට සමාන පයිරෙට්‍රොයිඩ් කෘමිනාශකය මෙරටට වසරකදී ගෙන ඒමට හැක්කේ ලීටර් 8000ක් පමණක් වන අතර රුවන්ඩා ජාතික විශේෂඥයින් විසින් පයිරෙත්‍රම් කෘමිනාශක 1000ක් රැගෙන විත් ඇති බව ද සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න ප්‍රකාශ කළා.",
       "URL": "https://www.hirunews.lk/258692/රුවන්ඩාවේ-කෘමිනාශකය-මෙරට-පරිසරයට-බලපෑමක්-පළිබෝධනාශක-රෙජිස්ට්‍රාර්-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2236"
}