{
       "Source": "hirunews",
       "Timestamp": "Friday, 25 February 2022 - 15:02",
       "Headline": "යුක්රේනයට ආයුධ දුන් බවට චීනයෙන් ඇමෙරිකාවට චෝදනා",
       "News Content": "යුක්රේනයට අවි ආයුධ ලබා දීම සම්බන්ධයෙන් චීනය, ඇමෙරිකාවට චෝදනා කර තිබෙනවා.\nචීන විදේශ අමාත්‍යාංශයේ ප්‍රකාශිකා හුවා චුනින්ග් මාධ්‍ය හමුවකදී ප්‍රකාශ කර ඇත්තේ රුසියානු ආක්‍රමණයට පෙර ඇමෙරිකාව විසින් යුක්රේනයට ඇමෙරිකානු ඩොලර් බිලියන 5ක වටිනාකමකින් යුත් අවි ආයුධ ලබාදී ඇති බවයි.\nඑම අවිආයුධවල බර මෙට්‍රික් ටොන් දහසකට අධිකයි.\nයුද්ධයකට කැඳවන සියලු ඉල්ලීම්වලට චීනය විරුද්ධ බවත්, උත්සන්න වෙමින් පවතින ගැටුම් අවම කිරීම චීනයේ උත්සාහය බවත් එරට විදේශ අමාත්‍යාංශයේ ප්‍රකාශිකාව සඳහන් කර තිබෙනවා.\nචීනය රුසියාව සමග මිත්‍රත්වය පවත්වා ගන්නා අතරතුර එම මිත්‍රත්වයේ බලපෑම රුසියාව හා යුක්රේනය අතර ඇති ගැටුම් මැඩපැවැත්වීමට යොදා ගන්නා බවයි ඇය අදාළ මාධ්‍ය හමුවේදී වැඩිදුරටත් ප්‍රකාශ කර ඇත්තේ.\nමේ අතර යුක්රේනයේ කියෆ් අගනුවර අද දෙවන දිනටත් රුසියානු ගුවන් ප්‍රහාර සහ මිසයිල ප්‍රහාර ක්‍රියාත්මක වූ අතර, අනතුරු ඇඟවීමේ සයිරන් සංඥා හඬ නගරය පුරා පැතිරුණු බව විදෙස් වාර්තා සඳහන් කළා.\nමේ අතර යුක්රේන ජනාධිපති සෙලෙන්ස්කි බ්‍රිතාන්‍ය අග්‍රාමාත්‍ය බොරිස් ජොන්සන් වෙත ඇමතුමක් ලබාදෙමින් ප්‍රකාශ කර ඇත්තේ යුක්රේනයට සියලු පාර්ශවකරුවන්ගේ සහාය අත්‍යාවශ්‍ය වන බවයි.\nරුසියාවට එරෙහිව සම්බාධක දැඩි කරන ලෙස ද ඔහු බ්‍රිතාන්‍ය අගමැතිවරයාගෙන් ඉල්ලා තිබෙනවා.\nයුක්රේන අගනුවර අද පිපිරීම් රැසක් වාර්තා වූ අතර, එහි නවමහල් ගොඩනැගිල්ලක් ද ගිනිගැනීමට ලක්වුණා.\nලොව දරුණුතම න්‍යෂ්ටික අනතුර සිදුවූ චර්නෝබිල් බලාගාර පරිශ්‍රයේ ද මේ වනවිට රුසියානු හමුදා අතට පත්ව තිබෙනවා.\nඑම ප්‍රදේශයේ විකිරණශීලිතාව මේ වනවිට ඉහළ ගොස් ඇති බව යුක්රේන වැසියන් සමාජ මාධ්‍ය ඔස්සේ ප්‍රකාශ කළා.\nමේ අතර රුසියාව විසින් යුක්රේනය ආක්‍රමණය කිරීම පිළිබඳව විදේශ අමාත්‍යාංශය නිල නිවේදනයක් නිකුත් කර තිබෙනවා.\nඑහි සඳහන් වන්නේ යුක්රේනයේ ගැටුම්කාරී තත්වය මෑතකදී උත්සන්නවීම සම්බන්ධයෙන් ලක් රජය දැඩි කණස්සල්ලට පත්ව සිටින බවයි.\nඑමෙන්ම උපරිම සංයමයකින් කටයුතු කරමින් එදිරිවාදිකම් වහා නතර කිරීමටත්, කලාපය තුළ සාමය, ආරක්ෂාව සහ ස්ථාවර භාවය පවත්වාගැනීමටත් කටයුතු කරන ලෙස ලක් රජය සියලු පාර්ශවයන්ගෙන් ඉල්ලීමක්ද කළා.\nඑමෙන්ම අර්බුදය රාජතාන්ත්‍රික මට්ටමින් ඍජු සංවාදයකින් විසඳා ගැනීමට කටයුතු කිරීමේ අවශ්‍යතාවද ශ්‍රී ලංකාව අවධාරණය කරනවා.\nමේ අතර යුක්රේනය තුළ සිදුවන රුසියානු ආක්‍රමණය අද දෙවන දිනටත් ආරම්භ වී තිබෙනවා.\nඅද අලුයම මිසයිල ප්‍රහාර දෙකක් කිව් අගනුවරට එල්ල වූ බවයි වාර්තාවන්නේ.\nඊයේ සිදු වූ ගැටුම්වලින් යුක්රේනයේ පුද්ගලයන් 137කට අධික සංඛ්‍යාවක් ජීවිතක්ෂයට පත්ව ඇති බව එරට ජනාධිපතිවරයා සඳහන් කළා.\nමේ වන විට යුක්රේනයේ ඉලක්ක 83කට රුසියානු හමුදා ගුවන් ප්‍රහාර 203ක් එල්ල කර තිබෙනවා.\nරුසියානු හමුදා ප්‍රහාර හමුවේ යුක්රේනයේ පුද්ගලයන් 137 දෙනෙක් ජීවිතක්ෂයට පත්ව ඇති අතර 300කට අධික පිරිසක් තුවාල ලැබූ බව යුක්රේන ජනපති ව්ලදිමීර් සෙලෙන්ස්කි උපුටා දක්වමින් ජාත්‍යන්තර මාධ්‍ය වාර්තා කළා.\nමේ වන විට යුක්රේන හමුදා එල්ල කළ ප්‍රතිප්‍රහාර හමුවේ රුසියානු යුද ටැංකි 30ක්, ගුවන් යානා 7ක් සහ ප්‍රහාරක හෙලිකොප්ටර් 6ක් විනාශ කර තිබෙනවා.\nයුක්රේන ආරක්ෂක අංශ නිවේදනය කරන්නේ රුසියානු හමුදා භටයින් 800ක් පමණ යුක්රේන හමුදා ප්‍රහාරවලට ගොදුරුව ඇති බවයි.\nමේ වන විට රුසියානු හමුදා නැගෙනහිර යුක්රේනයේ ගුවන් තොටුපොළට සහ ඉන්ධන ගබඩා සංකීර්ණයක් විනාශ කර දමා ඇති අතර මැක්සාර් චන්ද්‍රිකා ඡායාරූපවල එම විනාශයන් සටහන්ව තිබුණා.\nයුක්රේනයේ අගනුවර පිහිටි බුද්ධි මූලස්ථාන ගොඩනැගිල්ලටද මිසයිල ප්‍රහාරයක් එල්ලව තිබුණා.\nෂෙල් ප්‍රහාර එල්ල කිරීම හේතුවෙන් යුක්රේනයේ ප්‍රදේශ රැසක ගොඩනැගිලිවලට හානි සිදුව තිබු අතර යුක්රේනයේ චර්නොබිල් න්‍යෂ්ඨික බලාගාරයේ පූර්ණ බලයත් රුසියානු හමුදාව නතු කරගෙන ඇති බවටයි වාර්තාවන්නේ.\nයම් හෙයකින් මෙම න්‍යෂ්ඨික බලාගාරයේ පිපිරීමක් සිදු වුවහොත් මනුෂ්‍ය වර්ගයාට එරෙහිව සිදුවන දැවැන්ත ඛේදවාචකයක්වනු ඇති බවට අනතුරු අඟවනවා.\nයුක්රේනයේ කාර්කිරී නුවරටද ඊයේ ප්‍රහාර එල්ල වූ බැවින් බියට පත් ජනතාව රැය පහන් කළේ උමං දුම්රිය මාර්ග තුළයි.\nමේ වන විට දහස් සංඛ්‍යාත වැසියන් ප්‍රධාන නගර හැරදමමින් යුක්රේනය අතහැර දමා යමින් සිටිනවා.\nඑවන් පසුබිමක යුක්රේන ජනාධිපතිවරයා ජාතිය අමතමින් ඉල්ලා සිටින්නේ ජාතියේ ආරක්ෂාව වෙනුවෙන් සියලු පුද්ගලයන්ට සටන් කිරීමට සූදානම්වන ලෙසයි.\nහැකිතරම් රුධිරය පරිත්‍යාග කරන ලෙසත් ජනාධිපතිවරයා ඉල්ලා සිටිනවා.\nඒ අනුව හමුදා රෝහල් ආශ්‍රිතව ජනතාව රුධිරය පරිත්‍යාග කරන අයුරු විදෙස් මාධ්‍ය වාර්තා කළා.\nමේ අතර යුද වැදීම සඳහා යාමට පෙර යුක්රේනයේ පුද්ගලයෙක් විවාහ ගිවිස ගන්නා ආකාරය දැක්වෙන පුවතකට ජාත්‍යන්තර මාධ්‍ය රැසකගේ අවධානය යොමුව තිබෙනවා.\nරාජ්‍යයක් අල්ලා ගැනීම වෙනුවෙන් දෙවන ලෝක යුද සංග්‍රාමයෙන් පසු යුරෝපය තුළ තනි රාජ්‍යයක් දියත් කළ දැවැන්තම යුද මෙහෙයුම මෙයවන බවයි ජාත්‍යන්තර යුද විශ්ලේෂකයින් පවසන්නේ.\nමේ අතර යුක්රේනය ආක්‍රමණයට එරෙහිව රුසියාවේ මොස්කව් සහ ශාන්ත පීටර්ස්බර්ග් ඇතුළු නගර 51ක විරෝධතා ආරම්භ වී තිබෙනවා.\nඊට සහභාගී වූ පුද්ගලයන් 1400 දෙනෙක් රුසියානු ආරක්ෂක අංශ සිය භාරයට ගනු ලැබුවා.\nමේ අතර රුසියාවට දැඩි සම්බාධක පැනවීමට ඔස්ට්‍රේලියානු රජයද පියවර ගෙන ඇති අතර අමෙරිකාවද රුසියානු ආර්ථිකය ඉලක්ක කර ගනිමින් සිය සම්බාධක දැඩිකර තිබෙනවා.\nමේ අතර රුසියානු - යුක්‍රේන අර්බුදය සම්බන්ධයෙන් ශ්‍රී ලංකාව මධ්‍යස්ථ ප්‍රතිපත්තියක් අනුගමනය කරන බව විදේශ අමාත්‍යාංශ ලේකම් මහාචාර්ය අද්මිරාල් ජයනාත් කොළඹගේ මහතා පවසනවා.\nමේ අතර රුසියානු - යුක්රේන අර්බුදයත් සමඟ ලෝක වෙළෙඳපොලේ බොරතෙල් මිල තවදුරටත් ඉහළ ගොස් ඇති අතර රන් මිලද ශීඝ්‍රයෙන් ඉහළ ගොස් තිබෙනවා.\nලෝක වෙළඳපොලේ රන් මිල ඉහළ යෑමත් සමඟ කැරට් 24 රන් පවුමක මිල රුපියල් 131500 දක්වාත්, කැරට් 22 රන් පවුමක මිල රුපියල් 119800 දක්වාත් ඉහළ ගොස් ඇති බවයි සමස්ත ලංකා ස්වර්ණාභරණ සංගමය සඳහන් කළේ.ී\nමේ අතර රුසියාවේ යුක්රේන ආක්‍රමණයත් සමඟ ලෝක වෙළඳපොලේ ඛනිජ තෙල් මිලද කැපී පෙනෙන ලෙස ඉහළගොස් තිබෙනවා.\nබ්‍රෙන්ට් වර්ගයේ බොරතෙල් බැරලයක මිල දැන් සටහන් වන්නේ ඩොලර් 105.79 ක් ලෙසයි.\nඅමෙරිකානු WTI තෙල් බැරලයක මිලද ඩොලර් 100.54 දක්වා ඉහළ ගියා.\nමෙලෙස ලෝක වෙළඳපොලේ තෙල් මිල සටහන් කරන්නේ 2014 වසරෙන් පසු ඉහළම අගයන්.",
       "URL": "https://www.hirunews.lk/298020/යුක්රේනයට-ආයුධ-දුන්-බවට-චීනයෙන්-ඇමෙරිකාවට-චෝදනා",
       "Category": "Local News",
       "Parent URL": "https://www.hirunews.lk/local-news.php?pageID=1334"
}