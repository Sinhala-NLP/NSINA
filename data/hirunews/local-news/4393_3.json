{
       "Source": "hirunews",
       "Timestamp": "Tuesday, 01 August 2017 - 7:25",
       "Headline": "ඇෆ්ගනිස්ථානයේ හෙරොයින් ශ්‍රී ලංකාව හරහා බටහිරට යන බව ඉන්දීය පුවත්පතක් කියයි",
       "News Content": "ඇෆ්ගනිස්ථානයේ නිෂ්පාදනය කරන හෙරොයින් මත්ද්‍රව්‍ය ශ්‍රී ලංකාව හරහා බටහිර රටවල් වෙත මුහුදු මාර්ගයෙන් ප්‍රවාහනය කෙරෙන බව ඉන්දීය මත්ද්‍රව්‍ය පාලන කාර්යාංශය ප්‍රකාශ කළා.\nඇෆ්ගනිස්ථානය මෙම මත්ද්‍රව්‍ය නිපදවනු ලැබූව ද ඒවා එක්රැස් කිරීමේ සහ බෙදා හැරීමේ ජාලය පාකිස්තානය විසින් පාලනය කරන බවයි ඩෙකෑන් ක්‍රොනිකල් නැමැති ඉන්දීය පුවත්පත සඳහන් කළේ.\nපාකිස්තානයේ සිට ඉන්දියාව හරහා ශ්‍රී ලංකාව වෙත රැගෙන විත් එම මත්ද්‍රව්‍ය ඇමරිකා එක්සත් ජනපදය ඇතුළු බටහිර රටවල් වෙත බෙදා හැරීමේ ජාවාරම සම්බන්ධයෙන් ඉන්දීය බලධාරීන් දැන් අවධානයෙන් සිටින බවයි එහි දැක්වෙන්නේ.\nමසකට එවැනි මත්ද්‍රව්‍ය කිලෝග්‍රෑම් 2000ක් පමණ ප්‍රමාණයක් සඳහා ඉල්ලුමක් පවතින බවත්, මත්ද්‍රව්‍ය පාලන කාර්යාංශය උපුටා දක්වමින් ඉන්දීය පුවත්පත් වැඩිදුරටත් සඳහන් කළා.\nමෙම තොරතුරු හෙළි වී ඇත්තේ ඉන්දීය වෙරළාරක්ෂකයන් විසින් ගුජරාට් ප්‍රාන්තයට ඔබ්බෙන් වූ මුහුදේ දී යාත්‍රාවක තිබී හෙරොයින් මත්ද්‍රව්‍ය කිලෝග්‍රෑම් 1500ක තොගයක් අත්අඩංගුවට ගැනීමෙන් අනතුරුවයි.\nඑම මත්ද්‍රව්‍ය තොගයේ වටිනාකම ඉන්දීය රුපියල් කෝටි 3500 ඉක්ම වන බවත්, ඩෙකෑන් ක්‍රොනිකල් පුවත්පත වැඩිදුරටත් සඳහන් කළා.",
       "URL": "https://www.hirunews.lk/167272/ඇෆ්ගනිස්ථානයේ-හෙරොයින්-ශ්‍රී-ලංකාව-හරහා-බටහිරට-යන-බව-ඉන්දීය-පුවත්පතක්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4393"
}