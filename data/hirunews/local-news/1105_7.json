{
       "Source": "hirunews",
       "Timestamp": "Friday, 10 June 2022 - 15:20",
       "Headline": "ලංගම වර්ජනය අවසන්",
       "News Content": "ශ්‍රී ලංකා ගමනාගමන මණ්ඩලයේ රියදුරන්, කොන්දොස්තරවරුන් ඇතුලු ඩිපෝ සේවකයින් ක්‍රියාත්මක කළ වැඩ වර්ජනය තාවකාලිකව අත්හිටුවා තිබෙනවා.\nඒ අදාළ ගැටලුවට විසඳුම් ලබාදෙන බවට ලංකා ගමනාගමන මණ්ඩලයේ සභාපතිවරයා ලබාදුන් ලිඛිත පොරොන්දුවක් අනුවයි.\nඒ අනුව, ලංගම බස් රථ ධාවන කටයුතු මේ වනවිට ආරම්භ කර ඇති බවයි ශ්‍රී ලංගම ඒකාබද්ධ වෘත්තීය සමිති සන්ධානයේ කාරක සභික ශාන්ත කුමාර සඳහන් කළේ.\nකෙසේ වෙතත්, වර්ජනයත් සමග ලංගම සේවකයින් රැසක් සිය නිවෙස් වෙත පිටත්ව ගොස් ඇති බැවින් බස් රථ ධාවනය සාමාන්‍ය තත්ත්වයට පත්වීමට හෙට උදෑසන පමණ වනු ඇති බව ඔහු ප්‍රකාශ කළා.\nවැටුප් විෂමතාවක් මුල් කර ගනිමිනුයි දිවයිනේ ප්‍රදේශ රැසක ශ්‍රී ලංගම ඩිපෝ සේවකයින් බස් ධාවනයෙන් ඉවත් වී වර්ජනයක් ආරම්භ කරනු ලැබුවේ.\nශ්‍රී ලංගම ඒකාබද්ධ වෘත්තීය සමිති සන්ධානය දියත් කර ඇති මෙම වර්ජනයට බස් රථ රියදුරන්, සහයකවරුන් සහ ඩිපෝ නිලධාරින් ඇතුළත්.\nමෙම වර්ජනය සබරගමුව පළාත තුල සහ හෝමාගම, මහරගම, කටුබැද්ද, මීතොටමුල්ල ඇතුළු කොළඹ දිස්ත්‍රික්කයේ ඩිපෝ රැසකද ක්‍රියාත්මක කෙරුණා.\nනව චක්‍රලේඛවලට අනුව මේ මස 26 වනදාට පෙර සිය හිඟ වැටුප් ලබාදෙන තෙක් වර්ජනය ක්‍රියාත්මක බවයි ශ්‍රී ලංගම ඒකාබද්ධ වෘත්තීය සමිති සන්ධානයේ කාරක සභික ශාන්ත කුමාර සඳහන් කළේ.\nමේ සම්බන්ධයෙන් අප කළ විමසීමක දී ශ්‍රී ලංකා ගමනාගමන මණ්ඩලයේ ප්‍රකාශකයෙකු සඳහන් කළේ හිඟ වැටුප් ලබාදීම සඳහා අවශ්‍ය කටයුතු සලසමින් සිටින බවයි.",
       "URL": "https://www.hirunews.lk/306751/ලංගම-වර්ජනය-අවසන්",
       "Category": "Local News",
       "Parent URL": "https://www.hirunews.lk/local-news.php?pageID=1105"
}