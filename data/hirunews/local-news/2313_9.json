{
       "Source": "hirunews",
       "Timestamp": "Wednesday, 25 November 2020 - 12:42",
       "Headline": "ගුරු වෘත්තීය සංගම්වලින් රජයට චෝදනාවක් (වීඩියෝ)",
       "News Content": "පාසල් තෙවන වාරය ආරම්භ වී තුන්වන දිනය වන අද දිනයේද දිවයිනේ ප්‍රදේශ රැසක පාසල් සිසුන් සැළකිය යුතු පිරිසක් පාසල් වෙත පැමිණ තිබුණේ නැහැ.\nමේ අතර කොවිඩ් 19 ආසාධනය වූ අම්බලන්ගොඩ ප්‍රදේශයේ දෙමාපිය යුවලකගේ දරුවන් අම්බලන්ගොඩ ධර්මාශෝක මහ විද්‍යාලයට හා කුලරත්න මහ විද්‍යාලයට පැමිණ තිබීම හේතුවෙන් එම පාසල්වල සිසුන්ගේ පැමිණීමද කැපී පෙනෙන ලෙස අඩු වී තිබුණා.\nතෙවන පාසල් වාරය සදහා බස්නාහිර පළාතේ පාසල් හා හුදකලා ප්‍රදේශ කිහිපයක පාසල් හැරුණු කොට අනෙකුත් පාසල් ආරම්භ කෙරුනේ පසුගිය සදුදා දිනයේයි.\nඒ  6 ශ්‍රේණියේ සිට 13 ශ්‍රේණිය දක්වා අධ්‍යාපන කටයුතු සදහා පමණයි.\nබොහෝ පාසල් සෞඛ්‍ය මාර්ගෝපදේශ අනුගමනය කර තිබූ නමුත් පසුගිය දින දෙකට සාපේක්ෂව අද ඇතැම් පාසල්වල සිසුන් පාසල් වෙත පැමිණීමේ අඩුවක් දක්නට ලැබුනා.\nකොවිඩ් 19 ව්‍යාප්තියත් සමග මහනුවර ප්‍රදේශ කිහිපයකට සංචරන සිමා පනවා ඇති පසුබිමක, අද දිනයේ මහනුවර පාසල්වලට සිසු සිසුවියන් පැමිණ තිබුණේ ඉතා අඩුවෙන්.\nඇතැම් පාසල්වලට එක් සිසුවෙකු හෝ පැමිණ නොතිබූ බවයි අප වාර්තාකරුවන් පැවසුවේ.\nඅම්බලන්ගොඩ ගොඩහේන ප්‍රදේශයේ ආරක්ෂක අංශය නිලධාරියෙකු හා ඔහුගේ බිරිද පසුගිය සදුදා දිනයේදී පී.සී.ආර්.පරික්ෂණ සදහා පෙනීසිටීමට නියමිතව තිබියදී ඔවුන් තම දරුවන් පාසල් එවීමටයි කටයුතු කර තිබුනේ.\nඅදාල පී.සී.ආර්.වාර්තා අනුව ආරක්ෂක අංශ නිලධාරියා හා ඔහුගේ බිරිද කොවිඩ් ආසාධිතයන් බව තහවුරු වී තිබෙනවා.\nඑම පුවත වාර්තාවීමත් සමග එම දෙපලගේ දරුවන් අධ්‍යාපනය ලබන පාසල්වන අම්බලන්ගොඩ ධර්මාශෝක මහ විද්‍යාලයේ හා අම්බලන්ගොඩ කුලරත්න මහ විද්‍යාලයේ සිසුන් 25 දෙනෙකු හා ගුරුවරුන් 08 දෙනෙකු නිරෝධායනට යොමු කර තිබෙනවා.\nඒ හේතුවෙන් අද දිනයේ අම්බලන්ගොඩ ධර්මාශෝක මහා විද්‍යාලයේ පාසල් සිසුන් කිසිවෙකුත් පාසල් පැමිණ තිබුනේ නැහැ.\nකුලරත්න විද්‍යාලයේ සිසුන් 07 දෙනෙකු පමණක් පාසලට පැමිණි බවයි විදුහල්පතිවරයා ප්‍රකාශ කලේ.\nමේ අතර, ගුරු වෘත්තීය සංගම් ප්‍රකාශ කලේ කොවිඩ් 19 රෝගයෙන් ආරක්ෂාවීම සදහා ගුරුවරුන් දැනුවත් කිරීමට හෝ රජය ක්‍රියාකර නොමැති බවයි.",
       "URL": "https://www.hirunews.lk/255565/ගුරු-වෘත්තීය-සංගම්වලින්-රජයට-චෝදනාවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2313"
}