{
       "Source": "hirunews",
       "Timestamp": "Thursday, 09 March 2017 - 17:33",
       "Headline": "දඹුලූ රෝහලේ බලහත්කාර උපත් පාලනය හෙළි කළ මාධ්‍යවේදීයා පොලිසියට කැඳවයි (ඡායාරූප)",
       "News Content": "මව්වරුන්ගේ අවසරයකින් තොරව දඹුල්ල රෝහලේ උපත් පාලන ක්‍රම ක්‍රියාත්මක කල  බව කියන සිදුවීම වාර්තා කල දඹුල්ල හිරු වාර්තාකරු කාංචන කුමාර ආරියදාස ප්‍රකාශයක් ලබාගැනීම සඳහා දඹුල්ල පොලිසියට කැඳවා තිබෙනවා.\nඒ ඔහුට  විරුද්ධව දඹුල්ල රෝහලේ වෛද්‍යවරයකු කර ඇති පැමිණිල්ලකට අනුවයි.\nපැමිණිලිකරු සඳහන් කර ඇත්තේ මාධ්‍ය ආචාර ධර්ම සහ රෝහල් ආචාර්ය ධර්මවලට පටහැනිව රෝහල් වාට්ටු සහ රෝගීන් වීඩියෝගත කර මාධ්‍ය මගින් හෙළි කිරීම තුලින් අපකීර්තියක් සිදුව ඇති බවයි.\nඑබැවින් ඒ සම්බන්ධයෙන් විමර්ශණයක් සිදු කරන ලෙසට ඔහු ඉල්ලා තිබෙනවා.\nඒ අනුව දඹුල්ල පොලිසියට ගිය හිරු මාධ්‍යවේදියා සඳහන් කර ඇත්තේ රෝහලේ සිදුවන අකටයුත්තක් සම්බන්ධයෙන් ජනතාවගෙන් ලැබුනු තොරතුරරු සහ ඔවුන් ලබාගෙන තිබු වීඩියෝ උපයෝගී කර ගිනිමින් ඒ පිළිබඳ සොයා බලා වාර්තා කල බවයි.\nපැමිණිලි විභාගයේදී පැමිණිල්ල සිදුකර තිබු වෛද්‍යවරයා පැමිණ නොසිටි බව ද සඳහන්.\nදඹුල්ල රෝහලේ මව්වරුන්ට බලහත්කාරයෙන් සිදුකරන උපත් පාලන ක්‍රමවේදයක් සම්බන්ධයෙන් හිරු ප්‍රවෘත්ති අංශය මීට පෙර කරුණු අනාවරණ කළා.\nඒ සදහා මධ්‍යම පළාත් සෞඛ්‍ය සේවා අධ්‍යක්ෂවරයාගේ ප්‍රධානත්වයෙන් ද මේ වනවිට පරීක්ෂණයක් ක්‍රියාත්මකයි.\nමේ අතර මව්වරුන්ට බලහත්කාරයෙන් උපත් පාලන ක්‍රම සිදුකිරීම තුළින් සමස්ත ජාතියම විශාල අනතුරකට ඇද වැටී ඇති බව ජාතික හෙළ උරුමයේ උත්තරීතර උප සභාවේ සාමාජික පූජ්‍ය  ඕමල්පේ සෝභිත  හිමියන් පවසනවා.\nඋන්වහන්සේ විසින් රචිත ඇඹිලිපිටිය වෘතාන්තය කෘතිය එළිදැක්වීමේ උත්සවයට කොළඹදී අද (09) එක්වෙමින් උන්වහන්සේ මේ බව කියා සිටියා.",
       "URL": "https://www.hirunews.lk/156469/දඹුලූ-රෝහලේ-බලහත්කාර-උපත්-පාලනය-හෙළි-කළ-මාධ්‍යවේදීයා-පොලිසියට-කැඳවයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4622"
}