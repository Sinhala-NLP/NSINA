{
       "Source": "hirunews",
       "Timestamp": "Tuesday, 31 January 2023 - 14:19",
       "Headline": "පොලිසියේ ඉල්ලීමක් අධිකරණය ප්‍රතික්ෂේප කරයි",
       "News Content": "අන්තර් විශ්ව විද්‍යාලයීය ශිෂ්‍යබල මණ්ඩලයේ සමාජිකයින් පිරිසක් අලුත්කඩේ අධිකරණ සංකීර්ණය අසළ සිදුකරන නිහඩ විරෝධය වළක්වන නියෝගයක් ඉල්ලා කෙසෙල්වත්ත පොලිසිය කළ ඉල්ලීමක් කොළඹ ප්‍රධාන මහේස්ත්‍රාත් ප්‍රසන්න අල්විස් ප්‍රතික්ෂේප කර තිබෙනවා.\nත්‍රස්තවාදය වැළැක්වීමේ පනත යටතේ රක්ෂිත බන්ධනාගාර ගතකර සිටින එම ශිෂ්‍යබල මණ්ඩලයේ කැඳවුම්කරු වසන්ත මුදලිගේ අද (31) පෙරවරුවේ අධිකරණයට ඉදිරිපත් කළ අතර එම අවස්ථවේ මෙම නිහඩ විරෝධතාවය පැවැත්වුණා.\nඑහිදී ප්‍රධාන මහේස්ත්‍රාත්වරයා කියා සිටියේ විරෝධතාකරුවන් ජනතාවට පීඩාවන ආකාරයට කටයුතු කරන්නේ නම් එය වැළැක්වීමට පොලිසිය සතු බලතල ක්‍රියාත්මක කළ හැකි බවයි.\nවසන්ත මුදලිගේ රක්ෂිත බන්ධනාගාරගත කිරීමට ප්‍රමාණවත් කරුණු නොමැති හෙයින් මුදාහරින ලෙස ඔහුගේ නීතිඥයින් අධිකරණයෙන් ඉල්ලා සිටි අතර එම ඉල්ලීම පිළිබඳ නියෝගය අද (31) ප්‍රකාශයට පත්කිරීමට නියමිතව තිබෙනවා.",
       "URL": "https://www.hirunews.lk/326315/පොලිසියේ-ඉල්ලීමක්-අධිකරණය-ප්‍රතික්ෂේප-කරයි",
       "Category": "Local News",
       "Parent URL": "https://www.hirunews.lk/local-news.php?pageID=568"
}