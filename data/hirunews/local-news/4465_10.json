{
       "Source": "hirunews",
       "Timestamp": "Saturday, 17 June 2017 - 16:14",
       "Headline": "මැණිකේ බලන්න පැමිණි කෝරළේ මහත්තයා (ඡායාරූප)",
       "News Content": "අසනීප තත්වයක් හේතුවෙන් රෝහල ගතව ප්‍රතිකාර ලැබූ ජ්‍යෙෂ්ඨ කලාකාරිනියක වන රත්නාවලී කැකුණවල ප්‍රතිකාර ලබා නැවත නිවසට පැමිණ ඇති බව ඇගේ මුණුබුරු සුදිත් විදූෂන අප සමඟ කියා සිටියා.\nමේ වන විට ඇය යහපත් සෞඛ්‍ය තත්වයෙන් පසුවන බවයි විදූෂන වැඩිදුරටත් අප සමඟ පවසා සිටියේ.\nසිනමා, වේදිකා, ටෙලි නාට්‍ය රංගන ශිල්පිනියක සහ ගුවන් විදුලි නාට්‍ය ශිල්පිනියක වන රත්නාවලී කැකුණවල මේ වන විට 88 වන වියේ පසුවනවා.\nමුවන්පැලැස්ස ගුවන් විදුලි නාට්‍යයේ මැණිකේ ගේ චරිතය දශක ගණනාවක් නිරුපණය කරමින් ජනප්‍රිය වූ ඇය වේදිකා නාට්‍ය, චිත්‍රපට, ටෙලි නාට්‍ය ගණනාවකට සිය රංගන දායකත්වය ලබා දී තිබෙනවා.\nසත් සමුදුර චිත්‍රපටයෙන් සිනමාවට පිවිසි ඇය දියමන්ති, කරුමක්කාරයෝ , මුවන් පැලැස්ස කතා ත්‍රිත්වය ,ආරාධනා ,දඩයම ,බට්ටි, වදුල වැනි චිත්‍රපට රැසකට සිය රංගන දායකත්වය ලබාදෙමින්  රත්නාවලී කැකුණවල මෙරට කලා කෙත පෝෂණය කළා.\nවසර 50කට අධික, සිය රංගන දිවිය තුල සරසවිය ,ජනාධිපති ,උණ්ඩා ,සහ ගුවන් විදුලි  සම්මාන රැසකින් ඇය පිදුම් ලබා තිබෙනවා.\nඅසනීප තත්වයෙන් පසුව රෝහල් ගතව සිට නිවසට පැමිණි ඇයගේ, සුවදුක් විමසීමට මුවන්පැලැස්ස ගුවන් විදුලි නාට්‍යයේ කෝරළේ මහත්තයා චරිතය නිරුපණය කළ ප්‍රවීන රංගන ශිල්පී විජේරත්න වරකාගොඩ ඊයේ (16) දිනයේ පැමිණ ඇති බවයි සුදිත් විදුෂන අප සමඟ පවසා සිටියේ.\nසුවහසක් රසික හදවත් ආදරයෙන් වැළඳගත් ජ්‍යෙෂ්ඨ කලාකාරිනී රත්නාවලී කැකුණවල ඔබට දිර්ඝායුෂ.",
       "URL": "https://www.hirunews.lk/163785/මැණිකේ-බලන්න-පැමිණි-කෝරළේ-මහත්තයා-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4465"
}