{
       "Source": "hirunews",
       "Timestamp": "Friday, 12 August 2022 - 18:09",
       "Headline": "ශ්‍රී ලංකාවෙන් එපිටට ගිය චීන පර්යේෂණ නෞකාව නැවතත් ශ්‍රී ලංකාව දෙසට මුහුණ ලා යාත්‍රා කරයි",
       "News Content": "මතභේදයට තුඩු දී ඇති චීන අධි තාක්ෂණික පර්යේෂණ හා නිරීක්ෂණ නෞකාවක් වන යුවාන් වැන්ග් 5 නෞකාව අද(11) හම්බන්තොට වරායට නො පැමිණෙන බව හාබර් මාස්ටර් වරයා ප්‍රකාශ කර තිබෙනවා.\nමෙම නෞකාව අද(12) දිනයේ හම්බන්තොට වරායට පැමිණිමටයි කලින් සැලසුම් කර තිබුණේ.\nමේ වන විට මෙම අධි තාක්ෂණික නෞකාව හම්බන්තොට වරායට නාවික සැතපුම් 600 ක් පමණ දුරින් ජාත්‍යන්තර සාගර කලාපයේ ශ්‍රී ‍ලංකාව දෙසට යාත්‍රා කරමින් තිබෙනවා.\nකෙසේ වෙතත් මෙම නෞකාවේ පැමිණීම පිළිබඳව හම්බන්තොට හාබර් මාස්ටර් වරයාගෙන් සිදුකළ විමසීමක දී ඔහු සඳහන් කළේ කිසිදු නෞකාවකට තම අවසරයකින් තොරව හම්බන්තොට වරායට ඇතුළු කිරීමට නො හැකි බවයි.\nඑමෙන් ම මේ වන තෙක් මෙම නෞකාවේ පැමිණීම හම්බන්තොට වරායට තහවුරු කර නො මැති බවත් ඔහු සඳහන් කළා.\nමේ අතර මෙරට විදේශ කටයුතු අමාත්‍යාංශය චීන නෞකාවට පැමිණිම ප්‍රමාද කරන ලෙස දැනුම් දුන්න ද වරායට ඇතුළු වීමට ඉඩ දෙනවා ද නැද්ද යන්න සම්බන්ධයෙන් තවමත් නිශ්චිත ප්‍රකාශයක් කර නැහැ.\nශ්‍රී ලංකාව බලා යාත්‍රා කරමින් පසුවන යුවාන් වැන්ග් 5 චින අධි තාක්ෂණික නෞකාව පසුගිය ජූලි මස 14 වෙනි දා චීනයෙන් පිටත් වූ අතර, මේ දක්වා ගමනේ දී කිසිදු අතරමැද වරායකට ඇතුළු වී නැහැ.\nඒ අනුව මෙම නෞකාව මේ වන විට කිසිදු වරායකින් ඉන්ධන හෝ ආහාර නැවත පිරවීමකින් තොරව මේ වනවිට දින 28 ක් අඛණ්ඩව යාත්‍රාකරමින් තිබෙනවා.\nපසුගිය ජුනි 28 වනදා චීන තානාපති කාර්යාලය කළ ඉල්ලීමකට මෙම නෞකාවට හම්බන්තොට වරායට පැමිණීම සඳහා පසුගිය ජූලි මස 12 වෙනිදා විදේශ කටයුතු අමාත්‍යාංශයේ අනුමැතිය හිමි වුණා.\nනමුත් මෙම නෞකාවේ ගමන පිළිබඳව දැඩි අවධානයකින් පසු වූ ඉන්දියාව ශ්‍රී ලංකාවට එල්ල කළ පීඩනය හමුවේ පසුගිය 08 වෙනි දා විදේශ කටයුතු අමාත්‍යාංශය නැවත චීන තානාපති කාර්යාලයට ලිපියක් යොමු කරමින් නැව ප්‍රමාද කරන ලෙස ඉල්ලා සිටිය ද ඒ වනවිටත් ඔවුන් ඉන්දියන් සාගරයට ඇතුළු වී අවසන් ව තිබුණා.\nමෙම නෞකාවේ ගමනට බාධා කළ ඉන්දීය ආරක්ෂක අංශ උපුටා දක්වමින් ඉන්දීය මාධ්‍ය වාර්තා කළේ, අදාල නෞකාවේ ගමන තම රටේ ආරක්ෂාවට බරපතල තර්ජනයක් බවයි.\nකෙසේ වෙතත් ශ්‍රී ලංකාවේ ඉන්දීය මහකොමසාරිස් කාර්යාලය මේ පිළිබඳව මුනිවත රැකි අතර ඊයේ (11) ශ්‍රී ලංකාවෙන් බැහැරට ගමන් කරමින් තිබූ මෙම නෞකාව අද(12) යළිත් ශ්‍රී ලංකාව දෙසට යාත්‍රා කරමින් තිබෙන බවයි වාර්තා වන්නේ.\nමේ වන විට මෙම නෞකාව ශ්‍රී ලංකාවට නැගෙනහිර දෙසින් බෙංගාල බොක්ක ප්‍රදේශයේ ශ්‍රී ලංකාවට ආසන්නව පිහිටා ඇති – නයින්ටිඊස්ට් රිඩ්ජ් – ලෙස හැදින්වෙන මුහුදු පත්ලේ ඇති කඳු පංතිය මතුපිටින් යාත්‍රා කරන ආකාරය ඒ.අයි.එස් දත්ත නිරීක්ෂණය කිරීමේ දී දැකගත හැකියි.\nචීනය පසුගිය වසර දෙක තුළ ෂියැන්ග් යැන්ග් හොන්ග් නැමති චන්ද්‍රිකා ලුහුබැදීම් සහ අන්තර් මහද්වීපික බැලැස්ටික් මිසයිල නිරීක්ෂණ සිදුකරන නෞකා පංතිය යොදා ගනිමින් මෙම ප්‍රදේශයේ ගවේෂණ සිදු කළා.\nචීනයේ යුවාන් වැන්ග් 5, අභ්‍යවකාශ සහ චන්ද්‍රිකා ලුහුබැඳීමේ නෞකාව කලින් සැලසුම් කර තිබුණේ, අගෝස්තු 11 සහ 17 අතර, හම්බන්තොට වරායට පිවිස සේවා පහසුකම් ලබා ගැනීම සඳහා යි.\nචීන නාවික හමුදාවේ සබ්මැරීන නාශක මෙහෙයුම් සඳහා ඉතා වැදගත් වන ඉන්දීය සාගර පතුල සිතියම් ගත කිරීමට මෙම නෞකාවට හැකි අතර පර්යේෂණ යාත්‍රාවක් ලෙස පෙන්වා දෙමින් අදාළ නෞකාව හම්බන්තොට වරායේ නැංගුරුම් ලෑමට එරෙහිව ඉන්දියාව සිය බලවත් අප්‍රසාදය ප්‍රකාශ කළා.",
       "URL": "https://www.hirunews.lk/312567/ශ්‍රී-ලංකාවෙන්-එපිටට-ගිය-චීන-පර්යේෂණ-නෞකාව-නැවතත්-ශ්‍රී-ලංකාව-දෙසට-මුහුණ-ලා-යාත්‍රා-කරයි",
       "Category": "Local News",
       "Parent URL": "https://www.hirunews.lk/local-news.php?pageID=946"
}