{
       "Source": "hirunews",
       "Timestamp": "Friday, 22 December 2017 - 15:26",
       "Headline": "කොමදෝරු දසනායක යළි රිමාන්ඩ්",
       "News Content": "අත්අඩංගුවට ගෙන සිටින හිටපු නාවික හමුදා ප්‍රකාශක කොමදෝරු ඩී.කේ.පී දසනායක ඇතුළු නාවික හමුදා නිලධාරින් 6 දෙනා ලබන මස 2 වනදා දක්වා අද යළි රක්ෂිත බන්ධනාගාර ගත කෙරුණා.\nඒ ඔවුන් කොළඹ - කොටුව මහේස්ත්‍රාත් ලංකා ජයරත්න හමුවට ඉදිරිපත් කිරීමෙන් අනතුරුවයි.\nඅද දිනයේත් බන්ධනාගාර රෝහලේ ප්‍රතිකාර ලබන කොමදෝරු ඩී.කේ.පී. දසනායක අධිකරණයට ඉදිරිපත් නොකළ බවයිි එහි සිටින හිරු වාර්තාකරු සඳහන් කළේ.\n2008 වසරේදී තරුණයන් 11 දෙනෙකු පැහැර ගෙන ගොස් අතුරුදන් කිරීමේ සිද්ධියකට අදාළව ඔවුන්ට එරෙහිව චෝදනා එල්ල වී තිබෙනවා.\nකොමදෝරු ඩී.කේ.පී දසනායක ඇතුලූ නාවික හමුදා නිලධාරීන් 6 දෙනාට ඇප ඉල්ලා ගොනුකළ ප්‍රතිශෝධන අයදුම්පත ලබන 9 වනදා කොළඹ මහාධිකරණයේදී සලකා බැලීමට  නියමිතයි.\nමේ අතර මෙම නඩුවේ සාක්ෂිකරුවෙකු වන ඞී.එම්. විජේකාන්තන් වෙනුවෙන් පෙනී සිටි පාර්ලිමේන්තු මන්ත්‍රී, නීතීඥ උදය ගම්මන්පිල සඳහන් කළේ සාක්ෂිකරුට උසාවියේදී විශේෂ ප්‍රකාශයක් කිරීමට දිනයක් ඉල්ලා සිටි බවයි.\nඒ අනුව ලබන ජනවාරි දෙවනදාට උසාවිය එම අවස්ථාව සාක්ෂිකරුට ලබාදුන් බවයි පාර්ලිමේන්තු මන්ත්‍රී, නීතීඥ උදය ගම්මන්පිල සඳහන් කළේ.\nමේ අතර වෛද්‍ය ප්‍රතිකාර ලැබීම සදහා විදෙස් ගතවීමට ලිට්රෝ ගෑස් සමාගමේ හිටපු සභාපති ශලීල මුණසිංහ කළ ඉල්ලීම කොළඹ කොටුව මහේස්ත්‍රාත් අධිකරණය අද ප්‍රතික්ෂේප කළා.\nතායිවාන - ෆා  ඊස්ටන් බැංකුවේ පරිගණක පද්ධතියට අනවසරයෙන් පිවිසී ඩොලර් මිලියන ගණනක් ඉවත් කර ගැනීමේ සිද්ධීය සම්බන්ධයෙන් රක්ෂිත බන්ධනාගාර ගත කෙරුණු ඔහු පසුව ඇප මත මුදා හැරුණා.",
       "URL": "https://www.hirunews.lk/179049/කොමදෝරු-දසනායක-යළි-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=4161"
}