{
       "Source": "hirunews",
       "Timestamp": "Friday, 16 September 2022 - 16:25",
       "Headline": "මහා තාරකාව ඉල්ලා දකුණු අප්‍රිකාවේ 6000ක් රැජිනට පෙත්සම් ගසයි",
       "News Content": "දෙවන එලිසබෙත් රැජිනගේ අභාවයෙන් පසු, බ්‍රිතාන්‍ය රාජකීය පවුලට අයත් ලොව විශාල ම කපා ඔප දමන ලද දියමන්තිය ආපසු ලබා දෙන ලෙස දකුණු අප්‍රිකාවෙන් එන ඉල්ලිම් වැඩි වෙමින් තිබෙන බව විදෙස් මාධ්‍ය වාර්තා කරනවා.\nඅප්‍රිකාවේ මහා තාරකාව හෙවත් \"කුලිනන් I\" ලෙසින් හැඳින්වෙන මෙම දියමන්තිය 1905 දී දකුණු අප්‍රිකාවේ කරන ලද කැණීම් කටයුතුවල දී හමුව ඇති අතර, පසුව කපා ඔප දමා රජ පවුල වෙත භාර දෙන ලද්දේ එවක දකුණු අප්‍රිකාවේ සිටි බ්‍රිතාන්‍ය යටත් විජිත බලධාරීන් විසින්.\nඑම දියමන්තිය රැජිනට අයත් රාජකීය යෂ්ටියක සවිකර තිබෙනවා.\nමේ අතර, රැජිනගේ අභාවයෙන් පසුව යටත් විජිතවාදය සහ ඇගේ උරුමය සම්බන්ධයෙන් සංවාදය නැවත වතාවක් කරලියට පැමිණි අතර, මේ වන විටත් දකුණු අප්‍රිකානු මාධ්‍ය මෙම දියමන්තියෙහි හිමිකාරිත්වය සහ ඊට වන්දි ගෙවීම සඳහා වන ඉල්ලීම් පිළිබඳ පුළුල් සංවාදයක් ඇති කර තිබෙනවා.\nදකුණු අප්‍රිකානු සමාජ ක්‍රියාකාරිකයෙක් වන තන්ඩක්සෝලෝ සැබෙලෝ එරට මාධ්‍යවලට කියා සිටියේ, \"කලිනන් දියමන්තිය වහා ම ක්‍රියාත්මක වන පරිදි දකුණු අප්‍රිකාවට ආපසු ලබා දිය යුතු\" බවයි.\nතව ද දකුණු අප්‍රිකානු පාර්ලිමේන්තු මන්ත්‍රීවරයෙකු වන වුයොල්වෙතු සුන්ගුලා තම රටේ ජනතාවගෙන් ඉල්ලා සිටියේ \"බ්‍රිතාන්‍යය විසින් සිදු කරන ලද සියලු හානිය සඳහා වන්දි ඉල්ලා සිටින ලෙසත් බ්‍රිතාන්‍යය විසින් සොරකම් කරන ලද සියලු ම රන්, දියමන්ති ආපසු ලබා දෙන ලෙසයි.\"\nමේ අතර අප්‍රිකාවේ මහා තාරකාව ආපසු ලබා දෙන ලෙස ඉල්ලා 6,000 කට වැඩි පිරිසක් පෙත්සමකට අත්සන් කර තිබෙන බව ද විදෙස් මාධ්‍ය වාර්තා කරනවා.",
       "URL": "https://www.hirunews.lk/315563/මහා-තාරකාව-ඉල්ලා-දකුණු-අප්‍රිකාවේ-6000ක්-රැජිනට-පෙත්සම්-ගසයි",
       "Category": "Local News",
       "Parent URL": "https://www.hirunews.lk/local-news.php?pageID=863"
}