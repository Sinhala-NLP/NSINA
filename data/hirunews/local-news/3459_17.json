{
       "Source": "hirunews",
       "Timestamp": "Tuesday, 12 March 2019 - 12:33",
       "Headline": "රාමේෂ්වරන් ධීවරයන් ශ්‍රී ලංකාවට එරෙහිව විරෝධතාවක",
       "News Content": "මෙරට නාවික හමුදාව විසින් සිය ධීවරයන් සහ යාත්‍රා අත්අඩංගුවට ගන්නා බවට චෝදනා නගමින් දකුණු ඉන්දියාවේ තමිල්නාඩු ප්‍රාන්තයේ රාමේෂ්වරන් හි ධීවරයන් අද සිට වර්ජනයක් ක්‍රියාත්මක කරනු ලබනවා.\nඒ සඳහා ඔවුන් තීරණය කරනු ලැබුවේ තමිල්නාඩු යාන්ත්‍රික බෝට්ටු ධීවරයන්ගේ සුබසාධක සම්මේලනය ඊයේ පැවැත්වූ හදිසි රැස්වීමකින් අනතුරුවයි.\nප්‍රාන්ත රජය සහ ඉන්දීය මධ්‍යම රජය සිය ධීවරයන්ගේ දුෂ්කරතා පිළිබදව ලක් රජය සමඟ සාකච්ඡා කොට විසදුමක් ලබා දිය යුතු බවයි රාමේෂ්වරන් ධීවරයන් ඉල්ලා සිටින්නේ.\nශ්‍රී ලංකාව විසින් අත්අඩංගුවට ගත් සිය ධීවරයන් සතුව තිබූ යාත්‍රා 37ක් අලූත්වැඩියා කළ නොහැකි නිසා ඒ සඳහා වන්දි ලබාදෙන ලෙස ද ඔවුන් ඉල්ලා සිටිනවා.\nඑමෙන්ම මෙරට අත්අඩංගුවේ පසුවන ධීවර පවුල්වල ශිෂ්‍යයින් දෙදෙනෙකු වහා මුදා හරින ලෙස ද ඔවුන් ඉල්ලීමක් කළා.\nධීවර සම්මේලනය කියා සිටියේ එම සිසුන් දෙදෙනා මේ වසර අවසානයේ රජයේ විභාගවලට පෙනී සිටින බැවින් ඔවුන් නිදහස් කිරීමට පියවර ගත යුතු බවයි.\nමේ සම්බන්ධයෙන් හිරු ප්‍රවෘත්ති අංශය නාවික හමුදා මාධ්‍ය ප්‍රකාශක, ලූතිනන් කමාන්ඩර් ඉසුරු සූරියබණ්ඩාරගෙන් විමසීමක් කළා.\nඑහිදී ඔහු කියා සිටියේ අත්අඩංගුවට ගත් ඉන්දීය ධීවරයින් නිදහස් කිරීම නිත්‍යානුකූල රාමුවක් තුළ සිදුවන බවයි.",
       "URL": "https://www.hirunews.lk/212222/රාමේෂ්වරන්-ධීවරයන්-ශ්‍රී-ලංකාවට-එරෙහිව-විරෝධතාවක",
       "Category": "Local News",
       "Parent URL": "https://www.hirunews.lk/local-news.php?pageID=3459"
}