{
       "Source": "hirunews",
       "Timestamp": "Sunday, 13 December 2020 - 14:06",
       "Headline": "වැසි ජලයෙන් පීඩා විඳින සිසු දරුවන් (වීඩියෝ)",
       "News Content": "වැසි ජලය නිසි පරිදි බැස යාමට ක්‍රමවේදයක් නොමැතිවීම හේතුවෙන් පුත්තලම පාලවිය ප්‍රදේශයේ පාසලක දරුවන් දැඩි දුෂ්කරතාවට පත්ව තිබෙනවා.\nපුත්තලම පාලවිය සිංහල මහා විද්‍යාලයේ පළමු ශ්‍රේණියේ සිට 13 වන ශ්‍රේණිය දක්වා පන්ති පැවැත්වෙන අතර මෙම පාසලේ ඉගෙනුම ලබන දරුවන් සංඛ්‍යාව 850ක්.\nවැසි සමයේ පාසල මෙලෙස සම්පූර්ණයෙන්ම ජලයෙන් පිරී යන්නේ පාසල් භූමියෙන් පිටතට ජලය බැස යාම සඳහා නිසි ක්‍රමවේදයක් නොමැතිවීමෙන්.\nමේ හේතුවෙන් පාසලේ දරුවන්ට අධ්‍යාපන කටයුතු මෙන්ම ක්‍රීඩා කටයුතු ද නිසි පරිදි කරගෙන යාමට නොහැකි තත්ත්වයක් මතුව තිබෙනවා.\nපාසල්  භූමියේ වැසි ජලය දින ගණනක් පුරා පැවතීම හේතුවෙන් වැසිකිලි පවා උතුරා යමින් තිබෙන බව මව්පියන් පවසනවා.\nමඩ ගොහොරුවක්ව පවතින පාසලේ අධ්‍යාපන කටයුතු සිදු කිරීම තවත් දුෂ්කරව පවතින්නේ පාසල් භූමියේ පවතින ගොඩනැගිලි මෙන්ම ගස් ද දැඩි අවදානම් තත්ත්වයක පැවතීම හේතුවෙන්.\nදරුවන්ට අධ්‍යාපනය සේම ක්‍රීඩාව ද අත්‍යවශ්‍ය වුවද පාලවිය විදුහලේ දරුවන්ට එය සිහිනයක් බවට පත්ව තිබෙනවා.\nපාසලේ දරුවන් මෙන්ම මව්පියන් ද අධ්‍යාපන බලධාරීන්ගෙන් ඉල්ලා සිටින්නේ දරුවන්ගේ ඉගෙනුම් කටයුතු මෙන්ම ක්‍රීඩා කටයුතු ද කරගෙන යාමට හිතකර පරිසරයක් පාසල තුළ නිර්මාණය කරදෙන ලෙසයි.",
       "URL": "https://www.hirunews.lk/256933/වැසි-ජලයෙන්-පීඩා-විඳින-සිසු-දරුවන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2277"
}