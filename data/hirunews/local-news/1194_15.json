{
       "Source": "hirunews",
       "Timestamp": "Tuesday, 03 May 2022 - 13:07",
       "Headline": "ප්‍රවීණ සිනමා නළු විල්සන් කරූ අභාවප්‍රාප්ත වෙයි (වීඩියෝ)",
       "News Content": "සිංහල සිනමා වංශ කතාවේ ප්‍රකට සටන් නළුවකු වන විල්සන් කරුණාරත්න හෙවත් විල්සන් කරූ අද සිය දිවිගමනට සමු දුන්නා.\nමිය යන විට මෙම අසහාය සටන් නළුවා පසු වූයේ හැත්තෑ නව වැනි වියේ යි.\n1942 ඔක්තෝබර් 28 වැනි දින කොළඹ දී උපත ලද විල්සන් කරුණාරත්න සිය සිනමා දිවිය ආරම්භ කරන්නේ 1974 වර්ෂයේදී යි.\n'ඒ හදවත් නැත්තෝ' චිත්‍රපටයේ රඟපාමින්.\n1974 ආරම්භ කෙරුණු ඔහුගේ සිනමා දිවිය දශක පහකට ආසන්න කාලයක් දක්වා දිග හැරෙනවා.\n2019 වර්ෂයේ දී ඔහු රංගනයෙන් දායක වූ 'තිත්ත ඇත්ත' චිත්‍රපටය ඔහු රඟපෑ අවසාන චිත්‍රපටය ලෙස සැලකෙනවා.\nසිංහල සිනමාවට දායකත්වය ලබා දුන් විශිෂ්ටතම සටන් අධ්‍යක්ෂවරයකු සහ දුෂ්ඨ සටන් නළුවෙකු ලෙස සැලකෙන මෙම උත්තුංග දේහධාරී නළුවා, ඔහුගේ දීර්ඝ සිනමා දිවිය තුළ රංගනයෙන් දායක වූ චිත්‍රපට සංඛ්‍යාව 250කට අධිකයි.\nඑමෙන්ම ඔහුගේ නම ඉදිරියේ ටෙලි නාට්‍යය පහළොවකට අධික සංඛ්‍යාවකගේ රංගන දායක දායකත්වය ලියැවී තිබෙනවා.\nඔහුගේ දීර්ඝ රංගන දිවිය තුළ මාලනී ෆොන්සේකා අධ්‍යක්ෂණය කළ 'සසර චේතනා' චිත්‍රපටයේ රඟපෑ නිකලස් නැමැති චරිතයට ජූරියේ විශේෂ සම්මානයක් හිමි වී තිබෙනවා.\n2021 වසරේ මාර්තු මාසයේ දී සිය නිවස තුල ඇද වැටීම හේතුවෙන් බරපතළ ලෙස රෝගාතුර වූ විල්සන් කරුණාරත්න, කොළඹ ජාතික රෝහලේ මාස ගණනාවක් නේවාසික ව ප්‍රතිකාර ලැබුවා.\nමේ අග්‍රගණ්‍ය සටන් නළුවාගේ අවසන් කටයුතු සිදු වන දිනය සහ වේලාව පිළිබඳ මෙතෙක් කිසිදු දැනුම් දීමක් සිදු කර නැහැ.",
       "URL": "https://www.hirunews.lk/303402/ප්‍රවීණ-සිනමා-නළු-විල්සන්-කරූ-අභාවප්‍රාප්ත-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1194"
}