{
       "Source": "hirunews",
       "Timestamp": "Saturday, 12 March 2022 - 8:28",
       "Headline": "පුතුගේ වරෙන්තුවක් නිසා පොලීසියට බිය වූ පියෙකු දොළකට වැටී මරුට",
       "News Content": "සිය පුත්‍රයාට නිකුත් කර තිබූ වරෙන්තුවකට තමා අත්අඩංගුවට ගන්නේ යැයි බියට පත්ව දිවගිය 71 හැවිරිදි පියෙකු දොළකට වැටී මිය ගිය පුවතක් අක්මීමණ - හියාරේ ප්‍රදේශයෙන් හිරු ප්‍රවෘත්ති අංශයට වාර්තා වුණා.\nපොලීසිය සඳහන් කළේ අදාළ පුද්ගලයා සිය පුත්‍රයාට එරෙහිව ගාල්ල මහේස්ත්‍රාත් අධිකරණයේ පැවති නඩුවක ඇපකරුවෙකු ලෙස අත්සන් තබා ඇති බවයි.\nකෙසේවෙතත් පුත්‍රයා නියමිත දිනයේ නඩුවට ඉදිරිපත් නොවීම හේතුවෙන් වරෙන්තුවක් නිකුත් කර තිබෙනවා.\nජංගම මුර සංචාරයක යොදවා තිබූ පොලිස් ජීප් රථයක් ඊයේ ඔවුන්ගේ නිවස අසලින් ගමන් කර ඇති අතර පියා තමන් අත්අඩංගුවට ගැනීමට පොලීසිය පැමිණෙන බව සිතා පලා යාමටයි කටයුතු කර ඇත්තේ.\nදිවයමින් සිටි ඔහු නිවස ආසන්නයේ පිහිටි දොළකට වැටී ඇති අතර එහිදී මඩෙහි එරී පියා ජීවිතක්ෂයට පත්වුණා.\nමෘත ශරීරය පශ්චාත් මරණ පරීක්ෂණය සඳහා කරාපිටිය රෝහල වෙත යොමු කර තිබෙනවා.",
       "URL": "https://www.hirunews.lk/299278/පුතුගේ-වරෙන්තුවක්-නිසා-පොලීසියට-බිය-වූ-පියෙකු-දොළකට-වැටී-මරුට",
       "Category": "Local News",
       "Parent URL": "https://www.hirunews.lk/local-news.php?pageID=1299"
}