{
       "Source": "hirunews",
       "Timestamp": "Saturday, 01 May 2021 - 8:20",
       "Headline": "නිරෝධායන නීති කැඩුවැයි සබරගමු සරසවියේ සිසුන් පිරිසකට, විභාගය අහිමි වෙයි - පිරිසක් උපවාසයක",
       "News Content": "අනිද්දා සිට ආරම්භ කිරීමට නියමිත ප්‍රථම වර්ෂ, ප්‍රථම අර්ධ වාර්ෂික පරීක්ෂණ සඳහා පෙනී සිටීමට අවසර හිමි වන්නේ විශ්වවිද්‍යාලයේ නේවාසිකාගාර තුළ විධිමත් ලෙස නිරෝධායනය වූ ශිෂ්‍ය ශිෂ්‍යාවන් සඳහා පමණක් බව සබරගමුව විශ්වවිද්‍යාලයේ උපකුලපති මහාචාර්ය ආර්.එම්.යූ.එස්.කේ. රත්නායක ප්‍රකාශ කළා.\nනිවේදනයක් නිකුත් කරමින් ඔහු ප්‍රකාශ කළේ සිංහරාජ ශිෂ්‍ය නේවාසිකාගාරයේ රැදී සිටින සිසුන් විශ්වවිද්‍යාලයේ නීති රීති සහ නිරෝධායන නීති කඩ කරමින් හැසිරෙන බවට තහවුරු වී ඇති බවයි.\nඒ අනුව සිංහරාජ නේවාසිකාගාරයේ රැදී සිටින සියළුම සිසුන්ට අනිද්දා ආරම්භ කිරීමට නියමිත පරීක්ෂණ සඳහා සහභාගි වීමට අවසර නොදෙන අතර ඔවුන් අද දහවල් 12ට පෙර නේවාසිකාගාරයෙන් ඉවත් විය යුතු බවට ද උප කුලපතිවරයා ප්‍රකාශ කළා.\nඑසේම ඔවුන්ට විශ්වවිද්‍යාල භූමියට ඇතුළුවීම ද තහනම් කර තිබෙනවා.\nකෙසේ වෙතත්, මීට එරෙහිව සබරගමුව විශ්වවිද්‍යාලයේ මහා ශිෂ්‍ය සංගමයේ සිසුන් පිරිසක් ඊයේ රාත්‍රියේ විශ්වවිද්‍යාල දොරටුව ඉදිරිපිට උපවාසයක ද නිරත වූුණා.\nඑසේම කොරෝනා වසංගත තත්ත්වය හේතුවෙන් පසුගිය දා අවලංගු කෙරුණු දුර ගමන් සේවා දුම්රිය කිහිපයක් ද යළි ධාවනය කිරීමට කටයුතු කර තිබෙනවා.\nදුම්රිය මගීන්ගේ ඉල්ලීම මත මෙලෙස යළි ධාවනය ආරම්භ කර ඇත්තේ කොළඹ කොටුවේ සිට කන්කසන්තුරේ සහ යළි කොළඹ කොටුවට පැමිණෙන දුම්රිය සහ කොළඹ කොටුවේ සිට බදුල්ල සහ යළි කොළඹ කොටුවට පැමිණෙන දිනපතා ධාවනය වන දුම්රියයි.\nඑසේම, කොළඹ කොටුවේ සිට මහනුවර සහ යළි කොළඹ කොටුවට පැමිණෙන සති අන්ත දුම්රිය ද යළි සුපුරුදු පරිදි ධාවනය කෙරෙන බවයි දුම්රිය දෙපාර්තමේන්තුව සදහන් කළේ.",
       "URL": "https://www.hirunews.lk/270065/නිරෝධායන-නීති-කැඩුවැයි-සබරගමු-සරසවියේ-සිසුන්-පිරිසකට-විභාගය-අහිමි-වෙයි-පිරිසක්-උපවාසයක",
       "Category": "Local News",
       "Parent URL": "https://www.hirunews.lk/local-news.php?pageID=1984"
}