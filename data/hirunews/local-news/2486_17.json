{
       "Source": "hirunews",
       "Timestamp": "Monday, 31 August 2020 - 15:56",
       "Headline": "අගමැති මහින්ද සංස්කෘතික කටයුතු අමාත්‍යංශයේ නිරීක්ෂණ චාරිකාවක (ඡායාරූප)",
       "News Content": "මෙතෙක් අඩුවක්ව පැවති විශ්ව කෝෂය හා ශබ්ද කෝෂය පවත්වාගෙන යාමට අවශ්‍ය පහසුකම්වලින් සැඳුම්ලත් ස්ථීර කාර්යාල ගොඩනැගිල්ලක් වහාම ලබා දීමට අවශ්‍ය කටයුතු කරන බව අග්‍රාමාත්‍ය මහින්ද රාජපක්ෂ පවසනවා.\nඒ, සංස්කෘතික කටයුතු අමාත්‍යංශය මඟින් ඉදිරියේදී ක්‍රියාත්මක කිරීමට නියමිත කටයුතු සොයා බැලීමට අග්‍රාමාත්‍යවරයා අද (31) එහි ගිය අවස්ථාවේදීයි.\nවිශ්ව කෝෂය හා ශබ්ද කෝෂය පවත්වාගෙන යාමට කාර්යාල පහසුකම් සහිත ගොඩනැගිල්ලක් නොමැති බවට අමාත්‍යංශ ලේකම් මහාචාර්ය කපිල ගුණවර්ධන ඉදිරිපත් කළ කරුණු සලකා බැලූ අග්‍රාමාත්‍යවරයා එම මොහොතේදීම නාගරික සංවර්ධන අධිකාරියේ අධ්‍යක්ෂ ජනරාල් ප්‍රසාද් රණවීර දුරකථනය ඔස්සේ සම්බන්ධ කර ගනිමින් ඒ සඳහා කඩිනම් පියවර ගන්නා ලෙස උපදෙස් ලබා දී තිබෙනවා.\nමෙම හමුවේදී ජෝන් ද සිල්වා සමරු රඟහල සහ කලා භවන ප්‍රතිසංස්කරණ කටයුතු සොයා බැලූ අග්‍රාමාත්‍යවරයා රුපියල් මිලියන 1600 ක වියදමින් පිළිසකර කෙරෙන ජෝන් ද සිල්වා සමරු රඟහලේ දෙවැනි අදියරේ පිළිසකර කටයුතු සඳහා ශ්‍රී ලංකා නාවික හමුදාව හෝ යුධ හමුදාව සම්බන්ධ කර ගන්නා ලෙස නිලධාරීන්ට උපදෙස් ලබා දුන්නා.\nදිවයින පුරා අලුතින් ගොඩනගන ලද සංස්කෘතික මධ්‍යස්ථාන 19ක්, ඉදිරි මාස 03ක කාලය තුළ විවෘත කරන ලෙසත්, ඊට අවශ්‍ය කාර්යය මණ්ඩලය රාජ්‍ය පරිපාලන අමාත්‍යංශය සමඟ සාකච්ඡා කර ලබා ගන්නා ලෙසත් අග්‍රාමාත්‍යවරයා මෙහිදී සඳහන් කළා.\nරන්මිණිතැන්න ටෙලි සිනමා ගම්මානය පසුගිය වසර හතර හමාරක කාලය තුළ කිසිඳු නඩත්තුවකින් තොරව පවත්වාගෙන ගිය බව මෙම අවස්ථාවට එක්ව සිටි රන්මිණිතැන්න ටෙලි ගම්මානයේ සභාපති ප්‍රවීන රංගන ශිල්පී ආචාර්ය රවීන්ද්‍ර රන්දෙණිය පෙන්වා දුන්නා.\nජාතික උරුම, ප්‍රාසාංග කලා හා ග්‍රාමීය කලා ශිල්පී ප්‍රවර්ධන කටයුතු රාජ්‍ය අමාත්‍ය විදුර වික්‍රමනායක, සංස්කෘතික කටයුතු අමාත්‍යංශ ලේකම් මහාචාර්ය කපිල ගුණවර්ධන, රාජ්‍ය අමාත්‍යංශ ලේකම් එස්.ටී. කොඩිකාර ඇතුළු පිරිසක් මෙම අවස්ථාවට එක්ව සිටියා.",
       "URL": "https://www.hirunews.lk/249082/අගමැති-මහින්ද-සංස්කෘතික-කටයුතු-අමාත්‍යංශයේ-නිරීක්ෂණ-චාරිකාවක-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=2486"
}