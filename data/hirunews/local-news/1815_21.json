{
       "Source": "hirunews",
       "Timestamp": "Saturday, 17 July 2021 - 8:06",
       "Headline": "චිත්‍රපට සංස්ථාව කෝප් කමිටුවට කැඳවයි",
       "News Content": "කෝප් කමිටුව සහ අමාත්‍යංශයීය උපදේශක කාරක සභා ඇතුළු කාරක සභා 13 ක් ඉදිරි සති 03 තුළ රැස්වීමට නියමිත බව පාර්ලිමේන්තුවේ සන්නිවේදන දෙපාර්තමේන්තුව පවසනවා.\nඒ අනුව ලබන සඳුදා ජාතික චිත්‍රපට සංස්ථාව කෝප් කමිටුව හමුවට කැඳවා ඇති අතර එදිනම මහාමාර්ග අමාත්‍යංශයේ උපදේශක කාරක සභාවද රැස්වීමට නියමිතයි.\nලබන 20 වනදා ජනමාධ්‍ය අමාත්‍යංශයේ උපදේශක කාරක සභාව පැවැත්වීමට සැලසුම් කර තිබෙනවා.\nඊට අමතරව අගෝස්තු 3 වනදා සංචාරක, අධිකරණ හා සෞඛ්‍ය යන අමාත්‍යංශවල උපදේශක කාරක සභා රැස්වන බවයි පාර්ලිමේන්තු සන්නිවේදන ඒකකය සඳහන් කළේ.\nඑසේම, විදේශ අමාත්‍යංශයේ උපදේශක කාරක සභාව අගෝස්තු 4 වනදා රැස්වීමට නියමිත අතර අගෝස්තු 5 වනදා පරිසර, අධිකරණ හා ධීවර යන අමාත්‍යංශ වල උපදේශක කාරක සභා රැස්වනු ඇති.\nඅගෝස්තු 17 වනදා අධිකරණ අමාත්‍යංශයේ උපදේශක කාරක සභාව යළි රැස්වනවා.\nවනජීවී අමාත්‍යංශයේ උපදේශක කාරක සභාවද එදිනම රැස්වීමට නියමිතයි. මීට අමතරව අගෝස්තු 18 වනදා යළිත් අධිකරණ අමාත්‍යංශයේ උපදේශක කාරක සභාව සහ අගෝස්තු 19 වනදා උසස් නිලතල පිළිබඳ කාරක සභාවද පැවැත්වීමට සැලසුම් කර ඇති බවයි පාර්ලිමේන්තුවේ සන්නිවේදන දෙපාර්තමේන්තුව වැඩිදුරටත් සඳහන් කළේ.",
       "URL": "https://www.hirunews.lk/277178/චිත්‍රපට-සංස්ථාව-කෝප්-කමිටුවට-කැඳවයි",
       "Category": "Local News",
       "Parent URL": "https://www.hirunews.lk/local-news.php?pageID=1815"
}