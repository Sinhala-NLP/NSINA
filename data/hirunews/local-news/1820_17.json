{
       "Source": "hirunews",
       "Timestamp": "Wednesday, 14 July 2021 - 16:43",
       "Headline": "දිනේෂ් චන්දිමාල් සමුගනී ද ? ක්‍රිකට් ආයතනයට ලිපියක්",
       "News Content": "ශ්‍රී ලංකා ක්‍රීඩක දිනේෂ් චන්දිමාල් විසින් සිය දක්ෂතා සහ අනෙක් ක්‍රීඩකයන්ගේ දක්ෂතා සංසන්දනය කරමින් ක්‍රිකට් තාක්ෂණික කමිටු සභාපති අරවින්ද ද සිල්වා වෙත ලිපියක් යොමුකර තිබෙනවා.\nඑහිදී ශ්‍රී ලංකාව බිහි කළ සුපිරි ක්‍රීඩකයින්ගේ දක්ෂතා සංසන්දනය කරමින් චන්දිමාල් පෙන්වා දෙන්නේ එම සියලු ක්‍රීඩකයින් දක්ෂතා අතරට පැමිණ ඇත්තේ ඔවුන්ගේ ක්‍රීඩා දිවියේ පශ්චිම භාගයේදී බවයි.\nමේ හරහා ඔහු තමා තවමත් ටෙස්ට් හෝ එක්දින තරග ක්‍රීඩා කිරීම වෙනුවෙන් සුදුසු යෝග්‍යතාවයෙන් පසුවන බව පෙන්වා දෙන චන්දිමාල් අවධාරණය කරන්නේ තම දක්ෂතා පිළිබඳ තේරීම් කමිටුව දැනුවත් කිරීම සහ තම ක්‍රිකට් දිවියේ අනාගතය සම්බන්ධයෙන් තීරණයක් ගැනීමට කමිටුවට අවස්ථාව ලබාදීම මෙම ලිපියේ අරමුණ බවයි.\nශ්‍රී ලංකා ක්‍රිකට් ආයතනය සම්බන්ධයෙන් තමාගේ සදාචාරාත්මක ස්ථාවරයන් කිසිදු අවස්ථාවක වෙනස් නොවූ අතර ගතවූ ක්‍රිකට් දිවිය තුල තම යෝග්‍යතාව ද හොඳින් පැවති බවයි ඔහු ප්‍රකාශකරනවා.\nසෑම අවස්ථාවකදීම අරමුණ වූයේ කණ්ඩායමේ සෙසු ක්‍රීඩකයන්ගේ දක්ෂතා වන අතර තමා ක්‍රීඩා කරන කාලය තුල ගත් සියලු තීරණ ගනු ලැබුවේ කණ්ඩායම සහ රට පිළිබඳ පළමුවෙන් සිතා බවයි චන්දිමාල් සඳහන් කර ඇත්තේ.\nඑමෙන්ම දිනේෂ් චන්දිමාල් සිය ලිපිය මගින් තවදුරටත් පෙන්වා දී ඇත්තේ ලැබෙන ආරාධනය මත තමා කිසිදු පැකිලීමකින් තොරව ඕනෑම අවස්ථාවක ඕනෑම ස්ථානයක පිතිකරණයේ නිරතවී ඇති බවයි.\nවසර 31ක් යනු ක්‍රීඩකයෙකුට දක්ෂතා ක්ෂය වන කාලය නොව මුවහත් වන කාලය බව පවසන දිනේෂ් චන්දිමාල් මෙම ලිපිය හරහා ශ්‍රී ලංකා ක්‍රිකට් බලධාරීන් සහ ශ්‍රී ලංකා ක්‍රිකට් තාක්ෂණික කමිටු සාමාජිකයින් මුණ ගැසීමට අවස්ථාවක් ඉල්ලා තිබෙනවා.\nවෘත්තීය ක්‍රීඩකයෙකු ලෙස තමන්හට මෙම අවස්ථාවේදී සිය අනාගතය පිළිබඳ තීරණයක් ගත යුතුව ඇති බවත් එම තීරණය සෑම පාර්ශවයක් සමග සාකච්ඡා කර නිවැරදිව ගත යුතු බවත් ඔහු මෙම ලිපිය මගින් අවධාරණය කරනවා.\nකෙසේවෙතත් ඔහු වැඩිදුරටත් පවසන්නේ තමන්ට තවත් අවස්ථාවක් ලබාදුන හොත් එය පැහැර නොහැර සිය උපරිම දක්ෂතා අතරට පැමිණීමට සූදානමින් සිටින බවයි.\nදිනේෂ් චන්දිමාල් ශ්‍රී ලංකා ක්‍රිකට් තාක්ෂණික කමිටු සභාපති අරවින්ද ද සිල්වා වෙත යොමු කළ සම්පූර්ණ ලිපිය පහතින්.",
       "URL": "https://www.hirunews.lk/276964/දිනේෂ්-චන්දිමාල්-සමුගනී-ද-ක්‍රිකට්-ආයතනයට-ලිපියක්",
       "Category": "Local News",
       "Parent URL": "https://www.hirunews.lk/local-news.php?pageID=1820"
}