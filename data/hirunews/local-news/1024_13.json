{
       "Source": "hirunews",
       "Timestamp": "Wednesday, 13 July 2022 - 14:50",
       "Headline": "අගමැති කාර්‍යාලයයත් විරෝධතාකරුවන් ග්‍රහණයට (වීඩියෝ)",
       "News Content": "විරෝධතාකරුවන් මල් පාරේ අගමැති කාර්යාලයට ඇතුළු වී තිබෙනවා.\nකොළඹ මල් පාරේ පිහිටි අගමැති කාර්‍යාලයය ඉදිරිපිට අද (13) උදෑසන සිට විරෝධතාකරුවන් විශාල පිරිසක් රැස් ව සිටියා.\nපොලිසිය හා යුද හමුදාව ඔවුන් පාලනය කිරීමට විවිධ උත්සාහයන් ද ගෙන තිබුණා.\nකඳුළු ගෑස් හා ජල ප්‍රහාර විරෝධතාකරුවන් වෙත අඛණ්ඩ ව එල්ල කිරීමට ද ඔවුන් කටයුතු කළා.\nකෙසේ වෙතත් අග්‍රාමාත්‍ය කාර්‍යාලයය වටා දිවයිනේ නන් දෙසෙන් පිරිස් පැමිනෙමින් විරෝධතා ව්‍යාපාරය දැඩි තීව්‍ර තත්ත්වයකට ගෙන ඒමට පියවර ගෙන තිබුණා.\nඔවුන් ආරක්ෂක අංශ සියලු බාධා බිඳ දමමින් මීට සුළු මොහොතකට පෙර අගමැති කාර්‍යාලයයට ඇතුළු වී තිබෙනවා.\nඅග්‍රාමාත්‍ය කාර්‍යාලයයේ තාප්පයට යාබද ගස් මතට නැඟී එමඟින් අග්‍රාමාත්‍ය කාර්‍යාලයයේ ඇතුළට ඔවුන් ගොස් තිබෙනවා.\nසමහරුන් එකෙනෙකාගේ කර මත නඟිමින් අග්‍රාමාත්‍ය කාර්‍යාල තාප්පයෙන් ඇතුළු වී තිබෙනවා.\nමෙහි දී ඇති වූ ගැටුම්කාරී තත්ත්වයෙන් තුවාල ලැබූ පිරිසක් කොළඹ ජාතික රෝහලට ඇතුළු කර ඇති බව ද සඳහන් වනවා.",
       "URL": "https://www.hirunews.lk/309884/අගමැති-කාර්‍යාලයයත්-විරෝධතාකරුවන්-ග්‍රහණයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1024"
}