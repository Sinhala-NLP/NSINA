{
       "Source": "hirunews",
       "Timestamp": "Tuesday, 28 December 2021 - 21:06",
       "Headline": "නව වසරේ ඇති අභියෝග ගැන දිනේෂ් හෙළි කරයි",
       "News Content": "පොතේ ගුරුවාදයෙන් බැහැරව පශ්චාත් කොවිඩ් ආර්ථික ප්‍රශ්න විසඳීම, 2022 නව වසරේ ආණ්ඩුවේ අභියෝගය බව අධ්‍යාපන අමාත්‍ය දිනේෂ් ගුණවර්ධන පවසනවා.\nපසුගියදා (26) මහජන එක්සත් පෙරමුණේ සීතාවක බල මණ්ඩලය අමතමින්, අමාත්‍යවරයා සඳහන් කළේ, ඒ සඳහා ජන වරම ආරක්ෂා කර ගැනීමට තම පෙරමුණ කැපවන බවයි.\nජන වරම ආරක්ෂා කර ගැනීමේ ඉලක්කය වෙත යාමට නම් අනිවාර්යයෙන්ම අඩු ආදායම්ලාභීන්ට අත්‍යවශ්‍ය ආහාර ලබාදෙන බවට වත්මන් ආණ්ඩුව සහතික විය යුතු බවටය් හෙතෙම පෙන්වා දෙන්නේ.\nඅඩු ආදායම්ලාභී පවුල් සඳහා අත්‍යවශ්‍ය ආහාර ලබාදීම පිළිබඳව අදහස ආණ්ඩුවට මහජන එක්සත් පෙරමුණ විසින් මේ වනවිට ඉදිරිපත් කර ඇති බවත්, එය ලබා ගැනීම මෙන්ම සෙසු ජන කොටස් මුහුණ පා ඇති ගැටලු පිළිබඳවත් අවධානය යොමු කොට, ඒ සඳහා නිසි කලමනාකාරිත්වයකින් යුතුව කටයුතු කළ යුතු වග ආණ්ඩුවට යෝජනා කර ඇති බවයි අධ්‍යාපන අමාත්‍යවරයා වැඩිදුරටත් ප්‍රකාශ කළේ.\nනව ආණ්ඩුක්‍රම ව්‍යවස්ථාවක් නිර්මාණය කිරීමේ කටයුතු 2022 වසරේ ඇරඹෙන බවත්, ජන වරම ලබා දීම උදෙසා කැප වූ සියල්ලන් වෙනුවෙන්ම ප්‍රමුඛතාව ලබා දී ආණ්ඩුව කටයුතු කරන බවත් හෙතෙම බල මණ්ඩල රැස්වීම අමතමින් කියා සිටියා.\nකොවිඩ් වසංගත තත්ත්වය තුළ දී වුව ද, වත්මන් ජනපතිවරයා කිසිදු විදේශ රටක් ප්‍රතික්ෂේප නොකර, ජන ජීවිත ආරක්ෂා කිරීමට කටයුතු කළ අතීතය සිහිපත් කළ අධ්‍යාපන අමාත්‍යවරයා කියා සිටියේ, මුදල් ඇමතිවරයා ඉදිරිපත් කළ අයවැය දැක්ම ප්‍රායෝගිකව ක්‍රියාත්මක කිරීමට සියලු ශක්තීන් යෙදිය යුතු බවයි.\nපාසල් අවසන් වූ පසු රැකිය අහිමි තරුණ ප්‍රජාව ප්‍රායෝගික වෘත්තීය ක්ෂේත්‍ර වෙත යොමු කිරීම ද නව වසරෙ ඇති ප්‍රධානතම අභියෝගයක් අතර, ඒ සඳහා පොතේ ගුරුවාදයෙන් බැහැර වී කටයුතු කළ යුතු බවයි අමාත්‍යවරයා කියා සිටියේ.",
       "URL": "https://www.hirunews.lk/292413/නව-වසරේ-ඇති-අභියෝග-ගැන-දිනේෂ්-හෙළි-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1464"
}