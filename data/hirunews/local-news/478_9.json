{
       "Source": "hirunews",
       "Timestamp": "Monday, 13 March 2023 - 18:32",
       "Headline": "පැය 48ක් තුළ කඩා වැටුණු ඇමෙරිකානු බැංකුව",
       "News Content": "ලෝකයේ දැවැන්තම ආර්ථිකය හිමි ඇමෙරිකා එක්සත් ජනපදයේ බැංකුවක් පැය 48ක් තුළ කඩා වැටීම ජාත්‍යන්තර මූල්‍ය වෙළෙඳ පොළේ ප්‍රධාන මාතෘකාව බවට පත් වෙද්දී ව්‍යාපාරික ලෝකය විස්මයටත්, භීතියටත් පත් කර තිබෙනවා.\nමෙලෙස කඩා වැටුණේ ශාඛා 17කින් සමන්විත සිලිකන් වැලි බැංකුවයි (Silicon Valley Bank - SVB). මෙහි ප්‍රධාන ගනුදෙනුකරුවන් වූයේ Startup companies, Venture capital firms සහ Tech companies.\nපසුගිය බදාදා සිට සිකුරාදා දක්වා පැය 48ක් තුළ කඩා වැටුණු මෙම බැංකුවේ සියලු මූල්‍ය වගකීම් සහ තැන්පතු කැලිෆෝර්නියානු මූල්‍ය බලධාරීන් මේ වන විට අත්පත් කරගෙන සිටිනවා.\nඇමෙරිකා එක්සත් ජනපද බැංකුවක 2008 වසරෙන් පසු සිදු වූ දැවැන්තම කඩා වැටීම මෙයයි.\nබැංකුව සතුව ඇති තැන්පතු ප්‍රමාණය ඇමෙරිකානු ඩොලර් බිලියන 175ක් පමණ වන අතර, ඇමෙරිකාවේ 16 වැනි විශාලතම බැංකුව වන සිලිකන් වැලි බැංකුව සතු වත්කම් ප්‍රමාණය ඇමරිකානු ඩොලර් බිලියන 209ක්.\nමෙම අර්බූදයත් සමග ඉදිරියේදී තැන්පත්කරුවන් සහ ණයකරුවන් සමග ගනුදෙනු කරන්නේ කෙසේද යන කාරණාව සම්බන්ධයෙන් මූල්‍ය බලධාරීන් මේ වන විට අවධානය යොමු කරමින් සිටිනවා.\nමෙවන් ප්‍රබල රටක ප්‍රබල බැංකුවක් පැය 48ක් තුල කඩා වැටීම මූල්‍ය වෙළෙඳපොළ ක්‍රියාත්මක වන ආකාරය පිළබඳ අවබෝධ කර ගැනීමට මනා නිදර්ශනයක්.\nමේ සියල්ල සිදු වන්නේ පසුගිය බදාදා සිලිකන් වැලි බැංකුව කළ නිවේදනයක් අනුවයි.\nබැංකුව නිවේදනය කළේ තමන් සතු සුරැකුම්පත්වලින් යම් කොටසක් අලාභ ලබමින් විකිණීම හේතුවෙන් සිය බැංකුව පාඩුවක් ලැබූ බවයි.\nඑමෙන්ම බැංකුවේ ප්‍රාග්ධනය වර්ධනය කර ගැනීම සඳහා බැංකුවේ නව කොටස් ඩොලර් බිලියන 2.2කට ආසන්න ප්‍රමාණයක් නිකුත් කරන බවද බැංකුව කළ නිවේදනයේ දැක්වුණා.\nමේ නිවේදනයත් සමග ගනුදෙනුකාර සමාගම් කලබලයට පත් වූ අතර බැංකුව අර්බුදයක බවට සමාජ මාධ්‍ය හරහා තොරතුරු හුවමාරු වන්නට පටන් ගැණුනා.\nඒත් සමගින් මූල්‍ය වෙළෙඳපොළේ බැංකුව කෙරෙහි ඇති විශ්වාසය ක්‍රමයෙන් විනාශ වීම ඇරඹුණා.\nවිදෙස් මාධ්‍ය වාර්තා කළේ තැන්පතු ආපසු ලබා ගැනීමට පැමිණි ගනුදෙනුකරුවන් හැසිරවීමට සහ ඔවුන් අතර ඇති වූ නොසන්සුන්තාවන් පාලනය කිරීමට පොලිසය පවා කැඳවීමට සිදු වූ බවයි.\nඒ අනුව බැංකුවේ තැන්පතු ඉතා වේගයෙන් ආපසු ගැනීමට ජනතාව ක්‍රියා කළා.\nඒත් සමගින් කොටස් වෙළෙඳපොළේ SVB කොටසක මිල සියයට 60කින් පමණ පහළ ගියා.\nඒ අනුව බැංකුව කඩා වැටීම වළක්වා ගැනීමට මූල්‍ය බලධාරීන් අපෙහොසත් වුණා.\nඉන් අනතුරුව බැංකුවේ වගකීම් සහ වත්කම් ඔවුන් අත්පත් කර ගත්තා.\nමෙම තත්ත්වය නිර්මාණය වීමට පාදක වූ හේතු වූ කරුණු කිහිපයක් හඳුනාගත හැකියි.\nබැංකුවේ ප්‍රධානතම ගනුදෙනුකරුවන් වූ Startup companies, Venture capital firms සහ Tech companies පසුගිය කොරෝනා වසංගත සමයේ අධික ලාභ හිමි වුණා.\nඑම සමාගම් දැවැන්ත මුදලක් SVB හි තැන්පත් කරනු ලැබුවා.\nමේ හේතුවෙන් 2020 පළමු කාර්තුවේ ඩොලර් බිලියන 60ක් පමණ වූ බැංකුවේ තැන්පතු ප්‍රමාණය 2022 අවසන් විට ඩොලර් බිලියන 200 දක්වා අති දැවැන්ත ලෙස වර්ධනය වුණා.\nඒ අනුව බැංකුව තමන් සතු තැන්පතු ඇමෙරිකානු සුරැකුම්පත්වල විශාල ලෙස ආයෝජනය කිරීමට පියවර ගත්තා.\nඑනම් 2020 වන විට ඩොලර් බිලියන 27ක් පමණ වුණු සුරැකුම්පත් ආයෝජනය 2022 අවසන් වන විට ඩොලර් බිලියන 127ක් තරම් දැවැන්ත මුදලක් සිලිකන් වැලි බැංකුව සුරැකුම්පත්වල ආයෝජනය කර තිබුණා.\nSVB කඩා වැටීමට හේතු වුණේ මෙම දැවැන්ත ආයෝජනය බව මූල්‍ය වෙළෙඳපොළ විශ්ලේෂකයන් පෙන්වා දෙනවා.\nසුරැකුම්පත් වඩා සුරක්ෂිත ආයෝජන උපකරණයක් වුවත් SVB සුරැකුම්පත් මිලදී ගන්නේ පොලී අනුපාතය ආසන්න වශයෙන් බිංදුවට ආසන්න ඉතා පහළ මට්ටමේ ඇති අවස්ථාවකයි.\nඑනම් \"ශුන්‍ය පොලී අනුපාතිකයක්ʺ යටතේයි.\nකෙසේ වෙතත් ෆෙඩරල් රිසර්ව් බැංකුව නැත්නම් ඇමෙරිකානු මහ බැංකුව උද්ධමනය පාලනය කිරීමේ පියවරක් ලෙස පසුගිය කාලයේදී පොලී අනුපාත ඉහළ නංවනු ලැබුවා.\nඑහි ප්‍රතිඵලය වුණේ ස්ථාවර පොලී අනුපාතිකයක් යටතේ SVB මිලදී ගත් සුරැකුම්පත් සඳහා විවෘත වෙළෙඳපොළේ දී පාඩු ලැබීමට සිදු වීමයි.\nපසුගිය බදාදා නිවේදනය කළ ආකාරයට සුරැකුම්පත් විකිණීමෙන් බැංකුව අලාභ ලැබුවේ ඒ අනුවයි.\nකොටස් නිකුතුවකට යොමු වන බව බැංකුව නිවේදනය කළේ ද එම අලාභය නිසා අහිමි වූ ප්‍රාග්ධනය පියවා ගැනීමේ අරමුණින්.\nගනුදෙනුකාර පාර්ශ්ව එම නිවේදනය සැලකුවේ බැංකුව බරපතල අර්බුදයක ඇති බවටයි.\nඒ අනුව තැන්පතු ආපසු ඉල්ලා සිටීම හේතුවෙන් සිලිකන් වැලි බැංකුව කඩා වැටුණා.\nසිලිකන් වැලි බැංකුව සැලකෙන්නේ ඇමෙරිකානු ඉතිහාසයේ බංකොලොත් වූ දෙවැනි විශාලතම මූල්‍ය සමාගම ලෙසයි.\nඇමෙරිකානු ෆෙඩරල් තැන්පතු රක්ෂණ සංස්ථාව නිවේදනය කළේ ඇමෙරිකානු ඩොලර් 250,000ක් දක්වා වන තැන්පතු සාමාන්‍යයෙන් ආරක්ෂා කරන බවයි.\nසෙසු තැන්පත්කරුවන් සඳහා ඇමතීමට ක්ෂණික දුරකතන අංකයක් ද හඳුන්වා දී ඇති අතර අද සිට බැංකුව සාමාන්‍ය පරිදි විවෘත කරන බවද රක්ෂිත තැන්පතුකරුවන්ට අද පෙරවරුවේ සිට සිය තැන්පතු සඳහා ප්‍රවේශය ලැබෙන බවද දැනුම් දී තිබෙනවා.\nබැංකුවේ වත්කම් විකිණීමෙන් ලැබෙන මුදල් අනාරක්ෂිත තැන්පතුකරුවන් වෙත යන බව ද මූල්‍ය නියාමකයන් නිවේදනය කළා.\nසිලිකන් වැලි බැංකුවේ කඩාවැටීම පිළිබඳ අදහස් දක්වමින් එක්සත් ජනපද භාණ්ඩාගාර ලේකම් ජැනට් යෙලන් පැවසුවේ සිලිකන් වැලි බැංකුවේ සහ අනෙකුත් \"මෑතකාලීන වර්ධනයන්\" ඇය \"ඉතා පරිස්සමෙන්\" නිරීක්ෂණය කරන බවයි.\nපසුව ඇය ඉහළ බැංකු නියාමකයින් හමුවූ අතර එහිදී භාණ්ඩාගාර දෙපාර්තමේන්තුව පැවසුවේ \"ප්‍රතිචාර වශයෙන් සුදුසු ක්‍රියාමාර්ග ගැනීමට බැංකු නියාමකයින් කෙරෙහි පූර්ණ විශ්වාසය පළ කරන බවත් බැංකු පද්ධතිය ඔරොත්තු දෙන බවත්\" සඳහන් කළ බවයි.\nඇමරිකාව යන ලොව ප්‍රබලතම හා ශක්තිමත්ම ආර්ථිකයක් හිමි රටක්.\nනමුත් එවැනි රටක බැංකුවක් වුවත් සංවේදී මුල්‍ය තොරතුරු නිසා, එවැනි මූල්‍ය තත්ත්වයන් නිවැරදිව කලමනාකරණය කර ගත නොහැකි වූ විට ඉතාම කෙටි කාලයකින් බංකොලොත් විය හැකියි.\nSVB කඩා වැටීම තාක්ෂණික ක්ෂේත්‍රයට විශාල පහරක් මෙන්ම පොලී අනුපාතවල සීඝ්‍ර වැඩිවීම බැඳුම්කර වෙළෙඳපොළට එල්ල කරන බලපෑම හේතුවෙන් බැංකු ක්ෂේත්‍රය මුහුණ දෙන පුළුල් අවදානම පිළිබඳ මූල්‍ය වෙළෙඳපොළ අවධානය යොමු වී තිබෙනවා.\nඒ හේතුවෙන් ලොව පුරා බැංකු හා මූල්‍ය ආයතනවල කොටස් මිල පසුගිය සතියේ සීඝ්‍ර පහළ වැටීමක් වාර්තා වුණා.\nසිකුරාදා වන විට විශාල බැංකු ස්ථාවර වුවත් කුඩා බැංකු තවදුරටත් කොටස් මිල පහළ යෑමේ අවධානමට මුහුණ දී සිටිනවා.\nපසුගිය කාලයේ ආසියාවේ ආර්ථිකය අස්ථාවර වන බවට බටහිර මාධ්‍ය පුලුල් ප්‍රචාරයක් ගෙන ගියා.\nඅදානි සමාගම කඩා වැටීම වැනි සිද්ධීන් සඳහා මෙන්ම චීන ව්‍යාපාරවල අස්ථාවරත්වයන් සම්බන්ධයෙන් වාර්තාකරණයන් ඊට නිදසුන් ලෙස ගත හැකියි.\nනමුත් සිලිකන් වැලි බැංකුවේ කඩා වැටීම හරහා මතු වන්නේ බටහිර ශක්තිමත් යැයි සම්මත ආර්ථිකයන්ගේ මාධ්‍ය කඩතුරාවෙන් වැසුණු තිත්ත රසැති යථාර්තයයි.",
       "URL": "https://www.hirunews.lk/329844/පැය-48ක්-තුළ-කඩා-වැටුණු-ඇමෙරිකානු-බැංකුව",
       "Category": "Local News",
       "Parent URL": "https://www.hirunews.lk/local-news.php?pageID=478"
}