{
       "Source": "hirunews",
       "Timestamp": "Friday, 11 August 2017 - 19:38",
       "Headline": "නීතිපති දෙපාර්තමේන්තුවෙන් පිළිතුරු",
       "News Content": "නීතිපති දෙපාර්තමේන්තුවට චෝදනා එල්ල කරන පුද්ගලයින් අඥානයින් බව අතිරේක සොලිසිටර් ජනරාල් යසන්ත කෝදාගොඩ අද ප්‍රකාශ කළා.\nඒ, මහබැංකු බැඳුම්කර නිකුතුව සම්බන්ධයෙන් විමර්ශනය කරන ජනාධිපති කොමිසම හමුවේ විශේෂ ප්‍රකාශයක් සිදුකරමින්.\nබැඳුම්කර විමර්ශන සම්බන්ධයෙන් වන අද දිනට නියමිත සාක්ෂි විමසීම අවසන්වීමෙන් පසුව අතිරේක සොලිසිටර් ජනරාල් යසන්ත කෝදාගොඩ එය සිදුකළේ.\nඔහු එහිදී කියා සිටියේ අර්ජුන් ඇලෝසියස්ගේ ජංගම දුරකථනයෙන් ලබාගත් දත්ත පී.ඩී.එෆ්. ලේඛනයකට පරිවර්තනය කළ බවයි.\nඑමගින්  ඕනෑම අයෙකුට තමන්ට අවශ්‍ය  ඕනෑම වචනයක් පහසුවෙන් සොයා ගත හැකි බව ද ඔහු සදහන් කළා.\nඑම ක්‍රමය උපයෝගී කර ගනිමින් හිටපු අමාත්‍ය රවී කරුණානායකගේ නම සඳහන් පිටු 25ක් පමණ විමර්ශනය සඳහා ජ්‍යෙෂ්ඨ අතිරේක සොලිසිටර් ජනරාල් ජනාධිපති නීතිඥ දප්පුල ද ලිවේරා වෙත භාර දුන් බව ද අතිරේක සොලිසිටර් ජනරාල්වරයා කියා සිටියා.\nනමුත් මේ බව නොදන්නා අඥානයින් නීතිපති දෙපාර්තමේන්තුව පිටු 8600ක් පැය 48ක් තුළ විමර්ශනය කළේ කෙසේදැයි විමසමින් චෝදනා එල්ල කරන බවයි ඔහු සඳහන් කළේ.\nසිය වෘත්තිය අවංකව සිදුකිරීම හේතුවෙන් විවිධ පුද්ගලයින් නීතිපති දෙපාර්තමේන්තුවට විවිධ චෝදනා එල්ල කරන බව ද අතිරේක සොලිසිටර් ජනරාල්වරයා මෙහිදී කියා සිටියා.\nමෙවන් ප්‍රකාශ කොමිසම තුළ දී සිදුකළ නොහැකි බව පවසමින් හිටපු මහබැංකු අධිපති අර්ජුන් මහේන්ද්‍රන් වෙනුවෙන් පෙනී සිටි නීතිඥයින් ඔහුගේ ප්‍රකාශයට බාධා සිදුකර තිබෙනවා.\nඑහිදී අතිරේක සොලිසිටර් ජනරාල් යසන්ත කෝදාගොඩ සදහන් කර ඇත්තේ තමන්ගේ කීර්ති නාමය සම්බන්ධයෙන් සැලකිල්ලක් දක්වන බවයි.\nපදනම් විරහිත චෝදනා විවිධ පුද්ගලයින් විවිධ ස්ථානවල දී සිදුකළ ද තමන්ට අදහස් දැක්වීමට ඇත්තේ බැඳුම්කර කොමිසම පමණක් බව ඔහු එහිදී වැඩිදුරටත් ප්‍රකාශ කර තිබෙනවා.",
       "URL": "https://www.hirunews.lk/168216/නීතිපති-දෙපාර්තමේන්තුවෙන්-පිළිතුරු",
       "Category": "Local News",
       "Parent URL": "https://www.hirunews.lk/local-news.php?pageID=4375"
}