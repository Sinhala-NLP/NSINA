{
       "Source": "hirunews",
       "Timestamp": "Friday, 08 December 2017 - 16:17",
       "Headline": "නිමාවක් නැති වර්ජනය - ආරක්ෂාවට පොලීසියත් එයි",
       "News Content": "ජනාධිපති ලේකම්වරයා සමඟ සිදුකළ සාකච්ඡාවේදී යම් යම් එකඟතාවයන්ට පැමිණියත් පෙරේදා මධ්‍යම රාත්‍රියේ සිට ආරම්භ කළ වැඩවර්ජනය තවදුරටත් සිදුකරන බව දුම්රිය එන්ජින් රියදුරන්ගේ සංගමය පවසනවා.\nදුම්රිය සහයකයින් බඳවා ගැනීමට විරෝධය පළ කරමින් එන්ජින් රියදුරන්ගේ සංගමය ආරම්භ කළ වර්ජනය හේතුවෙන් අද දිනයේත් දුම්රිය මගීන් විශාල පිරිසක් අපහසුතාවයට පත්වුණා.\nමෙම ගැටලූව සම්බන්ධයෙන් ඔවුන් ප්‍රවාහන අමාත්‍යාංශ ලේකම්වරයා සමඟ ඊයේ සාකච්ඡා කළ අතර, එය අසාර්ථකවීම හේතුවෙනුයි අද ජනාධිපති ලේකම්වරයා සමඟ ඔහුගේ කාර්යාලයේදී මෙම සාකච්ඡාව පැවැත්වුණේ.\nඊට ප්‍රවාහන අමාත්‍යාංශ ලේකම්වරයා, දුම්රිය සාමාන්‍යාධිකාරීවරයා, වැටුප් කොමිසමේ නිලධාරීන් සහ නීතිපති දෙපාර්තමේන්තුවේ නිලධාරීන්ව එක්ව සිටියා.\nකෙසේ වෙතත්, එහිදී ජනාධිපති ලේකම්වරයාගේ පාර්ශවයෙන් ඉදිරිපත් වූ ඇතැම් කරුණු සම්බන්ධයෙන් එකඟතාවලට පැමිණි බවද දුම්රිය එන්ජින් රියදුරන්ගේ සංගමයේ ලේකම් ඉන්දික දොඩංගොඩ කියා සිටියා.\nඑහෙත් අනෙකුත් දුම්රිය වෘත්තීය සමිති වැටුප් විෂමතා සම්බන්ධයෙන් ආරම්භ කළ වෘත්තීය ක්‍රියාමාර්ගය විසඳුම් නොමැති නිසා තවදුරටත් වැඩවර්ජනයේ නිරත වන බවයි ඔහු සඳහන් කළේ.\nදුම්රිය නියාමකවරුන්, පාලකවරුන් සහ ස්ථානාධිපතිවරුන් ඊයේ මධ්‍යම රාත්‍රියේ සිට වර්ජනයක් ආරම්භ කළේ වැටුප් විෂමතා මුල් කරගනිමින්.\nඔවුන් ප්‍රකාශ කළේ කැබිනට් මණ්ඩලයට ඉදිරිපත් වූ වැටුප් විෂමතා සංශෝධනයට අදාළ අමාත්‍ය මණ්ඩල පත්‍රිකාවට අනුමැතිය නොලැබීයාම හේතුවෙන් මෙලෙස වර්ජනයක් ආරම්භ කළ බවයි.\nමෙම ගැටලූව මුල් කරගනිමින් අද තමන් ද වර්ජනයට එක්වූ බව කොළඹ දී මාධ්‍ය හමුවක් කැඳවමින් දුම්රිය අධීක්ෂණ කළමනාකරණ වෘත්තීය සමිති එකමුතුව ප්‍රකාශ කළා.\nඅද දිනයේදී උදෑසන දුම්රිය ගමන් වාර 15 ක් පමණක් ධාවනය කර ඇති අතර, පස්වරුවේ දුම්රිය 10 ක් පමණ ධාවනය කිරීමට පියවර ගෙන ඇති බවයි දුම්රිය දෙපාර්තමේන්තුව ප්‍රකාශ කළේ.\nමේ අතර, දුම්රිය, දුම්රිය ස්ථානවලට සහ සේවකයින් හා මගීන්ගේ ආරක්ෂාව වෙනුවෙන් පොලිස් ආරක්ෂාව යොදවා ඇති බව පොලිස් මූලස්ථානය ප්‍රකාශ කළා.",
       "URL": "https://www.hirunews.lk/177921/නිමාවක්-නැති-වර්ජනය-ආරක්ෂාවට-පොලීසියත්-එයි",
       "Category": "Local News",
       "Parent URL": "https://www.hirunews.lk/local-news.php?pageID=4181"
}