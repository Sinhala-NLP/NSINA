{
       "Source": "hirunews",
       "Timestamp": "Sunday, 14 August 2016 - 12:06",
       "Headline": "පනත සම්මත වීම ගැන බ්‍රිතාන්‍යයේ සහ දෙමළ ඩයස්පෝරාවේ ප්‍රසාදය",
       "News Content": "අතුරුදන්වූවන් පිළිබද කාර්යාලය පිහිටුවීමේ පනත් කෙටුම්පත පාර්ලිමේන්තුවේ සම්මත වීම පිළිබදව බ්‍රිතාන්‍ය රජය සිය ප්‍රසාදය පළ කර තිබෙනවා.\nඑමගින් කියා සිටියේ එම පියවර  ශ්‍රී ලංකාව සංහිදියාව කරා යන ගමනේ වැදගත් ඉදිරි පියවරක් බවයි.\nඅතුරුදන්වූවන් පිළිබද කාර්යාලය පිහිටුවීමේ පනත ක්‍රියාවට නැංවීම තුළින් සිය නෑහිතවතුන් අහිමි වූ දිවයිනේ සෑම ප්‍රදේශයකම ජනතාවට සෙතක් සැලසෙන බව බ්‍රිතාන්‍ය රජය කියා සිටියා.\nඑය සංහිදියාව ශක්තිමත් කිරීමට වැදගත් වන බවයි බ්‍රිතාන්‍ය රජය කියා සිටියේ. එමෙන්ම, මෙම පනත ක්‍රියාවට නැංවීම මගින් යුද්ධයෙන් පීඩාවට ලක්වූ පාර්ශවයන්ට සාධාරණයක් ඉටු වන බවත් බ්‍රිතාන්‍ය රජය වැඩිදුරටත් කියා සිටියා.\nමේ අතර, අතුරුදන්වූවන් පිළිබද කාර්යාලය පිහිටුවීමේ පනත් කෙටුම්පත සම්මත වීම පිළිබදව බ්‍රිතාන්‍යයේ ක්‍රියාත්මක ජී.ටී.එෆ් හෙවත් ගෝලීය දෙමළ සංසදය සිය ප්‍රසාදය පළ කර තිබෙනවා.\nඑමගින් කියා සිටියේ ශ්‍රී ලංකාව වගවීම, යුක්තිය සහ සාධාරණත්වය කරා යන ගමනේ වැදගත් පියවරක් එමගින් තබා ඇති බවයි.\nමේ සම්බන්ධයෙන් ජනාධිපති මෛත්‍රීපාල සිරිසේන සහ අග්‍රාමාත්‍ය රනිල් වික්‍රමසිංහගේ රජය ගෙන ඇති පියවර ප්‍රශංසනීය බවත්, ගෝලීය දෙමළ සංසදය වැඩිදුරටත් සදහන් කළා.",
       "URL": "https://www.hirunews.lk/140592/පනත-සම්මත-වීම-ගැන-බ්‍රිතාන්‍යයේ-සහ-දෙමළ-ඩයස්පෝරාවේ-ප්‍රසාදය",
       "Category": "Local News",
       "Parent URL": "https://www.hirunews.lk/local-news.php?pageID=4923"
}