{
       "Source": "hirunews",
       "Timestamp": "Saturday, 11 July 2020 - 20:12",
       "Headline": "කන්දකාඩු පුනරුත්ථාපන කඳවුරට ආගිය පුද්ගලයන්,රාජාංගනයේ නිලධාරියා සහ පුතුගේ ආශ්‍රිතයන් ඇතුළු 700 ක් ස්වයං නිරෝධායනයට (වීඩියෝ)",
       "News Content": "කොරෝනා ආසාදිතයෙකු ලෙස වාර්තා වූ රාජාංගනය ප්‍රදේශයේ පදිංචි, කන්දකාඩු පුනරුත්ථාපන මධ්‍යස්ථානයේ සාමාජිකයාගේ සහ ඔහුගේ වැඩිමහල් දරුවාගේ ආශ්‍රිතයන් 300 ක් පමණ ස්වයං නිරෝධායනයට යොමුකර තිබෙනවා.\nමෙරටින් පළමු කොරෝනා ආසාදිතයා වාර්තා වූ පසුගිය මාර්තු මාසයේ සිට මෙතෙක් දිනක් තුළ මෙරටින් වාර්තා වූ වැඩිම කොරෝනා ආසාදිතයින් සංඛ්‍යාව වන ආසාදිතයින් 300 ක් ඊයේ වාර්තා වුණා.\nඒ කන්දකාඩු පුනරුත්ථාපන මධ්‍යස්ථානයෙන් 283 ක්, එහි ආසාදිතයින් ලගින් ඇසුරු කළ තිදෙනෙකු, වැලිකඩ බන්ධනාගාරයේ රැඳවියෙකු, ඉන්දියාවේ සිට පැමිණි 9 දෙනෙකු, එක්සත් අරාබි එමීර් රාජ්‍යයේ සිට පැමිණි 3 දෙනෙකු සහ පාකිස්ථානයේ සිට පැමිණි පුද්ගලයෙකු වශයෙන්.\nඊයේ වාර්තා වූ ආසාදිතයින් අතර, කන්දකාඩු පුනරුත්ථාපන මධ්‍යස්ථානයේ දේශන සඳහා සහභාගි වූ යුද හමුදා සාමාජිකයෙකු සහ ඔහුගේ දරුවන් දෙදෙනා ද වනවා.\nඒ අනුව, අදාළ යුද හමුදා සාමාජිකයා, ඔහුගේ බිරිඳ සහ දරුවන් දෙදෙනා අංගොඩ ජාතික බෝවන රෝග විද්‍යායතනය වෙත ඇතුළත් කිරීමටයි පියවර ගැණුනේ.\nඑම යුද හමුදා සාමාජිකයා කන්දකාඩු පුනරුත්ථාපන මධ්‍යස්ථානයේ රාජකාරි අවසන් කර පසුගිය දෙවන දා රාජාංගනය ප්‍රදේශයේ සිය නිවසට පැමිණ ඇති අතර, පසුව ඔහු ඥාති නිවසක අවමංගල්‍ය උත්සවයක් සඳහා ද සහභාගි වී තිබෙනවා.\nදරුවන් දෙදෙනාගෙන් එක් අයෙකු අධ්‍යයන කටයුතු සඳහා පාසලට ද ගොස් ඇති බවයි වාර්තා වුණේ.\nඒ අනුව අදාළ අවමංගල්‍ය උත්සවයට සහභාගි වූ සහ ඔවුන් ඇසුරු කළ ආශ්‍රිතයින් 300 දෙනෙකු පමණ ස්වයං නිරෝධායනයට යොමුකර තිබෙනවා.\nඑසේම, කන්දකාඩු පුනරුත්ථාපන මධ්‍යස්ථානයේ රැඳවියන් බැලීම සඳහා පැමිණි පුද්ගලයින්ගේ ආශ්‍රිතයින් 441 දෙනෙකු හඳුනාගෙන ඇති අතර, ඔවුන්ද ස්වයං නිරෝධායනයට යොමු කෙරෙනවා.\nමේ අතර, නාත්තන්ඩිය - කොට්ටාරමුල්ල ප්‍රදේශයේ කොරෝනා වැළඳුනු උපදේශිකාවගේ මවට කොරෝනා වැළදී නොමැති බවට අද තහවුරු වූ බවයි නාත්තන්ඩිය සෞඛ්‍ය වෛද්‍ය නිලධාරි උපුල් ජයතිලක ප්‍රකාශ කළේ.\nමේ අතර, ගාල්ල - හබරාදුව - හීනටිගල ප්‍රදේශයේ පදිංචි කන්දකාඩු පුනරුත්ථාපන මධ්‍යස්ථානයේ උපදේශකවරයෙකුට ද කොරෝනා ආසාදිත බවට හඳුනාගෙන තිබෙනවා.\nමේ අතර, කොරෝනා රෝග ලක්ෂණ සහිතව මුන්දලම දිසා රෝහලට ඇතුළත් කිරීමෙන් පසු හලාවත රෝහලට මාරු කර යැවීමේදී ජිවිතක්ෂයට පත්වූ තරුණයාට කොරෝනා ආසාදනය වී නොමැති බව තහවුරු වී තිබෙනවා.\nකෙසේ වෙතත්, ඔහුගේ මව ද පී.සී.ආර්. පරීක්ෂණ සඳහා යොමු කිරීමට පියවර ගත් බවයි පුත්තලම දිස්ත්‍රික් සෞඛ්‍ය සේවා අධ්‍යක්ෂ දිනූෂා ප්‍රනාන්දු සඳහන් කළේ.\nඅද දිනයේදී තවත් නව ආසාදිතයින් 5 දෙනෙකු හමුවීමත් සමඟ මෙරට කොරෝනා ආසාදිතයින් සංඛ්‍යාව 2459 ක් ලෙස ඉහළ ගියා.\nඅද හමුවූ ආසාදිතයින්ගෙන් 4 දෙනෙකුම එක්සත් අරාබි එමීර් රාජ්‍යයේ සිට පැමිණි අය වන අතර, අනෙක් ආසාදිතයා කුවේට් රාජ්‍යයේ සිට පැමිණ නිරෝධායනයට යොමුකර සිටි අයෙකු බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nරෝහල් ගතව ප්‍රතිකාර ලබන සංඛ්‍යාව 468 ක් වන අතර, සුවය ලබා රෝහල්වලින් පිටව ගිය සංඛ්‍යාව දැක්වෙන්නේ 1980 ක් ලෙසටයි.",
       "URL": "https://www.hirunews.lk/245247/කන්දකාඩු-පුනරුත්ථාපන-කඳවුරට-ආගිය-පුද්ගලයන්රාජාංගනයේ-නිලධාරියා-සහ-පුතුගේ-ආශ්‍රිතයන්-ඇතුළු-700-ක්-ස්වයං-නිරෝධායනයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2593"
}