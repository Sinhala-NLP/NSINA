{
       "Source": "hirunews",
       "Timestamp": "Monday, 08 August 2016 - 19:07",
       "Headline": "වැට් බදු සංශෝධන හෙට කැබිනට් මණ්ඩලයට",
       "News Content": "වැට් බදු සංශෝධිත පනත් කෙටුම්පත සම්බන්ධයෙන් ශ්‍රේෂ්ඨාධිකරණයේ මතය කථානායකවරයා හෙට පාර්ලිමේන්තුවට දැනුම්දීමට නියමිතව තිබෙනවා.\nවැට් බදු පනත සංශෝධනය කිරීමේ යෝජනා මාලාවක් මුදල් අමාත්‍යවරයා විසින් හෙට රැස්වන අමාත්‍ය මණ්ඩලයට ඉදිරිපත් කිරීමට ද නියමිතයි.\nකෙසේ වෙතත්, කොළඹ අද පැවති මාධ්‍ය හමුවකදී වැට් බදු පනත සංශෝධනය සම්බන්ධයෙන්  පිවිතුරු හෙළ උරුමයේ ප්‍රධාන ලේකම් පාර්ලිමේන්තු මන්ත්‍රි උදය ගම්මන්පිල කියා සිටියේ ඉදිරියේදී පැවැත්වෙන වැට් බදු ඡන්දය ශ්‍රී ලංකා නිදහස් පක්ෂ ඇමතිවරුන්ගේ සැබෑ නායකයා කවුරුන්ද යන්න පරීක්ෂා කෙරෙන අග්නි පරීක්ෂාවක් බවට පත්වන බවයි.\nමේ අතර, අද පැවැති මාධ්‍ය හමුවකට එක්වෙමින් පාර්ලිමේන්තු මන්ත්‍රී ප්‍රසන්න රණතුංග කියා සිටියේ වැට් බදු පැනවීම පිළිබද නැවත සිතා බැලිය යුතුව ඇති බවයි.\nමෝදර ප්‍රදේශයේ අද පැවති උත්සවයකින් අනතුරුව මුදල් අමාත්‍ය රවී කරුණානායක සදහන් කළේ වැට් බදු පනත් කෙටුම්පත සංශෝධනය කිරීමේ යෝජනාව හෙට අමාත්‍ය මණ්ඩලයට ඉදිරිපත් කරන බවයි.",
       "URL": "https://www.hirunews.lk/140130/වැට්-බදු-සංශෝධන-හෙට-කැබිනට්-මණ්ඩලයට",
       "Category": "Local News",
       "Parent URL": "https://www.hirunews.lk/local-news.php?pageID=4931"
}