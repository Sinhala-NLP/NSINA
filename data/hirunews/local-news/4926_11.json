{
       "Source": "hirunews",
       "Timestamp": "Friday, 12 August 2016 - 12:13",
       "Headline": "කොළඹ නගරයේ අනවසර පදික වෙළදුන් 1158 ක් - ඉවත් කරන්නැයි නියෝග",
       "News Content": "කොළඹ නගර සීමාවේ පදික වේදිකාවල අනවසරයෙන් වෙළදාම් කරන පුද්ගලයන් වහාම ඉවත් කරන ලෙස පළාත් සභා සහ පළාත් පාලන අමාත්‍ය ෆයිසර් මුස්තාෆා කොළඹ මහනගර සභාවේ නිලධාරින්ට උපදෙස් ලබාදී තිබෙනවා.\nඑම අමාත්‍යාංශයේ පසුගියදා පැවති සාකච්ඡාවකදී කොළඹ නගර සීමාවේ පදික වේදිකාවල පුද්ගලයින් 1158 දෙනෙකු අනවසරයෙන් වෙළදාමේ නිරත වන බව අනාවරණ වී තිබෙනවා.\nඒ කොළඹ නියෝජ්‍ය පොලිස්පති කාර්යාලයේ පරිසර ආරක්ෂණ කොට්ඨාශයේ සිදුකළ සමීක්ෂණයක සංඛ්‍යාලේඛන මගින්.\nඒ අනුව, කොළඹ නගර සීමාවේ පිටුකොටුව ප්‍රදේශයේ පදික වේදිකාවල පුද්ගලයින් 699 දෙනෙකු අනවසරයෙන් වෙළදාමේ නිරත වනවා.\nඔවුන් පළමුවන හරස් වීථිය, දෙවන හරස් වීථිය, පස්වන හරස් වීථිය, මල්වත්ත පාර,  ඕල්කට් මාවත, ප්‍රධාන වීථිය, බෝධිරාජ මාවත සහ ගෑස්පා හන්දිය යන ප්‍රදේශවල වෙළදාමේ නිරත වන බවයි සමීක්ෂණයෙන් අනාවරණ වී ඇත්තේ.\nකොළඹ නගර සීමාවේ වෙළදාම සදහා විධිමත් වැඩපිළිවෙලක් සකස් කිරීම සදහා පළාත් සභා හා පළාත් පාලන අමාත්‍යාංශයේ පැවති එම සාකච්ඡාවේදී තවදුරටත් අනාවරණ වී ඇත්තේ අත් කරත්ත 52 ක් පදික වේදිකාවේ අනවසරයෙන් වෙළදාමේ නිරත වන බවටයි.\nඑමෙන්ම, ජංගම රථ 120 ක් පදික වේදිකාවේ සිට අනවසරයෙන් වෙළදාමේ නිරත වන අතර ඉන් 49 ක් ස්ථාන ගත කර ඇත්තේ පිටකොටුව ප්‍රදේශයේයි.\nඑම සාකච්ඡාවේදී අදහස් දක්වමින් අමාත්‍ය ෆයිසර් මුස්තාෆා සදහන් කර ඇත්තේ පදික වේදිකාවේ මගීන්ට අපහසුවකින් තොරව ගමන් කිරීමේ හැකියාව පැවතිය යුතු බවයි.\nඒ හේතුවෙන් වහාම මෙම පදික වෙළදුන් ඉවත් කිරීමට පියවර ගන්නා ලෙසයි ඔහු එහිදී සදහන් කර ඇත්තේ.",
       "URL": "https://www.hirunews.lk/140449/කොළඹ-නගරයේ-අනවසර-පදික-වෙළදුන්-1158-ක්-ඉවත්-කරන්නැයි-නියෝග",
       "Category": "Local News",
       "Parent URL": "https://www.hirunews.lk/local-news.php?pageID=4926"
}