{
       "Source": "hirunews",
       "Timestamp": "Tuesday, 17 October 2017 - 19:28",
       "Headline": "ශාලීල මුණසිංහගේ ඥාති සොහොයුරෙකු අත්අඩංගුවට",
       "News Content": "තායිවානයේ ෆා - ඊස්ටන් බැංකුවේ පරිඝනක පද්ධතියට අනවසරයෙන් පිවිස ඩොලර් මිලියන ගණනක මුදල් ඉවත් කර ගැනීමේ සිද්ධිය සම්බන්ධයෙන් අත්අඩංගුවට ගත් ලිට්රෝ ගෑස් සමාගමේ හිටපු සභාපති ශලීල මුණසිංහගේ ඥාති සහෝදරයෙකු අපරාධ පරීක්ෂණ දෙපාර්තමේන්තුව අත්අඩංගුවට ගෙන තිබෙනවා.\nකුට්ටිආරච්චිගේ චූලපාල ද සිල්වා නැමති සැකකරු කළුබෝවිල ප්‍රදේශයේ පදිංචිකරුවෙක්.\nමෙම සිද්ධිය සම්බන්ධයෙන් අත්අඩංගුවට ගත් ලිට්රෝ ගෑස් සමාගමේ හිටපු සභාපති ශලීල මුණසිංහ සහ තවත් අයෙකු මේ මස 25 වනදා දක්වා දැනට රක්ෂිත බන්ධනාගාරගතව පසුවනවා.\nෆා - ඊස්ටන් බැංකුවෙන් ශ්‍රී ලංකාවට ප්‍රේෂණය කළ බව කියන ඇමරිකානු ඩොලර් මිලියන 1.1ක මුදලක් මෙරට රාජ්‍ය බැංකුවක පෞද්ගලික ගිණුමක තිබී හමුවීම හේතුවෙන් ශලීල මුණසිංහ අපරාධ පරීක්ෂණ දෙපාර්තමේන්තුව අත්අඩංගුවට ගනු ලැබුවේ පසුගිය 09 වැනිදායී.\nපරිඝනක වෛසරයක් ඇතුළු කිරීමෙන් තායිවාන ෆා - ඊස්ටන් බැංකුවට අනවසර පිවිසීම සිදුකර තිබූ අතර එහිදී ඉවත් කර ගත් ඩොලර් මිලියන 60කට ආසන්න මුදලින් වැඩි ප්‍රමාණයක් වෙනත් ගිණුම්වලට බැර කර තිබුණා.\nකෙසේ නමුත්, හැකර්වරුන්ගේ අනවසර පිවිසීමෙන් ඩොලර් පන්ලක්ෂයක පමණ පාඩුවක් සිදුව ඇති බව එමගින් සඳහන් කළා.\nපරිඝනක වෛරසය ඇතුළු කොට තායිවාන බැංකුවෙන් ඉවත් කළ මුදල්වලින් ඩොලර් මිලියන 1.3ක් එවා තිබුණේ ශ්‍රී ලංකාවටයි.",
       "URL": "https://www.hirunews.lk/173757/ශාලීල-මුණසිංහගේ-ඥාති-සොහොයුරෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4266"
}