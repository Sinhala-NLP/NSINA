{
       "Source": "hirunews",
       "Timestamp": "Wednesday, 11 October 2017 - 13:19",
       "Headline": "ෂලීල මුණසිංහ තනතුරෙන් ඉවත්කරයි",
       "News Content": "තායිවානයේ ෆා - ඊස්ටන් බැංකුවේ පරිඝනක පද්ධතියට අනවසරයෙන් පිවිස ඩොලර් මිලියන ගණනක මුදල් ඉවත් කර ගැනීමේ සිද්ධියට අදාළව අත්අඩංගුවට ගෙන සිටින ලිට්රෝ ගෑස් සමාගමේ සභාපති ශලීල මුණසිංහ එම ධුරයෙන් ඉවත් කර තිබෙනවා.\nරාජ්‍ය ව්‍යවසාය සංවර්ධන අමාත්‍යාංශය නිවේදනය කළේ අමාත්‍යාංශ ලේකම්වරයා විසින් ඊට අදාළ උපදෙස් ශ්‍රී ලංකා රක්ෂණ සංස්ථාවේ සභාපතිවරයාට ලබා දී ඇති බවයි.\nලිට්රෝ ගෑස් සමාගම රක්ෂණ සංස්ථාව මගින් පරිපාලනය වන සමාගමක් වන අතර, කඩිනමින් වැඩබලන සභාපතිවරයෙකු පත්කරන ලෙස ද දැනුම්දී ඇති බවයි රාජ්‍ය ව්‍යවසාය සංවර්ධන අමාත්‍යාංශය සදහන් කළේ.\nමුදල් විශුද්ධිකරණ චෝදනාව යටතේ පෙරේදා රහස් පොලිසිය විසින් අත්අඩංගුවට ගත් ශලීල මුණසිංහ අද යළී කොළඹ - කොටුව මහේස්ත්‍රාත් ලංකා ජයරත්න හමුවට ඉදිරිපත් කෙරුණු අතර එහිදී නියෝග කෙරුණේ සැකකරු මේ මස 25 වනදා දක්වා රක්ෂිිත බන්ධනාගාර ගත කරන ලෙසයි.\nසිද්ධිය සම්බන්ධයෙන් අත්අඩංගුවට ගත් ජේ.සී.නම්මුනි නැමැති සැකකරුද එදින දක්වා රක්ෂිත බන්ධනාගාර ගත කෙරුණා.\nඅපරාධ පරීක්ෂණ දෙපාර්තමේන්තුව අද අධිකරණයට දැනුම් දුන්නේ මෙම වංචාව සම්බන්ධයෙන් සිදු කෙරෙන විමර්ශන අවසන්වී නොමැති බවයි.\nඑසේම ශලීල මුණසිංහ බ්‍රිතාන්‍ය පුරවැසියෙකු බවත්, ඔහුගේ මෙරට වීසා බලපත්‍රයේ කාලය ලබන දෙසැම්බර් මාසයේදී කල් ඉකුත් වන බවත් අපරාධ පරීක්ෂණ දෙපාර්තමේන්තුව අධිකරණයට ප්‍රකාශ කළා.\nසැකකරුවන් වෙනුවෙන් පෙනී සිටි නීතිඥයින් ඔවුන්ට ඇප ඉල්ලා සිටියත් මහේස්ත්‍රාත්වරිය එය ප්‍රතික්ෂේප කරනු ලැබුවා.\nපරිඝනක වෛරසයක් ඇතුළු කිරීමෙන් තායිවාන ෆා - ඊස්ටන් බැංකුවට අනවසර පිවිසීම සිදුකර ඇති අතර එහිදී  ඩොලර් මිලියන 60කට අධික මුදලක් වෙනත් ගිණුම්වලට බැර කර ඇති බවටයි පරික්ෂණ සිදු කරන රහස් පොලිසියේ උසස් නිළධාරියෙකු හිරු ප්‍රවෘත්ති අංශයට කියා සිටියේ.\nඉන් ඩොලර් මිලියන 1.3ක් එවා ඇත්තේ ශ්‍රී ලංකාවටයි. එම මුදලින් රුපියල් ලක්ෂ 300 ක් ජේ.සී. නම්මුනි නැමැති සැකකරුගේ ගිණුමට බැර වී ඇති අතර ඔහු විසින් ලක්ෂ 150 ක මුදලක් ඉන්දියානු සමාගමකට බැර කර ඇති බවට රහස් පොලිසිය මෙතෙක් සිදු කළ පරික්ෂණවලදී හෙළි වී තිබෙනවා.\nඉතිරි ප්‍රමාණයෙන් රුපියල් ලක්ෂ 100 ක් තමන් ලිට්රෝ ගෑස් සමාගමේ සභාපති ශලීල මුණසිංහගේ ගිණුමට බැර කළ බවට ජේ.සී.නම්මුනි රහස් පොලිසියට ප්‍රකාශ කර තිබුණා.\nඑහෙත්, ලිට්රෝ ගෑස් සමාගමේ හිටපු සභාපති ශලීල මුණසිංහ රහස් පොලිසියට පාපොච්චාරණය කර ඇත්තේ තම ගිණුමට ලක්ෂ 20 පමණ මුදලක් බැර වී තිබු බවයි.\nඒ අනුව අදාළ මුදල් බැර වු ආකාරය සහ මෙම සිද්ධියට සම්බන්ධ තවත් ශ්‍රී ලාංකිකයින් සිටින්නේද යන්න පිළිබඳව අපරාධ පරික්ෂණ දෙපාර්තමේන්තුව තවදුරටත් විමර්ශණ සිදු කරමින් සිටිනවා.",
       "URL": "https://www.hirunews.lk/173197/ෂලීල-මුණසිංහ-තනතුරෙන්-ඉවත්කරයි",
       "Category": "Local News",
       "Parent URL": "https://www.hirunews.lk/local-news.php?pageID=4278"
}