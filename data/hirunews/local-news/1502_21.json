{
       "Source": "hirunews",
       "Timestamp": "Saturday, 11 December 2021 - 7:22",
       "Headline": "දකුණු මුහුදේ දී හෙරොයින් කිලෝ 250ක් සමඟ විදේශීය ධීවර යාත්‍රාවක් අල්ලයි (වීඩියෝ)",
       "News Content": "ශ්‍රී ලංකාවට නාවික සැතපුම් 900ක් පමණ දකුණු දෙසින් ජාත්‍යන්තර මුහුදු සීමාවේ දී  කිලෝග්‍රෑම් 250ක හෙරොයින් තොගයක් සමඟ විදේශීය යාත්‍රාවක් විදෙස් සැකකරුවන් හයදෙනෙකු සමඟ නාවික හමුදාව අත්අඩංගුවට ගෙන තිබෙනවා.\nලද තොරතුරකට අනුව මත්ද්‍රව්‍ය නාශක කාර්යාංශය සමඟ එක් ව සිදු කළ විශේෂ මෙහෙයුමේ දී හෙරොයින් ප්‍රවාහනය කරමින් තිබූ මෙම විදේශීය යාත්‍රාව දකුණු මුහුදු තීරයේ දී ඊයේ අත්අඩංගුවට ගනු ලැබූ බවයි නාවික හමුදාව ප්‍රකාශ කළේ.\nජාත්‍යන්තර මුහුදු සීමාවේ දී අත්අඩංගුවට ගත් නෞකාව මෙරටට රැගෙන ඒම සඳහා දින දෙකක් ගතවන බව නාවික හමුදා මාධ්‍ය ප්‍රකාශක කපිතාන් ඉන්දික ද සිල්වා සඳහන් කළා.\nඑම නෞකාවේ මලු 9ක ඇසිරූ පාර්සල් 225ක තිබූ  හෙරොයින් කිලෝ 250ක් නාවික හමුදා භාරයට ගෙන තිබෙනවා.\nඅත්අඩංගුවට ගත් සැකකරුවන් පාකිස්ථාන සහ ඉරාන ජාතිකයින් බවයි මත්ද්‍රව්‍ය නාශක කාර්යාංශය සඳහන් කළේ.\nමෙම හෙරොයින් තොගයේ වටිනාකම මෙතෙක් තක්සේරු කර නොමැති බවයි නාවික හමුදා මාධ්‍ය ප්‍රකාශක කපිතාන් ඉන්දික ද සිල්වා වැඩිදුරටත් සඳහන් කළේ.",
       "URL": "https://www.hirunews.lk/290652/දකුණු-මුහුදේ-දී-හෙරොයින්-කිලෝ-250ක්-සමඟ-විදේශීය-ධීවර-යාත්‍රාවක්-අල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1502"
}