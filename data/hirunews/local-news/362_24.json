{
       "Source": "hirunews",
       "Timestamp": "Sunday, 07 May 2023 - 14:41",
       "Headline": "දිස්ත්‍රික් 05ක් සඳහා නායයෑම් අනතුරු ඇඟවීම්",
       "News Content": "දිවයිනේ දිස්ත්‍රික් 05ක් සඳහා තවදුරටත් බලපැවැත්වෙන පරිදි නායයෑම් අනතුරු ඇඟවීමේ නිවේදනයක් නිකුත් කර තිබෙනවා.\nඒ අනුව අද (07) උදෑසන 9 සිට හෙට උදෑසන 9 දක්වා මෙම අනතුරු ඇඟවීම බලපැවැත්වෙන බවයි එම නිවේදනයේ වැඩිදුරටත් සඳහන් වන්නේ.\nමෙම නායයෑම් අනතුරු ඇඟවීමේ නිවේදන නිකුත් කර ඇත්තේ මාතලේ, බදුල්ල, කුරුණෑගල, කෑගල්ල සහ ගාල්ල යන දිස්ත්‍රික්ක සඳහායි.\nඒ අනුව බදුල්ල දිස්ත්‍රික්කයේ පස්සර ප්‍රදේශය, ගාල්ල දිස්ත්‍රික්කයේ නාගොඩ, ඇල්පිටිය, බද්දේගම, යක්කලමුල්ල යන ප්‍රදේශ මෙන් ම කෑගල්ල දිස්ත්‍රික්කයේ යටියන්තොට, රඹුක්කන, දැරණියගල, මාවනැල්ල, කෑගල්ල, ගලිගමුව යන ප්‍රදේශ සඳහා ද මෙම අනතුරු ඇඟවීම් නිකුත් කර තිබෙනවා.\nඑමෙන්ම කුරුණෑගල දිස්ත්‍රික්කයේ රිදීගම, මාවතගම, අලව්ව, පොල්ගහවෙල යන ප්‍රදේශ ද, මාතලේ දිස්ත්‍රික්කයේ පල්ලෙපොළ ප්‍රදේශය ද මෙයට අයත් බව නිවේදනයේ සඳහන්.",
       "URL": "https://www.hirunews.lk/334500/දිස්ත්‍රික්-05ක්-සඳහා-නායයෑම්-අනතුරු-ඇඟවීම්",
       "Category": "Local News",
       "Parent URL": "https://www.hirunews.lk/local-news.php?pageID=362"
}