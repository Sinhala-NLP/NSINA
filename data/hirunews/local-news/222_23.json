{
       "Source": "hirunews",
       "Timestamp": "Saturday, 01 July 2023 - 13:19",
       "Headline": "රිදී ජුබිලිය සමරන 'හිරු' ජනමාධ්‍ය වංශ කතාවේ නැවුම් සන්ධිස්ථානයක් (වීඩියෝ)",
       "News Content": "ශ්‍රී ලාංකේය රූපවාහිනී වංශකතාවේ හැරවුම් ලක්ෂ්‍යයක් සනිටුහන් කළ අංක එකේ ජනමාධ්‍ය සන්නාමය වන හිරු මාධ්‍ය ජාලයට අද (ජූලි 01) 25 වැනි සංවත්සරය මහත් අභිමානයෙන් යුතුව සමරනවා.\n25 වසරක් පුරාවට හිරු ආ ගමන් මඟ පිළිබඳ මතකාවර්ජනයකි මේ,\n1998 ජූලි පළමුවැනිදා, මෙරට විද්‍යුත් මාධ්‍ය අවකාශයට හිරු පායා එන්නේ ශ්‍රී ලාංකේය ජනමාධ්‍ය වංශ කතාවේ නැවුම් සන්ධිස්ථානයක් සනිටුහන් කරමින්.\nසියල්ලට ඉහළින්, සියල්ල දකිමින්, සියලු තැන්හි සරනා හිරු එවක පැවැති සියලු මාධ්‍ය සම්ප්‍රදායන් අතික්‍රමණය කරමින් ඉතා කෙටි කාලයක් තුළ ජනතාව අතර අංක එක බවට පත්වුණා.\nආරම්භයේ පටන්ම සුපැහැදිළි STEREO ශබ්ද තාක්ෂණයෙන් බලගැන්වෙමින් මාධ්‍ය අවකාශය තුළ හිරු FM සිය අණසක පැතිරුවා සේම සුපැහැදිළි HD තාක්ෂණයෙන් බලගැන්වී දිවයින පුරා පුළුල් ආවරණයකින් සන්නද්ධව හිරු TV විකාශන කටයුතු ආරම්භ කළේ FULL HD තාක්ෂණයෙන් සවිබලගැන්වූ මෙරට ප්‍රථමයා බවට පත්වෙමින්.\nදකුණු ආසියාවේ හොඳම අධි තාක්ෂණයෙන් යුත් බාහිර විකාශනාගාරය මෙන්ම, නවීනතම කැමරා, අධි තාක්ෂණික උපකරණවලින් සන්නද්ධ හිරු LIFE STUDIO මැදිරි සංකීර්ණයෙන් ද හිරු මාධ්‍ය ජාලය සමන්විතයි.\nආගමික ප්‍රබෝධය ඇති කිරීම මාධ්‍යයේ සුවිශේෂී වගකීමක් සේ සලකන හිරු, හිරු ශාක්‍යසිංහ මංගල්‍යය, හිරු උත්තම ධාතු වන්දනාව ඇතුළු වැඩසටහන් හරහා ආගමික චිරස්ථිතිය උදෙසා සිදු කරන මෙහෙවර කිසිවකුට සම කළ නොහැකියි.\nශ්‍රී ලාංකේය රූපවාහිනී වංශ කතාවේ වින්දනාධිපති වූ හිරු මෙරට සිනමා කර්මාන්තයේ ප්‍රගමනය උදෙසා ඉටු කරන සුවිශාල මෙහෙවරේ කූඨප්‍රාප්තිය සනිටුහන් කළේ, ජනකාන්ත බොලිවුඩ් තරු මෙන්ම මෙරට කලාකරුවන්ගේ සහභාගීත්වයෙන් සංවිධාන කරන HIRU GOLDEN FILM AWARDS සම්මාන උළෙල අරඹමින්.\nමෙරට රියැලිටි ටෙලිවිෂන්කරණය ද උඩු යටිකුරු කරමින් නව මානයකට ගෙන ආ හිරු ජාත්‍යන්තර ප්‍රමිතිගත රියැලිටිකරණයේ විප්ලවීය වෙනස ශ්‍රී ලාංකේය ප්‍රේක්ෂකයා වෙත ළඟා කළා.\nජනතාවගේ සත්‍ය දැනගැනීමේ අයිතිය තහවුරු කිරීම වෙනුවෙන් පැත්ත ගියත් ඇත්ත කියන අපි ජනතාවට සිදුවන අසාධාරණකම් හමුවේ ජනතාවගේ පැත්තේ සිටගනිමින් ඔවුන්වෙ තටම ගොස් නිරන්තර ප්‍රවෘත්ති වාර්තාකරණයේ යෙදෙන්නේ ඔබ අප පිළිබඳ තැබූ විශ්වාසය නිසාමයි.\nලොව උසස්ම AR සජීවීකරණ තාක්ෂණයෙන් බලගැන්වුණු අධි තාක්ෂණික රොබෝටික් කැමරාවලින් සන්නද්ධ නවීන ප්‍රවෘත්ති මැදිරියක සිට ප්‍රධාන ප්‍රවෘත්ති විකාශයන් 3ක් ඔස්සේ ඔබට තොරතුරු ගෙන එනවා.\nසියලු තොරතුරු එසැණින්, නිරවුල්ව සහ විශ්වසනීය ලෙස ඔබට ගෙන එන හිරු විශිෂ්ටතම ප්‍රවෘත්ති සපයන්නා මෙන්ම වඩාත් ජනගත ප්‍රවෘත්ති සපයන්නා ලෙස නිරන්තරයෙන් සම්මානයට පාත්‍ර වුණා.\nඒ ප්‍රවෘත්ති සන්නාමයන් අතර හිරු NEWS අංක එක බවට යළි යළිත් තහවුරු කරමින්.\nමෙරට අංක එකේ රූපවාහිනී, ගුවන් විදුලි මෙන්ම ප්‍රබල සමාජ මාධ්‍ය නාලිකා රැසක් හිමි හිරු මාධ්‍ය ජාලය 25 වසරක් පුරාවට ආ අභිමානවත් ගමන් මඟේ නියමුවාණන් වන්නේ හිරු මාධ්‍ය ජාලයේ සභාපති රේනෝ සිල්වා මහතායි.",
       "URL": "https://www.hirunews.lk/339648/රිදී-ජුබිලිය-සමරන-හිරු-ජනමාධ්‍ය-වංශ-කතාවේ-නැවුම්-සන්ධිස්ථානයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=222"
}