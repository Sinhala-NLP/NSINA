{
       "Source": "hirunews",
       "Timestamp": "Monday, 27 June 2022 - 21:56",
       "Headline": "කොරියාවේ රැකියා බලාපොරොත්තුවෙන් සිටින ශ්‍රමිකයන් කොරියාවට යැවීමට කඩිනම් වැඩපිළිවෙළක්",
       "News Content": "කොරියානු මානව සම්පත් සංවර්ධන ආයතනයේ ශ්‍රී ලංකාවේ නේවාසික අධ්‍යක්ෂ ලී සහ කම්කරු හා විදේශ රැකියා අමාත්‍ය මනුෂ නානායක්කාර අතර විශේෂ හමුවක් අද (27) දින නාරාහේන්පිට කම්කරු හා විදේශ රැකියා අමාත්‍යංශයේ දී පැවැත්වුණා.\nමේ වන විට කොරියානු භාෂා ප්‍රවීණතා විභාගය සමත් වී කොරියාවේ රැකියා බලාපොරොත්තුවෙන් සිටින ශ්‍රමිකයන් කඩිනමින් කොරියාවට යැවීමේ වැඩසටහනේ ප්‍රගතිය පිළිබද මෙහි දී සාකච්ඡා වී තිබෙනවා.\nඒ අනුව ලබන සතියේ සිට සතියකට 250 බැගින් පිරිසක් කොරියාවට යැවීමට කටයුතු සලසන බව අධ්‍යක්ෂ ලී අමාත්‍යවරයාට සහතික වූ බව සඳහන්.\nමේ අතරින් වැඩි පිරිසක් ධිවර අංශයේ රැකියා සඳහා යොමු කරනු ලබ යි.\nතවද මේ වන විට කොරියානු භාෂා ප්‍රවීණතා විභාගය සමත් වී තොරතුරු ලේඛණයේ සිටින සියලු දෙනා සඳහා තොරතුරු ලේඛණයේ වලංගු කාලසීමාව දීර්ඝ කරන ලෙසට මනුෂ නානායක්කාර ඇමැතිවරයා කරන ලද ඉල්ලීම අනුව එම දීර්ඝ කිරීම සලකා බලා ඉදිරි සතියේ දී දැනුම් දෙන බව ද අධ්‍යක්ෂ ලී ප්‍රකාශ කර තිබෙනවා.\nඑසේම ඉදිරි වසර 10ක කාලය තුල කොරියාවේ රැකියා අවස්ථා ලබාදීමෙන් ශ්‍රී ලංකාවට ඇමරිකානු ඩොලර් බිලියන 5ක අදායමක් ලබා ගැනීමට හැකිවන පරිදි රැකියා උත්පාදනය කරමින් සහය දක්වන බවද ඔහු අමාත්‍යවරයාට පැවසූ බව වාර්තා වනවා.\nකොරියාවේ සේවයේ නිරතව සිට ආපසු පැමිණ යලි කොරියාවේ රැකියා බලාපොරොත්තුවෙන් සිටිය පුද්ගලයින් සඳහා විශේෂ කොරියානු භාෂා විභාගය කඩිනමින් පැවැත්වීම ගැන ඇමැතිවරයා මෙහි දී අවධානය යොමු කළ අතර, කොරියානු මානව සම්පත් දෙපාර්තමේන්තුවේ මෙරට නේවාසික ප්‍රධානියාගෙන් ඒ සදහා සුබවාදී ප්‍රතිචාරයක් ද හිමි වූ තිබෙනවා.",
       "URL": "https://www.hirunews.lk/308353/කොරියාවේ-රැකියා-බලාපොරොත්තුවෙන්-සිටින-ශ්‍රමිකයන්-කොරියාවට-යැවීමට-කඩිනම්-වැඩපිළිවෙළක්",
       "Category": "Local News",
       "Parent URL": "https://www.hirunews.lk/local-news.php?pageID=1064"
}