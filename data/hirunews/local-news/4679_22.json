{
       "Source": "hirunews",
       "Timestamp": "Thursday, 02 February 2017 - 21:59",
       "Headline": "අත්අඩංගුවට ගත් සරසවි සිසුන්ට ඇප",
       "News Content": "වෛද්‍ය පීඨ සිසුන් සිදුකල විරෝධතාවයේදී පොලිසිය විසින් අත්අඩංගුවට ගත් සිසුන් 21 දෙනෙකු ඇප මත නිදහස් කර තිබෙනවා.\nකොටුව මහේස්ත්‍රාත් අධිකරණයයි මෙම නියෝගය ලබාදුන්නේ.\nඅප  වාර්තාකරු සඳහන් කලේ එක් අයෙකුට රුපියල් ලක්ෂ 2 බැගින් වු ශරීර ඇප මත සිසුන් නිදහස් කර ඇති බවයි.\nඑමෙන්ම ලබන 15 වනදා ඔවුන්ට අධිකරණය හමුවේ පෙනී සිටින ලෙසට ද අධිකරණය නියෝග කර තිබෙනවා.\nවෛද්‍ය පීඨ ශිෂ්‍ය ක්‍රියාකාරී කමිටුව සංවිධාන කළ සයිටම් පෞද්ගලික වෛද්‍ය විද්‍යාලයට එරෙහි මෙම පාගමන ආරම්භ වූයේ කොළඹ විශ්වවිද්‍යාලයේ වෛද්‍ය පීඨය ඉදිරිපිටින්. ඊට අන්තර් විශ්වවිද්‍යාලයීය ශිෂ්‍ය බලමණ්ඩලය නියෝජනය කරන සරසවි සිසුන්ද එක්ව සිටියා.\nවිරෝධතා පාගමන වැළැක්වීම සඳහා පොලිසිය කොළඹ මහේස්ත්‍රාත් අධිකරණයට ගොස් තිබුණේ අධිකරණ නියෝගයක් ලබා ගැනීමේ අරමුණින්.\nනමුත්, එහිදී කොළඹ අතිරේක මහේස්ත්‍රාත් රංග දිසානායක දැනුම් දුන්නේ දැනුම් දුන්නේ උද්ඝෝෂණය කිරීම මහජනතාවගේ අයිතිවාසිකමක් බැවින් එය වළක්වාලමින් නියෝගයක් නිකුත් නොකරන බවයි.\nඑමෙන්ම, විරෝධතා වැළැක්වීම සඳහා පොලිසිය අධිකරණ නියෝග ලබාගැනීමට පැමිණීම විහිළුවක් බවත්, එය මේ වනවිට මෝස්තරයක් බවට පත්ව ඇති බවත්, කොළඹ අතිරේක මහේස්ත්‍රාත්වරයා පොලිසියට දැනුම් දුන්නා.\nකෙසේ වෙතත්, අදාළ උද්ඝෝෂණය මහජනතාවට පීඩාවක් වන්නේ නම් එය වැළැක්වීම සඳහා පමණක් නියත ආඥවක් නිකුත් කිරීමට කොළඹ අතිරේක මහේස්ත්‍රාත් රංග දිසානායක පියවර ගත්තා.\nපුංචි බොරැල්ලෙන් ආරම්භ වූ මෙම විරෝධතා පාගමන පී. ද එස්. කුලරත්න මාවත ඔස්සේ ටෙක්නිකල් මංසන්ධියට පැමිණ  ඕල්කට් මාවත හරහා කොළඹ කොටුවට ළඟා වුණා.\nඑහිදී සිසුන් ලෝටස් මාර්ගයට පිවිසීමත් සමඟ පොලිසිය විරෝධතා පාගමන විසුරුවා හැරීම සඳහා ජල සහ කඳුළු ගෑස් ප්‍රහාරයක් එල්ල කළා.\nවෛද්‍ය පීඨ ශිෂ්‍ය ක්‍රියාකාරී කමිටුවේ කැඳවුම්කරු රයන් ජයලත් සඳහන් කළේ සයිටම් වෛද්‍ය විද්‍යාලයට විරෝධය පළ කරමින් තවදුරටත් රජයට විරෝධය දැක්වීම සදහා ඉදිරි ක්‍රියාමාර්ග ගන්නා බවයි.",
       "URL": "https://www.hirunews.lk/153538/අත්අඩංගුවට-ගත්-සරසවි-සිසුන්ට-ඇප",
       "Category": "Local News",
       "Parent URL": "https://www.hirunews.lk/local-news.php?pageID=4679"
}