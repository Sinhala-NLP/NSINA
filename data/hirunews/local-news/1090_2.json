{
       "Source": "hirunews",
       "Timestamp": "Thursday, 16 June 2022 - 21:13",
       "Headline": "සා.පෙළ. උත්තර පත්‍ර ඇගයීම්වල නිරත ගුරුවරුන්ට ඉන්ධන ලබාගැනීමේදී ප්‍රමුඛතාව (වීඩියෝ)",
       "News Content": "සාමාන්‍ය පෙළ විභාගයේ උත්තර පත්‍ර ඇගයීම් කටයුතු හෙට ආරම්භවීමට නියමිතයි.\nඑම කටයුතුවල නිරතවන ගුරුවරුන් සඳහා ඉන්ධන පිරවුම්හල්වලින් ඉන්ධන ලබාගැනීමේදී ප්‍රමුඛතාවය ලබාගැනීමට කටයුතු යොදා ඇති බව අධ්‍යාපන අමාත්‍යවරයා සඳහන් කළා.\nඋත්තර පත්‍ර ඇගයීම් කටයුතුවලදී පැන නඟින ප්‍රවාහන ඇතුළු ගැටලු සම්බන්ධයෙන් සාකච්ඡා කිරීම සඳහා ගුරු විදුහල්පති වෘත්තීය සමිති සන්ධානය අධ්‍යාපන අමාත්‍යවරයා ඇතුළු නිලධාරීන් සමඟ සාකච්ඡාවක ද නිරත වුණා.\nමේ අතර පවතින ඉන්ධන අර්බුදය සැලකිල්ලට ගනිමින් රජයේ සහ රජයේ අනුමත සියලු පුද්ගලික පාසල් සඳහා හෙට නිවාඩු දිනයක් ප්‍රකාශයට පත්කර තිබෙනවා.\nඅධ්‍යාපන අමාත්‍යාංශය දැනුම් දෙන්නේ ලබන සඳුදා සිට සුපුරුදු පරිදි පාසල් කටයුතු පැවැත්වෙන බවයි.\nරට තුළ පවතින ඉන්ධන අර්බුදය මේ වන විට ක්ෂේත්‍ර ගණනාවකට බලපා ඇති අතර පාසල් කටයුතුවලටද ඉන් එල්ලවී ඇත්තේ දැඩි බලපෑමක්.\nහෙට දිනයේ සියලුම රජයේ පාසල් හා රජයේ අනුමත පෞද්ගලික පාසල් සඳහා නිවාඩු ලබාදීමට අධ්‍යාපන අමාත්‍යාංශය තීරණය කර ඇත්තේ මෙම ගැටලුකාරී තත්ත්වය සැලකිල්ලට ගනිමින්.\nකෙසේ වෙතත් අධ්‍යාපන අමාත්‍යාංශය නිවේදනය කළේ ලබන 20 වැනි සඳුදා දින සිට සුපුරුදු පරිදි යළි පාසල් කටයුතු පැවැත්වෙන බවයි.\nමේ අතර රාජ්‍ය ආයතනවල කාර්ය මණ්ඩල සේවකයින්ට සිකුරාදා දිනයේ නිවසේ රැඳී සිටිමින් කෘෂිකාර්මික හා සිය ගෙවත්තේ වගා කටයුතු සිදුකිරීමට අදාළ චක්‍රලේඛය රාජ්‍ය පරිපාලන අමාත්‍යාංශය විසින් නිකුත් කර තිබෙනවා.\nඒ අනුව රාජ්‍ය සේවකයින් මාස 3ක කාලයක් සඳහා සෑම සතියකම සිකුරාදා දිනයේ නිවසේ රැඳී සිට වගා කටයුතු සිදුකළ යුතුයි.\nඊට අදාළ නව චක්‍රලේඛය මගින් සිකුරාදා දිනයන්හිදී කාර්යාල වසා තැබීම සම්බන්ධයෙන් අනුගමනය කළ යුතු විධි විධාන කිහිපයක්ද දක්වා ඇති අතර එහි දැක්වෙන්නේ සිකුරාදා දිනයේ වසා තබනු ලබන කාර්යාලවල නිලධාරින් එසේ වසා\nතැබූ සිකුරාදා දිනයේ හෝ සෙනසුරාදා සහ ඉරිදා යන දිනවලදී අතිකාල පදනමින් හෝ නිවාඩු දින වැටුප් ගෙවීමේ පදනමින් සේවයේ නෙයෙදිය යුතු බවයි.\nඑමෙන්ම සතියේ වැඩකරන දින 5 තුළට සිකුරාදා දිනය නොවන රජයේ නිවාඩු දිනයක් හෝ දින කිහිපයක් යෙදුනහොත් එම සතියේ සිකුරාදා දිනය සාමාන්‍ය වැඩකරන දිනයක් ලෙස සලකා කාර්යාල විවෘත කර තැබිය යුතු බව අදාළ නිවේදනයේ සඳහන්.\nකෙසේ වෙතත් රජයේ කාර්යාල සෑම සතියකම සිකුරාදා දිනයේ වසා තැබීමට ගෙන ඇති තීරණය අධිකරණ කටයුතුවලට අදාළ නොවන බවයි අධිකරණ සේවා කොමිෂන් සභාව පවසන්නේ.\nඑම කොමිසමේ ලේකම් සංජීව සෝමරත්න මහතා විසින් නිකුත් කළ නිවේදනයක දැක්වෙන්නේ පසුගිය කාලයේ පැවති කොවිඩ් වසංගත තත්ත්වය හේතුවෙන්ද අධිකරණ කටයුතුවලට බලපෑම් එල්ල වූ බවයි.\nඒ හේතුවෙන් සේවා අවශ්‍යතාවය සැලකිල්ලට ගෙන දෛනික කටයුතුවලට බාධාවක් නොවන පරිදි අත්‍යවශ්‍ය අවම නිලධාරීන් හා සේවකයින් පමණක් සේවයට කැඳවමින් සතියේ දින 5 පුරාම අධිකරණ කටයුතු පැවැත්වීමට අදාළ ක්‍රියාමාර්ග ගන්නා ලෙසයි අධිකරණ සේවා කොමිෂන් සභාවේ ලේකම්වරයා දැනුම් දී තිබෙන්නේ.",
       "URL": "https://www.hirunews.lk/307335/සා-පෙළ-උත්තර-පත්‍ර-ඇගයීම්වල-නිරත-ගුරුවරුන්ට-ඉන්ධන-ලබාගැනීමේදී-ප්‍රමුඛතාව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1090"
}