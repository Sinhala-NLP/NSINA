{
       "Source": "hirunews",
       "Timestamp": "Sunday, 09 August 2020 - 7:42",
       "Headline": "කොරෝනා නිසා එක්සත් අරාබි එමීර් රාජ්‍යයේ රැඳී සිටි ශ්‍රී ලාංකිකයින් 420ක් දිවයිනට (වීඩියෝ)",
       "News Content": "එසේම, දිවයිනට පැමිණීමට නොහැකිව එක්සත් අරාබි එමීර් රාජ්‍යයේ රැඳී සිටි ශ්‍රී ලාංකිකයින් 420 දෙනෙකු අද අලූයම කටුනායක ජාත්‍යන්තර ගුවන් තොටුපලින් දිවයිනට පැමිණියා.\nකටාර් රාජ්‍යයේ රැඳී සිටි 43 දෙනෙකුද අද අලූයම දිවයිනට පැමිණි අතර, ඉන් 27 දෙනෙකු ශ්‍රී ලාංකිකයන්.\nඅනෙක් 16 දෙනා කටාර් රාජ්‍යයේ සිට ශ්‍රී ලංකාවට පැමිණි තානාපති නිලධාරීන් බවයි හිරු ගුවන් තොටුපල වාර්තාකරු සඳහන් කළේ.\nඔවුන් සියලූ දෙනාද පී.සී.ආර්. පරීක්ෂණ සිදුකිරීමෙන් අනතුරුව නිරෝධායන කටයුතු සඳහා යොමු කෙරුණා.\nමේ අතර, කොරෝනා වෛරස ව්‍යාප්තිය හේතුවෙන් පැමිණීමට නොහැකිව චීනයේ රැඳී සිටි ශ්‍රී ලාංකිකයින් 112 දෙනෙකු කටුනායක ජාත්‍යන්තර ගුවන් තොටුපලින් ඊයේ දිවයිනට පැමිණියා.\nශ්‍රී ලංකන් ගුවන් සේවයට අයත් යානයකින් ඔවුන් දිවයිනට පැමිණි අතර, එම පිරිස පී.සී.ආර්. පරීක්ෂණවලට ලක් කිරීමෙන් අනතුරුව නිරෝධායනය සඳහා යොමු කෙරුණා.\nමේ අතර ආසාදිතයින් දෙදෙනෙකු ඊයේ දිනයේ වාර්තා වීමත් සමඟ මෙරටින් වාර්තා වන කොරෝනා ආසාදිතයින් සංඛ්‍යාව 2841 දක්වා ඉහළ ගියා.\nසෞදි අරාබියේ සිට දිවයිනට පැමිණි දෙදෙනෙකු මෙලෙස ආසාදිතයින් ලෙස හඳුනාගත් බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nඑසේම, තවත් කොරෝනා ආසාදිතයින් 12 දෙනෙකු සුවය ලබා ඊයේ රෝහල්වලින් පිටව යාමත් සමඟ මෙරට සුවය ලැබූ මුළු කොරෝනා රෝගීන් සංඛ්‍යාව 2576 දක්වා ඉහළ ගියා.\nවසංගත රෝග විද්‍යා අංශය සඳහන් කළේ 254 දෙනෙකු පමණක් තවදුරටත් වෛද්‍ය අධීක්ෂණය යටතේ රෝහල් ගතව ප්‍රතිකාර ලබන බවයි.",
       "URL": "https://www.hirunews.lk/247407/කොරෝනා-නිසා-එක්සත්-අරාබි-එමීර්-රාජ්‍යයේ-රැඳී-සිටි-ශ්‍රී-ලාංකිකයින්-420ක්-දිවයිනට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2531"
}