{
       "Source": "hirunews",
       "Timestamp": "Sunday, 10 January 2021 - 19:28",
       "Headline": "මෙරට කොරෝනා ආසාදිතයින් 48,000 ඉක්මවයි - හුදෙකලාවත් වෙනස්වෙයි (වීඩියෝ)",
       "News Content": "තවත් ආසාදිතයින් 487 දෙනෙකු සුවය ලබා රෝහල්වලින් පිටත්ව යෑමත් සමඟ සම්පූර්ණයෙන්ම සුවය ලැබූ කොරෝනා ආසාදිතයින්ගේ සංඛ්‍යාව අද (10) දිනයේදී 41,000 සීමාව ඉක්මවා ගියා.\nඑය දැක්වෙන්නේ 41,325 ක් ලෙසින්.\nඑසේම, අද දිනයේදී තවත් කොරෝනා ආසාදිතයින් 536 දෙනෙකු හඳුනාගත් බව යුද හමුදාපති ජෙනරාල් ශවේන්ද්‍ර සිල්වා ප්‍රකාශ කළා.\nඒ අනුව මෙරටින් වාර්තා වන සමස්ත කොරෝනා ආසාදිතයින්ගේ සංඛ්‍යාව 48,000 සීමාව ඉක්මවමින් මේ වනවිට දැක්වෙන්නේ  48,376ක්  ලෙසයි.\nතවදුරටත් ආසාදිතයින් 6,586ක් රෝහල්ගතව ප්‍රතිකාර ලබනවා.\nඑසේම, හෙට (11) උදෑසන පහේ සිට කොළඹ දිස්ත්‍රික්කයේ මාලිගාවත්ත, ග්‍රෑන්ඩ්පාස් සහ දෙමටගොඩ පොලිස් බල ප්‍රදේශ හුදෙකලාභාවයෙන් ඉවත් කරන බව යුද හමුදාපති ජෙනරාල් ශවේන්ද්‍ර සිල්වා ප්‍රකාශ කළා.\nඑමෙන්ම, බොරැල්ල - ගෝතමීපුර මහල් නිවාස යෝජනා ක්‍රමය, ගෝතමීපුර - 24 වත්ත සහ ගෝතමීපුර - 78 වත්ත හුදෙකලා කිරීමටද පියවර ගෙන තිබෙනවා.\nඑසේම, ගම්පහ දිස්ත්‍රික්කයේ වත්තල - වැලිකඩමුල්ල ග්‍රාම නිලධාරී වසමේ දූව වත්ත, කිරිබත්ගොඩ - හුණුපිටිය උතුර ග්‍රාම නිලධාරී වසමේ වෙඩිකන්ද සහ මීගමුව - තල්දූව ග්‍රාම නිලධාරී වසමේ එම්.සී. නිවාස යෝජනා ක්‍රමය හෙට (11) උදෑසන පහේ සිට හුදෙකලාභාවයෙන් ඉවත් කරන බවයි යුද හමුදාපතිවරයා සඳහන් කළේ.",
       "URL": "https://www.hirunews.lk/259356/මෙරට-කොරෝනා-ආසාදිතයින්-48000-ඉක්මවයි-හුදෙකලාවත්-වෙනස්වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2220"
}