{
       "Source": "hirunews",
       "Timestamp": "Monday, 03 October 2022 - 7:25",
       "Headline": "ආනයනික සහල්වල බැර ලෝහ නොමැති බව සාම්පල පරීක්ෂාවෙන් හෙළිවේ",
       "News Content": "මෙරටට ආනයනය කරන ලද සහල්වල බැරලෝහ අඩංගු නොවන බව සාම්පල් පරික්ෂාවේදී තහවුරු වී තිබෙනවා.\nආනයනික සහල් තොගවලින් ලබාගත් සාම්පල 275 ක් පරික්ෂාවට ලක්කිරීමෙන් අනතුරුව ඒ බව තහවුරු කර ගත් බවයි සෞඛ්‍ය අමාත්‍යංශය සඳහන් කළේ.\nවරායේ තිබූ බහාලුම්වලින් සහ වරායෙන් නිදහස් කර තිබූ ආනයනික සහල් තොගවලින් මෙම සාම්පල ලබාගෙන තිබුණා.\nආනයනික සහල් වල බැරලෝහ ඇති බවට පසුගියදා දැඩි කතාබහක් ඇති වූ අතර කෘෂිකර්ම අමාත්‍ය මහින්ද අමරවීරද ඒ පිළිබඳ ආන්දෝලනාත්මක ප්‍රකාශයක් සිදු කළා.\nමෙම තත්වය හමුවේ සෞඛ්‍ය අමාත්‍යංශයේ ආහාර ආරක්ෂණ ඒකකය මඟින් ආනයනික සහල්වල බැරලෝහ අඩංගු දැයි පරීක්ෂා කිරීම සඳහා ලබාගත් සාම්පල ජාත්‍යන්තර වශයෙන් පිළිගත් මෙරට පෞද්ගලික රසායනාගාරයක් වෙත යොමුකර තිබුණා.\nඒ අනුව එහි වාර්තා පසුගිය සතියේ සෞඛ්‍ය අමාත්‍යාංශයේ ආහාර ආරක්ෂණ ඒකකය වෙත ලැබී ඇති අතර ඉන් හෙළි වී ඇත්තේ මෙරටට ගෙන්වූ සහල්වල බැරලෝහ අඩංගු නොවන බවටයි.",
       "URL": "https://www.hirunews.lk/316903/ආනයනික-සහල්වල-බැර-ලෝහ-නොමැති-බව-සාම්පල-පරීක්ෂාවෙන්-හෙළිවේ",
       "Category": "Local News",
       "Parent URL": "https://www.hirunews.lk/local-news.php?pageID=828"
}