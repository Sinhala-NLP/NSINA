{
       "Source": "hirunews",
       "Timestamp": "Sunday, 14 August 2022 - 13:14",
       "Headline": "ඉතාලි රැකියා ජාවාරමකට සම්බන්ධ පුද්ගලයෙක් කටුනායක දී අත්අඩංගුවට",
       "News Content": "ඉතාලියේ රැකියා සඳහා පිටත්වීමට අවශ්‍ය ලිපිගොනු ව්‍යාජ ලෙස සකස් කර මුදල් වංචා කිරීමේ ජාවාරමක නිරත පුද්ගලයෙකු කොළඹ අපරාධ කොට්ඨාසය මගින් අත්අඩංගුවට ගෙන තිබෙනවා.\nඒ, කටුනායක ප්‍රදේශයේ ඊයේ (13) සිදුකළ වැටලීමකදියි.\n42 හැවිරිදි සැකකරු ආඩිඅම්බලම ප්‍රදේශයේ පදිංචිකරුවෙකු වන අතර, ඔහු කාර්යාලය පවත්වාගෙන ගොස් ඇත්තේ පුත්තලම - වෙන්නප්පුව ප්‍රදේශයේයි.\nපසුගියදා ඉතාලියේ රැකියාවක් සඳහා පිටත්ව යන පුද්ගලයෙකුගේ ලිපි ලේඛන කඩිනමින් සකස් කර දීමට මොහු යුරෝ 2,000 ක් නැතහොත් රුපියල් අටලක්ෂයකට වැඩි මුදලක් ඉල්ලා තිබෙනවා.\nතවත් පුද්ගලයන් රැසකගෙන් ද මෙලෙස ඉතාලි ලිපි ලේඛන සැකසීමට මෙම සැකකරු මුදල් ලබාගෙන ඇති බවටයි අනාවරණ වී ඇත්තේ.\nපොලිසිය සඳහන් කළේ සැකකරු අත්අඩංගුවට ගන්නා අවස්ථාවේ ඔහුගේ පෞද්ගලික මෝටර් රථයේ තිබී ඉතාලි තානාපති කාර්යාලයේ නිල මුද්‍රාවලට සමානව ව්‍යාජ ලෙස සකස් කළ මුද්‍රා ඇතුලු ලිපි ලේඛන තොගයක් හමුවී බවයි.",
       "URL": "https://www.hirunews.lk/312725/ඉතාලි-රැකියා-ජාවාරමකට-සම්බන්ධ-පුද්ගලයෙක්-කටුනායක-දී-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=942"
}