{
       "Source": "hirunews",
       "Timestamp": "Thursday, 18 May 2023 - 23:37",
       "Headline": "මනු දමින් පිරුණු ක්‍රීඩකයෙක්",
       "News Content": "ක්‍රීඩකයෙකුගේ හික්මීම, ආචාරශීලීත්වය මෙන් ම පරාර්ථකාමීත්වය ක්‍රීඩාව තුළින් ගොඩ නඟන බවට තව තවත් පැහැදිළි කරන්නා වූ අපූරු සිදුවීමක් අපිට වාර්තා වුණා.\nදියගමදී නිමාවූ ජාතික කනිෂ්ඨ මලල ක්‍රීඩා තරගාවලියේදී පදක්කමකට එහා ගිය උතුම් පරිත්‍යාගක් සිදුකළ ක්‍රීඩකයෙකු හිරු කැමරා කාචයට හසු වන්නේ සැබවින් ම මනුසත්කමෙහි සුවඳ තව තවත් කුළුණු ගන්වමින්.\nමේ වසරේ ජාතික කනිෂ්ඨ මලල ක්‍රිඩා උළෙල පසුගියදා පැවැත්වුණේ හෝමාගම දියගම මහින්ද රාජපක්ෂ ක්‍රිඩාංගණයේ වූ අතර එහිදී මීටර් 3000 බාධක දිවීමේ ඉසව්වට වේයන්ගොඩ බණ්ඩාරනායක මධ්‍ය විද්‍යාලයේ හසිඳු ධනංජය ශිෂ්‍යයා අබලන් පාවහන් යුගළක් සහිතව සහභාගිවන්නේ, ධාවනයට කෙතරම් දක්ෂයෙකු වුවත්, ඔහුට පැවති ආර්ථික දුෂ්කරතාවන් තම හැකියාවට කිසිදු විටෙක එයා බාධාවක් නොකර ගනිමින්.\nඅබලන් වූ පාවහන් පැළද තරඟ වදින ධනංජය සිසුවා පිළිබඳ හදෙහි උපන් කරුණාවෙන් හංවැල්ල කලුඅග්ගල ශාන්ත ජෝන් බොස්කෝ විද්‍යාලයේ ශෙහාන් තීක්ෂණ පුතණුවන් සිය අනෙක් වටිනා පාවහන් යුවල මිතුරාට පරිත්‍යාග කරන්නේ ධනංජය තම ප්‍රතිවාදියා බව තුන් සිතෙන් ම පවා අමතක කරමින්.\nහසිඳු එම ඉසව්වේදී රන් පදක්කම දිනා ගත් අතර ඔහුට පාවහන් යුගළ පරිත්‍යාග කළ වෙනත් පාවහන් යුගළක් පැළඳ තරග වැදුණු ශෙහාන්ට හිමිවන්නේ හත්වැනි ස්ථානය ය.\nබලයට, නිලයට අනෙකා පරයමින් ඉදිරියට ඇදෙන මෙවැනි සමාජ වපසරියක සැබවින් ම හසිදු ක්‍රීඩකයා සමස්ත සමාජයට ම ලබා දෙන්නේ කඳිම ආදර්ශයක්.\nහසිඳුගේ මනුදමේ මහිමය සක් සුදක් සේ පැහැදිළි වන්නේ තමාට රන් පඳක්කම නොලැබුණත් ඉන් එහාට ගිය සතුටක් තම මිතුරාගේ ජයග්‍රහනය පිළිබඳ ඇති වීම ය.",
       "URL": "https://www.hirunews.lk/335579/මනු-දමින්-පිරුණු-ක්‍රීඩකයෙක්",
       "Category": "Local News",
       "Parent URL": "https://www.hirunews.lk/local-news.php?pageID=334"
}