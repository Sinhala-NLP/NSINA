{
       "Source": "hirunews",
       "Timestamp": "Thursday, 21 October 2021 - 7:37",
       "Headline": "18ත්, 19ත් අතර සිසුන්ට අද සිට ෆයිසර් එන්නත්",
       "News Content": "අවුරුදු 18ත් 19ත් අතර වයස් සීමාවේ පසුවන දරුවන්ට ෆයිසර් එන්නත් ලබාදීම දිවයිනේ සියලු දිස්ත්‍රික්ක ආවරණය කරමින් අද සිට සිදු කෙරෙනවා.\nළමා රෝග විශේෂඥයින්ගේ විද්‍යාතනයේ සභාපති මහාචාර්ය ශ්‍යාමන් රජේන්ද්‍රජිත් කියා සිටියේ, මෙම වැඩපිලිවෙළ සඳහා ළමා රෝග විශේෂඥ වෛද්‍යවරුන්ගේ අධීක්ෂණය නිරන්තරයෙන්ම ලැබෙන බවයි.\nමේ වනවිට ක්‍රියාත්මක සායන මඟින් නිධන්ගත රෝගවලින් පෙළෙන සහ විශේෂ අවශ්‍යතා සහිත වයස අවුරුදු 12ට වැඩි දරුවන් 20,000ක් පමණ එන්නත් කර ඇති බවද ඔහු සඳහන් කළා.\nමේ අතර, වයස අවුරුදු 18ත් 19ත් අතර කාණ්ඩයේ පාසල් දරුවන්ට දිවයින පුරා කොරෝනා මර්දන එන්නත් ලබාදීමේ වැඩසටහන සාර්ථකව ක්‍රියාත්මක බව සෞඛ්‍ය අමාත්‍යාංශයේ පාසල් සෞඛ්‍ය කාර්යාලයේ වෛද්‍ය ටී.එම්.ජයලත් ප්‍රකාශ කළා.\nසෞඛ්‍ය ප්‍රවර්ධන කාර්යාංශය කොළඹ ඊයේ කැඳවා තිබූ මාධ්‍ය හමුවකට එක්වෙමින් ඔහු පාසල් දරුවන්ගෙන් ඉල්ලා සිටියේ, කඩිනමින් එන්නත ලබා ගන්නා ලෙසයි.\nමේ අතර, ගත වූ දිනයේ කොරෝනා ආසාදිතයන් 539 දෙනෙකු වාර්තා වීමත් සමඟ සමස්ත ආසාදිතයින් සංඛ්‍යාව 533,305 දක්වා ඉහළ ගියා.\nනව ආසාදිතයින්ගෙන් 537 දෙනෙකු අලුත් අවුරුදු කොවිඩි පොකුරේ ආශ්‍රිතයන් වන අතර විදේශයන් හි සිට පැමිණි දෙදෙනෙකු ආසාදිතයින් ලෙස හඳුනාගෙන තිබෙනවා.\nඒ අනුව මෙරට සක්‍රිය ආසාදිතයින් සංඛ්‍යාව 26,088ක්.\nමෙරට සුවය ලැබූ සංඛ්‍යාව 493,674ක්.\nසෞඛ්‍ය සේවා අධ්‍යක්ෂ ජනරාල්වරයා විසින් පෙරේදා සිදු වූ බවට තහවුරු කරන ලද මරණ 18ත් සමඟ මෙරට සමස්ත මරණ සංඛ්‍යාව 13,543ක් දක්වා ඉහළ ගියා.",
       "URL": "https://www.hirunews.lk/285577/18ත්-19ත්-අතර-සිසුන්ට-අද-සිට-ෆයිසර්-එන්නත්",
       "Category": "Local News",
       "Parent URL": "https://www.hirunews.lk/local-news.php?pageID=1616"
}