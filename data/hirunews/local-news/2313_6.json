{
       "Source": "hirunews",
       "Timestamp": "Wednesday, 25 November 2020 - 13:00",
       "Headline": "පියාඹන යුද ටැංකියේ රිදී ජුබිලිය (වීඩියෝ)",
       "News Content": "මෙරට තිස් වසරක යුද්ධය අවසන් කිරීමේ ක්‍රියාන්විතයේදී, අභීත මෙන්ම ප්‍රධානතම මෙහෙයක් ඉටුකළ තවත් එක් ඒකකයක් වන ශ්‍රී ලංකා ගුවන් හමුදාවට අයත් එම්.අයි. 24 ප්‍රහාරක හෙලිකොප්ටර් බලඝනය 25 වන සංවත්සරය සැමරුවා.\nඒ වෙනුවෙන් විශේෂ සැමරුම් උත්සවයක් ඊයේ පැවැත්වුණේ හිඟුරක්ගොඩ ගුවන් හමුදා මූලික කඳවුරේදීයි.\n1972 වර්ෂයේ සෝවියට් රුසියාවේ නිෂ්පාදිත එම්.අයි. 24 ප්‍රහාරක හෙලිකොප්ටර් යානා ශ්‍රී ලංකා යුද හමුදාවට එක්කර ගැනෙන්නේ, 1995 වසරේ නොවැම්බර් 24 වැනිදායි.\nයානයේ පවතින ඉහළ ප්‍රහාරක හැකියාව හේතුවෙන් එය පියාඹන යුද ටැංකිය ලෙසද විරුදාවලියට ලක්ව තිබෙනවා.\nහෙලිකොප්ටර් යානා 3 කින්, නියමුවන් 6 දෙනෙකුගෙන් සහ ඉංජිනේරු කාර්ය මණ්ඩල සාමාජිකයින් 26 දෙනෙකුගෙන් සමන්විතව එම්.අයි. 24, අංක 9 බලඝනය ආරම්භ කෙරුණු අතර එහි ප්‍රථම අණදෙන නිලධාරියා වූයේ ස්කොඩ්රන් ලීඩර් ජගත් රොද්‍රිගෝ මහතායි.\nත්‍රස්තවාදයට එරෙහි තිස් වසරක යුද්ධයේදී 1995 වසරේ සිට සියලුම ප්‍රධාන පෙළේ මෙහෙයුම් සඳහා එම්.අයි. 24 හෙලිකොප්ටර් යානා සක්‍රීයව දායක වී තිබෙනවා.\nඑම මෙහෙයුම් අතරතුරදී යානා 8 ක් සතුරු ප්‍රහාරවලට ලක්ව ඇති අතර, එහි පළමු ප්‍රහාරය එල්ල වූයේ 2001 වසරේදීයි.\nමෙරට භෞමිකඅඛණ්ඩව ආරක්ෂා කිරීම සඳහා පසුගිය වසර 25 තුළ ගුවන් හමුදා අංක 9 බලඝනයේ ගුවන් විරුවන් 28 දෙනෙකු සිය ජීවිත පූජා කර තිබෙනවා.\nගුවන් හමුදාවේ එම්.අයි. 24 හෙලිකොප්ටර් බලඝනයේ 25 වැනි සංවත්සරයට සමගාමීව, අදාළ කාලය තුළදී මියගිය විරුවන් අනුස්මරණය කිරීම වෙනුවෙන් ඊයේ හිඟුරක්ගොඩ ගුවන් හමුදා මූලික කඳවුරේ රණවිරු ස්මාරකය අභියසදී අභිමානවත් උත්සවයක් පැවැත්වුණා.\nඊට අමතරව එම කඳවුරු පරිශ්‍රයේ රුක්රෝපණ වැඩසටහනක් ද පැවැත්වුණේ එම්.අයි. 24 බලඝනයේ සාමාජිකයින්ගේ සහභාගීත්වයෙන්.",
       "URL": "https://www.hirunews.lk/255568/පියාඹන-යුද-ටැංකියේ-රිදී-ජුබිලිය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2313"
}