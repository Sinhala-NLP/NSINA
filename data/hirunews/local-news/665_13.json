{
       "Source": "hirunews",
       "Timestamp": "Thursday, 15 December 2022 - 13:34",
       "Headline": "ඩයනාගේ විදෙස් ගමන් තහනම දින 5කට ඉවත් කෙරේ",
       "News Content": "රාජ්‍ය ඇමතිණි ඩයනා ගමගේට පනවා ඇති විදෙස් ගමන් තහනම දින 05ක කාලයක් සඳහා තාවකාලිකව ඉවත් කිරීමට කොළඹ ප්‍රධාන මහේස්ත්‍රාත් නන්දන අමරසිංහ අද (15) නියෝග කළා.\nඒ, ඇය වෙනුවෙන් පෙනී සිටි ජනාධිපති නීතිඥ සරත් ජයමාන්න කරුණු ලැබූ ඉල්ලීමකට අනුවයි.\nආගම විගමන පාලකවරයා වෙත අසත්‍ය තොරතුරු ඉදිරිපත් කර ගමන් බලපත්‍රයක් ලබාගත් බවට චෝදනා එල්ල වී ඇති ඇයට මේ වනවිට විදෙස් ගමන් තහනමක් ද පනවා තිබෙනවා.\nකෙසේ වෙතත් අධිකරණය අපරාධ පරීක්ෂණ දෙපාර්තමේන්තුවට නියෝග කළේ මෙම චෝදනා සම්බන්ධයෙන් කෙරෙන විමර්ශනවල සවිස්තර වාර්තාවක් ලබන බ්‍රහස්පතින්දා අධිකරණයට ඉදිරිපත් කරන ලෙසයි.\nමේ වනවිට ඇය සම්බන්ධයෙන් නීතිපති දෙපාර්තමේන්තුව අධිකරණ හමුවේ පෙනී නොසිටීමක් කර නොමැති බවත් ඒ සම්බන්ධයෙන් නිතිපතිවරයා අනුගමන කරන එම නිහඩතාවය ගැටළු සහගත බවත් අගතියට පත් පාර්ශ්වය වෙනුවෙන් පෙනි සිටි නීතිඥ ගුණරත්න වන්නිනායක කියා සිටියා.\nරාජ්‍ය ඇමතිණිය වෙනුවෙන් පෙනි සිටි ජනාධිපති නීතිඥ සරත් ජයමාන්න කියා සිටියේ මෙතෙක් තම සේවාදායිකාව සැකකාරිය ලෙස නම් කර නොමැති බවයි.\nවිමර්ශන නිලධාරීන් විසින් අධිකරණයට ඉදිරිපත් කර ඇති විමර්ශන වාර්තා වලට අනුව ඇයව සැකකාරියක ලෙස නම් කරමින් අත්අඩංගුවට ගැනීමට ප්‍රමාණවත් සාක්ෂි ඇති බවත් විනිසුරුවරයා විවෘත අධිකරණය හමුවේ කියා සිටියා.\nකෙසේ වෙතත්, ඒ සම්බන්ධයෙන් තීරණයක් ගැනීමට තම අධිකරණයට බලයක් නොමැති බවත් එය අපරාධ පරික්ෂණ දෙපාර්තමේන්තුව සහ නිතිපති දෙපාර්තමේන්තුව සිදුකළ යුතු බවත් විනිසුරුවරයා ප්‍රකාශ කළා.\nමෙම නඩුව ලබන වසරේ ජනවාරි මස 05 වැනිදා යළි කැදවීමට නියමිතයි.",
       "URL": "https://www.hirunews.lk/322732/ඩයනාගේ-විදෙස්-ගමන්-තහනම-දින-5කට-ඉවත්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=665"
}