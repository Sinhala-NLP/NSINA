{
       "Source": "hirunews",
       "Timestamp": "Tuesday, 12 October 2021 - 10:28",
       "Headline": "පෞද්ගලික අංශයේ සේවයෙහි නියුතු සේවකයින් විශ්‍රාම ගැන්වීමේ අවම වයස  60 තෙක් දීර්ඝ කෙරේ",
       "News Content": "පෞද්ගලික අංශයේ සේවකයින් විශ්‍රාම ගැන්වීමේ දැනට පවතින අවම වයස් සීමාව සංශෝධනය කිරීම පිණිස පනත් කෙටුම්පතක් සකස් කිරීම සඳහා මෙම වසරේ මාර්තු මස 23 වැනි දින අනුමැතිය හිමිවුණා.\nඒ එදින පැවති අමාත්‍ය මණ්ඩල රැස්වීමේදීයි.\nඒ අනුව සකස් කරන ලද මූලික කෙටුම්පත අග්‍රාමාත්‍යවරයාගේ ප්‍රධානත්වයෙන් පත් කර ඇති ඇඟලුම් කර්මාන්ත හා වෙළෙඳ ක්ෂේත්‍රයට බලපාන ප්‍රතිපත්තිමය හා නෛතික කරුණු පිළිබඳ අධ්‍යයනය කිරීමේ කමිටුවේදී සියලු පාර්ශ්වයන්ගේ සහභාගීත්වයෙන් සාකච්ඡා කෙරුණා.\nඑහිදී එළැඹි එකඟතාව මත සේවකයින්ගේ විශ්‍රාම ගැන්වීමේ වයස අවුරුදු 60 දක්වා දීර්ඝ කිරීමට තීරණය කර තිබෙනවා.\nමෙම පනත ක්‍රියාත්මක දිනයේදී වයස අවුරුදු 52 හෝ ඊට වැඩි සේවකයින් ඔවුන්ගේ වයස අනුව කාණ්ඩ තුනකට වර්ග කර,උපරිම වශයෙන් වයස අවුරුදු 59 තෙක් සේවයේ යෙදවීමට හැකි වන පරිදි විධිවිධාන ඇතුළත් කොට,නීති කෙටුම්පත් සම්පාදක විසින් එය සම්පාදනය කර තිබේ.\nඒ අනුව පෞද්ගලික අංශයේ සේවකයින් විශ්‍රාම ගැන්වීමේ අවම වයස පිළිබඳ පනත පාර්ලිමේන්තුවට ඉදිරිපත් කිරීම කම්කරු අමාත්‍ය නිමල් සිරිපාල සිල්වා විසින් සිදු කරනු ලැබූ අතර; එහිදී ඉදිරිපත් කළ යෝජනාවට අමාත්‍ය මණ්ඩලයේ අනුමැතිය හිමි වුණා.",
       "URL": "https://www.hirunews.lk/284766/පෞද්ගලික-අංශයේ-සේවයෙහි-නියුතු-සේවකයින්-විශ්‍රාම-ගැන්වීමේ-අවම-වයස-60-තෙක්-දීර්ඝ-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=1634"
}