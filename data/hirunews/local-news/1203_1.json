{
       "Source": "hirunews",
       "Timestamp": "Friday, 29 April 2022 - 14:09",
       "Headline": "නව අගමැතිවරයෙකු යටතේ අන්තර්කාලීන අමාත්‍ය මණ්ඩලයක් පිහිටුවීමට එකඟත්වයක් (වීඩියෝ)",
       "News Content": "නව අග්‍රාමාත්‍යවරයෙක් සහිත අන්තර්වාර පාලනයක් පිහිටුවීම සඳහා ජනාධිපතිවරයා අද පැවැති සාකච්ඡාවේදී එකඟ වූ බව හිටපු ජනාධිපති මෛත්‍රීපාල සිරිසේන පවසනවා.\nඅර්බුදයට විසඳුමක් ලෙස පාර්ලිමේන්තුවේ සියලු‍ම දේශපාලන පක්ෂවල සහභාගීත්වයෙන් සර්ව පාක්ෂික ආණ්ඩුවක් පිහිටුවීම සඳහා ප්‍රතිපත්තිමය වශයෙන් එකඟවන බව ජනාධිපති ගෝඨාභය රාජපක්ෂ පසුගියදා ප්‍රකාශ කළා.\nඑහි ව්‍යුහය, ක්‍රියාත්මක කළ යුතු කාලසීමාව සහ වගකීම් පැවරෙන පුද්ගලයින් සම්බන්ධයෙන් පළමු සාකච්ඡාව අද පැවැත්වුණේ කොටුව ජනාධිපති මන්දිරයේදීයි.\nකෙසේ වෙතත්, පාර්ලිමේන්තුවේ ස්වාධීනව කටයුතු කරන පක්ෂවල නායකයින් ඊයේ (28) තීරණය කළේ පොදුජන පෙරමුණේ මන්ත්‍රීවරුන් නොමැතිව ජනාධිපතිවරයා සමග පමණක් සාකච්ඡා කිරීමටයි.\nඒ අනුව ජනාධිපතිවරයා සහ ස්වාධීන වූ මන්ත්‍රීවරුන්ගේ සාකච්ඡාව පැය දෙකහමාරකට ආසන්න කාලයක් පැවති අතර, ඊට අග්‍රාමාත්‍ය මහින්ද රාජපක්ෂ එක්ව සිටියේ නැහැ.\nනිදහස් පක්ෂ මූලස්ථානයේදී ද මෙම සාකච්ඡාව පිළිබඳව කරුණු පැහැදිලි කිරීම සඳහා මාධ්‍ය හමුවක් කැඳවා තිබූ අතර, ඊට එක්වූ හිටපු ජනාධිපති මෛත්‍රීපාල සිරිසේන කියා සිටියේ අන්තර්වාර පාලනයේ අග්‍රාමාත්‍යවරයා, අමාත්‍ය මණ්ඩලය, රාජ්‍ය අමාත්‍යවරුන් මෙන්ම අමාත්‍යාංශ ලේකම්වරුන් පත් කරනු ලබන්නේ සියලු පක්ෂවල සහභාගීත්වයෙන් සකස් කෙරෙන ජාතික සභාව මගින් බවයි.\nමේ අතර, පවතින අර්බුදකාරී තත්ත්වය සම්බන්ධයෙන් ඊයේ පැවැති ශ්‍රී ලංකා පොදුජන පෙරමුණේ පාර්ලිමේන්තු මන්ත්‍රී කණ්ඩායම් රැස්වීමේදී ජනාධිපති ගෝඨාභය රාජපක්ෂ පවසා ඇත්තේ තමන් අග්‍රාමාත්‍යවරයාට ඉල්ලා අස්වීමට දැනුම් නොදුන් බවයි.\nකොළඹ කොටුව ජනාධිපති මන්දිරයේ පැවැති එම සාකච්ඡාව ඉතා උණුසුම් මුහුණුවරක් ගත් බවයි අභ්‍යන්තර ආරංචි මාර්ග සඳහන් කළේ.\nමේ අතර, පසුගියදා අන්තර්වාර පාලනයකට කැමැත්ත පළ කරමින් ජනාධිපතිවරයාට ලිපියක් යොමුකළ පොදුජන පෙරමුණේ මන්ත්‍රිවරුන් 10 දෙනා අද මල්වතු - අස්ගිරි පාර්ශවයේ මහා සංඝරත්නය බැහැ දැක සර්ව පාක්ෂික අන්තර්වාර පාලනයක් සඳහා වූ ඔවුන්ගේ යොජනා මහ නාහිමිවරුන් වෙත පිළිගැන්වූවා.",
       "URL": "https://www.hirunews.lk/303082/නව-අගමැතිවරයෙකු-යටතේ-අන්තර්කාලීන-අමාත්‍ය-මණ්ඩලයක්-පිහිටුවීමට-එකඟත්වයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1203"
}