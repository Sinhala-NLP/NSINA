{
       "Source": "hirunews",
       "Timestamp": "Friday, 27 May 2022 - 20:41",
       "Headline": "දුම්රියේ තදබදය වැඩිවෙයි - ගාස්තු ඉහළ දමන්නැයි යෝජනා - දුර දුවන පෞද්ගලික බසුත් අඩුවෙයි",
       "News Content": "ඉන්ධන අර්බුදය සහ බස් ගාස්තු ඉහළ යාමත් සමඟ දුම්රිය භාවිතයට ගන්නා මගීන් සංඛ්‍යව කැපී පෙනෙන ලෙස ඉහළ ගෙස් තිබෙනවා.\nකාර්යාල දුම්රියවල ගමන් ගන්නා මගීන් සංඛ්‍යාවේ 40%ක පමණ වර්ධනයක් දක්නට ලැබෙන අතර, ඉන්ධන මිල ඉහළ දැමීමෙන් පසු ගතවූ දින 03 තුළ ප්‍රවේශ පත් අලෙවියෙන් ලැබූ ආදායමද 10% කින් ඉහළ ගොස් ඇති බවයි දුම්රිය දෙපාර්තමේන්තුව ප්‍රකාශ කළේ.\nජාතික ගමනාගමන කොමිෂන් සභාව මෑතක කළ අධ්‍යයනයකදී හෙලි වී ඇත්තේ, බස් ගාස්තුවට සාපේක්ෂව දුම්රිය ප්‍රවේශ පත්‍රයක මිල අවම අගයක පැවතීම නිසා මුදල් ඉතිරි කර ගැනීමේ අරමුණින් බස් රථවල ගමන් ගත් මගීන් දුම්රියේ ගමන් ගැනීමට පෙළඹී ඇති බවයි.\nඑසේම, කොළඹ සිට පිට පළාත්වලට දිනකට ගමන් ගන්නා පෞද්ගලික බස් රථ සංඛ්‍යාව 500ක් පමණ දක්වා පහත වැටී තිබෙනවා. කොරෝනා ව්‍යාප්තිය ආරම්භයට පෙර බස් රථ 1500ක් පමණ එලෙස පිට පළාත්වලට ධාවනය කෙරුණා.\nපෞද්ගලික ප්‍රවාහන මාධ්‍යයකින් කාර්යාල වෙත පැමිණි ජනතාවද මේ වනවිට බස් රථය සිය ප්‍රවාහන මාධ්‍ය ලෙස භාවිතයට ගන්නා නමුත්, බස් රථයෙන් දුම්රියට යොමු වූ පිරිස සහ ගමනා ගමන කටයුතු සීමා කළ පිරිසට සාපේක්ෂව එය අඩු අගයක් බව ජාතික ගමනාගමන කොමිෂන් සභාවේ අධ්‍යක්ෂ ජනරාල් නලීන් මිරැන්ඩා සඳහන් කළා.\nකෙසේ වෙතත්, කොළඹ - කොටුව - මීගමුව, කොටුව - අවිස්සාවේල්ල, - කොටුව - පොල්ගහවෙල සහ මරදාන - අලුත්ගම ප්‍රදේශ අතර ධාවනය කෙරෙන කාර්යාල දුම්රියවල මේ වනවිට තදබදයක් නිර්මාණය වී තිබෙනවා.\nඑසේම දිවා කාලයේදී ප්‍රාදේශීය දුම්රියේ ගමන් කිරීමටද මගීන් විශාල වශයෙන් පැමිණෙන බවයි දුම්රිය දෙපාර්තමේන්තුව සඳහන් කළේ.\nතත්ත්වය එසේ පැවතියද දිනකට දුම්රිය ගමන්වාර 382ක් පමණ ධාවනය කළ යුතු නමුත් තවදුරටත් ධාවනය කෙරෙන්නේ දුම්රිය ගමන් වාර 250ක් පමණයි.\nරාත්‍රී තැපැල් සේවා දුම්රිය 02ක් පමණ ධාවනය කරන අතර, 03ක් ධාවනයෙන් ඉවත් කර ඇත්තේ දුම්රිය රියදුරන් සහ නියාමකයින් හිඟ බව පවසමින්.\nඑසේම, ඉන්දියාවෙන් නව දුම්රිය මැදිරි 160ක් පමණ මෙරටට ගෙන්වා ඇති නමුත් දැනට ධාවනයට එක්කර ඇත්තේ, ඉන් කිහිපයක් පමණයි.\nදුම්රිය ස්ථානාධිපතිවරුන්ගේ සංගමය ප්‍රකාශ කළේ තදබදය අවම කර ගැනීමට නම් දැනට ධාවනය නොකරන දුම්රිය කඩිනමින් ධාවනයට එක් කළ යුතු බවයි.\nඑසේම, ප්‍රවේශ පත්‍ර ගාස්තුද ඉහළ දැමිය යුතු බව තම සංගමය, පාලනාධිකාරියට යෝජනා කළ බව දුම්රිය ස්ථානාධිපතිවරුන්ගේ සංගමයේ සභාපති සුමේධ සෝමරත්න සඳහන් කළා.",
       "URL": "https://www.hirunews.lk/305475/දුම්රියේ-තදබදය-වැඩිවෙයි-ගාස්තු-ඉහළ-දමන්නැයි-යෝජනා-දුර-දුවන-පෞද්ගලික-බසුත්-අඩුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=1138"
}