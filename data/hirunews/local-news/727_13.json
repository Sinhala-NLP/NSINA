{
       "Source": "hirunews",
       "Timestamp": "Thursday, 17 November 2022 - 18:29",
       "Headline": "ලබාගත් ණය සදහා බැංකු පොලී අනුපාත ඉහළ දැමීමෙන් පීඩාවට පත්වූවන්ට සහන සලසන්න බැංකුවලට උපදෙස්",
       "News Content": "පසුගිය කාලය තුළ විචල්‍ය පොලී අනුපාත යටතේ ලබා ගත් ණය සදහා අය කරන පොලී අනුපාත ඉහළ දැමීම නිසා අපහසුතාවට පත්වූ ගණුදෙනුකරුවන්ට බැංකුව සමග සාකච්ඡා කර සහනයක් ලබා ගත හැකි බව මහ බැංකු අධිපති ආචාර්ය නන්දලාල් වීරසිංහ පවසනවා.\nමුදල් රාජ්‍ය අමාත්‍යවරුන් වන රංජිත් සියඹලාපිටිය සහ ශෙහාන් සේමසිංහගේ ප්‍රධානත්වයෙන් ඊයේ (16) පාර්ලිමේන්තුවේදී පැවති මුදල් , ආර්ථික ස්ථායිකරණ සහ ජාතික ප්‍රතිපත්ති කටයුතු පිළිබද අමාත්‍යාංශයීය උපදේශක කාරක සභාවේදී මේ පිළිබඳ මන්ත්‍රීවරු විමසූ අවස්ථාවේදී යි මහබැංකු අධිපතිවරයා මේ බව ප්‍රකාශ කළේ.\nමෙලෙස පොලී අනුපාතිකය වැඩිවීම හේතුවෙන් ඇතැම් ණයහිමියන්ගේ මුලු වැටුපම ණය වාරික සදහා ගෙවීමට සිදුව ඇති බව මන්ත්‍රීවරු පෙන්වා දෙනු ලැබුවා.\nමෙහිදී මහබැංකු අධිපතිවරයා පැවසුවේ ගනුදෙනුකරුවන්ට බැංකුව සමග සාකච්ඡා කර යම් සහන කාලයක් සඳහා අදාළ පොලිය පමණක් ගෙවීමට හැකි බවයි.\nඒ පිළිබඳව බැංකුවලට උපදෙස් මේ වන විට ලබා දී ඇති බවත් මහබැංකු අධිපතිවරයා වැඩිදුරටත් කියාසිටියා.\nඑසේම මීට මාස දෙකකට පෙර 70%ක අගයක පැවති සාමාන්‍ය උද්ධමනය මේවන විට 66% දක්වා අඩුවී ඇති බවත් 95%ක පැවති ආහාර උද්ධමනය 85% දක්වා අඩුවී ඇති බවත් මහබැංකු අධිපතිවරයා පෙන්වා දුන්නා.\nඒ අනුව පවතින මූල්‍ය ප්‍රතිපත්ති සමග මෙම අගය ලබන වසර අගවන විට 4 - 5% අගයකට පත්වනු ඇතැයි අපේක්ෂා කරන බවයි ඔහු සඳහන් කළේ.\nඑසේම ජාත්‍යන්තර මූල්‍ය අරමුදලේ කොන්දේසියකට අනුව මහ බැංකුව ස්වාධීන ආයතනයක් බවට පත් කිරීම සඳහා නව පනතක් මේ වන කෙටුම්පත් කර අවශ්‍ය කටයුතු සිදුකරන බවද මහබැංකු අධිපතිවරයා ප්‍රකාශ කළා.\nඑසේම බැංකු මගින් ඩොලර් රුපියල්වලට මාරු කිරීමේදී සිදුවන අපහසුතා පිළිබදවද කාරක සභාවේදී අවධානය යොමු වුණා.\nමේ පිළිබදව අමාත්‍ය රංජිත් සියඹලාපිටිය මහබැංකු අධිපතිවරයාගෙන් විමසා සිටි අතර එසේ ප්‍රමාදයන් වීමට හේතුවන කිසිදු උපදෙසක් මහබැංකුව ලබා දී නොමැති බවයි මහබැංකු අධිපතිවරයා මෙහිදී පැවසුවේ.\nමේ අනුව ඒ පිළිබදව සොයා බලා අවශ්‍ය උපදෙස් බැංකුවලට ලබා දෙන ලෙස අමාත්‍යවරයා රාජ්‍ය නිලධාරීන්ට උපදෙස් ලබා දී තිබෙනවා.\nරාජ්‍ය ව්‍යවසාය දෙපාර්තමේන්තුවේ වාර්තාවකට අනුව ආයතන 126කින් 22ක් අවුරුදු 5කට වැඩි ප්‍රමාණයක් වාර්ෂික වාර්තා ඉදිරිපත් කර නොමැති බව ද ඇතැම් වාර්ෂික වාර්තා ලබා දීම වසර 7ක් පමණ ප්‍රමාද කර ඇති ආයතන පවතින බව ද රාජ්‍ය අමාත්‍ය ෂෙහාන් සේමසිංහ මෙහිදී සඳහන් කළා.\nමේ අනුව ඉදිරියේදී ජාත්‍යන්තර මූල්‍ය අරමුදල සමග කටයුතු කරන බැවින් නියමිත කාලය තුළ වාර්ෂික වාර්තා භාරදීම පිළිබඳ ආයතන ප්‍රධානීන්ට උපදෙස් දුන් බවයි රාජ්‍ය අමාත්‍යවරයා පැවසුවේ.",
       "URL": "https://www.hirunews.lk/320638/ලබාගත්-ණය-සදහා-බැංකු-පොලී-අනුපාත-ඉහළ-දැමීමෙන්-පීඩාවට-පත්වූවන්ට-සහන-සලසන්න-බැංකුවලට-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=727"
}