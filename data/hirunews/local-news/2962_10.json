{
       "Source": "hirunews",
       "Timestamp": "Thursday, 09 January 2020 - 12:44",
       "Headline": "පුරන් කුඹුරු අස්වද්දන හිරු ජාතික ගොවි සංග්‍රාමය ඇරඹේ",
       "News Content": "අභිමානවත් පැරකුම් යුගයකට පෙරමුණ ගන්නා මාතෘ භූමියේ සියලූම පුරන් කුඹුරු අස්වැද්දවීමේ මහා මංගල්‍යය හිරු ජාතික ගොවි සංග්‍රාමය තුන් හෙළයේ රන් කෙත් උදානය අද උදෑසන සුභ මොහොතින් ආරම්භ වුණා.\nඒ, ගාල්ල - තවලම - බඩඅමුණ යායෙන්.\nමෙරට සියලූ පුරන් කුඹුරු අස්වද්දා රට සහලින් ස්වයංපෝෂිත කිරීමේ අරමුණින් හිරු ජාතික ගොවි සංග්‍රාමය තුන් හෙළයේ රන් කෙත් උදානය වැඩසටහන නිර්මාණය කෙරුණේ හිරු මාධ්‍ය ජාලයේ සභාපති රේනෝ සිල්වා මහතාගේ සංකල්පයකට අනුවයි.\nගොවි බිමෙන් ඈත්ව සිටින ජවයෙන් පිරි තාරුණ්‍යය නැවතත් ගොවි බිමට කැඳවාගෙන එමින් පරාක්‍රමබාහු යුගයෙන් පසුව නැවතත් රට සහලින් ස්වයංපෝෂිත කිරීම මෙහි අරමුණ වනවා.\nඉතිහාසයේ නොමැකෙන සටහනක් වන මෙහි වී ඉසීමේ කර්තව්‍යය උදෑසන 7.51 ට යෙදුණු සුබ මුහුර්ථයෙන් ආරම්භ කෙරුණේ මහා සංඝරත්නයේ සෙත් පිරිත් සජ්ජායනා මධ්‍යයේයි.\nඑම අවස්ථාවට ත්‍රෛනිකායික මහා සංඝ  රත්නය ද වැඩම කර සිටි අතර, එහිදී ශ්‍රී ලංකා අමරපුර සංඝ සභාවේ උප සභාපති අමරපුර සම්බුද්ධ ශාසනෝදය සංඝ සම්මේලනයේ මහානායක ආචාර්ය පූජ්‍ය වස්කඩුවේ ශ්‍රී සුභූති හිමියන් අනුශාසනාවක් සිදුකළා.\nඑමෙන්ම එම අවස්ථාවට එක්ව සිටි රාමඤ්ඤ මහා නිකායේ අනුනායක පූජ්‍ය මාතලේ ධම්මකුසල හිමියන් කියා සිටියේ මෙම කර්තවශ්‍ය රටටම ආදර්ශයක් බවයි.\nඑහිදි සියම් මහා නිකායේ මල්වතු පාර්ශවයේ මාතර - හම්බන්තොට දෙපළාතේ ප්‍රධාන සංඝනායක තිස්ස සඳගිරි උභයරජමහා විහාරාධිපති ආචාර්ය පූජ්‍ය දේවාලේගම ධම්මසේන හිමියන් සහ කිරිවෙහෙර රාජමහා විහාරාධිපති පූජ්‍ය කොබවක ධම්මින්ද හිමියන් ද අනුශාසනා සිදුකළා.\nසිංහරාජ මිටියාවතේ ගිංගඟ නිම්නයේ,තවලම - බඩඅමුණ යාය අස්වැද්දවීමේ කටයුත්තට සමඟාමීව පැවති විද්වත් කතිකාවේදී සම්මානිත මහාචාර්ය ජේ.බී. දිසානායක සහ ප්‍රවීන රංගන ශිල්පි ජැක්සන් ඇන්තනීද එක්ව  සිටියා.",
       "URL": "https://www.hirunews.lk/231895/පුරන්-කුඹුරු-අස්වද්දන-හිරු-ජාතික-ගොවි-සංග්‍රාමය-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=2962"
}