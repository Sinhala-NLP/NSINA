{
       "Source": "hirunews",
       "Timestamp": "Friday, 10 March 2023 - 16:30",
       "Headline": "අභියෝග රැසක් මධ්‍යයේ තුන්වන වරටත් චීන ජනාධිපතිවරයා ලෙස ෂී ජින්පිං තේරී පත් වෙයි",
       "News Content": "චීන ජනාධිපති ෂී ජින්පිං අද (10) පැවති පාර්ලිමේන්තු සැසිවාරයක දී චීනයේ තුන්වන ජනාධිපති ධුර කාලය සඳහා තේරී පත් වුණා.\nමේ අනුව ෂී ජින්පිං මෙතෙක් කලක් චීන ජනාධිපති ධුරය සම්බන්ධයෙන් පැවැති පූර්වාදර්ශය බිඳ දැමූ අතර, චීනයට බරපතළ ලෙස බලපෑ කොරෝනා වෛරස අර්බුදයත් සමග මතු වූ දේශපාලනික, සමාජීය හා ආර්ථික අභියෝග ඉදිරියේ ලෝකයේ දෙවන විශාලතම ආර්ථිකයේ සුක්කානම නැවතත් ඔහු අතට ගත්තා.\nචීනයේ පාර්ලිමේන්තුව ලෙස සැළකෙන ජාතික මහජන කොංග්‍රසයේ (NPC) සාමාජිකයින් 3,000කට ආසන්න සංඛ්‍යාවක් වෙනත් අපේක්ෂකයෙකු නොසිටි ජනාධිපතිවරයා තෝරන මැතිවරණයේ දී 69 හැවිරිදි ෂී ජින්පිං වෙනුවෙන් මහජන මහා ශාලාවේ දී ඒකමතිකව ඡන්දය ප්‍රකාශ කළා.\nමීට දශකයකට පෙර චීනයේ පාලනය භාරගත් දා සිට ජනපති ෂී ජින්පිං චීනය, තායිවානය, එක්සත් ජනපදය සහ ඔවුන්ගේ සමීප මිතුරන් සමග වඩාත් එදිරිවාදී පිළිවෙතක් අනුගමනය කළේ, රුසියාව සමග වෙළඳාම සහ මානව හිමිකම් සම්බන්ධයෙන් වඩාත් සමීප හා සමගාමී පිළිවෙතකට යොමුවෙමින්.\nරුසියානු ජනාධිපති ව්ලැඩිමීර් පුටින් ජනපති ෂී ජින්පිංගේ තුන්වන ධුර කාලයට සුබ පැතූ පළමු විදේශීය නායකයින් අතර සිටි‍යේ චීන-රුසියා මිත්‍රත්වය කෙතරම් දැඩි ද යන්න ලොවට පෙන්වා දෙමින්.\nරුසියාව යුක්රේනය ආක්‍රමණය දියත් කිරීමට දින කිහිපයකට පෙර, පසුගිය වසරේ පෙබරවාරි මාසයේදී චීනය සහ රුසියාව අතර \"සීමා රහිත\" හවුල්කාරිත්වයක් සඳහා ඔවුන් දෙදෙනා විසින් ගිවිස ගත්තා.\nජනපති ෂී ජින්පිං වසර 2018 දී ජනාධිපති ධුර කාල සීමාවන් සඳහා පැවති සීමාවන් ඉවත් කළේ තවත් වාරයක් සඳහා වේදිකාව සකසා ගැනීමෙන් අනතුරුවයි.\nකෙසේ වෙතත් තුන්වන ධුර කාලය සඳහා ඔහු බලයට පත්වීමත් සමගම මහජන චීන සමූහාණ්ඩුව ආරම්භ කළ මාඕ සේතුංගෙන් පසු චීනයේ බිහි වූ බලවත්ම නායකයා බවට පත්ව තිබෙනවා.\nචීන ජනාධිපති ධුරය බොහෝ දුරට චාරිත්‍රානුකූල වන අතර, කොමියුනිස්ට් පක්ෂයේ මධ්‍යම කාරක සභාවේ ප්‍රධාන ලේකම් ලෙස ඔහුගේ කාලය තවත් වසර පහකට මේ අනුව දීර්ඝ වනු ඇති.\nචීනය වසර තුනක් පුරා එරට ක්‍රියාත්මක වූ දැඩි කොවිඩ් සීමා කිරීම් ඉවත් කිරීමෙන් පසු පළමු වරට වාර්ෂික පාර්ලිමේන්තු සැසිවාරය එළැඹෙන සඳුදා අවසන් වන අතර, එහි දී ජනපති ෂී ජින්පිං විසින් දේශනයක් පැවැත්වීමට නියමිතයි.",
       "URL": "https://www.hirunews.lk/329565/අභියෝග-රැසක්-මධ්‍යයේ-තුන්වන-වරටත්-චීන-ජනාධිපතිවරයා-ලෙස-ෂී-ජින්පිං-තේරී-පත්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=484"
}