{
       "Source": "hirunews",
       "Timestamp": "Friday, 27 May 2022 - 14:18",
       "Headline": "පෞද්ගලික ඉන්ධන සංචිත පවත්වාගෙන යන කර්මාන්තකරුවන්ට ඉන්ධන ආනයනයට අවසර",
       "News Content": "කර්මාන්තකරුවන්ට අවශ්‍ය ඉන්ධන පෞද්ගලික සමාගම් හරහා ගෙන්වා බෙදා හැරීමට අනුමැතිය\nමෙරට කර්මාන්තකරුවන්ට අවශ්‍ය දැවි තෙල් සහ ඩීසල් පෞද්ගලික සමාගම් මගින් ආනයනය කර බෙදා හැරීමට අනුමැතිය ලබාදී ඇති බව විදුලිබල හා බලශක්ති අමාත්‍යාංශය පවසනවා.\nඊයේ විදුලිබල හා බලශක්ති අමාත්‍ය කංචන විජේසේකර සහ ලංකා ඛනිජ තෙල් නීතිගත සංස්ථාවේ නිලධාරින් මෙන්ම පෞද්ගලික සමාගම්වල නිලධාරින් එක්ව පැවති සාකච්ඡාවකදී ඒ පිළිබඳව සාකච්ඡා කර තිබෙනවා.\nඑහිදී මෙරට ක්‍රියාත්මක නාවික කටයුතු වෙනුවෙන් ඉන්ධන ලබාදෙන පෞද්ගලික සමාගම් මගින් මෙරට කර්මාන්තකරුවන්ගේ විදුලි ජනන යන්ත්‍ර සහ උපකරණවලට අවශ්‍ය ඉන්ධන ලබාදීමට අනුමැතිය ලබාදුන් බවයි විදුලිබල අමාත්‍යාංශය සඳහන් කළේ.\nවිදුලිබල හා බලශක්ති අමාත්‍ය කංචන විජේසේකර සඳහන් කළේ මෙමගින් ඛනිජ තෙල් නීතිගත සංස්ථාවේ ඉන්ධන පිරවුම්හල් වෙතින් අදාළ කර්මාන්ත ශාලා සඳහා තොග වශයෙන් ඉන්ධන සැපයීමේ බරින් නිදහස් වනු ඇති බවයි.\nඅපනයනය ඉලක්ක කරගත් කර්මාන්ත සඳහා පසුගිය මාසයේදී ඉන්ධන ආනයනයට අවසර ලබාදී තිබුණා.\nඑම අනුමැතියයි මෙලෙස අනෙකුත් කර්මාන්ත සඳහා ද ලබාදීමට පියවර ගෙන ඇත්තේ.\nමේ අතර මාස දෙකක් වසා තැබුණු සපුගස්කන්ද තෙල් පිරිපහදුවේ මෙහෙයුම් යළි ආරම්භ කිරීමට නියමිතයි.\nඒ අනුව පිරිපහදුවේ ඉන්ධන නිෂ්පාදනය දින 6කින් ආරම්භ කළ හැකි බවයි බලශක්ති අමාත්‍ය කංචන විජේසේකර මහතා සඳහන් කළේ.\nමේ අතර පිරවුම්හල් අසළ තවමත් පෝලිම් පැවතියත් පෙර දිනවලට සාපේක්ෂව පෝලිම්වල අඩුවක්ද දක්නට ලැබුණා.\nබොරතෙල් හිඟය හේතුවෙන් සපුගස්කන්ද තෙල් පිරිපහදුවේ කටයුතු අත්හිටුවනු ලැබුවේ පසුගිය මාර්තු 20 වනදායි.\nබොරතෙල් නෞකාවක් මේ වනවිට ශ්‍රී ලංකාවට ළඟාවී ඇති බවත්ල එම බොරතෙල් ගොඩබෑම අද සිදු කෙරෙන බවත්, බලශක්ති අමාත්‍ය කංචන විජේසේකර ට්විටර් පණිවුඩයක් නිකුත් කරමින් සඳහන් කළා. අදාළ නෞකාව මේ වනවිට උස්වැටකෙයියාව තල්දියවත්ත මුහුදු තීරයේ නැංගුරම්ලා තිබෙනවා. ඒ අනුව පිරිපහදුවේ ඉන්ධන නිෂ්පාදනය දින හයකින් ආරම්භ කළ හැකි බවයි අමාත්‍යවරයා අවධාරණය කළේ.\nමෙරට පවතින ඉන්ධන තොග පිළිබඳවද බලශක්ති අමාත්‍යවරයා සිය ට්විටර් පණිවුඩයේ සටහනක් තබා තිබුණා.\nඑහි දැක්වෙන්නේ මේ වනවිට ඩීසල් මෙට්‍රික් ටොන් 20598ක්, සුපර් ඩීසල් මෙට්‍රික් ටොන් 1778ක්, ඔක්ටේන් 92 වර්ගයේ පෙට්‍රල් මෙට්‍රික් ටොන් 42750 ක්, ඔක්ටේන් අනූපහ පෙට්‍රල් මෙට්‍රික් ටොන් 6579ක් තොග පවතින බවයි.\nඉන්ධන පිරවුම්හල් අසළ පවතින පෝලිම්වල යම් අඩුවක්ද මේ වනවිට දක්නට ලැබෙනවා.\nමේ අතර ගොවිතැන් කටයුතු සඳහා ඩීසල් නිකුත් කිරීමේදී ඉන්ධන පිරවුම්හල්වලින් කොන්දේසි පැනවීම හේතුවෙන් ගොවි ජනතාව පීඩාවට පත්ව සිටිනවා.\nමේ අතර පිළියන්දල සුවාරපොළ ව්‍යාපාරික ස්ථානයක සඟවා වැඩි මිලට අලෙවි කරමින් තිබූ ඉන්ධන තොගයක් සමග පුද්ගලයෙකු අත්අඩංගුවට ගෙන තිබෙනවා.\nඅදාළ සැකකරු පිළියන්දළ සමූපකාර ඉන්ධන පිරවුම්හලේ පොම්පකරුගේ පුත්‍රයෙකු බවයි පොලිසිය පැවසුවේ.\nඩීසල් ලීටර් 180ක්, පෙට්‍රල් ලීටර් 7ක් සහ ඇතුළු උපකරණ තොගයක්ද එහිදී පොලිස් භාරයට ගෙන තිබෙනවා.\nමේ අතර පිරවුම්හල් කිහිපයකින් ඉන්ධන ලබා ගනිමින් ඉන්ධන රැස්කර ගන්නා පිරිස් පිළිබඳ තොරතුරු හෙළිකරගත හැකි විශේෂ පරිගණක යෙදවුමක් සාර්ථකව අත්හදා බලමින් පවතින බවද බලශක්ති අමාත්‍යවරයා ට්විටර් පණිවුඩයක් නිකුත්\nකරමින් සඳහන් කර තිබෙනවා.\nමේ අතර, විදුලිබල හා බලශක්ති අමාත්‍ය කංචන විජේසේකර මහතා සහ අමෙරිකාවේ මෙරට තානාපතිනි ජුලී චංග් මහත්මිය අතර එම අමාත්‍යාංශයේදී සාකච්ඡාවක් පැවැත්වී තිබෙනවා.\nඑහිදී මෙරට බලශක්ති ක්ෂේත්‍රයේ කටයුතු සඳහා අන්තර්ජාතික සංවර්ධනය සඳහා වන එක්සත් ජනපද නියෝජිත ආයතනය (USAID) වෙතින් මෙරටට ලබාදී ඇති අමෙරිකානු ඩොලර් මිලියන 19ක මුදල විශ්වසනීයව හා කාර්යක්ෂමව යෙදවීම\nසම්බන්ධයෙන් සාකච්ඡා වී තිබෙනවා.\nමේ අතර කෙරවලපිටියේ පිහිටි ලිට්රෝ ගෑස් සමාගමෙන් 38.5KG ගෑස් සිලින්ඩර තොගයක් අත්‍යවශ්‍ය සේවා සඳහා පමණක් සීමා සහිතව නිකුත් කෙරුණා.\nඒ මෙරටට ළඟාවීමට නියමිතව තිබෙන ගෑස් නෞකාව තවමත් පමා වී ඇති පසුබිමකයි.\nඅදත් ගෘහස්ත පරිභෝජනය සඳහා ගෑස් නිකුත් නොකරන බවයි එම සමාගම දැනුම් දෙන්නේ.",
       "URL": "https://www.hirunews.lk/305438/පෞද්ගලික-ඉන්ධන-සංචිත-පවත්වාගෙන-යන-කර්මාන්තකරුවන්ට-ඉන්ධන-ආනයනයට-අවසර",
       "Category": "Local News",
       "Parent URL": "https://www.hirunews.lk/local-news.php?pageID=1139"
}