{
       "Source": "hirunews",
       "Timestamp": "Wednesday, 06 November 2019 - 12:47",
       "Headline": "ඩෙංගු රෝගීන් වාර්තාගත ලෙස ඉහළට",
       "News Content": "වසරේ ගත වූ කාලසීමාව තුළ ඩෙංගු රෝගීන් වාර්තා වීම සීග්‍රයෙන් ඉහළ ගොස් ඇති බව ජාතික ඩෙංගු මර්දන ඒකකය පවසනවා.\nඑහි අධ්‍යක්ෂ වෛද්‍ය අනුර ජයසේකර හිරු ප්‍රවෘත්ති අංශය සිදුකළ විමසීමකදී සඳහන් කළේ බස්නාහිර සහ මධ්‍යම පළාත්වලින් වැඩි වශයෙන් රෝගීන් වාර්තා වන බවයි.\nපසුගිය වසරේදී ඩෙංගු රෝගීන් 51,659 දෙනෙකු වාර්තා වූ අතර, මේ වසරේ ඊයේ දින වන විට රෝගීන් 64,299ක් වාර්තා වී තිබෙනවා.\nඩෙංගු මර්දන ඒකකයේ සංඛ්‍යා ලේඛනවලට අනුව දිවයින පුරා සීග්‍රයෙන් ඩෙංගු රෝගය ව්‍යාප්ත වන බවට හඳුනාගෙන ඇති සෞඛ්‍ය වෛද්‍ය නිලධාරී කොට්ඨාශ සංඛ්‍යාව 72ක්.\nමේ අතර, බස්නාහිර පළාතේ ඩෙංගු රෝග ව්‍යාප්තිය හේතුවෙන් කොළඹ සිට යාපනයට පැමිණෙන දුම්රිය මගින් යාපනයේ වැසියන්ට ඩෙංගු රෝගය බෝවීමේ වැඩි ඉඩකඩක් පවතින බවට පැමිණිලි ඉදිරිපත් වී තිබෙනවා.\nඊට හේතු වී ඇත්තේ ඇතැම් දුම්රිය තුළ ඩෙංගු රෝග ව්‍යාප්තියට හිතකර පරිසර තත්ත්වයන් පැවතීම බවයි වාර්තා වී ඇත්තේ.\nඒ අනුව එම දුම්රිය ඉදිරි දිනවලදී පරීක්ෂාවට ලක් කරන බව ජාතික ඩෙංගු මර්දන ඒකකය සඳහන් කළා.",
       "URL": "https://www.hirunews.lk/227739/ඩෙංගු-රෝගීන්-වාර්තාගත-ලෙස-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=3061"
}