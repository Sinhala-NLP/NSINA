{
       "Source": "hirunews",
       "Timestamp": "Sunday, 24 July 2022 - 18:44",
       "Headline": "වදුරු උණ පැතිර යාමේ වේගය අඩු බව ජපුර සරසවිය කියයි",
       "News Content": "කොරෝනා වෛසරයට සාපේක්ෂව මන්කිපොක්ස් හෙවත් වදුරු උණ රෝගය පැතිර යාමේ වේගය අඩු බව ශ්‍රී ජයවර්ධනපුර විශ්වවිද්‍යාලයේ අසාත්මිකතා ප්‍රතිශක්ති විද්‍යා සෛල ජෛව විද්‍යා අධ්‍යයන ආයතනයේ අධ්‍යක්ෂ ආචාර්ය චන්දීම ජීවන්දර පවසනවා. කෙසේ වෙතත් ලෝකයේ රටවල් 75ක පැතිර ඇති මෙම වදුරු උණ රෝගය මෙරටට ද ඕනෑම අවස්ථාවක පැමිණිය හැකි බවයි ඔහු පෙන්වා දෙන්නේ.\nකෙසේවෙතත් නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් සදහන් කළේ වදුරු උණ රෝගයෙන් මෙරට ජනතාව ආරක්ෂා කිරීම සදහා මේ වනවිටත් විධිමත් වැඩපිලිවෙලක් ක්‍රියාත්මක කර ඇති බවයි.\nමේ අතර, කල් ඉකුත් වීමට තිබු ෆයිසර් කොරෝනා එන්නත් වල කාලය තවත් මාස තුනකින් දිර්ඝ කර තිබෙනවා.\nසෞඛ්‍ය අමාත්‍යාංශය මෙම තීරණය ගෙන ඇත්තේ අදාල ෆයිසර් එන්නත් මෙරට ඖෂධ නියාමන අධිකාරියේ අධික්ෂණයට ලක් කිරීමෙන් පසුවයි. ඒ අනුව පසුගිය ජුලි 31 වනදා කල් ඉකුත් වීමට තිබු ෆයිසර් එන්නත් වල කාලය ඔක්තෝම්බර් මස 31 දක්වා දිර්ඝ කර තිබෙනවා.\nලෝක සෞඛ්‍ය සංවිධානයේ සහ ෆයිසර් එනනත් සමාගමේ නිර්දේශ අනුවයි එන්නත් වල කාලය වලංගු කාලය මෙසේ දිර්ඝ කර ඇත්තේ.\nඑමෙන්ම ගෝලීය මෙන්ම මෙරට තුලද කොරෝනා ව්‍යාප්තිය යම් තරමකට දක්නට ලැබෙන හෙයින් එන්නත්කරණයට යොමුවන ලෙසයි සෞඛ්‍ය අංශ ජනතාවගෙන් ඉල්ලා සිටින්නේ.",
       "URL": "https://www.hirunews.lk/310858/වදුරු-උණ-පැතිර-යාමේ-වේගය-අඩු-බව-ජපුර-සරසවිය-කියයි",
       "Category": "Local News",
       "Parent URL": "https://www.hirunews.lk/local-news.php?pageID=995"
}