{
       "Source": "hirunews",
       "Timestamp": "Friday, 18 February 2022 - 19:10",
       "Headline": "මංගල උත්සවයක් අතර ළිඳකට වැටීමෙන් 13ක් මරුට",
       "News Content": "ඉන්දියාවේ උත්තර් ප්‍රදේශ් ප්‍රාන්තයේ කුෂිනගර් ප්‍රදේශයේ මංගල උත්සවයක් අතර පිරිසක් ළිඳකට ඇද වැටීමෙන් 13 දෙනෙකු මියගොස් තිබෙනවා.\nමරණයට පත්වී ඇත්තේ කාන්තාවන් සහ ළමුන් වන අතර ළිඳ ආවරණය කර තිබූ ලෝහ තහඩුවක් මත අසුන්ගෙන සිටියදී ඔවුන් ළිඳට ඇද වැටී ඇති බවයි අනාවරණ වී ඇත්තේ.\nවිශාල පිරිසක් එම තහඩුව මතට පැමිණීම හේතුවෙන් ඇතිවූ අධික බර හමුවේ එය කඩා වැටී ඇති බවටයි මූලික විමර්ශනවලදී හෙළිවී තිබෙනවා.\nතවත් දෙදෙනෙකු මෙම අනතුරින් තුවාල ලබා රෝහල් ගතකර තිබෙනවා.\nමෙම සිද්ධිය හදවත කළඹන සිදුවීමක් බවටයි අග්‍රාමාත්‍ය නරේන්ද්‍ර මෝදි ප්‍රකාශ කර ඇත්තේ.\nඅනතුර සිදුවූ අවස්ථාවේ එහි පැමිණ සිටි අනෙක් අමුත්තන් විපතට පත් වූවන් අසල පිහිටි රෝහලකට රැගෙන ගොස් තිබෙනවා.\nපුද්ගලයන් 11 දෙනෙකු එම අවස්ථාවේදීම මිය ගොස් ඇති අතර තවත් දෙදෙනෙකු ප්‍රතිකාර ලබමින් සිටියදී මරණයට පත්ව ඇතැයි සඳහන්.\nඋත්තර් ප්‍රදේශ් ප්‍රධාන අමාත්‍ය යෝගී ආදිත්‍යනාත් වින්දිතයින්ගේ පවුල්වලට සහය වන ලෙස දිස්ත්‍රික් බලධාරීන්ගෙන් ඉල්ලා ඇති අතර ඔවුන්ට වන්දි ගෙවන බව බලධාරීන් ප්‍රකාශ කර තිබෙනවා.",
       "URL": "https://www.hirunews.lk/297387/මංගල-උත්සවයක්-අතර-ළිඳකට-වැටීමෙන්-13ක්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=1348"
}