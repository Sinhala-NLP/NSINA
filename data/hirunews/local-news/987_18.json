{
       "Source": "hirunews",
       "Timestamp": "Thursday, 28 July 2022 - 7:19",
       "Headline": "බරණ මියගියේ අනවසර විදුලි රැහැනක ගැටීමෙන්",
       "News Content": "බරණ නමැති හස්තියා මියගොස් ඇත්තේ අනවසර විදුලි රැහැණක ගැටීමෙන් බවට අනාවරණය වී තිබෙනවා.\nඒ ඊයේ (27) පැවැති පශ්චාත් මරණ පරීක්ෂණයේදීයි.\nහස්තියාගේ අවසන් කටයුතු ජාතික නාමල් උයන රක්ෂිතයේ දී ඊයේ සිදු කෙරුණු අතර එහිදී ආගමික වතාවත් ද පැවැත්වුණා.\nකලා වැව ජාතික වනෝද්‍යානයේ සැරිසරන අලි පන්තියේ විශාලතම ඇතකු ලෙස සැලකෙන බරණ හස්තියාගේ සිරුර පසුගියදා නාමල් උයන රක්ෂිතයේ පිවිසුම් දොරටුව ආසන්නයේ තිබිය දී සොයාගනු ලැබුවා.\nවයඹ වනජීවී කාර්යාලයේ නිලධාරීන් විසින් සිදුකළ පශ්චාත් මරණ පරීක්ෂණයේදී අනාවරණය වී ඇත්තේ හස්තියා විදුලි සැර වැදී ජීවිතක්ෂයට පත් වී ඇති බවයි.\nබරණ හස්තියා මියගොස් සිටි ස්ථානය පරීක්ෂා කිරීමෙන් අනතුරුව එහි ඇද තිබූ අනවසර විදුලි රැහැන් කොටස් රැසක් ද යාබද වගා ළිඳක තිබිය දී වනජීවී නිලධාරීන් විසින් සොයාගෙන තිබෙනවා.\nහස්තියාගේ හිස සහ දළ යුගල වනජීවි දෙපාර්තමේන්තුව වෙත ලබා දීමට ද නියමිතයි.",
       "URL": "https://www.hirunews.lk/311143/බරණ-මියගියේ-අනවසර-විදුලි-රැහැනක-ගැටීමෙන්",
       "Category": "Local News",
       "Parent URL": "https://www.hirunews.lk/local-news.php?pageID=987"
}