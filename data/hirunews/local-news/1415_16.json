{
       "Source": "hirunews",
       "Timestamp": "Wednesday, 19 January 2022 - 11:05",
       "Headline": "නව ජනාධිපති ලේකම් ගාමිණී සෙනරත් වැඩ භාර ගනියි (වීඩියෝ)",
       "News Content": "නව ජනාධිපති ලේකම්වරයා ලෙස පත්වූ ගාමිණී සෙනරත් අද පෙරවරුවේ එම ධුරයේ වැඩභාර ගනු ලැබුවා.\nහිටපු ජනාධිපති ලේකම් ආචාර්ය පී.බී. ජයසුන්දර ඉල්ලා අස්වීම හේතුවෙනුයි එම ධුරයට ගාමිණී සෙනරත් පත් කරනු ලැබුවේ.\n1984 වසරේදී පරිපාලන සේවයට එක්වූ ගාමිණී සෙනරත්, පළමුවෙන් පදවි ශ්‍රී පුර සහකාර ප්‍රාදේශීය ලේකම් ධුරයට පත්වූ අතර පසුව ආගමන විගමන දෙපාර්තමේන්තුව, මෝටර් රථ ප්‍රවාහන දෙපාර්තමේන්තුවේ පරිපාලන නිලධාරියෙකු ලෙස කටයුතු කළා.\nපසුව අග්‍රාමාත්‍ය මහින්ද රාජපක්ෂ ජනාධිපති ධුරය දරන සමයේ ජනාධිපති අතිරේක ලේකම්වරයෙකු හා ජනාධිපති කාර්ය මණ්ඩල ප්‍රධානියා ලෙස කටයුතු කළ ඔහු ජනාධිපති ලේකම් ධුරයට පත්වීමට පෙර අග්‍රාමාත්‍ය ලේකම්වරයා ලෙස කටයුතු කළා.\nපුරප්පාඩු වී ඇති අග්‍රාමාත්‍ය ලේකම් ධුරයට වාරිමාර්ග අමාත්‍යාංශයේ ලේකම් අනුර දිසානායක පත් කර ඇති අතර ඔහු හෙට එම ධුරයේ වැඩ භාර ගැනීමට නියමිත යි.\nමේ අතර, මිල්කෝ ආයතනයේ සභාපතිවරයා ලෙස කටයුතු කළ ලසන්ත වික්‍රමසිංහ එම ධුරයෙන් ඉවත් කර තිබෙනවා.\nපශු සම්පත්, ගොවිපළ ප්‍රවර්ධන හා කිරි හා බිත්තර ආශ්‍රිත කර්මාන්ත රාජ්‍ය අමාත්‍ය ඩී.බී. හේරත් කියා සිටියේ, එම තනතුරට ශ්‍රී ලංකා පොදුජන පෙරමුණේ පාලන ලේකම් රේනුක පෙරේරා පත් කර ඇති බවයි.",
       "URL": "https://www.hirunews.lk/294423/නව-ජනාධිපති-ලේකම්-ගාමිණී-සෙනරත්-වැඩ-භාර-ගනියි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1415"
}