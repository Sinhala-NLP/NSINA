{
       "Source": "hirunews",
       "Timestamp": "Friday, 22 September 2017 - 16:59",
       "Headline": "ගිනස් වාර්තාවට පාසල් සිසුවියන් පිරිසක් යොදා ගැනීම ගැන අධ්‍යාපන අමාත්‍යවරයාත් වාර්තාවක් කැඳවයි",
       "News Content": "පාසල් කාලය තුළ විවාහ මංගල කටයුත්තක් සඳහා පාසල් සිසුවියන් සම්බන්ධ කරවීමේ සිද්ධිය පිළිබඳව අධ්‍යාපන අමාත්‍යවරයා වාර්තාවක් කැඳවා තිබෙනවා.\nලොව දිගම ඔසරිපොට සහිත ඔසරිය ඇද ගිනස් වාර්තාවක් තැබීමට අදාළව ඊයේ (21) මහනුවර ප්‍රදේශයේ පැවති විවාහ උත්සවයක් සඳහා අලවතුවල කණිෂ්ඨ විද්‍යාලයේ සිසුවියන් සහභාගී කරවීම සම්බන්ධව කරුණු සොයා බලා වාර්තාවක් ලබාදෙන ලෙසයි අධ්‍යාපන අමාත්‍ය අකිල විරාජ් කාරියවසම් ,අධ්‍යාපන ලේකම්වරයාට නියෝග කර ඇත්තේ.\nඅලවතුගොඩ කණිෂ්ඨ විද්‍යාලය සෘජුවම අධ්‍යාපන අමාත්‍යංශය යටතේ පාලනය වන ජාතික පාසලක් නොවන අතර එය මධ්‍යම පළාත් සභාව යටතේ පාලනය වන පළාත් පාසලක්.\nකෙසේ වෙතත් රේඛීය අමාත්‍යංශය ලෙස තමන් නිකුත් කරන චක්‍රලේඛයන් දිවයිනේ සියළු පාසල් සඳහා බලාත්මක වන බවයි අධ්‍යාපන අමාත්‍යංශය පවසන්නේ.\nඒ අනුව පාසල් කාලය තුළ පාසල් දරුවන් වෙනත් බාහිර කටයුතු සඳහා සම්බන්ධ කරගැනීමට අදාළ ව අධ්‍යාපන අමාත්‍යංශය විසින් නිකුත්කර ඇති චක්‍රලේඛය මධ්‍යම පළාත් සභාවේ අධ්‍යාපන නිලධාරීන් හෝ විදුහල්පතිවරයා විසින් උල්ලංඝණය කර තිබේද යන්න පිළිබඳව කරුණු සොයාබලා වාර්තා කරන ලෙස අමාත්‍යවරයා උපදෙස් ලබා දී තිබෙනවා.\nඅදාළ උත්සවයට සහභාගී කරවීම හේතුවෙන් පාසල් දරුවන් පීඩනයට පත් වු අයුරු මාධ්‍ය ඔස්සේ ද වාර්තා කර තිබු බව අමාත්‍යංශය කියා සිටියා.\nරටට කීර්තියක් අත්කරදීම සඳහා ගිනස් වාර්තා පිහිටුවීම සතුටට කරුණක් වන නමුත් එවැනි කටයුතුවලදී පාසල් දරුවන්ගේ අධ්‍යාපනයට කටයුතුවලට බාධා මතු වීම අනුමත කළ නොහැක්කක් බව අධ්‍යාපන අමාත්‍ය අකිල විරාජ් කාරියවසම්  පෙන්වා දෙනවා.\nගිනස් වාර්තාවක් තැබීමට උත්සහ කෙරෙන මෙම මංගල උත්සවයට මධ්‍යම පළාත් මහ ඇමති සරත් ඒකනායක ද එක්ව සිටියා.\nමේ සම්බන්ධයෙන් ජාතික ළමාරක්ෂක අධිකාරියද පරීක්ෂණයක් කරන අතර ගුරු සංගම් ද සිද්ධියට විරෝධය පළ කර තිබුනා.\nමෙම ගිනස් වාර්තාව වීඩියෝගත කිරිමට පැමිණි කැමරාකරුවෙකු විසින් එම අවස්ථාවේදී ගිනස් වාර්තාවට හිමිකම් කියන මනාලිය සහ ඇයව හැඩ ගැන්වූ රූපලාවන්‍ය ශිල්පිනිය සමඟ සංවාදයක යෙදෙන ආකාරය සමාජ මාධ්‍යය තුළ සටහන් වුණා.",
       "URL": "https://www.hirunews.lk/171579/ගිනස්-වාර්තාවට-පාසල්-සිසුවියන්-පිරිසක්-යොදා-ගැනීම-ගැන-අධ්‍යාපන-අමාත්‍යවරයාත්-වාර්තාවක්-කැඳවයි",
       "Category": "Local News",
       "Parent URL": "https://www.hirunews.lk/local-news.php?pageID=4309"
}