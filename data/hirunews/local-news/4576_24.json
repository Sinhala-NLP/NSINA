{
       "Source": "hirunews",
       "Timestamp": "Wednesday, 05 April 2017 - 19:24",
       "Headline": "අතිපූජ්‍ය දවුල්දෙණ ඥාණීස්සර මහ නාහිමියන්ගේ අපවත්වීම බුදු සසුනට බලවත් පාඩුවක් - අගරදගුරු හිමිපාණන්",
       "News Content": "අපවත් වී වදාළ අමරපුර නිකායේ මහනායක අග්ගමහා පණ්ඩිත අතිපූජ්‍ය දවුල්දෙණ ඥාණිස්සර මහනා හිමියන්ගේ ශ්‍රී දේහය පිළිබඳ ආදාහන පූජෝත්සවය හෙට පස්වරුවේ කොළඹ නිදහස් චතුරශ්‍රයේදී පැවැත්වෙනවා.\nඒ, පූර්ණ රාජ්‍ය ගෞරව සහිතවයි.\nනුගේගොඩ - පාගොඩ ශ්‍රී විද්‍යා විජයාරාමයේ තැන්පත් කර ඇති ශ්‍රී දේහය රැගත් රිය පෙරහර පස්වරු එකට එම ස්ථානයෙන් පිටත්වන අතර ආදාහන පූජෝත්සවයේ වැඩකටයුතු පස්වරු තුනට ආරම්භ කිරීමටයි සැළසුම් කර ඇත්තේ.\nමේ අතර මහ නාහිමියන්ගේ අපවත්වීම සම්බුදු සසුනට විශාල පාඩුවක් බව කොළඹ අගරදගුරු අති උතුම් මැල්කම් කාදිනල් රංජිත් හිමිපාණන් ප්‍රකාශ කළා.\nමේ අතර ශෝක පණිවුඩයක් නිකුත් කරමින් හිටපු ජනාධිපති මහින්ද රාජපක්ෂ සඳහන් කළේ අමරපුර නිකායේ මහනායක අග්ගමහා පණ්ඩිත අතිපූජ්‍ය දවුල්දෙණ ඥාණිස්සර හිමිපාණන්ගේ අපවත්වීමේ පුවත සැළවීමත් සමග තමන් බලවත් සංවේගයට පත්වූ බවයි.\nසම්බුදු සසුන බබලවමින් විනයගරුක ලෙස කටයුතු කළ යතිවරයාණන් වහන්සේගේ අපවත්වීම දැරිය නොහැකි පාඩුවක් බව ඔහු එම නිවේදනයේ තවදුරටත් දක්වා තිබෙනවා.",
       "URL": "https://www.hirunews.lk/158580/අතිපූජ්‍ය-දවුල්දෙණ-ඥාණීස්සර-මහ-නාහිමියන්ගේ-අපවත්වීම-බුදු-සසුනට-බලවත්-පාඩුවක්-අගරදගුරු-හිමිපාණන්",
       "Category": "Local News",
       "Parent URL": "https://www.hirunews.lk/local-news.php?pageID=4576"
}