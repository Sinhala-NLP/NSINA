{
       "Source": "hirunews",
       "Timestamp": "Thursday, 29 March 2018 - 7:27",
       "Headline": "මහ බැංකුව ඇතුලු ආයතන 13ක් අගමැතිගෙන් ඉවතට",
       "News Content": "අග්‍රාමාත්‍ය රනිල් වික්‍රමසිංහ යටතේ පවතින ජාතික ප්‍රතිපත්ති හා ආර්ථික කටයුතු අමාත්‍යාංශයේ විෂය පථයට අයත් ආයතන 13ක් ඉවත් කර තිබෙනවා.\nජනාධිපතිවරයා ඊයේ (28) නිකුත් කළ අතිවිශේෂ ගැසට් නිවේදනයක් මගින් මෙම ඉවත් කිරීම සිදුකර ඇති බවයි වාර්තා වන්නේ.\nඒ අනුව ජාතික ප්‍රතිපත්ති හා ආර්ථීක කටයුතු අමාත්‍යාංශයේ විෂය පථයට අයත්ව පැවති ශ්‍රී ලංකා මහ බැංකුව, සුරැකුම්පත් හා විනිමය කොමිෂන් සභාව, ජාතික මෙහෙයුම් මැදිරිය, ව්‍යාපෘති කළමනාකරණ හා අධීක්ෂණ දෙපාර්තමේන්තුව, ණය තොරතුරු කාර්යාංශය, ජාතික වැටුප් කොමිසම සහ ජාතික රක්ෂණ භාර අරමුදලයි මෙලෙස අග්‍රාමාත්‍යවරයාගෙන් ඉවත් කර ඇත්තේ.\nඊට අමතරව ශ්‍රී ලංකා මහජන උපයෝගීතා කොමිසන් සභාව, වර්ජන කෝලාහල - සිවිල් කලබල හා ත්‍රස්තවාදය පිළිබඳ අරමුදල, මානව සම්පත් සංවර්ධනය කිරීමේ ශ්‍රී ලංකා ජාතික සභාව, ජාතික තරුණ සේවා සභාව, ජාතික යොවුන් සේනාංකය සහ ජාතික යෞවන තිළිණ ප්‍රධාන අධිකාරිය ද මෙලෙස ජාතික ප්‍රතිපත්ති හා ආර්ථීක කටයුතු අමාත්‍යාංශයේ විෂය පථයෙන් ඉවත් කර තිබෙනවා.\nකෙසේ වෙතත් කර්මාන්ත හා වානිජ කටයුතු අමාත්‍යාංශය යටතේ පැවති ආහාර කොමසාරිස් දෙපාර්තමේන්තුව සහ ශ්‍රී ලංකා රක්ෂණ සංස්ථාව, අග්‍රාමාත්‍ය රනිල් වික්‍රමසිංහගේ ජාතික ප්‍රතිපත්ති හා ආර්ථික කටයුතු අමාත්‍යාංශයේ විෂය පථයට ඇතුළත් කර තිබෙනවා.\nඊයේ නිකුත් කළ අතිවිශේෂ ගැසට් පත්‍රයට අනුව ලක්ෂ්මන් කිරිඇල්ල අමාත්‍ය ධූරය දරණ රාජ්‍ය ව්‍යවසාය සංවර්ධන අමාත්‍යාංශය යටතට සීමාසහිත ලංකා ලිට්රෝ ගෑස් සමාගම පවරාදී තිබුණා.\nඑමෙන්ම රිෂාඞ් බදියුදීන් අමාත්‍යවරයාගේ කර්මාන්ත හා වානිජ කටයුතු අමාත්‍යාංශය යටතට අභ්‍යන්තරව දිගුකල් අවතැන්වූ ජනතාව නැවත පදිංචි කිරීමේ කාර්යසාධන බලකායේ ව්‍යාපෘති අධ්‍යක්‍ෂ කාර්යාලයට අදාළ කටයුතු සම්බන්ධීකරණය හා වන්නි දිස්ත්‍රික්කයේ අවතැන් ජනතාවට යටිතල පහසුකම් දියුණු කිරීමේ රජයේ වැඩසටහන් හා ව්‍යාපෘති සම්බන්ධීකරණය පවරා දී තිබීමද විශේෂත්වයක්.\nඑමෙන්ම ඉඩම් අමාත්‍යාංශය යටතේ පැවති කන්තලේ සීනි සමාගම දයාගමගේ අමාත්‍යවරයාගේ ප්‍රාථමික කර්මාන්ත අමාත්‍යාංශයට පවරාදීමටයි පියවර ගෙන ඇත්තේ.\nමෙහිදී අමාත්‍ය සාගල රත්නායකගේ ව්‍යාපෘති කළමනාකරණ, තරුණ කටයුතු හා දක්ෂිණ සංවර්ධන අමාත්‍යාංශ විෂය පථයට ජාතික යොවුන් සේනාංකය, ජාතික මෙහෙයුම් මැදිරිය, වර්ජන කෝලාහල සිවිල් කලබල හා ත්‍රස්තවාදය පිළිබඳ අරමුදල, සේවා නියුක්තිකයින්ගේ භාරකාර අරමුදල පවරා දී තිබෙනවා.",
       "URL": "https://www.hirunews.lk/187133/මහ-බැංකුව-ඇතුලු-ආයතන-13ක්-අගමැතිගෙන්-ඉවතට",
       "Category": "Local News",
       "Parent URL": "https://www.hirunews.lk/local-news.php?pageID=4015"
}