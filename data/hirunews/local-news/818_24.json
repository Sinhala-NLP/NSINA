{
       "Source": "hirunews",
       "Timestamp": "Friday, 07 October 2022 - 17:58",
       "Headline": "ලක්ෂ 600ක මූල්‍ය වංචාවකට ඇල්ලූ කත ඇතුළු තිදෙනා තවදුරටත් රිමාන්ඩ්",
       "News Content": "රුපියල් ලක්ෂ 600 ක මුල්‍ය වංචාවක් සම්බන්ධයෙන් අත්අඩංගුවට ගෙන රක්ෂිත බන්ධනාගාර ගත කරනු ලැබූ රාජ්‍ය උකස් හා ආයෝජන බැංකුවේ හිටපු නියෝජ්‍ය සාමාන්‍යාධිකාරීවරිය ඇතුළු තිදෙනා තවදුරටත් ලබන ඔක්තෝබර් මස 19 වනදා දක්වා රක්ෂිත බන්ධනාගාරගත කිරීමට අද (07) අධිකරණ නියෝගය ලැබී තිබෙනවා.\nඒ සිද්ධිය සම්බන්ධයෙන් වන නඩුව කැඳ වූ අවස්ථාවේදී කොටුව මහේස්ත්‍රාත් තිළිණ ගමගේ විසිනුයි මෙම නියෝගය නිකුත් කරනු ලැබුවේ.\nසැකකරුවන් වෙනුවෙන් ඇප ලබා දෙන ලෙස නීතිඥ මඩුල්ල අධිකරණය හමුවේ සිදු කළ ඉල්ලීම ප්‍රතික්ෂේප කළ මහේස්ත්‍රාත්වරයා සිද්ධිය සම්බන්ධයෙන් විමර්ශන සිදු කර අත්අඩංගුවට ගැනීමට ඇති සැකකරුවන් අධිකරණයට ඉදිරිපත් කරන ලෙස නියෝග කළ අතර සැකකරුවන් තිදෙනා තවදුරටත් රක්ෂිත බන්ධනාගාරගත කරන ලෙස ද නියෝග කළා.\nමෙලෙස රක්ෂිත බන්ධනාගාරගත කරනු ලැබුවේ විශ්‍රාමික නියෝජ්‍ය සාමාන්‍යාධිකාරී කළ්‍යනී හිදැල්ල ආරච්චි, තනූජා දිනේෂිකා ඇතුළු සැකකරුවන් තිදෙනෙක්.\nමෙම සිද්ධියේ පළමු සැකකාරිය පන්නිපිටිය ප්‍රදේශයේ පදිංචි අප්සරා මැණිකේ රාජපක්ෂ (46) සිද්ධිය සම්බන්ධයෙන් ප්‍රශ්න කිරීම සඳහා කටයුතු කරමින් සිටියදී 2011 වසරේ ජනවාරි මස 10 වන දින අපරාධ පරීක්ෂණ දෙපාර්තමේන්තුවේ සිව්වන මහලින් බිමට පැන සියදිවි හානි කරගෙන තිබෙනවා.\nසිද්ධිය සම්බන්ධයෙන් විමර්ශන කටයුතු සිදු කරන බව පොලීසිය අධිකරණයට දන්වනු ලැබුවා.",
       "URL": "https://www.hirunews.lk/317275/ලක්ෂ-600ක-මූල්‍ය-වංචාවකට-ඇල්ලූ-කත-ඇතුළු-තිදෙනා-තවදුරටත්-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=818"
}