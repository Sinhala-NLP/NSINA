{
       "Source": "hirunews",
       "Timestamp": "Sunday, 06 March 2022 - 13:16",
       "Headline": "ගෑස් නොමැතිවීමෙන් බේකරි සහ ආපනශාලා වැසේ (වීඩියෝ)",
       "News Content": "වෙළඳපොලේ පවතින ගෑස් හිඟය හේතුවෙන් ආපනශාලා, බේකරි ඇතුලු ක්‍ෂේත්‍ර රැසකට දැඩි බලපෑම් එල්ලවී ඇති බව සමස්ත ලංකා බේකරි හිමියන්ගේ සංගමය ප්‍රකාශ කළා.\nඑම සංගමයේ සභාපති එන්.කේ. ජයවර්ධන සඳහන් කළේ ගෑස් හිඟය නිසා මේ වනවිට බේකරි සහ ආපනශාලා විශාල ප්‍රමාණයක් වසා දැමීමට සිදුව ඇති බවයි.\nඉන්ධන හිඟය හේතුවෙන්ද සිය බේකරි නිෂ්පාදන අලෙවි කරගැනීමේ අර්බුදයක්ද මතුව ඇති බව ඔහු වැඩිදුරටත් කියා සිටියා.\nගත වූ මාස කිහිපය තුළ අවස්ථා ගණනාවකදී ගෑස් ආනයනය සහ බෙදා හැරීම සම්බන්ධයෙන් මතභේදාත්මක තත්ත්වයක් ඇති වුණා.\nඩොලර් අර්බුදය, ඉන් එක් හේතුවක්. ගෑස් අර්බුදය ආන්දෝලනාත්මක තත්ත්වයක් බවට පත්වූයේ ගෑස් ආශ්‍රිත පිපිරීම් වාර්තාවීමත් සමඟයි. විමර්ශනවලදී අනාවරණය වූයේ එහි ප්‍රමිතිය වෙනස් කර ඇති බවටයි.\nමේ අතර ලිට්රෝ සමාගම ආනයනය කළ ගෑස් නෞකා 3ක් දිවයිනට පැමිණ ඇති අතර, එම ගෑස් තොග ගොඩබෑමට හා බෙදාහැරීමට ඉදිරි සතියේ කඩිනමින් පියවර ගන්නා බව එම සමාගම ප්‍රකාශ කළා.\nකෙසේ වෙතත් මේ වනවිටත් ලිට්රෝ ගෑස් හිඟයක් වෙළඳපොල තුළ පවතින අතර, ලාෆ්ස් ගෑස් ගෘහස්ථ පාරිභෝගිකයන් සඳහා බෙදාහැරීම නවතා දමා තිබෙනවා.\nඑම සමාගම පවසන්නේ ලාෆ්ස් ගෑස් කර්මාන්තශාලා සහ ව්‍යාපාර ස්ථාන වෙත පමණක් බෙදාහරින අතර, හෙට දිනයෙන් පසු තොග අවසන්වීම හේතුවෙන් එම ක්‍රියාවලියද නවතා දැමීමට සිදුවනු ඇති බවයි.",
       "URL": "https://www.hirunews.lk/298785/ගෑස්-නොමැතිවීමෙන්-බේකරි-සහ-ආපනශාලා-වැසේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1315"
}