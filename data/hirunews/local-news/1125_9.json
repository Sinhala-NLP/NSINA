{
       "Source": "hirunews",
       "Timestamp": "Thursday, 02 June 2022 - 11:03",
       "Headline": "අන්තරේ පාගමනට එරෙහි පොලීසියේ ඉල්ලීම අධිකරණය ප්‍රතික්ෂේප කරයි (වීඩියෝ)",
       "News Content": "විශ්වවිද්‍යාල සිසුන් විසින් කොළඹ විහාරමහා දේවි උද්‍යානය අසල සිට වෝඩ් පෙදෙස විශ්වවිද්‍යාල ප්‍රතිපාදන කොමිසම් සභාව දක්වා ගමන් කිරීමට නියමිත පාගමන හේතුවෙන් මාර්ග කිහිපයකට ඇතුළු වීම වැළැක්වීමේ නියෝගයක් නිකුත් කරන ලෙස ඉල්ලා පොලීසිය කරන ලද ඉල්ලීමක් කොළඹ ප්‍රධාන මහේස්ත්‍රාත් නන්දන අමරසිංහ ප්‍රතික්ෂේප කර තිබෙනවා.\nඅදාළ පාගමනේ නිරත වන්නන් නීතිය හෝ සාමය කඩවන ආකාරයෙන් කටයුතු කරන්නේ නම් ඔවුන්ට එරෙහිව අපරාධ නඩු විධාන සංග්‍රහයේ 95 වන වගන්තිය යටතේ කටයුතු කිරීමට කුරුඳුවත්ත පොලීසියට බලය ඇති බවයි මහේස්ත්‍රාත්වරයා එහිදී පෙන්වා දී ඇත්තේ.\nඅන්තර් විශ්වවිද්‍යාල ශිෂ්‍ය බල මණ්ඩලය ඇතුළු විශ්වවිද්‍යාල සිසුන් අද (02) පැවැත්වීමට නියමිත පාගමන සම්බන්ධයෙන් කුරුඳුවත්ත පොලීසිය සිදුකළ ඉල්ලීම සලකා බැලීමෙන් අනතුරුව කොළඹ මහේස්ත්‍රාත්වරයා මෙම නියෝගය කර ඇත්තේ.\nමේ අතර, ගාලුමුවදොර විරෝධතාව අද 54 වන දිනටත් ක්‍රියාත්මකයි.",
       "URL": "https://www.hirunews.lk/305987/අන්තරේ-පාගමනට-එරෙහි-පොලීසියේ-ඉල්ලීම-අධිකරණය-ප්‍රතික්ෂේප-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1125"
}