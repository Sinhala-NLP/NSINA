{
       "Source": "hirunews",
       "Timestamp": "Monday, 10 January 2022 - 16:22",
       "Headline": "පාඨලීගේ ඉල්ලීමට අධිකරණය බෑ කියයි (වීඩියෝ)",
       "News Content": "2016 වසරේදී රාජගිරිය ප්‍රදේශයේදී සිදු වූ රිය අනතුර සම්බන්ධයෙන් තමන්ට එරෙහිව පවරා ඇති නඩුවේ හෙට (11) දිනයේ සාක්ෂි විභාගය අත්හිටුවීමේ අතුරු තහනම් නියෝගයක් නිකුත් කරන ලෙස ඉල්ලමින් හිටපු අමාත්‍ය පාඨලී චම්පික රණවක මහතා කළ ඉල්ලීම අභියාචනාධිකරණය ප්‍රතික්ෂේප කළා.\nඒ, අදාළ ප්‍රතිශෝධන පෙත්සම අද කැඳවනු ලැබූ අවස්ථාවේදීයි.\n2016 වසරේදී රාජගිරිය ප්‍රදේශයේදී අපරික්ෂාකාරී ලෙස රිය පදවා තරුණයකු බරපතළ අනතුරට ලක් කිරීමේ සිද්ධියට අදාළව සාක්ෂි වසන්කිරීම හා සාක්ෂි ගෙතූ බවට චෝදනා කරමින් තමන්ට එරෙහිව ගොනුකර තිබෙන නඩුවේ හෙට දින සාක්ෂි විභාගය අත්හිටුවන්නැයි හිටපු අමාත්‍ය පාඨලී චම්පික රණවක මහතා ප්‍රතිශෝධන පෙත්සමක් ඉදිරිපත් කර තිබුණා.\nමෙම ප්‍රතිශෝධන පෙත්සම සලකා බැලුනේ මේනකා විජේසුන්දර සහ එස්. කුමාරන්රත්නම් යන විනිසුරු මඩුල්ල හමුවේයි.\nඑහිදී හිටපු අමාත්‍යවරයා ඉදිරිපත් කර තිබෙන ප්‍රතිශෝධන පෙත්සම විභාගයට ගැනීමට අවසර දෙනවාද නැද්ද යන නියෝගය ලබන 24 වනදා ප්‍රකාශයට පත්කරන බවයි අභියාචනාධිකරණය නියෝග කර ඇත්තේ.\n2016 වසරේදී සිදු වූ රිය අනතුරෙන් තරුණයෙකු බරපතල ලෙස අනතුරට ලක් කිරීමේ සිද්ධියට අදාළව චෝදනා එල්ල වී සිටින හිටපු අමාත්‍ය පාඨලී චම්පික රණවක ඇතුළු විත්තිකරුවන් තුන් දෙනෙකුට එරෙහිව ගොනු කළ නඩුව විභාගයට නොගෙන නිෂ්ප්‍රභ කරන ලෙස විත්තිය විසින් ඉදිරිපත් කළ මූලික විරෝධතා ද ප්‍රතික්ෂේප කරමින් පසුගිය වසරේ දෙසැම්බර් මස දෙවැනිදා මෙම නඩුව විභාගයට ගැනුණා.\nපසුගිය නඩු විභාගය වෙනුවෙන් අනතුරට ලක් වූ තරුණයාද රෝද පුටුවක ආධාරයෙන් අධිකරණයට පැමිණ සිටියා.\nකෙසේ වෙතත් එහිදී සිද්ධියෙන් අනතුරට පත් සන්දීප් සම්පත්ගේ පියා වන දයානන්ද ගුණවර්ධන මහතා අධිකරණය හමුවේ සාක්ෂි දෙමින් පැවසුවේ තම පුතු සුව කරගැනීම සඳහා චෝදනා එල්ල වී සිටින හිටපු අමාත්‍යවරයාගේ නිවසටම ගොස් ඉල්ලා සිටියත් ඊට කිසිඳු ප්‍රතිචාරයක් නොදැක් වූ බවයි.\nමෙම රිය අනතුර සිදුවන අවස්ථාවේදී තම පුත්‍රයාගේ මිතුරන් දෙදෙනෙකු එම ස්ථානයේ සිටි බවත් අනතුරට පත් අදාළ ජීප් රථය ඇමති චම්පික රණවක මහතා විසින් පැදවු බව ඔවුන් විසින් හඳුනාගෙන තිබූ බවත් සාක්ෂිකරු පසුගිය නඩු වාරයේදී අධිකරණය හමුවේ සඳහන් කර තිබුණා.\nසාක්ෂිකරුගෙන් හරස් ප්‍රශ්න විමසීම ජනවාරි මස 11 වැනිදා තෙක් එනම් හෙට දිනය දක්වා කල් තැබුණා.\nඅද (10) දිනයේ අභියාචනාධිකරණය විසින් ප්‍රතික්ෂේප කරනු ලැබුවේ එම සාක්ෂි විභාගය අත්හිටුවීමේ අතුරු තහනම් නියෝගයක් නිකුත් කරන ලෙස හිටපු අමාත්‍ය පාඨලී චම්පික රණවක මහතා කළ ඉල්ලීමයි.",
       "URL": "https://www.hirunews.lk/293568/පාඨලීගේ-ඉල්ලීමට-අධිකරණය-බෑ-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1435"
}