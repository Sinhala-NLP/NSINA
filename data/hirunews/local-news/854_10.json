{
       "Source": "hirunews",
       "Timestamp": "Wednesday, 21 September 2022 - 9:47",
       "Headline": "ණය හිමියන්ගෙන් කොළ එළියක් දැල්වෙතැයි මහ බැංකු අධිපති බලාපොරොත්තුවෙන් (වීඩියෝ)",
       "News Content": "එළැඹෙන සිකුරාදා දින සිට ද්විපාර්ශවික ණයහිමියන්ගෙන් ණය ප්‍රතිව්‍යුහගත කිරීමට අදාළ එකඟතාවන් ලැබෙනු ඇතැයි ශ්‍රී ලංකා මහ බැංකුවේ අධිපති ආචාර්ය නන්දලාල් වීරසිංහ ප්‍රකාශ කරනවා.\nඔහු ඒ බව ප්‍රකාශ කළේ ඊයේ කොළඹ පැවැති සම්මන්ත්‍රණයකට සහභාගී වෙමින්.\nමහ බැංකු අධිපතිවරයා වැඩි දුරටත් පවසන්නේ ණය ප්‍රතිව්‍යුහගත කිරීමට අදාළ එකඟතාවන් ද්විපාර්ශවික ණයහිමියන්ගෙන් ලැබීමෙන් පසුව ජාත්‍යන්තර මූල්‍ය අරමුදල විසින් ශ්‍රී ලංකාවට ලබාදෙන මූල්‍ය සහය සම්බන්ධයෙන් අවසන් තීරණයකට එළැඹෙනු ඇති බවත් ජාත්‍යන්තර මූල්‍ය අර්මුදලේ ඉදිරි කටයුතු සඳහා ණයහිමියන්ගෙන් ලැබෙන එකඟතාව තීරණාත්මක සාධකයක් වනු ඇති බවයි.\nතව ද රටේ ආර්ථික ස්ථායිතාව ඇති කර ගැනීම සඳහා පාඩු ලබන රාජ්‍ය ව්‍යවසාය සම්බන්ධයෙන් තීරණ කිහිපයකට එළැඹිය යුතු බවත් එහි ප්‍රථම පියවර ලෙස විදුලි ගාස්තු, ඉන්ධන මිල, බදු ඉහළ නැංවීම අදිය තීරණ ගැනීමට සිදුවනු ඇති බවත් දෙවන පියවර ලෙස ඛනිජ තෙල් සංස්ථාව, විදුලිබල මණ්ඩලය වැනි ආයතන ප්‍රතිව්‍යුහගත කිරීමේ අවස්ථාව පවතින බවත් මහ බැංකු අධිපතිවරයා පැවසුවා.\nකෙසේ නමුත් වර්තමාන අර්බුදකාරි වතාවරණය තුළ එවැනි තීරණවලට එළැඹීමේ දී සමාජයට එය වේදනාත්මක වනු ඇති බව‍යි මහ බැංකු අධිපතිවරයා වැඩි දුරටත් සඳහන් කළේ.",
       "URL": "https://www.hirunews.lk/315922/ණය-හිමියන්ගෙන්-කොළ-එළියක්-දැල්වෙතැයි-මහ-බැංකු-අධිපති-බලාපොරොත්තුවෙන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=854"
}