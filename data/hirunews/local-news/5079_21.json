{
       "Source": "hirunews",
       "Timestamp": "Thursday, 21 April 2016 - 13:10",
       "Headline": "සීකා වෛරසය ගැන රෝග ආවේක්ෂණ වැඩපිළිවෙලක්",
       "News Content": "අලූත උපදින දරුවන්ට විකෘතිතා ඇති කරන සිකා වෛරසය සම්බන්ධයෙන් සෞඛ්‍ය අමාත්‍යාංශය පුළුල් රෝග ආවේක්ෂණ වැඩපිළිවෙලක් ආරම්භ කර තිබෙනවා.\nසෞඛ්‍ය සේවා අධ්‍යක්ෂ ජනරාල් වෛද්‍ය පාලිත මහීපාල හිරු ප්‍රවෘත්ති අංශය සිදුකළ විමසීමකදී සදහන් කළේ කොළඹ වෛද්‍ය පර්යේෂණ ආයතනය යටතේ සියලූ රෝග ආවේක්ෂණ කටයුතු ක්‍රියාත්මක බවයි.\nසිකා වෛරසය ඇමරිකානු සහ අප්‍රිකානු කලාපයේ මේ වනවිටත් සීඝ්‍ර ලෙස පැතිර ගොස් අවසන්.\nබ්‍ර‍්‍රසීලය, කොලොම්බියාව සහ පැනමා රාජ්‍යයන් සිකා වෛරසයෙන් දැඩි ලෙස පීඩා විඳින රටවල් බවට පත්ව තිබෙනවා.\nඊඩ්ස් වර්ගයේ මදුරු විශේෂයකින් පැතිර යන බවට මුලින් අනාවරණය වූ සිකා වෛරසය මේ වනවිට ලිංගික සංසර්ගයෙන් ද පැතිර යා හැකි බව හෙළි වී තිබෙනවා.\nඇමරිකාවේ වෛද්‍ය විද්‍යාව පිළිබද සගරාවක් වන ඊ - ලයිෆ් සගරාව එළි දැක්වූ නවතම සිකා වෛරස් සිතියමට අනුව බිලියන දෙකකට අධික ජනතාවක් සිකා අවදානම් කලාපවල ජීවත්වන බවටයි හෙළිව ඇත්තේ.\nඇමරිකාව අප්‍රිකාව සහ ආසියාතික කලාපය ද ඒ අතර විශේෂයි.\nබී බී සී ප්‍රවෘත්ති සේවය ප්‍රසිද්ධියට පත් කර තිබූ අදාළ සිතියමේ සිකා අවදානම් රටක් ලෙස ශ්‍රී ලංකාව ද වර්ණ ගන්වා තිබෙනවා.\nකෙසේ වෙතත් අප කළ විමසීමකදී සෞඛ්‍ය සේවා අධ්‍යක්ෂ ජනරාල් වෛද්‍ය පාලිත මහීපාල සඳහන් කළේ සිකා වෛරසය පැතිර යාම පිළිබද ශ්‍රී ලංකාව මෙතෙක් අවදානමකට මුහුණපා නොමැති බවයි.",
       "URL": "https://www.hirunews.lk/131383/සීකා-වෛරසය-ගැන-රෝග-ආවේක්ෂණ-වැඩපිළිවෙලක්",
       "Category": "Local News",
       "Parent URL": "https://www.hirunews.lk/local-news.php?pageID=5079"
}