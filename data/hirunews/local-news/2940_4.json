{
       "Source": "hirunews",
       "Timestamp": "Wednesday, 22 January 2020 - 18:10",
       "Headline": "ඇමති දිනේෂ් සේවක අර්ථසාධක අරමුදලේ හදිසි නිරීක්ෂණ චාරිකාවක",
       "News Content": "ජනතා පැමිණිලි වැඩි වශයෙන් එල්ලවන සේවක අර්ථසාධක අරමුදලේ ගැටලූ ගැන සොයා බැලිම සදහා විදේශ සබඳතා, නිපුණතා සංවර්ධන, රැකී රක්ෂා සහ කම්කරු සබඳතා අමාත්‍ය දිනේෂ් ගුණවර්ධන අද එම අරමුදලේ හදිසි නිරීක්ෂණ චාරිකාවක නිරත වී තිබෙනවා.\nපසුගිය දින කිහිපය පුරාවටම මෙම අරමුදල පිලිබඳව ජනතාවගෙන් ඇමතිවරයා වෙත පැමිණිලි ලැබී ඇති බවයි වාර්තා වන්නේ.\nමෙම අරමුදලේ ප්‍රතිලාභ ලබා ගැනීමට පැමිණෙන ජනතාවට කරදරයකින් තොරව ප්‍රතිලාභ කඩිනමින් ලබා දීමට අවශ්‍ය පියවර ගන්නා ලෙස අමාත්‍යවරයා මෙහිදී බලධාරීන්ට උපදෙස් ලබාදී ඇත්තේ.\nපිට පළාත්වලින් සහ දිස්ත්‍රික් කාර්යාලවලින් සේවය ලබා ගැනීම සදහා කොළඹට පැමිණෙන ජනතාවට එම දිස්ත්‍රික්ක කාර්යාලවලින්ම සේවය ලබා ගත හැකි සේ කටයුතු සකස් කරන ලෙසත්, ඔන්ලයින් තාක්ෂණික ක්‍රම මගින් ප්‍රධාන කාර්යාලය හා සම්බන්ධ කරන ලෙසත්, ප්‍රධාන කාර්යාලයේ ඇති කවුළු 12 වැඩිකර මහජනතාවට විශ්වාසනීය සේවයක් ලබා දෙන ලෙසත් නිලධාරීන්ට ඇමතිවරයා මෙහිදී උපදෙස් දී තිබෙනවා.\nඑමෙන්ම විදේශ සේවා නියුක්ති කාර්යාංශය සමඟ සාකච්ඡාකර විදෙස් ගත ශ්‍රමිකයන් සඳහා දායකත්ව ක්‍රමවේදයක් ඇති කරන ලෙසද උපදෙස් දී ඇති බවයි වාර්තා වන්නේ.\nඑසේම සේවක අර්ථසාධක අරමුදලේ 30% ලබා ගැනීමේදී  දී ඇති නිර්ණායක අනුව ප්‍රතිලාභීන්ට වඩා කාර්යක්ෂමව ලබා ගැනීමට අවශ්‍ය කටයුතු සම්පාදනය කරන ලෙසද ඇමතිවරයා උපදෙස් ලබාදී තිබෙනවා.",
       "URL": "https://www.hirunews.lk/232828/ඇමති-දිනේෂ්-සේවක-අර්ථසාධක-අරමුදලේ-හදිසි-නිරීක්ෂණ-චාරිකාවක",
       "Category": "Local News",
       "Parent URL": "https://www.hirunews.lk/local-news.php?pageID=2940"
}