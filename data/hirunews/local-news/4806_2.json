{
       "Source": "hirunews",
       "Timestamp": "Monday, 07 November 2016 - 7:15",
       "Headline": "ප්‍රදේශ රැසකට තද වැසි කළු සහ ගිං ජල මට්ටමත් ඉහළ  දිස්ත්‍රික්ක හතරක නායයෑමේ අවදානම තවදුරටත්",
       "News Content": "දකුණු, මධ්‍යම, බස්නාහිර සහ සබරගමුව පළාත්වලට ඊයේ රාත්‍රියේ ගිගුරුම් සහිත වැසි පතිත වී තිබෙනවා.\nවිශේෂයෙන්ම දකුණු පළාතේ මාර්ග රැසක් ජලයෙන් යටවී ඇති බවයි හිරු වාර්තාකරුවන් සඳහන් කළේ.\nඇතැම් ප්‍රදේශවල කුඩා පස් කඳු කඩාවැටීම්ද සිදුව තිබෙනවා.\nමාතර - තොටමුණ, දෙවිනුවර, වල්ගම, පීක්වැල්ල සහ පොල්අතුමෝදර යන ප්‍රදේශවල ජල ගැලීම් හේතුවෙන් ජනතාව පීඩාවට පත්ව ඇති බව සඳහන්.\nපීක්වැල්ල ප්‍රදේශයේ පස් කන්දක් කඩාවැටීමෙන් නිවාස හයකට හානි සිදුව ඇති අතර, එහි සිටි ජනතාව ආරක්ෂිත ස්ථාන කරා යොමු කර තිබෙනවා.\nමේ අතර අධික වැසි සහිත කාලගුණ තත්ත්වය නිසා කළු සහ ගිං ගෙඟ් ජල මට්ටම ද ඉහළ ගොස් තිබෙනවා.\nනිල්වලා ගෙඟ් ජල මට්ටමද ඉහළ යමින් පවතින බවයි ආපදා කළමනාකරණ මධ්‍යස්ථානයේ  සහකාර අධ්‍යක්‍ෂ ප්‍රදීප් කොඩිප්පිලි කියා සිටියේ.\nරත්නපුර, කළුතර, ගාල්ල සහ මාතර දිස්ත්‍රික්ක සඳහා ඊයේ පස්වරුවේ නිකුත් කෙරුණු නායයෑම් සහ පස් කඳු කඩාවැටීමේ අවදානම තවදුරටත් ක්‍රියාත්මක බව ජාතික ගොඩනැගිලි පර්යේෂණ සංවිධානය සඳහන් කළා.\nකෙසේ වෙතත් කාලගුණ විද්‍යා දෙපාර්තමේන්තුව සඳහන් කළේ දිවයිනේ නිරිත දිග කොටසේ පවතින වැසි සහිත කාලගුණ තත්ත්වය අදින් පසු තරමක අඩුවීමක් අපේක්ෂා කරන බවයි.",
       "URL": "https://www.hirunews.lk/146982/ප්‍රදේශ-රැසකට-තද-වැසි-කළු-සහ-ගිං-ජල-මට්ටමත්-ඉහළ-දිස්ත්‍රික්ක-හතරක-නායයෑමේ-අවදානම-තවදුරටත්",
       "Category": "Local News",
       "Parent URL": "https://www.hirunews.lk/local-news.php?pageID=4806"
}