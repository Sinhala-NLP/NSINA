{
       "Source": "hirunews",
       "Timestamp": "Monday, 05 June 2023 - 17:02",
       "Headline": "හිරු 'දිනන ළමයි' තුළින් අනාවරණය කළ මලිත් ලංකාවට ලෝකඩ පදක්කමක් දිනා දෙයි (වීඩියෝ)",
       "News Content": "දකුණු කොරියාවේ පැවැත්වෙන ආසියානු කනිෂ්ඨ මළල ක්‍රීඩා තරගාවලියේ තුන් පිම්ම පිරිමි ඉසව්වේ ලෝකඩ පදක්කම දිනාගැනීමට මලිත් යසිරු අද(05) සමත්වුණා.\nඒ මීටර 15 යි දශම 8 යි 02 දුර ප්‍රමාණයක් වාර්තා කරමින්.\nපසුගිය 25වැනි දා හිරු ප්‍රවෘත්ති 'දිනන ළමයි' විශේෂාංගය ඔස්සේ අප විසින් \"දෙපයේ සවියට හරිහමන් සවියක් වෙන්නට\" තරම් සවිමත් පාවහන් යුගලක් නොමැති වුණත්, ඒ සැමටම වඩා හිතේ සවිය සවිමත් නිසා තුම්පිම්ම කනිෂ්ඨ ශූරයා වන්නට මේ කොලුගැටයාට හැකියාව ලැබුණු බවට අප අනාවරණය කළා.\nඒ 63 වැනි ජාතික කණිෂ්ඨ මලල ක්‍රීඩා තරගාවලියේ වයස අවුරුදු 20 න් පහළ වයස් කාණ්ඩයේ තුම්පිම්ම ඉසව්වේදී මීටර් 15යි දශම 89ක දස්කමක් දැක්වූ යසිරු එහිදී නව තරග වාර්තාවක් පිහිටුවන්නට ද සමතෙක් වුණු නිසාවෙන්.\nඑහිදී ඔහු හිරු ප්‍රවෘත්ති අප වෙත පැවසුවේ ඔහුගේ පාවහන් යුගලය අබලන් වී ඇති බවත් නව පාවහන් යුගලක් තමට හට ලබාදීමට හැකියාවක් පවතින්නේ නම් තමන්ට ජයග්‍රහණ රැසක් ලබා දීමට හැකියාවක් පවතින බවයි.",
       "URL": "https://www.hirunews.lk/337118/හිරු-දිනන-ළමයි-තුළින්-අනාවරණය-කළ-මලිත්-ලංකාවට-ලෝකඩ-පදක්කමක්-දිනා-දෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=292"
}