{
       "Source": "hirunews",
       "Timestamp": "Thursday, 19 May 2016 - 8:28",
       "Headline": "ත්‍රිරෝද රථයක් දුම්රියක ගැටී දෙදෙනෙකුට තුවාල",
       "News Content": "වෙන්නප්පුව - බෝලවත්ත සහ ලූණුවිල දුම්රිය ස්ථාන අතර බොරලැස්ස දුම්රිය හරස් මාර්ගයේදී ත්‍රිරෝද රථයක් දුම්රියක ගැටී සිදුවූ අනතුරකින් කාන්තාවක් සහ පුද්ගලයෙකු තුවාල ලබා රෝහල් ගත කර තිබෙනවා.\nඅද උදෑසන හලාවත සිට කොළඹ කොටුව දක්වා ධාවනය වෙමින් තිබූ දුම්රියක ගැටීමෙනුයි මෙම අනතුර සිදුව ඇත්තේ.\nසිද්ධියෙන් තුවාල ලැබූවන් මේ වනවිට දංකොටුව රෝහලට ඇතුළත් කර තිබෙනවා.\nමේ හේතුවෙන් හලාවත සිට කොළඹ කොටුව දක්වා ධාවනය වන දුම්රියවල ප්‍රමාදයක් සිදුවන බවයි දුම්රිය පාලක මැදිරිය  සදහන් කළේ.\nමේ අතර, ඉහළ කෝට්ටේ සහ බලන අතර දුම්රිය මාර්ගය ගිලා බැසීම නිසා කොළඹ කොටුවේ සිට මාතලේ දක්වා ගමන් ගත් දුම්රියක් පිළි පැනීමක් හේතුවෙන් උඩරට දුම්රිය මාර්ගයේ ධාවන කටයුතු තවදුරටත් සීමා කෙරෙනවා.\nකොළඹ - පිටත අධිවේගී මාර්ගයේ කොට්ටාවේ සිට කඩවත දක්වා පමණක් අද දිනයේත්  පෙරවරු 6 සිට රාත්‍රී 10 දක්වා ගාස්තු අය කිරීමකින් තොරව ධාවනය කිරීමට අවසර ලබාදෙන බව අධිවේගී මාර්ග මෙහෙයුම් නඩත්තු කටයුතු පිළිබඳ අධ්‍යක්ෂ එස්.  ඕපනායක පවසනවා.",
       "URL": "https://www.hirunews.lk/133529/ත්‍රිරෝද-රථයක්-දුම්රියක-ගැටී-දෙදෙනෙකුට-තුවාල",
       "Category": "Local News",
       "Parent URL": "https://www.hirunews.lk/local-news.php?pageID=5040"
}