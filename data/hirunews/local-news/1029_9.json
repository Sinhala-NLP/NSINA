{
       "Source": "hirunews",
       "Timestamp": "Monday, 11 July 2022 - 13:33",
       "Headline": "මහරගමදී අරගලයට එක්වූ පොලිස් සැරයන් තියුණු ආයුධයක් සමඟ අත්අඩංගුවට (වීඩියෝ)",
       "News Content": "පසුගිය 9 වනදා අරගලයට සහාය දක්වමින් හයිලෙවල් මාර්ගය ඔස්සේ පැමිණි විරෝධතාකරුවන්ට සහාය දක්වමින් මහරගම නගරයේ දී එක්වූ පොලිස් නිලධාරියා තියුණු ආයුධයක් සහිතව කොළඹ - කොටුව ජනාධිපති මන්දිරයට ඇතුලුවීමට උත්සාහ දැරීමේදී අද (11) අලුයම අත්අඩංගුවට ගෙන තිබෙනවා.\nපොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව හිරු ප්‍රවෘත්ති අංශයට කියා සිටියේ ඔහු පොලිස් ප්‍රවාහන කොට්ඨාසයට අනුයුක්තව සේවය කළ කාර්මික පොලිස් සැරයන්වරයෙකු බවයි.\nඔහු අද අධිකරණයට ඉදිරිපත් කිරීමට නියමිත බව ද පොලිස් මාධ්‍ය ප්‍රකාශකවරයා වැඩිදුරටත් සඳහන් කළා.\nමේ අතර ජූලි 9 රටම කොළඹට විරෝධතාවට පැමිණි අරගලකරුවන් කොළඹ - කොටුව ජනාධිපති මන්දිරය, ජනාධිපති කාර්යාලය සහ අරලියගහ මන්දිරය යන පරිශ්‍රවල තවදුරටත් රැඳී සිටිනවා.\nජනාධිපතිවරයාට ඉල්ලා අස්වන ලෙස බල කරමින් සහ ආණ්ඩුවට විරෝධය පළ කරමින් දිවයිනේ විවිධ ප්‍රදේශවල සිට පසුගිය 9 වනදා කොළඹට පැමිණි ජනතාව කොටුව ජනාධිපති මන්දිරයට ඇතුලුවුණේ සියලු ආරක්ෂක රැකවල් බිඳ දමමින්.\nඑහිදී ආරක්ෂක අංශ නිලධාරීන් අරගලකරුවන් රැඳී සිටින ස්ථාන වෙත වෙඩි තැබීම් සිදුකරන ආකාරය දැකගත හැකිවුණා.\nමේ සම්බන්ධයෙන් නිවේදනයක් නිකුත් කරමින් යුද හමුදාව සඳහන් කළේ විරෝධතාකරුවන් ඉලක්ක කර වෙඩි තැබූ බවට සමාජ මාධ්‍ය ඔස්සේ ප්‍රචාරය වන පුවත්, යුද හමුදාව තරයේ ප්‍රතික්ෂේප කරන බවයි.\nවිරෝධතාකරුවන් ජනාධිපති මන්දිරය වෙත ඇතුලුවීම වැළැක්වීම සඳහා අහසට වෙඩි තැබීම සහ ගේට්ටු පැති බැම්මට වෙඩි තැබීම සිදුකළ බවත් යුද හමුදාව සඳහන් කළා.\nඑය කිසිසේත්ම විරෝධතාකරුවන්ට ශාරීරික හානියක් සිදුකිරීම සඳහා ගත් පියවරක් නොවන බවයි යුද හමුදාව එම නිවේදනයෙන් අවධාරණය කරන්නේ.\nමේ අතර අරගලය අතරතුර, තුවාල ලබා කොළඹ ජාතික රෝහලට ඇතුළත් කෙරුණු පුද්ගලයින් 114 දෙනෙකුගෙන් අද පෙරවරුව වනවිට සුළු තුවාල ලැබූ 19 දෙනෙකු පමණක් ප්‍රතිකාර ලබමින් සිටින බව රෝහල් ආරංචි මාර්ග සඳහන් කළා.\nමේ අතර පසුගිය 9 වනදා අග්‍රාමාත්‍ය රනිල් වික්‍රමසිංහගේ පෞද්ගලික නිවසේ උද්ගත වූ තත්ත්වය වාර්තා කරමින් සිටියදී මාධ්‍යවේදීන් පිරිසකට පහරදීමේ සිද්ධියට අදාළව සහ එම පහරදීම වැළැක්වීමට කටයුතු නොකිරීමේ හේතුව මත පොලිස් විශේෂ කාර්ය බලකායට අනුයුක්තව සේවය කරන ජ්‍යෙෂ්ඨ පොලිස් අධිකාරී ආර්. ඒ. ලියනගේගේ වැඩ තහනම් කර තිබෙනවා.",
       "URL": "https://www.hirunews.lk/309699/මහරගමදී-අරගලයට-එක්වූ-පොලිස්-සැරයන්-තියුණු-ආයුධයක්-සමඟ-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1029"
}