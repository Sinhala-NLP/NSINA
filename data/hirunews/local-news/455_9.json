{
       "Source": "hirunews",
       "Timestamp": "Saturday, 25 March 2023 - 13:13",
       "Headline": "සාගර ජල මට්ටම ඉහළට",
       "News Content": "නාසා ආයතනයේ නිරික්ෂණවලට අනුව මුහුදු මට්ටම ඉහළ යාමේ වේගය වැඩිවෙමින් පවතින බවට අනාවරණ වී තිබෙනවා.\nමේ දක්වා සිදුකරන ලද චන්ද්‍රිකා දත්ත විශ්ලේෂණවලට අනුව 2021 සිට 2022 දක්වා සාමාන්‍ය ගෝලීය මුහුදු මට්ටම අඟල් බින්දුවයි දශම 11 කින් ඉහළ ගොස් ඇති බවයි එම ආයතනය පවසන්නේ.\n1993 වසරේ ආරම්භ කළ ඇමරිකාව සහ ප්‍රංශය එක්ව සිදුකළ සාගර නිරීක්ෂණ මෙහෙයුමේදී අනාවරණ වී ඇත්තේ වසර 30කට පසු සාගර ජල මට්ටම අඟල් තුනයි දශම 6කින් වැඩිවී ඇති බවයි.\nඒ අනුව 1993 දී අඟල් බින්දුවයි දශම බින්දුවයි අටකින් ජල මට්ටම ඉහළ යාමේ වේගය 2022 වසරේදී අඟල් බින්දුවයි දශම එකයි හත දක්වා ඉහළ ගොස් තිබෙනවා.\nඒ අනුව 2050 වසර වනවිට එම වේගය අඟල් බින්දුවයි දශම දෙකයි හය දක්වා ඉහළ යනු ඇති බවටයි එම නිරීක්ෂණයේ දී අනාවරණ වී ඇත්තේ.\nකෙසේ වෙතත් 2022 වසරේදී සාගර ජල මට්ටමේ වැඩිවීම වාර්ෂික අනුපාතයට වඩා අඩුවී ඇති අතර, ඒ, ලානිනා තත්වය හේතුවෙන් බවයි නාසා ආයතනය පවසන්නේ.\nඑය වසරින් වසර සාගරය වෙනුවට ගොඩබිමට ලැබෙන වර්ෂාපතනය අනුව වෙනස් වනවා.\nදේශගුණික විපර්යාසවලට අමතරව කාබන්ඩයොක්සයිඩ් වැනි හරිතාගාර වායු වායුගෝලයට මුදාහැරීම වැනි මිනිසා විසින් ඇතිකරනු ලබන දේශගුණික විපර්යාස හේතුවෙන් මුහුදු මට්ටම අඛණ්ඩව ඉහළ යමින් පවතින බව සඳහන්.\nඅයිස් තට්ටු සහ ග්ලැසියර දියවීම, සාගරයට වැඩි මිරිදිය ජල ප්‍රමාණයක් එක්වීම, උණුසුම්වීම සාගර ජලය ප්‍රසාරණයට හේතුවන කරුණු වනවා.\n1993 සිට මේ දක්වා ප්‍රංශය, ඇමරිකාව, යුරෝපා රටවල් ඒකාබද්ධව සහ නාසා ආයතනය මගින් සාගර නිරීක්ෂණ හතරක් මේ දක්වා සිදුකර තිබෙනවා.\nමෙහි මෑතකාලීන මෙහෙයුම වන ඇමරිකා - යුරෝපා ඒකාබද්ධ නිරීක්ෂණය චන්ද්‍රිකා දෙකකින් සමන්විතයි.\nඑක් චන්ද්‍රිකාවක් 2020 වසරේදී කක්ෂගත කර ඇති අතර, දෙවැන්න 2025 වසරේදී කක්ෂගත කිරීමට නියමිත බව සඳහන්.",
       "URL": "https://www.hirunews.lk/330877/සාගර-ජල-මට්ටම-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=455"
}