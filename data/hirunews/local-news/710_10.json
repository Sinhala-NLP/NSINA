{
       "Source": "hirunews",
       "Timestamp": "Friday, 25 November 2022 - 9:55",
       "Headline": "බ්‍රසීල සුපිරි පාපන්දු ක්‍රීඩක නේමාර්ට මෙවර ලෝක කුසලානයත් අහිමි වෙයිද?",
       "News Content": "ලෝක කුසලාන පාපන්දු තරගාවලියේ බ්‍රසීලය සහ සර්බියාව අතර පැවති තරගයේ දී බ්‍රසීලයේ සුපිරි පාපන්දු ක්‍රීඩක නේමාර් නැවතත් ආබාධයකට ලක් වී තිබෙනවා.\nකණ්ඩායම් ආරංචිමාර්ග සඳහන් කරන්නේ මෙම සුපිරි ඉදිරිපෙළ ක්‍රීඩකයාගේ පාදයෙහි හටගත් ආබාධය සම්බන්ධයෙන් අද(25) දින නැවත වෛද්‍ය පරීක්ෂණයක් සිදු කිරීමෙන් අනතුරුව තක්සේරුවක් කරන බවයි.\nඊයේ (24) තරගයේ අවසන් භාගයේ දී නේමාර් නැවත ක්‍රීඩක බංකුව වෙත කැඳවූ අතර ඔහු තරගය අවසන් වන විට කඳුළු පිරි දෙනෙතින් ඉතා අපහසුවෙන් එහි රැඳී සිටින ආකාරය දැක්වෙන දර්ශන තරගයේ සජීවී විකාශය ඔස්සේ දක්නට ලැබුණා.\nතරගය අතරතුර ඔහුගේ පාදයේ වළලූකර ප්‍රදේශයේ ආබාධයකට ලක්වී ඇති අතර ඔහුගේ පාදය ඉදිමී ඇති අයුරු දක්නට ලැබුණු බවයි බ්‍රසීල කණ්ඩායම් වෛද්‍ය රොඩ්රිගෝ ලස්මාර් තහවුරු කළේ.\nමේ අතර බ්‍රසීල ප්‍රධාන පුහුණුකරු ටයිට් නෙයිමාර් ලෝක කුසලාන තරගාවලියේ දිගට ම ක්‍රීඩා කරනු ඇතැයි යනුවෙන් විශ්වාසය පල කළා.\nඊයේ (24) සර්බියාව සමග පැවති තරගයේ 80 වැනි මිනිත්තුවේ දී නිකොලා මිලෙන්කොවික්ගේ දැඩි පහරකින් පසුව 30 හැවිරිදි නේමාර් නැවත ක්‍රීඩක බංකුව වෙත කැඳවනු ලැබුවා.\n\"නෙයිමාර් තුවාල වෙලා ඉන්නවා මම දැක්කේ නෑ - ඒකෙන් ගොඩ එන්න එයාට තියෙන හැකියාව මාව පවා රැවැට්ටුවා\" නේමාර් කලින් පිටියෙන් ඉවත් කර නොගත්තේ මන්දැයි විමසූ විට ටයිට් කියා සිටියා.\n“සිකුරාදා (25) අපට නව තක්සේරුවක් ලැබෙනු ඇත, දැන් අපි බලා සිටිය යුතුයි, තවමත් ඔහුගේ තත්ත්වය පිළිබඳ පැහැදිලි අදහසක් කියන්න වෙලාව මදි ” කණ්ඩායම් වෛද්‍ය රොඩ්රිගෝ ලස්මාර්, නේමාර්ගේ තත්ත්වය සම්බන්ධයෙන් විමසූ අවස්ථාවේ දී ප්‍රතිචාර දක්වමින් කියා සිටියා.\nමේ අතර තරගාවලියට පෙර නේමාර් සම්බන්ධයෙන් අදහස් දැක් වූ බ්‍රසීල කණ්ඩායමේ නායක තියාගෝ සිල්වා කියා සිටියේ ඔහු මෙවර සමස්ත ලෝක කුසලාන තරගාවලියේ තරග සියල්ලටම එක් වනු ඇති බවටයි.\nනේමාර් ගේ සෞඛ්‍ය තත්ත්වය සහ තරග සූදානම පිළිබඳව ඔහු දැඩි විශ්වාසයකින් අදහස් පළ කළා.",
       "URL": "https://www.hirunews.lk/321227/බ්‍රසීල-සුපිරි-පාපන්දු-ක්‍රීඩක-නේමාර්ට-මෙවර-ලෝක-කුසලානයත්-අහිමි-වෙයිද",
       "Category": "Local News",
       "Parent URL": "https://www.hirunews.lk/local-news.php?pageID=710"
}