{
       "Source": "hirunews",
       "Timestamp": "Sunday, 08 January 2023 - 19:53",
       "Headline": "ව්‍යාජ දළදා මාලිගාවේ පත්තිරිප්පුව වෙනුවට සමාධි පිළිමයක් (වීඩියෝ)",
       "News Content": "කුරුණෑගල - පොතුහැර - වදාකඩ ප්‍රදේශයේ ඉදිකරමින් පවතින ව්‍යාජ දළදා මාලිගාවේ පත්තිරිප්පුව හැඩයේ ආකෘතිය කඩා ඉවත්කර එම ස්ථානයේ සමාධි බුදු පිළිමයක් තැම්පත් කිරීමට පියවර ගත් බව එහි නිර්මාතෘ ජානක සේනාධිපති ප්‍රකාශ කළා.\nඔහු මාධ්‍ය වෙත අදහස් දක්වමින් කියා සිටියේ මහානාහිමිවරු ඇතුළු මහා සංඝරත්නයට ගරු කිරීමක් ලෙස එම ආකෘතිය ඉවත්කළ බවයි.\nකුරුණෑගල - පොතුහැර - වදාකඩ ප්‍රදේශයේ ව්‍යාජ දළදා මාලිගාවක් ඉදිකරමින් පවතින බවට පසුගිය දා වාර්තා පල වීමත් සමඟ ඒ පිළිබඳව සමාජය තුළ දැඩි කතාබහක් ඇති වුණා.\nමල්වතු - අස්ගිරි මහනාහිමිවරුන් සහ දියවඩන නිලමේවරයා විසින් මේ සම්බන්ධයෙන් වහාම සොයා බලා පියවර ගන්නා ලෙසයි ජනාධිපතිවරයාගෙන් පසුගිය දා ඉල්ලා සිටියේ.\nජනාධිපතිවරයා පොලිස්පතිවරයාට ලබාදුන් උපදෙස් මත අපරාධ පරීක්ෂණ දෙපාර්තමේන්තුවද මේ සම්බන්ධයෙන් විමර්ශනයක් ආරම්භ කළා.\nඒ අනුව විමර්ශන කණ්ඩායමක් ඊයේ එම ස්ථානයට ගොස් තිබුණා.\nඑමෙන්ම හිටපු අමාත්‍ය මර්වින් සිල්වා ඊයේ තමන්ට සිදු කළ බැන වැදීම් සහ තර්ජනය කිරීම් සම්බන්ධයෙන් පොලිස් මූලස්ථානයට අද පැමිණිල්ලක් ඉදිරිපත් කළ බවද ඔහු කියා සිටියා.",
       "URL": "https://www.hirunews.lk/324580/ව්‍යාජ-දළදා-මාලිගාවේ-පත්තිරිප්පුව-වෙනුවට-සමාධි-පිළිමයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=615"
}