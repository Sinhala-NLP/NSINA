{
       "Source": "hirunews",
       "Timestamp": "Monday, 31 October 2016 - 18:18",
       "Headline": "ආබාධිත රණවිරු විශ්‍රාමිකයන් තවමත් මහ පාරේ - පිටකොටුවේ සිට කොටුවට පාර වැසෙයි",
       "News Content": "යෝජිත සේවා විශ්‍රාම වැටුප ලබාදෙන ලෙස ඉල්ලමින් රණවිරු අයිතිවාසිකම් සුරැකීමේ ජාතික බලවේගය ක්‍රියාත්මක කරන විරෝධතාවය තවදුරටත් පැවැත්වෙනවා.\nඅද උදෑසන කොළඹ කොටුව - දුම්රියපොළ ඉදිරිපිටින් විරෝධතා පා ගමනක් ආරම්භ කළ ආබාධිත රණවිරුවන් පිරිස ජනාධිපති ලේකම් කාර්යාලය දක්වා පැමිණියා.\nඑහිදී ආබාධිත රණවිරුවන් 6 දෙනෙකු ජනාධිපති ලේකම් කාර්යාලය වෙත ගොස් සිය ගැටළුව සංදේශයක් මගින් එහි අතිරේක ලේකම්වරයෙකු වෙත භාර දෙනු ලැබුවා.\nමෙම විරෝධතාවය හේතුවෙන් අද පෙරවරුවේ ලෝටස් වට රවුමෙන් ගාලුමුවදොර දෙසට පිවිසෙන මාර්ගය තාවකාලිකව වසා දැමීමට ද පොලීසිය පියවර ගනු ලැබුවා.\nඉන් අනතුරුව විරෝධතාකරුවන් කොළඹ කොටුව දුම්රියපොළ ඉදිරිපිට මාර්ගයට පැමිණ කොළඹින් පිටවන මංතීරුව මත වාඩි වී විරෝධතාවයේ නිරත වනවා.\nඒ හේතුවෙන් පිටකොටුවේ සිට  ඕල්කට් මාවත ඔස්සේ කොටුව දෙසට ගමන් කරන මංතීරුව පැය 4කට ආසන්න කාලයක් තිස්සේ තවදුරටත් වසා දමා තිබෙනවා.\nමේ වන විටත් ඔවුන් එම විරෝධතාවයේ නිරත වන අතර තම ගැටළුවට ලිඛිතව විසදුම් ලබාදෙන තෙක් විරෝධතාව අවසන් නොකරන බවයි රණවිරු අයිතිවාසිකම් සුරැකීමේ ජාතික බලවේගයේ සභාපති කෝප්‍රල් යූ.ඞී.වසන්ත හිරු ප්‍රවෘත්ති අංශයට සඳහන් කළේ.",
       "URL": "https://www.hirunews.lk/146507/ආබාධිත-රණවිරු-විශ්‍රාමිකයන්-තවමත්-මහ-පාරේ-පිටකොටුවේ-සිට-කොටුවට-පාර-වැසෙයි",
       "Category": "Local News",
       "Parent URL": "https://www.hirunews.lk/local-news.php?pageID=4814"
}