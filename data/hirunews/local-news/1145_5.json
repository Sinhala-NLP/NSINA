{
       "Source": "hirunews",
       "Timestamp": "Wednesday, 25 May 2022 - 9:09",
       "Headline": "විභාග වංචාවට ඇල්ලූ දෙදෙනා රිමාන්ඩ්",
       "News Content": "සාමාන්‍ය පෙළ විභාගය පැවැත්වෙන කල්මුණේ - මරුදමුනෙයි - ශම්ස් මධ්‍ය මහා විද්‍යාලයේ ස්ථාපිත විභාග මධ්‍යස්ථානයේ සිදුවූ විභාග වංචාවක් සම්බන්ධයෙන් අත්අඩංගුවට ගත් සැකකරුවන් දෙදෙනා හෙට දින දක්වා රක්ෂිත බන්ධනාගාර ගත කර තිබෙනවා.\nඒ ඔවුන් ඊයේ පස්වරුවේ කල්මුනේ මහේස්ත්‍රාත් අධිකරණයට ඉදිරිපත් කිරීමෙන් අනතුරුවයි.\nඑලෙස අත්අඩංගුවට ගෙන රක්ෂිත බන්ධනාගාර ගත කර ඇත්තේ උහන ප්‍රදේශයේ පදිංචි 32 සහ 21 යන වයස්වල පසුවන තරුණයන් දෙදෙනෙක්.\nවිභාග කොමසාරිස් ජනරාල් එල්.එම්.ඩී ධර්මසේන සඳහන් කළේ තමා විසින් පොලීසියට කළ දැනුම්දීමකට අනුව ඔවුන් අත්අඩංගුවට ගැනීමට පියවර ගත් බවයි.\nපෞද්ගලික අයදුම්කරුවෙකු ලෙස මෙවර සාමාන්‍ය පෙළ විභාගයට අයදුම්කර ඇති 32 හැවිරිදි විභාග අපේක්ෂකයා, තමා වෙනුවට 21 හැවිරිදි තරුණයෙකු විභාග ශාලාවට යොමු කර ඇති බව පොලීසිය ප්‍රකාශ කළා.\nඔවුන් කියා සිටියේ 32 හැවිරිදි විභාග අපේක්ෂකයා සිය ජාතික හැඳුනුම්පතට 21 හැවිරිදි තරුණයාගේ ඡායාරූපයක් ව්‍යාජ ලෙස ඇතුලත් කර ඇති බවයි.\nඅනන්‍යතාවය පරීක්ෂා කිරීමේදී විභාග ශාලාධිපතිවරයාට ඒ පිළිබඳව සැක සිතී ඒ පිළිබඳව කලාප අධ්‍යාපන අධ්‍යක්ෂකවරයා සහ විභාග කොමසාරිස් ජනරාල්වරයා දැනුවත් කර තිබෙනවා.\nඅනතුරුව පොලිස් නිලධාරීන් විසින් විභාග අයදුම්පත්‍රයේ සඳහන් ලිපිනයට ගොස් පරීක්ෂා කිරීමේදී අදාළ අපේක්ෂකයා සහ විභාගයට පෙනී සිටි පුද්ගලයා, දෙදෙනෙකු බවටයි හඳුනාගෙන ඇත්තේ.\nඒ අනුව වහාම ක්‍රියාත්මක වන පරිදි ඔවුන් දෙදෙනාවම අත්අඩංගුවට ගෙන තිබෙනවා.\nවිභාග කොමසාරිස් ජනරාල් එල්.එම්.ඩී ධර්මසේන සඳහන් කළේ විභාගයේදී මෙවැනි වංචනික ක්‍රියා සිදුවුවහොත් වහාම නීතිය ක්‍රියාත්මක කිරීමට පසුබට නොවන බවයි.",
       "URL": "https://www.hirunews.lk/305232/විභාග-වංචාවට-ඇල්ලූ-දෙදෙනා-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=1145"
}