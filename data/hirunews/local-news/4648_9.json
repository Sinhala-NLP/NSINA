{
       "Source": "hirunews",
       "Timestamp": "Wednesday, 22 February 2017 - 18:05",
       "Headline": "බැඳුම්කර කොමිසම දෙවන දිනටත් සාක්ෂි විමසයි",
       "News Content": "මහබැංකු බැඳුම්කර වංචාව පිළිබඳව විමර්ශනය කරන ජනාධිපති කොමිසම අද දෙවන දිනටත් සාක්ෂි විමසනු ලැබුවා.\nඒ අනුව වත්මන් මහ බැංකු අධිපති ආචාර්ය ඉන්ද්‍රජිත් කුමාරස්වාමි අද දෙවන දිනටත් කොමිසම හමුවේ පෙනී සිටි බවයි හිරු අධිකරණ වාර්තාකරු සඳහන් කළේ.\nඑහිදී මහ බැංකු අධිපතිවරයා බැඳුම්කර නිකුතුවකදී සිදුවන ක්‍රියාවලිය පිළිබඳව කොමිසම දැනුවත් කර තිබෙනවා.\nතමන් මහ බැංකු අධිපති පත්වීමෙන් පසුවත් මහ බැංකුව තුළ වැරදිකරුවන් සුළු පිරිසක් සිටි බව ඔහු එහිදී කියා සිටියා.\nදැනට වෙන්දේසි ක්‍රමයට සිදුකරන බැඳුම්කර නිකුතු ක්‍රමවේදය ඉදිරියේදී වෙනස් කර නව ක්‍රමයක්  හඳුන්වා දෙන බවද මහ බැංකු අධිපතිවරයා ප්‍රකාශ කර තිබෙනවා.\nමෙහිදී ලංසු තැබීමේ කාමරයේ ප්‍රශ්නගත බැඳුම්කර නිකුතුව සිදුවන අවස්ථාවේ හඬ පටිගත කිරීමේ උපකරණ හෝ ආරක්ෂිත කැමරා නොතිබූ බවයි මෙහිදී මහ බැංකු අධිපතිවරයා කොමිසම හමුවේ කියා සිටියේ.\nඑමෙන්ම තමන් එම කාමරයට කිසි දිනක නොගිය බව ප්‍රකාශ කළ අධිපතිවරයා ඊට මහ බැංකු අධිපතිවරයෙකු යාමේ අවශ්‍යතාවක්ද නොමැති බවටයි අවධාරණය කළේ.\nමේ අතර පර්පචුවෙල් ටෙ‍්‍රෂරීස් සමාගමට මෙම ජනපති කොමිසමේ කටයුතුවලට මැදිහත්වීමට අද අවසර හිමිවුණා.\nඒ සමාගමේ නීතීඥයින් කළ ඉල්ලීමකට අනුවයි.\nඑහිදී කොමිසමේ විනිසුරුවරුන් අදාළ අවසරය ඉල්ලීම පිළිබඳව නීතිපතිවරයාගෙන් උපදෙස් ලබාගැනීම සඳහා කොමිසමේ වැඩකටයුතු විනාඩි 15 කට කල් තබනු ලැබුවා.\nඅනතුරුව නීතිපතිගේ මතය විමසීමෙන් පසු යළි කොමිසමේ වැඩකටයුතු ආරම්භ කරමින් එහි විනිසුරුවරුන් සඳහන් කළේ ජනාධිපති කොමිෂන් සභා පනතේ 16 වන වගන්තියට අනුව පර්පෙචුවල් ටෙ‍්‍රෂරීස් සමාගමට කොමිසම හමුවේ පෙනී සිටීමට අවසර ලබාදිය හැකි බවයි.\nමේ අතර ජනාධිපති කොමිසම හෙට දිනයේදී මුදල් අමාත්‍යාංශයේ ලේකම්වරයාගන් සාක්ෂි විමසීමට නියමිතව තිබෙනවා.",
       "URL": "https://www.hirunews.lk/155190/බැඳුම්කර-කොමිසම-දෙවන-දිනටත්-සාක්ෂි-විමසයි",
       "Category": "Local News",
       "Parent URL": "https://www.hirunews.lk/local-news.php?pageID=4648"
}