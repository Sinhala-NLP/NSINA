{
       "Source": "hirunews",
       "Timestamp": "Monday, 21 December 2020 - 13:17",
       "Headline": "සමගි ජන බලවේගය, ඉදිරි මැතිවරණවලට \"සමගි ජන සන්ධානයෙන්\"",
       "News Content": "සමගි ජන සන්ධානය නමින් නව ලකුණකින් ඉදිරි මැතිවරණ සඳහා තරඟ කිරීමට සමගි ජන බලවේගය තීරණය කර තිබෙනවා.\nමෙම යෝජනාව පෙරේදා බණ්ඩාරවෙලදී රැස්වූ සමගි ජන බලවේගයේ විධායක සභාවට ඉදිරිපත්ව ඇති අතර එහිදී තීරණය වී ඇත්තේ විපක්ෂයේ සෙසු පක්ෂ ඒකාබද්ධ කරගනිමින් මෙලෙස නව සන්ධානයක් ගොඩනැගිය යුතු බවටයි.\nසමගි ජන බලවේගයේ ව්‍යවස්ථා කෙටුම්පතට ද එම පක්ෂයේ විධායක සභාව අනුමැතිය පළ කර තිබෙනවා.\nඒ අනුව එළඹෙන ජනවාරි පළමු වැනිදා සිට නව පක්ෂ ව්‍යවස්ථාව ක්‍රියාත්මක බවයි විධායක කමිටු සාමාජික පාර්ලිමේන්තු මන්ත්‍රි අශෝක් අබේසිංහ සඳහන් කළේ.\nඑම පක්ෂයේ ව්‍යවස්ථාවට අනුව පක්ෂ නායකත්වය වසරක් පාසා රැස්වන මහා සම්මේලනයක් මගින් තොරාගනු ලබනවා.\nපක්ෂ නායකත්වයට සිය අභිමතය පරිදි කෘත්‍යාධීකාරී මණඩල සාමාජිකයන් පත්කළ නොහැකි අතර එහි උපරිම සාමාජික සංඛ්‍යාව 75ක්.\nපක්ෂයේ පොදු තීන්දු ගැනීමේ බලතල පක්ෂ කළමණාකරණ කමිටුවකට පැවරෙන බවට වගන්තියක් ද සමගි ජන බලවේගයේ ව්‍යවස්ථාවට ඇතුළත්.\nපක්ෂයේ විධායක සභාව සඳහා සාමාජිකයන් පත් කිරීමේදී කලමණාකරන කමිටුවට සහා පක්ෂ නායකත්වයට සම අවස්ථාවන් හිමිවනවා.\nසමගි ජන බලවේග ව්‍යවස්ථාව මගින් නියෝජ්‍ය නායක ධුරයක් ඇති නොකිරීමද විශේෂත්වයක්.\nකෙසේ වෙතත් සභාපති, මහ ලේකම් යන තනතුරු දෙක පරිපාලන කටයුතු වලදී ඉහළ තනතුරු ලෙස නම් කර තිබෙනවා.\nඑමෙන්ම ආසන සංවිධායකයන් පත් කිරීමේදී එය පක්ෂයේ විධායක සභාවේ සහ කෘත්‍යාධීකාරී මණ්ඩලයේ පූර්ණ අනුමැතියට යටත් විය යුතුයි.",
       "URL": "https://www.hirunews.lk/257557/සමගි-ජන-බලවේගය-ඉදිරි-මැතිවරණවලට-සමගි-ජන-සන්ධානයෙන්",
       "Category": "Local News",
       "Parent URL": "https://www.hirunews.lk/local-news.php?pageID=2262"
}