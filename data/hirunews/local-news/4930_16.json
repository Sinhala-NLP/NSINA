{
       "Source": "hirunews",
       "Timestamp": "Tuesday, 09 August 2016 - 12:53",
       "Headline": "මිග් ගනුදෙනුවේ මුල් වාර්තා අතුරුදන්වීම ගැන, විමර්ශනයක් කරන්නැයි අධිකරණයෙන් නියෝග",
       "News Content": "ශ්‍රී ලංකා ගුවන් හමුදාවට 2006 වසරේදී මිග් යානා මිලදී ගැනීමේ ගණුදෙනුවේ මුල් වාර්තා ගුවන් හමුදාවෙන් අස්ථානගතවීම සම්බන්ධයෙන් විමර්ශනයක් සිදු කරන ලෙස කොළඹ - කොටුව මහේස්ත්‍රාත් ලංකා ජයරත්න අද පොලිස් මූල්‍ය අපරාධ විමර්ශන කොට්ඨාසයට නියෝග කළා.\nඒ, මෙම ගණුදෙනුව සම්බන්ධයෙන් මුදල් විශුද්ධිකරණ පනත යටතේ රුසියාවේ හිටපු ශ්‍රී ලංකා තානාපති උදයංග වීරතුංගට එරෙහි නඩුව අද කැදවූ අවස්ථාවේදීයි.\nගල්කිස්ස දිසා අධිකරණයේ නඩුවකට ඉදිරිපත් කර ඇති මෙම ගණුදෙනුවට අදාල ගිවිසුමේ පිටපත සත්‍ය පිටපතක්ද යන්න විමර්ශනය කරන ලෙසත් මහේස්ත්‍රාත්වරිය මූල්‍ය අපරාධ විමර්ශණ කොට්ඨාශයට නියෝග කළා.\nමෙම මිග් යානා ගණුදෙනුවේ මුල් ලිපිගොනු තොරතුරු වසන් කිරීමට හෝ වෙනයම් කරුණක් මත අස්ථානගත කර තිබේද යන්න විමර්ශන සිදුකරන ලෙසට නියෝග කළ විනිසුරුවරිය පොලිස් මූල්‍ය අපරාධ විමර්ශණ කොට්ඨාසයට දැනුම් දුන්නේ සිද්ධියට අදාල පුද්ගලයන්ට එරෙහිව නීතිය ක්‍රියාත්මක කරන ලෙසයි.\nගුවන් හමුදාවේ නීති අධ්‍යක්ෂවරයා අධිකරණයට මෙම ගණුදෙනුව සම්බන්ධයෙන් වාර්තාවක් ඉදිරිපත් කර තිබූ අතර එම වාර්තා සලකා බැලීමෙන් පසුවයි කොටුව මහෙස්ත්‍රාත් ලංකා ජයරත්න මෙම නියෝගය කරනු ලැබුවේ.\nමිග් යානා ගණුදෙනුව සම්බන්ධයෙන් සිදුකෙරෙන විමර්ශනවලට අදාලව රුසියාවේ හිටපු ශ්‍රී ලංකා තානාපති උදයංග වීරතුංගට එරෙහිව වරෙන්තු නිකුත් කරන ලෙස මීට පෙර පොලිස් මූල්‍ය අපරාධ විමර්ශන කොට්ඨාසය ඉල්ලීමක් කළ අතර එය මහේස්ත්‍රාත්වරිය විසින් මීට පෙර ප්‍රතික්ෂේප කළා.\nමේ අතර මෙම පැමිණිල්ල සම්බන්ධයෙන් ප්‍රකාශයක් ලබා ගැනීමට උදයංග වීරතුංගට නිකුත් කර තිබූ නොතීසිය ඔහු දැනට පදිංචි බවට තොරතුරු ලැබී ඇති  යුක්රේනයේ ලිපිනයට බාර දීමට උත්සාහ කළ නමුත් ඔහු එහි නොසිටීම නිසා එය සිදුකිරීමට නොහැකි වූ බව විදේශ කටයුතු අමාත්‍යාංශය අධිකරණයට දැනුම් දී තිබෙනවා.",
       "URL": "https://www.hirunews.lk/140184/මිග්-ගනුදෙනුවේ-මුල්-වාර්තා-අතුරුදන්වීම-ගැන-විමර්ශනයක්-කරන්නැයි-අධිකරණයෙන්-නියෝග",
       "Category": "Local News",
       "Parent URL": "https://www.hirunews.lk/local-news.php?pageID=4930"
}