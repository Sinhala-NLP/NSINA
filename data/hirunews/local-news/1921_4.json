{
       "Source": "hirunews",
       "Timestamp": "Saturday, 29 May 2021 - 11:58",
       "Headline": "x - press pearl නැවේ ගින්නෙන් වෙරළ කලාපයට සිදුවූ හානි නිරීක්ෂණයට අගමැති යයි (වීඩියෝ)",
       "News Content": "ගිනි ගැනීමට ලක් වූ නෞකාවේ සුන්බුන් පැමිණීම නිසා අපවිත්‍ර වූ මුහුදු තීරය නිරීක්ෂණය කිරීම සඳහා අග්‍රාමාත්‍ය මහින්ද රාජපක්ෂ අද (29) පෙරවරුවේ උස්වැටකෙයියාව මුහුදු තීරයට පැමිණියා.\nඑම අවස්ථාවට අමාත්‍ය ප්‍රසන්න රණතුංග සහ රාජ්‍ය අමාත්‍ය කංචන විජේසේකර ද එක්ව සිටියා.\nපසුගිය 19 දා ගිනි ගැනීමට ලක්වූ මෙම නෞකාවේ බහාලුම් 1486 ක් පැවතුණා.\nකෙසේ වෙතත්, මේ වන විට නෞකාවේ සියළු බහලුම් ගිනිගෙන විනාශ වී ඇති බවට සැක පළ කරන බවයි සමුද්‍රීය පරිසර ආරක්ෂණ අධිකාරිය ප්‍රකාශ කළේ. ගිනි ගන්නා අවස්ථාවේ බහලුම් කිහිපයක් මුහුදට වැටී තිබුණා.\nනෞකාවේ ප්‍රවාහනය කෙරුණු බොහෝ ද්‍රව්‍ය කළුතර සිට කල්පිටිය දක්වා වෙරළ කලාපයට ගසාගෙන පැමිණ තිබූ අතර ප්ලාස්ටික් නිෂ්පාදන සඳහා යොදා ගන්නා ද්‍රව්‍ය වෙරළෙහි තැන්පත් වී තිබුණා.\nමේ හේතුවෙන් එම කලාපයේ මසුන් ද මැරී සිටින අයුරු දක්නට ලැබුණා.\nමේ අතර, සමස්ත ලංකා පොලිතින් නිෂ්පාදකයින් හා ප්‍රතිචක්‍රීයකරන්නන්ගේ සංගමය ප්‍රකාශ කළේ අදාළ ප්ලාස්ටික් නිෂ්පාදන කැට වෙරළෙන් ඉවත් කර ප්‍රතිචක්‍රීයකරණය කරදීමට සූදානම් බවයි.\nඑමෙන්ම, මෙම තත්ත්වය හමුවේ තමන්ට ධීවර කර්මාන්තය කරගෙන යාමට නොහැකි වාතාවරණයක් උද්ගතවී ඇති බව මීගමුව ප්‍රදේශයේ ධීවරයින් ප්‍රකාශ කළා.\nමේ අතර එම්.වී. එක්ස්ප්‍රස් පර්ල් නෞකාවේ ගින්න හේතුවෙන් පැතිරෙන දුම රට අභ්‍යන්තරයට පැමිණීමේ හැකියාවක් පවතින බව සමුද්‍රීය පරිසර ආරක්ෂණ අධිකාරිය පවසනවා.\nඒ හේතුවෙන් ශ්වසන ආබාධ පවා සිදුවිය හැකි බවයි එහි සාමාන්‍යාධිකාරී ආචාර්ය ටර්නි ප්‍රදීප් කුමාර සඳහන් කළේ.",
       "URL": "https://www.hirunews.lk/272776/x-press-pearl-නැවේ-ගින්නෙන්-වෙරළ-කලාපයට-සිදුවූ-හානි-නිරීක්ෂණයට-අගමැති-යයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1921"
}