{
       "Source": "hirunews",
       "Timestamp": "Sunday, 21 January 2018 - 13:30",
       "Headline": "රථවාහන දඩ සංශෝධන ගැසට් පත්‍රය නිකුත් වෙයි",
       "News Content": "පසුගිය අයවැය මගින් යෝජනා කළ රථවාහන දඩ සංශෝධනයට අදාළ ගැසට් පත්‍රය මේ වනවිට නිකුත් වී තිබෙනවා.\nවැඩි කරන ස්ථානීය දඩ මුදල් එම ගැසට් පත්‍රයේ සඳහන් වන අතර, එහි දැක්වෙන්නේ අදාළ ගාස්තු සංශෝධන ගැසට් පත්‍රය නිකුත්වීමත් සමග බලපැවැත්වෙන බවයි.\nකෙසේ නමුත් එම නව දඩ ක්‍රමවේදය ක්‍රියාත්මක කිරීම සඳහා කල් අවශ්‍ය වන බව රථවාහන පිළිබඳ ජ්‍යෙෂ්ඨ නියෝජ්‍ය පොලිස්පති එල්.එෆ්. පතිනායක සඳහන් කළා.\nඅදාළ ගැසට් පත්‍රයේ සඳහන් සංශෝධන ක්‍රියාත්මක කරන්නේ කෙසේද යන්න පිළිබඳව නීතිපතිවරයාගේ උපදෙස් ලබාගැනීම පළමු පියවරයි.\nඑමෙන්ම රාජ්‍ය භාෂා දෙපාර්තමේන්තුව හරහා ඒ සඳහා වන පෝරම සංශෝධනය කළ යුතුයි.\nඉන් අනතුරුව නිසි ලෙස සකස් කෙරෙන පෝරම දිවයින පුරා පොලිස් ස්ථාන වෙත බෙදාහැරීමටද සිදුවනවා.\nසංශෝධිත රථවාහන දඩ ක්‍රියාත්මක කළ හැකිවන්නේ ඉන් අනතුරුව බව රථවාහන පිළිබඳ ජ්‍යෙෂ්ඨ නියෝජ්‍ය පොලිස්පතිවරයා අවධාරණය කළා.\nසංශෝධිත ස්ථානීය දඩ ක්‍රමය අනුව අධික වේගයෙන් ධාවනය කිරීමේ දඩය රුපියල්  දහසේ සිට 3000 දක්වාත්, මාර්ග නීති උල්ලංඝනය කිරීමේ දඩය රුපියල් 500 සිට 1000 දක්වාත් මහා මාර්ගයක දිගු දුරක සිට වාහනය පසුපසට ධාවනය කිරීමේ දඩය රුපියල් 20 සිට 1000 දක්වාත්, ආසන පටි පැළඳීමෙන් තොරව ධාවනය කිරීමේ දඩය රුපියල් 500 සිට දහස දක්වාත් ඉහළ නංවා තිබෙනවා.\nමෝටර් වාහන සංශෝධිත පනතට අනුව රථවාහන වැරදි 33 ක් සඳහා මෙලෙස ස්ථානීය දඩ මුදල් සංශෝධනය කර තිබෙනවා.",
       "URL": "https://www.hirunews.lk/181635/රථවාහන-දඩ-සංශෝධන-ගැසට්-පත්‍රය-නිකුත්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4115"
}