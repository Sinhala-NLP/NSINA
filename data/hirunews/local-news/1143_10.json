{
       "Source": "hirunews",
       "Timestamp": "Thursday, 26 May 2022 - 7:58",
       "Headline": "බැංකු ශක්තිමත් කිරීමට නව නියාමනයක්",
       "News Content": "පවත්නා ආර්ථික තත්ත්වය මගින් බැංකු ක්ෂේත්‍රයට ඇති කරන බලපෑම සැලකිල්ලට ගෙන බැංකුවලට සහය වීම සඳහා මහ බැංකුව නියාමන ක්‍රියාමාර්ග හඳුන්වා දී තිබෙනවා.\nඒ අනුව බැංකු ක්ෂේත්‍රයේ සවිමත්භාවය පවත්වා ගනිමින් ආර්ථිකය වෙත ණය ප්‍රවාහ සැපයීමට සහ ඵලදායී මූල්‍ය අතරමැදිකරණය සඳහා පහසුකම් සැලසීමට එමඟින් බැංකු අංශය වෙත සහය හිමිවනු ඇති.\nබලපත්‍රලාභී බැංකු විසින් පවත්වාගෙන යන 2.5%ක ප්‍රාග්ධන සංරක්ෂක භාවිතයට ගැනීමට අවස්ථාව සැලසෙන අතර ඊට අදාළව අනිවාර්යයෙන්ම වර්ධක සැලැස්මක් ඉදිරිපත් කළ යුතුයි.\nඉහළ දමන ලද අවම ප්‍රාග්ධන අවශ්‍යතා සපුරාලීම සඳහා ලබාදී තිබූ කාලයද වසරකින් දීර්ඝ කළ බව මහ බැංකුව ප්‍රකාශ කළා.\nජාත්‍යන්තර ප්‍රමිතීන්ට අනුකූලව ප්‍රාග්ධන ප්‍රමාණාත්මකතා අවශ්‍යතාවන් සඳහා වෙනත් විස්තීරණ ආදායම් යොදා ගැනීමේදී බලපත්‍රලාභී බැංකු වෙත මෙහිදී නම්‍යශීලිත්වයක් ලබා දී තිබෙනවා.\nඑසේම, පවතින තත්ත්වය යටතේ ද්‍රවශීලතාව සහ ප්‍රාග්ධන තත්ත්වයන් ශක්තිමත් කිරීමේ අරමුණින් මේ වසරේ මූල්‍ය ප්‍රකාශන බැංකුවේ බාහිර විගණකවරුන් විසින් ගණනය කරන තෙක් මුදල් ලාභාංශ ගෙවීම සහ ලාභ මව්රට වෙත යැවීම සීමා කෙරෙනු ඇති.\nදෙසැම්බර් 31 වැනි දා දක්වා සිය කොටස් ආපසු මිලට ගැනීම, කළමනාකරණ දීමනා වැඩි කිරීම සහ අධ්‍යක්ෂ මණ්ඩලය වෙත ගෙවීම් ආදිය සීමා කිරීමටත් ශ්‍රී ලංකා මහබැංකුව මේ වනවිටත් තීරණය කර තිබෙනවා.",
       "URL": "https://www.hirunews.lk/305306/බැංකු-ශක්තිමත්-කිරීමට-නව-නියාමනයක්",
       "Category": "Local News",
       "Parent URL": "https://www.hirunews.lk/local-news.php?pageID=1143"
}