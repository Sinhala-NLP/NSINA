{
       "Source": "hirunews",
       "Timestamp": "Tuesday, 01 March 2022 - 7:42",
       "Headline": "රුසියාවට සහ බෙලරූස් රාජ්‍යයට ජාත්‍යන්තර ක්‍රීඩා තහනමක්",
       "News Content": "රුසියාවේ යුක්රේන ආක්‍රමණයට ප්‍රතිචාර දක්වමින් රුසියානු සහ බෙලරූස් රාජ්‍යයේ ක්‍රීඩක, ක්‍රීඩිකාවන්ට හා නිලධාරීන්ට ජාත්‍යන්තර ඔලිම්පික් කමිටුව විසින් ජාත්‍යන්තර තරඟ තහනමක් පැනවීමට නිර්දේශ කර තිබෙනවා.\nඑහි විධායක මණ්ඩලය මෙම තීරණයට එළඹී ඇත්තේ රුසියාව විසින් ඔලිම්පික් සටන් විරාමය උල්ලඝංනය කිරීම සැලකිල්ලට ගනිමින්.\nබීජිං ශීත ඍතු ඔලිම්පික් උළෙලට දින 7කට පෙර ඇරඹුණු එම සටන් විරාමය අවසන් වන්නේ එහි පැරාලිම්පික් උළෙල නිම වී දින 7කින් අනතුරුවයි.\nඒ අනුව යුක්රේන ආක්‍රමණය හේතුවෙන් රුසියාවේ සහ ඊට සහය දක්වන බෙලරූස් රාජ්‍යයේ ක්‍රීඩක, ක්‍රීඩිකාවන්ට ජාත්‍යන්තර තරඟ සඳහා ආරාධනා නොකරන ලෙස ජාත්‍යන්තර ඔලිම්පික් කමිටුව ජාත්‍යන්තර ක්‍රීඩා සම්මේලනවලින් ඉල්ලා සිටිනවා.\nඑමෙන්ම, එම රටවල ජාත්‍යන්තර ක්‍රීඩා උළෙල සංවිධාන නොකරන ලෙසයි තවදුරටත් දැනුම් දී ඇත්තේ.\nඒ අනුව රුසියාව සහ බෙලරූස් රාජ්‍යයේ ජාතික කණ්ඩායම් සහ ක්‍රීඩා සමාජ ජාත්‍යන්තර පාපන්දු තරගාවලි වලින් ඉවත් කිරීමට ජාත්‍යන්තර පාපන්දු සම්මේලනය සහ යුරෝපීය පාපන්දු සම්මේලනය ඊයේ (28) තීරණය කළා.\nමේ නිසා රුසියාවට ලෝක කුසලාන පාපන්දු සුදුසුකම් ලැබීමේ තරඟවලට ද සහභාගි වීමට නොහැකි වනු ඇති.",
       "URL": "https://www.hirunews.lk/298347/රුසියාවට-සහ-බෙලරූස්-රාජ්‍යයට-ජාත්‍යන්තර-ක්‍රීඩා-තහනමක්",
       "Category": "Local News",
       "Parent URL": "https://www.hirunews.lk/local-news.php?pageID=1326"
}