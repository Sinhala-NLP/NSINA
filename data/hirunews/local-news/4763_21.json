{
       "Source": "hirunews",
       "Timestamp": "Wednesday, 07 December 2016 - 21:35",
       "Headline": "අම්බලන්ගොඩ ත්‍රිත්ව ඝාතනය ගැන අංශ කිහිපයක් ඔස්සේ පරීක්ෂණ",
       "News Content": "අම්බලන්ගොඩ - ඉඩම්තොට ප්‍රදේශයේදී එකම පවුලේ තිදෙනෙකු වෙඩි තබා ඝාතනය කිරීම සම්බන්ධයෙන් අංශ කිහිපයක් ඔස්සේ පරීක්ෂණ ආරම්භ කර ඇතැයි පොලිසිය පවසනවා.\nපෙරේදා රාත්‍රියේ සිදුවූ වෙඩි තැබීමෙන් මව, පියා සහ සිව් හැවිරිදි පුත්‍රයා ජීවිතක්ෂයට පත්වුණා.\nමියගිය තිදෙනාගේ දේහයන් පිළිබද පශ්චාත් මරණ පරීක්ෂණය ඊයේ රාත්‍රියේ කරාපිටිය ශික්ෂණ රෝහලේදී පැවැති අතර, එහිදී තහවුරු වී ඇත්තේ පියාට වෙඩි පහරවල් 12 ක් ද මවට 4 ක් සහ සිව් හැවිරිදි දරුවාට වෙඩි පහරවල් 5 ක් එල්ල වී ඇති බවයි.\nමෙම ත්‍රිත්ව ඝාතනයන් සඳහා ටී - 56 ගිනි අවියක් සහ මිලිමීටර් 9 වර්ගයේ රිවෝල්වරයක් භාවිත කර ඇති බවයි පොලිසිය පැවසුවේ.\nවෙඩි තැබීම සිදුවූ වෙළෙඳ සැල තුළ තිබී ටී - 56 හිස් කොපු 7 ක් සහ මිලිමීටර් 9 වර්ගයේ හිස් කොපු 3 ක් හමුව තිබෙනවා.\nමියගිය තැනැත්තන් භාවිත කළ දුරකතන සම්බන්ධයෙන් ද විශේෂ අවධානය යොමුව ඇතැයි පොලිසිය සදහන් කළා.\nඅම්බලන්ගොඩ පොලිසිය සඳහන් කළේ මෙම ත්‍රිත්ව ඝාතනයන්ට නිශ්චිත හේතුව තවමත් පැහැදිලි නොමැති අතර, පවතින ඉඩම් ආරවුලක් ඇතුළු කරුණු කිහිපයක් පරීක්ෂණවලට භාජනය වි තිබෙන බවයි.\nවෙඩි වැදීමෙන් මියගිය ඉන්දික ද සොයිසාට අයත් වෙළෙඳසැලේ සි.සි.ටී.වී කැමරා වෙඩි තැබීම සිදුවූ දිනයේ අක්‍රිය වී තිබීම සම්බන්ධයෙන් ද මෙහිදී අවධානයට ලක්ව තිබෙනවා.\nපශ්චාත් මරණ පරීක්ෂණයෙන් අනතුරුව දේහයන් ඥාතීන්ට භාරදී ඇති අතර, වෙඩි වැදීමෙන් මියගිය අංගම්පොඩිගේ දේවිකාගේ නිවසේ මේ වනවිට දේහයන් තැන්පත්කර තිබෙනවා.\nසිව් හැවිරිදි තිරිමාදුර රන්දික දරුවා අධ්‍යාපනය හැදෑරූ පෙර පාසල් දරු දැරියන් අද සිය මිතුරාට අවසන් ගෞරව දැක්වීම සදහා පැමිණ සිටියා.\nඅම්බලන්ගොඩ පොලිස් වසම තුළ මෑත කාලසීමාවේ සිදුවූ 7 වන ඝාතන සිද්ධිය මෙය වන අතර, අම්බලන්ගොඩ මූලස්ථාන පොලිස් පරීක්ෂකවරයා පැවසුවේ ඉන් සිදුවීම් 6 ක් සම්බන්ධයෙන් විමර්ශන සිදුකර සැකකරුවන් අත්අඩංගුවට ගෙන ඇති බවයි.",
       "URL": "https://www.hirunews.lk/149190/අම්බලන්ගොඩ-ත්‍රිත්ව-ඝාතනය-ගැන-අංශ-කිහිපයක්-ඔස්සේ-පරීක්ෂණ",
       "Category": "Local News",
       "Parent URL": "https://www.hirunews.lk/local-news.php?pageID=4763"
}