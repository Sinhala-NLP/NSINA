{
       "Source": "hirunews",
       "Timestamp": "Saturday, 28 January 2023 - 16:30",
       "Headline": "උසස් පෙළ සිසුන්ට තවම සහනයක් නැහැ - ජනක රත්නායක (වීඩියෝ)",
       "News Content": "මහජන උපයෝගිතා කොමිසමේ සාමාජිකයන්ට දේශපාලන බලපෑම් එල්ල වී ඇති බව, එම කොමිසමේ සභාපති ජනක රත්නායක ප්‍රකාශ කළා.\nඒ අද කොළඹ පැවති මාධ්‍ය හමුවකට එක්වෙමින්.\nඋසස් පෙළ විභාගය පැවැත්වෙන පෙබරවාරි 17 වනදා තෙක් විදුලි කප්පාදු කිරීමෙන් ළමයින්ගේ අධ්‍යාපන අයිතිය උල්ලංඝනය වන බවයි එහිදී ඔහු වැඩිදුරටත් සඳහන් කළේ.\nතම කොමිසමේ නිර්දේශ ක්‍රියාත්මක නොකිරීම සම්බන්ධයෙන් ලංකා විදුලිබල මණ්ඩලයට එරෙහිව නීතිමය පියවර ගන්නා බව ද ඔහු එම මාධ්‍ය හමුවේදී වැඩිදුරටත් කියා සිටියා.\nකුමන තත්ත්වයක් යටතේ වුව ද මෙතෙක් දෛනිකව සිදුවන විදුලි කප්පාදුවෙන් උසස් පෙළ සිසුන්ට සහනයක් ලැබී නැහැ.\nවිදුලි ඉල්ලුම් කළමනාකරණ ක්‍රමවේදය වෙනස් නොකරන බව විදුලිබල මණ්ඩලය ප්‍රකාශ කරන අතර ඔවුන්ට උසස් පෙළ විභාගය නිමවන පෙබරවරි 17 වනදා දක්වා විදුලිය විසන්ධි කිරීමට අවසර නොමැති බවයි මහජන උපයෝගිතා කොමිසම ප්‍රකාශ කළේ.\nඑසේම, මානව හිමිකම් කොමිසමේදී පැමිණි එකඟතා කඩ කිරීමට අදාළව විදුලිබල අමාත්‍යාංශ ලේකම්වරයා ඇතුලු 3 දෙනෙකු වගඋත්තරකරුවන් කරමින් ශ්‍රේෂ්ඨාධිකරණය හමුවේ නඩු පැවරීමට ද එම කොමිසම කටයුතු කර තිබුණා.",
       "URL": "https://www.hirunews.lk/326093/උසස්-පෙළ-සිසුන්ට-තවම-සහනයක්-නැහැ-ජනක-රත්නායක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=574"
}