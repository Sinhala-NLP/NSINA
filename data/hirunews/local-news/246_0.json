{
       "Source": "hirunews",
       "Timestamp": "Thursday, 22 June 2023 - 16:55",
       "Headline": "ඉඟිනියාගල අතුරුදන් වූ තරුණියන් සොයාගැනේ (වීඩියෝ)",
       "News Content": "සතියක පමණ සිට අතුරුදන් බවට වාර්තා වූ ඉඟිනියාගල ප්‍රදේශයේ 15 හැවිරිදි ගැහැණු ළමයින් දෙදෙනා හමු වී තිබෙනවා.\nමොවුන් දෙදෙනා කැළණිය - මීගහවත්ත ප්‍රදේශයේ නිවසක රැඳී සිටියදී සොයා ගත් බවයි පොලීසිය සඳහන් කර සිටියේ.\nමෙම සිසුවියන් දෙදෙනාම (2) සමීපව ඇසුරු කළ යෙහෙළියන් බවද වාර්තා වනවා.\nමෙලෙස අතුරුදන්ව සිටියේ, ඉඟිනියාගල පොල්වත්ත ප්‍රදේශයේ පදිංචිව සිටි 16 හැවිරිදි වියේ පසුවන බී.ජී. අශානි වශ්මිකා සහ එෆ්.ආර්. පවීෂා නෙත්මිණි යන සිසුවියන් දෙදෙනා (2) යි.\nපවීෂා පාසලට යන බව මව්පියන්ට පවසා අශානිගේ නිවසට පැමිණ තිබුණේ පසුගිය 15 වැනිදායි.\nඅශානිගේ පියා කොළඹ රැකියාවක නිරත අතර ඇය ජීවත්ව තිබෙන්නේ මිත්තණියගේ නිවසේයි.\nඒ, කුඩා කාලයේදී ඇගේ මව ඇයව අතහැර ගොස් තිබීම හේතුවෙන්.\nමිත්තණියද රැක බලා ගනිමින් අශානි මෙම නිවසේ ජීවත්ව ඇති අතර, පසුගිය 15 වැනිදා උදෑසන නිවසට පැමිණි පවීෂා ද සමගින් ඇය නිවසින් පිටව ඇත්තේ උපකාරක පංතියට යන බව පවසමින්.\nනමුත් මෙලෙස පිටව ගිය සිය දැරියන් නැවත නොපැමිණීමත් සමග පවීෂාගේ මව්පියන් සහ අශානිගේ මිත්තණිය ඉඟිනියාගල පොලිසියට පැමිණිල්ලක් කළ අතර ඒ අනුව ක්‍රියාත්මක වූ පොලිස් විමර්ශණවලින් අනතුරුව මෙම තරුණියන් දෙදෙනා සොයාගෙන ඇති බවයි සඳහන් වෙන්නේ.",
       "URL": "https://www.hirunews.lk/338729/ඉඟිනියාගල-අතුරුදන්-වූ-තරුණියන්-සොයාගැනේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=246"
}