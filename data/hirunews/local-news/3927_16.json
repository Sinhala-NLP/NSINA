{
       "Source": "hirunews",
       "Timestamp": "Friday, 25 May 2018 - 14:45",
       "Headline": "සැඩ පහරකට හසුවූ තිදෙනෙකුගේ ජීවිත බේරාගෙන, සැඩ පහරේම සැඟව ගිය පොලිස් නිලධාරියා",
       "News Content": "හලාවත - මාදම්පේ - ගල්මුරුව ප්‍රදේශයේදී ගංවතුරට හසුව සිටි පිරිසක් බේරා ගැනීමට ගිය මාදම්පේ පොලිසියේ කොස්තාපල්වරයෙකු සැඩ පහරකට හසුව ගසාගෙන ගොස් තිබෙනවා.\nදහවල් 11.35 ට පමණ ගල්මුරුව ගල්වල ප්‍රදේශයේදී සැඩ පහරකට හසුවී ගසාගෙන යමින් සිටි තුන්දෙනෙකු බේරා ගැනීමට මාදම්පේ පොලිසියේ නිලධාරීන් කටයුතු කර තිබුනා.\nඑහිදීයි එක් නිලධාරියෙකු සැඩ පහරට හසුවී ගසාගෙන ගොස් අතුරුදන්වී ඇත්තේ.\nපොලිසිය සඳහන් කළේ ඔහු ගිරිඋල්ල ප්‍රදේශයේ පදිංචි 29 හැවිරිදි කොස්තාපල්වරයෙක් බවයි.\nනාවික හමුදාව, ආපදා කළමනාකරණ නිලධාරීන් සහ ප්‍රදේශවාසීන් එක්ව අතුරුදන්වු නිලධාරියා සෙවීමේ මෙහෙයුම්වල නිරතව සිටිනවා.\nසැඩ පහරකට හසුවී ගසාගෙන ගිය පුද්ගලයන් තුන්දෙනා බේරාගෙන ඇති බව ද පොලිසිය ප්‍රකාශ කළා.",
       "URL": "https://www.hirunews.lk/191543/සැඩ-පහරකට-හසුවූ-තිදෙනෙකුගේ-ජීවිත-බේරාගෙන-පහරේම-සැඟව-ගිය-පොලිස්-නිලධාරියා",
       "Category": "Local News",
       "Parent URL": "https://www.hirunews.lk/local-news.php?pageID=3927"
}