{
       "Source": "hirunews",
       "Timestamp": "Saturday, 24 December 2022 - 13:02",
       "Headline": "සරුංගල් සහ වෙසක් කූඩු ආනයන තහනම දිගුවන ලකුණු",
       "News Content": "පොහොර ආනයනය සඳහා පනවා තිබූ නීති ලිහිල් කරමින් ආර්ථික ස්ථායිකරණ ජාතික ප්‍රතිපත්ති සහ මුදල් අමාත්‍යවරයා ලෙස ජනාධිපතිවරයාගේ අත්සනින් යුතු අතිවිශේෂ ගැසට් නිවේදනයක් නිකුත් කර තිබෙනවා.\nඒ අනුව කෘෂිකර්ම අමාත්‍යාංශයේ ලේකම්වරයාගේ නිර්දේශ මත ග්ලයිපොසෙට්, යූරියා, ඇමෝනියම්, සල්ෆේට්, පොටෑසියම් ක්ලෝරයිඩ්, සෝඩියම් නයිට්රේට් ඇතුලු රසායනික පොහොර කිහිපයක් විවෘත ගිණුම් ඔස්සේ මෙරටට ගෙන්වීමට අවස්ථාව හිමිවනවා.\nමේ අතර බඩඉරිඟු ආනයනය සඳහා පනවා තිබූ නීති ලිහිල් කරමින් සත්ව ආහාර සඳහා හැර සෙසු ආනයනකරුවන්ට ජනවාරි 15 වනදා තෙක් බඩඉරිඟු ආනයනයටද අවස්ථාව ලබාදී තිබෙනවා.\nමේ අතර තහනම් කරන ලද සරුංගල්, වෙසක් කූඩු සහ උණ බට ආශ්‍රිත නිෂ්පාදන ඉදිරියේදී යළි ආනයනය කරන්නේද, නැද්ද යන්න සම්බන්ධයෙන් තීරණයක් ගත යුතුව ඇති බව මුදල් රාජ්‍ය අමාත්‍ය රංජිත් සියඹලාපිටිය පවසනවා.\nරුවන්වැල්ල ප්‍රදේශයේ පැවති වැඩසටහනකින් අනතුරුව මාධ්‍ය වෙත අදහස් දක්වමින් රාජ්‍ය අමාත්‍යවරයා මේ බව කියා සිටියා.",
       "URL": "https://www.hirunews.lk/323447/සරුංගල්-සහ-වෙසක්-කූඩු-ආනයන-තහනම-දිගුවන-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=646"
}