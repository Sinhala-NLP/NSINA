{
       "Source": "hirunews",
       "Timestamp": "Saturday, 03 June 2023 - 14:27",
       "Headline": "ජනපති නීතීඥ සමුළුව අමතයි",
       "News Content": "පාර්ලිමේන්තුවේ සියලුම දේශපාලන පක්ෂ එකට එක්වුවත් මේ මොහොතේ ඒ කිසිවකට සියයට 50 ක ඡන්ද පදනමක් නොමැති බවත්, එබැවින් සියලුදෙනා එක්විය යුත්තේ මැතිවරණයක් සඳහා නොව ආර්ථික අර්බුදයෙන් රට ගොඩනැගීමට බවත් ජනාධිපති රනිල් වික්‍රමසිංහ ප්‍රකාශ කළා.\nජනාධිපතිවරයා මේ බව කියා සිටියේ 2023 - 2024 ජාතික නීතීඥ සමුලුව ඊයේ නුවරඑළියේදී අමතමින්.\nතවමත් මෙරට තරුණ පරපුර ඇතුලු ජනතාවගෙන් අතිමහත් බහුතරයක් අතර මැතිවරණ හා දේශපාලනය පිළිබද විශ්වාසය කඩවී ඇති බවයි ජනාධිපතිවරයා ප්‍රකාශ කළේ.\nනීතිය හා සාමය දේශපාලන සහ ආර්ථික ස්ථාවරත්වය යළි පිහිටුවීමෙන් අදහස් වන්නේ ශ්‍රී ලංකාව මුලුමනින්ම මිදී ඇති බව නොවන බව පෙන්වා දුන් ජනාධිපතිවරයා කියා සිටියේ මෙම සමස්ත ක්‍රියවලිය සාර්ථක කරගැනීම සදහා ඉදිරියේදී විශාල කැපකිරීම් කළ යුතු බවයි.\nනීති සම්මන්ත්‍රණය අමතමින් ජනාධිපති වික්‍රමසිංහ ප්‍රකාශ කළේ මුදල් විශුද්ධිකරණය වැළැක්වීම සහ ත්‍රස්තවාදයට මුදල් සැපයීම මැඩපැවැත්වීම පිළිබඳ ශ්‍රී ලංකාවේ මීළඟ රට තක්සේරුව ළඟදීම ආරම්භ කරන බවයි.\nව්‍යාපාර කිරීමේ පහසුව ශ්‍රේණිගත කිරීම සහ විදේශ ආයෝජන ආකර්ශනය කර ගැනීම සඳහා මෙම ක්ෂේත්‍රයේ අනුකූලතාවය ඉතා වැදගත් බව ජනාධිපතිවරයා එහිදී අවධාරණය කර තිබෙනවා.\nවැඩිදුරටත් අදහස් දක්වමින් ඔහු කියා සිටියේ එසේ කිරීමට අපොහොසත් වුවහොත් රට උපාය මාර්ගික ඌනතා සහිත රටක් ලෙස ලේබල් කිරීමේ අවදානමක් ඇති අතර එය ආර්ථික සංවර්ධනයට අහිතකර ලෙස බලපානු ඇති බවයි.",
       "URL": "https://www.hirunews.lk/336950/ජනපති-නීතීඥ-සමුළුව-අමතයි",
       "Category": "Local News",
       "Parent URL": "https://www.hirunews.lk/local-news.php?pageID=296"
}