{
       "Source": "hirunews",
       "Timestamp": "Monday, 26 September 2022 - 9:06",
       "Headline": "මනුෂ්‍ය ඝාතන ඇතුලු අපරාධ රැසකට සම්බන්ධ පුද්ගලයෙකු අත්අඩංගුවට",
       "News Content": "මනුෂ්‍ය ඝාතන සහ අපරාධ රැසකට සම්බන්ධ පුද්ගලයෙකු පොලිසිය අත්අඩංගුවට ගෙන තිබෙනවා.\nපසුගියදා රාගම - වල්පොල ප්‍රදේශයේ නිවාස තුනකට තියුණු ආයුධ සහ කඩුවලින් පහර දී අනර්ථයක් සිදුකිරීමේ පැමිණිල්ලකට අනුවයි සැකකරු මහබාගේ පොලිස් වසමේ දී ඊයේ (25) අත්අඩංගුවට ගෙන තිබුණේ.\n36 හැවිරිදි රාගම පදිංචිකරුවෙකු වන මොහු සිදුකළ අනාවරණයකට අනුව රාගම - කිඹුලාඇළ ප්‍රදේශයේ පාළු නිවසක සඟවා තිබිය දී විදෙස් රටක නිෂ්පාදිත ජීව අත්බෝම්බයක් සොයාගෙන තිබුණා.\nසැකකරුට 2015 වසරේ මිනුවන්ගොඩදී වෙඩි තබා පුද්ගලයෙකු ඝාතනය කිරීම සහ මහබාගේ - ඇලපිටිවල ප්‍රදේශයේදී වෙඩි මනුෂ්‍ය ඝාතනයකට තැත් කිරීම සම්බන්ධයෙන්ද චෝදනා එල්ල වී තිබෙනවා.\nඑම වසරේදීම සීදූව පොලිස් ස්ථානයේ පොලිස් නිලධාරීන් දෙදෙනෙකුට පහර දී තුවාල සිදුකිරීම, මහබාගේ ප්‍රදේශයේදී අවස්ථා දෙකක දී දෙදෙනෙකුට තියුණු ආයුධවලින් පහරදීමේ චෝදනා සම්බන්ධයෙන් මොහුට එරෙහිව අධිකරණ කිහිපයක නඩු විභාග වෙමින් පවතින බවයි පොලිස් මාධ්‍ය ප්‍රකාශක කාර්යාලය සඳහන් කළේ.",
       "URL": "https://www.hirunews.lk/316332/මනුෂ්‍ය-ඝාතන-ඇතුලු-අපරාධ-රැසකට-සම්බන්ධ-පුද්ගලයෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=844"
}