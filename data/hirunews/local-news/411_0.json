{
       "Source": "hirunews",
       "Timestamp": "Sunday, 16 April 2023 - 14:19",
       "Headline": "ව්‍යාජ ගුවන් ගමන් බලපත්වලින් පැමිණි විදේශිකයන් දෙදෙනෙකු කටුනායක දී අල්ලයි",
       "News Content": "කූඨ ලෙස සකස් කළ, එක්සත් අරාබි එමීර් රාජ්‍යයේ ගුවන් ගමන් බලපත්‍ර භාවිත කරමින් මෙරට ඇතුලුවීමට තැත් කළ විදේශිකයින් දෙදෙනෙකු කටුනායක ගුවන් තොටුපලේදී ආගමන විගමන දෙපාර්තමේන්තුවේ නිලධාරීන් අත්අඩංගුවට ගෙන තිබෙනවා.\nඩුබායි හි සිට ෆ්ලයි ඩුබායි ගුවන් සේවයට අයත් යානයකින් පැමිණි, යේමන සහ චැඩ් ජාතිකයින් වන මොවුන් 39 සහ 36 හැවිරිදි වියේ පසුවන්නන් බව සඳහන්.\nඔවුන්ගෙන් ප්‍රශ්න කිරීමේදී භාෂා ගැටළුව තදින්ම බලපා ඇති අතර, සිදුකරන ලද පරීක්ෂාවේදී චැඩ් රාජ්‍යයෙන් සහ යේමනයෙන් නිකුත් කළ සත්‍ය ගුවන් ගමන් බලපත්‍රද සොයාගෙන තිබුණා.\nඊට අමතරව යේමන ජාතිකයාගේ ජංගම දුරකථනයේ තිබී බෙල්ජියම බලා යෑමට සැළසුම් කළ ගුවන් යානා ප්‍රවේශ පත්‍ර දෙකක්ද සොයාගෙන තිබූ අතර, පසුව ඔවුන් පිටුවහල් කිරීම සඳහා පැමිණි ගුවන් සේවය වෙත ම භාර දී ඇති බවයි කටුනායක ගුවන්තොටුපල හිරු වාර්තාකරු කියා සිටියේ.",
       "URL": "https://www.hirunews.lk/332664/ව්‍යාජ-ගුවන්-ගමන්-බලපත්වලින්-පැමිණි-විදේශිකයන්-දෙදෙනෙකු-කටුනායක-දී-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=411"
}