{
       "Source": "hirunews",
       "Timestamp": "Monday, 11 April 2022 - 16:54",
       "Headline": "අවුරුදු කෑම මේසයට සෙනසුරා ලබයි",
       "News Content": "සිංහල දෙමළ අලුත් අවුරුද්ද ආසන්නයේ අත්‍යවශ්‍ය භාණ්ඩවල මිල ගණන් මෙන්ම රසකැවිලිවල මිල ගණන්ද ඉහළ යාම හේතුවෙන් මේ වනවිට පාරිභෝගිකයින් දැඩි අසීරුතාවකට පත්ව සිටිනවා.\nරසකැවිලි සකස් කිරීම සඳහා ප්‍රධාන වශයෙන් අවශ්‍ය කරන පොල්තෙල්, මුංඇට, සීනි, බිත්තර ඇතුලු අනෙකුත් ද්‍රව්‍යවල මිල ගණන් මේ වනවිට පවතින්නේ ඉහළ මට්ටමකයි.\nපොල්තෙල් බෝතලයක් රුපියල් 700ත් 800ත් අතර මිලකටත්, මුං ඇට කිලෝග්‍රෑමයක් රුපියල් දහස දක්වා ඉහළ ගොස් ඇති බව වෙළඳපොල ආරංචි මාර්ග සඳහන් කළා.\nඑමෙන්ම වෙළඳපොලේ අලෙවි කෙරෙන නිෂ්පාදිත රස කැවිලිවල මිල ගණන්ද මේ වනවිට විශාල වශයෙන් ඉහළ ගොස් තිබෙනවා.\nකොණ්ඩ කැවුම්, අතිරස සහ මුං කැවුමක මිල රුපියල් 70 දක්වා ඉහළ ගොස් තිබෙනවා.\nපෙර වර්ෂවල කැවුමක මිල පැවතියේ රුපියල් 40ක මිලකට යි.\nකැවුම්වල මිල මෙන්ම කොකිසක මිලද රුපියල් 30 දක්වා ඉහළ ගොස් තිබෙනවා.\nඑමෙන්ම පැණි වළල්ලක මිල ද රුපියල් 60 දක්වා ඉහළ ගොස් ඇති බව සඳහන්.\nමීට පෙර පැණි වළල්ලක් වෙළඳපොලේ අලෙවි වූයේ රුපියල් 35ත් 40ත් අතර මිලකට යි.\nආස්මි මිල ගණන්ද රුපියල් 120 දක්වා ඉහළ ගොස් තිබෙනවා.\nමීට පෙර එය පැවතියේ රුපියල් 90 ක මිලකට යි.\nඅලුවා කෑල්ලක මිලද රුපියල් 35 සිට 50 දක්වා ඉහළ ගොස් ඇති බවයි රසකැවිලි අලෙවිකරුවන් සඳහන් කළේ.\nකැවිලි පෙවිලි නිෂ්පාදනය කිරීම සඳහා අවශ්‍ය වන මූලික අමුද්‍රව්‍යවල මිල ගණන් ඉහළ යාම හේතුවෙන් සිය නිෂ්පාදනවල මිල ඉහළ දැමූ බවයි රසකැවිලි නිෂ්පාදකයින් සහ අලෙවි කරන්නන් සඳහන් කළේ.\nබේකරි හිමියන්ගේ සංගමය පසුගියදා අනාවරණ, කළේ කේක් කිලෝග්‍රෑමයක මිල අද වනවිට රුපියල් දහස ඉක්මවා ඇති බවයි.",
       "URL": "https://www.hirunews.lk/301736/අවුරුදු-කෑම-මේසයට-සෙනසුරා-ලබයි",
       "Category": "Local News",
       "Parent URL": "https://www.hirunews.lk/local-news.php?pageID=1236"
}