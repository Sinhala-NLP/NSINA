{
       "Source": "hirunews",
       "Timestamp": "Tuesday, 09 January 2018 - 12:47",
       "Headline": "ලංකාවේ මුදල් පිළිබඳ ගැටළුවක්",
       "News Content": "සිංගප්පූරු පුරවැසිභාවය හිමි හිටපු මහබැංකු අධිපති අර්ජුන් මහේන්ද්‍රන් අත්සන් තැබූ මුදල් නෝට්ටු හේතුවෙන් ලංකාවේ වලංගු මුදල පිළිබඳව ජාත්‍යන්තරයේ විශ්වාසය පළුඳු වී ඇති බව ඒකාබද්ධ විපක්ෂය පවසනවා.\nඑහි පාර්ලිමේන්තු මන්ත්‍රී බන්දුල ගුණවර්ධන මේ බව කියා සිටියේ කොළඹ අද (09) පැවති මාධ්‍ය හමුවකට එක්වෙමින්.\nඅගමැතිවරයාට එරෙහි විශ්වාසභංගය ඉදිරිපත් කළ පසු ආණ්ඩුවේ එක්සත් ජාතික පක්ෂ විරෝධී කණ්ඩායමට තීන්දුවක් ගැනීමට සිදුවන බව මන්ත්‍රී බන්දුල ගුණවර්ධන කියා සිටියා.\nමහබැංකුවේ ඇති වූ මහා මුදල් මංකොල්ලයේ වාර්තාව නිකුත් වීමෙන් පසු එක්සත් ජාතික පක්ෂයට ඒ හා සම්බන්ධිත නායකයන්ට එල්ල වී ඇති චෝදනා වසා ගැනීම සදහා පෙරලා චෝදනාවක් මහින්ද රාජපක්ෂ යුගයට එල්ල කර තිබෙනවා. 2008 සිට 2014 දක්වා බැදුම්කර නිකුතුව හා සම්බන්ධ විශාල වංචා දූෂණ අක්‍රමිකතා සිදුව ඇති බවත්, ඒ පිළිබද සොයා බැලීම සදහා තවත් කොමිසමක් පත් කළ යුතු බවත් එක්සත් ජාතික පක්ෂයේ නායකකාරධීන් කියාගෙන යනවා. ආණ්ඩුක්‍රම ව්‍යවස්ථාවේ ඉතා පැහැදිලිව තිබෙනවා සෑම රාජ්‍ය සංස්ථාවක සේවයේ නියුතු යම් තැනැත්තෙකු ද හතර වන උප වගන්තිය දැක්වෙනවා ප්‍රතිඥාව නැතහොත් දිවුරුම් දී ඊට අත්සන් කළ යුත්තේය. ඩිව් ගුණසේකර කෝප් කමිටුවේදී ප්‍රශ්න කළා මේ මහා බැංකු අධිපති ධුරයට පත්වීමේදී ආණ්ඩුක්‍රම ව්‍යවස්ථාවට අනුව දිවුරුම්දීමක් කළා ද කියලා. ඔහු කිව්වා එවැනි දිවුරුම් දීමක් කළේ නැහැ කියලා. එහෙම දිවුරන්නත් බැහැ. ඇයි සිංගප්පූරු පුරවැසියෙකුට ශ්‍රී ලංකා ව්‍යවස්ථාව ආරක්ෂා කරනවා කියලා දිවුරන්න බැහැ වෙනත් රටක පුරවැසිකම. ඉතා පැහැදිලිව තියෙනවා ඒ නිලයේ ඔහු සිටියේ නැහැ. සිටියේ නැති කෙනෙක් අත්සන් තැබූ නෝට්ටුව වලංගු වෙන්නේ කොහොමද ? අද වනවිට ශ්‍රී ලංකාවේ ව්‍යවහාරයේ පවත්නා වලංගු මුදල පිලිබඳ ජාත්‍යන්තරව හා දේශීය වශයෙන් ලංකා ඉතිහාසයේ ඇති වූ අවිනිශ්චිතතාව, විශ්වාසනීතයත්වය මේ වනවිට පලූදු වෙලා ඉවරයි. අස්වෙන්න කියලානේ විශ්වාසභංගය ගේන්නේ. එතකොට විශ්වාස භංගය ගෙනාපු අවස්ථාවේදී ආණ්ඩුවේ ඇතුලෙ ඉන්න අද එක්සත් ජාතික පක්ෂයේ විරෝධය පළ කරන අයටත් තීන්දුවක් ගන්න වෙනවා. විශ්වාසභංගයෙන් අග්‍රාමාත්‍යතුමා අයින් කරලා රටේ වංචාව දූෂණය නැතිව රාජ්‍ය මූල්‍ය හසුරුවන්න එකගවෙනවා ද නැද්ද යන්න පිළිබදව. ඉතින් ඒක හොද අවස්ථාවක් රටට දැන ගන්න පුලූවන් සැබවින්ම එක්සත් ජාතික පක්ෂ විරෝධී ද මේ කියන ඔක්කොම පාර්ශව කියලා. ඇත්තටම අග්‍රාමාත්‍යතුමාගේ මේ ක්‍රියාවලියට විශ්වාසභංගයට පක්ෂ කවුද විපක්ෂ කවු ද කියලා රටට තේරුම් ගන්න පුළුවන් වෙනවා.\nමාධ්‍ය හමුවට ශ්‍රී ලංකා පොදුජන පෙරමුණේ සභාපති  මහාචාර්ය ජී එල් පීරිස් ද එක්ව සිටියා.\n‘‘පිටු 1400 කින් සමන්විත වාර්තාවක්. හෙට කොහොමද මේක විවාද කරන්නෙ. පාර්ලිමේන්තු මන්ත්‍රීවරුන් දන්නෙ නැහැ. රට දන්නෙ නැහැ. දැන් කියනවා අද අන්තර්ජාලයට දානව ගියලා. දැන් කතා කරනවා කඩුවක් ගැන. අපි කියනවා ඉතාමත් පැහැදිලිව කඩුව ඉස්සෙල්ලාම පාවිච්චි කරන්න  ඕනා අගමැතිතුමාට විරුද්ධව. අගමැතිතුමා ඒ නිලයේ සිටින තාක් කොමිෂන් සභාවේ වාර්තාව ක්‍රියාත්මක කිරීම සහ ඒ සම්බන්ධයෙන් උචිත ක්‍රියාමාර්ග ගැනීම සිහිනයක්. හැබැයි එතනින් නවතින්න බැහැ. කඩුව තව පුද්ගලයින් කිහිපදෙනෙකු සම්බන්ධයෙන් පාවිච්චි කිරීම අවශ්‍යතාවයක්. ’’\nමහාචාර්ය ජී.එල්. පීරිස් එහිදී වැඩිදුරටත් කියා සිටියේ එක්සත් ජාතික පක්ෂයේ ඇතැම් ඇමතිවරුන්ම ආණ්ඩුවට චෝදනා එල්ල කරමින් සිටින බවයි.\n‘‘එක්සත් ජාතික පක්ෂයේ ඇමතිවරයෙක් වන රංගේ බණ්ඩාර කියනවා මේක පාණ්ඩු ආණ්ඩුවක්. පෝර ටිකවත් ගොවීන්ට දෙන්න බැරි ආණ්ඩුවක්. නැවක් එනතුරු බලා සිටින ආණ්ඩුවක්. එතකොට ශ්‍රී ලංකා නිදහස් පක්ෂයේ ඇමතිවරයෙකු වන ඩිලාන් පෙරේරා කියනවා මේක මැටි ආණ්ඩුවක්. ජ්‍යෙෂ්ඨ ඇමතිවරයෙකු වන ජෝන් සෙනෙවිරත්න කියනවා එක්සත් ජාතික පක්ෂයේ ආර්ථික ප්‍රතිපත්තිය ඍජුව ක්‍රියාත්මක කිරීම නිසා මේ විදිහෙ අර්බුද වලට මුහුණදීමට සිදුවෙලා තියෙන්නේ. ශ්‍රී ලංකා නිදහස් පක්ෂයේ ඇමතිවරුන් ඉන්නෙ හිතකින් නෙවෙයි. කැමැත්තකින් නොවෙයි කියලා ඩිලාන් පෙරේරා ඇමතිතුමත් කියනවා ජෝන් සෙනෙවිරත්න ඇමතිතුමත් කියනවා. ඇයි එහෙම ඉන්නෙ. ඒ අය දන්නවා එක කණ්ඩායමකට යැපෙන්න බැහැ අනෙක් කණ්ඩායම නැතිව. එම නිසා විශේෂයෙන්ම ඡුන්දයක් ඔන්න මෙන්න තිබියදී තමන්ගේ ප්‍රතිරූපය රැක ගැනීම සදහා අනෙත් කට්ටියට විවිධ චෝදනා එල්ල කිරීම සිරිතක් හැටියට කරගෙන යනවා. ඉතින් මේ විදිහෙ රංගනයක් නාට්‍යයක් තමයි අද රට දකින්නෙ. ’’",
       "URL": "https://www.hirunews.lk/180578/ලංකාවේ-මුදල්-පිළිබඳ-ගැටළුවක්",
       "Category": "Local News",
       "Parent URL": "https://www.hirunews.lk/local-news.php?pageID=4134"
}