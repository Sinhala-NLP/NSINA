{
       "Source": "hirunews",
       "Timestamp": "Friday, 26 November 2021 - 10:36",
       "Headline": "යුගදනවි පෙත්සම් ලබන සඳු දා",
       "News Content": "කෙරවලපිටිය යුගදනවි බලාගාරය හිමි සමාගමේ රජය සතු කොටස් සහ ගෑස් සැපයීමේ ඒකාධිකාරය අදාල ඇමරිකානු සමාගම වෙත පැවරීමට ගෙන ඇති තීරණය බල රහිත කිරීමේ නියෝගයක් නිකුත් කරන්නැයි ඉල්ලා ගොනු කළ මූලික අයිතිවාසිකම් පෙත්සම් සලකා බැලීම සඳහා පංච පුද්ගල ශ්‍රේෂ්ඨාධිකරණ විනිසුරු මඩුල්ලක් නම් කර තිබෙනවා.\nඑම පෙත්සම් මුර්දු ප්‍රනාන්දු, ගාමිණී අමරසේකර සහ අර්ජුන ඔබේසේකර යන ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල හමුවේ අද කැඳවනු ලැබූ අවස්ථාවේදී මෙම දැනුම් දීම සිදු කළ බවයි හිරු අධිකරණ වාර්තාකරු සඳහන් කළේ.\nඒ අනුව අදාළ පෙත්සම් ලබන සඳුදා අගවිනිසුරු ජයන්ත ජයසූරිය, බුවනෙක අලු‍විහාරේ, ප්‍රියන්ත ජයවර්ධන, විජිත් මළල්ගොඩ සහ එල්.ටී.බී දෙහිදෙණිය යන පංච පුද්ගල විනිසුරු මඩුල්ල ඉදිරියේ කැඳවීමට නියමිතයි.\nමෙම පෙත්සම්වල වගඋත්තරකරුවන් වන අග්‍රාමාත්‍ය මහින්ද රාජපක්ෂ ඇතුළු අමාත්‍ය මණ්ඩලයේ සාමාජිකයින් වෙනුවෙන් නීතිපතිවරයා පෙනී සිටියද, එම අමාත්‍ය මණ්ඩලයේ සාමාජිකයින් වශයෙන් කටයුතු කරන විමල් වීරවංශ, වාසුදේව නානායක්කාර සහ උදය ගම්මන්පිල යන අමාත්‍යවරුන් වෙනුවෙන් පෙනී සිටීම සඳහා පෞද්ගලික නීතිඥවරයෙකු ඉදිරිපත් කර තිබීම විශේෂත්වයක්.\nඒ අනුව ඔවුන් වෙනුවෙන් ජනාධිපති නීතිඥ උදිත ඉගලහේවා පෙනී සිටින බව අද අධිකරණයට දැනුම් දුන්නා.\nමේ අතර, යුගදනවි බලාගාරයේ සියයට 40ක කොටස් සහ එල්.එන්.ජී. අධිකාරිය ඇමෙරිකානු නිව් ෆෝට්‍රස් සමාගමට ලබාදීමට අත්සන් කර ඇති ගිවිසුම අහෝසි කිරීම ඇතුළු ඉල්ලීම් 6 ක් මුල් කර ගනිමින් විදුලිබල මණ්ඩලයේ ඉංජිනේරු සංගමය ආරම්භ කළ අකුරට වැඩ කිරීමේ ක්‍රියාමාර්ගය අද දෙවන දිනටත් ක්‍රියාත්මකයි.\nතම ඉල්ලීම් සඳහා විසඳුම් ලබාදෙන තෙක් සිය වෘත්තීය ක්‍රියාමාර්ගය අත් නො හරින බවට විදුලිබල මණ්ඩලයේ ඉංජිනේරු සංගමය තීරණය කර තිබෙනවා.\nකෙසේ වෙතත්, මෙම වෘත්තීය ක්‍රියාමාර්ගය ආරම්භ වුවත් පස්වරු 4න් පසු රෝහල් ඇතුළු අත්‍යාවශ්‍ය සේවා සපයන ස්ථානවල හදිසි විදුලිය බිඳ වැටීම් සම්බන්ධයෙන් සොයා බලන බවයි එම සංගමය සඳහන් කළේ.\nඑමෙන්ම, අද පෙරවරුවේ හිරු ටී වී ඔස්සේ විකාශය වූ පත්තරේ විස්තරේ වැඩසටහනේදී ද මෙම වෘත්තීය ක්‍රියාමාර්ගය සම්බන්ධයෙන්  අවධානය යොමු කෙරුණා.\nමේ අතර, ලංකා විදුලිබල මණ්ඩලයේ ඉංජිනේරු සංගමය ආරම්භ කළ මෙම වෘත්තීය ක්‍රියාමාර්ගයේ මූලික අරමුණ පෞද්ගලික බලාගාරවලින් හදිසි විදුලිය මිලදී ගැනීමේ සූදානමක් බවට ජ්‍යෙෂ්ඨ ඉංජිනේරු සංගමයේ මාධ්‍ය ප්‍රකාශක නන්දික පතිරගේ චෝදනා කරනවා.\nකෙසේ වෙතත් ලංකා විදුලිබල මණ්ඩලයේ ඉංජිනේරු සංගමයේ ලේකම් ධම්මික විමලරත්න  කියා සිටියේ තම ඉල්ලීම් සඳහා විසඳුම් ලබාදෙන තුරු සිය වෘත්තීය ක්‍රියාමාර්ගය අත් නොහරින බවයි.",
       "URL": "https://www.hirunews.lk/289219/යුගදනවි-පෙත්සම්-ලබන-සඳු-දා",
       "Category": "Local News",
       "Parent URL": "https://www.hirunews.lk/local-news.php?pageID=1536"
}