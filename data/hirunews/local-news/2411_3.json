{
       "Source": "hirunews",
       "Timestamp": "Sunday, 04 October 2020 - 22:42",
       "Headline": "අත් බෑගයක සඟවා සිටි එක් ලක්ෂ අසූදහසක කේරළ ගංජා සමඟ කාන්තාවක්  අත්අඩංගුවට (වීඩියෝ)",
       "News Content": "පොලිස් වෙඩි පහරින් මියගිය සංවිධානාත්මක අපරාධ කල්ලි නායක රත්මලානේ රොහා නැමැත්තාගේ සමීපතමයින් සිව්දෙනෙකු ජීව උණ්ඩ තොගයක්ද සමඟ අත්අඩංගුවට ගැනීමට පොලිස් විශේෂ කාර්ය බලකාය සමත් වුණා.\nමේ අතර වාද්දූව, කළුතර සහ බේරුවල ප්‍රදේශවලට කේරළ ගංජා බෙදාහැරි කාන්තාවක් ගංජා තොගයක් සමඟ අද මොරටුව ප්‍රදේශයේදී අත්අඩංගුවට ගත්තා.\nමීගමුව - කොච්චිකඩේ ප්‍රදේශයේදී පොලිසිය සමඟ සිදුවූ වෙඩි හුවමාරුවකින් මියගිය සංවිධානාත්මක අපරාධ කල්ලි සාමාජිකයෙකු වන දේවමුණි හැරල්ඩ්  රෝහණ ද සිල්වා හෙවත් රත්මලානේ රොහාගේ සමීපතමයන් සිව්දෙනෙකු අත්අඩංගුවට ගෙන ඇත්තේ පොලිස් විශේෂ කාර්ය බලකාය රත්මලාන ප්‍රදේශයේ සිදුකළ වැටලීමකදියි.\nඅත්අඩංගුවට ගත් පුද්ගලයින් අතර ගොනාකෝවිලේ සුද්දා නැමැති සංවිධානාත්මක අපරාධ කල්ලි සාමාජිකයාද වන බව පොලිසිය සදහන් කළා.\nසැකකරුවන් රත්මලාන සහ මොරටුව ප්‍රදේශවල පදිංචිකරුවන් වනවා.\nඔවුන් සතුව තිබී ජීව උණ්ඩ 262ක්ද පොලිස් විශේෂ කාර්ය බලකාය සොයා ගත්තා.\nකොළඹ පොලිස් අපරාධ කොට්ඨාසයට අනුයුක්ත බස්නාහිර පළාත් දූෂණ මර්දන ඒකකයට ලද තොරතුරක් මත සිදුකළ විමර්ශනයකින් අනතුරුව දෙමටගොඩ මිහිඳුසෙන්පුර මහල් නිවාසය අසළ ත්‍රිරෝද රථයක සූක්ෂමව සඟවා තිබූ හෙරොයින් 320g සමඟ එක් සැකකරුවෙක් අත්අඩංගුවට ගෙන තිබෙනවා.\nකොළඹ මැගසින් බන්ධනාගාරයේ සිට මෙම මත්ද්‍රව්‍ය ජාලය මෙහෙයවා ඇති අතර අත්අඩංගුවට ගෙන ඇත්තේ ඔහුගේ ප්‍රධාන ගෝලයෙකු ලෙස සැලකෙන කැළණිය ප්‍රදේශයේ පදිංචි මනි රවීන්ද්‍ර හෙවත් රවී නැමැති සැකකරුයි.\nසොයා ගැණුනු හෙරොයින් වල වටිනාකම ලක්ෂ 30 කට අධික බව පොලිසිය සඳහන් කළා.\nමේ අතර ගල්කිස්ස පොලිසියේ කොට්ඨාස අපරාධ අංශයේ නිලධාරීන් සිදු කල මෙහෙයුමකදී මත්ද්‍රව්‍ය ජාවාරමේ නිරත වූ පුද්ගලයින් දෙදෙනෙකු සමග මත්ද්‍රව්‍ය භාවිතයට ඇබ්බැහි වී සිටි පුද්ගලයින් 13 දෙනෙකු අත්අඩංගුවට ගෙන තිබෙනවා.\nපොලිසිය පැවසුවේ ඔවුන් සතුව තිබූ හෙරොයින්, කේරළ ගංජා , මාවා ඇතුලු මත්ද්‍රව්‍ය ද සිය භාරයට ගත් බවයි.\nසැකකරුවන් අත්අඩංගුවට පත් වුණේ ගල්කිස්ස , බඩෝවිට බොරුපන , ලුනාව සහ රත්මලාන යන ප්‍රදේශ වලදී සිදු කල වැටලීම් වලදී බවද පොලිසිය පැවසුවා.\nමේ අතර මොරටුව කටුබැද්ද ප්‍රදේශයේ කාන්තාවකගේ අත් බෑගයක් පරික්ෂා කිරීමේදී රුපියල් එක් ලක්ෂ 80,000ක පමණ වටිනාකමකින් යුත් කේරළ ගංජා කිලෝ එකකට ආසන්න ප්‍රමාණයක් සොයාගෙන තිබෙනවා.\nමෙම වැටලීම සිදුකර තිබුණේ මොරටුව පොලිසියේ  අපරාධ අංශයේ නිළධාරීන් විසින් මීට පෙර දිනක අත්අඩංගුවට ගත් පුද්ගලයෙකුගෙන් ලද තොරතුරු මතයි.\nඅදාල කාන්තාව සන්තකයේ තිබී කේරල ගංජා ජාවාරමෙන් උපයා ගත් රුපියල් එක් ලක්ෂ 30,00ක මුදලක් සහ සැකකාරියේ ජංගම දුරකතනයද පොලිස් භාරයට ගෙන තිබෙනවා.\nඅත්අඩංගුවට පත් කාන්තාව වාද්දූව ප්‍ර දේශයේ කුළී පදනම මත රැදී සිටිමින් කුළී රථ යොදා ගනිමින් වාද්දූව , කළුතර , අලුත්ගම සහ බේරුවල යන ප්‍ර දේශවලට කේරල ගංජා අලෙවි කර ඇති බවට විමර්ශන වලදී අණාවරණ වී තිබෙනවා.\nමේ අතර , හුංගම - චේතියගිරි ගම්මානයේ නිවසක දීර්ඝකාලයක් තිස්සේ  පවත්වාගෙන ගිය තුවක්කු හා පතොරොම්  නිෂ්පාදනය කරන ස්ථානයක් වටලා ගිනි අවියක් සහ තවත් ගිනිඅවි 11 කොටස් සමඟ කම්හල් කරු හුංගම පොලිසිය මගින් අත් අඩංගුවට ගෙන තිබෙනවා.\nමෙම සැකකරු බෝර 12 වර්ගයේ ගිනි අවි සහ ඒවාට යොදන පතොරොම්ද නිෂ්පාදනය කර ඇති අතර එම ගිනි අවි සහ පතොරම් කිසියම්  කණ්ඩායමකට අලෙවි කර ඇද්ද යන්න විමර්ශන ආරම්භ කරන බව පොලීසිය සඳහන් කළා.\nපොලිස් නිළධාරීන් නිවස පරීක්ෂාකිරීමට යන අවස්ථාවේ දීද සැකකරු ජීව පතොරොම් නිෂ්පාදනය කරමින් සිට ඇති අතර සැකකරු මීට පෙර ගිනි අවි සහ පතොරොම් නිෂ්පාදනය කිරීමට ගොස් දකුණු අතේ ඇඟිලි කිහිපයක්ද අනතුරට පත් වී ඇති බව පොලීසිය අණාවරණ කරගෙන තිබෙනවා.\nඅත්අඩංගුවට ගත් සැකකරු අඟුණකොලපැලැස්ස මහේස්ත්‍රාත් අධිකරණය හමුවට ඉදිරිපත් කිරීමට නියමිතයි.",
       "URL": "https://www.hirunews.lk/251810/අත්-බෑගයක-සඟවා-සිටි-එක්-ලක්ෂ-අසූදහසක-කේරළ-ගංජා-සමඟ-කාන්තාවක්-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2411"
}