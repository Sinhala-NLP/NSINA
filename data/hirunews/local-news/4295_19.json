{
       "Source": "hirunews",
       "Timestamp": "Saturday, 30 September 2017 - 10:59",
       "Headline": "ගල්කිස්සේ මියන්මාර සරණාගත රැදවුම අසළ කලහ කළ කාන්තාවක් අත්අඩංගුවට",
       "News Content": "ගල්කිස්ස ප්‍රදේශයේ මියන්මාර සරණාගතයින් රැදී සිටි නිවස ඉදිරිපිට කලහකාරී ලෙස හැසිරුණු සිද්ධියට කාන්තාවක් කොළඹ අපරාධ කොට්ඨාශය විසින් අත්අඩංගුවට ගෙන තිබෙනවා.\nපොලීසිය සඳහන් කළේ 43 හැවිරිදි සැකකාර කාන්තාව ගල්කිස්ස ප්‍රදේශයේ පදිංචිකාරියක් බවයි.\nමෙම සිද්ධියට අදාළව 34 හැවිරිදි මොරටුව - රාවතාවත්ත ප්‍රදේශයේ පදිංචිකරුවෙකු ද ඊයේ පස්වරුවේ අත්අඩංගුවට ගත්තා.\nඔවුන් දෙදෙනා අද ගල්කිස්ස මහේස්ත්‍රාත් අධිකරණයට ඉදිරිපත් කිරීමට නියමිතයි.\nමේ අතර, මියන්මාර සරණාගතයින් රදවා සිටින බූස්ස රැදවුම් මධ්‍යස්ථානය ඉදිරිපිට හෝ ඒ අවට මාර්ගවල විරෝධතා පැවැත්වීම තහනම් කරමින් අධිකරණ නියෝගයක් නිකුත් කර තිබෙනවා.\nගාල්ල මහේස්ත්‍රාත් අධිකරණය විසින් මෙම තහනම් නියෝගය නිකුත් කර ඇත්තේ සිංහල රාවය සංවිධානයේ සභාපති පූජ්‍ය අක්මීමන දයාරතන, සිංහලේ ජාතික බලමුළුවේ භික්ෂූන් වහන්සේලා ඇතුළු පිරිසකටයි.\nඅද දිනයේ බූස්ස රැදවුම් කදවුර ඉදිරිපිට විරෝධතා පැවැත්වීමට උත්සාහ කරන බවට තොරතුරු ලැබී තිබූ බව පොලිස් මාධ්‍ය ප්‍රකාශක, පොලිස් අධිකාරී රුවන් ගුණසේකර සදහන් කළා.\nඒ අනුවයි අධිකරණය මගින් ඊයේ පස්වරුවේ මෙම නියෝගය නිකුත් කර ඇත්තේ.\nමියන්මාර සරණාගත ගැටළුව විසදා ගැනීම සඳහා ශ්‍රී ලංකාව සහය ලබාදිය යුතු බවයි නියෝජ්‍ය අමාත්‍ය කරුණාරත්න පරණවිතාන පවසන්නේ.\nබලංගොඩ ඊයේ පැවැති ජන හමුවකට එක්වීමෙන් පසු මාධ්‍ය වෙත අදහස් දක්වමින් ඔහු මේ බව කියා සිටියා.",
       "URL": "https://www.hirunews.lk/172215/ගල්කිස්සේ-මියන්මාර-සරණාගත-රැදවුම-අසළ-කලහ-කළ-කාන්තාවක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4295"
}