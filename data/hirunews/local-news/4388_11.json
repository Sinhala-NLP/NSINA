{
       "Source": "hirunews",
       "Timestamp": "Thursday, 03 August 2017 - 14:45",
       "Headline": "රවිරාජ් ඝාතන සිද්ධියේ දෙවන විත්තිකරු අතුරුදන්ව ඇති බවට පැමිණිල්ලක්",
       "News Content": "නඩරාජා රවිරාජ් ඝාතන නඩුවේ 2 වන විත්තිකරු වන ලුතිනන් කමාන්ඩර් ප්‍රසාද් හෙට්ටිආරච්චි නැමැත්තා දැනට මාස ගණනක සිට අතුරුදන් වී ඇතැයි ඔහුගේ බිරිඳ වැල්ලම්පිටිය පොලිසියට පැමිණිල්ලක් කර තිබෙනවා.\nවැල්ලම්පිටිය පොලිසිය අද (03) කොළඹ අතිරේක මහේස්ත්‍රාත්වරයාට මේ බව වාර්තා කළ අතර මෙම පුද්ගලයා ශ්‍රී ලංකාව තුළ සැඟවී සිටී ද විදේශ ගත වී සිටීද යන්න පරීක්ෂණ පවත්වන බවයි පොලිසිය කියා ඇත්තේ.\nඑහිදී අධිකරණය විමසා ඇත්තේ කොටුව මහේස්ත්‍රාත් අධිකරණයෙන් හා අභියාචනාධිකරණයෙන් වරෙන්තු නිකුත් කර ඇත්තේ මෙම පුද්ගලයා පිළිබඳව නේද යන්නයි.\nපසුගිය සමයේ තරුණයන් 11 දෙනෙකු අතුරුදන් කිරීමේ සිද්ධියට හා ටි එන් ඒ හිටපු පාර්ලිමේන්තු මන්ත්‍රී නඩරාජා රවිරාජ් ඝාතන සිද්ධියට අධිකරණයට නොපැමිණීම නිසා අධිකරණ දෙකකින් ඔහුට දුටු තැන අත්අඩංගුවට ගැනීමේ වරෙන්තු නිකුත් කර තිබෙනවා.",
       "URL": "https://www.hirunews.lk/167524/රවිරාජ්-ඝාතන-සිද්ධියේ-දෙවන-විත්තිකරු-අතුරුදන්ව-ඇති-බවට-පැමිණිල්ලක්",
       "Category": "Local News",
       "Parent URL": "https://www.hirunews.lk/local-news.php?pageID=4388"
}