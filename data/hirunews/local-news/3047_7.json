{
       "Source": "hirunews",
       "Timestamp": "Friday, 15 November 2019 - 16:20",
       "Headline": "ව්‍යාජ ඡන්ද පත්‍රිකා 58 ක් සමඟ හම්බන්තොටදී පුද්ගලයෙකු අත්අඩංගුවට",
       "News Content": "ඡන්ද පෙට්ටි ප්‍රවාහනය කිරීම සඳහා හම්බන්තොට සුචී ජාතික පාසලට පැමිණි වෑන් රථයක තිබී ව්‍යාජ ඡන්ද පත්‍රිකා 58 ක් සමඟ පුද්ගලයෙකු හම්බන්තොට පොලීසිය අත්අඩංගුවට ගෙන තිබෙනවා.\nවෑන් රථයේ රියදුරු අසුන අසල කුටියක තිබී මෙම ව්‍යාජ ඡන්ද පත්‍රිකා තොගය ඡන්ද පොළ භාර නිලධාරියා විසින් සොයා ගෙන ඇති බවයි වාර්තා වන්නේ.\nඒ අනුව, හම්බන්තොට පොලීසියේ නිලධාරින් පැමිණ වෑන් රථයේ තිබූ ව්‍යාජ ඡන්ද පත්‍රිකා සහ වෑන් රථයේ රියදුරා අත්අඩංගුවට ගෙන ඇති අතර, ඔහු 54 හැවිරිදි තිස්සමහාරාම ප්‍රදේශයේ පදිංචිකරුවෙක්.\nමේ අතර අසත්‍ය තොරතුරු ඇතුළත් මඩ පෝස්ටර් 3849 ක් ළඟ තබාගෙන සිටි පුද්ගලයෙකුද හලාවත - මාදම්පේ ප්‍රදේශයේදී අද අත්අඩංගුවට ගෙන තිබෙනවා.\nඑසේම, දැනට රක්ෂිත බන්ධනාගාර ගතව සිටින පුත්තලම දිස්ත්‍රික් එක්සත් ජාතික පක්ෂ පාර්ලිමේන්තු මන්ත්‍රී ශාන්ත සිසිර කුමාරගේ පුත්‍රයා ඇතුළු පිරිසක් අද දහවල් හලාවත නගරයේදී සිදුකළ පහරදීමකින් පුද්ගලයෙකු තුවාල ලබා රෝහල් ගත කර තිබුණා.\nඅදාළ පහරදීම සිදුවන අවස්ථාවේදී හලාවත නගරාධිපතිවරයා ද එම ස්ථානයේ සිට ඇති බවයි පොලීසිය සඳහන් කළේ. පහරදීමට සම්බන්ධ පුද්ගලයින් මේ වනවිටත් ප්‍රදේශයෙන් පලාගොස් සිටින අතර, ඔවුන් සොයා පොලීසිය විමර්ශනයක් ද ආරම්භ කර තිබෙනවා.\nඑමෙන්ම, හෙට දිනයේදි මෙන්ම ඉදිරි දින කිහිපයේදීත් ජනතාව කිසිදු ප්‍රචන්ඩ ක්‍රියාවකට සම්බන්ධ නොවීමට වගබලා ගත යුතු බවයි මැතිවරණ කොමිසමේ සභාපති මහින්ද දේශප්‍රිය කියා සිටියේ.\nමේ අතර, පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි රුවන් ගුණසේකර ද, කොළඹදී අද මාධ්‍ය හමුවක් කැඳවා තිබුණා.\nඑහිදී ඔහු කියා සිටියේ පෞද්ගලික වාහනවල පෝස්ටර් ඇලවීම සිදුකළ හැක්කේ අදාළ අපේක්ෂකයා ගමන් ගන්නා වාහනයේ පමණක් බවයි.",
       "URL": "https://www.hirunews.lk/228327/ව්‍යාජ-ඡන්ද-පත්‍රිකා-58-ක්-සමඟ-හම්බන්තොටදී-පුද්ගලයෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=3047"
}