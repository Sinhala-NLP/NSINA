{
       "Source": "hirunews",
       "Timestamp": "Monday, 03 April 2017 - 12:22",
       "Headline": "විමල්ට ඇප නෑ, අනෙක් ඉල්ලීමත් ප්‍රතික්ෂේප වෙයි",
       "News Content": "ජාතික නිදහස් පෙරමුණේ නායක පාර්ලිමේන්තු මන්ත්‍රී විමල් වීරවංශ ලබන 07 වනදා දක්වා යළි රක්ෂිත බන්ධනාගාර ගත කිරීමට අධිකරණය අද නියෝග කළා.\nඒ, අද(03) ඔහු වෙනුවෙන් කොටුව මහේස්ත්‍රාත් ලංකා ජයරත්න හමුවට ඉදිරිපත් කළ අනෙක් ඇප ඉල්ලීම ද ප්‍රතික්ෂේප කිරීමත් සමගයි.\nඅනතුරුව තවත් ඇප ඉල්ලීමක් ඉදිරිපත් කෙරුණු අතර එය  07 වනදාට සලකා බලනුඇති.\nඅසනීප තත්වය නිසා මන්ත්‍රීවරයා අද අධිකරණයට ඉදිරිපත් නොකළ අතර සෞඛ්‍ය තත්වය යහපත් නම් එදිනට ඔහු ඉදිරිපත් කරන්නයි අධිකරණය බන්ධනාගාර නිලධාරීන්ට දැනුම් දුන්නා.\nදියණියගේ අයහපත් සෞඛ්‍ය තත්වය සලකා බලා විමල් විරවංශ මන්ත්‍රීවරයාට මෝසමක් මගින් ඇප ලබාදෙන ලෙස කර තිබූ ඉල්ලීම අද පෙරවරුවේ සලකා බැලුණු අතර කොටුව මහේස්ත්‍රාත් ලංකා ජයරත්න එය පළමුව ප්‍රතික්ෂේප කළේ දියණිය කුමන රෝග තත්වයකින් පෙලෙන්නේද යන්න වෛද්‍ය වාර්තාවකින් ඉදිරිපත් නොකිරීම හේතුවෙන්.\nවිමල් විරවංශ මන්ත්‍රීවරයා පසුගියදා බන්ධනාගාරය තුළ ආරම්භ කළ උපවාසයත් සමඟ ඇප ලබාදෙන ලෙස ඉල්ලා අයදුම්පතක් කොටුව මහේස්ත්‍රාත් අධිකරණය වෙත ගොනුකර තිබුණා.\nමීට පෙර මොහු තමාට ඇප ලබාදෙන ඉල්ලා කොළඹ මහාධිකරණය හමුවේ ප්‍රතිශෝධිත ඇප අයදුම්පතක් ගොනුකර තිබූ නමුත් එය ප්‍රතික්ෂේප කෙරුණා.\nරජයේ වාහන අවභාවිතා කිරීමේ සිද්ධියක් සම්බන්ධයෙන් විමල් වීරවංශ මන්ත්‍රීවරයා අත්අඩංගුවට ගැනුනේ පසුගිය ජනවාරි මස 10 වනදායි.",
       "URL": "https://www.hirunews.lk/158384/විමල්ට-ඇප-නෑ-අනෙක්-ඉල්ලීමත්-ප්‍රතික්ෂේප-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4581"
}