{
       "Source": "hirunews",
       "Timestamp": "Monday, 02 July 2018 - 12:34",
       "Headline": "අත් බෝම්බ ප්‍රහාරයකින් කුලියාපිටියේ හතරකට තුවාල",
       "News Content": "කුලියාපිටිය - බෝහින්ගමුව ප්‍රදේශයේදී නිවසකට එල්ල කළ අත්බෝම්බ ප්‍රහාරයකින් කාන්තාවක් ඇතුළු සිව් දෙනෙකු තුවාල ලබා තිබෙනවා.\nඊයේ රාත්‍රි 9යි 45ට පමණ එල්ල කළ මෙම අත්බෝම්බ ප්‍රහාරයෙන් තුවාල ලැබූවන් ප්‍රතිකාර සඳහා කුලියාපිටිය රෝහලට ඇතුලත් කර ඇති බවයි වාර්තා වන්නේ.\nප්‍රහාරය එල්ල කර ඇත්තේ බෝහින්ගමුව ප්‍රදේශයේම පදිංචිකරුවෙකු බවට හදුනාගෙන තිබෙනවා.\nමොහු ඊයේ රාත්‍රියේ පැවති මංගල සාදයකට සහභාගි වී ඇති අතර එහිදී පිරිසක් සමඟ ගැටුමක් ඇති කරගෙන ඇති බවයි පොලිසිය සඳහන් කළේ.\nඉන් පසු නිවස බලා යන අතරතුර මෙම අත්බෝම්බ ප්‍රහාරය එල්ල කර ඇති බවට තොරතුරු ලැබී ඇති බව කුලියාපිටිය පොලිසිය ප්‍රකාශ කළා.\nබෝම්බ ප්‍රහාරයෙන් තුවාල ලැබූ එක් පුද්ගලයෙකු සමඟ පැවති පෞද්ගලික අමනාපයක් මීට හේතු වී ඇති බව සඳහන්.\nසැකකරු ප්‍රදේශයෙන් පලාගොස් ඇති අතර ඔහු අත්අඩංගුවට ගැනීමට පරීක්ෂණ ක්‍රියාත්මකයි.",
       "URL": "https://www.hirunews.lk/194343/අත්-බෝම්බ-ප්‍රහාරයකින්-කුලියාපිටියේ-හතරකට-තුවාල",
       "Category": "Local News",
       "Parent URL": "https://www.hirunews.lk/local-news.php?pageID=3868"
}