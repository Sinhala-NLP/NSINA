{
       "Source": "hirunews",
       "Timestamp": "Sunday, 11 April 2021 - 12:37",
       "Headline": "තවත් ප්ලාස්ටික් සහ පොලිතින් නිෂ්පාදන කිහිපයක් තහනම් වන ලකුණු",
       "News Content": "පොලිතින් සහ ප්ලාස්ටික් යොදාගනිමින් සිදුකරන තවත් නිෂ්පාදන කිහිපයක් තහනම් කිරීම සඳහා අවධානය යොමුවී ඇති බව පරිසර අමාත්‍යාංශය ප්‍රකාශ කළා.\nමධ්‍යම පරිසර අධිකාරිය විසින් එලෙස තහනම් කළ යුතු බවට නිර්දේශ කළ නිෂ්පාදන ලැයිස්තුවක් මේ වනවිටත් පරිසර අමාත්‍යාංශය වෙත යොමුකර තිබෙනවා.\nකෙසේ වෙතත් ඒ සම්බන්ධයෙන් තවදුරටත් අධ්‍යයනය කරමින් සිටින බව විෂයභාර අමාත්‍ය මහින්ද අමරවීර හිරු ප්‍රවෘත්ති අංශය සිදුකළ විමසීමකදී සඳහන් කළා.\nඑමෙන්ම මෙලෙස තහනම් කෙරෙන පරිසරයට අහිතකර ප්ලාස්ටික් සහ පොලිතින් වෙනුවට විකල්ප නිෂ්පාදන හඳුන්වාදීමේ වැඩපිළිවෙලද අඛන්ඩව ක්‍රියාත්මකයි.\nපසුගිය මස 31 වනදා සිට එක් වරක් භාවිත කර ඉවත දමන පොලිතීන් සහ ප්ලාස්ටික්, මයික්‍රෝන විස්සට අඩු ආහාර දවටන, සැෂේ පැකට්, කොට්න් බඩ් සහ සුළං පුරවන ලද ප්ලාස්ටික් සෙල්ලම් භාණ්ඩ තහනම් කිරීමට එම අමාත්‍යාංශය තීරණය කරනු ලැබුවා.",
       "URL": "https://www.hirunews.lk/268142/තවත්-ප්ලාස්ටික්-සහ-පොලිතින්-නිෂ්පාදන-කිහිපයක්-තහනම්-වන-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=2027"
}