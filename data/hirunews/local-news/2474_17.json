{
       "Source": "hirunews",
       "Timestamp": "Saturday, 05 September 2020 - 18:54",
       "Headline": "සපුගස්කන්දේ හෙරොයින් ජාවාරමට සම්බන්ධ CCD කොස්තාපල් ඉන්දියාවේ දනුෂ්කොඩි හි දී අල්ලයි (වීඩියෝ)",
       "News Content": "සපුගස්කන්ද ප්‍රදේශයේදී හෙරොයින් කිලෝග්‍රෑම් 23 ක් සොයා ගැනීමේ සිද්ධියට අදාළව අවශ්‍ය කර සිටි කොළඹ අපරාධ කොට්ඨාශයේ පොලිස් කොස්තාපල්වරයා තමිල්නාඩුවේදී අත්අඩංගුවට ගෙන තිබෙනවා.\nපසුගිය දෙවනදා රුපියල් කෝටි 23 කට අධික වටිනාකමකින් යුත් මෙම හෙරොයින් තොගය සැකකරුවෙකු සමග අත්අඩංගුවට ගත් අතර, ඔහු කොළඹ අපරාධ කොට්ඨාශයේ නිලධාරියෙකුගේ සහෝදරයෙකු බවටයි පොලිස් පරීක්ෂණවලින් අනාවරණ වුණේ.\nඅදාළ නිලධාරියා විසින් මෙම මත්ද්‍රව්‍ය ජාවාරම මෙහෙයවා ඇති බවට ද පොලිස් පරීක්ෂණවලින් අනාවරණ වූ අතර, ඒ අනුවයි සැකකරු සොයා මෙහෙයුම් ආරම්භ කළේ.\nඅදාළ පොලිස් කොස්තාපල්වරයා තමිල්නාඩුවට නීතිවිරෝධී ලෙස ඇතුලූවීමට උත්සාහ කිරීමේදි අත්අඩංගුවට පත්වී ඇති අතර, එහිදී ඔහු පලායාමට උත්සාහ කර ඇති බවද සඳහන්.\nකෙසේ නමුත් ඉන්දීය නාවික පොලීසිය ඔහු අල්ලා රාමේෂ්වරම් වෙරළාරක්ෂක පොලීසිය වෙත භාරදී තිබෙනවා.\n30 හැවිරිදි සැකකරු මේ වනවිට ධනුෂ්කොඩි සමුද්‍රිය පොලිස් ස්ථානයේ රඳවා සිටින බවයි වාර්තාවන්නේ.\nමේ අතර සංවිධානාත්මක අපරාධ කල්ලි නායක කෙසෙල්වත්ත දිනුකගේ ගෝලයෙකුවන කෙසෙල්වත්තේ කසුන් නමැත්තා පොලිස් විශේෂ කාර්ය බලකාය විසින් අත්අඩංගුවට ගෙන තිබෙනවා.\nපොලීසිය පැවසුවේ හෙරොයින් ජාවාරමෙන් උපයා ගත් බවට සැකකෙරෙන රුපියල් මිලියන 183කට අධික මුදලක්ද ඔහුගේ බැංකු ගිණුම් කිහිපයක සංසරණය වී ඇති බවට අනාවරණය වී ඇති බවයි.\nකෙසෙල්වත්තේ කසුන් නමැති සංවිධානාත්මක අපරාධ කල්ලි සාමාජිකයා ඊයේ රාත්‍රීයේ අත්අඩංගුවට ගත්තේ පොලිස් විශේෂ කාර්ය බලකාය එඬේරමුල්ල ප්‍රදේශයේදී සිදුකළ විශේෂ මෙහෙයුමකදී.\nපොලීසිය පැවසුවේ ඔහු සන්තකයේ තිබී හෙරොයින් ග්‍රෑම් 5කට අධික ප්‍රමාණයක්, කඩු 3ක්, කිනිස්සක්, ඩෙකර් පිහියක්, මෙන්ම මිල අධික යතුරුපැදි 3ක් සහ ලොරි රථයක් පොලිස් භාරයට ගත් බවයි.\n23 හැවිරිදි සැකකරු සංවිධානාත්මක අපරාධ කල්ලි නායක කෙසෙල්වත්ත දිනුකගේ ගෝලයෙක්ද වන බවට මූලික විමර්ශනවලදි අනාවරණ වී තිබෙනවා.\nසැකකරු තල්දියවත්ත, උස්වැටකෙයියාව ප්‍රදේශයේ පදිංචිකරුවෙක්.\nපොලිසිය පැවසුවේ, සැකකරුගේ ගිණුම් 2 ක මත්ද්‍රව්‍ය ජාවාරමෙන් උපයා ගත් බවට සැකකෙරෙන රුපියල් මිලියන 183කට ආසන්න මුදලක් සංසරණය වී ඇති බවද සොයාගත් බවයි.\nමේ අතරල පානදුර වලාන දූෂණ මර්දන ප්‍රහාරක ඒකකයේ නිලධාරීන් විසින් පානදුර දකුණ කුරුප්පුමුල්ල ප්‍රදේශයේදී සිදුකළ වැටලීමකදී හෙරොයින් සන්තකයේ තබාගත් සැකකරුවන් දෙදෙනෙකු අත්අඩංගුවට ගෙන තිබෙනවා.\nඉන් එක් පුද්ගලයෙකු සතුව තිබී හෙරොයින් ග්‍රැම් 424කට අධික ප්‍රමාණයක්ද, අනෙක් සැකකරු සන්තකයේ තිබී හෙරොයින් ග්‍රෑම් 3කට අධික ප්‍රමාණයක්ද සිය භාරයට ගත් බව පොලීසිය සඳහන් කළා.\nපොලිසිය පැවසූවේ ඔවුන් සන්තකයේ තිබී සොයාගත් හෙරොයින් වල වටිනාකම රුපියල් ලක්ෂ 50 ඉක්මවන බවයි.\nසැකකරුවන් අවුරුදු 28 සහ 30 යන වයස්වල පසුවන පානදුර - කුරුප්පුමුල්ල ප්‍රදේශයේ පදිංචිකරුවන්.\nමේ අතර, ඉන්දියාවේ සිට මුහුදු මාර්ගයෙන් නීතිවිරෝධීව මෙරටට ගෙන එන ලද බීඩි කොළ කිලෝ ග්‍රෑම් 500කට අධික ප්‍රමාණයක් සමග සැකකරුවන් 6 දෙනෙකු හලාවත - මාරවිල මුහුදු තීරයේදී අත්අඩංගුවට ගැනිමට නාවික හමුදාව සමත් වුණා.\nඅත්අඩංගුවට ගත් සැකකරුවන්ගෙන් තිදෙනෙකු මන්නාරම - පේසාලේ ප්‍රදේශයේ පදිංචිකරුවන් වන අතර, අනෙක් තිදෙනා පන්නල ප්‍රදේශයේ පදිංචිකරුවන්.\nමන්නාරම ප්‍රදේශයේ පදිංචි සැකකරුවන් තිදෙනා විසින් අදාළ බීඩි කොළ තොගය ගැඹුරු මුහුදේ සිට ගොඩබිම දක්වා රැගෙන ආ බෝට්ටුවද නාවික හමුදා නිලධාරීන් භාරයට ගෙන තිබෙනවා.\nඅනෙක් සැකකරුවන් තිදෙනා බීඩි කොළ තොගය ප්‍රවාහනය කිරීම සඳහා පැමිණ ඇති අතර, ඔවුන් පැමිණි ලොරි රථයද පොලිස් භාරයට ගත්තා.\nපොලීසිය සඳහන් කළේ මෙම බීඩි කොළ තොගය තිහාරිය ප්‍රදේශය දක්වා රැගෙන යාමට සූදානම් කර තිබූ බවයි.\nමේ අතරල පයාගල - ගොඩැල්ලවත්ත ප්‍රදේශයේ සිදුකළ වැටලීමකදී හෙරොයින් ග්‍රෑම් 29කට අධික ප්‍රමාණයක් සමඟින් 30 හැවිරිදි සැකකරුවෙකු පයාගල පොලිසිය විසින් අත්අඩංගුවට ගෙන තිබෙනවා.\nපොලිස් විශේෂ කාර්යය බලකා සංවිධානාත්මක අපරාධ මර්ධන ඒකකයේ නිලධාරීන් විසින් සීදූව නගරයේදී සිදු කළ වැටලීමකදී කේරළ ගංජා සහ මත් පෙති සමඟ සැකකරුවෙකු අත්අඩංගුවට ගත්තා.\nපොලිසිය පැවසූවේ ඔහු සන්තකයේ තිබී මත්පෙති 250ක් පමණ හමුවූ බවයි.\nමේ අතර, කඹුරුපිටිය විටියල ප්‍රදේශයේ නිවසක ගසක් මුල සඟවා තිබූ ටී.56 මැගසින් එකක් සහ උණ්ඩ 29ක් කඹුරුපිටිය පොලිසිය සොයාගෙන තිබෙන්නේ අදාල නිවෙස් හිමියන් විසින් ලබා දුන් තොරතුරු මතයි.\nඑමෙන්ම විදෙස් රටක නිෂ්පාදිත බෝර 12 ගිනි අවි 3ක් යක්කලමුල්ල, අවිස්සාවේල්ල සහ තිරුක්කෝවිල් ප්‍රදේශ වල කළ මෙහෙයුම් වලදී පොලිස් භාරයට ගෙන තිබෙනවා.\nමේ අතරල පොලිස් විශේෂ කාර්යය බලකාය විසින් මීගහතැන්න - යගිරල ප්‍රදේශයේ කල වැටලීමකදී බෝර 12 ගිනි අවි සඳහා යොදන පතරොම් 12 ක් සමඟ වන ක්ෂේත්‍ර සහායකයෙකු අත්අඩංගුවට පත්වුණා.\nසැකකරු සන්තකයේ තිබී කිණිසි 2ක්, සේවා නූල් සහ ගිනි අවි පිරිසිදු කිරීමට යොදාගන්නා උපකරණයක්ද පොලිස් භාරයට ගත්තා.\nබස්නාහිර පළාත් ජ්‍යෙෂ්ඨ නියෝජ්‍ය පොලිස්පති කාර්යාලය නිවේදනය කළේ අද අලුයම 5ට අවසන් වූ පැය 24ක කාලය තුළ බස්නාහිර පළාතේ සිදුකළ වැටලීම්වලදී හෙරොයින් ග්‍රැම් 141කට වැඩි ප්‍රමාණයක්, ගංජා ග්‍රෑම් 343කට අධික ප්‍රමාණයක්, නීතිවිරෝධී මත්පැන් බෝතල් 400කට ආසන්න ප්‍රමාණයක් පොලිස් භාරයට ගෙන ඇති බවයි.\nමේ අතර, මත්ද්‍රව්‍ය සම්බන්ධයෙන් රිමාන්ඩ් භාරයට පත්කරන රැඳවියන්ගේ තදබදය අවමකිරීම සඳහා අවශ්‍ය නීතිමය සහ අනෙකුත් ක්‍රියාමාර්ග පිළිබඳව සොයා බැලීමට සත් පුද්ගල කමිටුවක් අධිකරණ අමාත්‍ය ජනාධිපති නීතිඥ අලි සබ්රි මහතා විසින් පත්කර තිබෙනවා.\nඅමාත්‍යවරයා දැනුම්දී ඇත්තේ සති 3ක් ඇතුළත ඒ පිළිබඳව වාර්තාවක් ලබාදෙන ලෙසටයි.\nඅදාළ කමිටුවට සාමාජිකයන් පත්කර ඇත්තේ අධිකරණ අමාත්‍යාංශය, රස පරීක්ෂක දෙපාර්තමේන්තුවල පොලිස් දෙපාර්තමේන්තුවල බන්ධනාගාර දෙපාර්තමේන්තුව සහ ශ්‍රී ලංකා නීතිඥ සංගමය නියෝජනය වන පරිදියි.",
       "URL": "https://www.hirunews.lk/249500/සපුගස්කන්දේ-හෙරොයින්-ජාවාරමට-සම්බන්ධ-ccd-කොස්තාපල්-ඉන්දියාවේ-දනුෂ්කොඩි-හි-දී-අල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2474"
}