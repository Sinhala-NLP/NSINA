{
       "Source": "hirunews",
       "Timestamp": "Tuesday, 29 August 2023 - 11:58",
       "Headline": "නියඟයට මුවා වී කැලෑ ගිනි තැබීමෙන් දහස් ගණනක් සතුන් විනාශයි",
       "News Content": "දිවයින පුරා පවතින වියලි කාලගුණයත් සමඟ මධ්‍යම කඳුකරයේ රජයේ රක්ෂිතවලට සහ කැලෑ ඉඩම්වලට ගිනි තැබීම නිසා ඉතා දුර්ලභ සතුන් ඇතුළු විශාල වශයෙන් සතුන් විනාශ වී යන බව පරිසරවේදීහු පෙන්වා දෙනවා.\nමධ්‍යම කඳුකරයේ පිහිටි නකල්ස් රක්ෂිතතයද ඇතුළුව රක්ෂිත කැලෑවලට ද මෙලෙස ගිනි තැබීම නිසා විශාල පාරිසරික හානි සිදුවී තිබෙනවා.\nජ්‍යෙෂ්ඨ පරිසර විද්‍යාඥ ප්‍රදීප් සමරවික්‍රමගෙන් මේ සම්බන්ධයෙන් කළ විමසුමකදී ඔහු සඳහන් කළේ, මෙම රක්ෂිතවල ඉතා දුර්ලභ මෙන්ම ශ්‍රී ලංකාවට පමණක් ආවේණික කුඩා සතුන් විශාල ප්‍රමාණයක් සිටින බැවින් මෙවන් ගිනිතැබීම් මගින් මෙම සතුන් විනාශ වී යා හැකි බවයි.\nමෙවන් ගින්නට හසු වී දහස් ගණනක කුඩා සහ විශාල සතුන් විනාශ වන බවත්, කැලෑ හෙළි වීම නිසා කැලෑ ප්‍රමාණය අනු වන බවත්, ගල් රත් විම නිසා වැසි ලැබිමෙන් පසුව ඒවා පුපුරා නායයෑම් සිදු විය හැකි බවත් වැඩි දුරටත් සඳහන් කළා.\nජනතාව නිරන්තරයෙන් අවධානයෙන් සිට මෙලෙස කැලෑ ගිනි තියන පුද්ගලයින් නීතියේ රැහැනට හසු කර දිමට පියවර ගත යුතු බවයි සමරවික්‍රම මහතා කීය.\nඅත්තනොමතික ලෙස කැලෑ ඉඩම් ගිනි තැබීම මගින් සිදු වන පරිසර විනාශය වළක්වා ගැනිමට කටයුතු නොකළහොත් ඒවා නැවත සකස් කර ගැනීමට නොහැකි වනු ඇති බවද පරිසරවේදීහු පෙන්වා දෙති.",
       "URL": "https://www.hirunews.lk/346508/නියඟයට-මුවා-වී-කැලෑ-ගිනි-තැබීමෙන්-දහස්-ගණනක්-සතුන්-විනාශයි",
       "Category": "Local News",
       "Parent URL": "https://www.hirunews.lk/local-news.php?pageID=64"
}