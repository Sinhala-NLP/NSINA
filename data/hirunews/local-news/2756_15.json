{
       "Source": "hirunews",
       "Timestamp": "Sunday, 03 May 2020 - 19:38",
       "Headline": "හෙට ඇඳිරි නීතිය ලිහිල්වෙන හැටි (වීඩියෝ)",
       "News Content": "කොළඹ, ගම්පහ, කළුතර සහ පුත්තලම හැර සෙසු දිස්ත්‍රික්කවලට පනවා ඇති ඇඳිරි නීතිය හෙට, අනිද්දා සහ මේ මස 6 වන දා අලූයම 5ට ඉවත් කර රාත්‍රී 8ට යළි පැනවීමට නියමිතයි.\nකෙසේ වෙතත්, ජනාධිපති  මාධ්‍ය ඒකකය නිවේදනය කළේ මැයි මස 6 වන දා රාත්‍රී 8ට පැනවෙන ඇඳිරි නීතිය මුළු දිවයිනටම මැයි මස 11 වන දා අලූයම 5 දක්වා ක්‍රියාත්මක බවයි.\nඑමෙන්ම, ඇඳිරි නීති බලපත්‍රයක් නොමැතිව අකුරැස්සේ සිට ශ්‍රී පාදස්ථානය දක්වා යාමට පැමිණි අකුරැස්ස ප්‍රාදේශීය සභාවේ සභාපතිවරයා ඇතුළු 5 දෙනෙකු මාවුස්සාකැළේ පොලිස් මුරපොළේදී අද අත්අඩංගුවට ගෙන තිබෙනවා.\nලොරි රථයකින් පැමිණි මොවුන් මාවුස්සාකැළේ පොලිස් මුරපොළේදී පොලිස් නිලධාරීන් පරීක්ෂා කර ඇති අතර, එහි ගමන් ගත් කිසිවෙකුටත් ඇඳිරි නීති බලපත්‍රයක් නොමැති බවට එහිදී අනාවරණ වුණා.\nමොවුන් ගමන් ගත් ලොරි රථයේ තිබී ගමන් මළු කිහිපයක් ද පොලිස් භාරයට ගෙන ඇති බවයි වාර්තා වන්නේ. කොරෝනා වෛරසය පැතිර යාමේ අවදානමත් සමඟ පූජනීය ස්ථාන වැද පුදා ගැනීමට යාම සෞඛ්‍ය අංශ විසින් තහනම් කර ඇති අතර,  ශ්‍රී පාදස්ථානයට හැටන් මාර්ගය ඔස්සේ වන්දනාකරුවන් හෝ සංචාරකයින්ට ගමන් කිරීමට පොලීසිය ඉඩ ලබාදෙන්නේ නැහැ.",
       "URL": "https://www.hirunews.lk/239988/හෙට-ඇඳිරි-නීතිය-ලිහිල්වෙන-හැටි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2756"
}