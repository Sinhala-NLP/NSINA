{
       "Source": "hirunews",
       "Timestamp": "Thursday, 24 October 2019 - 6:54",
       "Headline": "සහය දීම ගැන ටී.එන්.ඒ. තීරණය තවත් කල්යයි",
       "News Content": "ජනාධිපතිවරණයට ඉදිරිපත්ව සිටින අපේක්ෂකයින්ගේ මැතිවරණ ප්‍රතිපත්ති ප්‍රකාශ ඉදිරිපත් කිරීමෙන් අනතුරුව තම පක්ෂය සහය ලබාදෙන්නේ කාටද යන්න සම්බන්ධයෙන් තීරණයක් ගන්නා බව දෙමළ ජාතික සන්ධානය ප්‍රකාශ කළා.\nඑහි පාර්ලිමේන්තු කණ්ඩායම පක්ෂ නායක පාර්ලිමේන්තු මන්ත්‍රී ආර්. සම්බන්ධන්ගේ ප්‍රධානත්වයෙන් ඊයේ පස්වරු 2.30 ට පමණ පාර්ලිමේන්තු සංකීර්ණයේදී රැස්වූ අතර, සාකච්ඡාව පැය කිහිපයක් පැවති බවයි වාර්තාවන්නේ.\nමෙම සාකච්ඡාවට දෙමළ ජාතික සන්ධානයේ පාර්ලිමේන්තු මන්ත්‍රීවරුන් 10 දෙනෙකු පමණ සහභාගි වී සිටි අතර, බහුතර මන්ත්‍රීවරුන්ගේ මතය වී ඇත්තේ අපේක්ෂකයින් සිය ප්‍රතිපත්ති ප්‍රකාශ ඉදිරිපත් කිරීමෙන් පසුව සහය දීම සම්බන්ධයෙන් තීරණයක් ගැනීම වඩාත් සුදුසු බවටයි.\nමේ අතර දෙමළ දේශපාලන පක්ෂ පහක් එක්ව ජනාධිපති ධුර අපේක්ෂකයන් සඳහා ඉදිරිපත් කර ඇති යෝජනාවලිය යම් අපේක්ෂකයෙකු පිළිගන්නේ නම් තමන් ජනාධිපති අපේක්ෂක තරගයෙන් ඉවත්වන බව හිටපු උතුර පළාත් සභා අමාත්‍ය එම්.කේ. සිවාජිලිංගම් ප්‍රකාශ කළා.\nඔහු මේ බව කියා සිටියේ කොළඹ ඊයේ පැවති මාධ්‍ය හමුවකට එක්වෙමින්.",
       "URL": "https://www.hirunews.lk/226866/සහය-දීම-ගැන-ටී-එන්-ඒ-තීරණය-තවත්-කල්යයි",
       "Category": "Local News",
       "Parent URL": "https://www.hirunews.lk/local-news.php?pageID=3082"
}