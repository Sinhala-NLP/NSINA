{
       "Source": "hirunews",
       "Timestamp": "Friday, 28 June 2019 - 7:30",
       "Headline": "සතිපතා දුම්රිය වර්ජනය ඇරඹේ, බලපෑම් කලොත් අඛණ්ඩව- වෘත්තීය සමිති අනතුරු අගවයි",
       "News Content": "සැලසුම් කර තිබූ පරිදි ඊයේ බ්‍රහස්පතින්දා මධ්‍යම රාත්‍රි 12 සිට වැඩ වර්ජනය ආරම්භ කළ බව දුම්රිය වෘත්තීය සමිති පවසනවා.\nදුම්රිය වෘත්තීය සමිති මෙලෙස වැඩවර්ජනයක් ආරම්භ කර ඇත්තේ දුම්රිය අත්‍යාවශ්‍ය සේවාවක් බවට පත් කිරිමේ ගැසට් නිවේදනය ඊයේ නිකුත් කර තිබියදීයි.\n1979 අංක 61 දරණ අත්‍යාවශ්‍ය මහජන සේවා පනතෙහි දෙවැනි වගන්තිය ප්‍රකාරව, ජනාධිපති ලේකම් උදය ආර්. සෙනෙවිරත්නගේ අත්සනින් යුතුව, මෙම අතිවිශේෂ ගැසට් නිවේදනය නිකුත් කරනු ලැබුවා.\nදුම්රිය ධාවනය, දුම්රිය හා දුම්රිය මාර්ග නඩත්තු, නිසි ආරක්ෂාව සැපයීමට අදාළ සංඥා පද්ධති හා මෙහෙයුම්, ප්‍රවේශපත්‍ර නිකුත් කිරීම ඇතුළු දුම්රිය දෙපාර්තමේන්තුවෙන් සිදුවිය යුතු සියලූම කාර්යයන් හා සේවාවන් සදහා අත්‍යාවශ්‍යයෙන් ශ්‍රමය සැපයිය යුතු බව මෙම ගැසට් නිවේදනයේ සඳහන්.\nකෙසේ වෙතත්, දුම්රිය වෘත්තීය සමිති පසුගියදා පැය 48 ක සංකේත වැඩවර්ජනයක් සිදුකිරීමෙන් අනතුරුව තීරණය කළේ තම ගැටළුවලට විසඳුම් ලබාදෙන තුරු සෑම සතියක බ්‍රහස්පතින්දා මධ්‍යම රාත්‍රියේ සිට පැය 24 ක වෘත්තීය සමිති ක්‍රියාමාර්ගයක නිරත වීමටයි.\nවැටුප් විෂමතා ගැටළු ඉවත් කිරීම ඇතුළු ඉල්ලීම් කිහිපයකට බලධාරීන්ගෙන් මෙතෙක් නිසි විසඳුම් නොලැබීම හේතුවෙන් මෙම වර්ජනය ක්‍රියාත්මක කරන බවයි දුම්රිය වෘත්තීය සමිති සදහන් කළේ.\nදුම්රිය එන්ජින් රියදුරන්ගේ සංගමයේ ලේකම් ඉන්දික දොඩංගොඩ හිරු ප්‍රවෘත්ති අංශයට අදහස් දක්වමින් කියා සිටියේ වර්ජනයේ නිරත සේවකයින්ට බලපෑමක් සිදුකිරීමට රජය කටයුතු කළහොත් අඛන්ඩව වෘත්තීය ක්‍රියාමාර්ගයේ නිරත වීමට කටයුතු කරන බවයි.",
       "URL": "https://www.hirunews.lk/219245/සතිපතා-දුම්රිය-වර්ජනය-ඇරඹේ-බලපෑම්-කලොත්-අඛණ්ඩව-වෘත්තීය-සමිති-අනතුරු-අගවයි",
       "Category": "Local News",
       "Parent URL": "https://www.hirunews.lk/local-news.php?pageID=3277"
}