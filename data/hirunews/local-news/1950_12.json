{
       "Source": "hirunews",
       "Timestamp": "Sunday, 16 May 2021 - 12:16",
       "Headline": "මුව ආවරණය මතුපිට ස්පර්ශ කිරීම ඉතා භයානකයි",
       "News Content": "මුව ආවරණය මතුපිට නිතර නිතර අතින් ස්පර්ශ කිරීම ඉතා අයහපත් ප්‍රතිඵල ගෙන දෙන්නක් බව ස්වසන රෝග පිළිබඳ විශේෂඥ වෛද්‍ය චන්න ද සිල්වා පවසනවා.\nමුව ආවරණය පැළඳීමේ මූලික අරමුණ වන්නේ පරිසරයේ පැවතිය හැකි වෛරස මුව හා නාසය ප්‍රදේශයේ ස්පර්ශ වීම වළක්වා ගැනීමයි.\nයම් ආකාරයකින් එම වෛරස් අප පැලඳ සිටින  මුව ආවරණයේ තැවරී තිබුණහොත් මුව ආවරණය නිතර ඇල්ලීමෙන් එම වෛරස ශරීරයට ඇතුළු වීම අනිවාර්යයෙන් සිදු වෙනවා.\nකොරෝනා වෛරසයෙන් ආරක්ෂා වීමට භාවිත කරන මූලික උපක්‍රමය වන මුව ආවරණය නිවැරදිව භාවිතා කිරීම ඉතා වැදගත් වන අතර මුව ආවරණ පැළඳීම  තුළින් මේ වන විට මුළු ලෝකයේම පවතින වෙනත් ශ්වසන රෝග ද අවම වී ඇති බවයි විශේෂඥ වෛද්‍යවරයා පෙන්වා දෙන්නේ.\nඑකම මුව ආවරණය බොහෝ කලක් පාවිච්චි කළ නොහැකි අතර එය සෝද සෝදා පාවිච්චි කිරීමෙන් අපේක්ෂිත ප්‍රතිඵල ලබා ගත නොහැකි බව ද ඔහු ප්‍රකාශ කළා.\nරෙදි මුව ආවරණ නම් සෝදා භාවිත කල හැකි වුවද එවැනි අවස්ථාවක මුව ආවරණ දෙකක් පැළඳිය යුතු බවටයි ඔහු පෙන්වා දෙන්නේ.\nභාවිතා කළ මුව ආවරණ මතුපිට විෂබීජ තැවරී තිබිය හැකි බැවින් ඒවා ගලවා මේස මත තැබීමෙන් වැලකිය යුතු බව ද විශේෂඥ වෛද්‍ය චන්න ද සිල්වා පවසනවා.\nඑමෙන්ම භාවිත කළ මුව ආවරණ ද ඉතා ප්‍රවේශමෙන් බැහැර කළ යුතු අතර මුව ආවරණය පැළඳීමෙන් වෛරසය ඇති පුද්ගලයා අන් අය ආරක්ෂා කරනවා මෙන්ම මුව ආවරණය පළඳින පුද්ගලයා අන් අයගෙන් ආරක්ෂා වන බවයි ඔහු වැඩිදුරටත් සඳහන් කළේ.",
       "URL": "https://www.hirunews.lk/271506/මුව-ආවරණය-මතුපිට-ස්පර්ශ-කිරීම-ඉතා-භයානකයි",
       "Category": "Local News",
       "Parent URL": "https://www.hirunews.lk/local-news.php?pageID=1950"
}