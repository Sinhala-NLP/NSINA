{
       "Source": "hirunews",
       "Timestamp": "Sunday, 22 May 2022 - 6:08",
       "Headline": "තෙල් ඉවර වුණු පලියට පිරවුම්හලේ හිමිකරුගේ නිවසට ගිනි තැබූ නොසණ්ඩාලයෝ (ඡායාරූප)",
       "News Content": "කැකිරාව - ඉපලෝගම, රණජයපුර ප්‍රදේශයේ පිහිටි IOC ඉන්ධන පිරවුම්හලේ හිමිකරැ පදිංචිව සිටින නිවසට ඊයේ (21) රාත්‍රියේ කිසියම් පිරිසක් ගිනිතබා විනාශකර ඇතැයි ඉපලෝගම පොලිසිය පවසනවා.\nඊයේ ඉන්ධන ලබා ගැනීමට විශාල පිරිසක් අදාළ පිරවුම්හලට පැමිණ තිබූ අතර පිරවුම්හලේ ඉන්ධන අවසන්වීම හේතුවෙන් පෝලිමේ සිටි ඇතැම් පිරිසකට ඉන්ධන ලබා දීමට නොහැකිව ඇති බවත් ඉන් ප්‍රකෝපයට පත් පිරිසක් එම පිරවුම්හල් හිමියාගේ නිවසට මෙලෙස ගිනි තබන්නට ඇති බවත් පොලිසිය සැක පළ කරනවා.\nඉන්ධනහල් හිමියාට අයත් බව කියන ඉපලෝගම තිලකපුර ප්‍රදේශයේ පිහිටි දෙමහල් නිවසකට සැකකරැවන් මෙලෙස ගිනි තබා ඇති බවයි අප ප්‍රාදේශීය වාර්තාකරු පැවසුවේ.\nඊයේ රාත්‍රියේ විදුලිය විසන්ධි කර තිබූ අවස්ථාවේ මෙම ගිනි තැබීම සිදුකර ඇති අතර ගිනි තැබීම සිදුවන අවස්ථාවේ නිවසේ සිට ඇත්තේ ඉන්ධන පිරවුම් හලේ හිමිකරුගේ බිරිඳ හා එම දරැවන් දෙදෙනා බවයි වාර්තා වන්නේ.\nගම්වාසින් හා ඉපලෝගම පොලිසියේ නිලධාරීන් එක්ව ගින්න නිවා දමා නිවැසියන්ගේ ජීවිත බේරා ගැනීමට කටයුතු කරැති අතර, සිද්ධියෙන් දේපළ හානි සිදුව තිබෙනවා.\nඑම නිවසේ සිටින පාසැල් යන දරුවන් දෙදෙනාගේ පොත්පත් ද මුළුමනින් ම ගින්නෙන් විනාශ ව ඇති අතර, එලෙස පොත්පත් අහිමි වූ දරුවන් අතර හෙට(23) දිනයේ අ.පො.ස. සාමාන්‍ය පෙළ විභාගයට පෙනී සිටිමට නියමිත දරුවෙකු ද වනවා.\nසිද්ධිය සම්බන්ධයෙන් ඉපලෝගම පොලීසිය වැඩිදුර විමර්ශන සිදු කරනවා.",
       "URL": "https://www.hirunews.lk/304949/තෙල්-ඉවර-වුණු-පලියට-පිරවුම්හලේ-හිමිකරුගේ-නිවසට-ගිනි-තැබූ-නොසණ්ඩාලයෝ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1152"
}