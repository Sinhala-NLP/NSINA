{
       "Source": "hirunews",
       "Timestamp": "Sunday, 20 February 2022 - 15:36",
       "Headline": "ඩොලර් අර්බුදයෙන් කඩදහි කම්හලුත් දැඩි අසීරුතාවක (වීඩියෝ)",
       "News Content": "පවතින ආර්ථික අර්බුදය හමුවේ කඩදාසි මිල ඉහළ යාමත් සමඟ මුද්‍රණ ආශ්‍රිත කර්මාන්ත සිදු කරන ‌බොහෝ දෙනෙකු අපහසුතා රැසකට මුහුණ දී සිටිනවා.\nමුද්‍රණ කටයුතු සඳහා භාවිත කරන කඩදාසි සහ බෝඩ් වර්ග හිඟවීම මෙම මිල ඉහළ යාමට හේතු වී ඇති බවයි එම කර්මාන්තකරුවන් පෙන්වා දෙන්නේ.\nරට තුළ පවතින ඩොලර් අර්බුදය හමුවේ මෙරටට විවිධ භාණ්ඩ ආනයනයන් සීමා කිරීමට රජය පියවර ගත්තා.\nඒ අනුව මුද්‍රණ කටයුතු සඳහා භාවිත කරන කඩදාසි සහ විවිධ බෝඩ් වර්ග ආනයනය ද සීමා වුණා.\nඒ හේතුවෙන් ඇති වූ හිඟය මත වෙළෙඳපොළ තුළ කඩදාසි සහ බෝඩ් වර්ගවල මිල ශීඝ්‍රයෙන් ඉහළ ගොස් තිබෙනවා.\nමුද්‍රණ සඳහා නිතර භාවිත කරන GSM 80 ඝණකම සහිත A4 ප්‍රමාණයේ කඩදාසි 500යේ පැකට්ටුවක තොග මිල 2021 වසරේ දෙසැම්බර් මාසයේ පැවතියේ රුපියල් 750 - 800 ත් අතර මිලකට වන අතර අද වන විට එය අලෙවි වන්නේ රුපියල් 1250 - 1500 ත් අතර ඉහළ මිලකටයි.\nඑමෙන්ම මුද්‍රණ යන්ත්‍ර සඳහා භාවිත කරන තීන්ත ඇතුලු අමුද්‍රව්‍ය මිල ද 50% කින් පමණ ඉහළ යාම හේතුවෙන් මුද්‍රණ කර්මාන්තයේ යෙදෙන්නන් මුහණ දී ඇත්තේ දැඩි අර්බුදයකටයි.\nඑම භාණ්ඩ සඳහා මිල පාලනයක් නොමැති වීම හේතුවෙන් ආනයනකරුවන් හිතුමතේ මිල ඉහළ දමන තත්ත්වයක් දක්නට ලැබෙන බවයි කර්මාන්තකරුවන් පෙන්වා දෙන්නේ.\nකඩදාසි හිඟය නිසා බැට කන තවත් පිරිසක් වන්නේ ආරාධනා පත්‍ර, විසිතුරු කේක් පෙට්ටි, සුභපැතුම් පත් නිෂ්පාදකයින්.\nකඩදාසි හිඟය හේතුවෙන් අභ්‍යාස පොත්වල මිලද පසුගිය වසරට සාපේක්ෂව 25%කින් පමණ ඉහළ ගොස් ඇති බවයි වෙළෙඳුන් නේවා දෙන්නේ.\n2021 වසරේ මුල් භාගයේදී රුපියල් 45 - 50 අතර මිලකට අලෙවි වූ පිටු 80 සාමාන්‍ය අභ්‍යාස පොතක් අද වන විට රුපියල් 55 - 70 ත් අතර මිලක් දක්වා ඉහළ ගොස් තිබෙනවා.\nආනයන සීමා කිරීමත් සමඟ නිතර භාවිත කරන පෑන්, පැන්සල්, මකන, කතුරු ඇතුළු පාසල් දරුවන් භාවිත කරන සියලු ලිපිද්‍රව්‍යවල මිල ද ඉහළ ගොස් තිබෙනවා.",
       "URL": "https://www.hirunews.lk/297529/ඩොලර්-අර්බුදයෙන්-කඩදහි-කම්හලුත්-දැඩි-අසීරුතාවක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1345"
}