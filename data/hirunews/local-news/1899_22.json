{
       "Source": "hirunews",
       "Timestamp": "Tuesday, 08 June 2021 - 7:40",
       "Headline": "ගිනිගත් නැවෙන් තෙල් කාන්දුවක් මෙතෙක් වාර්තා වී නැහැ",
       "News Content": "ගිණි ගැනීමට ලක්ව මේ වන විට ගිලෙමින් පවතින එම්.වී. එක්ස්ප්‍රස් පර්ල් නෞකාවෙන් තෙල් කාන්දුවීමේ තත්වයක් මෙතෙක් වාර්තා වී නොමැති බව නාවික හමුදාව පවසනවා.\nනාවික හමුදා මාධ්‍ය ප්‍රකාශක කපිතාන් ඉන්දික ද සිල්වා සඳහන් කළේ නාවික හමුදා කිමිදුම්කරුවන් නෞකාව ආසන්නයට ගොස් සිදුකරන තත්ත්ව පරීක්ෂා කටයුතු ඊයේ (07) දිනයේත් සිදු කළ බවයි.\nකෙසේ වෙතත්, පැවති තද වැසි සහ සුළං සහිත අයහපත් කාළගුණ තත්වය හේතුවෙන් කිමිදුම්කරුවන්ට නෞකාව වෙත ගමන් කිරීමට බාධා එල්ල වී තිබෙනවා.\nමේ අතර ඊයේ දිනයේදීත් වාද්දුව, මොරටුව, මීගමුව ඇතුලු දිවයින වටා ඇතැම් වෙරළ තීර වලට මියගිය කැස්බෑවුන් සහ ඩොල්ෆින් මත්ස්‍යයින් වැනි මුහුදු ජීවිීන් ගොඩා ගසා සිටි බව හිරු වාර්තාකරුවන් සඳහන් කළා.\nමේ සම්බන්ධයෙන් හිරු ප්‍රවෘත්ති අංශයට අදහස් දක්වමින් පරිසරවේදී නීතීඥ ජගත් ගුණවර්ධන කියා සිටියේ මියගිය එම ජීවීන්ගේ මරණ පරීක්ෂණ සිදු කළ යුතු බවයි.",
       "URL": "https://www.hirunews.lk/273676/ගිනිගත්-නැවෙන්-තෙල්-කාන්දුවක්-මෙතෙක්-වාර්තා-වී-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=1899"
}