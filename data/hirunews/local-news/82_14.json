{
       "Source": "hirunews",
       "Timestamp": "Tuesday, 22 August 2023 - 8:25",
       "Headline": "පිරමීඩ ජාවාරමට සම්බන්ධ ඉහළ නිලධාරියකුගේ ඇප අයදුම්පත ප්‍රතික්ෂේපයි",
       "News Content": "අපේක්ෂිත ඇපයක් ලබා දෙන ලෙස ඉල්ලා එම්.ටී.එෆ්.ඊ.එස්.එල් නමැති අන්තර්ජාල මුදල් ආයෝජන ගනුදෙනුවක විධායක නිලධාරියකු ගොනු කළ ඇප අයදුම්පතක් කොළඹ ප්‍රධාන මහේස්ත්‍රාත් ප්‍රසන්න අල්විස් ප්‍රතික්ෂේප කර තිබෙනවා.\nපිරමීඩාකාර නීතිවිරෝධී ආයෝජනයක් සම්බන්ධයෙන් අපරාධ පරීක්ෂණ දෙපාර්තමේන්තුව තමාව අත්අඩංගුවට ගැනීමට සූදානමක් පවතින බැවිනුයි ඔහු නිතීඥවරයකු මාර්ගයෙන් අපේක්ෂිත ඇපයක් ඉල්ලා ඇත්තේ.\nසිද්ධිය සම්බන්ධයෙන් කරුණු දැක්වූ අපරාධ පරීක්ෂණ දෙපාර්තමේන්තුවේ නිලධාරීන් කියා සිටියේ සැකකාර විධායක නිලධාරියා අන්තර්ජාලය ඔස්සේ සැකකටයුතු මුදල් ආයෝජනයක නිරත වන බවට මහ බැංකුව විසින් සිය දෙපාර්තමේන්තුවේ නියෝජ්‍ය පොලිස්පතිවරයා වෙත කරන ලද දැනුම්දීමක් අනුව විමර්ශන ආරම්භ කර ඇති බවයි.\nමේ අතර, රසායනික පොහොර ආනයනය කර දෙන බව පවසා ව්‍යාපාරිකයන්ගෙන් රුපියල් ලක්ෂ 16ක මුදලක් වංචා කිරීමේ සිද්ධියකට අදාළව රාජගිරිය ප්‍රදේශයේ පදිංචි 65 හැවිරිදි පුද්ගලයකු කොළඹ අපරාධ කොට්ඨාසය ඊයේ (21) අත්අඩංගුවට ගෙන තිබෙනවා.",
       "URL": "https://www.hirunews.lk/345653/පිරමීඩ-ජාවාරමට-සම්බන්ධ-ඉහළ-නිලධාරියකුගේ-ඇප-අයදුම්පත-ප්‍රතික්ෂේපයි",
       "Category": "Local News",
       "Parent URL": "https://www.hirunews.lk/local-news.php?pageID=82"
}