{
       "Source": "hirunews",
       "Timestamp": "Friday, 21 January 2022 - 15:33",
       "Headline": "අත්බෝම්බ සිද්ධියට අත්අඩංගුවට ගත් සැකකරුවෙකුගෙන් රහස්‍ය ප්‍රකාශයක් (වීඩියෝ)",
       "News Content": "බොරැල්ල සියලු ශාන්තුවරුන්ගේ දේවස්ථානය තුල අත්බෝම්බයක් තැබීමේ සිද්ධියට අත්අඩංගුවට ගත් සැකකරුවෙකු අද (21) දින කොළඹ අතිරේක මහේස්ත්‍රාත් රජින්ද්‍රා ජයසූරිය හමුවේ පැය එකහමාරකට ආසන්න කාලයක් රහස්‍ය ප්‍රකාශයක් ලබාදී තිබෙනවා.\nදේවස්ථානයට බෝම්බය ගෙන ආ පුද්ගලයා මෙලෙස රහස්‍ය ප්‍රකාශයක් ලබාදී ඇති බවයි, වාර්තාවන්නේ.\nමෙහිදී මහේස්ත්‍රාත්වරිය සැකකරු අමතමින් තමා ඉදිරියේ මෙම ප්‍රකාශය ලබාදීමට සූදානම් වන්නේ ස්වේච්ඡාවෙන්ද නැත්නම් බලපෑමක් අනුවදැයි විමසා තිබෙනවා.\nඑවැනි ප්‍රකාශයක් ලබාදුන්නොත් එය, තමන්ට එරෙහිව සාක්ෂි වශයෙන් යොදාගැනීමට හැකියාව පවතින බවත් මහේස්ත්‍රාත්වරිය සැකකරුට කරුණු පහදා දුන්නා.\nමෙහිදී එම පුද්ගලයා සඳහන් කර සිටියේ තමන් ස්වේච්ඡාවෙන් මෙම ප්‍රකාශය ලබාදීමට ඉදිරිපත් වන බවයි.\nකොළඹ අපරාධ කොට්ඨාසය අත්අඩංගුවට ගත් මෙම සැකකරු, ආරක්ෂක අමාත්‍යාංශයෙන් ලබාගත් රැඳවුම් නියෝගයට අනුව දින 90ක කාලයක් රඳවාගෙන ප්‍රශ්න කිරීමට අවසර ද හිමිවී තිබෙනවා.\nමේ අතර මෙම සිද්ධියට අත්අඩංගුවට ගත් විශ්‍රාමික වෛද්‍යවරයා ලබාදුන් ප්‍රකාශ සම්බන්ධයෙන් කොළඹ අපරාධ කොට්ඨාසය විමර්ශනයක් ආරම්භ කර තිබෙනවා.\nඔහුගේ ඇතැම් ප්‍රකාශ පරස්පර තත්වයක පැවතීම ඊට හේතුවයි.\nමෙම විශ්‍රාමික වෛද්‍යවරයාට බෝම්බය අලෙවි කළ පුද්ගලයා හම්බන්තොට රන්න ප්‍රදේශයේදී අත්අඩංගුවට ගත් බව පොලීසිය ඊයේ සඳහන් කළා.\nවිශ්‍රාමික වෛද්‍යවරයාගෙන් කොළඹ අපරාධ කොට්ඨාසය කළ ප්‍රශ්න කිරීම්වලදී ඔහු පවසා ඇත්තේ බොරැල්ල දේවස්ථානයේ තැබූ අත්බෝම්බය මෙන්ම පසුගියදා කොළඹ පෞද්ගලික රෝහලක තැබූ අත්බෝම්බය ද තමන්ගේ මෙහෙයවීමෙන් සිදුවූ බවයි.",
       "URL": "https://www.hirunews.lk/294701/අත්බෝම්බ-සිද්ධියට-අත්අඩංගුවට-ගත්-සැකකරුවෙකුගෙන්-රහස්‍ය-ප්‍රකාශයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1409"
}