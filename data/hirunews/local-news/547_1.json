{
       "Source": "hirunews",
       "Timestamp": "Thursday, 09 February 2023 - 15:33",
       "Headline": "චීන CCTV කැමරා ඔස්ට්‍රෙලියාවෙන් අතුගෑවෙන ලකුණු",
       "News Content": "ඔස්ට්‍රෙලියාව සිය ආරක්ෂක ස්ථානවල සවි කර ඇති චීනයේ නිෂ්පාදිත නිරීක්ෂණ කැමරා ඉවත් කිරීමට සැරසෙන බව විදෙස් මාධ්‍ය වාර්තා කරනවා.\nජාතික ආරක්‍ෂාව සම්බන්ධයෙන් මතු වූ බියක් හේතුවෙන් චීනයේ නිෂ්පාදිත නිරීක්ෂණ කැම‍රා උපකරණ අදාල ස්ථානවලින් මෙලෙස ඉවත් කිරීමට සැරසෙන බවයි වාර්තා වන්න්නේ.\nඔස්ට්‍රෙලියානු රජයට අයත් භූමි භාගයන් 900ක චීනයේ Hikvision සහ Dahua සමාගම් විසින් මෙම කැමරා පද්ධති ස්ථාපනය කර ඇතැයි වාර්තා වන්නේ.\nමේ හා සමාන ම පියවරක් පසුගිය වසරේ දී අනුගමනය කළ එක්සත් රාජධානිය සහ එක්සත් ජනපදය ඊට හේතු ලෙස දැක් වූයේ, මෙම කැමරා පද්ධතිවල අන්තර්ගත දත්ත උපාංගවලට චීනයට ප්‍රවේශ වීමේ යම් හැකියාවක් පවතින බවයි.\nHikvision සමාගම මේ සම්බන්ධයෙන් පවසන්නේ එම බිය පදනම් විරහිත එකක් බවක් වන නමුත් Dahua මේ වන තුරු අදාල තීරණය සම්බන්ධයෙන් කිසිදු ප්‍රතිචාරයක් දක්වා නැහැ.\nඔස්ට්‍රෙලියානු රජයේ වෙබ් අඩවි වාර්තාවන්ට අනුව ඔස්ට්‍රෙලියාවේ විදේශ කටයුතු අමාත්‍යංශය සහ නීතිපති දෙපාර්තමේන්තු ඇතුළුව සෑම දෙපාර්තමේන්තුවක ම පාහේ මේ ආකාරයෙන් චීනයේ කැමරා පද්ධති සවි කොට ඇතැයි වාර්තා වන්නේ.\nඅදාල තීරණය සම්බන්ධයෙන් ඔස්ට්‍රෙලියානු ආරක්ෂක අමාත්‍ය සහ නියෝජ්‍ය අගමැති රිචඩ් මාල්ස් අද (09) කියා සිටියේ, “සම්පූර්ණයෙන්ම ආරක්‍ෂිත” පසුබිමක් නිර්මාණය කිරීම සඳහා රජය විසින් මෙම තීරණය ගෙන ඇති බවයි.\nකෙසේ නමුත් නීතිපති මාර්ක් ඩ්‍රෙෆස් පැවසුවේ රජයේ අනෙකුත් ගොඩනැගිලිවල කැමරා ඉවත් කිරීමට අවශ්‍ය දැයි රජය සමාලෝචනය කරමින් පවතින බවයි.",
       "URL": "https://www.hirunews.lk/327045/චීන-cctv-කැමරා-ඔස්ට්‍රෙලියාවෙන්-අතුගෑවෙන-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=547"
}