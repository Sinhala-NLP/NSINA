{
       "Source": "hirunews",
       "Timestamp": "Wednesday, 10 January 2018 - 8:47",
       "Headline": "කුච්චවේලි නිවෙස් වැටක බෞද්ධ කොඩිය ඉවත්කිරීමේ සිද්ධියට විරෝධය",
       "News Content": "ත්‍රිකුණාමලය - කුච්චවේලි - පොල්වත්ත ප්‍රදේශයේදී නිවසක වැට මායිමක ඔසවා තිබූ බෞද්ධ කොඩියක් ඉවත් කරන ලෙස කුච්චවේලි ප්‍රාදේශීය ලේකම්වරයා නියෝග කිරීමේ සිද්ධියක් සම්බන්ධයෙන් මේ දිනවල වාර්තා පළවනවා.\nපසුගිය දුරුතු පොහෝ දිනයේදී සිදුවී ඇති මෙම සිද්ධියේදී අදාළ බෞද්ධ කොඩිය ඔසවා තිබුණේ යුද්ධයෙන් අවතැන්ව යළි නිවෙස් කරා පැමිණි පවුලක පුද්ගලයෙකු විසින්.\nඑදින පොහෝ දිනයක් වූ බැවින් මෙලෙස බෞද්ධ කොඩිය ඔසවා තැබීමට කටයුතු කර ඇති අතර, දහවල් එම ස්ථානයෙන් ගමන් කළ කුච්චවේලි ප්‍රාදේශීය ලේකම් පොන්නම්බලම් ධනේෂ්වරන් එම කොඩිය ඉවත් කරන ලෙස නියෝග කර ඇති බවයි උතුර - නැගෙනහිර සිංහල සංවිධානයේ කැඳවුම්කරු අනුර බණ්ඩාර හිරු ප්‍රවෘත්ති අංශයට කියා සිටියේ.\nමෙම චෝදනාව සම්බන්ධයෙන් කුච්චවේලි ප්‍රාදේශීය ලේකම් පී.ධනේෂ්වරන්ගෙන් විමසීමක් කළ අතර, ඔහු කියා සිටියේ අදාළ බෞද්ධ කොඩිය ඔසවා තිබූ වැට මායිම අයත් ඉඩම පොදු කටයුත්තක් සඳහා වෙන් කර තිබූ බැවින් තමන් අදාළ ඉඩම තුළ ඉදිකිරීම් නොකරන ලෙස එහි තාවකාලිකව පදිංචි වී සිටි පුද්ගලයාට දැනුම් දුන් බවයි.\nමෙම සිද්ධිය පිළිබඳව නැගෙනහිර පළාත් ආණ්ඩුකාර රෝහිත බෝගොල්ලාගමගෙන් කළ විමසීමකදී ඔහු කියා සිටියේ මෙවැනි සිද්ධියක් පිළිබඳව තමන්ට කිසිවෙකුත් දැනුම්දී නොමැති බවයි.",
       "URL": "https://www.hirunews.lk/180649/කුච්චවේලි-නිවෙස්-වැටක-බෞද්ධ-කොඩිය-ඉවත්කිරීමේ-සිද්ධියට-විරෝධය",
       "Category": "Local News",
       "Parent URL": "https://www.hirunews.lk/local-news.php?pageID=4133"
}