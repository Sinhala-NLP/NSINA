{
       "Source": "hirunews",
       "Timestamp": "Monday, 23 October 2017 - 14:02",
       "Headline": "සෆාරි ජීප් රථ හිමියන්ට අමාත්‍යාංශයෙන් ඇරයුමක්",
       "News Content": "තමන්ට පවතින ගැටළු සම්බන්ධයෙන් සාකච්ඡාවකට පැමිණෙන්නැයි තිරසර සංවර්ධන සහ වනජීවි අමාත්‍යාංශය විරෝධතාවයක නිරත වූ යාල සෆාරි ජීප් රථ හිමිකරුවන්ගෙන් ඉල්ලීමක් කරනවා.\nඑම අමාත්‍යාංශයේ ලේකම් ආර්. එම්. ඩී. බී. මීගස්මුල්ල මෙම ඉල්ලීම කරනු ලැබුවේ යාල ජාතික වනෝද්‍යානයට වාහන ඇතුළු කිරීම සීමා කිරීම සම්බන්ධයෙන් ජීප් රථ හිමිකරුවන් අද උදෑසන සිදුකළ විරෝධතාව පිළිබඳව හිරු ප්‍රවෘත්ති අංශය කළ විමසීමකදීයි.\nසංචාරකයන්ගේ පැමිණීමෙන් සතුන් හා පරිසර පද්ධතියට බලපෑම් එල්ලවීම හේතුවෙන් පසුගිය සැප්තැම්බර් මස 01 වනදා සිට නොවැම්බර් මස 01 වනදා දක්වා යාල ජාතික වනෝද්‍යානය වසා දමන බව විෂය භාර අමාත්‍යාංශය මීට පෙර නිවේදනය කළා.\nකෙසේ වෙතත් ඔවුන් පසුව ප්‍රකාශ කළේ අද සිට වනෝද්‍යානය දෙස් විදෙස් සංචාරකයන් සඳහා විවෘත කරන බවයි.\nමෙහිදී සතුන්ට සංචාරකයන්ගෙන් වන බලපෑම් අවම කර ගැනීම සඳහා වාහන ඇතුළු කිරීම සීමා කරන  බව එම අමාත්‍යාංශය ප්‍රකාශ කළා.\nඒ අනුව එක් සංචාරක කාල සීමාවකට පලටුපාන පිවිසුමෙන් වාහන 100ක්ද, කටගමුව පිවිසුමෙන් වාහන 50ක්ද වන ලෙස කාල සීමාවන් තුනක් සඳහා දිනකට වාහන 450ක් පමණක් ඇතුලත් කරන බවයි විෂය භාර අමාත්‍යාංශය නිකුත් කළ නිවේදනයේ දැක්වුණේ.\nඋදෑසන 6 සිට පෙරවරු 10 දක්වාත්, පෙරවරු 10 සිට පස්වරු 2 දක්වාත්, පස්වරු 2 සිට පස්වරු 6 දක්වාත් මෙම සංචාරක කාලසීමාවන් ක්‍රියාත්මකයි.\nමින් ඉදිරියට උදෑසන 5යි 30 සිට පෙරවරු 7 දක්වාත්, පෙවරු 9යි 30 සිට පෙරවරු 11 දක්වාත්, පස්වරු 1යි 30 සිට පස්වරු 3 දක්වාත් පමණක් බලපත්‍ර නිකුත් කරන බවද ඔවුන් නිකුත් කළ නිවේදනයේ දැක්වෙනවා.\nසංචාරක වාහන සඳහා පැමිණීමේදී ප්‍රමුඛතාවය අනුව ටෝකන් ලබාදීම සිදුකරන බවද එම අමාත්‍යාංශය තවදුරටත් සඳහන් කළා.\nකෙසේ වෙතත් අද සිට යාල වනෝද්‍යානය තුලට වාහන ඇතුළත් කිිරීමේදී විෂයභාර අමාත්‍යාංශය නිකුත් කර ඇති නව නීතිවලට එරෙහිව සෆාරී ජිප් රථ හිමියන් පිරිසක් අද උදෑසන වනෝද්‍යානයේ ප්‍රධාන පිවිසුම ඉදිරිපිට විරෝධතාවයක නිරත වුණා.\nඒ සඳහා සෆාරි ජීප් රථ හිමිකරුවන් 300ක් පමණ එක්ව සිටි බවයි එම ස්ථානයේ සිටි හිරු ප්‍රාදේශීය වාර්තාකරු සඳහන් කළේ.\nඔවුන් පසුව ජීප් රථ පෙළපාලියකින් තිස්සමහාරාම නගරයට පැමිණ එහිදීද විරෝධතාවයක නිරත වුණා.\nයාල වනෝද්‍යානය තුලට ඇතුළු වීමේදී සෆාරි ජීප් රථ හිමියන්ට පනවා ඇති නව කොන්දේසි සමඟ ඇතිව තිබෙන තත්ත්වය පිළිබඳව විමසීමට විෂයභාර අමාත්‍ය ගාමිණී ජයවික්‍රම පෙරේරා සම්බන්ධ කර ගැනීමට උත්සහ කර නමුත් එය ව්‍යර්ථ වූයේ ඔහු මේ වනවිට විදේශ ගතව සිටින බැවින්.\nකෙසේ වෙතත් මෙම ගැටළුව පිළිබඳව අදහස් දැක්වූ අමාත්‍යාංශ ලේකම් ආර්. එම්. ඩී. බී. මීගස්මුල්ල කියා සිටියේ මෙම නව කොන්දේසි මගින් සෆාරි ජීප් රථ හිමියන්ට කිසිදු අසාධාරණයක් සිදු නොවන බවයි.",
       "URL": "https://www.hirunews.lk/174200/සෆාරි-ජීප්-රථ-හිමියන්ට-අමාත්‍යාංශයෙන්-ඇරයුමක්",
       "Category": "Local News",
       "Parent URL": "https://www.hirunews.lk/local-news.php?pageID=4257"
}