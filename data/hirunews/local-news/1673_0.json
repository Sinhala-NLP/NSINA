{
       "Source": "hirunews",
       "Timestamp": "Thursday, 23 September 2021 - 20:53",
       "Headline": "සාගලට ඇමති ආරක්ෂාවක් කොහෙන්ද ? වඩිවේල් අසද්දී රනිල් වියරු වැටෙයි (වීඩියෝ)",
       "News Content": "ඊයේ පාර්ලිමේන්තුව තුළදී සමගි ජන බලවේගය පාර්ලිමේන්තු මන්ත්‍රි වඩිවේල් සුරේෂ් වරප්‍රසාද ප්‍රශ්නයක් මතු කරමින් තමන්ට ජීවිත තර්ජන ඇති බව සඳහන් කළා.\nතමන් ජාතික වෘත්තීය සමිති සම්මේලනයේ සභාපතිවරයා ලෙස කටයුතු කරන බවත් 2021 09 08 දින අංක 60 රාජගිරිය, ශ්‍රී ජයවර්ධනපුර මාවත පිහිටි තම කාර්යාලයේ ඉබි යතුරු බලහත්කාරයෙන් කඩා දමා කාර්යාලය තුළට මැර පිරිසක් පැමිණි බවත් මන්ත්‍රීවරයා මෙහිදී පාර්ලිමේන්තුව හමුවේ කියා සිටියා.\nයකඩ කූරු සහ පොලු රැගෙන පැමිණි මෙම පිරිස් අතර ඇමති ආරක්ෂක අංශයේ නිලධාරීන් සහ හිටපු මන්ත්‍රීවරුන් වන සාගල රත්නායක, නවීන් දිසානායක සහ රුවන් විජේවර්ධන ද සිටි බවයි පාර්ලිමේන්තු මන්ත්‍රීවරයා කියා සිටියේ.\nමොවුන් මෙලෙස ඇමති ආරක්ෂක අංශයේ නිලධාරීන් පිරිසක් ද සමග බලහත්කාරයෙන් සිය කාර්යාලයට ඇතුළු වූයේ කාගේ හයියක් බලයක් ඇතිව ද යන්න තමන්ට ගැටලුවක් බව ඔහු පැවසුවේ.\nතමන් මේ වන විට පාර්ලිමේන්තු මන්ත්‍රී ධූරයක් දරන බවත්, මෙලෙස බලහත්කාරයෙන් ඇතුළු වූ කිසිදු පුද්ගලයෙකු මේ වනවිට පාර්ලිමේන්තු මන්ත්‍රී ධුර නොදරන බවත්,  ඔවුන් සාමාන්‍ය පුරවැසියන් වන බවත් අවධාරණය කළ වඩිවේල් සුරේෂ් පාර්ලිමේන්තු මන්ත්‍රීවරයා ප්‍රශ්න කර සිටියේ මන්ත්‍රී ධූර අහිමි වූ පසුවත් සාගල රත්නායක, නවීන් දිසානායක, රුවන් විජේවර්ධන ආදීන්ට ඇමති ආරක්ෂක අංශයේ ආරක්ෂාව ලැබෙන්නේ කෙසේද යන්නයි.\nමෙලෙස ආයුධ සන්නද්ධව ඇමති ආරක්ෂක අංශයේ නිලධාරීන්ගේ ද ආරක්ෂාව ඇතිව සිය කාර්යාලයට බලහත්කාරයෙන් ඇතුළු වී තමන්ට තර්ජනය කිරීම සහ පහරදීමට උත්සාහ කිරීම සම්බන්ධයෙන් වහාම සොයා බලන ලෙසත් ඔහු මෙහිදී කතානායකවරයාගෙන් ඉල්ලා සිටියා.\nමෙම සිදුවීම් මාලාව හරහා මහජන නියෝජිතයකු වන තමන්හට ජීවිත තර්ජනයක් ඇති බව පැහැදිලිව අවබෝධ වන බවයි ඔහු අවධාරණය කළේ.\nමෙම පිරිස් අදාළ සිදුවීම වූ දිනයේ සිය කාර්යාලයට පැමිණ තමන්ගේ රාජකාරියට බාධා කරමින් තමන්ට අපහාස වන අයුරින් සහ බිය දැනෙන අයුරින් කටයුතු කරන්නට වූ බවත් ඔහු කියා සිටියා.\nඑදින ඇතිවූ සිද්ධිය සම්බන්ධයෙන් තමන් විසින් වැලිකඩ පොලීසියේ පැමිණිල්ලක් ගොනු කළ ද මේ දක්වා එම පැමිණිල්ල සම්බන්ධයෙන් ද කිසිදු විමර්ශනයක් සිදු නොකල බවටයි පාර්ලිමේන්තු මන්ත්‍රීවරයා චෝදනා කළේ.\nඉහත සිදුවීම හරහා පාර්ලිමේන්තු මන්ත්‍රීවරයෙකු ලෙස තමන්ගේ වරප්‍රසාද කඩවී ඇති බවට තමන් සිතන බැවින් මෙම කාරණය පාර්ලිමේන්තු වරප්‍රසාද කමිටුවට යොමුකර සාධාරණ පියවරක් ගැනීමට කටයුතු කරන ලෙස ඔහු කතානායකවරයාගෙන් වැඩිදුරටත් ඉල්ලා සිටියා.\nමෙම ප්‍රකාශයෙන් අනතුරුව නැගී සිටි එක්සත් ජාතික පක්ෂ නායක රනිල් වික්‍රමසිංහ සිදුවීමට අදාලළ කාරණාය මේ වන විට උසාවියේ විභාග වන බැවින් එය නීත්‍යානුකූලව විසඳෙන තුරු සිටිය යුතු බවට යෝජනා කළා.\nකෙසේ වෙතත් මෙහිදී සමගි ජන බලවේගය පාර්ලිමේන්තු මන්ත්‍රීවරුන් සිදුකළ බාධා කිරීම් හමුවේ රනිල් වික්‍රමසිංහ ප්‍රකෝපකාරී ව හැසිරෙමින් කතානායකවරයාට කියා සිටියේ මෙම පිස්සාට වාඩි වන ලෙසට දැනුම් දෙන ලෙසයි.\nමෙලෙස අවස්ථා දෙකකදී එක්සත් ජාතික පක්ෂ නායකයා මෙම පිස්සා හට වාඩි වන ලෙස දැනුම් දෙන්නයි කථානායකවරයාට කියා සිටියා.\nමෙම සිද්ධියත් සමග පාර්ලිමේන්තුවේ දැඩි උණුසුම් තත්ත්වයක් මතුවුණා.\nකෙසේ වෙතත් මෙහිදී අදහස් දැක්වූ පාර්ලිමේන්තු මන්ත්‍රී වඩිවේල් සුරේෂ් ගේ චෝදනාව වූයේ තමන් මතුකළ කාරණයට එක්සත් ජාතික පක්ෂ නායකයාට උත්තර බැඳීම සඳහා කිසිදු අයිතියක් නොමැති බවයි.",
       "URL": "https://www.hirunews.lk/283055/සාගලට-ඇමති-ආරක්ෂාවක්-කොහෙන්ද-වඩිවේල්-අසද්දී-රනිල්-වියරු-වැටෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1673"
}