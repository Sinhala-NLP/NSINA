{
       "Source": "hirunews",
       "Timestamp": "Monday, 14 June 2021 - 13:00",
       "Headline": "ආසාදිතයන්ගේ සුළු අඩුවීමක් - එක්තැන්ව සිටින වයස්ගත පුද්ගලයින්ට එන්නත් ලබාදීමට පළාත් සෞඛ්‍ය සේවා අධ්‍යක්ෂවරුන්ට උපදෙස් (වීඩියෝ)",
       "News Content": "ගතවූ දිනයේ වාර්තා වූ ආසාදිතයින් 2,361 දෙනා සමග මෙරට සමස්ත කොරෝනා ආසාදිතයින් සංඛ්‍යාව 223,638ක් දක්වා ඉහළ ගියා.\nවාර්තා වූ ආසාදිතයින්ගෙන් තිස් දෙදෙනෙකු විදෙස්ගතව සිට පැමිණි පුද්ගලයින් වන අතර සෙසු  2,329 දෙනා අලු‍ත් අවුරුදු කොරෝනා පොකුරේ ආසාදිතයින්.\nඑම ආසාදිතයින් අතරින් වැඩිම සංඛ්‍යාවක් ගම්පහ දිස්ත්‍රික්කයෙන් වාර්තා වී තිබෙනවා.\nඒ අනුව, එම දිස්ත්‍රික්කයෙන් හඳුනාගත් ආසාදිතයින් සංඛ්‍යාව 362 ක්.\nඑසේම, කොළඹ දිස්ත්‍රික්කයෙන් ආසාදිතයින් 338 දෙනෙකු සහ කළුතර දිස්ත්‍රික්කයෙන් ආසාදිතයින් 339 දෙනෙකු වාර්තා වන බවයි කොවිඩ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානය නිවේදනය කළේ.\nඊයේ දිනයේ රත්නපුර දිස්ත්‍රික්කයෙන් හඳුනාගත් ආසාදිතයින් සංඛ්‍යාව 332 ක්.\nකුරුණෑගල සහ මහනුවර දිස්ත්‍රික්කවලින් ආසාදිතයින් 100 ඉක්මවා වාර්තා වී තිබෙනවා.\nමේ අතර, මෙරටින් වාර්තා වන කොරෝනා ආසාදිතයින්ගේ සුළු අඩුවීමක් දක්නට ලැබෙන බව නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් ප්‍රකාශ කළා.\nඔහු වැඩිදුරටත් සඳහන් කළේ ජනගහනය අනුව ඉන්දියාව හා සැසඳීමේදී මෙරටින් දෛනිකව වාර්තාවන ආසාදිතයින් සංඛ්‍යාව ඉහළ අගයක් ගන්නා බවයි.\nමෙරට කොරෝනා මර්දන එන්නත්කරණ වැඩසටහන යටතේ ගෙවුණු දිනයේදී පළමු සහ දෙවැනි මාත්‍රා වශයෙන් ලබා දුන් එන්නත් මාත්‍රා ප්‍රමාණය 60,697ක්.\nසයිනොෆාම් එන්නතේ පළමු, දෙවැනි හා ස්පුට්නික් එන්නතේ දෙවැනි මාත්‍රා ලබාදීම අදත් එන්නත් කිරීමේ මධ්‍යස්ථාන කිහිපයකදී සිදුවනවා.\nසෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන කියා සිටියේ එක්තැන්ව නිවෙස්වල සිටින වයස්ගත පුද්ගලයින්ට එන්නත් ලබාදීම සම්බන්ධයෙන් පළාත් සෞඛ්‍ය සේවා අධ්‍යක්ෂවරුන්ට මේ වනවිටත් උපදෙස් ලබාදී ඇති බවයි.\nමේ අතර අද සිට දෛනිකව වාර්තා වන කොරෝනා ආසාදිත රෝගීන්ගේ මරණ පැය 24 ත්, පැය 48 ත් අතර කාලයක් තුළ වාර්තා කිරීමට කටයුතු කරන බව සෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන ප්‍රකාශ කළා.\nවසංගත රෝග විද්‍යා අංශය මගින් ඉදිරිපත් කරන කොරෝනා මරණ පිළිබඳ වාර්තා යාවත්කාලීන නොවන බවට පසුගිය කාලය සීමාව තුළ විවිධ පාර්ශව චෝදනා කළා.\nදෛනිකව සිදුවන මරණ නිවැරදිව වාර්තා නොකිරීමෙන් රට තුළ පවතින කොරෝනා තත්ත්වය පිළිබඳව නිවැරදි තීන්දු තීරණ ගත නොහැකි බවටයි ඔවුන් පෙන්වා දුන්නේ.\nමේ වනවිට මෙරටින් කොරෝනා ආසාදිත පුද්ගල මරණ 2,136 ක් වාර්තා වන අතර, ගෙවුණු දිනය තුලදී නව කොරෝනා මරණ තහවුරු කිරීමක් සෞඛ්‍ය අංශ විසින් සිදුකරනු ලැබුවේ නැහැ.\nකෙසේ වෙතත්, සෞඛ්‍ය සේවා අධ්‍යක්ෂ ජනරාල්වරයා කියා සිටියේ සිදුවන කොරෝනා ආසාදිත මරණ කඩිනමින් වාර්තා කිරීමට අදාළව ක්‍රමවේදයක් මේ වනවිට සකසා ඇති බවයි.\nමේ අතර, නිරෝධායන නීති උල්ලංඝනය කළ 1,198 දෙනෙකු ගතවූ පැය 24 දී පොලිසිය අත්අඩංගුවට ගෙන තිබෙනවා.\nපොලිසිය පැවසුවේ පළාත් සංචරණ සීමා උල්ලංගණය කරමින් පිවිසුනු රථවාහන 100ක්ද ගෙවුණු දිනයේදී හරවා යැවුණු බවයි.\nඑසේම, සංචරණ සීමා සහ නිරෝධායන නීති උල්ලංඝනය කරමින් මුදල් ඔට්ටුවට සූදු පිටියක් පැවැත් වූ 07 දෙනෙකු මොරටුමුල්ල පොලිසිය ඊයේ අත්අඩංගුවට ගෙන තිබෙනවා. ඉන් තුන් දෙනෙකු කාන්තාවන්.\nමේ අතර, ගෝලීය කොවිඩ් වසංගතය හේතුවෙන් රතු ලැයිස්තු ගතකර ඇති රටවල් රැසකට නව රැකියා බලපත්‍ර නිකුත් කිරීම බහරේනය තාවකාලිකව අත්හිටුවා ඇති අතර ඊට ශ්‍රී ලංකාවද ඇතුළත්.",
       "URL": "https://www.hirunews.lk/274264/ආසාදිතයන්ගේ-සුළු-අඩුවීමක්-එක්තැන්ව-සිටින-වයස්ගත-පුද්ගලයින්ට-එන්නත්-ලබාදීමට-පළාත්-සෞඛ්‍ය-සේවා-අධ්‍යක්ෂවරුන්ට-උපදෙස්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1885"
}