{
       "Source": "hirunews",
       "Timestamp": "Friday, 04 August 2023 - 6:37",
       "Headline": "තඹුත්තේගමදී මාරක අනතුරක් (වීඩියෝ)",
       "News Content": "තඹුත්තේගම - ඒරියාගම ප්‍රදේශයේදී අද අලුයම සිදුවූ රිය අනතුරකින් එකම පවුලේ හතරදෙනෙකු මියගොස් තවත් හතරදෙනෙකු තුවාල ලබා තිබෙනවා.\nකුරුණෑගල සිට අනුරාධපුරය දෙසට ධාවනය වූ ලොරි රථයක් වෙළඳසැලක් අසළ නැවැත්වීමට යාමේදී පසුපසින් පැමිණි වෑන් රථයක් එහි ගැටීමෙන් මෙම අනතුර සිදුව ඇති බවයි පොලිසිය සඳහන් කළේ.\nඑම අවස්ථාවේ බරපතල තුවාල ලැබූ වෑන් රථයේ සිටි අටදෙනෙකු තඹුත්තේගම රෝහලට ඇතුළත් කෙරුණු අතර, ඒ අතර සිටි පිරිමි පුද්ගලයින් දෙදෙනෙකු සහ කාන්තාවන් දෙදෙනෙකු මියගොස් තිබෙනවා.\nඔවුන් කහටගස්දිගිලිය ප්‍රදේශයේ පදිංචි එකම පවුලේ සාමාජිකයින් බවට අනාවරණ වී ඇති බවයි පොලිසිය සඳහන් කළේ.\nඅනතුරින් 55 හැවිරිදි පිරිමි පුද්ගලයෙකු, අවුරුදු 11 ක් සහ අවුරුදු 6 ක් වයසැති පිරිමි දරුවන් දෙදෙනෙකු මෙන්ම අටහැවිරිදි ගැහැණු දරුවෙකුද තුවාල ලැබුවා.\nවෑන් රථයේ රියදුරු අධික වේගයෙන් රිය ධාවනය කිරීම අනතුරට හේතුව බවයි පොලිසිය සඳහන් කළේ.",
       "URL": "https://www.hirunews.lk/343537/තඹුත්තේගමදී-මාරක-අනතුරක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=127"
}