{
       "Source": "hirunews",
       "Timestamp": "Wednesday, 02 March 2022 - 13:02",
       "Headline": "බෙලරූස් රාජ්‍යයේ ශ්‍රී ලාංකික සිසුන් වෙනුවෙන් ආරක්ෂිත පියවරක්",
       "News Content": "යුක්රේනය සහ රුසියාව අතර පවතින ගැටුම්කාරී තත්ත්වය හේතුවෙන් බෙලරූස් රාජ්‍යයේ උසස් අධ්‍යාපන කටයුතුවල නිරත වන ශ්‍රී ලාංකික සිසුන් වෙනුවෙන් ආරක්ෂිත පියවර ගන්නා ලෙසට අග්‍රාමාත්‍ය මහින්ද රාජපක්ෂ විදේශ අමාත්‍ය මහාචාර්ය ජී.එල්. පීරිස්ට සහ මොස්කව් හි පිහිටි ශ්‍රී ලංකා තානාපති කාර්යාලයට උපදෙස් ලබාදී තිබෙනවා.\nඒ, එහි විශ්වවිද්‍යාලවල සහ උසස් අධ්‍යාපන ආයතනවල ඉගෙනුම ලබන සිසුන් 1500කට ආසන්න පිරිසකගේ දෙමාපිය එකමුතුව අද පෙරවරුවේ අග්‍රාමාත්‍යවරයා හමුවී සිදු කළ ඉල්ලීමකට අනුවයි.\nඅදාළ විශ්වවිද්‍යාල සමඟ සාකච්ඡා කරමින් අධ්‍යයනය කටයුතු සති කිහිපයකට ප්‍රමාද කර ගැනීම සහ රුසියානු වීසා බලපත්‍ර ලබා ගනිමින් එම සිසුන් මෙරටට ගෙන්වා ගැනීම සඳහා අවශ්‍ය පහසුකම් සලසන ලෙසට අග්‍රාමාත්‍යවරයා එහි දී උපදෙස් දී තිබෙනවා.",
       "URL": "https://www.hirunews.lk/298458/බෙලරූස්-රාජ්‍යයේ-ශ්‍රී-ලාංකික-සිසුන්-වෙනුවෙන්-ආරක්ෂිත-පියවරක්",
       "Category": "Local News",
       "Parent URL": "https://www.hirunews.lk/local-news.php?pageID=1323"
}