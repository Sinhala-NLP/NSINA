{
       "Source": "hirunews",
       "Timestamp": "Wednesday, 08 May 2019 - 7:31",
       "Headline": "දිවයින පුරා අඛණ්ඩ මෙහෙයුම් තවදුරටත්",
       "News Content": "පාස්කු ඉරිදා එල්ල වු මරාගෙන මැරෙන බෝම්බ ප්‍රහාරයත් සමග දිවයින පුරා තවමත් අඛණ්ඩව සෝදිසි මෙහෙයුම් ක්‍රියාත්මකයි.\nඊයේ දිනයේ ද මෙහෙයුම්වලදී අවි ආයුධ ඇතුලු සන්නිවේදන උපකරණ සමග සැකකරුවන් අත්අඩංගුවට ගැනීම් සිදු කෙරුණා. පැලවත්ත ප්‍රදේශයේ උක් වගා භූමියක සඟවා තිබු වෝකි-ටෝකි යන්ත්‍ර 05ක්, ප්‍රභූ ආරක්ෂක ඇඳුම් කිහිපයක් සහ තවත් භාණ්ඩ කිහිපයක් සොයාගෙන තිබෙනවා.\nඒ, සීනි කර්මාන්තශාලාවේ මෙහෙයුම් නිලධාරි සුරද් ආමඩීන් ගේ නිවසේ සිට අත්අඩංගුවට ගත් පුද්ගලයෙකුගෙන් සිදුකරන ලද ප්‍රශ්ණ කිරිම් වලින් ලද තොරතුරුවලට අනුවයි.\nබුත්තල - පැලවත්ත සීනි කර්මාන්තශාලාවේ මෙහෙයුම් නිලධාරි සුරද් අහමඞ්, සේවකයින් 13 දෙනෙකු සමග රහස් සාකච්ජාවක පැවැත්වීම නිසා සෙසු සේවකයින් ඊට විරෝධය පළකිරිමත් සමඟ ඊයේ එම කර්මාන්තශාලාව තුළ දැඩි උණුසුම් තත්ත්වයක් ඇති වුණා.\nඑහිදි තත්ත්වය පාලනය කිරිමට බුත්තල පොලිසියේ නිලධාරින් පැමිණියත් එය ව්‍යර්ථ වු හෙයින් පොලිස් විශේෂ කාර්ය බළකායේ නිලධාරින් පැමිණ මෙහෙයුම් නිලධාරියා පිටතට ගෙන අත්අඩංගුවට ගැනීමට කටයුතු කළා.\nඅනතුරුව ඔහුගේ නිවස සෝදිසි කර එහි සිටි පුද්ගලයෙකු අත්අඩංගුවට ගැනීමට කටයුතු කර තිබුණා.\nමේ අතර ළඟම පාසල හොඳම පාසල ව්‍යාපෘතියේ සහකාර අධ්‍යක්ෂවරයෙකු අයි.එස්.ත්‍රස්ත සංවිධානයේ මතවාද සමාජ ජාල මාධ්‍ය ඔස්සේ ව්‍යාප්ත කිරීමේ චෝදනාව මත අත්අඩංගුවට ගෙන තිබෙනවා.\nනොරොච්චෝලේ පොලිසිය විසින් අත්අඩංගුවට ගත් මොහුගේ අමාත්‍යාංශය කාර්යාලය තුළ තිබී ලැප්ටොප් පරිඝණකයක් සහ ලිපි ගොනු කිහිපයක් ද තලංගම පොලිසීයේ අපරාධ අංශය සිය භාරයට ගනු ලැබුවා.\nඑමෙන්ම ශ්‍රී ලංකා මුස්ලිම් කොංග්‍රසය නියෝජනය කරන බස්නාහිර පළාත් සභාවේ හිටපු මන්ත්‍රී ශාෆි රහීම් පොලිස් විශේෂ කාර්ය බලකාය අත්අඩංගුවට ගත්තා.\nඔහුට අයත් මීගමුව පෙරියමුල්ලේ නිවස පරික්ෂා කිරීමේ දි දුරකථන මාර්ග ඇතුලු විවිධ සන්නිවේදන ජාලයන් අවහිර කරන උපකරණ 08ක් ද සොයාගෙන ඇති අතර, සැකකරු වැඩිදුර පරීක්ෂණ කටයුතු සදහා මීගමුව පොලිසියට භාරදී තිබෙනවා.",
       "URL": "https://www.hirunews.lk/215964/දිවයින-පුරා-අඛණ්ඩ-මෙහෙයුම්-තවදුරටත්",
       "Category": "Local News",
       "Parent URL": "https://www.hirunews.lk/local-news.php?pageID=3363"
}