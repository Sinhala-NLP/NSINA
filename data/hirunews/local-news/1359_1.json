{
       "Source": "hirunews",
       "Timestamp": "Sunday, 13 February 2022 - 13:09",
       "Headline": "එක්ස්ප්‍රස් පර්ල් පරිසර හානි ගණනයට කැන්ගරු දේශයෙන් නීති උපදෙස්",
       "News Content": "එක්ස්ප්‍රස් පර්ල් නෞකාව ගිනි ගැනීම හේතුවෙන් සිදු වු පරිසර හානිය නියමිත පරිදි ගණනය කිරිමට අවුරුදු තුනක පමණ කාලයක් ගත වනු ඇති බව වාර්තාවනවා.\nඔස්ට්‍රෙලියානු නීති විශේෂඥ කණ්ඩායම ඒ බව සඳහන් කළේ යැයි සමුද්‍රීය පරිසර ආරක්ෂණ අධිකාරියේ සභාපතිනි නීතිඥ දර්ශනී ලහදපුර ප්‍රකාශ කළා.\nඑක්ස්ප්‍රස් පර්ල් නෞකාවේ සිදු වු පරිසර හානිය ගණනය කිරිමට පත්කළ විද්වත් කමිටුවේ පළමු වාර්තාව අධ්‍යනය කිරීමෙන් පසු ඕස්ටේ්‍රලියානු නීති විශේෂඥ කණ්ඩායම මේ බව පවසා ඇත්තේ ඊයේ (12) පැවති වැඩමුළුවකදියි.\nමෙරට විද්වත් කමිටුව විසින් සකස් කළ අදාල වාර්තාව සම්බන්ධයෙන් තවදුරටත් අදහස් ලබාගැනීම සදහා එය ඔස්ට්‍රෙලියානු නීති විශේෂඥ කණ්ඩායම වෙත යොමුකර තිබුණා.\nඉන් පසුවයි ඒ පිළිබඳ වැඩිදුරට සාකච්ජා කිරිම සදහා මෙරට පරිසර හානිය ගණනය කරන විද්වත් කමිටුව සමග ඕස්ටේ්‍රලියානු නීති විශේෂඥ කණ්ඩායම මාර්ගගත ක්‍රමය ඔස්සේ ඊයේ මෙම වැඩමුළුව පවත්වා ඇත්තේ.\nඑක්ස්ප්‍රස් පර්ල් නෞකාව ගිනි ගැනීම හේතුවෙන් සිදු වු පරිසර හානියට අදාලව විදේශ රටවලින් ලැබීමට නියමිත රසායනාගාර වාර්තා අන්තර්ගත කර තව මාස කිහිපයක් ඇතුළත පරිපුර්ණ වාර්තාවක් සකස් කර නෞකාව හිමිකාර සමාගමට ලබාදිය යුතු බවයි එහිදි ඔස්ට්‍රෙලියානු නීති විශේෂඥ කණ්ඩායම මෙරට විද්වත් කමිටුව වෙත දැනුම් දී ඇත්තේ.",
       "URL": "https://www.hirunews.lk/296900/එක්ස්ප්‍රස්-පර්ල්-පරිසර-හානි-ගණනයට-කැන්ගරු-දේශයෙන්-නීති-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=1359"
}