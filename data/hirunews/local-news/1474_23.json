{
       "Source": "hirunews",
       "Timestamp": "Thursday, 23 December 2021 - 16:18",
       "Headline": "අග්‍රාමාත්‍යවරයා තිරුපති සංචාරයක",
       "News Content": "අග්‍රාමාත්‍ය මහින්ද රාජපක්ෂ ඉන්දියාවේ තිරුපති කෝවිල වෙත ගොස් තිබෙනවා.\nඅග්‍රාමාත්‍යවරයාට සමීප ආරංචි මාර්ග සඳහන් කළේ, ඔහු අද උදෑසන ඉන්දියාව බලා පිටත් ව ගිය බව යි.\nදකුණු ඉන්දියාවේ තමිල්නාඩුවේ පිහිටි තිරුපති කෝවිලේ පැවැත් වෙන විශේෂ පූජාවකට අග්‍රාමාත්‍යවරයා සහභාගි වීමට නියමිත අතර, එය නිල සංචාරයක් නො වන බවත් එම ආරංචි මාර්ග වැඩිදුරටත් සඳහන් කළා.\nතිරුපති වෙත පැමිණි ශ්‍රී ලංකා අග්‍රාමාත්‍යවරයා චිට්ටූර් දිස්ත්‍රික්කයේ ප්‍රධාන අමාත්‍ය කේ. නාරායන්ස්වාමි  ඇතුලු රාජ්‍ය නිලධාරීන් විසින් පිළිගත්  බවයි ඉන්දීය මාධ්‍ය වාර්තාවල දැක්වෙන්නේ.\nඅග්‍රාමාත්‍යවරයා හෙට පෙරවරුවේ තිරුපති කෝවිල වැඳපුදා ගැනීමට එක්වනු ඇතැයි ද ඉන්දීය මාධ්‍ය සඳහන් කළා.\nඑම වාර්තා පෙන්වා දෙන්නේ ශ්‍රී ලංකා අග්‍රාමාත්‍යවරයා පසුගිය 2020 වසරේ පෙබරවාරි මාසයේ ද තිරුපති කෝවිලේ පුද පුජාවලට එක්වූ බවයි.\nඑමෙන්ම ශ්‍රී ලංකාවේ බලයේ සිටින මෙන්ම හිටපු දේශපාලනඥයන් රැසක් වන්දනාවට එක්වන ස්ථානයක් ලෙසටයි තිරුපති කෝවිල ඉන්දීය පුවත් සේවා පෙන්වා දෙන්නේ.\nහිටපු අග්‍රාමාත්‍ය රනිල් වික්‍රමසිංහ ද නිරන්තරයෙන් එහි වන්දනාවට එක්වන බවයි එමගින් සඳහන් කර තිබෙනවා.",
       "URL": "https://www.hirunews.lk/291922/අග්‍රාමාත්‍යවරයා-තිරුපති-සංචාරයක",
       "Category": "Local News",
       "Parent URL": "https://www.hirunews.lk/local-news.php?pageID=1474"
}