{
       "Source": "hirunews",
       "Timestamp": "Friday, 05 May 2017 - 11:08",
       "Headline": "රාජ්‍ය ඇමති ෆවුසිට එරෙහි අල්ලස් නඩුව විභාගයට ගැනීමට දින නියම කෙරේ",
       "News Content": "රජයේ වාහනයක් අවභාවිත කළ බවට රාජ්‍ය අමාත්‍ය ඒ. එච්. එම්. ෆවුසිට එරෙහිව අල්ලස් කොමිසම කොළඹ ප්‍රධාන මහේස්ත්‍රාත් අධිකරණයේ ගොනුකර ඇති නඩුව විභාගයට ගැනීම සදහා අද දින නියම කෙරුණා.\nඒ මීට අදාළ නඩුව අද (05) කොළඹ ප්‍රධාන මහේස්ත්‍රාත් ලාල් රණසිංහ බණ්ඩාර හමුවේ අද කැදවූ අවස්ථාවේදීයි.\nවිත්තිකරු වෙනුවෙන් පෙනී සිටි ජනාධිපති නීතිඥ ෂවේන්ද්‍ර ප්‍රනාන්දු පසුගිය නඩු වාරයේදී මූලික විරෝධතා ඉදිරිපත් කරමින් කියා සිටියේ තම සේවාදායකයාට එරෙහිව චෝදනා ගොනු කර ඇත්තේ් නීතියේ මූලික ප්‍රතිපාදනවලට පටහැනිව බවයි.\nතොරතුරු දැන ගැනීමේ පණත සම්මත වී තිබියදී තම සේවාදායකයාට එරෙහිව කර ඇති පැමිණිල්ල සම්බන්ධයෙන් විස්තර පැමිණිල්ලේ නීතිඥවරයා ලබාදී නොමැති බවද ඔහු ප්‍රකාශ කළා.\nඒ අනුව විත්තියේ නීතිඥවරයාගේ මූලික විරෝධතා අද දිනයේ ප්‍රතික්ෂේප කළ ප්‍රධාන මහේස්ත්‍රාත්වරයා මෙම නඩුව ජුලි මස 24 වනදා විභාගයට දින නියම කර තිබෙනවා.\n2012 වසරේදී ආපදා කළමණාකරණ අමාත්‍යාංශයට නෙදර්ලන්තය විසින් ලබාදී තිබූ රුපියල් කෝටි 02ක වටිනාකමකින් යුත් වාහනයක් එවකට විෂය භාර අමාත්‍යවරයාට සිටි විත්තිකරු විසින් පෞද්ගලික පරිහරණයට යොදා ගෙන රුපියල් දස ලක්ෂයක් රජයට පාඩු කළ බව පවසමින් මෙම නඩුව ගොනු කර තිබුණා.",
       "URL": "https://www.hirunews.lk/160648/රාජ්‍ය-ඇමති-ෆවුසිට-එරෙහි-අල්ලස්-නඩුව-විභාගයට-ගැනීමට-දින-නියම-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=4532"
}