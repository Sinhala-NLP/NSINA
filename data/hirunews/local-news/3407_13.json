{
       "Source": "hirunews",
       "Timestamp": "Friday, 12 April 2019 - 7:14",
       "Headline": "කළුතර පානීය ජල ගැටළුව උග්‍ර වෙයි - දෙලක්ෂයකට පීඩා",
       "News Content": "කළු ගඟට ලවණ ජලය මිශ්‍ර වීම හේතුවෙන් කළුතර දිස්ත්‍රික්කයේ පුද්ගලයන් දෙලක්ෂ 81,236 කට පානීය ජලය ලබාදීමේදී ගැටළු මතු වී ඇතැයි ආපදා කළමනාකරණ මධ්‍යස්ථානය ප්‍රකාශ කළා.\nජලසම්පාදන මණ්ඩලයද මීට පෙර ප්‍රකාශ කළේ කළුතර - කෙත්හේන ජල පවිත්‍රාගාරය මගින් බෙදාහරින ජලය පානය කිරීම සඳහා නිර්දේශ නොකරන බවයි.\nමේ දිනවල පවතින වියලි කාලගුණයත් සමඟ කළු ගෙඟ් ජල මට්ටම පහත බැසීමෙන් මෙලෙස ලවණ ජලය මිශ්‍රවී ඇති අතර, පවතින අවශ්‍යතාව සළකා බලා කෙත්හේන පවිත්‍රාගාරයෙන් අඛන්ඩව ජලය නිකුත් කෙරෙනවා.\nකෙසේ වෙතත්, ස්නානය සහ සේදීම් කටයුතුවලට එම ජලය යෝග්‍ය වුවත් පානය කිරීම සඳහා සුදුසු නොවන බවයි ජලසම්පාදන මණ්ඩලය ප්‍රකාශ කළේ.\nකෙත්හේන පවිත්‍රාගාරයෙන් ජලය බෙදාහැරෙන දොඩංගොඩ, කළුතර, බේරුවල සහ පානදුර ප්‍රාදේශීය ලේකම් කොට්ඨාශවල ජනතාවට බවුසර් යොදා ගනිමින් පානීය ජලය සපයන බවයි කළුතර දිස්ත්‍රික් ආපදා කළමනාකරණ ඒකකයේ සහකාර අධ්‍යක්ෂ කර්නල් සුජිත් කුලසේකර සඳහන් කළා.\nමේ අතර, පවතින වියළි කාලගුණ තත්ත්වය හේතුවෙන් වැඩිම පවුල් සංඛ්‍යාවක් පීඩාවට පත්ව ඇත්තේ අම්පාර සහ මන්නාරම දිස්ත්‍රික්කවලයි.\nආපදා කළමනාකරණ අමාත්‍යාංශය සඳහන් කළේ එම පවුල් සඳහා පානීය ජලය ලබාදීමට කඩිනම් පියවර ගන්නා ලෙස අදාළ අංශ වෙත මේ වනවිටත් දැනුම් දී ඇති බවයි.\nමින් ඉදිරියට ඇතිවන සෑම ආපදා තත්ත්වයකදීම පීඩාවට පත්වූවන් සඳහා සතියක් තුළ වන්දි ප්‍රදානය කර අවසන් කිරීමට තීරණය කර ඇති බවද එම අමාත්‍යාංශය නිකුත් කළ නිවේදනයේ සඳහන්.",
       "URL": "https://www.hirunews.lk/214306/කළුතර-පානීය-ජල-ගැටළුව-උග්‍ර-වෙයි-දෙලක්ෂයකට-පීඩා",
       "Category": "Local News",
       "Parent URL": "https://www.hirunews.lk/local-news.php?pageID=3407"
}