{
       "Source": "hirunews",
       "Timestamp": "Friday, 18 September 2020 - 14:51",
       "Headline": "රස බොජුන් හල් වැසී යන ලකුණු (ඡායාරූප)",
       "News Content": "පසුගිය යහපාලන රජය සමයේ හදබිම අධිකාරිය යටතේ ඇති කරන ලද රස බොජුන් අලෙවිසැල් වැසීයාමේ අවදානමකට ලක්වීම හේතුවෙන් එම අලෙවිසැල්වලට සේවා සහ භාණ්ඩ සපයා ජීවිකාව කරගෙන යන විශාල පිරිසක් අසරණ තත්ත්වයට පත්ව ඇති බව වාර්තා වනවා.\nගන්නෝරුව සහ වැලිගම ඇතුළු ප්‍රදේශ කිහිපයක ඇති කළ රස බොජුන්හල්වලින් විශාල පිරිසක් ජීවිකාව කරගෙන ගිය අතර පාරිභෝගිකයන්ගේ කැමැත්ත පරිදි එම අවස්ථාවේදීම කෑම පිළියෙල කර දෙමින් පාරිභෝගික සිත් දිනා ගැනීමට හැකියාව ලැබුණා.\nකෙසේ වෙතත් හදබිම අධිකාරිය යටතේ පැවති රස බොජුන්හල් සීමාසහිත හදබිම සමූපකාර සමිතිය නමින් ආයතනයක් පිහිටුවා 2019 ජනවාරි 24 වනදා සිට 2024 ජනවාරි 24 වනදා දක්වා පවත්වාගෙන යාමට ගිවිසුමක් යටතේ අවසර ලබා දී තිබුණා.\nඑසේ වුවද වැලිගම සහ ගන්නොරුව රසබොජුන් අලෙවිසැල්වල ජල සැපයුම සහ විදුලි සැපයුම විසන්ධි කිරීමට කටයුතු කර ඇති අතර ඒ හේතුවෙන් තමන් දැඩි අපහසුතාවයට පත්ව සිටින බවයි එම අලෙවිසැල්වලට භාණ්ඩ හා සේවා සපයන පුද්ගලයන් කියා සිටියේ.\nඡායාරූප - වැලිගම, තරංග ගුණරත්න",
       "URL": "https://www.hirunews.lk/250524/රස-බොජුන්-හල්-වැසී-යන-ලකුණු-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=2446"
}