{
       "Source": "hirunews",
       "Timestamp": "Wednesday, 24 November 2021 - 8:01",
       "Headline": "කඩුගන්නාව කඩිනමින් යථා තත්ත්වයට පත් කරන ලෙස ඇමති ජොන්ස්ටන්ගෙන් උපදෙස්",
       "News Content": "කොළඹ - මහනුවර ප්‍රධාන මාර්ගයේ නායයෑමේ අවදානමට ලක්ව ඇති කඩුගන්නාව ප්‍රදේශය යථා තත්ත්වයට පත් කර වෙළඳසැල් නැවත ඉදිකිරීමට කඩිනමින් පියවර ගන්නා ලෙස මහාමාර්ග අමාත්‍ය ජොන්ස්ටන් ප්‍රනාන්දු අදාළ අංශවලට උපදෙස් ලබා දී තිබෙනවා.\nඒ, මෙම මාර්ගය සම්බන්ධයෙන් පාර්ලිමේන්තුවේ ඊයේ (23) පැවති විශේෂ රැස්වීමකදියි.\nනායගිය ස්ථානයේ ස්ථායිතාව ආරක්ෂා කරගැනීම සඳහා සුදුසු ආධාරක ව්‍යුහ සහ කාණු පද්ධතියක් තුළින් ප්‍රධාන මාර්ගයේ බෝක්කු හරහා ජලය පහළ බෑවුමට විධිමත්ව බැහැර කිරීමට මෙහිදී උපදෙස් ලබාදුන් බව සඳහන්.\nඑමෙන්ම මාර්ගය මංතීරු තුනක් සහිතව සහ බෑවුම දෙසට වන්නට මීටර 3ක් පළල තීරුවක් නැරඹුම් ස්ථානයක් ලෙස සංවර්ධනය කිරීමට ද මෙහිදී තීරණය වී ඇති බවයි පාර්ලිමේන්තුවේ සන්නිවේදන දෙපාර්තමේන්තුව නිවේදනය කළේ.\nසුදුසු මූල පද්ධතියක් සහිත ශාඛ හඳුන්වාදීම තුළින් බෑවුමේ ස්ථායිතාව වර්ධනය කිරීමට ද, මාර්ගය හා පිහිටි ගල් පර්වතය අතර කොටස පරිසර සංරක්ෂිත ප්‍රදේශයක් ලෙස සංවර්ධනය කිරීමටද මෙම සාකච්ඡාවේදී උපදෙස් ලබා දී තිබෙනවා.\nපසුගියදා පැවති අයහපත් කාලගුණ තත්වයත් සමග පහල කඩුගන්නාව ප්‍රදේශයේ නායයෑමේ අවදානම හේතුවෙන් නොවැම්බර් 10 වනදා රාත්‍රී 10 සිට සතියක් මාර්ගය වසා දැමීමටයි පියවර ගැනුණේ.",
       "URL": "https://www.hirunews.lk/288974/කඩුගන්නාව-කඩිනමින්-යථා-තත්ත්වයට-පත්-කරන-ලෙස-ඇමති-ජොන්ස්ටන්ගෙන්-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=1542"
}