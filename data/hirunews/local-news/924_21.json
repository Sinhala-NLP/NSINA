{
       "Source": "hirunews",
       "Timestamp": "Sunday, 21 August 2022 - 12:58",
       "Headline": "කෘෂිකර්මාන්තය යළි ගොඩනැංවීම සඳහා උපරිම සහයෝගය දෙන බව ජනපති කියයි (වීඩියෝ)",
       "News Content": "එළඹෙන මහ කන්නයේ සිට කෘෂිකර්මාන්තය යළි ගොඩනැංවීම සඳහා උපරිම සහයෝගය ලබාදෙන බව ජනාධිපති රනිල් වික්‍රමසිංහ පවසනවා.\nඔහු මේ බව ප්‍රකාශ කළේ අද පෙරවරුවේ මිහින්තලය රජමහා විහාරස්ථානය වෙත පැමිණ ආගමික වතාවත්වල නිරත වීමෙන් අනතුරුව පැමිණ සිටි බැතිමතුන් සමඟ සුහද පිළිසඳරක නිරතවූ අවස්ථාවේදියි.\nඑමෙන්ම ජනාධිපති රනිල් වික්‍රමසිංහගේ ප්‍රධානත්වයෙන් අනුරාධපුර දිස්ත්‍රික් සංවර්ධන කටයුතු පිළිබඳ සාකච්ඡාවක් පැවැත්වුණා.\nමේ අතර ඊයේ පස්වරුවේ ජනාධිපතිවරයා අනුරාධපුර සම්බුද්ධ ජයන්ති මහා විහාරය වෙත ගොස් විහාරාධිපති ආචාර්ය පූජ්‍ය නුගේතැන්නේ පඤ්ඤානන්ද හිමියන්ද බැහැදැක කෙටි පිළිසඳරකද නිරතවුණා.\nඑමෙන්ම ජනාධිපති රනිල් වික්‍රමසිංහ ජේතවනාරාමයට පැමිණ ආගමික වතාවත්වල නිරතවුණා.\nපසුව ජනාධිපතිවරයා ඉසුරුමුණි විහාරස්ථානය වෙත පැමිණ විහාරාධිපති ආචාර්ය පූජ්‍ය මතව සුමංගල නාහිමියන් බැහැදැක ආශිර්වාද ලබාගත්තා.\nඑහිදී ඉසුරුමුණිය පුදබිම වෙත පැමිණ සිටි දෙස් විදෙස් බැතිමතුන් සමඟ ජනාධිපතිවරයා සුහද කථාබහකද නිරතවුණා.\nඅනුරාධපුර ශ්‍රී සාරානන්ද මහ පිරිවෙන වෙත පැමිණි ජනාධිපතිවරයා පූජ්‍ය අටබාගේ විමලඤාණ හිමියන් බැහැදැක ආශිර්වාද ලබාගත්තේ ඉන් අනතුරුවයි.",
       "URL": "https://www.hirunews.lk/313351/කෘෂිකර්මාන්තය-යළි-ගොඩනැංවීම-සඳහා-උපරිම-සහයෝගය-දෙන-බව-ජනපති-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=924"
}