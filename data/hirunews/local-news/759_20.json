{
       "Source": "hirunews",
       "Timestamp": "Thursday, 03 November 2022 - 13:03",
       "Headline": "ජනපතිගෙන් කථානායකට සිහිකැඳවීමක් (වීඩියෝ)",
       "News Content": "දිගුකාලීන ක්‍රමික වෙනස්කම් ඇතිකිරීමේ යෝජනා ක්‍රියාත්මක කිරීමේ දී පාර්ලිමේන්තුව ප්‍රමාද බවට ජනපති විසින් කථානායකට සිහිකැඳවීමක් සිදු කර තිබෙනවා.\nපාර්ලිමේන්තුවේ පක්ෂ නායකයන් සමඟ සාකච්ඡා කිරීමෙන් අනතුරු ව මෙරට දිගුකාලීන ක්‍රමික වෙනස්කම් (Far Reaching Systematic Changes) ඇති කිරීමේ අරමුණින් ඉදිරිපත් කළ යෝජනා ක්‍රියාත්මක කිරීමේ දී සතුටුදායක ප්‍රගතියක් ලබා ගැනීමට නො හැකි වී ඇති බව පෙන්වාදෙමිනු යි ජනාධිපති රනිල් වික්‍රමසිංහ විසින් කථානායක මහින්ද යාපා අබේවර්ධනට මෙම ලිපිය යොමු කර ඇත්තේ.\nජනාධිපතිවරයා විසින් අද (03) සිදු කර ඇති මෙම ලිඛිත දැනුම් දීමෙන් පෙන්වා දී තිබෙන්නේ, අදාළ යෝජනා අතුරින් මෙතෙක් ක්‍රියාත්මක කර ඇත්තේ ජාතික සභාව පිහිටුවීම පමණක් බව යි.\nමෙරට දිගුකාලීන ක්‍රමික වෙනස්කම් ඇති කිරීමේ අරමුණින් ඉදිරිපත් කළ යෝජනා අතර වන බැංකු කටයුතු සහ මූල්‍ය සේවා පිළිබඳ කාරක සභාව (Committee on Banking and Financial Services) ආර්ථිකය ස්ථායිකරණය පිළිබද කාරක සභාව (Committee on Economic Stabilization) සහ ක්‍රම සහ විධි පිළිබඳ කාරක සභාව (Committee on Ways and Means) යනුවෙන් වූ රාජ්‍ය මූල්‍ය සහ මූල්‍ය සේවා පිළිබඳ කාරක සභා පත්කිරීමට යෝජනා වුවත් එය මෙතෙක් සිදුව නැති බව ජනාධිපතිවරයා විසින් කථානායකවරයා යොමු කළ ලිපියේ සඳහන්.\nඑසේම ආංශික කාරක සභා සඳහා තරුණ නියෝජිතයින් පස් දෙනෙකු පත් කිරීමට හා පාර්ලිමේන්තු අය වැය කාර්යාලය පිහිටුවීමට ඉදිරිපත් කළ යෝජනා ද ක්‍රියාත්මක ව නැති බව එම ලිපියේ සඳහන් බව වාර්තා වනවා.\nපාර්ලිමේන්තු ආංශික කාරක සභා 17ක් පිහිටුවිය යුතු වුවත් මෙතෙක් ඒ සඳහා සභාපතිවරු පත් කර නොමැති අතර, ආංශික කාරක සභා සඳහා පත් කළ යුතු තරුණ නියෝජිතයන් තෝරා ගනු ලබන ආකාරය හා ඔවුන්ගේ සුදුසුකම් සම්බන්ධයෙන් නිර්ණායක සකස් කිරීම සිදු ව නැති බව ද ජනාධිපතිවරයා පෙන්වා දී තිබෙනවා.\nලබන වසරේ අය වැය ක්‍රියාත්මක වන විට මෙම යෝජනා ක්‍රියාත්මක කළ හැකි අතර, එමඟින් රජය අපේක්ෂා කරන පද්ධතිමය වෙනස (System Change) ඉතා ඉක්මණින් ළඟා කර ගැනීමට හැකි වනු ඇති බව ද ජනාධිපති රනිල් වික්‍රමසිංහ ලිපිය මඟින් විශ්වාසය පළ කරනවා.\nපාර්ලිමේන්තු අය වැය කාර්යාලය සඳහා වූ නීති කෙටුම්පත ද මේ වන විට අමාත්‍ය මණ්ඩලය විසින් අනුමත කර ඇති අතර, ඒ පිළිබඳ පක්ෂ නායකයන් සමඟ සාකච්ඡා කර නීතිපති සහතික කිරීමෙන් අනතුරු ව පාර්ලිමේන්තුවට ඉදිරිපත් කිරීමට අදහස් කරන බව එම ලිපියෙන් වැඩිදුරටත් පෙන්වා දී ඇති ජනාධිපතිවරයා මේ කරුණු සම්බන්ධයෙන් විශේෂ අවධානයක් යොමු කරන ලෙස ද කථානායකවරයාට දැනුම් දී ඇති බව සඳහන්.",
       "URL": "https://www.hirunews.lk/319527/ජනපතිගෙන්-කථානායකට-සිහිකැඳවීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=759"
}