{
       "Source": "hirunews",
       "Timestamp": "Tuesday, 13 October 2020 - 8:38",
       "Headline": "කොරෝනා වැළැක්වීමේ සදාචාරාත්මක නොවන පියවරක් ගැන, ලෝක සෞඛ්‍ය සංවිධානයෙන් ප්‍රකාශයක්",
       "News Content": "ජනගහනයෙන් විශාල කොටසකට කොරෝනා වෛරසය ආසාදනය වීමට ඉඩ හැර ඊට එරෙහිව සමාජය තුළින් ප්‍රතිශක්තියක් ගොඩනැගීමේ උපක්‍රමය සදාචාරාත්මක නොවන බව ලෝක සෞඛ්‍ය සංවිධානය පවසනවා.\nඑහි ප්‍රධානී ටෙඩ්‍රොස් ඇඩනම් ගෙබිරයේසස් ජිනිවා නුවර ඊයේ පැවති මාධ්‍ය හමුවේදී ප්‍රකාශ කළේ ගාල් ප්‍රතිශක්තිය (herd immunity) ලෙස හැදින්විය හැකි එම උපක්‍රමය භාවිත කිරීම ජනතාව අනවශ්‍ය පීඩාවකට ලක් කරන අතර, ඇතැම් විට ඔවුන්ට මරණය උදාකරන බවයි.\nලොව කොරෝනා වෛරස් ආසාදිතයන්ගේ සංඛ්‍යාව මේ වන විට තුන් කෝටි 80 ලක්ෂය ඉක්මවා ඇති අතර මරණ සංඛ්‍යාව දස ලක්ෂ 85,000කට අධිකයි.\nඉන් ආසාදිතයන් 80 ලක්ෂයකට වැඩි පිරිසක් සහ මරණ දෙලක්ෂ 20,000කට වැඩි සංඛ්‍යාවක් වාර්තා වන්නේ ඇමරිකා එක්සත් ජනපදයෙන්.\nමේ නිසා ඇමරිකාවේ කොරෝනා වෛරසය මර්දනය සඳහා ට්‍රම්ප් පරිපාලනය විසින් ගාල් ප්‍රතිශක්තිකරණය (herd immunity) යොදා ගන්නා බවට චෝදනා එල්ල වනවා.\nඑය ඇමරිකානුවන්ට මරණීය තත්ත්වයක් උදාකරන බව ඇතැම් විද්‍යාඥයන්ගේ අදහසයි.\nලෝක සෞඛ්‍ය සංවිධානයේ ප්‍රධානියා ඊයේ පැවති මාධ්‍ය හමුවේදී වැඩිදුරටත් සඳහන් කළේ ඉතිහාසයේ කවදාක හෝ එලෙස වෛරසයකට එරෙහි ප්‍රතිශක්තිය ගොඩනැගීම සඳහා මෙම උපක්‍රමය භාවිත කර නොමැති බවයි.",
       "URL": "https://www.hirunews.lk/252431/කොරෝනා-වැළැක්වීමේ-සදාචාරාත්මක-නොවන-පියවරක්-ගැන-ලෝක-සෞඛ්‍ය-සංවිධානයෙන්-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=2393"
}