{
       "Source": "hirunews",
       "Timestamp": "Sunday, 28 August 2022 - 14:56",
       "Headline": "වනාතවිල්ලුව ආක්‍රමණය කළ සද්දන්තයින් - වනඅලි පහරින් දැරියකුත් මරුට (වීඩියෝ)",
       "News Content": "ගම් වදින වනඅලි හේතුවෙන් ජන ජීවිතයට එල්ලවන පීඩාවන් පිළිබඳ සතියකට වරක් හෝ වාර්ථා කරන්නට අපට සිදුව තිබෙනවා.\nමෙම ගැටලුව සම්බන්ධයෙන් අප වීණා වයන්නේ බිහිරි අලින්ටද, නැත්නම් බිහිරි සේ සිටින බලධාරීන්ටදැයි අපටත් තිබෙන්නේ ගැටළුවක්.\nවනාතවිල්ලුව නගරය ආක්‍රමණය කළ වන අලින්ගේ ප්‍රහාරයකට ලක්වූ පුද්ගලයෙක් අනූනවයෙන් සිය ජීවිතය බේරා ගත් පුවතක් අපට වාර්තා\nවන්නේත් එවන් පසුබිමකයි.\nමේ මිනිස්සු, මේ සටන් කරන්නේ තමන්ගේ ජීවිතය බේරාගැනීම වෙනුවෙන්.\nබැලූ බැල්මට වනඅලි නැරඹීම සඳහා පැමිණි පිරිසක් වන අලි ප්‍රහාරයකට ගොදුරුවූවාක් මෙන් පෙනුණත් මේ සිදුවීම ඊට හාත්පසින්ම වෙනස්.\nමෙම සිදුවීම වාර්තා වෙන්නේ වනාතවිල්ලුව, ඉස්මයිල්පුරම් නගරයෙන්.\nපසුගියදා තබ්බෝව අභය භූමියේ සැරිසරන වන අලි තිදෙනෙකු වනාතවිල්ලුව නගරය ආක්‍රමණය කර තිබුණා.\nඑහිදී තමන් වෙහෙස මහන්සියෙන් වගා කරගත් දෑ වන අලින්ගේ ග්‍රහණයට නතු වීම වැළැක්වීමටයි මේ පිරිස උත්සහ ගන්නේ.\nඑම උත්සහය අතරතුර මෙම තරුණයා වන අලියෙකුගේ ප්‍රහාරයට ලක්ව තිබෙනවා.\nතබ්බෝව රක්ෂිතයේ සිටින මෙම වන අලි තිදෙනා දින කිහිපයක් තිස්සේම වනාතවිල්ලුව ප්‍රදේශයේ ගම් නියම්ගම් පුරා ඇවිදිමින් භව භෝග මෙන්ම\nනිවාසවලට ද හානි කර තිබුණා.\nමෙලෙස වන අලි රංචු පිටින් ඉවක් බවක් නොමැතිව නගරය වෙත පැමිණෙන්නේ රජය විසින් රක්ෂිත මායිමේ ඉදිකර ඇති අලි වැට අක්‍රියව පැවතීම හේතුවෙන්.\nගම් වැදුණු වන අලි තිදෙනාගෙන් දෙදෙනෙකු පලවා හැරීමට ප්‍රදේශවාසීන් සමත් වුවත් එක් අලියෙකු තවමත් නගරයේ රැඳී සිටිනවා.\nමේ, වන අලි හේතුවෙන් සිදුවූ හද කම්පා කරවන තවත් සිදුවීමක්.\nමෙම සිදුවීම වාර්තා වන්නේ හසලක පහේ ඇල ,ගඟේ යාය ප්‍රදේශයෙන්.\nඅද මේ විදියට නිසොල්මනේ සිටින්නේ මීට දින 14කට ඉහතදී මියගිය තම එකම සොහොයුරා වෙනුවෙන් සකස්කරගත් දානය විහාරස්ථානය වෙත රැගෙන යමින් සිටි අනුත්තරා.\nකීනපැලැස්ස විද්‍යාලයෙන් මෙවර අ.පො.ස සාමාන්‍ය පෙළ විභාගය සඳහා පෙනී සිටි අනුත්තරා හෙට දිනයේ ප්‍රායෝගික පරීක්ෂණයට මුහුණ දීමට සූදානමින් සිටියා.\nනමුත් නොසිතූ අවස්ථාවක වන අලින්ගේ ගොදුරක් බවට පත් වුණු අනුත්තරා අවාසනාවන්ත ලෙස ජීවිතයෙන් සමුගත්තා.\nඅනුත්තරාගේ අම්මටයි තාත්තටයි මීට දින 14කට පෙර තම එකම පිරිමි දරුවා අහිමි වුණේ අසනීප තත්ත්වයක් හේතුවෙන්.\nඉන් පසුව මේ අම්මයි තාත්තයි තමන්ට හිමි එකම වස්තුව වුණු අනුත්තරාව ඇහැක් වගේ බලාගන්න ඇති.\nඒත් ඒ මව්පියන්ගේ හීන, බලාපොරොත්තු සුනු විසුණු කරමින් අනුත්තරාවත් වන අලි අරන් ගියා.\nවන අලි ගම්වදිමින් මිනිස් ජීවිතවලට කරන හානිය පිළිබඳව නිරන්තරයෙන් අප වාර්තා කළද මෙතෙක් කිසිඳු විසඳුමක් ලබා දෙන්නට බළධාරීන් සමත්වී නැහැ.\nමෙවැනි සිදුවීම් ඉදිරියටත් ,නැවත නැවතත් වාර්ථා කරන්නට සිදුවන්නේ අප වීණා වයන්නේ බිහිරි අලින්ටද නොඑසේනම් බිහිරි සේ සිටිනා බලධාරීන්ටද යන්න ප්‍රශ්නාර්ථයක් මතු කරමින්.",
       "URL": "https://www.hirunews.lk/313960/වනාතවිල්ලුව-ආක්‍රමණය-කළ-සද්දන්තයින්-වනඅලි-පහරින්-දැරියකුත්-මරුට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=907"
}