{
       "Source": "hirunews",
       "Timestamp": "Friday, 27 August 2021 - 7:47",
       "Headline": "දැඩිසත්කාර රෝගීන් සඳහා පහසුවෙන් චලනය කළ හැකි ආසනයක් නිර්මාණය කෙරෙයි",
       "News Content": "දැඩිසත්කාර ඒකකවල ප්‍රතිකාර ලබන අසාධ්‍ය රෝගීන් ආරක්ෂිත ව සංචරණය කරවීම සහ චලනය කිරීම සඳහා වැදගත් වන ඇඳක් බවට පත් කළ හැකි ආසනයක් මොනරාගල රෝහලේ විශේෂඥ වෛද්‍යවරයෙකු විසින් හඳුන්වා දී තිබෙනවා.\nනව තාක්ෂණික ක්‍රමෝපායන් භාවිතා කරමින් සකසා ඇති මෙම අසුන තුළ කිලෝ ග්‍රෑම් 100ක් දක්වා වූ ස්කන්ධයක් සහිත ඕනෑ ම රෝගියෙකු සෞඛ්‍යාරක්ෂිත ව එහා මෙහා ගෙන යාමට හැකියි.\nඑය නිර්මාණය කිරීමට මුල් වී ඇත්තේ මොණරාගල රෝහලේ විශේෂඥ නිර්වින්දන වෛද්‍ය රනිත ජයසුන්දර යි.\nමෙම නව නිර්මාණය සඳහා හිමිකම් දැරීමට පේට්න් බලපත්‍ර ලබා ගැනීමට අදාළ කටයුතු මේ වනවිට ආරම්භ කර තිබෙනවා.\nමෙරට රෝහල් පද්ධතියේ දැඩිසත්කාර ඒකක තුළ, මෙම ඇඳක් බවට පත් කළ හැකි ආසනය භාවිත කිරීමට සෞඛ්‍ය ආමාත්‍යාංශයේ අනුමැතිය ලබා ගැනීම සඳහා වන කටයුතු ද ඉදිරියේ දී සිදු කිරීමට නියමිත යි.",
       "URL": "https://www.hirunews.lk/280692/දැඩිසත්කාර-රෝගීන්-සඳහා-පහසුවෙන්-චලනය-කළ-හැකි-ආසනයක්-නිර්මාණය-කෙරෙයි",
       "Category": "Local News",
       "Parent URL": "https://www.hirunews.lk/local-news.php?pageID=1728"
}