{
       "Source": "hirunews",
       "Timestamp": "Tuesday, 08 February 2022 - 14:17",
       "Headline": "පස්සා දොරෙන් යළි මණ්ඩලයට ආ හිටපු විදුලි සාමාන්‍යාධිකාරීවරුන්",
       "News Content": "ලංකා විදුලිබල මණ්ඩලයේ හිටපු සාමාන්‍යාධිකාරීවරුන් දෙදෙනෙකු ට රුපියල් ලක්ෂ 6 බැගින් පමණ වන වැටුප් සහ දීමනා සහිතව නැවතත් විදුලිබල මණ්ඩල උපදේශක තනතුරු ලබාදී ඇති බව වාර්තා වනවා.\nමෙලෙස වැටුප්, නිලරථ, රියදුරන් සහ කාර්යමණ්ඩල ද සහිතව නැවත සේවයට බඳවා ගෙන ඇත්තේ හිටපු විදුලිබල මණ්ඩල සාමාන්‍යාධිකාරි එම්.ආර් රණතුංග සහ පසුගියදා තනතුරෙන් ඉවත් කෙරුණු වැඩ බලන සාමාන්‍යාධිකාරී ආචාර්ය සුසන්ත පෙරේරායි.\nමේ අතරින් හිටපු සාමාන්‍යාධිකාරි එම්.ආර් රණතුංගට වර්තමාන බලශක්ති අර්බුදය මතු කළ පුද්ගලයා වශයෙන් චෝදනා නැගෙන අතර, ආචාර්ය සුසන්ත පෙරේරාට නැගෙන ප්‍රමුඛ චෝදනාව වන්නේ ඔහු ලංකා විදුලිබල මණ්ඩලයට අයත් යුගදනවි විදුලි බලාගාරය නීති විරෝධී ගිවිසුමක් හරහා ඇමරිකානු නිව් ෆෝට්‍රස් සමාගමට ලබාදීමට කටයුතු කිරීමේදී එයට සාක්ෂි අත්සන් තැබූ විදුලිබල මණ්ඩලය අධිකාරි නිලධාරියෙකු වශයෙනුයි.\nආචාර්ය සුසන්ත පෙරේරාට යුගදනවි බලාගාරය ඇමරිකානු නිව් ෆෝට්‍රස් සමාගමට ලබා දීමේ සාක්ෂියට අත්සන් කිරීම සහ පසුව ලංකා විදුලිබල මණ්ඩල සාමාන්‍යධිකාරි තනතුරට පත් කිරිම සම්බන්ධයෙන් විදුලිබල මණ්ඩල විදුලි ඉංජිනේරුවන් ඇතුළු අනෙකුත් සේවකයින් ගේ දැඩි විරෝධතා එල්ල වුණා.\nදිගින් දිගටම එල්ල වුණු මෙම විරෝධතා හේතුවෙන් ආචාර්ය සුසන්ත පෙරේරා විදුලිබල මණ්ඩල සාමාන්‍යධිකාරි තනතුරෙන් ඉවත් කිරීමට විදුලිබල මණ්ඩල සභාපතිවරයාට සහ අමාත්‍යවරයාට සිදුවුණා.\nඅනතුරුව පසුගිය 26 වැනිදා ලංකා විදුලිබල මණ්ඩලයේ සභාපතිවරයාද තම ඉල්ලා අස්වීමේ ලිපිය ජනාධිපතිවරයාට යොමුකර තිබුණා.\nඑහෙත් ඔහු තවමත් එම තනතුරේ රැදී සිටින්නේ සිය ඉල්ලා අස්වීම විදුබල අමාත්‍ය ගාමිණී ලොකුගේ භාර නොගත් බව පවසමින්.\nමෙම හිටපු විදුලි බල මණ්ඩල සාමාන්‍යාධිකාරීවරුන් දෙදෙනාගේ පත් කිරීම් පසුපස සිටින ප්‍රධාන හස්තය වන්නේ විදුලිබල මණ්ඩල සභාපති එම්.එම්.සී ෆර්ඩිනැන්ඩු බව විදුලි ඉංජිනේරුවන් චෝදනා කරනවා.\nවිදුලිබල මණ්ඩල සභාපතිවරයා ලෙස අධ්‍යක්ෂ මණ්ඩලයට ඉදිරිපත් කළ යෝජනාවකට ලබාගත් අනුමැතියක් අනුව මෙම හිටපු සාමාන්‍යාධිකාරීවරුන් දෙදෙනා විදුලිබල මණ්ඩල උපදේශක තනතුරු සඳහා බඳවා ගෙන ඇත්තේ ඔවුන් සාමාන්‍යාධිකාරී තනතුරේ අවසානයට ලද වැටුප්, දීමනා, නිල වාහන සහ කාර්යමණ්ඩල සහිත සියලු වරප්‍රසාද සමගින් බවයි විදුලි ඉංජිනේරු සංගමය චෝදනා කරන්නේ.\nමේ දක්වා රටේ බලශක්ති අර්බුදය විසඳීමට කිසිදු සාධනීය වැඩපිළිවෙලක් හෝ මැදිහත්වීමක් සිදු කර නොමැති විදුලිබල මණ්ඩල සභාපතිවරයා අර්බුදය උග්‍ර වීමට ඉඩ හැර මෙවැනි කුමන්ත්‍රණකාරී පත් කිරීම් සිදු කරනුයේ විදුලිබල මණ්ඩලය අවුලෙන් අවුලට පත් කිරීමට බවට ඔවුන් චෝදනා කරනවා.",
       "URL": "https://www.hirunews.lk/296481/පස්සා-දොරෙන්-යළි-මණ්ඩලයට-ආ-හිටපු-විදුලි-සාමාන්‍යාධිකාරීවරුන්",
       "Category": "Local News",
       "Parent URL": "https://www.hirunews.lk/local-news.php?pageID=1368"
}