{
       "Source": "hirunews",
       "Timestamp": "Saturday, 04 June 2016 - 16:13",
       "Headline": "ප්‍රජා සේවයට පැමිණ ඒ.ටී.එම්. කාඩ්පතක් සොරකම් කර වංචා කළ පුද්ගලයෙකු අත්අඩංගුවට",
       "News Content": "ගාල්ල - බද්දේගම මහේස්ත්‍රාත් අධිකරණයේ ප්‍රජා සේවයට පැමිණ එහි සේවය කරන නිලධාරිනියකගේ ඒ.ටී.එම්. කාඩ්පතක් සොරකම් කර මුදල් වංචා කළ පුද්ගලයෙකු බද්දේගම පොලීසිය අද අත්අඩංගුවට ගත්තා.\nබද්දේගම කොටගොඩ ප්‍රදේශයේ පදිංචි ඔහු ඊට පෙර අනවසරයෙන් වැලි ප්‍රවාහනය කිරීමේ සිද්ධියකට වරදකරුවෙකු වී රුපියල් 50 000 ක දඩයක් නියමවූ අයෙක්.\nඑය ගෙවීමට නොහැකි බව පවසා අධිකරණයෙන් ප්‍රජා සේවය ඉල්ලාගත් සැකකරු පසුගිය 30 වනදා මෙම නිලධාරිනියගේ ඒ.ටී.එම්. කාඩ්පත සොරකම් කර බද්දේගම සහ පෝද්දල ඉන්ධන පිරවුම්හල් දෙකකින් ඉන්ධන ලබාගෙන තිබෙනවා.\nපසුව මත්පැන් අලෙවි සැලකින් මත්පැන් සහ තවත් වෙළඳසැලකින් භාණ්ඩ ලබාගෙන ඇති ඔහු නැවත කාඩ්පත අධිකරණ සංකීර්ණයේ පාපිස්සක් යට සඟවා තබා ඇති බවයි පොලීසිය ප්‍රකාශ කළේ.\nසී සී  ටී වී කැමරා පරීක්ෂා කර හඳුනාගත් සැකකරු අද බද්දේගම මහේස්ස්ත්‍රාත්වරයා හමුවට ඉදිරිපත් කිරීමට නියමිතයි.",
       "URL": "https://www.hirunews.lk/134779/ප්‍රජා-සේවයට-පැමිණ-ඒ-ටී-එම්-කාඩ්පතක්-සොරකම්-කර-වංචා-කළ-පුද්ගලයෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=5020"
}