{
       "Source": "hirunews",
       "Timestamp": "Monday, 06 May 2019 - 7:40",
       "Headline": "ඔල්ලිකුලම් කඳවුරේ තොරතුරු රැසක්",
       "News Content": "මඩකලපුව - කාන්තන්කුඩි - ඔල්ලිකුලම් ප්‍රදේශයෙන් සොයාගත් ජාතික තව්හිත් ජමාත් සංවිධානයට අයත් පුහුණු කදවුරෙන් තවත් වැදගත් තොරතුරු රැසක් අනාවරණය වී තිබෙනවා.\nසිද්ධිය සම්බන්ධයෙන් එක් පුද්ගලයෙකු අත්අඩංගුවට ගෙන ඇති අතර ඔහුගෙන් මේ වන විට ප්‍රකාශ සටහන් කරගනිමින් සිටින බවයි ජ්‍යෙෂ්ඨ පොලිස් නිලධාරියෙකු හිරු ප්‍රවෘත්ති අංශයට ප්‍රකාශ කළේ.\nපොලීසිය සහ පොලිස් විශේෂ කාර්ය බලකාය එක්ව ඊයේ සිදුකළ වැටලීමකදී අදාළ ස්ථානය සොයාගත් අතර, එහි ගොවිපළක් පවත්වාගෙන යන මුවාවෙන් මෙම පුහුණු කඳවුර පවත්වාගෙන ගොස් ඇති බවටයි  පරීක්්ෂණවලින් අනාවරණ වී ඇත්තේ.\nඅක්කර 15ක පමණ භූමි ප්‍රමාණයක පැතිර පවතින මෙම පුහුණු කඳවුර තුළ සිව් මහල් ගොඩනැගිල්ලක්ද ඉදිකර තිබෙනවා.\nකටුනායක ගුවන් තොටුපළ ආසන්නයෙන් පසුගිය දිනෙක සොයා ගැනුණු පී.වී.සී. බටයක බහා සකස් කළ බෝම්බයට හා සමාන බට කිහිපයක් ද එහි තිබී සොයා ගත් බවයි පොලීසිය සඳහන් කළේ.\nඅදාළ පුහුණු මධ්‍යස්ථානය ජාතික තව්හිත් ජමාත් සංවිධානයේ නායකයා බවට සැක කෙරෙන සහරාන් හෂීම්ට අයත් වන අතර, එහි පුහුණුවීම් කටයුතු සිදුකර ඇත්තේ ඔහුගේ සොහොයුරෙකු වන රිල්වාන් හෂීම් විසින්.\nසහරාන් හෂීම් එම ස්ථානයට අවස්ථා ගණනාවකදි පැමිණ ඇති අතර රිල්වාන් හෂීම්ගේ දෑතට තුවාල සිදුව ඇත්තේද මෙහි පුහුණුවීම් කටයුතු අතරතුරයි.",
       "URL": "https://www.hirunews.lk/215830/ඔල්ලිකුලම්-කඳවුරේ-තොරතුරු-රැසක්",
       "Category": "Local News",
       "Parent URL": "https://www.hirunews.lk/local-news.php?pageID=3366"
}