{
       "Source": "hirunews",
       "Timestamp": "Monday, 20 December 2021 - 7:04",
       "Headline": "ආර්ථිකමය වශයෙන් යළි ශ්‍රී ලංකාව යථා තත්ත්වයට පත් වනු ඇති බව විශ්වාසය යි - කන්නි විග්නිරාජා",
       "News Content": "විදේශ අමාත්‍ය මහාචාර්ය ජී. එල්. පීරිස් සහ එක්සත් ජාතීන්ගේ සහකාර මහලේකම් කන්නි විග්නිරාජා අතර තිරසර සංවර්ධන ඉලක්ක සපුරා ගැනීම සම්බන්ධයෙන් වන ප්‍රගතිය පිළිබඳ ව සාකච්ඡාවක් පවත්වා තිබෙනවා.\nකන්නි විග්නිරාජා යනු එක්සත් ජාතීන්ගේ සංවර්ධන වැඩසටහනේ (UNDP) සහකාර පරිපාලක සහ එක්සත් ජාතීන්ගේ සංවර්ධන වැඩසටහනේ ආසියානු සහ පැසිෆික් කලාපීය කාර්යාංශයේ අධ්‍යක්ෂවරියයි.\nමෙරට විදේශ අමාත්‍යවරයා සහ සහකාර මහලේකම් කන්නි විග්නිරාජා අතර හමුව පැවැත්වුණේ පසුගිය 15 වැනි දින විදේශ අමාත්‍යාංශ පරිශ්‍රයේ දී යි.\nකොවිඩ් 19 වසංගත තත්ත්වය හමුවේ සමාජ, ආර්ථික බලපෑම් සමග කටයුතු කිරීමට අනුගමනය කළ ක්‍රියාමාර්ග පිළිබඳ ව ඉස්මතු කළ මහාචාර්ය ජී. එල්. පීරිස් විසින් තිරසර සංවර්ධන ඉලක්ක උදෙසා (SDGS) ශ්‍රී ලංකාව ලබාගත් ජයග්‍රහණ සම්බන්ධයෙන් ද කන්නි විග්නිරාජා මහලේකම්වරිය දැනුවත් කරනු ලැබුවා.\nගතවූ කාලය තුළ ශ්‍රී ලංකාව ආර්ථිකයට ඔරොත්තු දීමේ හැකියාවක් පෙන්නුම් කර ඇති බව නිරීක්ෂණය කළ සහකාර මහලේකම්වරිය මෙරට කොවිඩ් 19 වසංගතය හේතුවෙන් ඇති වූ පසුබෑම්වලින් මිදී යහපත් ආර්ථික මූලධර්ම මත පදනම්ව යථා තත්ත්වයට පත්වනු ඇති බව ද මෙම සාකච්ඡාවේ දී වැඩිදුරටත් සඳහන් කළා.",
       "URL": "https://www.hirunews.lk/291564/ආර්ථිකමය-වශයෙන්-යළි-ශ්‍රී-ලංකාව-යථා-තත්ත්වයට-පත්-වනු-ඇති-බව-විශ්වාසය-යි-කන්නි-විග්නිරාජා",
       "Category": "Local News",
       "Parent URL": "https://www.hirunews.lk/local-news.php?pageID=1482"
}