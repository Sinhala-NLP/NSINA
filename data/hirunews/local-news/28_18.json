{
       "Source": "hirunews",
       "Timestamp": "Friday, 15 September 2023 - 11:41",
       "Headline": "සංවිධානාත්මක අපරාධ කල්ලි නායක ධනුරුද්ධගේ ප්‍රධාන ගෝලයා පොලිස් අත්අඩංගුවට",
       "News Content": "විශේෂ කාර්ය බලකාය සංවිධානාත්මක අපරාධ මර්ධන ඒකකය විසින් ඊයේ (14) රත්මලාන ඥානේන්ද්‍රාරාම පාරේ නිවෙසකට වෙඩිතැබිමේ සිදුවීමට අදාලව\nපුද්ගලයෙක් අත්අඩංගුවට ගෙන තිබෙනවා.\nඅදාළ වෙඩිතැබීමට සම්බන්ධ පුද්ගලයින්ට පැමිණීම සඳහා කුලී පදනම මත කාර් රථ ලබාදුන් පුද්ගලයෙක් මෙලෙස අත්අඩංගුවට ගත බවයි වාර්තා වන්නේ.\nඔහු වයස අවුරුදු 29 ක යට්ගම්මන, මැණික්දිවෙල ප්‍රදේශයේ පදිංචිකරුවෙක්.\nඅත්අඩංගුවට ගත් අවස්ථාවේදී ඔහු සතුව තිබී හෙරොයින් මත්ද්‍රව්‍ය ග්‍රෑම් 20, මිලි ග්‍රෑම් 600 ක් සමඟ ජංගම දුරකථනයක් අත්අඩංගුවට ගෙන තිබෙනවා.\nමොහු මැලේසියාවේ සිටින ප්‍රධාන පෙලේ මත්ද්‍රව්‍ය ජාවාරම්කරුවෙකු වන ධනුරුද්ධ නැමැති අයෙකු සමග සම්බන්ධ වී ඔහුගේ මත්ද්‍රව්‍ය ජාවාරම මෙහෙයවනු ලබන බවත්, මොහු දෛනිකව අයිස් මත්ද්‍රව්‍ය ග්‍රෑම් 10 ක් හා හෙරොයින් මත්ද්‍රව්‍ය ග්‍රෑම් 10 පමණ ප්‍රමාණයක් අලෙවි කරන බවයි අනාවරණය වන්නේ.\nමොහුගෙන් සිදුකරන ලද ප්‍රශ්න කිරිමේදී අනාවරණය වුයේ ධනුරුද්ධ නැමැත්තා විසින් ලබාදුන් උපදෙස් අනුව පසුගිය 04 වන දින කුලිපදනම මත දින 05 ක් සදහා කාර් රථ ලබාදෙන ස්ථානයකින් කාර් රථයක් ලබාගෙන පසුගිය 05 වන දින වෑතර රෝහල ආසන්නයට ගොස් යතුරුපැදියකින් පැමිණි පුද්ගලයින් දෙදෙනකුට කාර් රථය භාරදී තිබෙන බවයි.\nපසුව ධනුරුද්ධ විසින් දැනුම් දී ඇති උපදෙස් පරිදි බෙරගල ප්‍රදේශයට ගොස් කාර් රථය ලබාගෙන පැමිණි ඇති අතර පසුගිය 12 වන දින උදෑසන කාර් රථය නැවත අදාල කාර් රථ කුලී පදනම මත ලබාදෙන ස්ථානයට ගොස් භාර දී ඇත.\nවැඩිදුරටත් සිදුකරන ලද ප්‍රශ්න කිරිමේදී මෙම කාර් රථය රැගෙන යාමට පැමිණි හා නැවත කාර් රථය ලබාදුන් අයවළුන් සම්බන්ධයෙන් මොහු කිසිවක් නොදන්නා බවත්, මැලේසියාවේ සිටින ධනුරුද්ධ නැමැත්තා විසින් ලබාදුන් උපදෙස් අනුව කාර් රථය ලබාදීම හා නැවත රැගෙන ඒම සිදුකර ඇති බවයි අනාවරණය වී ඇත්තේ.",
       "URL": "https://www.hirunews.lk/348344/සංවිධානාත්මක-අපරාධ-කල්ලි-නායක-ධනුරුද්ධගේ-ප්‍රධාන-ගෝලයා-පොලිස්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=28"
}