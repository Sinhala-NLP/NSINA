{
       "Source": "hirunews",
       "Timestamp": "Tuesday, 03 January 2023 - 14:11",
       "Headline": "දුම්රිය දෙපාර්තමේන්තුවේ පවතින සේවක ගැටලු විසඳීමට රජයේ අවදානය",
       "News Content": "දුම්රිය දෙපාර්තමේන්තුවේ පවතින සේවක සහ නිලධාරී හිඟය පියවීම සඳහා අවශ්‍ය විධිමත් ක්‍රියාමාර්ග ගන්නා බව කැබිනට් ප්‍රකාශක අමාත්‍ය බන්දුල ගුණවර්ධන ප්‍රකාශ කළා.\nඅද (03) පැවති කැබිනට් තීරණ දැනුම් දීමේ මාධ්‍ය හමුවට එක්වෙමින් ඔහු සඳහන් කළේ, රාජ්‍ය සේවයේ නිරත ඊට සුදුසුකම් සහිත අයවලුන්ගෙන් අයදුම්පත් ඉදිරි සතියේ දී කැඳවන බව යි.\nපසුගිය 31 වනදා දුම්රිය දෙපාර්තමේන්තුවේ 500කට වැඩි පිරිසික් විශ්‍රාම ගැනීම හේතුවෙන් දුම්රිය ගමනාගමන කටයුතු පවත්වාගෙන යාමට බාධා මතු වූ අතර, එහි දී දුම්රිය ගමන්වාර සියයකට වැඩි ප්‍රමාණයක් පසුගිය දින 3 තුළ අවලංගු කෙරුණා.\nපැවති සේවක හිඟයට විසදුම් ලබා දෙන ලෙස කළ ඉල්ලීම්වලට ප්‍රවාහන අමාත්‍යවරයා විසදුම් ලබා දී නොමැති බවයි දුම්රිය ස්ථානාධිපති සංගමය පසුගිය දා චෝදනා කළේ.\nඒ අනුව, ඉදිරි දින කීපය තුළ පවතින සේවක හිඟයට විසදුම් ලබා නොදුන හොත් ලබන 10 වනදා වෘත්තීය ක්‍රියාමාර්ගයකට එළඹෙන බවද එම සංගමය කියා සිටියා.\nඅද ඊට ප්‍රතිචාර දක්වමින් අමාත්‍ය බන්දුල ගුණවර්ධන කියා සිටියේ පවතින සේවක ගැටලුවට ක්ෂණික විසදුම් ලබාදීමට හැකියාවක් නොමැති බව යි.\nමේ අතර, නව දුම්රිය ස්ථානාධිපති වරුන් 44 දෙනෙකු සඳහා පත්වීම් ප්‍රදානය කිරීම ප්‍රවාහන හා මහාමාර්ග අමාත්‍ය බන්දුල ගුණවර්ධනගේ ප්‍රධානත්වයෙන් අද සිදු කෙරුණා.\nපවතින ආර්ථික තත්වය හමුවේ නව බඳවා ගැනීම් සිදු නො කිරීමට රජය ප්‍රතිපත්තිමය තීරණයක් ගෙන තිබුණත් නව දුම්රිය ස්ථාන සඳහා පැවති අවශ්‍යතා මත 2018 වර්ෂයේ පැවති තරඟ විභාගයෙන් සමත් වූ පිරිසෙන් 50 දෙනෙකු බඳවා ගැනීමට යි රාජ්‍ය සේවා කොමිසම පසුගිය දා අවසර ලබා දී තිබුණේ.",
       "URL": "https://www.hirunews.lk/324183/දුම්රිය-දෙපාර්තමේන්තුවේ-පවතින-සේවක-ගැටලු-විසඳීමට-රජයේ-අවදානය",
       "Category": "Local News",
       "Parent URL": "https://www.hirunews.lk/local-news.php?pageID=626"
}