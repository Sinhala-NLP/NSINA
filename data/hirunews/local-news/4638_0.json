{
       "Source": "hirunews",
       "Timestamp": "Tuesday, 28 February 2017 - 19:23",
       "Headline": "පාර්ලිමේන්තුව කැඳවන්නැයි ඒකාබද්ධ විපක්ෂය ඉල්ලයි",
       "News Content": "බැඳුම්කර සිද්ධියට අදාළ ගැටළු සහගත ගැසට් නිවේදනයට හිටපු ජනාධිපති මහින්ද රාජපක්ෂගේ සම්බන්ධයක් නොමැති බවට මේ වනවිට තහවුරු වී ඇතැයි ඒකාබද්ධ විපක්ෂය ප්‍රකාශ කළා.\nකොළඹ අද පැවති මාධ්‍ය හමුවකදී පාර්ලිමේන්තු මන්ත්‍රී බන්දුල ගුණවර්ධන කියා සිටියේ දින 100 විප්ලවය යටතේ බැදුම්කර වංචාව සිදුවූ බවයි.\nඅදාළ ගනුදෙනුව හේතුවෙන් පර්පෙචුවෙල් ටෙ‍්‍රෂරීස් සමාගම බිලියන 10 ක ශුද්ධ ලාභයක් ලබා ඇති බවද මන්ත්‍රීවරයා එහිදී තවදුරටත් සඳහන් කළා.\nමාධ්‍ය හමුවට එක්වූ පාර්ලිමේන්තු මන්ත්‍රී දිනේෂ් ගුණවර්ධන කියා සිටියේ මෙම තත්ත්වය සම්බන්ධයෙන් සාකච්ඡා කිරීමට පාර්ලිමේන්තුව වහා රැස්විය යුතු බවයි.\nඒ සඳහා කථානායකවරයාගෙන් ඉල්ලීමක් කළ බවද ඔහු කියා සිටියා.\nප්‍රශ්නගත බැඳුම්කර සිද්ධියට අදාළ ගැසට් නිවේදනය නිකුත් කිරීම සම්බන්ධයෙන් මුදල් අමාත්‍යවරයා අසත්‍ය ප්‍රකාශයක් සිදුකර ඇති බවද දිනේෂ් ගුණවර්ධන මන්ත්‍රීවරයා සඳහන් කළා.",
       "URL": "https://www.hirunews.lk/155720/පාර්ලිමේන්තුව-කැඳවන්නැයි-ඒකාබද්ධ-විපක්ෂය-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=4638"
}