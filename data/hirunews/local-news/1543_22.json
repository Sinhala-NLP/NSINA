{
       "Source": "hirunews",
       "Timestamp": "Tuesday, 23 November 2021 - 8:57",
       "Headline": "ජගත් සංවිධානයේ ඉහළ පෙළේ නියෝජිතයෙක් දිවයිනට",
       "News Content": "එක්සත් ජාතීන්ගේ සංවිධානයේ ඉහළ පෙළේ නියෝජිතයෙකු ශ්‍රී ලංකාවට පැමිණ තිබෙනවා.\nමෙරට ජගත් සංවිධාන නියෝජිත කාර්යාලය නිවේදනය කළේ මැදපෙරදිග, ආසියානු සහ පැසිෆික් කලාපීය සහකාර මහලේකම් ඛාලිඩ් කියාරි මෙලෙස තුන් දින නිළ සංචාරයක් සඳහා ශ්‍රී ලංකාවට පැමිණි බවයි.\nඔහු එක්සත් ජාතීන්ගේ සාම මෙහෙයුම් දෙපාර්තමේන්තුවේ දේශපාලන සහ සාමය ගොඩනැගීමේ කටයුතු පිළිබඳ නියෝජිතයෙකු ලෙස කටයුතු කරනු ලබනවා.\nජගත් සංවිධාන සහකාර මහලේකම් ඛාලිඩ් කියාරි මෙරට දී රජයේ ජ්‍යෙෂ්ඨ නිලධාරීන්, දේශපාලන පක්ෂ සහ සිවිල් සමාජ නියෝජිතයන්, ආගමික නායකයන් සහ රාජ්‍ය තාන්ත්‍රික ප්‍රජාව මුණ ගැසෙන බවයි ජගත් සංවිධාන ශ්‍රී ලංකා කාර්යාලය වැඩිදුරටත් සඳහන් කළේ.\nජගත් සංවිධාන සහකාර මහලේකම්වරයාගේ ශ්‍රී ලංකා සංචාරය මේ වසරේ සැප්තැම්බරයේදී ජනාධිපති ගෝඨාභය රාජපක්ෂ සහ ජගත් සංවිධාන මහලේකම් අන්තෝනියෝ ගුටේරස් අතර පැවති සාකච්ඡාවේ ඉදිරි පියවරක් ලෙසයි එමගින් හැදින්වූයේ.\nජනාධිපතිවරයා සහ ජගත් සංවිධාන මහලේකම්වරයා අතර සාකච්ඡාවේදී කොරෝනා වසංගතය හමුවේ ශ්‍රී ලංකාව මුහුණ දෙන අභියෝගයන් මෙන්ම දෙපාර්ශවයට අන්‍යෝන්‍ය වශයෙන් වැදගත් වන කරුණු පිළිබද අවධානය යොමු වුණා.",
       "URL": "https://www.hirunews.lk/288886/ජගත්-සංවිධානයේ-ඉහළ-පෙළේ-නියෝජිතයෙක්-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=1543"
}