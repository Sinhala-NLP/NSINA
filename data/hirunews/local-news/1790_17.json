{
       "Source": "hirunews",
       "Timestamp": "Wednesday, 28 July 2021 - 13:49",
       "Headline": "ලන්ච් ෂීට් තහනම අගෝස්තු මස පළවෙනිදා සිට",
       "News Content": "ආහාර එතීම සඳහා භාවිත කරන නැවත භාවිතයට ගත නොහැකි සියලුම ආකාරයේ පොලිතින් ලන්ච් ෂීට් අගෝස්තු මස පළවෙනිදා සිට සම්පූර්ණයෙන්ම තහනම් කරන බව පරිසර අමාත්‍ය මහින්ද අමරවීර පවසනවා.\nඅමාත්‍යවරයා කියා සිටින්නේ මෙය පොලිතින් වලින් තොර රටක් නිර්මාණය කිරීමේ වැඩපිළිවෙළේ එක් පියවරක් බවයි.\nපියවර කිහිපයකින් මෙරට පොලිතින් භාවිතය සම්පූර්ණයෙන්ම තහනම් කිරීම අනාගත පරපුර වෙනුවෙන් සිදුකළ යුත්තක් බව ඔහු ප්‍රකාශ කරනවා.\nමෙරට වාණිජ සහ පාරිභෝගික කටයුතු සඳහා භාවිත කරන පොලිතීන් සම්පූර්ණයෙන් දිරා යාමට වසර තුන්සියයකට වැඩි කාලයක් ගතවන බවයි මෙතෙක් ඒ පිළිබඳව කරන ලද පරීක්ෂණවලදී හෙළි වී ඇත්තේ.\nපාරිභෝගික භාණ්ඩ අලෙවි කිරීම් සඳහා භාවිත කළ සැෂේ පැකට්ටු මීට පෙර භාවිතයෙන් ඉවත් කළ අතර කුඩා ප්‍රමාණයේ ප්ලාස්ටික් බෝතල සහ අනෙකුත් ප්ලාස්ටික්  නිෂ්පාදන ද ක්‍රමයෙන් වෙළඳපොළෙන් ඉවත් කිරීමට කටයුතු කරන බවයි අමාත්‍යවරයා වැඩිදුරටත් පවසන්නේ.",
       "URL": "https://www.hirunews.lk/278229/ලන්ච්-ෂීට්-තහනම-අගෝස්තු-මස-පළවෙනිදා-සිට",
       "Category": "Local News",
       "Parent URL": "https://www.hirunews.lk/local-news.php?pageID=1790"
}