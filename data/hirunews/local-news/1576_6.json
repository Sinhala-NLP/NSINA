{
       "Source": "hirunews",
       "Timestamp": "Monday, 08 November 2021 - 11:54",
       "Headline": "කොවිඩ් අවදානම පිළිබඳ විශේෂඥ වෛද්‍ය හේමන්ත හේරත්ගෙන් විශේෂ ප්‍රකාශයක්",
       "News Content": "කොවිඩ් අවදානම නැවතත් හිස ඔසවන තත්ත්වයකට පැමිණෙමින් ඇති බව නියෝජ්‍ය සෞඛ්‍ය අධ්‍යක්ෂ ජනරාල් විශේෂඥ වෛද්‍ය හේමන්ත හේරත් පවසනවා.\nජනතාව සෞඛ්‍ය නීති රීති අනුගමනය නො කරමින් ප්‍රවේශමකින් තොර ව කටයුතු කළ හොත් නැවතත් රටා වසා දැමීමේ තත්ත්වයකට යා හැකි බවටයි ඔහු අවධාරණය කරන්නේ.\nආගමික උත්සවවලට සහභාගි වෙමින් මුව ආවරණ ද නැති ව ඉතා අපරීක්ෂාකාරී ලෙස ජනතාව හැසිරෙන බව පැවසූ වෛද්‍යවරයා, ඡායාරූපයක් ගැනීමට හෝ මුව ආවරණය ගැලවීමෙන් රෝගය වැළඳීමේ අවදානමක් ඇති බව සඳහන් කරනවා.\nනැවතත් රෝගය පැතිරීමට ඉඩ දීම පාසල් දරුවන්ට කරන විශාල අසාධාරණයක් බව ද වෛද්‍යවරයා ප්‍රකාශ කළා.\nආගමික ස්ථානවලට යද්දී ඇඳුම් පැළඳුම් ආදිය පිළිබඳ සැළකිලි වන තරමට ම, එම ස්ථානවල දී සෞඛ්‍ය රීති ද අනුගමනය කරන්නැ යි වෛද්‍ය හේමන්ත හේරත් තවදුරටත් ඉල්ලා සිටිනවා.",
       "URL": "https://www.hirunews.lk/287356/කොවිඩ්-අවදානම-පිළිබඳ-විශේෂඥ-වෛද්‍ය-හේමන්ත-හේරත්ගෙන්-විශේෂ-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=1576"
}