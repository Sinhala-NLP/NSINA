{
       "Source": "hirunews",
       "Timestamp": "Wednesday, 18 January 2017 - 7:46",
       "Headline": "අනවසර වෙළඳසැල් ඉවත් කිරීමට විරෝධය  (ඡායාරූප)",
       "News Content": "තෙල්දෙනිය නගරයේ පිහිටි අනවසර වෙළඳසැල් ඉවත් කිරීම සඳහා තෙල්දෙනිය ප්‍රාදේශීය සභාවේ නිලධාරීන් පිරිසක් ඊයේ පස්වරුවේ එම ස්ථානයට ගිය අවස්ථාවේදී වෙළඳසැල් හිමියන්ගෙන් දැඩි විරෝධයක් එල්ල වුණා.\nවෙළඳසැල් දෙකක් පමණ ඉවත් කරමින් සිටියදී කඩ හිමියන්ගෙන් එල්ල වූ දැඩි විරෝධතාව මත ප්‍රාදේශීය සභාවේ නිලධාරීන්ට සිදුවූයේ ඉන් ඉවත්ව යාමටයි.\nප්‍රාදේශීය සභාව මගින් මීට වසර කිහිපයකට පෙර කඩ කාමර ලබාදෙන බවට පොරොන්දු වී රුපියල් දස දහසක මුදලක් අත්තිකාරම් ලෙස තමන්ගෙන් ලබා ගත් බවට කඩ හිමියන් චෝදනා කරනවා.\nඑම ස්ථානයේ සිටි හිරු වාර්තාකරු සදහන් කර සිටියේ ඇස් පෙනීම දුර්වල බඩ ඉරිඟු වෙළෙන්දෙකු තම කුඩා දියණියන් දෙදෙනා ද සමඟ ඔහුගේ වෙළදසැලේ වහලය මත නැගී ප්‍රාදේශීය සභා නිලධාරීන්ට ඊයේ සිය විරෝධය එල්ල කළ බවයි.\nකෙසේ වෙතත්, තෙල්දෙනිය ප්‍රාදේශීය ලේකම්වරිය මෙම වෙළඳසැල් හිමියන් සමඟ සාකච්ඡා කිරීමෙන් පසුව ඔවුන්ට එම ස්ථානවලින් ඉවත්වීමට දින 20ක සහන කාලයක් ලබා දී තිබෙනවා.\nඡායාරූප -  තෙල්දෙනිය  චන්දන උඩුවාවල",
       "URL": "https://www.hirunews.lk/152288/අනවසර-වෙළඳසැල්-ඉවත්-කිරීමට-විරෝධය-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4704"
}