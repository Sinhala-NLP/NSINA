{
       "Source": "hirunews",
       "Timestamp": "Monday, 09 November 2020 - 18:05",
       "Headline": "ඉලුප්පුගෙදර සහ කඩවීදිය හැර කුරුණෑගල මහ නගර සීමාවේ ලොක්ඩවුන් ඉවත් කෙරේ (වීඩියෝ)",
       "News Content": "කුරුණෑගල සහ කුලියාපිටියේ ග්‍රාම නිලධාරී වසම් 05ක් හැර අනෙක් ප්‍රදේශ හුදකලා බවින් මුදා හැරේ\nකුරුණෑගල මහා නගර සභා බල ප්‍රදේශයේ සහ කුලියාපිටිය පොලිස් බල ප්‍රදේශයේ ග්‍රාම නිලධාරී වසම් පහක් හැර අනෙක් ප්‍රදේශ හුදකලා බවින් මුදා හැරීමට පියවර ගෙන තිබෙනවා.\nඒ අනුව කුරුණෑගල මහ සභා බල ප්‍රදේශයේ ඉලිප්පු ගෙදර සහ කඩවීථිය ග්‍රාම නිලධාරී වසම් හැර එම නගර සීමාවේ අනෙකුත් ප්‍රදේශ මෙන්ම කුලියාපිටිය පොලිස් බල ප්‍රදේශයේ ගලගෙදර, හම්මලව සහ ඉහළ කළුගොමුව යන ග්‍රාමනිලධාරී වසම් හැර සෙසු ප්‍රදේශ මෙලෙස හුදකලා බවින් මුදාහැරීමට පියවර ගත් බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nමේ අතර බස්නාහිර පළාතට සහ තවත් ප්‍රදේශ කිහිපයකට පනවා තිබූ නිරෝධායන ඇඳිරි නීතිය අද (09) අලුයම 5ට ඉවත් කෙරුණු නමුත්, අදාළ ප්‍රදේශවල ප්‍රවාහන කටයුතු සහ අනෙකුත් දෛනික කටයුතු සාමාන්‍ය පරිදි සිදුකෙරුණේ නැහැ.\nඇතැම් වෙළදසැල් වසා දමා තිබූ අතර මගී ප්‍රවාහන කටයුතු ද සාමාන්‍ය පරිදි සිදුනොවූ බවයි හිරු වාර්තාකරුවන් කියා සිටියේ.\nඇතැම් බස් රථවල සෞඛ්‍යාරක්ෂිත ක්‍රමවේද අනුගමනය කිරීමකින් තොරව මගීන් රැගෙන යන අයුරු දක්නට ලැබුණා.\nදුම්රිය ස්ථානාධිපතිවරුන්ගේ සංගමය කොළඹ අද කැදවා තිබූ මාධ්‍ය හමුවකට එක්වෙමින් එහි සභාපති සුමේධ සෝමරත්න සඳහන් කළේ බොහෝ දුම්රිය ස්ථානවල දෑත් පිරිසිදු කර ගැනීමට අවශ්‍ය පහසුකම් සලසා නොතිබූ බවයි.\nමේ අතර, කාර්යාල ප්‍රවාහන පහසුකම් සඳහා ශ්‍රී ලංකා ගමනාගමන මණ්ඩලය බස් රථ අවශ්‍ය නම් 077 105 60 44 යන අංකයට ඇමතීමෙන් අදාළ පහසුකම ලබා ගැනීමට හැකි බවයි ශ්‍රී ලංකා ගමනාගමන මණ්ඩලයේ සභාපති කිංස්ලි රණවක කියා සිටියේ.\nසෞඛ්‍යාරක්ෂිත ක්‍රමවේද යටතේ මගී ප්‍රවාහන කටයුතු සිදුකරන්නේ නම්, ගාස්තු සියයට 50කින් පමණ ඉහළ දැමිය යුතු බව බස් සංගම් දිගින් දිගටම ප්‍රකාශ කරනවා.\nඇතැම් බස් සංගම් ප්‍රකාශ කර සිටියේ ගාස්තු ඉහළ දැමීමක් සිදුනොකරන්නේ නම්, ඉන්ධන සහනාධාරයක් හෝ ලබාදීමට රජය කටයුතු කළ යුතු බවටයි.\nකෙසේ වෙතත්, ප්‍රවාහන අමාත්‍ය ගාමිණී ලොකුගේ ප්‍රකාශ කළේ මෙම අවස්ථාවේ බස් ගාස්තු ඉහළ දැමීමක් සිදුනොකරන බවයි.\nමේ අතර, ගාස්තු ඉහළ දැමීමකින් තොරව මගී ප්‍රවාහන කටයුතු සිදුකිරිමට සූදානම් බවයි ශ්‍රී ලංකා ගමනාගමන මණ්ඩලයේ සභාපති කිංස්ලි රණවක පවසන්නේ.",
       "URL": "https://www.hirunews.lk/254363/ඉලුප්පුගෙදර-සහ-කඩවීදිය-හැර-කුරුණෑගල-මහ-නගර-සීමාවේ-ලොක්ඩවුන්-ඉවත්-කෙරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2342"
}