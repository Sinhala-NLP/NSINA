{
       "Source": "hirunews",
       "Timestamp": "Thursday, 02 March 2023 - 9:10",
       "Headline": "කෝපාවේ මුල් පුටුවට යළි හර්ෂගේ නම",
       "News Content": "පුරප්පාඩු වී ඇති රජයේ මුදල් පිළිබඳ කාරක සභාවේ සභාපති ධුරය සඳහා පාර්ලිමේන්තු මන්ත්‍රී ආචාර්ය හර්ෂ ද සිල්වාගේ නම යළි යෝජනා කර තිබෙනවා.\nවිපක්ෂයේ ප්‍රධාන සංවිධායක පාර්ලිමේන්තු මන්ත්‍රී ලක්ෂ්මන් කිරිඇල්ල කියා සිටියේ ඊයේ රැස්වූ පක්ෂ නායක රැස්වීමේදී කතානායකවරයා වෙත අදාළ යෝජනාව භාර දුන් බවයි.\nඒ අනුව මේ සතියේ රැස්වන පාර්ලිමේන්තු තේරීම් කාරක සභාවට අදාළ යෝජනාව යොමුකිරීමටයි නියමිතව ඇත්තේ.\nමීට පෙරද විපක්ෂයෙන් ආචාර්ය හර්ෂද සිල්වාගේ නම මුදල් පිළිබඳ කාරක සභාවේ සභාපති ධුරයට යෝජනාවී තිබුණා.\nකෙසේ වෙතත් පසුව පාර්ලිමේන්තු මන්ත්‍රී මයන්ත දිසානායක සභාපති ධුරය සඳහා ආණ්ඩු පක්ෂය විසින් පත් කරනු ලැබුවා.\nසමගි ජනබලවේගය ඇතුළු විපක්ෂයේ පාර්ශව කිහිපයකින් ඊට විරෝධය පළ කළ අතර විපක්ෂ නායක සජිත් ප්‍රේමදාස, මයන්ත දිසානායක මන්ත්‍රීවරයා කැඳවා කරුණු විමසා තිබුණා.\nඑහි දී ඇතිවූ එකඟතා මත පාර්ලිමේන්තු මන්ත්‍රී මයන්ත දිසානායක මාධ්‍ය හමුවක් කැඳවමින් සඳහන් කළේ තමන් මුදල් පිළිබඳ කාරක සභාවේ සභාපති ධුරයෙන් ඉවත්වන බවයි.\nකෙසේ වෙතත් පාර්ලිමේන්තු ආරංචි මාර්ග සඳහන් කළේ අද දහවල් රජයේ මුදල් පිළිබඳ කාරක සභාව රැස්වන බවයි.\nඑලෙස රැස්වන්නේ කෙසේදැයි ගැටලුවක් පවතින බව ඇතැම් පාර්ශව සැකමතු කරනවා.\nසාමාන්‍ය ක්‍රමවේදය වන්නේ පාර්ලිමේන්තු තේරිම් කාරක සභාව මගින් සභාපතිවරයෙක් තෝරාගැනීමෙන් අනතුරුව කාරක සභාව රැස්වීමයි.\nමයන්ත දිසානායක මන්ත්‍රීවරයා දැනටමත් සභාපති ධුරයෙන් ඉවත්ව ඇත්තම් රජයේ මුදල් පිළිබඳ කාරක සභාව සභාපතිවරයෙකු නොමැතිව රැස්වීම ස්ථාවර නියෝගවලට පටහැනි බවයි ඇතැම් පාර්ශව ප්‍රකාශ කළේ.",
       "URL": "https://www.hirunews.lk/328747/කෝපාවේ-මුල්-පුටුවට-යළි-හර්ෂගේ-නම",
       "Category": "Local News",
       "Parent URL": "https://www.hirunews.lk/local-news.php?pageID=503"
}