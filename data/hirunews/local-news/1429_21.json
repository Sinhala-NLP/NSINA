{
       "Source": "hirunews",
       "Timestamp": "Wednesday, 12 January 2022 - 15:46",
       "Headline": "නැවත වාහන ආනයනය කිරීමට අවසර - අජිත් නිවාඩ් කබ්රාල් (වීඩියෝ)",
       "News Content": "රට තුළට විදේශ විනිමය ගලා ඒම ප්‍රකෘති තත්ත්වයට පත්වීමෙන් අනතුරුව නැවත වාහන ආනයනය කිරීමට අවසර දීමට අවස්ථාවක් ලැබෙන බව මහ බැංකු අධිපති අජිත් නිවාඩ් කබ්රාල් පවසනවා.\nවාහන ආනයනය කිරීම අත්හිටුවීම සම්බන්ධයෙන් රජයේ ප්‍රවෘත්ති දෙපාර්තමේන්තුවේ අද පැවති මාධ්‍ය හමුවකට එක්වෙමින් මහ බැංකු අධිපති අජිත් නිවාඩ් කබ්රාල් මෙම අදහස් පළ කළේ.\nඔහු එහිදී ප්‍රකාශ කළේ වාහන සහ ටයිල් හැර අනෙකුත් සියලු අත්‍යවශ්‍ය නොවන භාණ්ඩ මේ වනවිට ආනයනය කෙරෙන බවයි.\nමේ හරහා විශාල විදේශ විනිමය ප්‍රමාණයක් රටින් පිටවන බව ද මහ බැංකු අධිපතිවරයා පෙන්වා දෙනවා.\nකෙසේ වෙතත් විශාල විදෙස් විනිමය ප්‍රමාණයක් නැවත මෙරටට ගෙනදිය හැකි සංචාරක කර්මාන්තය වැනි විෂයයන් හි යළි වර්ධනයත් සමඟ ඉදිරි මාස කිහිපය තුළ ඇතිවන ස්ථාවර බව හරහා යළි රථවාහන ආනයනය කිරීම සඳහා අවසර ලබා දීමට හැකියාවක් ලැබෙනු ඇති බවට අපේක්ෂා කරන බවයි අජිත් නිවාඩ් කබ්රාල් වැඩිදුරටත් පෙන්වා දුන්නේ.\nමේ අතර ජාත්‍යන්තර මූල්‍ය අරමුදල වෙත යාම බරපතල තීරණයක් බවද මහ බැංකු අධිපති අජිත් නිවාඩ් කබ්රාල් ප්‍රකාශ කළා.\nඑහිදී අදහස් දැක්වූ මහ බැංකු අධිපති අජිත් නිවාඩ් කබ්රාල් මහතා.\n“IMF එකට යනවා කියන එක බරපතළ තීරණයක්. IMF එකට යනකොට අපි කල්පනාකාරීව යන්නට අවශ්‍ය වෙනවා, අපේ තියෙන සැලැස්ම අපිට කොහොමද අපි ඒක ක්‍රියාත්මක කරගන්නේ IMF එකත් එක්කම.“\n“ඒ නිසා IMF එකත් එක විකල්පයක් හැටියට තමයි අපි බලන්නේ. තව විකල්ප තියෙනවාද? ඒ විකල්ප මොනවාද? ඒ විකල්ප කරනවා නම් IMF එකට යන විකල්පයට වඩා හොඳ විකල්පයක් ද කියලා බලන්නට අවශ්‍යයි.“ “මෙතන දී අපි එහෙම බලලා තියෙනවා. මහ බැංකුවේ, මුදල් මණ්ඩලයේ අපේ තීරණය තමයි මේ අවස්ථාවේ දී අපි දැන් යන ගමන, වෙනත් විකල්ප ඔස්සේ යන ගමන IMF යන ගමනට වඩා අපිට සතුටුදායක ගමනක් වෙනවා කියා අපේ විශ්වාසේ.“",
       "URL": "https://www.hirunews.lk/293808/නැවත-වාහන-ආනයනය-කිරීමට-අවසර-අජිත්-නිවාඩ්-කබ්රාල්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1429"
}