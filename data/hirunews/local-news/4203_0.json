{
       "Source": "hirunews",
       "Timestamp": "Friday, 24 November 2017 - 13:59",
       "Headline": "බලපිටියේ ධීවරයින් විරෝධතාවක - රඹෑවැව විරෝධතාවත් අවසන්",
       "News Content": "වාරියපොළ - හලාවත මාර්ගයේ රඹෑවැව මංසන්ධිය අසළ ප්‍රදේශවාසීන් පිරිසක් ඊයේ රාත්‍රියේ සිට මෘතදේහයක් රැගෙන සිදුකළ විරෝධතාව අද උදෑසන අවසන් කෙරුණා.\nඒ, පොලීසිය මැදිහත්වීමෙන් ලබාදුන් පොරොන්දුවකට අනුවයි.\nමෙම විරෝධතාව හේතුවෙන් පැය ගණනාවක් අවහිරවී තිබූ හලාවත - වාරියපොළ මාර්ගයේ ගමනාගමන කටයුතුද මේ වනවිට යළි යථා තත්ත්වයට පත්ව ඇති බවයි අප වාර්තාකරු සඳහන් කළේ.\nපසුගිය බදාදා කන්ටේනර් රථයක් සහ කුඩා ලොරි රථයක් මුහුණට මුහුණ ගැටී සිදුවූ අනතුරකින් ලොරි රථයේ රියදුරු ජීවිතක්ෂයට පත්වුණා.\nපසුව අනතුර සම්බන්ධයෙන් කන්ටේනර් රථයේ රියදුරු අත්අඩංගුවට ගනු ලැබූ අතර, ඔහු ඊට පසු දිනම ඇප මත මුදාහැර තිබුණා.\nඊට එරෙහිවයි ප්‍රදේශවාසීන් මාර්ගයේ ටයර් පුළුස්සමින් මියගිය පුද්ගලයාගේ දේහය සමඟින් විරෝධතාවයේ නිරතවුණේ.\nකෙසේ වෙතත් පොලීසියේ මැදිහත්වීමෙන් අනතුර සිදුකළ කන්ටේනර් රථයේ රියදුරුගෙන් මියගිය පුද්ගලයාගේ ඥාතීන්ට වන්දි මුදලක් ලබාදීමේ පොරොන්දුව මතයි ප්‍රදේශවාසීන් විසින් විරෝධතාව අවසන් කරනු ලැබුවේ.\nමේ අතර බලපිටිය පාලම අසළ අද උදෑසන විරෝධතාවක නිරත වූ ධීවරයින් පිරිසක්, ඉන් අනතුරුව බලපිටිය ප්‍රාදේශීය ලේකම් කාර්යාලය ඉදිරිපිටට පැමිණ විරෝධතාවක නිරතවුණා.\nඒ, අම්බලන්ගොඩ ප්‍රදේශයේ මහ පරිමාණ ධීවරයන් ලයිට් කෝස් ක්‍රමයට බලපිටිය මුහුදු තීරයේ මසුන් මැරීමට විරෝධය පළ කරමින්.\nමේ නිසා බලපිටිය, මග්ගොන සහ පයාගල ප්‍රදේශවල සුළු පන්න සහ මාදැල් ධීවරයින්ට තම කර්මාන්තය කරගැනීමට අපහසු වී ඇති බවයි ඔවුන් ප්‍රකාශ කළේ.",
       "URL": "https://www.hirunews.lk/176832/බලපිටියේ-ධීවරයින්-විරෝධතාවක-රඹෑවැව-විරෝධතාවත්-අවසන්",
       "Category": "Local News",
       "Parent URL": "https://www.hirunews.lk/local-news.php?pageID=4203"
}