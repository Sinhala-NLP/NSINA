{
       "Source": "hirunews",
       "Timestamp": "Monday, 25 October 2021 - 20:47",
       "Headline": "සීනි ගැටලුව ඔඩු දුවයි - ආනයනකරුවන් සහ රජය අතර විශේෂ සාකච්ඡා  (වීඩියෝ)",
       "News Content": "ආනයනය සඳහා අවසර පැවතුණ ද රට තුළ පවතින ඩොලර් හිඟය හේතුවෙන් සීනි ආනයනය කිරීමට නොහැකි තත්ත්වයක් උද්ගත වී ඇති බව සීනි ආනයනකරුවන්ගේ සංගමය ප්‍රකාශ කළා.\nමෙරටට ආනයනය කළ සුදු සීනි තොග මේ වන විට අවසන් වී ඇති බවයි වෙළදපළ ආරංචි මාර්ග අනාවරණ කළේ.\nදැනට වෙළදපළේ සීනි හිඟයක් පවතින අතර, රජය විසින් සීනි සදහා පැනවූ පාලන මිල ද ඉක්මවමින් දැනට වෙළදපළේ සීනි අලෙවි වන බවට අප පසුගිය දින කිහිපය පුරාම තොරතුරු වාර්තා කළා.\nමේ වන විට වෙළදපළේ සීනි කිලෝග්‍රෑමයක් රුපියල් 170කට ආසන්න මිලකට අලෙවි වන බවයි වාර්තා වන්නේ.\nරජය, සීනි ආනයනය සඳහා අවසර ලබාදී ඇතත් රට තුළ පවතින ඩොලර් හිඟය හේතුවෙන් සීනි ආනයනයට බාධා එල්ල වී ඇති බව ආනයනකරුවන් පෙන්වා දෙනවා.\nඅවශ්‍ය සීනි ප්‍රමාණය මෙරටට ගෙන්වා ගැනීමට අදාළව හෙට සහ අනිද්දා දිනවල ආනයනකරුවන් සමග සාකච්ඡා පවත්වන බවයි පාරිභෝගික ආරක්ෂණ රාජ්‍ය අමාත්‍ය ලසන්ත අලගියවන්න කොළඹ අද පැවති මාධ්‍ය හමුවකදී ප්‍රකාශ කළේ.\nකෙසේ වෙතත්, පවතින තත්ත්වය සම්බන්ධයෙන් තවදුරටත් පීඩාවට පත්ව ඇත්තේ මෙරට පාරිභෝගික ජනතාවයි.",
       "URL": "https://www.hirunews.lk/286051/සීනි-ගැටලුව-ඔඩු-දුවයි-ආනයනකරුවන්-සහ-රජය-අතර-විශේෂ-සාකච්ඡා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1605"
}