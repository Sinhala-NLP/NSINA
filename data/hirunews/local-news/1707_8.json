{
       "Source": "hirunews",
       "Timestamp": "Tuesday, 07 September 2021 - 10:40",
       "Headline": "ආනයනික ලොකු ලූනු සඳහා රුපියල් 40ක බද්දක් (වීඩියෝ)",
       "News Content": "මහජන ආරක්ෂක ආඥා පනතේ 5 වන වගන්තිය ප්‍රකාර ව දිස්ත්‍රික් ලේකම්වරුන්, ප්‍රාදේශීය ලේකම්වරුන් ඇතුළු අදාළ නිලධාරීන්ට උපදෙස් ලබාදීමේ පූර්ණ බලතල අත්‍යවශ්‍ය සේවා කොමසාරිස් ජනරාල්වරයාට පවතින බව ජනාධිපති ලේකම්වරයා ප්‍රකාශ කරනවා.\nවී, සහල්, සීනි ඇතුලු අනෙකුත් පාරිභෝගික ද්‍රව්‍ය බෙදාහැරීම සඳහා යි ජනාධිපතිවරයා විසින් අත්‍යවශ්‍ය සේවා කොමසාරිස් ජනරාල්වරයාට බලය පවරා ඇත්තේ.\nඅත්‍යවශ්‍ය සේවා පවත්වාගෙන යන බවට නිසැකව ම වග බලාගැනීමට මහජන ආරක්ෂක ආඥා පනතේ 5 වන වගන්තිය ප්‍රකාරව පත්කළ නිසි බලධරයන්, අත්‍යවශ්‍ය සේවා කොමසාරිස් ජනරාල්වරයා විසින් ලබා දෙන විධානයන් පිළිපැදීම අවස්ථානෝචිත පරිදි සිදු කළ යුතු කාර්යයක් වන බව යි ජනාධිපති ලේකම්වරයා සඳහන් කරන්නේ.\nඒ අනුව අත්‍යවශ්‍ය සේවා කොමසාරිස් ජනරාල්වරයාට දිස්ත්‍රික් ලේකම්වරුන්ට උපදෙස් ලබාදිය නො හැකි බවට විපක්ෂය පාර්ලිමේන්තුවේ දී සිදුකළ ප්‍රකාශ වැරදි සහගත බව ද ජනාධිපති ලේකම්වරයා සඳහන් කළේ යැ යි ජනාධිපති මාධ්‍ය අංශය නිකුත් කළ නිවේදනයක දැක්වුණා.\nමේ අතර, ආනයනික ලොකු ලූනු කිලෝග්‍රෑමයක් සඳහා අද සිට ක්‍රියාත්මක වන පරිදි රුපියල් 40ක බද්දක් පනවා ඇති බව කෘෂිකර්ම අමාත්‍ය මහින්දානන්ද අලුත්ගමගේ ප්‍රකාශ කළා.\nඔහු මේ බව කියා සිටියේ, රජයේ ප්‍රවෘත්ති දෙපාර්තමේන්තුවේ අද පැවති අමාත්‍ය මණ්ඩල තීරණ දැනුම් දීමේ මාධ්‍ය හමුවට එක්වෙමින්.\nමේ අතර, පෞද්ගලික මට්ටමින් සුළු වශයෙන් තොග ගබඩා පවත්වාගෙන යන පුද්ගලයින්ට කිසිදු අවහිරතාවක් ඇති නො වන පරිදි කටයුතු කරන්නැ යි ජනාධිපතිවරයා දැනුම් දී තිබෙනවා.\nමේ අතර, ජාතික පශු සම්පත් සංවර්ධන මණ්ඩලයට අයත් ගොවිපොළවල දැනට භාවිතයට නො ගන්නා ඉඩම් හා රජයට අයත් භාවිතයට නො ගන්නා වෙනත් ඉඩම්, නවීන කිරි ගොවිපොළ ලෙස සංවර්ධනය කිරීම සඳහා වසර 30ක කාලයකට දීර්ඝ කාලීන බදු පදනම මත දේශීය සහ විදේශිීය ආයෝජකයන්ට ලබා දීමට ද අමාත්‍ය මණ්ඩලයේ අනුමැතිය හිමි ව තිබෙනවා.",
       "URL": "https://www.hirunews.lk/281578/ආනයනික-ලොකු-ලූනු-සඳහා-රුපියල්-40ක-බද්දක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1707"
}