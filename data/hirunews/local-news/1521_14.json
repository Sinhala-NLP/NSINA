{
       "Source": "hirunews",
       "Timestamp": "Thursday, 02 December 2021 - 20:52",
       "Headline": "ගාල්ල පිටිය පිත්තෙන් වර්ණවත් කළ, ධනංජය ද සිල්වාගේ සංවේදී ඉන්ස්ටග්රෑම් සටහන - (ඡායාරූප)",
       "News Content": "අද (02) ගාල්ල ජාත්‍යන්තර ක්‍රිකට් ක්‍රීඩාංගණයේදී, ශ්‍රී ලංකාව තුළ, බටහිර ඉන්දීය කොදෙව් මංගල ටෙස්ට් ජයග්‍රහණයේ සිහිනය දුරින් දුරට තල්ලු කළ ඉනිම ගොඩ නැඟුනේ, ශ්‍රී ලංකා කණ්ඩායමේ අංක 4 පිතිකරු, ධනංජය ද සිල්වාගේ පිත්තෙන්.\nදඟ පන්දු යවන්නන්ගේ සින්නක්කර භුක්තියට ලියවී තිබුණු, ගාලු තණ තීරුවේ බටහිර ඉන්දීය දඟ පන්දු යවන්නන් පිරිවර නිරන්තරයෙන් එල්ල කළ, දැඩි පීඩනය හමුවේ ඉන්ද්‍රකීලයක් සේ නොසැලී සිය පිත්ත මෙහෙයවූ ධනංජය, සිය ටෙස්ට් දිවියේ අටවැනි ශතකය වාර්තා කර ගත්තේ පන්දු එකසීය අසූ හතකට මුහුණ දෙමින්.\nඉන් නොනැවතී බටහිර ඉන්දීය කොදෙව් පීඩනයට කදිම ප්‍රතිචාරයක් දැක්වූ ධනංජය අනෙක් අන්තයේ සිටි ලසිත් ඇඹුල්දෙණිය හා එක්ව නමවැනි කඩුල්ලට වාර්තාගත සම්බන්ධතාවක් ගොඩ නැඟුවා.\nදිනය නිමාවන විට මේ දෙදෙනා අතර නමවැනි කඩුල්ල සඳහා ගොඩ නැඟී තිබූ අඛණ්ඩ සම්බන්ධතාව ලකුණු 107ක්.\nමුළු ලකුණු සංඛ්‍යාව 221ක්ව තිබියදී ශ්‍රී ලංකා කණ්ඩායමේ 8වැනි කඩුල්ලත් බිඳ වැටෙන විට බටහිර ඉන්දීය කොදෙව්වන්ට ශ්‍රී ලංකා භූමිය තුළ සොයමින් සිටි පළමු ටෙස්ට් තරග ජයග්‍රහණයේ සුවඳ දැනෙන්නට ඇති.\nනමුත්, ඔවුන්ගේ එම බලාපොරොත්තු දුරින් දුරට තල්ලු කළ ධනංජය සහ ඇඹුල්දෙණිය දෙදෙනා ශ්‍රී ලංකා කණ්ඩායම ගෞරවනීය සහ තර්ජනයක් එල්ල කළ හැකි ලකුණු පරතරයක් කරා ගෙනයන්නට සමත් වුණා.\nමේ අනුව, අද දිනය නිමා වන විට ශ්‍රී ලංකා කණ්ඩායම බටහිර ඉන්දීය කොදෙව් කණ්ඩායමට වඩා ලකුණු 279ක් ඉදිරියෙන් සිටියා.\nමේ ඉනිමේ කසකාරයා වූ ධනංජය ද සිල්වා ඒ.එෆ්.පී. ප්‍රවෘත්ති ඒජන්සීය විසින් ගන්නා ලද ඡායාරූප කිහිපයක් සිය ඉන්ස්ටග්රෑම් ගිණුමට එක් කරමින්, තබා තිබූ අතිශය සංවේදී සටහනක් වෙත ක්‍රීඩා ලෝලී බොහෝ දෙනෙකුගේ අවධානය මේ වන විට යොමු වී තිබෙනවා.\nසිය ශතකය ලබා ගැනීමෙන් අනතුරුව, හිස් අවකාශය දෙස බලා සිටින ඡායාරූපයක් සමඟ එම වදන් පෙළ කදිමට ගැළපෙනවා.\n“මට ඉහළින් මා දෙස බලා සිටින, සුරදූතයෙක් සිටිනවා.. ඔහුට මා අමතන්නෙ තාත්තා කියායි...!“\nමේ සුරදූතයාගේ පිහිටෙන් හෙට දින ශ්‍රී ලංකා කණ්ඩායම ලකුණු 300ක ඉලක්කයක් බටහිර ඉන්දීය කොදෙව්වන්ට ලබා දී, දඟ පන්දුවේ ආධිපත්‍යෙයන්ම තරගය ජය ගැනීමට හැකියාව ලැබුණොත්, එය මෙරට ක්‍රිකට් ක්‍රීඩාවට කෙතරම් අගනේ ද ?",
       "URL": "https://www.hirunews.lk/289861/ගාල්ල-පිටිය-පිත්තෙන්-වර්ණවත්-කළ-ධනංජය-ද-සිල්වාගේ-සංවේදී-ඉන්ස්ටග්රෑම්-සටහන-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1521"
}