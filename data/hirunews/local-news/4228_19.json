{
       "Source": "hirunews",
       "Timestamp": "Wednesday, 08 November 2017 - 17:10",
       "Headline": "දෙසැම්බර් 31 වනදායින් පසු සයිටම් අහෝසි කිරීමට රජයේ අවධානය",
       "News Content": "මාළඹේ පෞද්ගලික වෛද්‍ය විද්‍යාලය දෙසැම්බර් මස 31 වනදායින් පසු අවසන් කිරීමට අවශ්‍ය පියවර ගන්නා බව ඒ පිළිබඳ සොයාබැලීමට ජනාධිපතිවරයා පත් කළ කමිටුවේ සභාපති නියෝජ්‍ය අමාත්‍ය හර්ෂ ද සිල්වා පවසනවා.\nඔහු මේ බව කියා සිටියේ පාර්ලිමේන්තුවේදී අද විශේෂ ප්‍රකාශයක් සිදු කරමින්.\nඑහිදී තවදුරටත් කරුණු පැහැදිළි කරමින් නියෝජ්‍ය අමාත්‍යවරයා ප්‍රකාශ කළේ උපවාසයේ නිරත රජයේ වෛද්‍ය පීඨ ශිෂ්‍ය දෙමාපිය සංගමය සමග නැවත සාකච්ඡා කිරීමට සූදානම් බවද ඔවුන්ට දැනුම්දුන් බවයි.\nමේ අතර මාළඹේ පෞද්ගලික වෛද්‍ය විද්‍යාලය සම්බන්ධයෙන් රජය ලබාදුන් තීරණය පිළිගත නොහැකි බවට ප්‍රකාශ කරමින් රජයේ වෛද්‍ය පීඨ ශිෂ්‍ය දෙමාපිය සංගමය ආරම්භ කළ මාරාන්තික උපවාසය අද තුන්වන දිනටත් ක්‍රියාත්මකයි.",
       "URL": "https://www.hirunews.lk/175580/දෙසැම්බර්-31-වනදායින්-පසු-සයිටම්-අහෝසි-කිරීමට-රජයේ-අවධානය",
       "Category": "Local News",
       "Parent URL": "https://www.hirunews.lk/local-news.php?pageID=4228"
}