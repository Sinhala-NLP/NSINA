{
       "Source": "hirunews",
       "Timestamp": "Saturday, 17 April 2021 - 13:12",
       "Headline": "අවුරුදු නැකතට රට පුරා හිස තෙල් ගල්වයි (වීඩියෝ)",
       "News Content": "උදාවූ අලුත් අවුරුද්දේ හිස තෙල් ගෑමේ නැකැත් චාරිත්‍රය අද පූර්ව භාග 7.16 ට යෙදුණු සුබ මොහොතින් රට පුරා සිදු කෙරුණා. හිසට නුගපත්, පයට කරදපත් තබා නිල් පැහැති වස්ත්‍රාභරණයෙන් සැරසී නුග මිශ්‍ර නානු ද සහ තෙල් ගා, හිස තෙල් ගෑමේ චාරිත්‍රය සිදු කිරීම යහපත් බවයි නැකැත් චාරිත්‍රවල සඳහන් වුණේ.\nඒ අනුව සූර්ය සිංහලේ හිරුත් එක්ක තුන් හෙළයේ අවුරුද්දේ හිස තෙල් ගෑමේ චාරිත්‍රය අද සිදු කෙරුණේ නවගමුව පුරාණ පත්තිනි දේවාල පුදබිමේයි. ඊට කළාකරුවන්, ප්‍රදේශවාසීන් ඇතුලු විශාල පිරිසක් එක්ව සිටියා.\nමේ අතර හිස තෙල් ගෑමේ රාජ්‍ය උත්සවය පැවැත්වුණේ පෑලියගොඩ විද්‍යාලංකාර මහා පිරිවෙණේදියි. ඊට මැති ඇමතිවරුන් ඇතුලු විශාල පිරිසක් එක්ව සිටියා.\nඑසේම අග්‍රාමාත්‍ය මහින්ද රාජපක්ෂ සිය නිල නිවසේදී  හිස තෙල් ගෑමේ චාරිත්‍රය සිදුකළ බවයි අග්‍රාමාත්‍ය මාධ්‍ය අංශය නිවේදනය කළේ.\nදිවයිනේ සෑම ප්‍රදේශයකම හිස තෙල් ගෑමේ චාරිත්‍රය සිදුකළ බව හිරු වාර්තාකරුවන් සඳහන් කළා.\nශ්‍රී සංඛපාල විහාරය, හුණුපිටිය ගංඟාරාම විහාරය මෙන්ම බෙල්ලන්විල රජමහා විහාරයේදී ද  අද පෙරවරුවේ හිස තෙල් ගෑමේ චාරිත්‍රය සිදුකරනු ලැබුවා.\nහිස තෙල් ගෑමේ මධ්‍යම පළාත් මහෝත්සවය මහනුවර ඓතිහාසික නාථ දේවාලයේදී පැවති අතර, එහිදී ශ්‍රී දළදා මාළිගාවේ ඇත් පන්තියට අයත් නාලක ඇතුගේ හිස තෙල් ගෑමද සිදු කෙරුණු බවයි හිරු වාර්තාකරු සඳහන් කළේ.\nඅලුත්ගම ඓතිහාසික කන්දේ විහාරයේ අද පෙරවරුවේ හිස තෙල්ගෑම සුබ නැකතට බැතිමතුන්ට මෙන්ම කුමාරි ඇතින්නියටද සිදුකළ බව අප වාර්තාකරු කියා සිටියා.\nඑසේම නාරාහේන්පිට ඇලන් මැතිනියාරමයේද හිස තෙල් ගෑමේ උත්සවය පැවැත්වුණු අතර, එහිදී විහාරස්ථානයේ සිටින අලි අතුන් සඳහාද එම චාරිත්‍රය සිදුකර තිබෙනවා.\nදෙහිවල ජාතික සත්වෝද්‍යානයේ අලි ඇතුලු සත්වයින්ගේ හිස තෙල් ගෑමේ චාරිත්‍රය, පිල්ලෑව බෝධිරාජ විහාරස්ථානයේ විහාරාධිපති පූජ්‍ය පොළොන්නරුවේ සීලානන්ද හිමියන් විසින් සිදු කර තිබෙනවා.\nපින්නවල අලි අනාථාගාරයේ අලි ඇතුන් සඳහාද හිසතෙල් ගෑමේ චාරිත්‍රය සිදු කෙරුණා.\nආදිවාසී නායක ඌරුවරිගේ වන්නිලඇත්තන් ඇතුලු ආදී වාසී ජනතාවද හිස තෙල් ගෑමේ චාරිත්‍රය සිදුකළ බවයි හිරු වාර්තාකරු කියා සිටියේ.\nමේ අතර හම්බන්තොට යෝජිත වන අලි කළමනාකරණ රක්ෂිතය ගැසට් කරන ලෙස ඉල්ලා ගොවීන් ආරම්භ කළ සත්‍යග්‍රහයට අදට දින 91 ක් වන අතර, ඔවුන්ද හිස තෙල් ගෑමේ චාරිත්‍රය සිදුකළ බවයි හිරු වාර්තාකරු සඳහන් කළේ.",
       "URL": "https://www.hirunews.lk/268682/අවුරුදු-නැකතට-රට-පුරා-හිස-තෙල්-ගල්වයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2015"
}