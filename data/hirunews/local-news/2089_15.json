{
       "Source": "hirunews",
       "Timestamp": "Sunday, 14 March 2021 - 13:11",
       "Headline": "ජනපති ගෝඨාභය සහ අගමැති මෝදි දුරකථන සංවාදය ජිනීවා ඡන්දයට තීරණාත්මකයි - හින්දු පුවත්පත කියයි (වීඩියෝ)",
       "News Content": "ජනාධිපති ගෝඨාභය රාජපක්ෂ සහ ඉන්දීය අග්‍රාමාත්‍ය නරේන්ද්‍ර මෝදි අතර ඊයේ පැවති දුරකථන සංවාදය, ජිනීවා මානව හිමිකම් මණ්ඩලය හමුවේ ශ්‍රී ලංකාවට එරෙහිව ඉදිරිපත් වී ඇති යෝජනාව සම්බන්ධයෙන් වන ඡන්දයට තීරණාත්මක බව හින්දු පුවත්පත පවසනවා.\nශ්‍රී ලංකාව පිළිබඳ එක්සත් ජාතීන්ගේ මානව හිමිකම් මණ්ඩලයේ සංශෝධිත යෝජනාවලිය ජිනීවා මානව හිමිකම් මණ්ඩලය මගින් ඊයේ ප්‍රකාශයට පත් කරනු ලැබුවා.\nශ්‍රී ලංකාවේ සංහිඳියාව, වගවීම සහ මානව හිමිකම් ප්‍රවර්ධනය යන තේමාව යටතේ අදාළ යෝජනාව ඉදිරිපත් කර ඇත්තේ කැනඩාව, ජර්මනිය, මලාවි, මොන්ටිනීග්‍රෝ, උතුරු මැසිඩෝනියාව, එක්සත් රාජධානිය සහ උතුරු අයර්ලන්තය මගින්. එම යෝජනාව පිළිබඳ ඡන්ද විමසීම ලබන 22 වනදා හෝ 23 වනදා පැවැත්වීමට නියමිතයි.\nඉන්දීය අග්‍රාමාත්‍ය නරේන්ද්‍ර මෝදි සහ ජනාධිපති ගෝඨාභය රාජපක්ෂ අතර පැවති දුරකථන සංවාදයේදී ඒ පිළිබඳවද සාකච්ඡා වන්නට ඇති බව හින්දු වාර්තාකාරිනියගේ අදහසයි.\nදුරකථන සංවාදය සම්බන්ධයෙන් ඉන්දීය විදේශ කටයුතු අමාත්‍යාංශය නිකුත් කළ නිවේදනයේ ඒ පිළිබඳ ඍජු සටහනක් සිදුකර නැහැ.\nඑහෙත් එහි දැක්වෙන සාකච්ඡාවට ලක්වූ වර්ධනාත්මක කරුණුවලට එය, ඇතුළත් විය හැකියි. ඉන්දීය විදේශ කටයුතු අමාත්‍යාංශය නිකුත් කළ නිවේදනයේ දැක්වෙන්නේ නායකයන් දෙදෙනා වැදගත් වර්ධනයන් මෙන්ම ද්විපාර්ශවික සහයෝගීතාව සම්බන්ධයෙන් අදහස් හුවමාරු කරගත් බවයි.\nඑමෙන්ම බහු පාර්ශවික සංවාද මණ්ඩපයන් හිදී දෙරටේ සහයෝගීතාව පිළිබඳවද එහිදී අවධානය යොමුවී තිබෙනවා.\nඑමෙන්ම, තම අසල්වැසියන්ට ප්‍රමුඛත්වය ලබාදීම ඉන්දියාවේ ප්‍රතිපත්තිය වන බැවින් ශ්‍රී ලංකාව අතිශය වැදගත් කොට සලකන බව එහිදී ඉන්දීය අග්‍රාමාත්‍යවරයා ප්‍රකාශ කළේ යැයි ඉන්දීය මාධ්‍ය වාර්තා සඳහන් කළා.\nකොළඹ වරායේ නැගෙනහිර ජැටිය සංවර්ධනය ඉන්දියාවට අහිමිවීම මෙන්ම උතුරේ දිවයින්වල චීන බලශක්ති ව්‍යාපෘති අනුමත කිරීම සම්බන්ධයෙන් ඉන්දිය රජය නොසතුටින් පසුවූ බව හින්දු වාර්තාකාරිනිය සිහිපත් කළා.\nකෙසේ නමුත් ජිනීවා මානව හිමිකම් මණ්ඩල ඡන්දයේදී ඉන්දියාව බොහෝ දුරට ඡන්දය ප්‍රකාශ කිරීමෙන් වැළකී සිටිය හැකි බවයි ඇය කියා සිටියේ.\nඑහෙත් ඡන්ද විමසීම ආසන්නයේ සාමාජික රටවල් අතර පැවැත්වෙන තීරණාත්මක සාකච්ඡාවලදී  ඉන්දියාවට වැදගත් කාර්යභාරයක් ඉටු කළ හැකි බවයි හින්දු වාර්තාකාරිනිය පෙන්වා දෙන්නේ.\nසාමාජිකයන් 47 දෙනෙකුගෙන් සමන්විත මානව හිමිකම් මණ්ඩලයේ වත්මන් සාමාජිකයෙකු වන චීනය ශ්‍රී ලංකාවට සහය ලබාදුන් බව දැනටමත් ප්‍රකාශ කර තිබෙනවා.\nශ්‍රී ලංකාවේ සියලු වාර්ගික සහ ආගමික කණ්ඩායම්වල අයිතීන්වලට ගරු කරමින් තිරසාර සාමය සහ සංවර්ධනය උදෙසා දේශපාලන විසඳුමක් ඇති කරගැනීමට ලක් රජය පුළුල් සංවාදයකට එළඹීම පිළිගන්නා බවයි මානව හිමිකම් මණ්ඩලය මගින් ප්‍රකාශයට පත් කළ සංශෝධිත යෝජනාවේ දැක්වෙන්නේ.\nදේශපාලන බලාධිකාරිය විසින් බලය බෙදාහැරීමේ ක්‍රියාවලිය සම්පූර්ණ කිරීමට පියවර ගත යුතු අතර, ත්‍රස්තවාදය වැළැක්වීමේ පනත යළි ඇගයීමට පියවර ගත යුතුයි.\nඑමෙන්ම එය ප්‍රතිස්තාපනය කෙරෙන වෙනත් ඕනෑම නීතිමය කෙටුම්පතක් ජාත්‍යන්තර මානව හිමිකම් සහ මානුෂීය නීතිය සඳහා වන ලක් රජයේ වගවීම් සහතික කරමින් සැකසිය යුතු බව අදාළ සංශෝධිත යෝජනාවේ සඳහන්.",
       "URL": "https://www.hirunews.lk/265289/ජනපති-ගෝඨාභය-සහ-අගමැති-මෝදි-දුරකථන-සංවාදය-ජිනීවා-ඡන්දයට-තීරණාත්මකයි-හින්දු-පුවත්පත-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2089"
}