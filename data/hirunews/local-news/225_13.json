{
       "Source": "hirunews",
       "Timestamp": "Friday, 30 June 2023 - 9:01",
       "Headline": "ප්‍රාදේශීය සභා මන්ත්‍රිවරියන් යොදාගෙන මහා පරිමාණ විදේශ රැකියා ජාවාරමක්",
       "News Content": "“ජයභූමි පදනම” නමින් ව්‍යාජ විදේශ රැකියා නියෝජිතායතනයක් පවත්වාගෙන යමින්, ඇමරිකාවේ මියාමි නගරයේ වරාය ව්‍යාපෘතියක රැකියා රැසක් ලබාදෙන බව පවසා ප්‍රාදේශීය සභා මන්ත්‍රිවරියන් මාර්ගයෙන් වංචනික ලෙස මුදල් අයකළ මහා පරිමාණ ජාවාරමක් විදේශ සේවා නියුක්ති කාර්යාංශය අනාවරණ කරගෙන තිබෙනවා.\nදිවයිනේ විවිධ ප්‍රදේශවල පදිංචි තරුණ තරුණියන් රැසකගෙන් එලෙස මුදල් ලබාගෙන ඇති බවයි වාර්තා වන්නේ.\nඒ අනුව රාජගිරියේ වංචනික අයුරින් පවත්වාගෙන යනු ලැබූ එම ආයතනය වටලා ඇති අතර එහිදී සිදුකළ පරීක්ෂාවේ දී රැකියා අපේක්ෂිතයින් 636 දෙනෙකුට අදාල ලිපිගොනු සොයා ගෙන තිබෙනවා.\nවසර 3ට අධික කාලයක් මෙම ජාවාරම සිදුකරගෙන ගොස් ඇති අතර, ප්‍රධාන සැකකරු විසින් ඇමරිකාවේ වීසා අයදුම් කිරිම සඳහා පුද්ගලයින් 400කගෙන් පමණ එක් අයදුම්කරුවෙකුගෙන් රුපියල් 75,000 බැගින් වූ මුදල් ලබාගෙන ඇති බව ද හෙළි වුණා.\nප්‍රධාන සැකකරු විසින් පොරොන්දු වූ රැකියා නොලද තැනැත්තන්ගෙන් වංචාකර ඇති මුදල රුපියල් කෝටි 3කට අධිකයි.\nකාර්යාංශය මගහරිමින් සිටින එම සැකකරු අත්අඩංගුවට ගැනීම සඳහා විදේශ සේවා නියුක්ති කාර්යාංශය විමර්ශනයක් ආරම්භ කර තිබෙනවා.\nමේ අතර සංශෝධිත විදේශ සේවා නියුක්ති කාර්යාංශයේ ලියාපදිංචි ගාස්තු සහ නියෝජිතායතන අලු‍ත් කිරීමේ ගාස්තු හෙට සිට ක්‍රියාත්මක වනවා.\nඒ අනුව විදේශ රැකියා ලාභීන් කාර්යාංශයේ ලියාපදිංචි කිරීමේ ගාස්තුව රුපියල් 17,928 සිට 21,467.00 දක්වා ඉහළ යනවා.\nලියාපදිංචිය නැවත අලු‍ත් කිරීමේ ගාස්තුව රුපියල් 3,774.00 සිට 4,483 දක්වා වැඩි වනු ඇති.\nරැකියා නියෝජිතායතනයක බලපත්‍රය අලු‍ත් කිරිමේ ගාස්තුව පැවති අගය වන රුපියල් 58,974 සිට රුපියල් 117,949 දක්වා ඉහළ යනවා.",
       "URL": "https://www.hirunews.lk/339537/ප්‍රාදේශීය-සභා-මන්ත්‍රිවරියන්-යොදාගෙන-මහා-පරිමාණ-විදේශ-රැකියා-ජාවාරමක්",
       "Category": "Local News",
       "Parent URL": "https://www.hirunews.lk/local-news.php?pageID=225"
}