{
       "Source": "hirunews",
       "Timestamp": "Sunday, 11 September 2022 - 14:52",
       "Headline": "අපරාජිත ශ්‍රී ලංකා කණ්ඩායම ආසියානු දැල්පන්දු කිරුළ දිනයි (වීඩියෝ)",
       "News Content": "ආසියානු දැල්පන්දු ශුරතාවේ අභිමානය තවදුරටත් තමන් සතුකරගැනීමට ශ්‍රී ලංකා කණ්ඩායම අද සමත්වුනා.\nඒ අද පැවති අවසන් මහා තරගයේදී සත්කාකරක සිංගප්පුරු කණ්ඩායම ලකුණු 63 ට 53ක් ලෙස පරාජයට පත් කරමින්.\nතරගාවලියේ දක්ෂතා අතර සිටි ශ්‍රී ලංකාව සාර්ථක ආරම්භයක් ලබා ගන්නට සමත්වුයේ තර්ජිනි සිවලිංගම් වෙත ලැබුණු පන්දුව ලකුණක් බවට පත් කරමින්. කෙසේ වෙතත්, ශ්‍රී ලංකාවට ප්‍රබල අභියෝගයක් එල්ල කළ සිංගප්පූරු ක්‍රීඩිකාවන් පළමු අර්ධය ලකුණු 19 ට 13ක් ලෙස ජයගත්තා.\nදෙවැනි අර්ධයේදි ද සිංගප්පූරුව දැඩි අභියෝගයක් එල්ල කළද ශ්‍රී ලංකා ක්‍රිඩිකාවන් ලකුණු පරතරය අවම කරගන්නට සමත්වුවද සිංගප්පූරුව එම අර්ධයේදීද ඉදිරියෙන් පසුවුයේ ලකුණු 30ට 27ක් ලෙසයි.\nකෙසේ වෙතත් තුන්වන අර්ධයේදි සිංගප්පුරු ක්‍රිඩිකාවන්ට ප්‍රබල අභියෝගයක් එල්ල කරමින් සුපුරුදු රිද්මයට අවතීර්ණ වු ශ්‍රී ලංකා ක්‍රිඩිකාවන් ලකුණු 46ට 38ක් ලෙස එම අර්ධය ජයගත්තේ ලකුණු 08ක පරතරයක් රදවා ගනිමින්.\nතීරණාත්මක සිව්වන සහ අවසන් අර්ධය ආරම්භයේදි ලකුණු පුවරුව ක්‍රියාත්මක කරන්න ශ්‍රී ලංකාව සමත්වුවද සිංගප්පුරුව ඉන් පසු ලකුණු වාර්තා කළේ තවදුරටත් තරගය ජයගන්නට ඔවුන්ට අවස්ථාවක් ඇති බවට ඉඟි පලකරමින්.\nමේ අතර ශ්‍රී ලංකාවේ අභිමානය රැකගනිමින් ආසියානු දැල්පන්දු ශුරතාව දිනාගත් ශ්‍රී ලංකා කණ්ඩායමට ජනාධිපති රනිල් වික්‍රමසිංහ සුභ පැතුම් එක්කර තිබෙනවා.",
       "URL": "https://www.hirunews.lk/315140/අපරාජිත-ශ්‍රී-ලංකා-කණ්ඩායම-ආසියානු-දැල්පන්දු-කිරුළ-දිනයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=875"
}