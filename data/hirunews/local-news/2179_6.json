{
       "Source": "hirunews",
       "Timestamp": "Sunday, 31 January 2021 - 8:07",
       "Headline": "37825කට එන්නත් පළමු මාත්‍රාව දී අවසන්",
       "News Content": "කොරෝනා මර්දන කොවිෂීල්ඩ් එන්නත ලබාදීමේ වැඩසටහන අද තුන්වන දිනටත් ක්‍රියාත්මකයි.\nඒ අනුව, අද දිනයේදීත් ප්‍රමුඛතාව මත සෞඛ්‍ය සහ ආරක්ෂක අංශ සාමාජිකයින් වෙත එම එන්නත් කිරීමේ වැඩසටහන සිදු කෙරෙන බවයි සෞඛ්‍ය අමාත්‍යාංශය කියා සිටියේ.\nබස්නාහිර පළාතේ ප්‍රධාන රෝහල් 10 කදී එන්නත්කරණ කටයුතු ආරම්භ වූ අතර, ඊයේ  පමණක් 32539 දෙනෙකුට එන්නත ලබාදුන් බවයි වසංගත රෝග විද්‍යා අංශය නිවේදනය කළේ.\nදින 02 කදි එන්නත් ලබාදුන් මුළු සංඛ්‍යාව 37825ක්.\nපොලිසියේ සාමාජිකයින් සඳහා කොවිඩ් එන්නත් ලබාදීමේ වැඩසටහන අද නාරාහේන්පිට පොලිස් රෝහලේදී ආරම්භ වන බව පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ සඳහන් කළා.\nමේ අතර තුන්වන දිනටත් මෙරට කොරෝනා ආසාදිතයන් 800 සීමාව ඉක්මවා තිබෙනවා.\nරජයේ ප්‍රවෘත්ති දෙපාර්තමේන්තුව සඳහන් කළේ ඊයේ දිනයේත් කොරෝනා ආසාදිතයන් 848 දෙනෙකු හඳුනාගැනීමත් සමඟ මෙරට සමස්ත ආසාදිත සංඛ්‍යාව 63,293 ක් දක්වා ඉහළ ගොස් ඇති බවයි.\nනව ආසාදිතයන්ගෙන් 844 දෙනෙකු පෑලියගොඩ කොවිඩ් පොකුරේ ආශ්‍රිතයන් වන අතර, බන්ධනාගාර පොකුරේ ආශ්‍රිතයන් හතරදෙනෙකුද වාර්තාවී තිබෙනවා.\nඒ අනුව දිවුලපිටිය, පෑලියගොඩ සහ බන්ධනාගාර පොකුරුවල ආසාදිතයන් සංඛ්‍යාව 53,337ක් දක්වා ඉහළ යනවා.\nතවදුරටත් ආසාදිතයන් 6,703 දෙනෙකු රෝහල්ගතව ප්‍රතිකාර ලබන අතර, සුවය ලැබූ සංඛ්‍යාව 56,277ක්.\nතවත් කොරෝනා මරණ 8ක් වාර්තාවීමත් සමඟ මෙරට සමස්ත මරණ සංඛ්‍යාව 313 දක්වා ඉහළ ගියා.\nකොළඹ 10 ප්‍රදේශයේ පදිංචි 61 හැවිරිදි පිරිමි පුද්ගලයෙකු, කොළඹ 15 ප්‍රදේශයේ පදිංචි පිරිමි පුද්ගලයෙකු සහ එම ප්‍රදේශයේම පදිංචි 93 හැවිරිදි පුද්ගලයෙකුද මෙලෙස මියගිය අය අතර වනවා.\nඑමෙන්ම පොකුණුවිට පදිංචි 58 හැවිරිදි කාන්තාවක්, රාජගිරිය ප්‍රදේශයේ පදිංචි 79 හැවිරිදි පිරිමි පුද්ගලයෙකු මඩවල ප්‍රදේශයේ පදිංචි 62 හැවිරිදි කාන්තාවක්, වාද්දුව ප්‍රදේශයේ පදිංචි 39 හැවිරිදි කාන්තාවක් සහ කොළඹ 12 ප්‍රදේශයේ පදිංචි 63 හැවිරිදි පිරිමි පුද්ගලයෙකුද කොරෝනා ආසාදනයෙන් මියගොස් ඇති බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nමේ අතර ලොව පුරා කොරෝනා ආසාදිතයන් දස කෝටි තිස් එක්ලක්ෂ එක්දහස් එකක් ලෙස සටහන් වනවා.\nමරණ සංඛ්‍යාව දැක්වෙන්නේ විසි දෙලක්ෂ 27,652ක් ලෙසයි.\nගතවූ පැය විසි හතරේ ඇමරිකාවෙන් නව මරණ 2,889 ක් සහ ආසාදිතයන් එක්ලක්ෂ 37,464 ක් වාර්තාවන අතර, බි්‍රතාන්‍යය, බ්‍රසීලය සහ මෙක්සිකෝවෙන් දහස ඉක්මවූ මරණ සංඛ්‍යාවක් වාර්තාවනවා.",
       "URL": "https://www.hirunews.lk/261197/37825කට-එන්නත්-පළමු-මාත්‍රාව-දී-අවසන්",
       "Category": "Local News",
       "Parent URL": "https://www.hirunews.lk/local-news.php?pageID=2179"
}