{
       "Source": "hirunews",
       "Timestamp": "Monday, 19 April 2021 - 13:16",
       "Headline": "මැදවච්චියේ රාජ්‍ය බැංකුවක හතරකට කොරෝනා - විශ්වවිද්‍යාල ආරම්භ කිරීම ගැන සාකච්ඡා",
       "News Content": "මෙරටින් ඊයේ හමුවූ කොරෝනා ආසාදිතයන් 357 දෙනාගෙන් වැඩිම පිරිස වන 70 දෙනා විදේශගතව සිට මෙරටට පැමිණි පුද්ගලයින් වනවා.\nඊට අමතරව කොළඹින් ආසාදිතයන් 63 දෙනෙකු, කුරුණෑගලින් ආසාදිතයන් 50 දෙනෙකු, ගම්පහින් ආසාදිතයන් 41 දෙනෙකු සහ පුත්තලමෙන් ආසාදිතයන් 30 දෙනෙකු අලුතින් සොයාගැනුනා.\nකුරුණෑගල දිස්ත්‍රික්කයෙන් වාර්තාවූ රෝගීන් පනස් දෙදෙනා අතුරින් වැඩිම පිරිස වන ආසාදිතයන් 40 දෙනා සොයාගෙන ඇත්තේ කුලියාපිටිය සෞඛ්‍ය වෛද්‍ය නිලධාරී කොට්ඨාසයෙන්.\nඊට අමතරව හලාවතින් ආසාදිතයන් 16 දෙනෙකු, මීගමුවෙන් ආසාදිතයන් 25 දෙනෙකු සහ කොල්ලුපිටියෙන් ආසාදිතයන් 10 දෙනෙකු ඊයේ හමුවී තිබෙනවා.\nඑමෙන්ම මැදවච්චිය නගරයේ පිහිටි රාජ්‍ය බැංකු සේවකයින් හතරදෙනෙකුටද කොරෝනා වෛරසය ආසාදනය වී තිබෙනවා.\nඒ හේතුවෙන් ඔවුන්ගේ ආශ්‍රිතයන් ස්වයං නිරෝධායනයට යොමුකර ඇති බවයි මැදවච්චිය මහජන සෞඛ්‍ය වෛද්‍ය නිලධාරී කාර්යාලය සඳහන් කළේ.\nමේ අතර සබරගමුව විශ්වවිද්‍යාලයේ පීඨ කිහිපයක අධ්‍යයන කටයුතු අද ආරම්භ කෙරුණු අතර, සියලුම විශ්වවිද්‍යාලවල අධ්‍යයන කටයුතු ආරම්භ කිරීම සඳහා අවශ්‍ය සෞඛ්‍ය මාර්ගෝපදේශ නිකුත් කිරීම සම්බන්ධයෙන් මේ වනවිට සාකච්ඡාවක් පැවැත්වෙනවා.\nඒ, විශ්වවිද්‍යාල ප්‍රතිපාදන කොමිසන් සභාවේ සභාපති මහාචාර්ය සම්පත් අමරතුංගගේ සහ විශ්වවිද්‍යාලවල උප කුලපතිවරුන්ගේ සහභාගිත්වයෙන්.",
       "URL": "https://www.hirunews.lk/268873/මැදවච්චියේ-රාජ්‍ය-බැංකුවක-හතරකට-කොරෝනා-විශ්වවිද්‍යාල-ආරම්භ-කිරීම-ගැන-සාකච්ඡා",
       "Category": "Local News",
       "Parent URL": "https://www.hirunews.lk/local-news.php?pageID=2010"
}