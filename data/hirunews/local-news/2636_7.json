{
       "Source": "hirunews",
       "Timestamp": "Wednesday, 24 June 2020 - 13:04",
       "Headline": "අරණායක පොලීසියේ 3 දෙනෙකුගේ වැඩ තහනම්",
       "News Content": "මාවනැල්ල - අරණායක පොලිස් ස්ථානයේ උප පොලිස් පරීක්ෂකවරයෙකුගේ සහ පොලිස් සැරයන්වරුන් දෙදෙනෙකුගේ වැඩ තහනම් කර තිබෙනවා.\nඒ නීතිවිරෝධී මත්පැන් ප්‍රවාහනය කිරීමේදී අත්අඩංගුවට ගත් සැකකරුවෙකු වෙනුවට වෙනත් අයෙකු අධිකරණයට ඉදිරිපත් කිරීම සම්බන්ධයෙන් ඔවුන්ට එරෙහිව එල්ල වී ඇති චෝදනාවකටයි.\nඊයේ අරණායක - පෝඩාපේ ප්‍රදේශයේදි ත්‍රිරෝද රථයකින් යමින් සිටි මෙම පුද්ගලයා මත්පැන් බෝතල් 80ක් සමඟ අත්අඩංගුවට ගෙන තිබෙනවා.\nකෙසේ වෙතත්, සැකකාර පොලිස් නිලධාරින් නඩු භාණ්ඩ ලෙස අධිකරණයට ඉදිරිපත් කර ඇත්තේ මත්පැන් බෝතල් 25 ක් පමණක් බවයි හෙළි වී ඇත්තේ.\nඑසේම, එම සැකකරුගෙන් රුපියල් 60 දහසක මුදලක් ලබා ගත් බවට ද මෙම පොලිස් නිලධාරීන්ට චෝදනා එල්ලවී තිබෙනවා.\nඒ අනුවයි කෑගල්ල ජ්‍යෙෂ්ඨ පොලිස් අධිකාරිවරයා විසින් අද දිනයේදි මෙම නිලධාරින් තිදෙනාගේ වැඩ තහනම් කර ඇත්තේ.",
       "URL": "https://www.hirunews.lk/243824/අරණායක-පොලීසියේ-3-දෙනෙකුගේ-වැඩ-තහනම්",
       "Category": "Local News",
       "Parent URL": "https://www.hirunews.lk/local-news.php?pageID=2636"
}