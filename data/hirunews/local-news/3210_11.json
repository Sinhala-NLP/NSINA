{
       "Source": "hirunews",
       "Timestamp": "Wednesday, 07 August 2019 - 22:47",
       "Headline": "නීතිවිරෝධී මත්පැන් විෂ වූ තවත් අයෙකු මරුට",
       "News Content": "මීරිගම - පල්ලෙවෙල ප්‍රදේශයේ නීතිවිරෝධී මත්පැන් පානය කර රෝහල් ගතව සිටි තවත් පුද්ගලයෙකු ජිවිතක්ෂයට පත්ව තිබෙනවා.\nඒ අනුව, එම විෂ මත්පැන් පානය කිරීම හේතුවෙන් මේ වනවිට පුද්ගලයින් 14 දෙනෙකු මියගොස් ඇති බවයි පොලීසිය සදහන් කළේ.\nඅද දින මියගිය පුද්ගලයා රාගම රෝහලේ ප්‍රතිකාර ලබමින් සිට ඇති අතර ඔහු කොටදෙණියාව ප්‍රදේශයේ 56 හැවිරිදි දෙදරු පියෙක්.\nමේ අතර, එම මත්පැන් පානය කිරීම හේතුවෙන් රෝගාතුර වූ තවත් පුද්ගලයින් දෙදෙනෙකු අද රාගම රෝහලට ඇතුළත් වූ බවයි හිරු වාර්තාකරු සදහන් කළේ.\nමේ වනවිට එම මත්පැන් පානය කිරීම හේතුවෙන් පුද්ගලයින් 25 කට වැඩි පිරිසක් රෝහල් ගතව ප්‍රතිකාර ලබන බවටයි වාර්තා වන්නේ.\nමීට අමතරව, තවත් පුද්ගලයින් කිහිපදෙනෙකු තම ප්‍රදේශයෙන් පිටට ගොස් වෙනත් රෝහල් වල ද ප්‍රතිකාර ලබා ගැනීමට කටයුතු කර තිබෙනවා.\nමේ අතර, පල්ලෙවෙල ප්‍රදේශයේ නීතිවිරෝධී එම මත්පැන් නිෂ්පාදනාගාරයේ සේවයේ යොදවන ලද පුද්ගලයින් 21 දෙනෙකු පසුගිය වසර 3 තුළ අවස්ථා කිහිපයකදී අත්අඩංගුවට ගෙන ඇති බව සුරාබදු දෙපාර්තමේන්තුව ප්‍රකාශ කළා.",
       "URL": "https://www.hirunews.lk/221773/නීතිවිරෝධී-මත්පැන්-විෂ-වූ-තවත්-අයෙකු-මරුට",
       "Category": "Local News",
       "Parent URL": "https://www.hirunews.lk/local-news.php?pageID=3210"
}