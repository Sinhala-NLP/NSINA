{
       "Source": "hirunews",
       "Timestamp": "Saturday, 09 January 2021 - 13:29",
       "Headline": "ගම්පහ ලේ දන්දීමේ වැඩසටහනකදී රුධිරය පරිත්‍යාග කළ අයෙකුට කොරෝනා - ඇමති දයාසිරිගේ ආශ්‍රිතයින් සොයා තවදුරටත් මෙහෙයුම් (වීඩියෝ)",
       "News Content": "කොරෝනා තත්ත්වය හමුවේ බන්ධනාගාර තදබදය අවම කිරීම සඳහා දඩ මුදල් ගෙවා ගැනීමට නොහැකිව සිටින සියළුම රැදවියන් විශේෂ ජනපති රාජ්‍ය සමාවක් යටතේ අද සිට නිදහස් කරන බව බන්ධනාගාර මාධ්‍ය ප්‍රකාශක චන්දන ඒකනායක ප්‍රකාශ කළා.\nසෞඛ්‍ය මාර්ගෝපදේශ යටතේ එම පිරිස නිදහස් කිරීමට පියවර ගන්නා බවයි කොළඹ අද පැවති මාධ්‍ය හමුවකට එක්වෙමින් ඔහු කියා සිටියේ.\nමේ අතර, ගම්පහ සෞඛ්‍ය වෛද්‍ය නිලධාරී කොට්ඨාශයට අයත් ඉදිපොළ ප්‍රදේශයේ විහාරස්ථානයක පසුගිය 3 වන දා පැවති ලේ දන්දීමේ වැඩසටහනකදී රුධිරය පරිත්‍යාග කළ පුද්ගලයෙකුට කොරෝනා ආසාදනය වී ඇති බවට තහවුරු වී තිබෙනවා.\nඑබැවින් එම රුධිර ප්‍රමාණය ඉවත් කිරීමට කටයුතු කර ඇති බවයි ජාතික රුධිර පාරවිලන මධ්‍යස්ථානයේ අධ්‍යක්ෂ වෛද්‍ය ලක්ෂ්මන් එදිරිසිංහ සදහන් කළේ.\nකොරෝනා ආසාදිත බවට හඳුනා ගත් රාජ්‍ය අමාත්‍ය දයාසිරි ජයසේකර පැවැත්වූ මහජන දිනයට සහභාගි වූ සමීප ආශ්‍රිතයන් ඇතුලු පිරිස් සොයා තවදුරටත් තොරතුරු එක්රැස් කිරීම සිදුකරන බව පඬුවස්නුවර - බටහිර සෞඛ්‍ය වෛද්‍ය නිලධාරී කාර්යාලය ප්‍රකාශ කළා.\nඑහි ප්‍රකාශකයෙකු සදහන් කළේ මේ වන විටත් පුද්ගලයින් 100 දෙනෙකු පමණ ස්වයං නිරෝධායනයට ලක් කර ඇති අතර, ප්‍රදේශයේ විහාරස්ථාන 7ක භික්ෂූන් වහන්සේ කිහිප නමක් ද ඊට අයත් බවයි එම කාර්යාලය සදහන් කළේ.\nඊයේ දිනයේ වාර්තා වූ කොරෝනා ආසාදිතයින් 525 දෙනාගෙන් 193 දෙනෙකුම වාර්තා වී ඇත්තේ කොළඹ දිස්ත්‍රික්කයෙන්. ගම්පහ දිස්ත්‍රික්කයෙන් ආසාදිතයන් 94ක්, වව්නියාව දිස්ත්‍රික්කයෙන් 56 දෙනෙකු වාර්තා වී තිබෙනවා.\nමේ අතර, කොළඹ නගරයේ ඇතුළු බස්නාහිර පළාතේ මුහුණු ආවරණ නොපැළදීම සම්බන්ධයෙන් අත්අඩංගුවට ගත් පුද්ගලයින් 2025 දෙනෙකුට සිදුකළ පරීක්ෂණවලින් මේ දක්වා ආසාදිතයින් 24 දෙනෙකු හඳුනාගෙන තිබෙනවා.\nපොලිස් මාධ්‍ය ප්‍රකාශක, නියෝජ්‍ය පොලිස්පති අජිත් රෝහණ කියා සිටියේ ඉන් 19 දෙනෙකු රැපිඩ් ඇන්ටිජන් පරීක්ෂණවලදීත්, 5 දෙනෙකු පී.සී.ආර්. පරීක්ෂණවලදී ආසාදිතයන් බවට හඳුනා ගැනුණු බවයි.\nපසුගිය පැය 24 තුළ ශ්‍රී ලාංකිකයින් 708 දෙනෙකු ගුවන් යානා 12 කින් දිවයිනට පැමිණ තිබෙනවා.\nතවත් ගුවන් මගීන් 447 ගුවන් යානා 14කින් කටුනායක ගුවන් තොටුපළින් පිටත්ව ගොස් ඇති බවයි අප ගුවන් තොටුපළ වාර්තාකරු සඳහන් කළේ.\nමෙරට ක්‍රියාත්මක චීන ආයෝජන ව්‍යාපෘති හි සේවය කරන චීන ජාතිකයින්, ඉන්දීය කර්මාන්ත ශාලා හි නිරත ඉන්දීය ජාතිකයින් සහ මෙරට තානාපති කාර්යාලවල සේවය කරන නිලධාරීන් ඒ අතර වනවා.\nඑක්සත් අරාබි එමීර් රාජ්‍යයේ රැකියා සඳහා ගිය ශ්‍රී ලාංකිකයින් 300 දෙනෙකු ද ගුවන් යානා දෙකකින් කටුනායක ගුවන් තොටුපළ වෙත පැමිණි අතර ඔවුන් සියළු දෙනා නිරෝධායනය සඳහා යොමු කර ඇති බව සඳහන්.\nපසුගිය පැය 24 තුළ 250කට ආසන්න පිරිසක් මැදපෙරදිග රැකියා සඳහා පිටව ගොස් තිබෙනවා.\nමේ අතර, අඩු සහ මධ්‍යම ආදායම් ලබන රටවලට කොරෝනා එන්නත් ලබා ගැනිමට නොහැකි වීම ගැටළු සහගත තත්ත්වයක් බව ලෝක සෞඛ්‍ය සංවිධානයේ ප්‍රධානි ටෙඩ්‍රොස් ඇඩනම් ගෙබි්‍රයේසස් ප්‍රකාශ කළා.\nජිනීවා නුවරදී ඊයේ මාධ්‍ය හමුවකට එක්වෙමින් ඔහු ධනවත් රටවලින් ඉල්ලා සිටියේ කොරෝනා එන්නත් නිෂ්පාදනය කරනු ලබන සමාගම් සමඟ ගිවිසුම් ඇති කර නොගන්නා ලෙසයි.\nදැනටමත් කොරෝනා එන්නත් වැඩියෙන් මිලදීගෙන ඇති රටවලට ඒවා කොවැක්ස් ව්‍යාපෘතිය සඳහා යොමු කරන ලෙසයි ලෝක සෞඛ්‍ය සංවිධාන ප්‍රධානියා ඉල්ලා සිටියේ.\nයුරෝපා සංගමයට අයත් රටවල් දැනටමත් ෆයිසර් බයෝ ඇන්ඩ් ටෙක් සමාගමත් සමඟ කොරෝනා එන්නත් වැඩිපුර මිලියන 300ක් මිලදී ගැනීම සඳහා ගිවිසුම් අත්සන් කර තිබෙනවා.\nපොරොත්තු ලේඛණයේ නොසිට, ඍජුවම එන්නත් මිලදී ගැනීමට කිසිදු රටක් විශේෂ නොවන බවයි ලෝක සෞඛ්‍ය සංවිධාන ප්‍රධානියා තවදුරටත් කියා සිටියේ.",
       "URL": "https://www.hirunews.lk/259234/ගම්පහ-ලේ-දන්දීමේ-වැඩසටහනකදී-රුධිරය-පරිත්‍යාග-කළ-අයෙකුට-කොරෝනා-ඇමති-දයාසිරිගේ-ආශ්‍රිතයින්-සොයා-තවදුරටත්-මෙහෙයුම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2223"
}