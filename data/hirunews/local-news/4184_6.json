{
       "Source": "hirunews",
       "Timestamp": "Wednesday, 06 December 2017 - 19:30",
       "Headline": "සිසුවිය ගැබ් ගෙන ඇතැයි කීවාට ලැබෙන දඬුවම",
       "News Content": "ගැබ්ගෙන ඇති බවට චෝදනා කරමින් දැරියක් පාසලෙන් ඉවත් කළ කැකිරාව - මඩාටුගම ශ්‍රී රේවත මහා විද්‍යාලයේ විදුහල්පතිනියට, විනය මණ්ඩලයට, අදාළ දැරියගේ පන්තිභාර ගුරුවරියට සහ උපදේශන ගුරුවරයාට විනය ක්‍රියාමාර්ග ගන්නා ලෙස මානව හිමිකම් කොමිෂන් සභාව දැනුම් දී තිබෙනවා.\nසිද්ධිය සම්බන්ධයෙන් සිදුකළ පරීක්ෂණයේ වාර්තාව එළිදක්වමින් එම කොමිසම ප්‍රකාශ කර ඇත්තේ වින්දිත පාර්ශවය මෙම සිද්ධියේදී ආණ්ඩුක්‍රම ව්‍යවස්ථාව මෙන්ම ජගත් ළමා අයිතිවාසිකම් ප්‍රඥප්තියද උල්ලංඝනය කර ඇති බවයි.\nඒ අනුව උතුරු මැද පළාත් අධ්‍යාපන අධ්‍යක්ෂිකාව විසින් ආයතන සංග්‍රහයට අනුව මොවුන්ට විනය පරීක්ෂණයක් සිදුකර මසක් ඇතුළත ඒ සම්බන්ධයෙන් දැනුවත් කළ යුතු බවයි කොමිසම සඳහන් කළේ.\nසිද්ධියට මුහුණදුන් 10 ශ්‍රේණියේ ඉගෙනුම ලැබූ දැරියගේ වයසේ පසුවන තවත් දැරියන් තිදෙනෙකු ඉදිරිපත් කළ කරුණු පදනම් කර ගනිමින් කිසිදු වෛද්‍ය විද්‍යාත්මක විමසා බැලීමකින් තොරව වින්දිත පාර්ශවය නිගමනයන්ට එළැඹ ඇති බවට මානව හිමිකම් කොමිසම සිදුකළ විමර්ශනයේදී හෙළි වී තිබෙනවා.\nපසුගිය ඔක්තෝම්බර් මස 03 වනදා මඩාටුගම ශ්‍රී රේවත මහා විද්‍යාලයේ ඉගෙනුම ලැබූ දැරිය වමනය කර තිබුණේ උදෑසන ආහාරය නොගෙන පාසල් පැමිණීම හේතුවෙන්.\nකෙසේ වෙතත්, ගැබ්ගෙන ඇති බවට පවසමින් දැරිය පාසලෙන් ඉවත් කිරීමට පියවර ගෙන තිබුණා. පසුව විදුහල්පතිනියගේ වැඩ තහනම් කර අධ්‍යාපන අමාත්‍යාංශය විමර්ශනයක් ආරම්භ කළ අතර, දැරිය අනුරාධපුර මධ්‍ය මහා විද්‍යාලයට ඇතුළත් කිරීමටයි අධ්‍යාපන අමාත්‍ය අකිල විරාජ් කාරියවසම් පියවර ගත්තේ.\nකෙසේ වෙතත්, සිද්ධියට මුහුණදුන් දැරිය මඩාටුගම ශ්‍රී රේවත මහා විද්‍යාලයේ ඉගෙනුම ලැබීමට කැමැත්තක් දක්වන බවට පරීක්ෂණයේදී අනාවරණ වී තිබෙනවා.\nඑහෙත්, මේ වනවිට දැරිය වෙනත් පාසලක ඉගෙනුම ලබන්නේ නම් පළාත් අධ්‍යාපන ලේකම්වරයා දැරියගේ කැමැත්ත විමසීමෙන් අනතුරුව පාසල තීරණය කළ යුතු බවයි කොමිසම දැනුම් දී ඇත්තේ.",
       "URL": "https://www.hirunews.lk/177761/සිසුවිය-ගැබ්-ගෙන-ඇතැයි-කීවාට-ලැබෙන-දඬුවම",
       "Category": "Local News",
       "Parent URL": "https://www.hirunews.lk/local-news.php?pageID=4184"
}