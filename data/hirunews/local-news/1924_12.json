{
       "Source": "hirunews",
       "Timestamp": "Thursday, 27 May 2021 - 19:00",
       "Headline": "ජෝ බයිඩ්න් හමුවූ විශ්ව",
       "News Content": "ලොව බලගතුම පුද්ගලයා ලෙස තවමත් සැලකෙන ඇමෙරිකානු ජනාධිපතිවරයා සමග සමීපව සුහද කතාබහක නිරත වීම ඉතා දුර්ලභ අවස්ථාවක් ලෙසයි සැලකෙන්නේ.\nලෝක නායකයන් පවා ඇතැම්විට ඇමෙරිකානු ජනාධිපතිවරයා හමුවීමට කාලය වෙන් කර ගන්නේ මහත් පරිශ්‍රමයක් දැරීමෙන් අනතුරුවයි.\nඑවන් තත්ත්වයක් තුල ශ්‍රී ලංකා නාවික හමුදාවේ විශ්ව ෆොන්සේකා, ඇමෙරිකානු ජනාධිපති ජෝ බයිඩ්න් හමුවීම බොහෝ දෙනෙකුගේ අවධානයට ලක් වුණා.\nශ්‍රී ලංකා නාවික හමුදාවේ උප ලුතිනන් විශ්ව ෆොන්සේකා එලෙස ජනපති බයිඩ්න් හමුවූයේ එක්සත් ජනපද වෙරළාරක්ෂක ඇකඩමියේ නාවික නිර්මාණ සහ ඉංජිනේරු ශිල්පය පිළිබඳ පළමු පන්තියේ ගෞරව උපාධි සහතිකය ලබා ගැනීමටයි.\nවිශ්ව ෆොන්සේකා ඇමෙරිකාවේ කනෙටිකට් - නිව් ලන්ඩන් හි වෙරළාරක්ෂක ඇකඩමියේ 140 වන උපාධි ප්‍රධානෝත්සවයේදී අදාළ ගෞරව උපාධිය ලබා ගත්තා.\nඔහු සමඟ ඊට එක්වූයේ වොෂින්ටනයේ ශ්‍රී ලංකා තානාපති කාර්යාලයේ ආරක්ෂක උපදේශක එයාර් කොමදෝරු සම්පත් වික්‍රමරත්නයි.\nඇමෙරිකානු ජනාධිපතිවරයා ප්‍රධාන ආරාධිතයා බවට පත්වූ මෙම උත්සව අවස්ථාවට ඇමෙරිකානු ස්වදේශ ආරක්ෂක ලේකම්වරයා මෙන්ම, ඇමෙරිකානු වෙරළාරක්ෂක බලකායේ අණදෙන නිලධාරි අද්මිරාල් කාල් ෂුල්ට්ස් ද එක්වුණා.\nඋපාධි සහතිකය ලබා ගැනීමට පැමිණි විශ්ව ෆොන්සේකා සමඟ ඇමෙරිකානු ජනාධිපතිවරයා කෙටි පිළිසඳරක යෙදීමට ද අමතක කළේ නැහැ.\nමහනුවර කිංග්ස්වුඩ් විද්‍යාලයේ ආදි සිසුවෙකු වන විශ්ව නාවික හමුදාවට එක්වන්නේ 2015 වසරේදීයි.\nසිය පුතු ලද ජයග්‍රහණය පිළිබඳව හිරු ප්‍රවෘත්ති අංශයට අදහස් පළ කළ විශ්ව ෆොන්සේකාගේ මව වන ශ්‍රියානි සෙනෙවිරත්න පැවසුවේ මෙය තමන්ට සිහිනයක් මෙන් හැගෙන බවයි.",
       "URL": "https://www.hirunews.lk/272626/ජෝ-බයිඩ්න්-හමුවූ-විශ්ව",
       "Category": "Local News",
       "Parent URL": "https://www.hirunews.lk/local-news.php?pageID=1924"
}