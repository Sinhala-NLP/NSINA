{
       "Source": "hirunews",
       "Timestamp": "Tuesday, 26 September 2023 - 9:10",
       "Headline": "පාසල් උපකරණ සහ නිල ඇඳුම් බෙදා දීමේ නිල උත්සවය හංවැල්ල රාජසිංහ මධ්‍ය විද්‍යාලයේදී ජනපතිගේ ප්‍රධානත්වයෙන්",
       "News Content": "පාසල් උපකරණ සහ නිල ඇඳුම් බෙදා දීම සංකේතවත් කරමින් ජනාධිපති රනිල් වික්‍රමසිංහ ඊයේ (25) පෙරවරුවේ හංවැල්ල රාජසිංහ මධ්‍ය විද්‍යාලයේ පාසල් සිසු දරුවන්ට පාසල් උපකරණ සහ නිල ඇඳුම් බෙදා දෙනු ලැබුවා.\nඒ අනුව, මෙම විද්‍යාලයේ සිසු දරු දැරියන් 12,000කට පාසල් උපකරණ සහ නිල ඇඳුම් බෙදා දීම එදින සිදු කෙරුණා.\nමෙම සියලු පාසල් උපකරණ සහ නිල ඇඳුම් චීන රජය විසින් ලබා දී තිබීම විශේෂත්වයක්.\nහංවැල්ල රාජසිංහ මධ්‍ය විද්‍යාලයේ ඊයේ “සීතාවක – සිසු අරුණලු” නමින් වැඩසටහනක් පැවැත්වුණ අතර ජනාධිපතිවරයා ඊට සහභාගි වෙමින් පැවසුවේ එඩිතර සහ දේශප්‍රේමී රජවරයකු වන සීතාවක රාජසිංහ රජතුමාගේ ජීවන චරිතය පිළිබඳ යළි විග්‍රහයක් සිදු කළ යුතු බවයි.\nඑහිදී අදහස් දැක්වූ ජනාධිපති රනිල් වික්‍රමසිංහ අදහස් දැක්වූයේ මෙසේයි;\n\"රාජසිංහ රජතුමාගේ පාලන සමයෙන් ශත වර්ෂ දෙකකට පසුව චූලවංශයේ සඳහන් වූ කරුණක් හේතුවෙන් රාජසිංහ රජතුමා ඉතිහාසයෙන් අමතක කර තිබෙනවා. සටන් දිනූ අය පසෙකලා සටන් පැරදුණ අය වීරයන් කළ ඉතිහාසය පිළිබඳ යළි සිතා බැලිය යුතුයි.\nසීතාවක රාජධානියේ ඓතිහාසිකත්වය ඉස්මතු කරමින් එහි පුරාවිද්‍යාත්මක වටිනාකම් ගවේෂණය කිරීමට පුරාවිද්‍යා දෙපාර්තමේන්තුවට මා උපදෙස් දී තිබෙනවා. සීතාවක ඓතිහාසිකත්වය පිළිබිඹු කෙරෙන කෞතුකාගාරයක් ඉදිකිරීමට මා අදහස් කරනවා.\" යනුවෙන්.\nසීතාවක රාජධානිය සහ සීතාවක රාජසිංහ රජතුමා පිළිබඳ කරුණු ලියා එවන ලෙස මෙහිදී ප්‍රදේශයේ පාසල් දරු දැරියන්ට පැවසූ ජනාධිපතිවරයා එහි හොඳම නිර්මාණය එවන දරුවාට තිළිණයක් ලබා දීමට ද පොරොන්දු වුණා.",
       "URL": "https://www.hirunews.lk/349414/පාසල්-උපකරණ-සහ-නිල-ඇඳුම්-බෙදා-දීමේ-නිල-උත්සවය-හංවැල්ල-රාජසිංහ-මධ්‍ය-විද්‍යාලයේදී-ජනපතිගේ-ප්‍රධානත්වයෙන්",
       "Category": "Local News",
       "Parent URL": "https://www.hirunews.lk/local-news.php?pageID=7"
}