{
       "Source": "hirunews",
       "Timestamp": "Thursday, 27 April 2023 - 10:37",
       "Headline": "ව්‍යාජ අංක තහඩු සවි කරන ලද  මෝටර් රථයක් සමග විශ්‍රාමික කොමාන්ඩර්වරයෙකු අත්අඩංගුවට",
       "News Content": "ව්‍යාජ අංක තහඩු සවි කරන ලද සුඛෝපභෝගී මෝටර් රථයක් පදවාගෙන යමින් සිටි නාවික හමුදාවේ විශ්‍රාමික කොමාන්ඩර්වරයෙකු අත්අඩංගුවට ගත් බව පානදුර වලාන මධ්‍යම දූෂණ මර්ධන ප්‍රහාරක බලකාය පවසනවා.\nපොලිස් පරීක්ෂණ වලින් අනාවරණය වී තිබෙන්නේ සැකකරු සමඟ පොලිස් භාරයට ගත් සුඛෝපභෝගී මෝටර් රථයේ චැසි හා අංක මකා වෙනස් කර තිබූ බවයි.\nගල්කිස්ස ප්‍ර්‍රදේශයේ පුද්ගලික ආරක්ෂක සේවාවක ඉහල නිලයක් දරන පුද්ගලයෙකු ව්‍යාජ අංක තහඩු සවි කරන ලද සුඛෝපභෝගී මෝටර් රථයක් පරිහරණය කරන බවට ලැබූ තොරතුරක් මතයි මධ්‍යම දූෂණ මර්ධන ප්‍රහාරක බලකාය විසින් මෙලෙස අත්අඩංගුවට ගෙන තිබෙන්නේ.\nඔහුගෙන් සිදුකරන ලද ප්‍රශ්න කිරීම් වලදී අනාවරණය වී ඇත්තේ එම මෝටර් රථය ගල්කිස්ස ප්‍රදේශයේ පුද්ගලික ආරක්ෂක සේවාවක හිමිකරුවෙකු වන නාවික හමුදාවේ විශ්‍රාමික කොමාන්ඩර් වරයෙකුට අයත් මෝටර් රථයක් බවයි.\nඑහි සවිකර තිබූ ලියාපදිංචි අංකය අම්පාර ප්‍රදේශයේ පුද්ගලයෙකුට හිමි අතර එය මෝටර් දෙපාර්ථමේන්තුවෙන් ලබා දී ඇති ලියාපදිංචි අංකයක් බවයි අනාවරණය වී ඇත්තේ.",
       "URL": "https://www.hirunews.lk/333564/ව්‍යාජ-අංක-තහඩු-සවි-කරන-ලද-මෝටර්-රථයක්-සමග-විශ්‍රාමික-කොමාන්ඩර්වරයෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=387"
}