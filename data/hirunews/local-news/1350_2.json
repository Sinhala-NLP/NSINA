{
       "Source": "hirunews",
       "Timestamp": "Friday, 18 February 2022 - 8:07",
       "Headline": "පොලිස් කොස්තාපල්වරයෙක් ඝාතනය කෙරෙයි",
       "News Content": "පෞද්ගලික ආරවුලක් මත පොලිස් කොස්තාපල්වරයෙකු තංගල්ල - විතාරන්දෙනිය ප්‍රදේශයේ දී ඝාතනයට ලක් වී තිබෙනවා.\nසංවිධානාත්මක ලෙස පැමිණි පිරිසක් මෙලෙස පහර දී ඝාතනයට ලක් කර තිබුණේ, අධිවේගී රථවාහන අංශයේ කසාගල පොලිස් මුරපොලට අනුයුක්තව සේවය කල පොලිස් කොස්තාපල්වරයෙක්.\nමියගිය පොලිස් කොස්තාපල්වරයාගේ යාබද ඉඩමේ නිවසක පදිංචි කාන්තාවක් සහ ඒ ආසන්නයේ තවත් ඉඩමක හෝටලයක් ඉදිකරන එහි හිමිකරු අතර කලක සිට පැවති ආරවුලක් ඝාතනයට මුල්වී තිබෙනවා.\nඝාතනය සිදු වූ ඊයේ දින රාත්‍රියේ හෝටල්හිමියා සාදයක් පවත්වා ඇති අතර ඊට 15 දෙනෙකු පමණ එක්ව සිට ඇති බවයි වාර්තා වන්නේ.\nබීමතින් සිටි මේ පිරිස පොලිස් කොස්තාපල්වරයාගේ නිවසට කඩා වැදී අමානුෂික ලෙස පහරදී පසුව සිය ඉදිකරමින් පවතින හෝටල් පරිශ්‍රය වෙත බලහත්කාරයෙන් රැගෙන ගොස් යළි පහර දී තිබෙනවා.\nඑහිදී මෙම කොස්තාපල්වරයා මියගොස් ඇති බවයි වාර්තා වන්නේ.\nසිද්ධියට සම්බන්ධ හෝටල් හිමිකරු මෙන්ම යාබද ඉඩමේ කාන්තාව ද ප්‍රදේශයෙන් පලාගොස් ඇති බව සඳහන්.\nඑමෙන්ම මහව - බලගොල්ලාගම ප්‍රදේශයේදී බෑනා විසින් සිය මාමාට තියුණු ආයුධයකින් පහරදී ඝාතනය කිරීමේ සිද්ධියක් ඊයේ රාත්‍රියේ වාර්තා වුණා.\nපුද්ගලික ආරවුලක් මත මෙම ඝාතනය සිදුව ඇති අතර, සැකකරු අත්අඩංගුවට ගෙන මහව මහේස්ත්‍රාත් අධිකරණයට ඉදිරිපත් කරන බවයි පොලීසිය සඳහන් කළේ.\nමේ අතර ඉතාලියේ මිලානෝ නුවරදී 24 හැවිරිදි ශ්‍රී ලාංකික තරුණයෙක් තම මව ඝාතනය කිරීමේ සිද්ධියක් වාර්තා වුණා.\nනාත්තන්ඩිය මාරවිල ප්‍රදේශයේ පදිංචි 54 හැවිරිදි කාන්තාවක් මෙලෙස සිය පුත්‍රයා අතින් ජිවිතක්ෂයට පත්ව ඇති අතර ඔහු ඉතාලි පොලීසිය මගින් අත්අඩංගුවට ගෙන තිබෙනවා.\nඔහු පවසා ඇත්තේ වසර කිහිපයක සිට සිය සිරුරට ආරූඪ වන භූතයෙකු වෙනුවෙන් තමන් පහන් දල්වා පුද පූජා පවත්වන බවයි.\nඑම බලවේගය විසින් මෙම ඝාතනය සිදුකර ඇති බවට සැකකරු පාපොච්චාරණය කර ඇති බව සඳහන්.\nමේ අතර කුරුණෑගල - කළුගමුව හන්දියේ බස්නැවතුම්පල අසල එළවළු වෙළඳසැලක් වැටලීම් සඳහා පැමිණි නිලධාරින් තුන්දෙනෙකුට පහරදුන් පුද්ගලයින් දෙදෙනෙකු අත්අඩංගුවට ගෙන තිබෙනවා.\nකුරුණෑගල දිස්ත්‍රික් ලේකම් කාර්යාලයේ මිනුම් ඒකක හා ප්‍රමිති සේවා අංශයේ සේවය කරනු ලබන නිලධාරීන් දෙදෙනෙකු හා නිලධාරිනියක් මෙලෙස පහරකෑමට ලක්ව ඇති බව සඳහන්.\nපහරදුන් කළුගමුව ප්‍රදේශයේ පදිංචි සැකකරුවන් ඔවුන්ට ද තුවාල සිදු වී ඇති බව පවසමින් රෝහල් ගතව සිටියදී පොලිසිය විසින් අත්අඩංගුවට ගනු ලැබුවා.\nඅද ඔවුන් කුරුණෑගල මහාධිකරණයේ දී හඳුනාගැනීමේ පෙරට්ටුවට ඉදිරිපත් කිරීමට නියමිත බවයි පොලිසිය සඳහන් කළේ.",
       "URL": "https://www.hirunews.lk/297321/පොලිස්-කොස්තාපල්වරයෙක්-ඝාතනය-කෙරෙයි",
       "Category": "Local News",
       "Parent URL": "https://www.hirunews.lk/local-news.php?pageID=1350"
}