{
       "Source": "hirunews",
       "Timestamp": "Sunday, 06 October 2019 - 14:07",
       "Headline": "කොස්ගොඩ පොලීසියේ දෙදෙනෙකු වැඩ තහනම්",
       "News Content": "පොලිස් සිර මැදිරිය තුළ සැකකරුවෙකුට මත්පැන් පානය කිරීමට ඉඩ ලබාදීමේ සිද්ධියකට කොස්ගොඩ පොලීසියේ වැඩබලන පොලිස් ස්ථානාධිපතිවරයා ලෙස කටයුතු කළ පොලිස් පරීක්ෂකවරයෙකුගේ සහ කාන්තා පොලිස් සැරයන්වරියකගේ වැඩ තහනම් කර තිබෙනවා.\nඊයේ සිට ක්‍රියාත්මක වන පරිදි මෙම වැඩ තහනම පනවා ඇති බවයි පොලිස් මාධ්‍ය ප්‍රකාශක, පොලිස් අධිකාරී රුවන් ගුණසේකර සඳහන් කළේ.\nහෙරොයින් සන්තකයේ තබාගැනීමේ චෝදනාවකට අත්අඩංගුවට ගත් සැකකරුවෙකු පොලිස් සිර මැදිරියේ රදවා සිටියදී ඔහු එහි සිට මත්පැන් පානය කරන දර්ශන සමාජ මාධ්‍ය ඔස්සේ ප්‍රචාරය වී තිබුණා.\nඒ අනුව සිදුකළ පරීක්ෂණවලින් අනතුරුවයි මොවුන් වැඩ තහනම් කර ඇත්තේ.\nඑම සිද්ධිය වූ දිනයේ කොස්ගොඩ පොලීසියේ ස්ථානාධිපතිවරයා නිවාඩු ලැබ සිටි බැවින් වැඩ තහනමට ලක්වූ පොලිස් පරීක්ෂකවරයා, වැඩබලන ස්ථානාධිපතිවරයා ලෙස කටයුතු කර තිබෙනවා.",
       "URL": "https://www.hirunews.lk/225699/කොස්ගොඩ-පොලීසියේ-දෙදෙනෙකු-වැඩ-තහනම්",
       "Category": "Local News",
       "Parent URL": "https://www.hirunews.lk/local-news.php?pageID=3111"
}