{
       "Source": "hirunews",
       "Timestamp": "Tuesday, 01 August 2017 - 7:53",
       "Headline": "නෙවිල් ප්‍රනාන්දු රෝහල අද සිට මෙහෙයුම් අරඹයි",
       "News Content": "මාළඹේ පෞද්ගලික වෛද්‍ය විද්‍යාලයට අනුබද්ධව තිබූ වෛද්‍ය නෙවිල් ප්‍රනාන්දු රෝහල රජයට පවරා ගැනීමෙන් පසු රජයේ රෝහලක් ලෙස එහි මෙහෙයුම් කටයුතු අද ආරම්භ වනවා.\nඒ අනුව අනෙකුත් සියලූම රජයේ රෝහල් මෙන් එහි බාහිර හා නේවාසික රෝගීන් සඳහා සත්කාර මෙන්ම ඖෂධ නිකුත් කිරීමේ කටයුතු සිදුකෙරෙන බවයි සෞඛ්‍ය අමාත්‍යාංශයේ ප්‍රකාශකයෙකු සදහන් කළේ.\nමේ අතර, මාළඹේ පෞද්ගලික වෛද්‍ය විද්‍යාලය අහෝසි කරන ලෙස දියත් කළ තම අරගලය කිසිසේත් ආපසු හැරවිය නොහැකි බව සයිටම් විරෝධී ජන පවුර ප්‍රකාශ කළා.\nඑහි නියෝජිතයන් ඊයේ කැදවා තිබූ මාධ්‍ය හමුවකදී දූෂණ විරෝධී හඬ සංවිධානයේ කැදවුම්කරු, ජනතා විමුක්ති පෙරමුණේ පළාත් සභා මන්ත්‍රී වසන්ත සමරසිංහ කියා සිටියේ මහජන නියෝජිතයන් පෙනී සිටිය යුත්තේ පොදු ජනතාව වෙනුවෙන් බවයි.\nමාළඹේ පෞද්ගලික වෛද්‍ය විද්‍යාලය අහෝසි කරන ලෙස රජයට බල කිරීමේ ජාතික විරෝධතා දිනය හෙට ක්‍රියාත්මක කරන බවයි සයිටම් විරෝධී ජන පවුර සඳහන් කළේ.\nමේ අතර, ගාල්ලේ ඊයේ පැවැති උත්සවයකට එක්වෙමින් සෞඛ්‍ය අමාත්‍ය රාජිත සේනාරත්න ප්‍රකාශ කළේ වෛද්‍ය අධ්‍යාපනය සම්බන්ධ අවම ප්‍රමිතිය ඉදිරි දෙසතිය ඇතුළත නිවේදනය කරන බවයි.",
       "URL": "https://www.hirunews.lk/167278/නෙවිල්-ප්‍රනාන්දු-රෝහල-අද-සිට-මෙහෙයුම්-අරඹයි",
       "Category": "Local News",
       "Parent URL": "https://www.hirunews.lk/local-news.php?pageID=4392"
}