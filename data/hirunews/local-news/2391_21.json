{
       "Source": "hirunews",
       "Timestamp": "Tuesday, 13 October 2020 - 19:58",
       "Headline": "පෙරහුරුවක් නිසා බේරුවල නොසන්සුන් (වීඩියෝ)",
       "News Content": "පෙරහුරුවක් පිළිබඳ පෙර දැනුම්දීමකින් තොරව සුනාමි අවදානමක් ඇති බවට කෙරුණු දැනුම්දීමක් හේතුවෙන් බේරුවල ධීවර වරාය අවට අද පෙරවරුවේ නොසන්සුන්කාරී තත්වයක් ඇතිවුණා.\nමීට හේතුවී තිබුණේ බේරුවල ප්‍රාදේශීය ලේකම් කාර්යාලය විසින් බේරුවල පොලීසියට සහ බේරුවල ධීවර වරාය වෙත කළ දැනුම්දීමක්.\nඅද උදෑසන 11.40 ට පමණ සුනාමි අවදානමක් පවතින බවට බේරුවල ධීවර වරාය හා අවට ප්‍රදේශවල ජනතාවට පොලීසිය දැනුවත් කර තිබුණා.\nබේරුවල පොලීසිය සඳහන් කළේ සුනාමි අවදානමක් පවතින බවට ප්‍රාදේශීය ලේකම්වරයා විසින් පොලීසියට මෙන්ම බේරුවල ධීවර වරායටද කළ දැනුම්දීමක් මත ප්‍රදේශයේ ධීවරයින් ඇතුලු ජනතාව දැනුවත් කිරීමට පියවර ගත් බවයි. අද දිනයේ සුනාමි පෙරහුරුවක් පැවැත්වීමට නියමිතව තිබුණද එය මීට පෙර අවලංගු කර තිබූ බව බේරුවල පොලිස් ස්ථානාධිපතිවරයා සඳහන් කළා.\nකෙසේ වෙතත් සුනාමි අවදානමක් පිළිබඳව දැනුම්දීමත් සමඟ බේරුවල ධීවර වරායේ ධීවරයින් මෙන්ම වෙරළාසන්න ප්‍රදේශයේ සිටින ජනතාව කළබලට පත්වූ බවයි හිරු වාර්තාකරුවන් සඳහන් කළේ.\nපසුව එම ස්ථානයට පැමිණි කළුතර දිස්ත්‍රික් ආපදා කළමනාකරණ මධ්‍යස්ථානයේ සහකාර අධ්‍යක්ෂ කර්නල් ප්‍රදීප් මාපලගම ද එහි සිටි ජනතාවට දැනුම් දුන්නේ කළබල නොවන ලෙසයි.\nකෙසේ වෙතත් කාලගුණ විද්‍යා දෙපාර්තමේන්තුව විසින් ආපදා සහන සේවා මධස්ථානයේ මුද්‍රාව යටතේ මෙම දැනුම්දීම පළමුව අදාළ දිස්ත්‍රික් කාර්යාලය වෙත යොමුකර තිබුණේ ටෙස්ට් යන වදන පේලි කිහිපයක් සටහන් කරමින්. කෙසේ වෙතත් එය අවධානයට ලක්නොවන ආකාරයෙන් එම දැන්වීමේ සටහන් කර තිබුණා.\nඑහි වැඩිදුරටත් සටහන් කර තිබුණේ රික්ටර් පරිමාණයේ 8.9 ක ප්‍රබලත්වයකින් යුත් භූ චලනයකින් සයුර සිසාරා සුනාමියක් හටගැනීමේ හැකියාව පවතින බැවින් ශ්‍රී ලංකා වෙරළබඩ ප්‍රදේශවල සහ ඒ ආසන්නයේ ජීවත්වන ජනතාව මේ පිළිබඳව විමසිලිමත් වන ලෙසයි. කෙසේ වෙතත් එය පෙරහුරුවක් සඳහා යොමුකළ සටහනක් බවටයි අදාළ අංශ වැඩිදුරටත් සඳහන් කළේ.",
       "URL": "https://www.hirunews.lk/252479/පෙරහුරුවක්-නිසා-බේරුවල-නොසන්සුන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2391"
}