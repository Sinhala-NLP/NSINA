{
       "Source": "hirunews",
       "Timestamp": "Thursday, 17 June 2021 - 18:31",
       "Headline": "තහනම අස්සේ මත්පැන් අලෙවි කළ සුපිරි වෙළඳසැල  (වීඩියෝ)",
       "News Content": "රට පුරා සීඝ්‍රයෙන් පැතිර යන කොවිඩ් 19 වසංගත රෝග තත්වය මර්දනය කිරීමේ අරමුණින් දැඩි අඛණ්ඩ සංචරණ සීමා පනවා මේවන විට සති 3කට ආසන්න කාලයක් ගතවී අවසන්.\nඑදිනෙදා පාරිභෝගික භාණ්ඩ අලෙවිය සඳහා ජංගම රථවලට අවසර හිමිවූ අතර ඒ හරහා එදිනෙදා පාරිභෝගික අවශ්‍යතාවන් සම්පූර්ණ කෙරුණා.\nනමුත් සංචරණ සීමා මුල් අවදියේදී විවෘතව තැබුණු මත්පැන් අලෙවිසල් සහ මත්පැන් අලෙවිය සහමුලින්ම නවතා දැමීමට රජය තීරණය කළේ ලද වෛද්‍ය නිර්දේශ සහ පාලනයකින් තොරව සිදුවූ ජනතා ඒකරාශී වීම් වළක්වා ගැනීමටයි.\nමෙම තීරණයත් සමග නීති විරෝධී මත්පැන් අලෙවිය හොර රහසේ සිදු කෙරුණු අතර ඒ හරහා බරපතල සමාජ ගැටලුවක් ද නිර්මාණය කෙරුණා.\nමීට පිළියමක් ලෙසට සහ රජයට දිනපතා අහිමිවන අති විශාල බදු ආදායමක් නැවත අයකර ගැනීමේ චේතනාවෙන් සුරාබදු දෙපාර්තමේන්තුව සහ මුදල් අමාත්‍යංශය එක්ව මාර්ගගත හෙවත් ඔන්ලයින් ක්‍රමයට මත්පැන් අලෙවි කිරීමේ සැලසුමක් ගෙන ආවා.\nසුරාබදු දෙපාර්තමේන්තුව මේ සම්බන්ධයෙන් මුදල් අමාත්‍යංශයෙන් කළ ඉල්ලීමට මුදල් අමාත්‍යංශය ප්‍රතිපත්තිමය එකගතාව පළ කිරීමත් සමගම මාර්ගගත ක්‍රමවේදයන්ට මත්පැන් අලෙවි කිරීම යථාර්තයක් වන ලකුණු පෙනෙන්නට තිබුණා.\nනමුත් කොවිඩ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානය වෙත යොමු කෙරුණු අදාළ යෝජනාව ප්‍රතික්ෂේප කෙරුණේ එයට එරෙහිව නැගුණු දැඩි විරෝධයත් සැලකිල්ලට ගනිමින්.\nකරුණු මෙසේ පවතිද්දී දිවයින පුරා සුරාසැල් සුරාබදු දෙපාර්තමේන්තුව විසින්ම මුද්‍රා තබා වසා දමා තිබෙන පසුබිමක් තුල කොළඹ නගර මධ්‍යයේ පිහිටි සුපිරි වෙළඳසැලක පෙරේදා දින සිදුවූ මත්පැන් ගනුදෙනුවක් පිළිබඳ සාක්ෂියක් අපට ලැබී තිබෙනවා.\nඒ අනුව අදාළ මිලදී ගැනීම සිදුවී ඇත්තේ පස්වරු 1.53ටයි. මෙම මිලදී ගැනීමට විස්කි බෝතල් තුනක් සහ මිලිලීටර් 500 බීර කෑන් 5ක් ඇතුලත්ව තිබෙනවා.\nඒ සඳහා අදාළ සුපිරි වෙළඳසැල විස්කි බෝතල් තුන වෙනුවෙන් රුපියල් 7110කුත් බීර කෑන් 5 වෙනුවෙන් රුපියල් 1500කුත් අයකර තිබෙනවා.\nරට පුරා සුරාසැල් වසා තිබියදී මත්පැන් අලෙවිය සඳහා බරපතල සීමා පනවා තිබියදී මෙන්ම සුපිරි වෙළඳසැල් විවෘත කිරීමට අවසර නොමැති තත්වයක් තුල මෙම ගනුදෙනුව සිදුවූයේ කෙසේ ද ?\nජාලගත ක්‍රමයට මත්පැන් අලෙවියට සැරසෙන සහ ඒ සඳහා දැඩි උනන්දුවක් දක්වන සුරාබදු නිලධාරීන් මේ පිළිබඳ සොයා බැලීමක් සිදු කළ යුතු නොවන්නේ ද ?\nරටේ පවතින නීතිය සුපිරි පැළැන්තියේ කිහිප දෙනෙකුට මෙලෙස නැවිය හැකි ද අදාළ බලධාරීන්ගෙන් හිරු ප්‍රවෘත්ති උත්තර බලාපොරොත්තුවෙන් සිටී.",
       "URL": "https://www.hirunews.lk/274576/තහනම-අස්සේ-මත්පැන්-අලෙවි-කළ-සුපිරි-වෙළඳසැල-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1878"
}