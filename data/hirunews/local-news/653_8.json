{
       "Source": "hirunews",
       "Timestamp": "Wednesday, 21 December 2022 - 7:55",
       "Headline": "බූස්ස බන්ධනාගාරයේ වැටලීමකින් ජංගම දුරකතන 07ක් සහ උපාංග  හමු වෙයි",
       "News Content": "පොලිස් විශේෂ කාර්ය බලකායේ නිලධාරීන් බූස්ස බන්ධනාගාරයේ සිදු කළ සෝදිසි මෙහෙයුමක දී ජංගම දුරකතන 07ක් ඇතුළු උපාංග කිහිපයක් සොයාගෙන තිබෙනවා.\nඊයේ (20) සිදු කළ මෙම වැටලීමේ දී බන්ධනාගාර විශේෂ අංශය තුළ ජේලර් විවේකාගාරයේ සිවිලිමේ තිබී ජංගම දුරකතන 06ක් සහ විශේෂ අංශයේ අපද්‍රව්‍ය බැහැර කරන කාණුව තුළ පිළුණු බත් පාර්සලයක් තුළ සඟවා තිබිය දී තවත් ජංගම දුරකතනයක් සොයා ගනු ලැබුවා.\nපසු ව අවට සිදු කළ සෝදිසි මෙහෙයුමේ දී චාජර්, කේබල්, පවර් බෑන්ක් එකක් සහ වයල් කැබලි කිහිපයක් සොයාගෙන ඇති බව යි වාර්තා වන්නේ.\nමේ අතර පාතාල කල්ලි නායකයෙකු වන කංජිපානි ඉම්රාන් ඇප කොන්දේසි සපුරාලීමෙන් අනතුරු ව බන්ධනාගාරයෙන් පිටත් ව ගොස් තිබෙනවා.\nඅත්අඩංගුවට ගත් සිය සඟයෙකු මුදා හරින ලෙසට විදේශ රටක සිට පොලිස් නිලධාරියෙකුට දුරකථනයෙන් තර්ජනය කිරීම සම්බන්ධයෙන් ඔහුට චෝදනා එල්ල වී තිබුණා.\nකෙසේ වෙතත් පසුගිය බදාදා මීට අදාළ නඩුව කැඳවූ අවස්ථාවේ දී රුපියල් ලක්ෂ 50ක ශරීර ඇපයක් මත සැකකරු මුදාහැරීමට කොළඹ ප්‍රධාන මහේස්ත්‍රාත් නන්දන අමරසිංහ නියෝග කළේ.\nඑහෙත් එම ඇප කොන්දේසිය සපුරාලීමට ඔහුට හැකියාව නොලැබුණු අතර, ඊයේ දිනයේ එය සැපිරීමෙන් අනතුරුවයි කංජිපානි ඉම්රාන් මෙලෙස බන්ධනාගාරයෙන් පිටත්ව ගොස් ඇත්තේ.\nකෙසේ වෙතත් අධිකරණය විසින් ඔහුට විදේශ ගමන් තහනමක් පනවනු ලැබුවා.",
       "URL": "https://www.hirunews.lk/323170/බූස්ස-බන්ධනාගාරයේ-වැටලීමකින්-ජංගම-දුරකතන-07ක්-සහ-උපාංග-හමු-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=653"
}