{
       "Source": "hirunews",
       "Timestamp": "Wednesday, 02 September 2020 - 7:45",
       "Headline": "දිළිඳු පවුල් ලක්ෂයකට රැකියා",
       "News Content": "දිළිඳු පවුල් ලක්ෂයකට රැකියා ප්‍රදානය කිරීමේ වැඩපිළිවෙල අද ආරම්භ වනවා.\nරජය විසින් පිහිටුවා ඇති බහු කාර්ය සංවර්ධන කාර්ය සාධක බලකාය මගින් අඩු ආදායම්ලාභී සහ නිපුණතාවයක් රහිත ජන කොටස් ආර්ථිකමය වශයෙන් ශක්තිමත් කිරීම මෙම වැඩසටහනෙහි අරමුණයි.\nකිසිදු අධ්‍යාපනයක් නොලද හෝ සාමාන්‍ය පෙළට අඩු අධ්‍යාපනික මට්ටමක සිටින නුපුහුණු ශ්‍රමිකයන් වීම, අයදුම්පත් කැදවනු ලබන අවසන් දිනට අවුරුදු 18ත් 45ත් අතර වයසේ පසුවීම සහ සමෘද්ධි සහනාධාරය ලැබීමට සුදුසු එහෙත් නොලබන පවුලක රැකියා විරහිත සාමාජිකයෙකු වීම යන සුදුසුකම් වලට අනුව මේ සඳහා රැකියාලාභීන් තෝරාගෙන තිබෙනවා.\nඑමෙන්ම, අයදුම්කරන ප්‍රදේශයේ ස්ථීර පදිංචිකරුවෙකු වීම ද අනිවාර්ය වනවා.\nපුහුණුව සඳහා එක් පවුලකින් සුදුසුකම් සපුරා ඇති ඉල්ලුම්කරුවෙකු ගැන පමණක් සලකා බැලෙනු ඇති.\nඒ අනුව ආසන්න ප්‍රදේශවල පුහුණු මධ්‍යස්ථානවලදී පුහුණුව ලබාදීමට නියමිතව ඇති අතර, සාර්ථක පුහුණුවකින් පසු පදිංචි ප්‍රදේශයේ හෝ ආසන්න ප්‍රදේශවල රැකියාවලට නියුක්ත කෙරෙනවා.\nමාස 6ක අඛණ්ඩ පුහුණු කාලය තුළ මසකට රුපියල් 22,500ක දීමනාවක් ද හිමි වන බවයි ජනාධිපති මාධ්‍ය අංශය සඳහන් කළේ.",
       "URL": "https://www.hirunews.lk/249205/දිළිඳු-පවුල්-ලක්ෂයකට-රැකියා",
       "Category": "Local News",
       "Parent URL": "https://www.hirunews.lk/local-news.php?pageID=2483"
}