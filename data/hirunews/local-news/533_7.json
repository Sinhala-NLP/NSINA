{
       "Source": "hirunews",
       "Timestamp": "Thursday, 16 February 2023 - 7:35",
       "Headline": "ජ’පුර සරසවියේ සිසුන් දෙපිරිසක් අතර ගැටුමක්",
       "News Content": "ආදරවන්තයින්ගේ දිනය වෙනුවෙන් ශ්‍රී ජයවර්ධනපුර විශ්වවිද්‍යාලයේ පැවති සාදයක් අතරතුර සිසුන් දෙපිරිසක් අතර ඇති වූ ගැටුමකින් සිසුන් කිහිප දෙනෙකු තුවාල ලබා රෝහල් ගතකර තිබෙනවා.\nවිශ්වවිද්‍යාලයේ ගැටුමක් ඇතිවන බවට මිරිහාන පොලිස් ස්ථානයට ලද තොරතුරකට අනුවයි නිලධාරීන් කණ්ඩායමක් ඊයේ (15) අලුයම එම ස්ථානයට පැමිණ ඇත්තේ.\nඑහිදී සිසුන් අතර ඇති වූ ගැටුම සමථයකට පත්කර ඔවුන් නේවාසිකාගාර වෙත යොමුකර තිබෙනවා.\nපසුව යළිත් වරක් ඔවුන් නේවාසිකාගාරය තුළින් පිටතට පැමිණ ශාස්ත්‍ර පීඨය ඉදිරිපිට දී යකඩ පොළු හා මුගුරු රැගෙන ගැටුමක් ඇතිකරගෙන තිබූ අතර, එහි දී එක් සිසුවෙකු තුවාල ලබා කළුබෝවිල රෝහලට ඇතුළත් කර ඇති බවයි පොලිස් මාධ්‍ය කොට්ඨාශය සඳහන් කළේ.\nතවත් සිසුන් කිහිප දෙනෙකු ප්‍රතිකාර ලබාගැනීමෙන් අනතුරුව රෝහලෙන් පිටව ගොස් තිබෙනවා.\nශ්‍රී ජයවර්ධනපුර විශ්වවිද්‍යාලයේ කලා අංශයේ සිසුන් පිරිසක් සහ කළමනාකරණ අංශයේ සිසුන් පිරිසක් අතරයි මෙම ගැටුම හටගෙන ඇත්තේ.\nගැටුමෙන් ශාස්ත්‍ර පීඨයේ ගේට්ටුවට සහ ගොඩනැගිල්ලක වීදුරු කිහිපයකට අලාභ හානි සිදුව තිබෙනවා.\nමේ අතර සබරගමුව විශ්ව විද්‍යාලයේ සිසුන් දෙපිරිසක් අතර ඇතිවූ ගැටුමකින් 9 දෙනෙකු තුවා ලබා තිබෙනවා.\nඊයේ රාත්‍රියේ නේවාසිකාගාරය තුළ රැදී සිටින සිසුන් පිරිසක් අතර මෙම ගැටුම හටගෙන ඇති බවයි පොලිසිය සඳහන් කළේ.\nගැටුමට මුල්වූ සිසුන් අත්අඩංගුවට ගැනීම සඳහා පරීක්ෂණ ක්‍රියාත්මක බව සමනල වැව පොලිසිය ප්‍රකාශ කළා.",
       "URL": "https://www.hirunews.lk/327521/ජපුර-සරසවියේ-සිසුන්-දෙපිරිසක්-අතර-ගැටුමක්",
       "Category": "Local News",
       "Parent URL": "https://www.hirunews.lk/local-news.php?pageID=533"
}