{
       "Source": "hirunews",
       "Timestamp": "Wednesday, 24 January 2018 - 12:54",
       "Headline": "රතු පස්වල වෙඩි තැබීමට චෝදනා ලැබූ හමුදාවේ සිව්දෙනා යළි සේවයට",
       "News Content": "රතු පස්වලදී වෙඩි තබා තරුණයින් දෙදෙනෙකු ඝාතනය කිරීමේ සිද්ධිය සම්බන්ධයෙන් සිදුකළ පරීක්ෂණ අවසන් බව අපරාධ පරීක්ෂණ දෙපාර්තමේන්තුව අධිකරණයට අද (24) දැනුම් දුන්නා.\nඒ මීට අදාල නඩුව ගම්පහ මහේස්ත්‍රාත් ඩී.ඒ.රුවන් පතිරණ හමුවේ කැඳවූ අවස්ථාවේදීයි.\nඅද (24) දිනයේ සිද්ධිය සම්බන්ධයෙන් චෝදනා ලැබූ යුද හමුදා බ්‍රිගේඩියර්වරයා ඇතුළු සිව්දෙනා අධිකරණය හමුවේ පෙනී සිටි අතර ඔවුන්ට නඩුව යළි කැදවන ලබන මාර්තු මස 28 වනදා අධිකරණයේ පෙනී සිටින ලෙසයි නියෝග කෙරුණේ.\nනඩු ගොනුවේ උදෘත නීතිපතිවරයා වෙත යොමු කරන ලෙස නියෝග කළ මහේස්ත්‍රාත්වරයා ඒ සම්බන්ධයෙන් වාර්තාවක් මාර්තු 28 වනදා ඉදිරිපත් කරන ලෙසද අපරාධ පරීක්ෂණ දෙපාර්තමේන්තුවට නියෝග කළා.\nමේ අතර, සිද්ධිය සම්බන්ධයෙන් චෝදනා එල්ල වී සිටින බ්‍රිගේඩියර් දේශප්‍රිය ගුණවර්ධන ඇතුළු හමුදා සාමාජිකයන් හතරදෙනා යළි හමුදා සේවයේ පිහිටුවා ඇති බව අධිකරණයේදී අද අනාවරණය වුණා.\nපිරිසිදු පානීය ජලය ඉල්ලා රතුපස්වල වැසියන් සිදු කළ විරෝධතාවක් අතරතුර එල්ල වූ වෙඩි ප්‍රහාරයෙන් අදාල තරුණයන් දෙදෙනා ජීවිතක්ෂයට පත්වුණේ 2013 අගෝස්තු මස 01 වනදායි.",
       "URL": "https://www.hirunews.lk/181893/රතු-පස්වල-වෙඩි-තැබීමට-චෝදනා-ලැබූ-හමුදාවේ-සිව්දෙනා-යළි-සේවයට",
       "Category": "Local News",
       "Parent URL": "https://www.hirunews.lk/local-news.php?pageID=4110"
}