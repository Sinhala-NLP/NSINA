{
       "Source": "hirunews",
       "Timestamp": "Thursday, 27 May 2021 - 19:50",
       "Headline": "2050 වනවිට හෝ කාබන් විමෝචනය ශුන්‍ය කර ගැනීමට ෂෙල් ගෑස් සමාගමෙන් සැලසුමක්",
       "News Content": "2050 වසර වනවිට හෝ කාබන් විමෝචනය ශුන්‍ය කර ගැනීමට සැලසුම් කර ඇති බව ලොව ප්‍රමුඛතම ගෑස් සැපයුම්කරුවෙකු වන ෂෙල් ගෑස් සමාගම ප්‍රකාශ කර තිබෙනවා.\nඒ හරිතාගාර වායු විමෝචනය කප්පාදු කරන ලෙසට ඔවුන්ට එරෙහිව නෙදර්ලන්ත අධිකරණය ඊයේ ලබාදුන් තීන්දුව පිළිබඳව අදහස් දක්වමින්.\nපරිසර ක්‍රියාකාරින් ඇතුළු පිරිසක් ගොනුකළ මෙම නඩුව පිළිබඳව ලොව වැඩි අවධානයක් යොමුවුණේ ප්‍රධාන බලශක්ති සමාගමක උපාය මාර්ග වෙනස් කිරීම සඳහා එය ගොනුකර තිබීම හේතුවෙන්.\nඑරට පුරවැසියන් 17,000 කට වැඩි පිරිසක් වෙනුවෙන් 2019 වසරේදී ගොනුකළ නඩුව හේග් අධිකරණයකදී විභාග වුණා.\nඒ අනුව, 2030 වනවිට ෂෙල් සමාගමේ කාබන් විමෝචනය සියයට 45 ක් දක්වා අඩුකරන ලෙස අධිකරණය නියෝග කර තිබෙනවා.\nමීට පෙර සමාගම ප්‍රකාශ කර තිබුණේ එය සියයට 20 දක්වා අඩු කිරීමට සූදානම් බවයි.",
       "URL": "https://www.hirunews.lk/272633/2050-වනවිට-හෝ-කාබන්-විමෝචනය-ශුන්‍ය-කර-ගැනීමට-ෂෙල්-ගෑස්-සමාගමෙන්-සැලසුමක්",
       "Category": "Local News",
       "Parent URL": "https://www.hirunews.lk/local-news.php?pageID=1924"
}