{
       "Source": "hirunews",
       "Timestamp": "Friday, 06 August 2021 - 17:56",
       "Headline": "කොරියා‍නු රැකියා දොර කඩිනමින් විවෘත කරනවා - විදේශ ඇමති",
       "News Content": "කොවිඩ් තත්ත්වය මත ප්‍රමාදවී ඇති කොරියානු රැකියා අවස්ථා කඩිනමින් ලබා දීමට කටයුතු කරන බව විදේශ කටයුතු අමාත්‍ය ‍දිනේෂ් ගුණවර්ධන පවසනවා.\nඒ සදහා අවශ්‍ය සියලු පියවර ගෙන ඇති බවයි අමාත්‍යවරයා පසුගියදා පැවති විදේශ කටයුතු පිළිබද අමාත්‍යාංශයීය උපදේශක කාරක සභා රැස්වීමේදී පැවසුවේ.\nශ්‍රී ලාංකිකයන් හට කොරියාවේ කෘෂිකර්ම ක්ෂේත්‍රයේ රැකියා අවස්ථා ලබා දීම සදහා කොරියානු තානාපතිවරයා විශේෂ යෝජනාවක් ද ඉදිරිපත් කළ බව ඔහු මෙහිදී පැවසුවා.\nමෙහිදී අදහස් දක්වමින් පාර්ලිමේන්තු මන්ත්‍රී ගෙවිඳු කුමාරතුංග පෙන්වා දුන්නේ බ්‍රිතාන්‍ය පාර්ලිමේන්තුව තුළ දැනට සම්මත වී ඇති විදේශ මෙහෙයුම් පනත මගින් එරට යුද සෙබළුන් විදේශ ර‍ටවලදී  වසර 5කට ඉහත සිදුකරන ලද යුද අපරාධවලින් නිදහස්කොට ඇති බවයි.\nඑවැනි පසුබිමක ශ්‍රී ලාංකේය හමුදාව සිය මවුබිමේ ආරක්ෂාව වෙනුවෙන් පෙනී සිටියදී පවා මානව හිමිකම් සම්බන්ධව චෝදනා නැගීම යුක්ති සහගත නොවන බැවින් මෙරට හමුදාව සම්බන්ධයෙන් ද මෙවැනි තත්ත්වයක් පිළිබද සළකා බලන ලෙස මන්ත්‍රීවරයා ඉල්ලා සිටියා.\nමෙහිදී අදහස් දැක්වූ විදේශ අමාත්‍යාංශ ලේකම් ජයනාත් කොළඹගේ ප්‍රකාශකර සිටියේ මේ පිළිබද කරුණු අධ්‍යයනය කරමින් සිටින බවයි.",
       "URL": "https://www.hirunews.lk/279038/කොරියා‍නු-රැකියා-දොර-කඩිනමින්-විවෘත-කරනවා-විදේශ-ඇමති",
       "Category": "Local News",
       "Parent URL": "https://www.hirunews.lk/local-news.php?pageID=1771"
}