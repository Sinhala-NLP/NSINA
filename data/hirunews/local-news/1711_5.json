{
       "Source": "hirunews",
       "Timestamp": "Sunday, 05 September 2021 - 5:56",
       "Headline": "තවත් සයිනොෆාම් එන්නත් තොගයක් දිවයිනට",
       "News Content": "ශ්‍රී ලංකාව විසින් චීනයෙන් මිලදී ගත් සයිනොෆාම් එන්නත් මිලියන හතරෙන් පළමු කොටස ශ්‍රී ලන්කන් ගුවන් සේවයට අයත් විශේෂ භාණ්ඩ ප්‍රවාහන ගුවන් යානයකින් අද අලුයම මෙරටට රැගෙන එනු ලැබුවා.\nකිලෝග්‍රෑම් 16,192ක් බරැති එන්නත් පෙට්ටි 42ක් පළමු කාණ්ඩය යටතේ තිබූ බවයි ගුවන් තොටුපළ කාර්ය භාර නිලධාරීවරයා සදහන් කළේ.\nඇණවුම් කළ සයිනොෆාම් එන්නත් මිලියන 4න් තවත් කොටසක් හෙට මෙරටට ලැබීමට නියමිතයි.\nශ්‍රී ලංකාව විසින් මේ වන විට සයිනොෆාම් එන්නත් මාත්‍රා මිලියන 22ක් මිලදී ගෙන ඇති බව ශ්‍රී ලංකා චීන තානාපති කාර්යාලය මීට පෙර නිවේදනය කළා.\nඑමෙන්ම, එළඹෙන ඔක්තෝම්බර් මාසය අවසන් වීමට පෙර ස්පුට්නික් එන්නතේ දෙවන මාත්‍රාව ලෙස යොදා ගැනීමට තවත් එන්නත් 120,000ක් ශ්‍රී ලංකාවට ලබාදීමට රුසියානු ගැමලයා එන්නත් නිෂ්පාදන ආයතනය පොරොන්දු වී ඇති බවයි ශ්‍රී ලංකා ඖෂධ නීතිගත සංස්ථාවේ සාමාන්‍යාධිකාරී දිනූෂ දසනායක සදහන් කළේ.\nඑමෙන්ම, එළඹෙන ඔක්තෝම්බර් මාසය තුළ ෆයිසර් එන්නත් මාත්‍රා ලක්ෂ 40ක් ලබා ගැනීම සදහා ශ්‍රී ලංකා ඖෂධ නීතිගත සංස්ථාව මුදල් ගෙවා අවසන් කර ඇති බව ද ඔහු කියා සිටියා.\nමේ අතර, සෞඛ්‍ය සේවා අධ්‍යක්ෂ ජනරාල්වරයා විසින් පෙරේදා සිදුවූ බවට ඊයේ තහවුරු කරන ලද මරණ 145ත් සමග මෙරට සමස්ත මරණ සංඛ්‍යාව 9951ක් දක්වා ඉහළ ගියා.\nඅගෝස්තු මස 10 වන දායින් පසු මෙරට කොරෝනා මරණ අඩු අගයක් ගනු ලැබුවේ ඊයේ දිනයේයි.\nනව මරණවලින් 117ක්ම වයස අවුරුදු 60ට වැඩි පුද්ගලයින් බවයි රජයේ ප්‍රවෘත්ති දෙපාර්තමේන්තුව සදහන් කළේ.\nඑමෙන්ම නව ආසාදිතයින් 3333 දෙනෙකු ඊයේ හදුනා ගැනීමත් සමග මෙරට සමස්ත ආසාදිතයින් සංඛ්‍යාව හාරලක්ෂ 59,459ක් දක්වා ඉහළ ගියා.\nනව ආසාදිතයින් සියළු දෙනා අලුත් අවුරුදු කොවිඩි පොකුරේ ආශ්‍රිතයින් වන අතර ඒ අනුව  සක්‍රීය ආසාදිතයින් සංඛ්‍යාව 67,032ක් දක්වා ඉහළ ගොස් තිබෙනවා. සුවය ලැබූ මුළු සංඛ්‍යාව 382,476ක්.",
       "URL": "https://www.hirunews.lk/281403/තවත්-සයිනොෆාම්-එන්නත්-තොගයක්-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=1711"
}