{
       "Source": "hirunews",
       "Timestamp": "Monday, 20 December 2021 - 17:36",
       "Headline": "තියුණු ආයුධවලින් පහර දී පුද්ගලයින් දෙදෙනෙකු ඝාතනය කෙරෙයි",
       "News Content": "හික්කඩුව - මිල්ල ප්‍රදේශයේ දී තියුණු ආයුධයකින් පහර දී පුද්ගලයෙකු ඝාතනය කර තිබෙනවා.\nරොෂාන් ද සිල්වා හෙවත් කුඩු රොෂාන් නමැත්තා ඊයේ රාත්‍රියේ මෙලෙස ඝාතනයට ලක් ව ඇති බවයි පොලිසිය සඳහන් කළේ.\nමිතුරෙකුගේ නිවසේ පැවති සාදයක් සඳහා සහභාගි වීමට හික්කඩුව ප්‍රදේශයට පැමිණි අවස්ථාවේ දී මෙම ඝාතනය සිදු ව ඇති බව සඳහන්.\nමොහු සංවිධානාත්මක අපරාධ කල්ලි සාමාජික මාකඳුරේ මධුෂ්ගේ සමීපතමයෙකු වන අතර, පුද්ගල ඝාතනයක් සම්බන්ධයෙන් ද චෝදනා එල්ල වූ අයෙක්.\nමේ අතර, මඩකලපුව - බාර් වීදිය ප්‍රදේශයේ නිවසක  සිටි 44 හැවිරිදි කාන්තාවක් ද අද දහවල් තියුණු ආයුධයකින් පහර දී ඝාතනය කර තිබෙනවා.\nසිද්ධියට අදාළ ව එම නිවසේ සේවය කළ තරුණියක සහ ඇගේ පියා අත්අඩංගුවට ගනු ලැබූ බවයි පොලිසිය සඳහන් කළේ.",
       "URL": "https://www.hirunews.lk/291637/තියුණු-ආයුධවලින්-පහර-දී-පුද්ගලයින්-දෙදෙනෙකු-ඝාතනය-කෙරෙයි",
       "Category": "Local News",
       "Parent URL": "https://www.hirunews.lk/local-news.php?pageID=1481"
}