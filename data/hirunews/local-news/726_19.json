{
       "Source": "hirunews",
       "Timestamp": "Friday, 18 November 2022 - 7:31",
       "Headline": "දුම්රිය ගැන පැමිණිලි ඉහළට",
       "News Content": "දුම්රිය සම්බන්ධයෙන් මගී පැමිණිළි ඉහළ යාමත් සමඟ ගැටළු නිරාකරණය කරගැනීම සඳහා දුම්රිය සාමාන්‍යාධිකාරීවරයා, මගී සංගම් නියෝජිතයින් කැඳවීමට පියවර ගෙන තිබෙනවා.\nඒ අනුව අද (18) පෙරවරු 10.30ට දුම්රිය මූලස්ථානයේදී එම සාකච්ඡාව පැවැත්වෙන බවයි දුම්රිය සාමාන්‍යාධිකාරී ඩබ්ලිව්.ඒ.ඩී.එස්. ගුණසිංහ ප්‍රකාශ කළේ.\nමේ සඳහා ප්‍රධාන මාර්ගය, කැළණිවැලි, මුහුදුබඩ, මාතලේ, පුත්තලම සහ උතුර මාර්ගවල මගී නියෝජිතයින්ට ආරාධනා කර තිබෙනවා.\nමේ වනවිට දුම්රිය පීලිපැනීම් ඉහළ ගොස් ඇති අතර, පොල්ගහවෙලට මහව බලා ධාවනය වන රේල් බස් රථයක්ද ඊයේ පස්වරුවේ පීලිපැනීමට ලක්වුණේ පොල්ගහවෙල සහ පොතුහැර දුම්රිය ස්ථාන අතරදියි.\nඊයේ උදෑසන ප්‍රධාන මාර්ගයේ පිළිමතලාව දුම්රිය ස්ථානය අසළදී ද දුම්රියක් පීලිපැනීමට ලක්වූ අතර එය, ඊයේ දිනට සිදුවූ දෙවන දුම්රිය පීලිපැනීමයි.\nමේ අතර කොම්පඤ්ඤ වීථිය සහ කොල්ලුපිටිය අතර පාලමක් හදිසියේ අබලන්වීම හේතුවෙන් මුහුදුබඩ මාර්ගයේ දුම්රිය ධාවනය එක් මංතීරුවකට පමණක් සීමා කර තිබෙනවා.\nමේ හේතුවෙන් ඊයේ එම මාර්ගයේ දුම්රිය ප්‍රමාදවී ධාවනය කිරීම නිසා මගීන් දැඩි අසීරුතාවකට ලක්වුණා.\nකෙසේ වෙතත් ලබන සඳුදා වනවිට මෙය යථා තත්වයට පත් කරන බවයි දුම්රිය දෙපාර්තමේන්තුව නිවේදනය කළේ.",
       "URL": "https://www.hirunews.lk/320664/දුම්රිය-ගැන-පැමිණිලි-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=726"
}