{
       "Source": "hirunews",
       "Timestamp": "Sunday, 29 January 2017 - 13:28",
       "Headline": "නුගේගොඩ රැළිය ගැන සහ ආණ්ඩුවේ පැවැත්ම ගැන විවිධ අදහස් පළවෙයි",
       "News Content": "ඒකාබද්ධ විපක්ෂය පසුගියදා නුගේගොඩදී පැවැත්වූ රැළිය සම්බන්ධයෙන් සහ වත්මන් රජයේ පැවැත්ම පිළිබඳව මේ දිනවල දේශපාලන වේදිකාවේ මෙන්ම ඉන් පිටතදී අදහස් පළවනවා.\nමහනුවර - අස්ගිරිය ප්‍රදේශයේ විහාරස්ථානයක අද පෙරවරුවේ පැවති උත්සවයකින් අනතුරුව මාධ්‍යවේදින් නැගූ ප්‍රශ්නවලට පිළිතුරු ලබාදෙමින්  විදුලිබල සහ පුනර්ජනනීය බලශක්ති අමාත්‍ය රංජිත් සියඹලාපිටිය කියා සිටියේ එම රැළිය මෙන්ම විපක්ෂයේ කටයුතු කිසිසේත්ම රජයට අභියෝගයක් නොවන බවයි.\nනුගේගොඩ රැලියට පැමිණි විශාල ජනකාය දැකලා රජය දැන් මැතිවරණ කල් දානවා කියලා තමයි කියන්නෙ ?...\n\"නෑ කිසිසේත්ම නැහැ. රජය පිළිබඳ හොඳ තක්සේරුවක රජය ඉන්නවා. එක තැනක පැවති රැස්වීමක් යම් කිසි සාකච්ඡාවක් බලවේගයක් නොවේ. රජයේ තක්සේරුව සමස්ත ශ්‍රී ලංකාවාසීන්ගේ කැමැත්ත සහ ඔවුන්ගේ අදහසුත් එක්ක. ඒ නිසා රජයට කිසිම අවස්ථාවක අපේ ශක්තිය ගැන අවතක්සේරුවක් නැහැ.\"\nනුගේගොඩ රැළිය අභියෝගයක් නෙවෙයිද ?...\n\"ප්‍රජාතන්ත්‍රවාදී ආණ්ඩු කියන්නේ ප්‍රජාතන්ත්‍රවාදී දේශපාලන කියන්නේ අභියෝග. විපක්ෂය කියන්නේ හැම මොහොතකම අභියෝග මතු කරනවා. ඒක විපක්ෂයක යුතුකම. ඒ නිසා මේ එකක්වත් සුවිශේෂී දේවල් නෙවෙයි. හැබැයි සුවිශේෂත්වය තියෙන්නේ මේ රටට අලුතින්ම මේ ප්‍රධාන පක්ෂ දෙකම එකතු වෙලා යන දේශපාලන ගමන. ඒක හරි අලුත්.\"\nමේ අතර, ජාතික නිදහස් පෙරමුණ අද කොළඹ කැඳවා තිබූ මාධ්‍ය හමුවකදී පාර්ලිමේන්තු මන්ත්‍රී ජයන්ත සමරවීර සඳහන් කළේ සිය බලය පැවති සමයට වඩා වැඩි ජන කොටසක් හිටපු ජනපති මහින්ද රාජපක්ෂ වටා ඒකාරාශී වී ඇති බවයි.\n\"ආණ්ඩුවෙන් මේ රට බේරාගැනීමේ ගමන තමයි නුගේගොඩින් ආරම්භ කළේ.මේ ආණ්ඩුව දන්නවා මැතිවරණයක් තිබ්බොත් අන්ත පරාජයකට ලක්වෙනවා කියලා. ඒක ඔප්පු වුණා 27 වෙනිදා රැළියෙන්. මෙයාලා හදන්නේ පළාත් පාලන මැතිවරණය කල් දාන්න.\"\nමේ අතර, ගාල්ල ප්‍රදේශයේ පැවති උත්සවයකදී වරාය නියෝජ්‍ය අමාත්‍ය නිශාන්ත මුතුහෙට්ටිගම සඳහන් කළේ 2020 වනතුරු වත්මන් ආණ්ඩුව බලයේ රැදී සිටින බවයි.\n\"කවුරු 2017 ආණ්ඩුව පෙරළන්න හිටියත් ඒක කරන්න බැහැ.අපට ඕන පාට නෙමෙයි. වැඩ කරන්න. ප්‍රධාන පක්ෂ දෙක එකතු වෙච්ච ඓතිහාසික අවස්ථාවක් මේක. අපට තියෙන්නේ තැන තැන ගිහින් ලකුණු දාගන්න නෙමේ. මේ අවුරුදු 4 ඇතුලේ ගම දියුණු කරන එක.\"",
       "URL": "https://www.hirunews.lk/153178/නුගේගොඩ-රැළිය-ගැන-සහ-ආණ්ඩුවේ-පැවැත්ම-විවිධ-අදහස්-පළවෙයි",
       "Category": "Local News",
       "Parent URL": "https://www.hirunews.lk/local-news.php?pageID=4687"
}