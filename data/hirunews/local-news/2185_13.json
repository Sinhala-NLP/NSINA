{
       "Source": "hirunews",
       "Timestamp": "Wednesday, 27 January 2021 - 19:41",
       "Headline": "එන්නත්කරණ වැඩසටහන් අනිද්දා, බස්නාහිර රෝහල් 6කින් ඇරඹේ (වීඩියෝ)",
       "News Content": "කොරෝනා මර්දනය සඳහා වන පළමු එන්නත් තොගය හෙට මෙරටට ලැබෙන අතර, අනිද්දා දිනයේ සිට එන්නත්කරණ කටයුතු සිදුකරන බව ජනාධිපති ජ්‍යෙෂ්ඨ උපදේශක ලලිත් වීරතුංග ප්‍රකාශ කළා.\nමේ අතර, ලක් රජයේ ඉල්ලීම මත චීනයේ නිෂ්පාදිත කොරෝනා වෛරස් එන්නත් මාත්‍රා තුන් ලක්ෂයක් ශ්‍රී ලංකාවට ප්‍රදානය කිරීමට ද කටයුතු කරන බව කොළඹ - චීන තානාපති කාර්යාලය අද නිවේදනය කළා.\nරජයේ ප්‍රවෘත්ති දෙපාර්තමේන්තුවේ අද පැවති මාධ්‍ය හමුවකදී ජනාධිපති ජ්‍යෙෂ්ඨ උපදේශක ලලිත් වීරතුංග කියා සිටියේ හෙට ඉන්දියාවෙන් ලැබෙන එන්නත් තොගය පෙරවරු 11 ට ජනාධිපතිවරයා විසින් කටුනායක ගුවන්තොටුපලේදී භාර ගැනීමට නියමිත බවයි.\nඑසේම, නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් කොළඹ අද පැවති තවත් මාධ්‍ය හමුවකදී, අනිද්දා සිට එන්නත්කරණ කටයුතු බස්නාහිර පළාතේ ප්‍රධාන රෝහල් 6 කින් ආරම්භ කරන බව කියා සිටියා.\nමේ අතර, චීනය නිපදවූ එන්නත් තොගය ලබන මස මැද භාගයේ ලබාදීමට හැකිවනු ඇති බවයි කොළඹ පිහිටි චීන තානාපති කාර්යාලය නිවේදනය කළේ.\nමෙහිදී පිරිනමනු ලබන්නේ චීනයේ ජාතික ඖෂධ සමූහය සිනොෆාර්ම් විසින් නිෂ්පාදිත කොරෝනා වෛරස් එන්නත බවත්, එමගින් රටවල් කිහිපයකදීම සියයට 79 ත් - සියයට 86 ත් අතර ශක්‍යතාවක් පෙන්නුම් කර ඇති බවත්, චීන තානාපති කාර්යාලය නිකුත් කළ නිවේදනයේ සඳහන්.\nමෙම එන්නත මගින් දරුණු කොරෝනා වෛරස් රෝගී තත්ත්වයන් මුළුමනින්ම වලක්වන බවයි චීන තානාපති කාර්යාලය සඳහන් කළේ.\nඑම එන්නත මේ වනවිටත් එක්සත් අරාබි එමීරය, සර්බියාව, ඊජිප්තුව, බහරේනය, ජොර්දානය, ඉරාකය සහ පාකිස්ථානය යන රටවල ජනතාවට ලබා දී තිබෙනවා.\nඊයේ දිනය වනවිට එලෙස එන්නත් කර ඇති චීන සිනොවැක් කොරෝනා එන්නත් සංඛ්‍යාව මිලියන 20 කට අධිකයි.\nමෙම එන්නත ෆයිසර් හෝ මොඩර්නා එන්නත් මෙන්, අධි ශීත තත්ත්වයක පවත්වා ගැනීම අවශ්‍ය නොවන අතර, සෙල්සියස් අංශක 2ත් 8ත් අතර සාමාන්‍ය ගෘහස්ථ ශීතකරණ උෂ්ණත්වයේ ගබඩා කළ හැකියි.",
       "URL": "https://www.hirunews.lk/260912/එන්නත්කරණ-වැඩසටහන්-අනිද්දා-බස්නාහිර-රෝහල්-6කින්-ඇරඹේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2185"
}