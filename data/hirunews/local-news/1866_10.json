{
       "Source": "hirunews",
       "Timestamp": "Wednesday, 23 June 2021 - 8:28",
       "Headline": "අද රාත්‍රී 10 සිට 25 අලුයම දක්වා යළි රට පුරා සංචරණ සීමා (වීඩියෝ)",
       "News Content": "අද රාත්‍රී 10 සිට බල පැවැත්වෙන පරිදි මුළු දිවයිනටම සංචරණ සීමා පැනවෙනවා.\nඒ අනුව එය අවසන් වන්නේ 25 වන සිකුරාදා අලුයම 4ටයි.\nමේ අතර, රාත්‍රී 10 සිට දිවයිනටම බල පැවැත්වෙන පරිදි පැය 30ක කාලයක් සඳහා සංචරණ සීමා පනවන බව යුද හමුදාපති ජෙනරාල් ශවේන්ද්‍ර සිල්වා ප්‍රකාශ කළා.\nපොසොන් උත්සවය හේතුවෙන් ජනතාව ඒකරාශී වීම වැළැක්වීම එහි අරමුණයි. ඒ අනුව යළි සංචරණ සීමා ඉවත් වන්නේ 25 වන සිකුරාදා උදෑසන 4ටයි.\nමාසයකට පසු සංචරණ සීමා පෙරේදා අලුයම හතරට ඉවත් කෙරුණා.\nකෙසේ වෙතත් සති අන්තයේ සංචරණ සීමා යළි පනවන්නේ ද යන්න පිළිබදව මෙතෙක් තීරණයක් ගෙන නොමැති අතර ඉදිරි දින කිහිපයේ පවතින තත්ත්වය සැලකිල්ලට ගෙන ඒ පිළිබද අවසන් තීන්දුවක් ගන්නා බවයි යුද හමුදාපතිවරයා කියා සිටියේ.\nකොළඹ ඊයේ පැවති මාධ්‍ය හමුවකදී නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් කියා සිටියේ සංචරණ සීමා ඉවත් කළද අවදානම එසේම පවතින බවයි.\nඑසේම පොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ ප්‍රකාශ කළේ සෞඛ්‍ය මාර්ගෝපදේශ කඩ කරමින් මගීන් රැගෙන යන බස් රථ පිළිබද සොයා බැලීම සඳහා  අද සිට සිවිල් ඇඳුමින් සැරසුණු පොලිස් නිලධාරීන් බස් මගීන් ලෙස යොදවන බවයි.\nමේ අතර, සංචරණ සීමා ඉවත් කළ ද දිස්ත්‍රික්ක 9ක රෝගීන් වාර්තා වීම ඉහළ ගොස් ඇතැයි රජයේ වෛද්‍ය නිලධාරීන්ගේ සංගමය පවසනවා.\nසංඛ්‍යා ලේඛන හා සැසදීමේදී ඔක්සිජන් අවශ්‍ය රෝගීන් සහ රෝගීන් වාර්තා වීමත් සමාන්තර අගයක පවතින බවයි එම සංගමයේ ලේකම් වෛද්‍ය ෂෙනාල් ප්‍රනාන්දු කියා සිටියේ.",
       "URL": "https://www.hirunews.lk/275093/අද-රාත්‍රී-10-සිට-25-අලුයම-දක්වා-යළි-රට-පුරා-සංචරණ-සීමා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1866"
}