{
       "Source": "hirunews",
       "Timestamp": "Saturday, 17 September 2022 - 19:09",
       "Headline": "නව ඔස්ට්‍රේලියානු මහ කොමසාරිස් ආරක්‍ෂක ලේකම් හමුවෙයි",
       "News Content": "ශ්‍රී ලංකාවට අලුතින් පත් වූ ඔස්ට්‍රේලියානු මහ කොමසාරිස් පෝල් ස්ටීවන්ස් ශ්‍රී ජයවර්ධනපුර කෝට්ටේ ආරක්‍ෂක මූලස්ථාන සංකීර්ණයේ දී ආරක්‍ෂක ලේකම් ජෙනරල් කමල් ගුණරත්න හමු වුණා.\nආරක්‍ෂක අමාත්‍යාංශය වෙත පැමිණි නව ඔස්ට්‍රේලියානු මහ කොමසාරිස්වරයා ආරක්‍ෂක ලේකම් විසින් උණුසුම් අයුරින් පිළිගනු ලැබුවා.\nඔස්ට්‍රේලියාවේ ස්වදේශ කටයුතු සහ සයිබර් ආරක්‍ෂක අමාත්‍ය ගරු ක්ලෙයාර් ඕ’ නීල් මහතාගේ ශ්‍රී ලංකා සංචාරයට පහසුකම් සැලසීම සඳහා ආරක්‍ෂක අමාත්‍යාංශය කළ කාර්යභාරය පිළිබඳව ඔස්ට්‍රේලියානු රජය වෙනුවෙන් ඔස්ට්‍රේලියානු මහ කොමසාරිස්වරයා කෘතඥතාව පළ කළා.\nආරක්‍ෂක ලේකම් ජෙනරල් ගුණරත්න මෙරටට පැමිණි නව තානාපතිවරයා පිළිගනිමින් කියා සිටියේ දෙරට අතර සමීප සබඳතා පවතින බවත් නව තානාපතිවරයා සමඟ සමීපව කටයුතු කිරීමට බලාපොරොත්තු වන බවයි.\nආරක්‍ෂක සහයෝගීතාව තවදුරටත් වැඩිදියුණු කිරීම, පුහුණු අවස්ථා සහ ඒකාබද්ධ නාවික අභ්‍යාස පිළිබඳව ද මෙහිදී සාකච්ඡාවට බඳුන් වුණා.\nආරක්‍ෂක අමාත්‍යාංශයේ හමුදා සම්බන්ධීකරණ නිලධාරී මේජර් ජෙනරල් දිනේෂ් නානායක්කාර සහ ඔස්ට්‍රේලියානු මහ කොමසාරිස් කාර්යාලයේ ආරක්‍ෂක උපදේශක කපිතාන් ඉයන් කේන් ද මෙම අවස්ථාවට එක්ව සිටියා.",
       "URL": "https://www.hirunews.lk/315664/නව-ඔස්ට්‍රේලියානු-මහ-කොමසාරිස්-ආරක්‍ෂක-ලේකම්-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=861"
}