{
       "Source": "hirunews",
       "Timestamp": "Friday, 23 December 2022 - 0:19",
       "Headline": "රසිකයෙකුගේ මරණයක් අවුරුදු පහක දරුවෙකුගේ ජීවිත සටනත් ඉතිරි කළ ආර්ජන්ටිනාවේ පාපන්දු සැමරුම",
       "News Content": "ආර්ජන්ටිනාවේ ලෝක කුසලාන සැමරුම් අතරතුර එක් අයෙකු මිය ගොස් 5 හැවිරිදි පිරිමි ළමයෙකු කෝමා තත්වයට පත් වී තිබෙනවා.\nජයග්‍රාහි කණ්ඩායම වීථි සංචාරය කළ බසයට රසිකයින් පැනීමට ගත් උත්සාහයත් සමගින් ලෝක ශූරයන් හෙලිකොප්ටරයකින් ඉවත් කර ගැනීමට පියවර ගත්තා.\nමම ජයග්‍රාහී පෙළපාලිය සඳහා මිලියන ගණනක් ආර්ජන්ටිනා වැසියන් වීදිවල රැස්ව සිටියා.\nප්‍රංශයට එරෙහිව දඬුවම් පහර 4-2ක් ලෙසින් එල්ල කරමින් ජයගත් ආර්ජන්ටිනාවේ ලෝක කුසලාන සැමරුම් අතරතුර වහලක නැගී එය සමරමින් සිටි 24 හැවිරිදි රසිකයෙක් එම වහලෙන් වැටී මිය ගිය ශෝක ජනක පුවතක් වාර්ථා වුණා.\nමෙලෙස වහලෙන් ඇද වැටීම හේතුවෙන් බරපතළ තුවාල ලැබූ මෙම 24 හැවිරිදි තරුණයා ආජන්ටිනා කණ්ඩායමේ ජයග්‍රහණයෙන් ඔද වැඩී සිය නිවසේ වහලය මතට නැග වහලය කඩාගෙන බිමට වැටෙන තුරු උඩ පනිමින් සිට ඇති බවයි එරට රෝහල් ආරංචි මාර්ග සඳහන් කරන්නේ.\nකෙසේ වෙතත් මෙම අනතුරෙන් මාරාන්තික තුවාල ලැබූ මෙම තරුණයා රෝහල් ගත කිරීමෙන් අනතුරුව මිය ගියා.\nඑමෙන්ම තවත් පස් හැවිරිදි ආජන්ටිනා දරුවෙක් ප්ලාසා සැන් මාටින් හි ජය සැමරුම් අතරතුර එහි පිහිටුවා තිබූ කිරිගරුඬ ස්මාරකයක කැබැල්ලක් තම හිසට වැටීම හේතුවෙන් ඇති වූ බරපතල තුවාලත් සමග බුවනෝස් අයර්ස් රෝහලක මේ වන විට කෝමා තත්ත්වයේ පසු වෙමින් සිය ජීවිතය සමග සටනක නිරත වනවා.\nමෙම දරුවා සිය පියා සමඟ ප්ලාසා සැන් මාටින් නගරයේ පාපන්දු ජයග්‍රහණයේ සමරුම් සඳහා එක්ව සිට ඇති අතර ඔහු රැදී සිටි ස්ථානයට ඉහළින් ඇති ගොඩනැගිල්ලක ප්‍රීතිය සමරමින් සිටි තවත් පිරිසක් එම ගොඩනැගිල්ලේ කිරිගරුඬ ස්මාරකයකට ගොඩ වී තිබෙනවා.\nඑහිදී එහි එක් කුඩා කොටසක් කඩා වැටී ඇති අතර මෙම කුඩා දරුවා ගේ හිස මතට ඉන් එක් කැබැල්ලක් වැටී තිබෙනවා.\n1986 න් පසු ලෝක කුසලාන පාපන්දු ශූරතාවක් ලබා දුන් ලයනල් මෙසී ඇතුළු ආර්ජන්ටිනා කණ්ඩායමේ සියරට ආගමණය එරට මිලියන ගණනක් සාද පැවැත්වීමට හේතු වුණා.\nනමුත් අඟහරුවාදා පැවති ලෝක ශූරයන් රැගත් බස් පෙළපාලිය ක්‍රීඩකයින්ගේ ආරක්‍ෂාව හේතුවෙන් කෙටි වූ පසු කෝපාවිෂ්ඨ වූ ආජන්ටිනා පාපන්දු රසිකයින් නගරයේ කලබලකාරී තත්ත්වයක් මතු කළා.\nමෙම ක්‍රීඩකයින් රැගත් විවෘත බස් රථයට රැස්ව සිටි පාපන්දු උන්මාදයෙන් මත්වුණු රසිකයින් පිරිසක් ගොඩවීමට උත්සාහ දැරීමත් සමඟයි ක්‍රීඩකයින්ගේ ආරක්ෂාව සලකා බලා මෙම ජයග්‍රාහී පෙළපාළියේ ගමන් මග කෙටි කිරීමට ආජන්ටිනා පාපන්දු බලධාරීන් සහ බුවනෝස් අයර්ස් පොලීසිය තීරණය කළේ.\nරසිකයන් විසින් ආරක්ෂක වළලු බිඳ ක්‍රීඩකයින් රැගත් බස් රථයට ගොඩවීමට උත්සාහ කිරීමත් සමග ලයනල් මෙසී ප්‍රමුඛ ආජන්ටිනා පාපන්දු කණ්ඩායම හෙලිකොප්ටර මගින් බස් රථයෙන් ඉවත් කර ගැනීමට බුවනෝස් අයර්ස් ආරක්ෂක බලධාරීන් තීරණය කළා.\nමෙම පාපන්දු ක්‍රීඩකයින් රැගත් හෙලිකොප්ටර් යානා බුවනෝස් අයර්ස් නගරයේ ඔබලිස්ක් ස්මාරකය අවට ප්‍රදේශයේ ඉහල අහසේ රවුම් ගසද්දී උමතු වූ රසිකයින් ඔවුන් ජයග්‍රාහී පෙළපාලිය ආරම්භ කළ එසෙයිසා ගුවන් තොටුපළ අසල පිහිටි ආර්ජන්ටිනා පාපන්දු සංගමයේ (AFA) පුහුණු මධ්‍යස්ථානය වෙත ගමන් ආරම්භ කළා.\nආර්ජන්ටිනාවේ බුවනෝස් අයර්ස් අගනුවර වීදි පුරා විවෘත බස් රථ පෙළපාලිය පැය අටක් පමණ ක්‍රියාත්මක වූ අතර එරට වේලාවෙන් සවස 4ට පමණ ආජන්ටිනා පාපන්දු සංගමයේ සභාපති චිකූ ටාපියා එම රථ පෙළපාලිය නවතා දැමිය යුතු බවට ට්විටර් පණිවිඩයක් නිකුත් කළා.\nඑම ට්විටර් පණිවුඩයේ දැක්වුණේ, 'ඔබෙලිස්ක් එකේ සිටි සැමට සුබ පැතීමට ඔවුන් අපට ඉඩ නොදෙයි. අපිව පරිවාර කරගෙන හිටපු ආරක්ෂක සංවිධාන අපිට දිගටම යන්න දෙන්නේ නැහැ. සියලු ක්‍රීඩකයින්ගේ නමින් මම සමාව අයදිනවා. ඇත්තටම ලැජ්ජාවක්.' යනුවෙන්.\nලෝක ශූර ආර්ජන්ටිනා ක්‍රීඩකයින් පිළිගැනීම සඳහා මිලියන තුනක රසිකයන් පිරිසක් රැස්ව සිටි බවයි වාර්ථා වන්නේ.\n1978 සහ 1986 වසර වලදී ලෝක පාපන්දු කුසලානය දිනාගත් ආජන්ටිනා කණ්ඩායමට නැවතත් එම කුසලානයේ පහස ලැබීමට වසර 36ක කාලයක් බලා සිටින්නට සිදු වුණා.",
       "URL": "https://www.hirunews.lk/323334/රසිකයෙකුගේ-මරණයක්-අවුරුදු-පහක-දරුවෙකුගේ-ජීවිත-සටනත්-ඉතිරි-කළ-ආර්ජන්ටිනාවේ-පාපන්දු-සැමරුම",
       "Category": "Local News",
       "Parent URL": "https://www.hirunews.lk/local-news.php?pageID=649"
}