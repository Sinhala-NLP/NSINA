{
       "Source": "hirunews",
       "Timestamp": "Thursday, 24 February 2022 - 19:20",
       "Headline": "පෞද්ගලික බස් අඩුවේ - ලංගම දිගටම දුවයි (වීඩියෝ)",
       "News Content": "රට තුල දැනට පවතින ඉන්ධන අර්බුදය හේතුවෙන් ක්ෂේත්‍ර  කිහිපයක ප්‍රවාහන කටයුතු වලට ද බාධා එල්ල වී තිබෙනවා.\nමගී බස් රථ සේවාව, භාණ්ඩ ප්‍රවාහනය ඇතුලු තවත් ක්ෂේත්‍ර කිහිපයකට එම ගැටලු මතුව ඇති බවටයි වාර්තා වන්නේ.\nපෞද්ගලික බස් රථ හිමියන්ගේ සංගම් ද ප්‍රකාශ කළේ දැනට මගී බස් රථ සියයට 50කට වැඩි ප්‍රමාණයක් ධාවන කටයුතු වලින් ඉවත් වී ඇති බවයි.\nහෙට සිට බස් ධාවනය සම්පූර්ණයෙන් අඩාල වීමේ අවදානමක් පවතින බවයි ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න සඳහන් කළේ.\nකෙසේ වෙතත් ලංගා ගමනාගමන මණ්ඩලයේ සභාපති කීංස්ලි රණවක මාධ්‍ය හමුවක් පවත්වමින් කියා සිටියේ ලංකා ගමනා ගමන මණ්ඩලය සතු සියලුම ඩිපෝ වල ඉන්ධන පිරවුම්හල්වල අවශ්‍ය ප්‍රමාණයට ඉන්ධන ගබඩා කර ඇති බවයි.\nඑම නිසා ලංගම බස් රථ නිසි පරිදි ධාවනය වන බව ඔහු සඳහන් කළා.\nඉන්ධන අර්බුදයෙන්, නුවර එළියේ එළවලු ප්‍රවාහනයටද බාධා එල්ල වී ඇති බවයි සමස්ත ලංකා ඒකාබද්ධ විශේෂිත ආර්ථික මධ්‍යස්ථාන එකමුතුවේ සභාපති අරුණ ශාන්ත හෙට්ටිආරච්චි සඳහන් කළේ.\nමේ අතර, අදත් දිවයිනේ ප්‍රදේශ රැසකම ඉන්ධන පිරවුම්හල් අසළ දිගු පෝලිම් දක්නට ලැබුණා.",
       "URL": "https://www.hirunews.lk/297948/පෞද්ගලික-බස්-අඩුවේ-ලංගම-දිගටම-දුවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1335"
}