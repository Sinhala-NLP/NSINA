{
       "Source": "hirunews",
       "Timestamp": "Friday, 08 September 2023 - 16:39",
       "Headline": "හරක් කටාගේ රැඳවුම් නියෝගය සම්බන්ධ අතුරු නියෝගය දැනුම් දෙන තීන්දුව 15දා",
       "News Content": "අපරාධ පරීක්ෂණ දෙපාර්තමේන්තුව භාරයේ රඳවාගෙන සිටින නදුන් චින්තක වික්‍රමරත්න හෙවත් හරක් කටා නමැත්තාගෙන් රැඳවුම් නියෝගය තවදුරටත් දීර්ඝ කිරීම වැළැක්වීමේ අතුරු නියෝගයක් නිකුත් කරන්නේ ද? නැද්ද? යන තීන්දුව ලබන 15 වන දා ප්‍රකාශයට පත් කරන බව අභියාචනාධිකරණය නියෝග කළා.\nතමන්ව රඳවාගෙන සිටින රැඳවුම් නියෝග අභියෝගයට ලක්කරමින් හරක් කටා විසින් ඉදිරිපත් කළ රීට් පෙත්සම සලකා බැලීමෙන් අනතුරුව අභියාචනාධිකරණයේ සභාපති විනිසුරු නිශ්ශංක බන්දුල කරුණාරත්න සහ චමත් මොරායස් යන අයගෙන් සමන්විත විනිසුරු මඩුල්ල විසින් මෙම නියෝගය නිකුත් කරනු ලැබුවා.\nපෙත්සම සළකා බැලූ අවස්ථාවේදී නීතිපතිවරයා වෙනුවෙන් පෙනී සිටි නියෝජ්‍ය සොලිසිටර් ජෙනරාල් ජනක බණ්ඩාර ඊට එරෙහිව මූලික විරෝධතා මතු කළා.\nපෙත්සම්කරුට එරෙහිව මිනීමැරීම, මිනීමැරීමට තැත් කිරීම, ඇතුළු මත්ද්‍රව්‍ය චෝදනාවලට සම්බන්ධ නඩු විසි තුනක් පමණ අධිකරණවල පවතින බවත් ඔහු පෙන්වා දුන්නා.\nඑම කරුණු පෙත්සම තුළින් අධිකරණයට ඉදිරිපත් කිරීමට පෙත්සම්කරු ක්‍රියාකර නොමැති බව සඳහන් කළ නියෝජ්‍ය සොලිසිටර් ජෙනරාල්වරයා ඒ අනුව ඔහු පිරිසිදු දෑතින් අධිකරණය හමුවට පැමිණ නොමැති බවයි කියා සිටියේ.\nඉදිරිපත් වූ සියලු කරුණු සලකා බැලූ අභියාචනාධිකරණ විනිසුරු මඩුල්ල අනතුරුව මෙම නියෝගය ප්‍රකාශයට පත් කළා",
       "URL": "https://www.hirunews.lk/347601/හරක්-කටාගේ-රැඳවුම්-නියෝගය-සම්බන්ධ-අතුරු-නියෝගය-දැනුම්-දෙන-තීන්දුව-15දා",
       "Category": "Local News",
       "Parent URL": "https://www.hirunews.lk/local-news.php?pageID=43"
}