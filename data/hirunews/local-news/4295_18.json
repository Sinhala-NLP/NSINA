{
       "Source": "hirunews",
       "Timestamp": "Saturday, 30 September 2017 - 11:21",
       "Headline": "කටුගස්තොට පොලීසියේ 65 දෙනෙකුට ස්ථාන මාරුවීම්",
       "News Content": "කටුගස්තොට පොලීසියේ නිලධාරීන් 65 දෙනෙකුට වහාම ක්‍රියාත්මක වන පරිදි ස්ථාන මාරුවීම් ලබාදී තිබෙනවා.\nරාජකාරී අවශ්‍යතාව මත මෙම ස්ථාන මාරුවීම් ලබාදී ඇති බවයි පොලිස් මාධ්‍ය ප්‍රකාශක, පොලිස් අධිකාරී රුවන් ගුණසේකර සඳහන් කළේ.\nමහනුවර දිස්ත්‍රික්කය භාර නියෝජ්‍ය පොලිස්පති මහින්ද ඒකනායක විසින් මෙම ස්ථාන මාරුවීම් නියෝගය නිකුත් කර ඇති අතර අදාළ නිලධාරීන් මහනුවර කොට්ඨාශයේම විවිධ පොලිස් ස්ථාන වෙත මාරු කර යවා තිබෙනවා.\nදීර්ඝ කාලයක් එම පොලිස් ස්ථානයේ සේවය කිරීම, සේවා අවශ්‍යතා සහ විනය විරෝධී ක්‍රියා හේතුවෙන් මෙම ස්ථාන මාරුවීම් සිදුකර ඇති බවයි පොලිස් මූලස්ථානය සඳහන් කළේ.\nඑසේම පොලිස් ස්ථානය මගින් අත්අඩංගුවට ගත් මත්ද්‍රව්‍ය ජාවාරමකට සම්බන්ධ සැකකරුවෙකුට අදාළ වාර්තා පොත අස්ථානගත කිරීමේ සිද්ධියක් සම්බන්ධයෙන් ද එහි නිලධාරීන් කිහිප දෙනෙකුට එරෙහිව මහනුවර නියෝජ්‍ය පොලිස්පතිවරයා යටතේ පරීක්ෂණයක් ක්‍රියාත්මක බව සඳහන්.",
       "URL": "https://www.hirunews.lk/172216/කටුගස්තොට-පොලීසියේ-65-දෙනෙකුට-ස්ථාන-මාරුවීම්",
       "Category": "Local News",
       "Parent URL": "https://www.hirunews.lk/local-news.php?pageID=4295"
}