{
       "Source": "hirunews",
       "Timestamp": "Tuesday, 02 August 2022 - 18:48",
       "Headline": "නාවලපිටිය, කැටඹුලාවේ දී දියේ ගසා ගිය අය සොයා මෙහෙයුම්  (වීඩියෝ)",
       "News Content": "නාවලපිටිය, කැටඹුලා, අක්කරවත්තේ ඇල මාර්ගයකින් එගොඩවීමට ගොස් සැඩ පහරකට අසුව අතුරුදහන්ව සිටින කාන්තාවක් ඇතුළු පුද්ගලයන් තිදෙනෙකු සොයා මෙහෙයුමක් ආරම්භ කොට තිබෙනවා.\nනමුත් අද(02) පවස්වරුව වන විටත් ඔවුන් පිළිබදව තොරතුරක් සොයා ගැනීමට නොහැකි වු බවයි නාවලපිටිය පොලීසිය පවසන්නේ.\nඑහි දී, වතුයායේ තේ දළු නෙලීමට ගොස් නැවත එන කාන්තාවක් පළමුව දියේ ගිලී ඇති අතර, ඇය බේරා ගැනීමට ගිය තවත් පුද්ගලයන් දෙදෙනෙකු මෙසේ අතුරුදහන්ව තිබෙනවා.\nඅතුරුදහන්ව ඇත්තේ නාවලපිටිය, කැටඹුලා වත්තේ පදිංචිව සිටි වයස අවුරුදු 45ක් වන ජෙයලෙච්චිමී, අවුරුදු 36ක් වන චන්ද්‍රමෝහන් සහ\nඅවුරුදු 52ක් වන සත්‍යශීලන් නැමැති අයවලුන්.\nඅධික වර්ෂාව හේතුවෙන්, ජලය වැඩිවී ම නිසා අක්කරවත්ත ඇල මාර්ගයේ පාලම හරහා ලණුවක් ආධාරයෙන් මෙම කාන්තාව මෙගොඩට ගැනීමට කටයුතු කිරීමේ දී ඇයගේ අතින් ලණුව ලිස්සා ගොස් පළමුව කාන්තාව ජලයේ ගසා ගෙන ගොස් ඇති බවත්, පසුව ඇය බේරා ගැනීමට ජලයට පනින ලද පිරිමි පුද්ගලයන් දෙදෙනා ජලයේ ගසා ගෙන ගිය බව ප්‍රදේශවාසීන් පවසනවා.\nජලයේ ගසාගෙන ගොස් අතුරුදහන්ව සිටින පුද්ගලයන් සොයා නාවලපිටිය පොලීසිය, කොත්මලේ යුධ හමුදා භට පිරිස්, ප්‍රදේශවාසීන් සහ ආපදා කළමනකරණ ඒකකයේ නිලධාරීන් එක්ව අද (02) උදෑසන සිට දැඩි උත්සාහයක නිරත වෙමින් සිටිනවා.",
       "URL": "https://www.hirunews.lk/311693/නාවලපිටිය-කැටඹුලාවේ-දී-දියේ-ගසා-ගිය-අය-සොයා-මෙහෙයුම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=971"
}