{
       "Source": "hirunews",
       "Timestamp": "Tuesday, 26 April 2022 - 19:46",
       "Headline": "අදත් තැන තැන විරෝධතා (වීඩියෝ)",
       "News Content": "ඉහළ යන ජිවන වියදම සහ ඉන්ධන, ගෑස් හිඟය ඇතුළු තවත් කරුණු කිහිපයක් මුල් කර ගනිමින් දිවයිනේ විවිධ ප්‍රදේශවල අද දිනයේදීත් විරෝධතාවල නිරත වුණා.\nමේ අතර, අරලියගහ මන්දිරය ඉදිරිපිට උද්ඝෝෂණයේ නිරත විරෝධතාකරුවන් අද මයිනාගෝගම ලෙස හඳුන්වමින් අරගල භූමියක් ආරම්භ කළා.\nඑමෙන්ම, අරලියගහ මන්දිරය අසල රැදී සිටි විරෝධතාකරුවන් ඉවත් කරන්නැයි නියෝගයක් නිකුත් කරන ලෙස පොලීසිය කළ ඉල්ලීම අලුත්කඩේ අංක 4 මහේස්ත්‍රාත් හර්ෂන කැකුණවල ඊයේ ප්‍රතික්ෂේප කර තිබුණා.\nඊයේ රාත්‍රි විරෝධතාකරුවන්ට පිරිසක් බාධා කළ බව කියන සිද්ධියක් සම්බන්ධයෙන් එම ස්ථානයේ උණුසුම් තත්ත්වයක් ඇතිව තිබුණා.\nඑමෙන්ම, අරලියගහ මන්දිරය ඉදිරිපිට ඇති අට්ටාලය දෙපස පදික වේදිකාව අවහිර වන ලෙස බස් රථ සහ ට්‍රක් රථ නවා තැබීම සම්බන්ධයෙන් විරෝධතාකරුවන් විසින් බම්බලපිටිය පොලීසියට පැමිණිල්ලක් ද ඉදිරිපත් කර තිබුණා.\nමේ අතර, පසුගිය 9 වනදා ගාලුමුවදොරදී ආරම්භ කළ ජනතා විරෝධතාවය අද 18 වන දිනටත් ක්‍රියාත්මකයි.\nආබාධිත රණවිරුවන් පිරිසක් අදත් අරගල භූමියේ සත්‍යග්‍රහයක නිරතව සිටියා.\nඑසේම මිරිහාන සිද්ධියේදී පහරකෑමට ලක්වූ පුද්ගලයින් 54 දෙනෙකුගේ මූලික අයිතිවාසිකම් කඩවීම සම්බන්ධයෙන් ඉදිරිපත් වී ඇති පෙත්සම් සඳහා නීති ආධාර ලබාදීමට ශ්‍රී ලංකා නීතිඥ සංගමය මැදිහත් වී තිබෙනවා.\nඒ සම්බන්ධයෙන් අලුත්කඩේ ශ්‍රී ලංකා නීතිඥ සංගම් කාර්යාලයේදී සාකච්ඡාවක් ද පැවැත්වුණා.\nමේ අතර, වරලත් ඉංජිනේරුවරුන්, ඉංජිනේරු සංගම් මූලස්ථානයේ සිට පාගමනකින් ගාලුමුවදොරට පැමිණියා.\nඑසේම, ගොවිජන සංවිධාන ඒකාබද්ධ පාගමනක් ද කොළඹ කොටුව දුම්රියපොල ඉදිරිපිට සිට ගාලුමුවදොරට ළඟාවූ අතර, මහනුවර සිට කොළඹ දක්වා පාමනක් ආරම්භ කළ තරුණියන් දෙදෙනා සහ තරුණයා ද අද අරගල භූමියට එක්වුණා.",
       "URL": "https://www.hirunews.lk/302888/අදත්-තැන-තැන-විරෝධතා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1207"
}