{
       "Source": "hirunews",
       "Timestamp": "Sunday, 10 October 2021 - 13:24",
       "Headline": "ගෑස් මිල ගැන අවසන් තීරණයකට ලිට්රෝ සහ ලාෆ්ස් අධ්‍යක්ෂ මණ්ඩල රැස්වේ (වීඩියෝ)",
       "News Content": "ගෑස් මිල සම්බන්ධයෙන් අවසන් තීරණයක් ගැනීම සඳහා ප්‍රධාන සමාගම් දෙකෙහි අධ්‍යක්ෂ මණ්ඩල අද රැස්වීමට නියමිතයි.\nඒ අනුව, ලාෆ්ස් සහ ලිට්රෝ සමාගම්වල අධ්‍යක්ෂ මණ්ඩල අද දිනයේදී වෙන් වෙන්ව රැස්වනවා. පසුව ගෑස් සිලින්ඩර වල නව මිල හෙට දිනයේදි ප්‍රකාශයට පත් කරන බවයි එම සමාගම්වල සභාපතිවරුන් සඳහන් කළේ.\nලිට්රෝ ගෘහස්ථ ගෑස් සිලින්ඩරයක මිල මේ වනවිට රුපියල් 1,493 ක් ලෙස සටහන් වන නමුදු ලාෆ්ස් ගෑස් සිලින්ඩරයක මිල පසුගිය අගෝස්තු 13 වැනිදා සිට රුපියල් 363 කින් ඉහළ නැංවීමට පාරිභෝගික කටයුතු අධිකාරියේ අනුමැතිය හිමිවුණා.\nඒ අනුව, ලාෆ් ගෑස් සිලින්ඩරයක මිල මේ වනවිට සටහන් වන්නේ රුපියල් 1856 ක් ලෙසයි.\nමේ අතර, වරායෙන් නිදහස් කරන ලද ආනයනික කිරිපිටි හෙට සිට වෙළඳපොළට නිකුත් කරන බව කිරිපිටි ආනයනකරුවන්ගේ සංගමය පවසනවා.\nඑහි සාමාජික ලක්ෂ්මන් වීරසූරිය කියා සිටියේ මේ වනවිට අදාළ කිරිපිටි තොග ඇසුරුම් කරමින් සිටින බවයි.\nරුපියල් 250 කින් ඉහළ නැංවෙන කිරිපිටි කිලෝග්‍රෑමයක නව මිල වන්නේ රුපියල් 1195ක්.\nග්‍රෑම් 400 කිරිපිටි පැකට්ටුවක් රුපියල් 100 කින් ඉහළ ගිය අතර, එහි නව මිල රුපියල් 480 ක් වනවා.\nඑමෙන්ම, තිරිඟු සහ සිමෙන්ති පිටි මිල නව මිල ගණන් ද හෙට දිනයේදි ප්‍රකාශයට පත් කිරිමට නියමිතයි.\nපාලන මිල ඉවත් කිරිමත් සමඟ සිමෙන්ති කිලෝග්‍රෑම් 50 ක මිටියක් රුපියල් 97 කින් ඉදිරියේදී ඉහළ යනු ඇති බවටයි වාර්තා වන්නේ.\nතිරිඟු පිටි කිලෝග්‍රෑමයක මිල රුපියල් 10 ත් 12 ත් අතර මිලකට ඉදිරියේදී ඉහළ යාමට නියමිතයි.\nමේ අතර, මෙරටට ආනයනය කිරීමට නියමිත හාල් මෙටි්‍රක් ටොන් ලක්ෂයෙන් කොටසක් රැගත් නෞකාවක් අද දිනයේදී කොළඹ වරාය වෙත පැමිණීමට නියමිත බව වෙළඳ අමාත්‍යාංශ ආරංචි මාර්ග සඳහන් කළා.\nඑමෙන්ම, ලබන සිකුරාදා තවත් නෞකා දෙකක් සහල් තොග රැගෙන දිවයිනට පැමිණීමට නියමිතයි.",
       "URL": "https://www.hirunews.lk/284599/ගෑස්-මිල-ගැන-අවසන්-තීරණයකට-ලිට්රෝ-සහ-ලාෆ්ස්-අධ්‍යක්ෂ-මණ්ඩල-රැස්වේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1637"
}