{
       "Source": "hirunews",
       "Timestamp": "Tuesday, 30 April 2019 - 7:48",
       "Headline": "වත්මන් පාලනයේ දුර්වලතා ප්‍රහාරයට මුල් වූ බව විපක්ෂ නායක කියයි",
       "News Content": "විපක්ෂ නායක මහින්ද රාජපක්ෂ, පාස්කු ඉරිදා ත්‍රස්ත ප්‍රහාරය සහ ඉන් පසුව ඇති වී තිබෙන වාතාවරණය පිළිබදව සී.එන්.එන්. නිව්ස් එයිටීන් රූපවාහිනී ප්‍රවෘත්ති සේවාව සමඟ සම්මුඛ සාකච්ඡාවකට සහභාගි වෙමින් අදහස් පළ කළා.\nඑහිදී ඔහු කියා සිටියේ වත්මන් පාලනයේ දුර්වලතාව ප්‍රහාරයට මුල් වූ බවයි.\n‘‘රජය මේ තොරතුරු සියල්ල දැන සිටියා. ඒ අද ඊයේ සිට නොවේ. 2015 පටන් ඔවුන් මේ අවදානම ගැන දැන සිටියා. අවශ්‍ය තොරතුරු ඔවුන්ට ලැබී තිබුණා. ඉන්දියාවත් ඒ පිළිබද තොරතුරු ආණ්ඩුවට ලබා දී තිබුණු බව නොරහසක්. එහෙත් සියල්ලන් දේශපාලන ක්‍රීඩාවක නිරතව සිටියා. එයට වගකිව යුතු කවුරුන් වුවත් රටේ ජාතික ආරක්ෂාවයි අවදානමකට ලක් කර ඇත්තේ. අපරාධ නඩු සංග්‍රහය යටතේ මීට සම්බන්ධවූවන්ට කටයුතු කළ හැකියි. අපට ඉන්දියාවෙන් ලබාගත හැකි සහය බොහොමයි. පසුගිය වසර 30ක යුද්ධයේදීත් ඉන්දියාව අපට සහය වුණා. ඔවුන්ගේ බුද්ධි අංශවලින් මෙන්ම යුද උපකරණ ආදියෙන් ද සහය හිමි වූ බව කිව යුතුයි. විදේශ හමුදාවන් අපේ රටේ ගැටළු විසදන්න අවශ්‍ය නැහැ. ඇමරිකාවට, ඉන්දියාවට හෝ පාකිස්තානයට අප ඇරයුම් කළොත් ඔවුන් මෙහි පැමිණේවි. එහෙත් අපට සිටින්නේ 30 වසරක යුද්ධයක් ජය ගත් හමුදාවක්. ඔවුන්ට ඒ සඳහා සම්පූර්ණ හැකියාව තිබෙනවා. අවශ්‍ය වන්නේ ඔවුන්ට නායකත්වය විසින් නිසි මඟ පෙන්වීමක් ලබාදීමයි.’’",
       "URL": "https://www.hirunews.lk/215436/වත්මන්-පාලනයේ-දුර්වලතා-ප්‍රහාරයට-මුල්-වූ-බව-විපක්ෂ-නායක-කියයි",
       "Category": "Local News",
       "Parent URL": "https://www.hirunews.lk/local-news.php?pageID=3377"
}