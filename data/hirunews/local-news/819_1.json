{
       "Source": "hirunews",
       "Timestamp": "Friday, 07 October 2022 - 17:44",
       "Headline": "ස්වයංඝාතක සහරාන්ගේ බිරිඳ ඇතුළු සැකකරුවන් ලබන 19 තෙක් රිමාන්ඩ්",
       "News Content": "පාස්කු ප්‍රහාරය සිදු කරමින් මියගිය ස්වයං ඝාතක බෝම්බකරු වන ජාතික තවුහිද් ජමාත් සංවිධානයේ නායක සහරාන් හෂීම්ගේ බිරිඳ වන අබ්දුල් කාදර් ෆාතිමා හාදියා ඇතුළු සැකකරුවන්ට එරෙහිව පවරා ඇති නඩුවේ රක්ෂිත බන්ධනාගාරයේ සිටින සැකකරුවන් දෙදෙනා තවදුරටත් ලබන 19 තෙක් රක්ෂිත බන්ධනාගාරගත කරන ලෙස කොටුව මහේස්ත්‍රාත් තිළිණ ගමගේ නියෝග කර තිබෙනවා.\nසිද්ධිය සම්බන්ධයෙන් නීතිපති උපදෙස් සඳහා නඩුව එදිනට කැඳවන ලෙසයි මහේස්ත්‍රාත්වරයා නියෝග කර ඇත්තේ.\nමෙලෙස රක්ෂිත බන්ධනාගාරගත කරනු ලැබුවේ ෂැංග්‍රිලා හෝටලයට බෝම්බ ප්‍රහාරයක් එල්ල කළ සිද්ධියට අදාළ රක්ෂිත බන්ධනාගාරය භාරයේ සිටින මොහම්මදු මෂ්නුක් මොහහොම්මදු රිලා, මොහොම්මදු අමීර් එම් අයතුල්ලා යන දෙදෙනායි.\nසැකකරුවන් අධිකරණයට ඉදිරිපත් කර නොතිබුණු අතර මහේස්ත්‍රාත්වරයා එම නියෝගය සිදු කළේ ස්කයිප් තාක්ෂණය ඔස්සේ සැකකරුවන් නිරීක්ෂණය කිරීමෙන් අනතුරුවයි.\nපාස්කු ප්‍රහාර මාලාව සිදු කරමින් මියගිය සහරාන්ගේ බිරිඳ වන අබ්දුල් හමීඩ් ෆාතිමා හාදියා, අසරුඩීන් මොහොමඩ් ඉල්මි, අබ්දුල් හමීඩ් මොහොමඩ් රිෆාස්, මොහොමඩ් මුබාරක් මොහොමඩ් රිෆායිල් යන අයවලුන් සම්බන්ධයෙන් මහාධිකරණයේ නඩු ගොනු කර තිබෙනවා.\nසිද්ධිය සම්බන්ධයෙන් වැඩිදුර විමර්ශන සිදු කර ඉදිරි දින අධිකරණයට වාර්තා කරන ලෙස අපරාධ පරීක්ෂණ දෙපාර්තමේන්තුවට මහේස්ත්‍රාත්වරයා මෙහිදී වැඩිදුරටත් නියෝග කළා.\nෂැංග්‍රිලා හෝටලයට බෝම්බ ප්‍රහාරයක් එල්ල කළ සහරාන්ගේ බිරිඳ වන අබ්දුල් හමීඩ් ෆාතිමා හාදියා යන සැකකාරිය බෝගම්බර බන්ධනාගාරයේත් අනෙකුත් සැකකරුවන් බුස්ස ඇතුළු බන්ධනාගාරවලත් රඳවා සිටිනවා.",
       "URL": "https://www.hirunews.lk/317272/ස්වයංඝාතක-සහරාන්ගේ-බිරිඳ-ඇතුළු-සැකකරුවන්-ලබන-19-තෙක්-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=819"
}