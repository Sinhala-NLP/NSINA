{
       "Source": "hirunews",
       "Timestamp": "Wednesday, 21 June 2023 - 12:49",
       "Headline": "ශ්‍රී ලංකාව අයි.එම්.එෆ් නිර්දේශ 29%ක් සපුරයි",
       "News Content": "ජාත්‍යන්තර මූල්‍ය අරමුදලේ නිර්දේශවලින් සියයට 29 ක් ශ්‍රී ලංකාව සපුරා ඇති බව නවතම සමීක්ෂණ වාර්තාවකින් හෙළි වී තිබෙනවා.\nකෙසේ වෙතත්, එම වාර්තාව අනාවරණ කරන්නේ පසුගිය මැයි මස අවසානය වනවිට එම නිර්දේශවලින් රාජ්‍ය ආදායමට සම්බන්ධ ප්‍රධාන කාරණා 03 ක් ඉටු කිරීමට ලංකාව අසමත් වී ඇති බවයි.\nඑම වාර්තාව නිකුත් කර ඇත්තේ කොළඹ පදනම් වූ තින්ක් ටෑන්ක් වෙරිටේ රිසර්ච් නම් පර්යේෂණ ආයතනයක්.\nකෙසේ වෙතත්, බදු ආදායම දළ දේශීය නිෂ්පාදිතයෙන් සියයට 2.1 දක්වා ඉහළ නැංවීම වෙනුවෙන් රුපියල් බිලියන 650 ක බදු ආදායමක් මේ වසරේ මැයි මස අවසානය වනවිට ලබා ගැනීමට ශ්‍රී ලංකාව අසමත් වී ඇතැයි එම වාර්තාවේ සඳහන්.\nමේ වසරේ පළමු කාර්තුවේදී රජයේ සමස්ත බදු ආදායම වූයේ රුපියල් බිලියන 578ක් පමණයි.\nඑමෙන්ම, ඔට්ටු ඇල්ලීමේ සහ සූදු බද්දට අදාළ බදු අනුපාත ඉහළ නැංවිය යුතු බවට නිර්දේශ ඉදිරිපත්ව තිබුණත්, එය ද මෙතෙක් සිදු කිරීමට සමත් වී නැහැ.\nකෙසේ වෙතත්, මැයි මස අග වනවිට මාර්ගගත මූල්‍ය විනිවිදභාවයෙන් යුත් පද්ධතියක් සැකසීමේ කටයුතු ශ්‍රී ලංකාව අර්ධ වශයෙන් සම්පූර්ණ කර ඇතැයි එම වාර්තාව පෙන්වා දෙනවා.\nමෙම පද්ධතිය මගින් අර්ධ වාර්ෂික පදනමින් සියලු‍ම සැලකිය යුතු රාජ්‍ය ප්‍රසම්පාදන කොන්ත්‍රාත්තු, ආයෝජන මණ්ඩලය හරහා බදු නිදහස් කිරීම් ලබන සියලු‍ම සමාගම්වල ලැයිස්තුවක්, සුඛෝපභෝගී වාහන ආයනයනය සඳහා බදු නිදහස් කිරීම් ලබන පුද්ගලයින් සහ සමාගම් ලැයිස්තුවක් ආදී තොරතුරු ප්‍රකාශයට පත් කළ යුතු බව එහි සඳහන්.\nශ්‍රී ලංකාව ඉටු නොකළ අනෙක් කරුණ ලෙස දක්වා ඇත්තේ, ජාත්‍යන්තර මූල්‍ය අරමුදලේ කාර්ය මණ්ඩල සාකච්ඡාවේදී එකඟ වූ පරිදි නව මහ බැංකු පනතට පාර්ලිමේන්තු අනුමැතිය ලබා දීමයි.",
       "URL": "https://www.hirunews.lk/338600/ශ්‍රී-ලංකාව-අයි-එම්-එෆ්-නිර්දේශ-29ක්-සපුරයි",
       "Category": "Local News",
       "Parent URL": "https://www.hirunews.lk/local-news.php?pageID=249"
}