{
       "Source": "hirunews",
       "Timestamp": "Sunday, 23 January 2022 - 14:09",
       "Headline": "රසායනික පොහොර තොගයක් මෙරටට - හානි වූ වගා සඳහා සහන (වීඩියෝ)",
       "News Content": "යූරියා ඇතුළු රසායනික පොහොර මෙට්‍රික් ටොන් 12,0000ත් 15,000ත් අතර ප්‍රමාණයක් ඉදිරි සති කිහිපය තුළ මෙරටට ගෙන්වීමට නියමිත බව ජාතික පොහොර ලේකම් කාර්යාලය පවසනවා.\nකෙසේ වෙතත්, එම කාර්යාල ආරංචිමාර්ග පැවසුවේ ඩොලර් නොමැතිවීම සහ ණයවර ලිපි නිකුත් නොකිරීමේ ගැටලු හේතුවෙන් රසායනික පොහොර තොග ගෙන්වීමේ ප්‍රමාදයක් ඇතිවිය හැකි බවයි.\nරසායනික පොහොර ආනයනය තහනම් කිරීම හේතුවෙන් ගොවීන් දැඩි දුෂ්කරතාවලට ලක්වුණා.\nරසායනික පොහොර මෙරටට ගෙන්වීමට ආණ්ඩුව තීරණය කළේ ගොවීන් විරෝධතා මතුවූ පසුබිමකයි.\nජාතික පොහොර ලේකම් කාර්යාලයේ නියෝජ්‍ය අධ්‍යක්ෂ කසුන් මහතන්තිල සඳහන් කළේ ගතවූ දින කිහිපය තුළ පමණක් යූරියා මෙට්‍රික් ටොන් 1500ක් මෙරටට ආනයනය කර ඇති බවයි.\nරසායනික පොහොර මෙට්‍රික් ටොන් 12,000ත් 15,000ත් අතර ප්‍රමාණයක් ඉදිරි සති කිහිපය තුළ මෙරටට ගෙන්වීමට නියමිත බව ඔහු සඳහන් කළා.\nපොහොර ආනයනය සඳහා සිදුකළ ඇණවුම්වලට මේ වන විට අනුමැතිය හිමිවී ඇති බවත් ඉදිරි සති කිහිපය තුළ කොටස් වශයෙන් ඒවා මෙරටට ගෙන්වීමට නියමිත බවයි ඔහු වැඩිදුරටත් සඳහන් කළේ.\nඅදාළ රසායනික පොහොර ගෙන්වීමට නියමිතව ඇත්තේ යුක්‍රේනය ඇතුළු යුරෝපා රටවලින් සහ සෞදි අරාබිය ඇතුළු මැදපෙරදිග රටවලින්.\nකෙසේ වෙතත්, ජාතික පොහොර ලේකම් කාර්යාලයේ ආරංචිමාර්ග පැවසුවේ ඩොලර් නොමැතිවීම සහ ණයවර ලිපි නිකුත් නොකිරීමේ ගැටලු හේතුවෙන් රසායනික පෙහොර තොග මෙරටට ගෙන්වීමේ ප්‍රමාදයක් ඇති බවයි.\nමේ අතර, රසායනික පොහොර නොමැතිවීම හේතුවෙන් මහවැලි සී කලාපයට අයත් ගිරාඳුරුකෝට්ටේ දිවුලපැලැස්ස ප්‍ර දේශයේ මහවැලි ගම්මානවල සිදුකළ වී වගාවන් අසාර්ථක වී ඇති බව ගොවීන් චෝදනා කරනවා.\nදිවුලපැලැස්ස ඩී 10, ඩී 11 කලාපවල ගොවීන් චෝදනා කළේ ඇතැම් ප්‍ර දේශවලට රජයෙන් දියර පොහොර ලබා දුන්නත් ඒවා වගාවන්ට ප්‍රමාණවත් නොවන බවයි.\nකෙසේ වෙතත්, කඳාන දකුණුබටගම - කපුවාගාර වෙල් යායේ අක්කර 10ක කොටසක් කාබනික පොහොර යොදා සිදුකළ වගාවෙන් සාර්ථක අස්වැන්නක් ලබාගැනීමට හැකි වී තිබෙනවා.\nඅස්වැන්න නෙලීමට ආගමික නායකයින් කිහිපදෙනෙකු ද එක්ව සිටි අතර, ගොවීන් චෝදනා කළේ කාබනික වගාවන් සිදු කිරීමට ජාඇළ ගොවිජන සේවා මධ්‍යස්ථාන කෘෂි නිලධාරීන්ගෙන් කිසිදු සහයක් නොලැබුණු බවයි.\nමේ අතර, මිනුවන්ගොඩ බුරුලුපිටිය ගල්කරඳ අංක 2 වෙල්යායේද කාබනික පොහොර යොදා සිදු කළ වගාවෙන් සාර්ථක අස්වැන්නක් ලබා ගැනීමට හැකි වී තිබෙනවා.\nමේ අතර, රසායනික පොහොර සහ කාබනික පොහොර භාවිත කිරීමෙන් අස්වැන්න හානිවූ ගොවීන්ට වන්දි ලබාදීමේ සැලසුම් මේ වනවිට සකස් කර ඇති බව ඉඩම් අමාත්‍ය එස්.එම්. චන්ද්‍රසේන ප්‍රකාශ කළා.\nඒ, අනුරාධපුරයේ ඊයේ (22) පැවති මාධ්‍ය හමුවකදියි.\nමේ අතර පොහොර ගැටලුව හේතුවෙන් වගා හානි වී ඇති බවට ගොවීන් තවදුරටත් දිගින් දිගටම චෝදනා එල්ල කරනවා.\nඅනුරාධපුර ප්‍රදේශයේ ඊයේ පැවති මාධ්‍ය හමුවකට එක් වූ ඉඩම් අමාත්‍ය එස්.එම්. චන්ද්‍රසේන ප්‍රකාශ කළේ කඩිනමින් වන්දි ලබාදීමට කටයුතු කරන බවයි.\nගොවීන්ට වන්දි ලබාදීම සම්බන්ධයෙන් හෙට (24) පැවැත්වෙන කැබිනට් මණ්ඩලයේදී සාකච්ඡා කරන බව මහනුවරදී ඊයේ මාධ්‍ය වෙත අදහස් දක්වමින් කෘෂිකර්ම අමාත්‍ය මහින්දානන්ද අලුත්ගමගේ ද කියා සිටියා.",
       "URL": "https://www.hirunews.lk/294862/රසායනික-පොහොර-තොගයක්-මෙරටට-හානි-වූ-වගා-සඳහා-සහන-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1405"
}