{
       "Source": "hirunews",
       "Timestamp": "Wednesday, 27 April 2016 - 18:50",
       "Headline": "සම්බන්ධන් කඳවුරකට ගිය සිද්ධිය ගැන අගමැති හමුදාවෙන් වාර්තාවක් ඉල්ලා ඇතැයි සුමන්දිරන් කියයි",
       "News Content": "විපක්ෂ නායක ආර්. සම්බන්ධන් කිලිනොච්චියේ පිහිටි හමුදා කඳවුරකට බලහත්කාරයෙන් ඇතුළුවීමේ සිද්ධිය සම්බන්ධයෙන් අග්‍රාමාත්‍යවරයා යුද හමුදාවෙන් වාර්තාවක් ඉල්ලා ඇති බව දෙමළ ජාතික සන්ධානයේ පාර්ලිමේන්තු මන්ත්‍රී එම්.ඒ. සුමන්දිරන් පවසනවා.\nකොළඹ අද පැවැති මාධ්‍ය හමුවකට එක්වෙමින් ඔහු සදහන් කළේ කිසිදු අවස්ථාවක විපක්ෂ නායකවරයා හමුදා කදවුරකට බලහත්කාරයෙන් ඇතුළු වී නොමැති බවයි.\nවිපක්ෂ නායක ආර්.සම්බන්ධන් සහ දෙමළ ජාතික සන්ධානයේ මන්ත්‍රීවරුන් පිරිසක් කිලිනොච්චි - පරවිපංජාන් ප්‍රදේශයේ පිහිටි යුද හමුදා කඳවුරු භූමියට පසුගිය 16 වනදා  බලහත්කාරයෙන් ඇතුළු වූ බවට මාධ්‍ය වාර්තා පළව තිබුණා.\nමේ සම්බන්ධයෙන් කදවුරේ අණදෙන නිලධාරිවරයා ඇතුළු පිරිසක් කිලිනොච්චි පොලිසියට පැමිණිල්ලක් ද ඉදිරිපත් කර ඇති බව ද වාර්තා වූ අතර, පොලිස් මාධ්‍ය ප්‍රකාශක කාර්යාලය සඳහන් කළේ එවැනි පැමිණිල්ලක් පොලීසියට ලැබී නොමැති බවයි.\nඅද පැවැති මාධ්‍ය හමුවේදී පාර්ලිමේන්තු මන්ත්‍රී එම්.ඒ. සුමන්දිරන් වැඩිදුරටත් කියා සිටියේ එම ඉඩම් හමුදාව බලහත්කාරයෙන් අල්ලාගෙන සිටින බවයි.\nමේ අතර, කොළඹ අද පැවැති කැබිනට් තීරණ දැනුම් දීමේ මාධ්‍ය හමුවට එක්වෙමින් අදහස් දැක්වූ අමාත්‍ය රාජිත සේනාරත්න සඳහන් කළේ විපක්ෂ නායකවරයා හමුදා කදවුරකට ඇතුළුවීමේ සිද්ධිය සම්බන්ධයෙන් පරීක්ෂණයක් පැවැත්වීමට තරම් චෝදනාවක් එල්ල වී නොමැති බවයි.\nකලින් දැනුවත් කිරීමකින් තොරව විපක්ෂ නායකවරයා එහි පැමිණ ඇති බවයි කැබිනට් තීරණ දැනුම් දීමේ මාධ්‍ය හමුවට එක්වෙමින් අදහස් දැක්වූ හමුදා මාධ්‍ය ප්‍රකාශක, බ්‍රිගේඩියර් ජයනාත් ජයවීර සඳහන් කළේ.\nකෙසේ වෙතත්, ඒකාබද්ධ විපක්ෂය අද කොළඹ දී කැදවා තිබූ මාධ්‍ය හමුවකදී අදහස් දැක්වූ පාර්ලිමේන්තු මන්ත්‍රී ඩලස් අලහප්පෙරුම කියා සිටියේ විපක්ෂ නායකවරයාට එරෙහිව ගොනු කළ පැමිණිලි ද ඉල්ලා අස්කර ගන්නා ලෙසට හමුදා නිලධාරීන්ට බලපෑම් එල්ල වී ඇති බවයි.\nමේ අතර, විපක්ෂ නායක ආර්. සම්බන්ධන් ජාතිවාදී වැඩපිළිවෙලක් ගෙන යන බව පවසමින් පක්ෂ නායකවරු 07 දෙනෙකු විපක්ෂ නායක කර්යාලය ඉදිරිපිට අද පෙරවරුවේ සත්‍යග්‍රහයක නිරතවුණා.\nවිපක්ෂනායක කාර්යාලය ඉදිරිපිට ගේට්ටුව අවහිර වන ලෙස බිම හිද ගනිමින් මොවුන් මෙම සත්‍යග්‍රහයේ නිරත වූ බව සදහන්.\nනව සිහල උරුමය, අපේ ශ්‍රී ලංකා නිදහස් පෙරමුණ, එක්සත් ලංකා මහ සභාව, ජනසෙත පෙරමුණ, දේශ විමුක්ති ජනතා පෙරමුණ යන පක්ෂවල නායකයන් සහ මව්බිම වෙනුවෙන් රණවිරුවෝ සංවිධානයේ කැදවුම්කරු ද මෙම සත්‍යග්‍රහයට එක්ව සිටියා.\nකෙසේ වෙතත්, රටේ ජාතික ආරක්ෂාවට කිසිදු බලපෑමක් කිරීමට කිසිවෙකුටත් ඉඩ ලබානොදෙන බව ආරක්ෂක රාජ්‍ය අමාත්‍ය රුවන් විජේවර්ධන ප්‍රකාශ කළේ හෝමාගම මහින්ද රාජපක්ෂ විද්‍යාලයේ අද පැවැති උත්සවයකින් අනතුරුව මාධ්‍යවේදීන් නැගූ ප්‍රශ්න වලට පිළිතුරු ලබාදෙමින්.",
       "URL": "https://www.hirunews.lk/131898/සම්බන්ධන්-කඳවුරකට-ගිය-සිද්ධිය-ගැන-අගමැති-හමුදාවෙන්-වාර්තාවක්-ඉල්ලා-ඇතැයි-සුමන්දිරන්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=5070"
}