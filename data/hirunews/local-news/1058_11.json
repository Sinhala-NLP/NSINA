{
       "Source": "hirunews",
       "Timestamp": "Thursday, 30 June 2022 - 6:53",
       "Headline": "හපුතලේ ආදර්ශවත් රාජ්‍ය සේවකයා  (වීඩියෝ)",
       "News Content": "මෙරට රාජ්‍ය සේවය සම්බන්ධයෙන් සමාජයේ බොහෝ දෙනකු තුළ ඇත්තේ එතරම් ප්‍රසාදයක් නොවේ.\nඅකාර්යක්ෂම, වංචා දූෂණයෙන් පිරි නිලධාරීවාදය වසාගත් මෙරට රාජ්‍ය සේවය අද රටෙත්, සමාජයෙත් පවතින බොහෝ ගැටලුවලට එක් පසෙකින් වැඩි දායකත්වයක් සපයා ඇති බව මෙරට සාමාන්‍ය ජනී ජනයාගේ මතයයි.\nසාමාන්‍ය පුද්ගලයෙකු සේවාවක් ලබා ගැනීමට රාජ්‍ය ආයතනයකට යන බොහෝ අවස්ථාවල දී බොහෝමයක් රාජ්‍ය ආයතනවලින් පිටතට එන්නේ මෙම සේවය ගැන අතිශය කලකිරීමෙන්.\nනමුත් මෙතරම් අකාර්යක්ෂම, චෝදනාවන්ට ලක් වූ රාජ්‍ය සේවයේ යුතුකම දේවකාරිය ලෙස සලකා ඉටු කරන අග්‍ර ගණයේ රාජ්‍ය සේවකයින් ද නැතුවාම නොවේ.\nඒ ආකාරයේ රාජ්‍ය සේවකයෙකු පිළිබඳව මේ දිනවල සමාජ මාධ්‍ය හරහා අගනා වීඩියෝ දර්ශන කිහිපයක් හුවමාරු වන ආකාරය දැක ගන්නට පුළුවන්.\nමේ රාජ්‍ය සේවකයා හපුතලේ ප්‍රදේශයේ පාරිභෝගික සේවා අධිකාරියේ විධායක නිලධාරියෙක්.\nඔහු හපුතලේ නගරයේ වැඩි මිලට සහල් අලෙවි කරන කූඨ වෙළෙඳුන් සොයා ඔවුන්ට නිසි පාඩම් උගන්වන අයුරු මෙම වීඩියෝ දර්ශන හරහා දැක ගන්නට පුළුවන්.\nමේ වන විට ආර්ථික අර්බුදය හමුවේ පත්ලක් නොපෙනෙන ආගාධයකට වැටී ඇති මේ රට තුළ මේ ආකාරයේ අවංක, කොන්ද කෙලින් තබාගෙන වැඩ කළ හැකි රාජ්‍ය සේවකයින් සහ සේවාවක් ක්‍රියාත්මක වූවා නම් කොතරම් අගනේ ද?.\nඅමනෝඥ දේශපාලකයින්ට ප්‍රශස්ථි ගයන, කශේරුකාව නොමැති, දේශපාලකයින්ගේ මෝඩ තීන්දු තීරණ ක්‍රියාත්මක කිරීමට සැදී පැහැදී සිටින රාජ්‍ය සේවාවක් සහ නිලධාරින් වෙනුවට මේ රටට අවැසි වන්නේ මේ ආකාරයේ නිලධාරින් සහ සේවාවක් නොවන්නේ ද?\nඑය එසේ වන්නේ නම් මේ රට කොතරම් සුන්දර වනු ඇති ද?...",
       "URL": "https://www.hirunews.lk/308578/හපුතලේ-ආදර්ශවත්-රාජ්‍ය-සේවකයා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1058"
}