{
       "Source": "hirunews",
       "Timestamp": "Tuesday, 07 March 2023 - 20:22",
       "Headline": "ඩකා අගනුවර ගොඩනැගිල්ලක පිපිරීමකින් 15ක් මරුට",
       "News Content": "බංග්ලාදේශයේ ඩකා අගනුවර ජනාකීර්ණ වෙළඳපල ප්‍රදේශයක සිදු වූ පිපිරීමකින් පුද්ගලයින් 15 දෙනෙකු මිය ගොස් තවත් කිහිප දෙනෙකු තුවාල ලබා ඇති බව විදෙස් මාධ්‍ය වාර්තා කරනවා.\nඅදාල ප්‍රදේශයේ ප්‍රාදේශීය ගිනි නිවීමේ සේවා නිලධාරියෙක් වන දිනමෝනි ෂර්මා උපුටා දක්වමින් රොයිටර්ස් පුවත් සේවය පවසන්නේ, මහල් හතකින් යුත් ගොඩනැගිල්ලක් තුළ මෙම පිපිරීම සිදුව ඇති අතර, එහි මහල් දෙකකට දැඩි හානි සිදුව ඇති බවයි.\nඅදාල ගොඩනැගිල්ල තුළ සනීපාරක්ෂක උපකරණ සහ ගෘහ භාණ්ඩ අලෙවි කරන වෙළඳසැල් කිහිපයක් තිබී ඇති අතර පිපිරීමෙන් ගොඩනැගිල්ලේ ප්‍රතිවිරුද්ධ පැත්තේ නවතා තිබූ බස් රථයකට ද හානි සිදුවී ඇති බවයි එම නිලධාරියා සඳහන් කර ඇත්තේ.\nපිපිරීමට හේතුව අපැහැදිලි බවත්, මුදාගැනීමේ මෙහෙයුම් සිදුවෙමින් පවතින බැවින් මරණ සංඛ්‍යාව ඉහළ යා හැකි බවත් එම මාධ්‍ය වාර්තා වැඩිදුරටත් දක්වා සිටිනවා.",
       "URL": "https://www.hirunews.lk/329276/ඩකා-අගනුවර-ගොඩනැගිල්ලක-පිපිරීමකින්-15ක්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=491"
}