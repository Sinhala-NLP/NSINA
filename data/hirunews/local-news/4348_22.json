{
       "Source": "hirunews",
       "Timestamp": "Tuesday, 29 August 2017 - 7:24",
       "Headline": "පර්පචුවෙල් ටෙ‍්‍රෂරීස්, බැඳුම්කර කොමිසමෙන් සමාව අයදී",
       "News Content": "පර්පචුවෙල් ටෙ‍්‍රෂරීස් සමාගම බැඳුම්කර කොමිසමට ඉදිරිපත් කර ඇති ලේඛන රැසක දෝෂ පවතින බව නීතිපති දෙපාර්තමේන්තුව ඊයේ දැනුම් දුන්නා.\nඒ, එම සමාගමේ ප්‍රධාන විධායක නිලධාරී කසුන් පලිසේනගෙන් ඊයේ දිනටත් සිදුකළ හරස් ප්‍රශ්න විමසීමට පෙරාතුවයි.\nපර්පචුවෙල් ටෙ‍්‍රෂරීස් සමාගමේ ලේඛනවලට දෝෂ පෙන්වා දෙමින් නීතිපති දෙපාර්තමේන්තුව පැවසුවේ සමාගම ඉදිරිපත් කළ ලේඛන කට්ටවලින් එක් කට්ටලයක පමණක් දෝෂ 25කට අධික සංඛ්‍යාවක් සොයාගෙන ඇති බවයි.\nඑම කට්ටලයේ මුල් පිටපත හා අනෙකුත් පිටපත් අතර දත්ත එකිනෙකට පරස්පර බව නීතිපති දෙපාර්තමේන්තුවේ මතය වුණා.\nඔවුන් පැවසුවේ එම නිසා සිය හරස් ප්‍රශ්න විමසීම සඳහා සූදානම් වීමේදී ව්‍යාකූල තත්වයක් ඇති වූ බවයි.\nනිවැරදි ලේඛන සැපයීම පර්පචුවෙල් ටෙ‍්‍රෂරීස් සමාගමේ වගකීම බව කොමිසම සිය කනස්සල්ල පළ කරමින් ප්‍රකාශ කළා.\nඒ සම්බන්ධයෙන් සමාව ඉල්ලූ පර්පචුවෙල් ටෙ‍්‍රෂරීස් සමාගම එය නිවැරදි කිරීමට උපරිම උත්සාහ දරන බව කියා සිටියා.\nමෙම දෝෂ සහිත ලේඛන පර්පචුවෙල් ටෙ‍්‍රෂරීස් සමාගම මීට සති දෙකකට පෙර ඉදිරිපත් කළේ ද්විතියික වෙළෙදපොළේ සිය බැඳුම්කර අවසන් වශයෙන් විකිණූ පුද්ගලයින් සම්බන්ධයෙන් මහ බැංකුව ඉදිරිපත් කළ දත්ත වැරදි බව පවසමින්.\nසාක්ෂි විමසීම ආරම්භ කරමින් නීතිපති දෙපාර්තමේන්තුව තහවුරු කළේ ප්‍රශ්නගත බැඳුම්කර වෙන්දේසියට පෙර රජය ඉදිරිපත් කළ අතුරු අයවැයේදී රජයේ වියදම් කප්පාදු කර ඇති බවයි.\nකෙසේ වෙතත්, එම අයවැයේදී රජයේ වියදම් අධිකවීම නිසා තමන් ප්‍රශ්නගත බැදුම්කර වෙන්දේසියට ප්‍රකාශිත මුදලට වඩා වැඩි මුදලක් ලංසු තැබූ බව පර්පචුවෙල් ටෙ‍්‍රෂරීස් සමාගම මීට පෙර සඳහන් කළා.\nඑම නිසා පර්පචුවෙල් ටෙ‍්‍රෂරීස් සමාගම ඉදිරිපත් කරන තර්ක වැරදි බව නීතිපති දෙපාර්තමේන්තුව එහිදී පෙන්වා දුන්නා.\nමෙහිදී ඍජුව සාක්ෂි ලබාදෙන්නැයි සඳහන් කරමින් පර්පචුවෙල් ටෙ‍්‍රෂරීස් සමාගමේ ප්‍රධාන විධායක නිලධාරී කසුන් පලිසේනට කොමිසම අවවාද කළා.",
       "URL": "https://www.hirunews.lk/169622/පර්පචුවෙල්-ටෙ‍්‍රෂරීස්-බැඳුම්කර-කොමිසමෙන්-සමාව-අයදී",
       "Category": "Local News",
       "Parent URL": "https://www.hirunews.lk/local-news.php?pageID=4348"
}