{
       "Source": "hirunews",
       "Timestamp": "Thursday, 12 September 2019 - 19:26",
       "Headline": "ජනප්‍රිය අපේක්ෂකයා තෝරන්න එජාපයෙන් සිව් පුද්ගල කමිටුවක්",
       "News Content": "එක්සත් ජාතික පක්ෂයේ ජනප්‍රියම ජනාධිපති ධූර අපේක්ෂකයා තේරීම සඳහා විශේෂ කමිටුවක් පත් කිරීමට තිරණය වී තිබෙනවා.\nඒ, පසුගිය අඟහරුවාදා රාත්‍රියේ අරලියගහ මන්දිරයේදී පක්ෂ නායක අග්‍රාමාත්‍ය රනිල් වික්‍රමසිංහ සහ නියෝජ්‍ය නායක, අමාත්‍ය සජිත් ප්‍රේමදාස අතර පැවැති සාකච්ඡාවේදියි.\nඑම සාකච්ඡාවද එකඟතාවයකින් තොරව අවසන් වූ අතර, මෙම කමිටුව සඳහා අග්‍රාමාත්‍ය රනිල් වික්‍රමසිංහගේ පාර්ශවයෙන් අමාත්‍ය රාජිත සේනාරත්න, අග්‍රාමාත්‍ය උපදේශක දිනේෂ් වීරක්කොඩි නම් කර තිබෙනවා.\nඅමාත්‍ය සජිත් ප්‍රේමදාසගේ පාර්ශවය නියෝජනය කරමින් මෙම විශේෂ කමිටුවට නම් කර ඇත්තේ එක්සත් ජාතික පක්ෂයේ සභාපති අමාත්‍ය කබීර් හෂීම් සහ අමාත්‍ය රංජිත් මද්දුමබණ්ඩාරයි.\nජනප්‍රියම ජනාධිපති ධූර අපේක්ෂකයා සම්බන්ධයෙන් දැනට ඉදිරිපත්ව ඇති සමාජ විශ්ලේෂණ වාර්තා සමාලෝචනය කර ජයග්‍රහණය කළ හැකි ජනප්‍රියම අපේක්ෂකයා කවුරුන්ද යන්න සම්බන්ධයෙන් යෝජනා කිරීම මෙම කමිටුවේ කාර්ය භාරයයි.",
       "URL": "https://www.hirunews.lk/224140/ජනප්‍රිය-අපේක්ෂකයා-තෝරන්න-එජාපයෙන්-සිව්-පුද්ගල-කමිටුවක්",
       "Category": "Local News",
       "Parent URL": "https://www.hirunews.lk/local-news.php?pageID=3150"
}