{
       "Source": "hirunews",
       "Timestamp": "Wednesday, 01 June 2022 - 7:36",
       "Headline": "අයීෂා දැරිය ඝාතකයාගෙන් අද අධිකරණයට ප්‍රකාශයක්",
       "News Content": "බණ්ඩාරගම - අටළුගම ප්‍රදේශයේදී ෆාතිමා අයීෂා නැමැති 9 හැවිරිදි දැරිය ඝාතනය කිරීමේ සිද්ධිය සම්බන්ධයෙන් අත්අඩංගුවට ගත් සැකකරු අද අධිකරණය හමුවේ ප්‍රකාශයක් ලබාදීමට නියමිතයි.\nපානදුර ප්‍රධාන මහේස්ත්‍රාත් ජයරුවන් දිසානායක හමුවට සැකකරු ඊයේ ඉදිරිපත් කළ අවස්ථාවේදී පොලිසීය ඉල්ලා සිටියේ ඔහු ලබන 9 වනදා දක්වා රක්ෂිත බන්ධනාගාර ගත කරන ලෙසටයි.\nකෙසේ වෙතත් සැකකරු පෞද්ගලික ප්‍රකාශයක් ලබාදීමට අවසර ඉල්ලා සිටීමෙන් අනතුරුව භාෂා පරිවර්තකයෙකුගේ සහය ඇතිව අද දිනයේ ප්‍රකාශයක් ලබාදීමට මහේස්ත්‍රාත්වරයා අවසර ලබා දුන්නා.\nඒ අනුව සැකකරු අද දිනය දක්වා රක්ෂිත බන්ධනාගාර ගත කිරීමටයි පානදුර ප්‍රධාන මහේස්ත්‍රාත්වරයා නියෝග කළේ.\nපවතින තත්ත්වය හමුවේ සැකකරු විශේෂ ආරක්ෂාවක් යටතේ බන්ධනාගාරය තුළ රඳවන ලෙස මහේස්ත්‍රාත්වරයා නියෝග කළේ පැමිණිලි පාර්ශවය වෙනුවෙන් පෙනී සිටි නීතීඥ කණ්ඩායම සිදුකළ කරුණු දැක්වීමකින් අනතුරුවයි.\nසැකකරු වෙනුවෙන් නීතීඥයින් පෙනී නොසිටි අතර, නඩු භාණ්ඩයක් ලෙස දැරිය ඝාතනයට ලක්වන අවස්ථාවේ හැඳ සිටි ඇඳුම් පොලිසිය අධිකරණයට ඉදිරිපත් කරනු ලැබුවා.",
       "URL": "https://www.hirunews.lk/305847/අයීෂා-දැරිය-ඝාතකයාගෙන්-අද-අධිකරණයට-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=1128"
}