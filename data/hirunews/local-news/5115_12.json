{
       "Source": "hirunews",
       "Timestamp": "Friday, 25 March 2016 - 19:05",
       "Headline": "ආදිවාසී නායකයා උද්ඝෝෂණයක",
       "News Content": "මහියංගනය - ඔරුබැදිවැව මධ්‍ය මහා විද්‍යාලයේ ප්‍රාථමික අංශය යළි ස්ථාපනය කරන ලෙස ඉල්ලා ප්‍රදේශයේ දෙමාපියන් පිරිසක් ඊයේ පාසල ඉදිරිපිටදී උද්ඝෝෂණයක නිරත වුණා.\nපැය තුනකට ආසන්න කාලයක් පැවති මෙම විරෝධතාවය හේතුවෙන් මහියංගනය අම්පාර ප්‍රධාන මාර්ගයේ ගමනා ගමන කටයුතුවලට ද බාධා එල්ල වු බවයි ප්‍රදේශයේ හිරු වාර්තාකරු ප්‍රකාශ කළේ.\nමෙම විද්‍යාලය ද්විතීක පාසලක් බවට පත් කර ප්‍රාථමික අංශය ඉවත් කර ඇත්තේ මීට වසර පහකට පමණ පෙරයි. එමගින් ඇති වූ දුෂ්කරතා පිළිබද දෙමාපියන් ඌව පළාත් මහ ඇමති චාමර සම්පත් දසනායකට ද කිහිප වරක් දැනුම් දී තිබුණා.\nවිරෝධතාවයට සහාය පළ කිරීම සඳහා දඹාන ආදිවාසී නායක ඌරුවරිගේ වන්නිල ඇත්තන් ද එක්ව සිටීම විශේෂත්වයක්.\nඔහු කියා සිටියේ බලධාරීන්ගේ තීරණය අසාධාරණ බවයි.\nපසුව විරෝධතාව පාලනය කිරීමට එම ස්ථානයට මහියංගන පොලිස් ස්ථානයේ නිලධාරීන් පැමිණීමත් සමග උණුසුම් තත්වයක් වුණා.\nඅනතුරුව මහියංගනය සහකාර පොලිස් අධිකාරීවරයා එම ස්ථානයට පැමිණ අධ්‍යාපන බලධාරීන් දුරකථනයෙන් සම්බන්ධ කරගෙන ලබන බදාදා සාකච්ඡාවක් ලබාදීමට තීරණය කිරීමත් සමග විරෝධතාකරුවන් විසිර ගියා.",
       "URL": "https://www.hirunews.lk/129365/ආදිවාසී-නායකයා-උද්ඝෝෂණයක",
       "Category": "Local News",
       "Parent URL": "https://www.hirunews.lk/local-news.php?pageID=5115"
}