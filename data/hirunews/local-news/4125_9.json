{
       "Source": "hirunews",
       "Timestamp": "Monday, 15 January 2018 - 12:26",
       "Headline": "බියගන්වා දැරිය දුෂණය කළ මාමා",
       "News Content": "තම මව විදේශ ගතව සිටීම නිසා සිය මිත්තණිය සහ පියාගේ රැකවරණය යටතේ ජීවත්වන දහසය හැවිරිදි බාල වයස්කාර දැරියක් බිය ගන්වා බරපතළ ලිංගික අපයෝජනයට ලක් කොට දුෂණය කළ බව කියන දැරියගේ ඥාති මාමා කෙනෙකු අත්අඩංගුවට ගැනීමට කහටගස්දිගිලිය පොලිසිය පරීක්ෂණයක් ආරම්භ කර තිබෙනවා.\nමේ සම්බන්ධයෙන් කහටගස්දිගිලිය මහපොතාන ප්‍රදේශයේ පදිංචි වින්දිත දැරිය විසින් ඊයේ (14) දවල් කහටගස්දිගිලිය පොලිසිය වෙත කළ පැමිණිල්ලක් මත සැකකරු අත්අඩංගුවට ගැනීමට එම පරීක්ෂණය ආරම්භ කර තිබෙනවා.\nඅපයෝජනයට ලක්වූ දැරියගේ මව විදේශ ගතව සිටින බැවින් එම දැරිය සහ ඇගේ පියා කහටගස්දිගිලිය තෝනිගල ප්‍රදේශයේ සිය මිත්තණියගේ නිවසේ පදිංචිව සිට ඇති බවයි අප වාර්තාකරු සඳහන් කළේ.\nමේ අතර දැරිය මිත්තණියගේ නිවසේ ඉකුත් 01 වෙනිදා සිය කාමරයේ තනිව  සිටින විට පැමිණ ඇති තෝනිගල මහපොතන ප්‍රදේශයේ පදිංචිව සිටින සිය පියාගේ සහෝදරියගේ විවාහක සැමියා දැරිය බිය ගන්වා කිසිවෙකුට නොකියන ලෙසට තර්ජනය කොට දුෂණය කොට තිබෙනවා.\nඉන් දින කීපයකට පසුව මේ බව දැරිය විසින් සිය මිත්තනිය සහ පියාට පවසා ඇති අතර අනතුරුව දැරියගේ පියා ඒ පිළිබඳව තම මස්සිනාවන සැකකරුගෙන් විමසූ අවස්ථාවේ සැකකරු නිවසින් පලාගොස් ඇති බවයි සඳහන් වන්නේ.\nමේ අතරතුර සැකකරු විසින් දැරියගේ මිත්තණියට ඉකුත් 13 වෙනිදා දුරකථන ඇමතුමක් ලබාගෙන මරණ තර්ජනය කොට තිබෙනවා.\nඉන්පසු දැරිය විසින් සිද්ධිය සම්බන්ධයෙන් කහටගස්දිගිලිය පොලිසියට පැමිණිලි කොට ඇති බවයි අප වාර්තාකරු සඳහන් කළේ.",
       "URL": "https://www.hirunews.lk/181082/බියගන්වා-දැරිය-දුෂණය-කළ-මාමා",
       "Category": "Local News",
       "Parent URL": "https://www.hirunews.lk/local-news.php?pageID=4125"
}