{
       "Source": "hirunews",
       "Timestamp": "Tuesday, 13 July 2021 - 17:53",
       "Headline": "වේරැස් ගඟේ සරණාගත කළු වඳුරෝ (වීඩියෝ)",
       "News Content": "දිවයිනේ විවිධ ස්ථානවල ක්‍රියාත්මක වන සංවර්ධන ව්‍යාපෘති හේතුවෙන් තම උන් උන්හිටිතැන් අහිමි වු සත්ත්ව කොට්ටාශ පිළිබඳ තොරතුරු වාර්තා වූයේ අද ඊයේ සිට නොවේ.\nඇතැම් අවස්ථාවලදී මෙලෙස අවතැන් වෙන සත්ව කොට්ඨාශ බරපතල සමාජ ගැටළු පවා මතු කරනවා.\nදැනට දශක ගණනාවක් තිස්සේ මෙරට තුල විසඳාලිය නොහැකි මට්ටමට වර්ධනය වී ඇති අලි මිනිස් ගැටුම ඒ අතරින් එකක්.\nඑතරම් සුවිශාල නොවුවත් මේ තවත් එවැනි අවතැන් වූ සත්ත්ව කොට්ඨාශයක් පිළිබඳ තොරතුරක්.\nමෙය අපට වාර්තා වන්නේ මොරටුව ප්‍රදේශයෙන්.\nකරදියාන කසළ අංගනය අවට රැඳී සිටි වඳුරන් පිරිසක් එම ප්‍රදේශයේ සිදු කෙරුණු සංවර්ධන ව්‍යාපෘතියක් හේතුවෙන් දූපතකට කොටුව වීමේ පුවතක් වාර්තා වනවා.\nඉඩම් ගොඩකිරීමේ හා සංවර්ධනය කිරීමේ මණ්ඩලය විසින් මොරටුවේ වේරැස් ගඟ ප්‍රදේශය ආශ්‍රිතව සිදු කළ සංවර්ධන ව්‍යාපෘතියක් සමග වේරැස් ගඟේ කුඩා දූපත් කිහිපයක් නිර්මාණය කෙරුණා.\nඅපේ මේ කතාවට ප්‍රස්තුත වන වඳුරු රංචුව මින් එක් දූපතකට කොටු වෙනවා.\nරිලවුන් මෙන් පිහිනීමේ සමත්කම් නොදැක්වීම හේතුවෙන් මේ වන විට කුඩා බිම් කඩකට කොටුවූ මෙම වඳුරු රංචුවට දැඩි ආහාර හිඟයකට මුහුණ දීමට සිදු වී ඇති බවයි වාර්තා වන්නේ.\nකෙසේ හෝ මෙම හුදෙකලාවෙන් පළා ගිය වඳුරන් කිහිප දෙනෙකු කරදියාන කසළ අංගනය අවට ප්‍රදේශයට නැවත පැමිණෙන්න සමත් වුණත් ප්‍රදේශයේ වාසය කරන සුනඛයින් එක්ව මෙම වඳුරන්ට ප්‍රහාර එල්ල කර මරා දමා ඇති බවයි වාර්තා වන්නේ.\nකෙසේ වෙතත් පරිසර සංවිධාන පෙන්වා දෙන්නේ මෙම සත්ත්වයින් පිරිස තව ටික කලක් මෙම දූපතේ සිර වී සිටියහොත් බරපතළ ආහාර හිගයට මුහුණ දී ඔවුන් මිය යාහැකියි බවයි.\nඑමෙන්ම පවතින තත්වය හමුවේ මෙම සතුන් කරදියාන අවට ප්‍රදේශයට මුදා හැරීමට නොහැකි තත්ත්වයක් ද උද්ගත වී ඇත්තේ ප්‍රදේශයේ වාසය කරන සුනඛයන්ගේ ප්‍රහාර හේතුවෙන්.\nපහත රට තෙත් කලාපීය උප විශේෂයකට අයත් මෙම කළු වඳුරු රංචුව බේරා ගැනීම සඳහා බලධාරීන් නිසි මැදිහත් වීමක් සිදු කළ යුතු බවටයි පරිසර සංවිධාන පෙන්වා දෙන්නේ.",
       "URL": "https://www.hirunews.lk/276875/වේරැස්-ගඟේ-සරණාගත-කළු-වඳුරෝ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1822"
}