{
       "Source": "hirunews",
       "Timestamp": "Monday, 16 January 2023 - 12:45",
       "Headline": "පිරිමි සම්භාහනය කාන්තාවන්ට තහනම් මැයෙන් පළ වූ පුවත් අසත්‍ය බවට ආයුර්වේද කොමසාරිස්ගෙන් නිවේදනයක්",
       "News Content": "UPDATED 2023-01-17 02.36 PM\nඊයේ (16) විවිධ ජනමාධ්‍යයන් ඔස්සේ පළ වූ පිරිමි සම්භාහනය ගැහැනුන්ට තහනම් යන පුවත සාවද්‍ය එකක් බව ආයුර්වේද කොමසාරිස් ආචාර්‍ය එම්.ඩී.ජේ. අබේගුණවර්ධන පවසනවා.\nලිපියක් නිකුත් කරමින් ඔහු මාධ්‍ය ආයතන වෙත දැනුම් දෙන්නේ, එම පුවත දැකීමෙන් තමන් වික්ෂිප්ත වූ බව යි.\nඑසේ පළ වී තිබුණු තමා විසින් කළේ යැ යි කියන ප්‍රකාශය සම්පූර්ණයෙන් ම සාවද්‍ය එකක් බව යි ආයුර්වේද කොමසාරිස්වරයා පවසන්නේ.\nමෙවැනි අසත්‍ය පුවත් සමාජගත කිරීම ඉතා ම කනගාටුවෙන් බැහැර කරන බව පවසන ආයුර්වේද කොමසාරිස්වරයා මෙම පුවත හේතුවෙන් පෞද්ගලික ව තමන් බරපතළ ලෙස අපහසුතාවට පත් වූ බව ද සඳහන් කරනවා.\n---------------------------------------------------------\nපිරිමි සම්බාහනය කිරීම කාන්තාවන්ට තහනම්?\nපිරිමි පුද්ගලයින් සම්බාහනය කිරීම කාන්තාවන්ට තහනම් කිරීමට සූදානම් වන බවට තොරතුරු වාර්තා වෙනවා.\nඒ අනුව, ආයුර්වේද සම්භාහන මධ්‍යස්ථානවල දී පිරිමි පුද්ගලයින්ට පිරිමි සහ ගැහැණු අයට ගැහැණු ලෙස පමණක් සම්භාහනය කළ හැකි පරිදි නීති රීති සකස් කිරීමට පියවර ගන්නා බව ආයුර්වේද කොමසාරිස් ජනරාල් ධම්මික අබේගුණවර්ධන පැවසූ බව මාධ්‍යයේ පළ වුණා.\nඑම මාධ්‍ය වාර්තා පළ කර තිබුණේ, ඒඩ්ස් ඇතුළු ලිංගාශ්‍රිත රෝග බහුලව පැතිර යාම මෙම තීරණය ගැනීමට හේතුව වී ඇති  බවයි.\nඑමෙන්ම සම්බාහන මධ්‍යස්ථාන ආයුර්වේද දෙපාර්තමේන්තුවේ ලියාපදිංචි විය යුතු අතර එහි පළපුරුදු වෛද්‍යවරයකු ද සිටීම අනිවාර්ය විය යුතු බව ද සම්බාහන කටයුතුවල නිරත වන කාර්ය මණ්ඩලය වෘත්තීමය දැනුමකින්, පුහුණුවකින් හෙබි විය යුතු බව ද එහි සඳහන්ව තිබුණා",
       "URL": "https://www.hirunews.lk/325168/පිරිමි-සම්භාහනය-කාන්තාවන්ට-තහනම්-මැයෙන්-පළ-වූ-පුවත්-අසත්‍ය-බවට-ආයුර්වේද-කොමසාරිස්ගෙන්-නිවේදනයක්",
       "Category": "Local News",
       "Parent URL": "https://www.hirunews.lk/local-news.php?pageID=598"
}