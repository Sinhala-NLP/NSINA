{
       "Source": "hirunews",
       "Timestamp": "Thursday, 25 January 2018 - 18:19",
       "Headline": "සරසවි සිසු විරෝධතාව හේතුවෙන් මාර්ගයක් වැසේ - පොලිසියෙන් උපදෙසක් (ඡායාරූප)",
       "News Content": "සරසවි සිසු විරෝධතාව හේතුවෙන් කොල්ලුපිටිය හංදියෙන් කොළඹට ඇතුලුවන මාර්ගය වසා දමා තිබෙනවා.\nකොළඹට ඇතුලුවන වාහනවලට කොල්ලුපිටිය හංදියෙන් දකුණට හරවා ලිබර්ටි වටරවුමින් පිත්තල හංදිය දෙසට ගොස් කොළඹට ඇතුල්වීමට හැකියාව පවතින බවයි පොලිසිය කියාසිටියේ.\nකොළඹ දෙස සිට කොල්ලුපිටිය හරහා එන වාහන ගාලු මුවදොර වටරවුමින් උත්තරානන්ද මාවතට ගොස් කොළඹින් පිටවීමට හැකියාව පවතිනවා.\nසරසවි සිසු විරෝධතාව හේතුවෙන් ගාලුපාර, වැල්ලවත්ත, මුහුදු මාවත, ඩුප්ලිකේෂන් පාර, බම්බලපිටිය, කොම්පඤ්ඤවීදිය සහ කොළඹ කොටුව යන ප්‍රදේශ ආශ්‍රිත මාර්ගවල දැඩි රථ වාහන තදබදයක් ද පවතින බව සඳහන්.\nමේ හේතුවෙක් හැකිතාක් විකල්ප මාර්ග භාවිත කරන ලෙසටයි පොලිසිය රියදුරන්ට සහ මහජනතාවට දැනුම් දෙන්නේ.\nඅන්තර් විශ්වවිද්‍යාලයීය ශිෂ්‍ය බල මණ්ඩලය සහ වෛද්‍ය පීඨ ශිෂ්‍ය ක්‍රියාකාරි කමිටුව සංවිධානය කළ ඇති විරෝධතා පාගමන විසුරුවා හැරීමට කොල්ලූපිටිය මංසන්ධියේදී පොලීසිය අද (25) කදුළු ගෑස් සහ ජල ප්‍රහාර එල්ල කළා.\nඒ කොල්ලූපිටිය පසුකරමින් විරෝධතාකරුවන් අරලියගහ මන්දිරය දෙසට පිවිසීමට උත්සාහ කළ අවස්ථාවේදීයි.\nමාළඹේ පෞද්ගලික වෛද්‍ය විද්‍යාලයට එරෙහිව සරසවි සිසුන් අද දහවල් ශ්‍රී ජයවර්ධනපුර විශ්වවිද්‍යාලය ඉදිරිපිටින් මෙම පාගමන ආරම්භ කළා.\nඑය වළක්වමින් නුගේගොඩ සහ කොළඹ කොටුව මහේස්ත්‍රාත් අධිකරණවලින් ඊයේ වාරණ නියෝග ද නිකුත් කර තිබුණේ පොලීසිය සිදුකළ කරුණු දැක්වීම් සැලකිල්ලට ගනිමින්.\nකෙසේ වෙතත්, සිසුන් හයිලෙවල් මාර්ගය ඔස්සේ නුගේගොඩ, කිරුළපන, තුම්මුල්ල හරහා ගාලූපාරට පිවිසීමේදී අවට මාර්ගවල ද දැඩි රථවාහන තදබදයක් හට ගත්තා.\nපාගමන අතරතුර වෛද්‍ය පීඨ ශිෂ්‍ය දෙමාපිය සංසදයේ නියෝජිතයින් ද විරෝධතාවට සහය පළ කළා.\nකොල්ලූපිටිය මංසන්ධියේදී පිරිස විසුරුවා හැරීමට පොලීසිය කදුළු ගෑස් සහ ජල ප්‍රහාර එල්ල කළ අවස්ථාවේ උණුසුම් තත්ත්වයක් ඇතිවුණා.",
       "URL": "https://www.hirunews.lk/182036/සරසවි-සිසු-විරෝධතාව-හේතුවෙන්-මාර්ගයක්-වැසේ-පොලිසියෙන්-උපදෙසක්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4108"
}