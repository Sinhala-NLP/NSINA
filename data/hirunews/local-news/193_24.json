{
       "Source": "hirunews",
       "Timestamp": "Tuesday, 11 July 2023 - 13:23",
       "Headline": "ඉන්දියාවෙන් ආනයනය කළ බිත්තර සාමාන්‍ය වෙළෙඳපොළේ (වීඩියෝ)",
       "News Content": "බේකරි සහ ආපනශාලා වෙත ලබා දීම සඳහා පමණක් ඉන්දියාවෙන් ආනයනය කළ බිත්තර මේ වනවිට සාමාන්‍ය වෙළෙඳපොළේ ද පවතින බව ආපනශාලා හිමියන්ගේ සංගමය පවසනවා.\nඑම සංගමය මේ බව අනාවරණ කළේ, අද පෙරවරුවේ කොළඹදී කැඳවා තිබූ ප්‍රවෘත්ති සාකච්ඡාවකදීයි.\nපසුගිය සමයේ වෙළෙඳපොළේ බිත්තර හිඟ වූ අතර, බිත්තර මිල ද අධික ලෙස ඉහළ ගියා.\nඑවන් පසුබිමක රජය තීරණය කළේ, බිත්තර ඉන්දියාවෙන් ආනයනය කිරීමටයි.\nඒ අනුව, මේ වනවිට බිත්තර මිලියන 20 කට අධික ප්‍රමාණයක් ඉන්දියාවෙන් ආනයනයකර ඇති නමුත්, ඒවා ලබා දුන්නේ බේකරිවලට සහ හෝටල් හිමියන්ට පමණයි.\nඅඩු මිලට ඔවුන්ට ආනයනික බිත්තර ලබා දුන්නත්, බේකරි නිෂ්පාදන මිල ගණන්වල සැලකිය යුතු අඩුවීමක් සිදු වුණේ නැහැ.\nමේ අතර, ආපනශාලා හිමියන්ගේ සංගමය අනාවරණ කළේ, මේ වනවිට ඉන්දියාවෙන් ආනයනය කරන ලද බිත්තර සාමාන්‍ය වෙළෙඳපොළේ ද විකිණීමට පවතින බවයි.\nආනයනික බිත්තර මතුපිට ඇති කාණ්ඩ අංක සහිත සලකුණු සියල්ල මකා දමා ඒවා සාමාන්‍ය වෙළෙඳපොළේ අලෙවි කරන බව එම සංගමය පෙන්වා දෙනවා.\nරුපියල් 46ක උපරිම සිල්ලර මිලක් නියම කර තිබුණද වෙළෙඳපොළේ තවමත් බිත්තරයක් අලෙවි වන්නේ රුපියල් 55ත් 60ත් අතර මිලකටයි.",
       "URL": "https://www.hirunews.lk/340844/ඉන්දියාවෙන්-ආනයනය-කළ-බිත්තර-සාමාන්‍ය-වෙළෙඳපොළේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=193"
}