{
       "Source": "hirunews",
       "Timestamp": "Monday, 22 January 2018 - 11:09",
       "Headline": "බැඳුම්කර සහ බරපතල වංචා වාර්තා හෙට සභාගත කෙරේ",
       "News Content": "බැඳුම්කර වාර්තාව සහ බරපතල වංචා හා දූෂණ විමර්ශණ ඇතුළත් වාර්තා 34 හෙට දිනයේදී පාර්ලිමේන්තුවේ සභාගත කිරීමට අද (22) පැවති පක්ෂ නායක රැස්වීමේදී එකඟතාවකට පැමිණ තිබෙනවා.\nපෙරවරුවේ මෙම විශේෂ පක්ෂ නායක රැස්වීම පැවැත්වුණේ කථානායක කරූ ජයසූරියගේ ප්‍රධානත්වයෙන්.\nමෙහිදී බැඳුම්කර වාර්තාව සම්බන්ධයෙන් විවාදයක් අවශ්‍ය බවට විපක්ෂයේ පක්ෂවල නායකයින් ඉල්ලීමක් කර තිබෙනවා.\nඒ සම්බන්ධයෙන් සාකච්ඡා කිරීම සඳහා අනිද්දා යලි පක්ෂ නායක රැස්වීමක් පැවැත්වෙනු ඇති.\nඑමෙන්ම අද පැවති පක්ෂ නායක රැස්වීමේදී බැඳුම්කර වාර්තාවේ පිටපත් කථානායකවරයා විසින් පක්ෂ නායකයින් වෙත ලබාදී තිබෙනවා.\nපළාත් පාලන ඡන්දය පැවැත්වෙන පෙබරවාරි 10 වනදාට පෙර අදාළ විවාදය ලබාදෙන ලෙස තමන් ඉල්ලා සිටි නමුත් සභානායක අමාත්‍ය ලක්ෂ්මන් කිරිඇල්ල ඊට විරෝධය පළ කළ බවයි ජනතා විමුක්ති පෙරමුණෙන් පක්ෂ නායක රැස්වීමට එක්වූ පාර්ලිමේන්තු මන්ත්‍රී විජිත හේරත් කියා සිටියේ.\nකෙසේ වෙතත් ජනාධිපති කොමිෂන් සභා වාර්තා පාර්ලිමේන්තුවේ සභාගත කරන තුරු විවාදයකට දින නියම කළ නොහැකි බව පක්ෂ නායක රැස්වීමෙන් අනතුරුව හිරු ප්‍රවෘත්ති අංශයට අදහස් දැක්වූ සභානායක අමාත්‍ය ලක්ෂ්මන් කිරිඇල්ල කියාසිටියා.",
       "URL": "https://www.hirunews.lk/181693/බැඳුම්කර-සහ-බරපතල-වංචා-වාර්තා-හෙට-සභාගත-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=4114"
}