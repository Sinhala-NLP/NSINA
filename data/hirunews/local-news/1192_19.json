{
       "Source": "hirunews",
       "Timestamp": "Wednesday, 04 May 2022 - 13:04",
       "Headline": "පොල්දූව මන්සන්ධියේ සාමකාමී විරෝධතාවයක නිරත වූ පුරවැසියන් පස් දෙනෙකු පොලිස් අත්අඩංගුවට (වීඩියෝ)",
       "News Content": "ශ්‍රී ජයවර්ධනපුර කෝට්ටේ පාර්ලිමේන්තු සංකීර්ණයට ඇතුලු වන පොල්දූව මංසන්ධිය ඉදිරිපිට විරෝධතාවයේ නිරත පිරිසක් සහ පොලීසිය අතර ගැටුමක් හටගෙන තිබෙනවා.\nමෙම මංසන්ධියෙන් පාර්ලිමේන්තු සංකීර්ණයට ඇතුලු වෙන ප්‍රධාන පාර අද උදෑසන යකඩ ගේට්ටු දමා අවහිර කර තිබූ අතර විරෝධතාකරුවන් පිරිසක් එම ස්ථානයේ සාමකාමී විරෝධතාවක නිරතව සිටියා.\nඅද උදෑසන පාර්ලිමේන්තුවට පිවිසුණු බොහෝ මැති ඇමැතිවරුන් ඒ සඳහා භාවිත කළේ පාර්ලිමේන්තුවේ පසුපසින් ඇති මාදිවෙල ප්‍රවිෂ්ටයයි.\nඑම ස්ථානයේ ද දැඩි ආරක්ෂිත විධිවිධාන යොදා තිබුණු අතර ඒ අවට ද විරෝධතාකරුවන් සුළු පිරිසක් විරෝධතා පුවරු ප්‍රදර්ශනය කරමින් පාර්ලිමේන්තු සංකීර්ණයට ඇතුලු වූ මැති ඇමතිවරුන්ට සිය විරෝධය පළ කළා.\nබත්තරමුල්ල දියත අසල පොල්දුව මංසන්ධියේ රැදී සිටි විරෝධතාකරුවන් එම ස්ථානය පසුකර ගෙන යන මැති ඇමතිවරුන්ට විරෝධතා පුවරු ප්‍රදර්ශනය කරමින් විරෝධතාව දැක් වූ අතර එම ස්ථානයට පැමිණි කැරලි මර්දන කණ්ඩායමක් එහි විරෝධතාවයේ නිරතව සිටි පිරිස සමග ගැටුමකට මුල පිරුවේ ඔවුන් එහි සිදු කරන්නේ නීති විරෝධී ක්‍රියාවක් බව පෙන්වා දෙමින්.\nමෙහිදී විරෝධතාකරුවන් කියා සිටියේ තමන් සාමකාමී විරෝධතාවක නිරතවීම හේතුවෙන් එහි කිසිදු නීති උල්ලංඝනයක් සිදුවී නොමැති බවයි.\nකෙසේ වෙතත් ජ්‍යෙෂ්ඨ පොලිස් අධිකාරීවරයෙකු ගෙන් සමන්විත කණ්ඩායමක් පැමිණ මෙම විරෝධතා කරුවන් අත්අඩංගුවට ගැනීමට උත්සාහ දැරීමත් සමග උණුසුම් තත්ත්වයක් ඇතිවුණා.\nපොලිස් බස් රථයක් ද රැගෙන විත් එතන විරෝධතාවයේ නිරත පිරිසක් අත්අඩංගුවට ගත් බවයි එහි සිටි අප වාර්තාකරු සඳහන් කළේ.\nමෙලෙස දොලොස් දෙනෙකු මේ වන විට පොලිසිය විසින් අත්අඩංගුවට ගෙන ඇති බවත් වාර්තා වනවා.",
       "URL": "https://www.hirunews.lk/303482/පොල්දූව-මන්සන්ධියේ-සාමකාමී-විරෝධතාවයක-නිරත-වූ-පුරවැසියන්-පස්-දෙනෙකු-පොලිස්-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1192"
}