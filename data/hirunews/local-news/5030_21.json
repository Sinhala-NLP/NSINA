{
       "Source": "hirunews",
       "Timestamp": "Thursday, 26 May 2016 - 19:36",
       "Headline": "ඝාතනය වු පියා සමග දින 4 ක් කෙසෙල් කමින් සිටි දරුවන්ට පිහිටක්",
       "News Content": "සිය සැමියා පහර දී ඝාතනය කළ බවට සැක කෙරෙන කෑගල්ල - හත්නාගොඩ ප්‍රදේශයේ කාන්තාවක් ලබන මස 8 වැනිදා දක්වා රක්ෂිත බන්ධනාගාරගත කරන ලෙස කෑගල්ල ප්‍රධාන මහේස්ත්‍රාත්වරයා අද නියෝග කළා.\nසැමියා ඝාතනය කිරීමෙන් පසු දරු දෙදෙනා ද නිවසේ අතහැර දමා ප්‍රදේශයෙන් පළාගොස් සිටි අදාළ කාන්තාව කෑගල්ල පොලිසිය ඊයේ අත්අඩංගුවට ගත්තා.\nමව්පියන් නොමැතිව අසරණව සිටින මේ පස් හැවිරිදි සහ තුන් හැවිරිදි දරු දෙදෙනා පිළිබඳ වාර්තා වුණේ කෑගල්ල - හත්නාගොඩ - හරන්කහව ප්‍රදේශයෙන්.\nමව්පිය දෙපළ අතර ඇති වූ ආරවුලක් දුරදිග යාමෙන් දරුවන්ගේ මව පියාට මෝල් ගසකින් පහර දී පළාගොස් තිබෙනවා.\nඑල්ල වූ ප්‍රහාරයෙන් තම පියා ජීවිතක්ෂයට පත් වූ බව නොදත් මේ කිරිකැටියන් දෙදෙනා දින 4 ක් පුරා පියාගේ මෘත ශරීරය සමග නිවසේ කල්ගත කර තිබුණා.\nප්‍රදේශවාසීන්ගේ දැනුම්දීමකට අනුව කෑගල්ල පොලිසිය නිවස පරීක්ෂා කිරීමේදී හෙළි වූයේ එම කාලය පුරාම දරුවන්ගේ ආහාරය වී ඇත්තේ කෙසෙල් ගෙඩි බවයි.\nඝාතනයට ලක්වූ පුද්ගලයාගේ බාල සොහොයුරියට පොලිසිය දරු දෙදෙනා තාවකාලිකව භාරදී තිබෙනවා.\nඝාතනය සම්බන්ධයෙන් සැකපිට අත්අඩංගුවට ගැනුණු කාන්තාව අද අධිකරණයට ඉදිරිපත් කළ අවස්ථාවේ මියගිය පුද්ගලයාගේ මෘත ශරීරය රජයේ වියදමින් භූමදාන කිරීමටත් දරුවන් දෙදෙනා කුරුවිට ළමා නිවාසය වෙත යොමු කරන ලෙසත් නියෝග කෙරුණා.\nඅධිකරණ නියෝගයට අනුව දරුවන් දෙදෙනා ළමා නිවාසයට භාරදීම සඳහා අද පස්වරුවේ රැගෙන ගියා.",
       "URL": "https://www.hirunews.lk/134107/ඝාතනය-වු-පියා-සමග-දින-4-ක්-කෙසෙල්-කමින්-සිටි-දරුවන්ට-පිහිටක්",
       "Category": "Local News",
       "Parent URL": "https://www.hirunews.lk/local-news.php?pageID=5030"
}