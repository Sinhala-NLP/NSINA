{
       "Source": "hirunews",
       "Timestamp": "Monday, 26 July 2021 - 13:04",
       "Headline": "ගුරුවරුන් සහ අනධ්‍යයන කාර්ය මණ්ඩල සාමාජිකයින්ගෙන් 77% කට එන්නත ලබා දී අවසන් (වීඩියෝ)",
       "News Content": "තවත් ෆයිසර් කොරෝනා මර්දන එන්නත් මාත්‍රා 90,000 ක් අද අලුයම දිවයිනට රැගෙන එනු ලැබුවා.\nඒ සමඟ මෙරටට මේ දක්වා ගෙන්වා ඇති ෆයිසර් එන්නත් මාත්‍රා සංඛ්‍යාව දෙලක්ෂ හාර දහසක්.\nකටුනායක ගුවන් තොටුපල හිරු වාර්තාකරු සඳහන් කළේ කටාර් ගුවන් සේවයට අයත් යානයකින් අද අලුයම එන්නත් මාත්‍රා 90,000 ක් දිවයිනට රැගෙන එනු ලැබූ බවයි.\nඅදාළ එන්නත් තොගය ගුවන් තොටුපලේ ගුවන් භාණ්ඩ ගැල් ගම්මානයේ ශීතකරණවල තැන්පත් කිරීමෙන් පසුව නාරාහේන්පිට පිහිටි ජාතික රුධිර මධ්‍යස්ථානය වෙත රැගෙනවිත් තිබෙනවා.\nමේ වනවිට දිවයිනට ගෙන් වූ ෆයිසර් එන්නත් මාත්‍රා එක්ලක්ෂ 13,967 දෙනෙකුට ලබාදී ඇති බවයි වසංගත රෝග විද්‍යා අංශය සඳහන් කළේ.\nකොරෝනා ප්‍රතිශක්තීකරණ වැඩසටහනට අදාළව ඊයේ දිනයේදී පුද්ගලයින් තුන්ලක්ෂ විසිදහස් දෙසිය හැත්තෑ දෙදෙනෙකුට කොරෝනා එන්නත් ලබාදී තිබෙනවා.\nඒ අනුව, සයිනොෆාම් එන්නතේ පළමු මාත්‍රාව ලබා ගත් පුද්ගලයින් සංඛ්‍යාව දෙලක්ෂ හැත්තෑ එක්දහස් හාරසිය දෙකක් වන අතර එහි දෙවන මාත්‍රාව ලබා ගත් පුද්ගලයින්ගේ සංඛ්‍යාව එකොලොස් දහස් හාරසිය අසූපහක්.\nමොඩර්නා එන්නතේ පළමු මාත්‍රාව ඊයේ දිනයේදී පුද්ගලයින් 37,385ක් ලබා ගත් බව වසංගත රෝග විද්‍යා අංශය වැඩිදුරටත් සඳහන් කළා.\nඒ අනුව, මෙරට කොරෝනා එන්නත් එක් මාත්‍රාවක් හෝ ලැබූ සංඛ්‍යාව හැත්තෑහතර ලක්ෂය ඉක්මවනවා.\nමාත්‍රා දෙකම සහිත පූර්ණ එන්නත්කරණය ලැබූ සංඛ්‍යාව දහඅට ලක්ෂයකට අධිකයි.\nමේ අතර, දිවයිනේ ගුරුවරුන් සහ අනධ්‍යයන කාර්ය මණ්ඩල සාමාජිකයින්ගෙන් 77% කට මේ වනවිට කොරෝනා මර්දන එන්නත් ලබාදී අවසන් බව අධ්‍යාපන අමාත්‍ය මහාචාර්ය ජී.එල්. පිරීස් ප්‍රකාශ කළා.\nහෙට දිනයේදී චීනය විසින් මෙරටට පරිත්‍යාග කරන ලද තවත් සයිනොෆාම් එන්නත් මාත්‍රා ලක්ෂ 16 ක් දිවයිනට රැගෙන ඒමට නියමිතව තිබෙනවා.\nඑම තොගය ලැබීමත් සමඟ මෙරටට රැගෙනවිත් තිබෙන සමස්ත සයිනොෆාම් එන්නත් මාත්‍රා සංඛ්‍යාව කෝටිය ඉක්මවා යෑමද විශේෂත්වයක් වනවා.",
       "URL": "https://www.hirunews.lk/278045/ගුරුවරුන්-සහ-අනධ්‍යයන-කාර්ය-මණ්ඩල-සාමාජිකයින්ගෙන්-77-කට-එන්නත-ලබා-දී-අවසන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1795"
}