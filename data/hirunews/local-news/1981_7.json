{
       "Source": "hirunews",
       "Timestamp": "Sunday, 02 May 2021 - 13:17",
       "Headline": "පොදු ප්‍රවාහන සේවා භාවිත කරන අයට උපදෙසක් (වීඩියෝ)",
       "News Content": "වසංගත රෝග විද්‍යා අංශයේ ප්‍රධානී විශේෂඥ වෛද්‍ය සුදත් සමරවීර ප්‍රකාශ කළේ පොදු ප්‍රවාහන භාවිතයේදී කවුළු විවෘත කොට ගමන් කරන ලෙසත් ගමනාන්තය තෙක් මුඛ ආවරණ පැළදීම අනිවාර්ය බවයි.\nමේ අතර, ඊයේ දිනයේ මෙරටින් වාර්තාවූ ආසාදිතයන් 1,716 දෙනාගෙන් වැඩිම පිරිස කොළඹ දිස්ත්‍රික්කයෙන් වාර්තා වන අතර, එම සංඛ්‍යාව 375ක්.\nඊට අමතරව ගම්පහ දිස්ත්‍රික්කයෙන් ආසාදිතයන් 247ක් සහ කළුතරින් 158 දෙනෙකු වාර්තාවනවා.\nඑමෙන්ම ගාල්ලෙන් ආසාදිතයන් 138ක්, කුරුණෑගලින් 108ක්, මහනුවර සහ රත්නපුරයෙන් 84දෙනා බැගින් වාර්තා වන බවයි කොවිඩ් පැතිරීම වැළැක්වීමේ ජාතික ක්‍රියාන්විත මධ්‍යස්ථානය සඳහන් කළේ.\nඊට අමතරව ත්‍රිකුණාමලය දිස්ත්‍රික්කයෙන් ආසාදිතයන් 82ක් ද, මාතරින් 70 ක් සහ මොණරාගලින් සහ නුවරඑළිය දිස්ත්‍රික්කවලින් 56 දෙනා බැගින් වාර්තාවනවා.\nඊයේ දිනයේදීත් මෙරටින් කොරෝනා මරණ 9ක් වාර්තා වූ අතර ඒ අනුව සමස්ත කොරෝනා මරණ සංඛ්‍යාව 687ක් දක්වා ඉහළ ගියා.\nදින 6ක් තුළදී මෙරටින් කොරෝනා මරණ 34ක් වාර්තා වීම විශේෂත්වයක්.\nමේ අතර, ශ්‍රී ලංකා වෛද්‍ය සංගමය ඊයේ පැවැත්වූ මාධ්‍ය හමුවකට එක්වෙමින් විශේෂඥ වෛද්‍ය උපුල් දිසානායක කියා සිටියේ මේ වන විට තරුණ කොටස් රෝග ලක්ෂණ නොමැතිව මිය යාමේ ප්‍රවණතාවක් දක්නට ලැබෙන බවයි.\nමේ අතර, ආරක්ෂක අංශයේ නිලධාරීන් දෙදෙනෙකුට කොරෝනා ආසාදනය වීම හේතුවෙන් තමන් ඇතුළු පවුලේ සාමාජිකයින් ස්වයං නිරෝධායනයට ලක්ව සිටින බව කෘෂිකර්ම අමාත්‍ය මහින්දානන්ද අලුත්ගමගේ ප්‍රකාශ කළා.\nගිරිඋල්ල පොලිස් බල ප්‍රදේශයේ නාරාංගොඩ සහ හමංගල්ල යන ප්‍රදේශවල නිවෙස් දෙකක පැවැත්වීමට සැලසුම් කර තිබූ විවාහ මංගල උත්සව දෙකක් මහජන සෞඛ්‍ය පරීක්ෂකවරුන් සහ පොලීසිය මැදිහත් වී නතර කර තිබෙනවා.\nකොරෝනා වෛරසය පැතිර යාමත් සමඟ මේ වන විට දිස්ත්‍රික්ක 12ක පොලිස් බල ප්‍රදේශ 7ක් සහ ග්‍රාම සේවා වසම් 59ක් හුදෙකලා කර තිබෙනවා.\nසෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන සඳහන් කළේ හුදෙකලා කර ඇති ප්‍රදේශවල සංචරණ සීමා දැඩි කර ඇති බවයි.",
       "URL": "https://www.hirunews.lk/270183/පොදු-ප්‍රවාහන-සේවා-භාවිත-කරන-අයට-උපදෙසක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1981"
}