{
       "Source": "hirunews",
       "Timestamp": "Friday, 28 July 2017 - 7:53",
       "Headline": "උමා ඔයේ ජල බුබුළක් නිසා බණ්ඩාරවෙල දික්අරාව අවදානම්",
       "News Content": "බදුල්ල, බණ්ඩාරවෙල , දියතලාව ආදී ප්‍රදේශවලට ඊයේ (27) සිට ඇද හැලූණු වර්ෂාවත් සමග බණ්ඩාරවෙල - දික්අරාව ප්‍රදේශයේ ගිලා බැසීමේ අවදානම් ප්‍රදේශයේ ජනතාව ඉවත් කිරීමට පියවර ගෙන තිබෙනවා.\nබදුල්ල දිස්ත්‍රික් ආපදා කළමනාකරණ මධ්‍යස්ථානය සදහන් කළේ උමාඔය ව්‍යාපෘතිය නිසා පොළොවේ ඇති වූ තිබූ පැල්මකින් ජල බුබුලක් මතුවී ගලායාමත් සමග ඇති වූ අවදානමක් හේතුවෙන් එහි සිටින පවුල් 150 කට පමණ ඉවත් වන ලෙස දැනුම්දී ඇති බවයි.\nකෙසේ නමුත්, ඊයේ රාත්‍රී 9 වනතුරු තාවකාලික රැකවරණ ස්ථානයක් වන බිදුණුවැව යොවුන් සේනාංක මධ්‍යස්ථානයට පැමිණ ඇත්තේ පවුල් 26 ක් පමණක් බවයි බදුල්ල දිස්ත්‍රික් ආපදා කළමනාකරණ මධ්‍යස්ථානයේ සහකාර අධ්‍යක්ෂ ඊ.එම්.එල්. උදය කුමාර සදහන් කළේ.\nඅප වාර්තාකරු සදහන් කළේ අවදානම හේතුවෙන් ඉවත් කළ ජනතාව ආරක්ෂිත ස්ථාන කරා යාමට විරෝධය පළ කරමින් බදුල්ල - කොළඹ ප්‍රධාන මාර්ගය දික්අරාව ප්‍රදේශයෙන් හරස් කරමින් රැදී සිටි බවයි.\nකෙසේ වෙතත්, රාත්‍රී 11 පමණ වනවිට එම ජනතාව යළි නිවෙස් කරා පැමිණි බවයි අප වාර්තාකරු වැඩිදුරටත් කියා සිටියේ.\nමේ අතර, දියතලාව ප්‍රදේශය හරහා හමා ගිය දැඩි සුළගකින් එම ප්‍රදේශයේ නිවාස 25 කට පමණ හානි සිදුවී තිබෙනවා. වර්ෂාවත් සමග මෙලෙස සුළං හමාගොස් ඇති බවටයි වාර්තා වන්නේ.",
       "URL": "https://www.hirunews.lk/166959/උමා-ඔයේ-ජල-බුබුළක්-නිසා-බණ්ඩාරවෙල-දික්අරාව-අවදානම්",
       "Category": "Local News",
       "Parent URL": "https://www.hirunews.lk/local-news.php?pageID=4399"
}