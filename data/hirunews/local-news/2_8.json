{
       "Source": "hirunews",
       "Timestamp": "Thursday, 28 September 2023 - 11:49",
       "Headline": "ධනිෂ්ක ගුණතිලක ප්‍රථමවරට මාධ්‍යට අදහස් දක්වයි",
       "News Content": "ධනිෂ්ක ගුණතිලකට ඕස්ට්‍රේලියාවේදී එල්ල වූ ස්ත්‍රී දුෂණ චෝදනාවෙන් ඔහු නිදොස්කොට නිදහස් කර අධිකරණය විසින් අද තීන්දුව ලබා දී තිබෙනවා.\nඑහි දී ප්‍රථම වතාවට ඔහු තමාට එල්ල වූ චෝදනා ගැන සහ නඩු තීන්දුව ඕස්ට්‍රේලියානු මාධ්‍ය ඉදිරියේ තම අදහස් ප්‍රකාශ කර ඇති බවයි වාර්තා වන්නේ.\nකෙසේ වෙතත් මෙහිදී ඔහු මාස 11ක් වැනි අමාරු කාලය තුළ ඔහුට ශක්තියක් වූ ශ්‍රී ලංකාවේ සිටින ඔහුගේ නීතීඥයින්ට, කළමනාකරුවන්ට, දෙමාපියන්ට සහ සහාය ලබා දුන් අනෙකුත් සියලු දෙනාට ස්තූතිය පුද කර තිබෙනවා.\nඑහිදී අදහස් දැක් වූ ධනිෂ්ක ගුණතිලක,\n\"මාස 11ක් වැනි අමාරු කාලය තුළ මාත් එක්ක හිටපු නීතීඥයින්ට, ශ්‍රී ලංකාවේ සිටින කළමනාකරුවන්ට, දෙමාපියන්ට සහ අනෙකුත් අයට මට ලබා දුන් ඒ සහයෝගයට ස්තූතියි. හැමෝම මාව විශ්වාස කළා, ඒක මට ගොඩක් වටිනවා. මගේ ජීවිතය නැවතත් සාමාන්‍ය තත්ත්වයට පත්වීම ගැන මම සතුටු වෙනවා, ආයෙත් ක්‍රිකට් ක්‍රීඩා කරනකන් මට ඉවසිල්ලක් නැහැ.”\nධනිෂ්ක ගුණතිලක අත්අඩංගුවට ගැනීමෙන් පසු ක්‍රිකට් තහනමකට ලක් වුණා.\nඔහු 2015 වසරේ ජාත්‍යන්තර ක්‍රිකට් පිටියට පිවිසි අතර ටෙස්ට් තරග 8ක් ඇතුළුව තරග 100කට අධික සංඛ්‍යාවකට ශ්‍රී ලංකාව නියෝජනය කර තිබෙනවා.\nඔහු T20 ලෝක කුසලානය සඳහා ඕස්ට්‍රේලියාවට ගිය නමුත් එක් තරඟයක් ක්‍රීඩා කිරීමෙන් පසු ආබාධයක් නිසා ඉවත් වන්නට සිදු වුණා.",
       "URL": "https://www.hirunews.lk/349636/ධනිෂ්ක-ගුණතිලක-ප්‍රථමවරට-මාධ්‍යට-අදහස්-දක්වයි",
       "Category": "Local News",
       "Parent URL": "https://www.hirunews.lk/local-news.php?pageID=2"
}