{
       "Source": "hirunews",
       "Timestamp": "Sunday, 12 September 2021 - 7:31",
       "Headline": "නිරෝධායන ක්‍රියාවලියේදී හෝටල් අධික මුදල් අය කිරීම වැළැක්වීමට සෞඛ්‍ය අමාත්‍යංශය මැදිහත් වේ (වීඩියෝ)",
       "News Content": "විදෙස්ගතව සිට පැමිණීමේදී  කොරෝනා පරික්ෂණ සිදුකළ පසු නිරෝධායනය සඳහා යොමු කරන ඇතැම් හෝටල්වලින් අධික ලෙස මුදල් අය කරන්නේ නම් , ඊට අදාළ මැදිහත්විම් සිදු කරන බව සෞඛ්‍ය අමාත්‍යංශය ප්‍රකාශ කළා.\nවිදෙස් ගතව සිට දිවයිනට කෙරෝනා පරීක්ෂණ ප්‍රතිඵල ලැබෙන තෙක් රඳවා තැබෙන හෝටල්, එම කාලසීමාව සඳහා තමන්ගෙන් අධික මුදලක් අය කරන බවට සංචාරකයින්ගෙන් නිරන්තරයෙන් චෝදනා එල්ල වුණා.\nපවතින සිමාවන්ට යටත්ව දෙස් විදෙස් සංචාරකයින් 2000ක් පමණ දිනකට කටුනායක බණ්ඩාරනායක ගුවන්තොටුපොළින් මේ දිනවල මෙරටට පැමිණෙනවා.\nඑසේ පැමිණෙන ශ්‍රි ලාංකිකයින් වූව ද පූර්ණ කොරෝනා මර්ධන එන්නත්කරණයට ලක්ව ඇතත් කොරෝනා පරීක්ෂණයක් සිදු කර එහි ප්‍රතිඵල ලැබෙන තෙක් හෝටල් නිරෝධායනයට යොමු කිරීමටයි පියවර ගනු ලබන්නේ.\nකෙසේ වෙතත් , එලෙස නිරෝධායනයට යොමු කෙරෙන පිරිස් චෝදනා කරන්නේ කොරෝනා පරීක්ෂණයේ ප්‍රතිඵල ලැබෙන තෙක් රැඳී සිටින දවසකට නොවැඩි කාල සීමාව සඳහා ද අදාළ හෝටල් අධික මුදලක් අය කරනු බවයි.\nඒ අනුව අප කළ සොයා බැලීමකදී හෙළිවුණේ එක් තරු පන්තියේ හෝටලයක් දිනක් සඳහා තනි පුද්ගලයෙකු රැඳී සිටින කාමරයකට ඩොලර් 170ක් හෙවත් රුපියල් 34,000ක පමණ මුදලක්ද, දෙදෙනෙකුට රැඳී සිටිය හැකි කාමරයක් සඳහා ඩොලර් 210ක් හෙවත් රුපියල් 42,000ක පමණ මුදලක් අය කරනු බවයි.\nඊට අමතරව කොරෝනා පරීක්ෂණයකට ඩොලර් 40ක්, රක්ෂණ ගාස්තු වශයෙන් ඩොලර් 12ක්, ගුවන් තොටුපොළ ප්‍රවාහන ගාස්තු වශයෙන් ඩොලර් 55ක් ද එම හෝටලය මගින් අයකර ගනු ලබනවා.\nතවත් හෝටලයක් තනි පුද්ගලයෙකු රැඳී සිටින කාමරයක් සඳහා ඩොලර් 231ක් හෙවත් රුපියල් 46,000ක පමණ මුදලක්ද දෙදෙනෙකුට රැඳී සිටිය හැකි කාමරයක් සඳහා ඩොලර් 265ක් හෙවත් රුපියල් 53,000ක පමණ මුදලක්ද අයකර ගන්නා බවට තොරතුරු හෙළිවුණා.\nඊට අමතරව එම හෝටලය ද කෙරෝනා  පරීක්ෂණයකට ඩොලර් 40ක්, රක්ෂණ ගාස්තු වශයෙන් ඩොලර් 12ක්, ගුවන් තොටුපොළ ප්‍රවාහන ගාස්තු වශයෙන් ඩොලර් 55ක මුදලක් අය කරනු ලබනවා.\nතවත් තරු පන්තියේ හෝටලයක් තනි පුද්ගලයෙකු රැඳී සිටින කාමරයක් සඳහා ඩොලර් 235ක් හෙවත් රුපියල් 47,000ක පමණ මුදලක්ද දෙදෙනෙකුට රැඳී සිටිය හැකි කාමරයක් සඳහා ඩොලර් 297ක් හෙවත් රුපියල් 60,000ක පමණ මුදලක්ද ඇතුළුව තවත් පහසුකම් සඳහා මෙලෙස අධික මුදලක් අයකර ගන්නා බවයි හිරු ප්‍රවෘත්ති කළ සොයාබැලීමේදී අනාවරණය වුණේ.\nමෙලෙස අධික මුදලක් වැය කරමින් කොරෝනා පරීක්ෂණයේ ප්‍රතිඵල ලැබෙන තෙක් හෝටල් නිරෝධායනයට යොමුවීමට සිදුව ඇත්තේ කටුනායක බණ්ඩාරනායක ගුවන්තොටුපොළ පරිශ්‍රයේ රැපිඩ් පී සී ආර් පරීක්ෂණ පහසුකම් ද සම්පාදනය කර ඇති පසුබිමකයි.\nමේ සම්බන්ධයෙන් කටුනායක ගුවන් තොටුපොළෙන් කළ විමසීමකදී සඳහන් කළේ, සෞඛ්‍ය අංශ නිර්දේශ ඉදිරිපත් කරන්නේ නම් විදෙස්ගතව සිට පැමිණෙන අය සඳහාද ගුවන් තොටුපොළ තුළදී රැපිඩ් පී.සී. ආර් පරීක්ෂණ සිදුකිරීමට හැකියාවක් පවතින බවයි.\nමෙරටට පැමිණීමේදී දෙස් විදෙස් සංචාරකයින්ට සිදුවන මෙම අසාධාරණයට විසඳුම් ලැබෙන තෙක් හිරු ප්‍රවෘත්ති තවදුරටත් අවධානයෙන්.\nමේ අතර, කොරෝනා ආසාදිත වු තම මව සහ පියා නිරෝධායන කටයුතු සඳහා මීගමුව ප්‍රදේශයේ හෝටලයකට යොමු කර අවස්ථාවේ අසාධාරණ ලෙස මුදල් අය කර බවට එම ප්‍රදේශයේ පුද්ගලයෙකු චෝදනා කළා.\nඔහු කියා සිටියේ නිරෝධායනය වූ දින 07ක කාලයක් සඳහා රුපියල් 1,015,000ක මුදලක් අය කළ බවයි.",
       "URL": "https://www.hirunews.lk/281987/නිරෝධායන-ක්‍රියාවලියේදී-හෝටල්-අධික-මුදල්-අය-කිරීම-වැළැක්වීමට-සෞඛ්‍ය-අමාත්‍යංශය-මැදිහත්-වේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1697"
}