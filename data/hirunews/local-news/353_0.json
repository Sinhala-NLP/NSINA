{
       "Source": "hirunews",
       "Timestamp": "Thursday, 11 May 2023 - 7:40",
       "Headline": "අධිආරක්ෂිත පොලිස් ගොඩනැගිල්ලේ තිබූ යතුරුපැදියක කොටස් අතුරුදහන්",
       "News Content": "දැඩි ආරක්ෂක විධිවිධාන ක්‍රියාත්මක විශේෂ පොලිස් අංශ කිහිපයක්ම ස්ථාපිත කර ඇති පොල්හේන්ගොඩ භූතානි ගොඩනැගිල්ලෙහි නතර කර තිබුණු ත්‍රස්ත විමර්ශන කොට්ඨාසයට අයත් යතුරුපැදියක් කොටස් රැසක් සොරාගෙන ගොස් තිබෙනවා.\nඒ පිළිබඳ ත්‍රස්ත විමර්ශන කොට්ඨාසයේ ප්‍රවාහන අංශයේ රාජකාරි සිදු කරනු ලබන පොලිස් සැරයන් සිසිර බණ්ඩාර නමැති නිලධාරියා විසින් කිරුලපන පොලිස් ස්ථානයට පෙරේදා (09) දින පැමිණිල්ලක්ද කර තිබෙනවා.\nඑම පැමිණිල්ලට අනුව භූතානි ගොඩනැගිල්ලෙහි නතර කර තිබුණු NP WM 1167 දරන යතුරුපැදියේ ඉදිරිපස පහන් කට්ටලය, පැති කණ්ණාඩි යුගලය, රෝදයට සව්කර ඇති පෝක් දෙක, යතුරු පැදියේ මීටර් කොටස මෙසේ සොරාගෙන ඇති බවයි වාර්තා වන්නේ.\nමෙම යතුරුපැදිය අලුත්වැඩියාවකින් පසු මෙයට මාස 04කට පෙර ත්‍රස්ත විමර්ශන කොට්ඨාසයේ භාවිතයට ලද එකක් බව උසස් පොලිස් නිලධාරියෙක් සඳහන් කළා.\nමෙම ගොඩනැගිල්ලෙහි ඇති ආරක්ෂක තත්වය අනුව බලන විට පිටස්තරයකුට මෙවැනි සොරකමක් කළ නොහැකි බවයි එම නිලධාරියා වැඩිදුරටත් කියා සිටියේ.",
       "URL": "https://www.hirunews.lk/334847/අධිආරක්ෂිත-පොලිස්-ගොඩනැගිල්ලේ-තිබූ-යතුරුපැදියක-කොටස්-අතුරුදහන්",
       "Category": "Local News",
       "Parent URL": "https://www.hirunews.lk/local-news.php?pageID=353"
}