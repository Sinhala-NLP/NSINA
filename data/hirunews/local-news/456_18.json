{
       "Source": "hirunews",
       "Timestamp": "Friday, 24 March 2023 - 15:50",
       "Headline": "රජයේ මුද්‍රණාලය තවත් මුදල් ඉල්ලයි",
       "News Content": "රජයේ මුද්‍රණාලයේ හිඟ පවතින දෛනික වියදම් පියවා ගැනීම සඳහා මහා භාණ්ඩාගාරයෙන් රුපියල් මිලියන 1000 ක පමණ මුදලක් ඉදිරි දින කිහිපය තුළ ලබා ගැනීමට බලාපොරොත්තු වන බව රජයේ මුද්‍රණාලාධිපති ගංගානි කල්පනී ලියනගේ පවසනවා.\nඇය මේ බව පැවසුවේ හිරු කළ විශේෂ විමසීමකදීයි.\nසාමාන්‍යයෙන් මුද්‍රණ දෙපාර්තමේන්තුවේ වාර්ෂික වියදම් සඳහා මිලියන 4000ක පමණ මුදලක් අවශ්‍ය වන බව ඇය පවසනවා.\nපසුගිය මැයි මාසයේ සිට මුද්‍රණ දෙපාර්තමේන්තුවට එම මුදල් නියමිත පරිදි නොලැබුණ බව පවසන ඇය මුද්‍රණ දෙපාර්තමේන්තුවේ සේවක වැටුප් සහ දීමනා ගෙවීම සඳහා පමණක් මුදල් ලබා දී ඇති බවයි සඳහන් කළේ.\nමැතිවරණ වියදම් සඳහා කිසියම් මුදලක් ලැබී තිබෙනවා ද යන්න ඇයගෙන් අප විමසු අතර ඊට පිළිතුරු දුන් ඇය පැවසුවේ මුලින් ලබා දුන් මිලියන 40 ට අමතරව කිසිදු මුදලක් මේ වන තෙක් ලැබී නොමැති බවයි.\nමැතිවරණය සඳහා අවශ්‍ය මුද්‍රණ කටයුතුවලට රුපියල් මිලියන 533 ක පමණ මුදලක් අවශ්‍ය වන බව පවසන ඇය ඒ මුදලින් තමන් ඉල්ලා සිටියේ මිලියන 200 ක තරම් මුදලක් බව ද පැවසුවා.\nනමුත් එම මුදල ලබාදීමට මැතිවරණ කොමිසමට නොහැකි වූ බව ද ඇය කියා සිටියා.\nඅවශ්‍ය මුදල් ලබා දී පොලිසිය ද ලබා දුන්නහොත් මැතිවරණය සඳහා අවශ්‍ය සියලු මුද්‍රණයන් අවසන් කිරීමට හැකි බවත ඒ සඳහා මුද්‍රණ දෙපාර්තමේන්තුවට දින 33 ක පමණ කාලයක් ගතවන බව ද ඇය පවසනවා.",
       "URL": "https://www.hirunews.lk/330817/රජයේ-මුද්‍රණාලය-තවත්-මුදල්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=456"
}