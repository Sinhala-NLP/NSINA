{
       "Source": "hirunews",
       "Timestamp": "Sunday, 05 December 2021 - 7:52",
       "Headline": "වැඩියෙන් වියදම් කළොත් මන්ත්‍රීවරුන්ගේ අසුන අහිමි වන ලකුණු",
       "News Content": "මැතිවරණ වියදම් පාලනය කිරීම සඳහා මැතිවරණ කොමිසම ඉදිරිපත් කර ඇති කෙටුම්පතට අනුව සීමාව ඉක්මවා අපේක්ෂකයෙකු මුදල් වියදම් කර ඇත්නම් ඔහුගේ ආසනය අහිමි වන බව මැතිවරණ කොමිසම සඳහන් කළා.\nතවත් කරුණු රැසක් ඇතුළත් කරමින් මැතිවරණ කොමිසම ඉදිරිපත් කළ කෙටුම්පතට පසුගියදා අමාත්‍ය මණ්ඩලයේ ද අනුමැතිය හිමි වූ අතර, ඒ සඳහා සංශෝධන කිහිපයක් ද එක්කර ඇති බව සඳහන්.\nඒ අනුව සංශෝධන සහිත කෙටුම්පත යළි මැතිවරණ කොමිසමට ලැබීමෙන් අනතුරුව එය නීතිපතිවරයා වෙත යොමු කිරීමට නියමිතව තිබෙනවා.\nපසුගිය සඳුඳා රැස් වූ අමාත්‍ය මණ්ඩලයට මැතිවරණ වියදම් පාලනයට අදාළව සකස් කළ කෙටුම්පත ඉදිරිපත් වී තිබූ අතර, නීති කෙටුම්පත් සම්පාදකට උපදෙස් දීම සඳහා අමාත්‍ය මණ්ඩලයේ අනුමැතිය ද හිමි වුණා.\nඒ සම්බන්ධයෙන් අප කළ විමසීමක දී මැතිවරණ කොමිසමේ සභාපති නීතිඥ නිමල් පුංචිහේවා සඳහන් කළේ, ඉදිරිපත් කළ කෙටුම්පතට අනුව වියදම් කළ යුතු මුදල සීමා කර ඇති බවයි.\nඒ අනුව දිස්ත්‍රික්කය සහ ඡන්ද දායකයින් ප්‍රමාණය අනුව එහි යම් වෙනසක් සිදුවන අතර, එය පක්ෂය විසින් තීන්දු කළ යුතු වනවා.\nනාමයෝජනා භාරදීමෙන් අනතුරුව සතියක් ගතව යෑමට පෙර වියදම් සම්බන්ධයෙන් ගිණුමක් සකස් කර ලැබෙන මුදල් සහ වැයවන මුදල් එහි සටහන් කළ යුතුයි.\nමැතිවරණය අවසන් වීමෙන් අනතුරුව විගණකයන් යොදවා විගණන වාර්තාවක් සකස් කර මැතිවරණ කොමිසමට ඉදිරිපත් කළ යුතු වන අතර, පසුව කොමිසම විසින් එය ප්‍රසිද්ධ කෙරෙනවා.\nයම් ආකාරයකින් අසත්‍ය තොරතුරු ලබා දී ඇත්නම් ඒ පිළිබඳව ඕනෑම පාර්ශ්වයකට විරෝධතා ඉදිරිපත් කළ හැකියි.\nඑසේම, මැතිවරණ කටයුතු සඳහා මුදල් ලබාදෙන පුද්ගලයින්ගේ ජාතික හැඳුනුම්පත් අංක, ලිපින සහ සියලු තොරතුරු ඇතුළත් කිරීම ද අවශ්‍ය වන අතර, තහනම් සංවිධානවලින් මුදල් ලබා ගැනීම සිදුකළ නොහැකියි.\nඑලෙස වංචාවක් සිදුකර ඇති බවට තහවුරු වුවහොත් අදාළ පුද්ගලයාගේ ආසනය අහිමි වනවා.",
       "URL": "https://www.hirunews.lk/290048/වැඩියෙන්-වියදම්-කළොත්-මන්ත්‍රීවරුන්ගේ-අසුන-අහිමි-වන-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=1517"
}