{
       "Source": "hirunews",
       "Timestamp": "Friday, 27 January 2023 - 17:28",
       "Headline": "විදුලි බල ඇමති කාංචනගෙන් චෝදනාවක් (වීඩියෝ)",
       "News Content": "උසස් පෙළ විභාගය අවසන්වන පෙබරවාරි මස 17 වනදා තෙක් අඛණ්ඩ විදුලි සැපයුමක් ලබාදීමට එළැඹි සමථයට අදාළ විධානය පැහැර හැරීමට එරෙහිව ශ්‍රී ලංකා මානව හිමිකම් කොමිසම ශ්‍රේෂ්ඨාධිකරණය හමුවේ නඩු පැවරීමට පියවර ගෙන තිබෙනවා.\nඑම නඩු පැවරීමට අදාළ සහතික අද (27) ශ්‍රේෂ්ඨාධිකරණය වෙත යොමුකළ බවයි ශ්‍රී ලංකා මානව හිමිකම් කොමිසන් සභාව සඳහන් කළේ.\nනඩුවේ වගඋත්තතරකරුවන් ලෙස ලංකා විදුලිබල මණ්ඩලයේ සභාපතිවරයා, විදුලිබල හා බලශක්ති අමාත්‍යංශයේ ලේකම්වරයා සහ නීතිපතිවරයා නම්කර ඇති බව සඳහන්.\nමේ අතර පෙබරවාරි 17 වනදා දක්වා විදුලිය කප්පාදු කිරීම සඳහා වන ඉල්ලීම් කිරීමෙන් වැළකිය යුතු බව මහජන උපයෝගිතා කොමිසම ලංකා විදුලිබල මණ්ඩලය වෙත අවධාරණය කර තිබෙනවා.\nඑම කාලසීමාව තුළ දී විදුලි සැපයුම සීමා කිරීමක් සිදුකළහොත් එය බලපත්‍ර කොන්දේසි කඩකිරීමක් බවත්, විදුලිබල මණ්ඩලය ඒ සඳහා නීත්‍යානුකූලව වගකිව යුතු බවත්, මහජන උපයෝගීතා කොමිසම පෙන්වා දෙනවා.\nමහජන උපයෝගීතා කොමිසමේ සභාපතිවරයා විසින් ලංකා විදුලි බල මණ්ඩලයේ බලධාරීන් වෙත ලිපියක් යොමු කරමිනුයි මේ බව සදහන් කර ඇත්තේ.\nවිදුලිබල මණ්ඩලය විසින් ජනවාරි මස 27 වන දින සිදු කිරීමට අපේක්ෂිත විදුලි කප්පාදුවට අදාළ ඉල්ලීම ඇතුළත් ලිපියකට ප්‍රතිචාර ලෙස මහජන උපයෝගීතා කොමිසමේ සභාපතිවරයා මෙම ලිපිය යොමුකර තිබෙනවා.\nඑහි වැඩිදුරටත් සදහන් වන්නේ ජනවාරි 26 වන දින සිට පෙබරවාරි 17 දක්වා කාලය තුළ කිසිදු ආකාරයක විදුලි කප්පාදුවට මහජන උපයෝගීතා කොමිසම අවසර ලබා නොදෙන බවයි.\n331,709ක් වන උසස්පෙළ විභාග අපේක්ෂකයන්ගේ මානව හිමිකම් ආරක්ෂා කිරිම සදහා මෙම පියවර ගන්නා බවද එම ලිපියේ සදහන්.\nමේ අතර මානව හිමිකම් කොමිෂන් සභාව සමඟ පැවති සාකච්ඡාවේදී එකඟතාව පළනොකළ ලේඛන 02කට තම අමාත්‍යංශ නිලධාරින්ගෙන් අත්සන් ලබාගෙන ඇති බවට විදුලිබල හා බලශක්ති අමාත්‍ය කංචන විජේසේකර පවසනවා.\nට්ව්ටර් සටහනක් තබමින් ඔහු සඳහන් කර ඇත්තේ සිරදඩුවම් නියමකරන බවට තර්ජනය කරමින් කොමිසමේ සාමාජිකයින් දෙදෙනෙකු, තම නිලධාරින්ට බලපෑම් කර මෙම අත්සන් ලබාගෙන ඇති බවයි.\nඒ අනුව මානව හිමිකම් කොමිසමේ නිලධාරින්ට එරෙහිව ගතයුතු පියවර සම්බන්ධයෙන් දැනටමත් නීතිමය අදහස් විමසා ඇති අතර මේ සම්බන්ධයෙන් ජනාධිපතිවරයා දැනුවත් කිරීමට ද ඊයේ පෙරවරුවේ කටයුතු කළ බව අමාත්‍යවරයා පවසනවා.\nඑමෙන්ම ආණ්ඩුක්‍රම ව්‍යවස්ථා සභාවට ද මේ පිළිබඳ ඉදිරියේදී ලිඛිත දැනුවත් කිරීමක් සිදුකරන බවයි විදුලිබල හා බලශක්ති අමාත්‍ය කංචන විජේසේකර සිය ට්විටර් සටහනේ දක්වා ඇත්තේ.\nඑමෙන්ම පසුගිය 25 වනදා මානව හිමිකම් කොමිසම කැඳවූ සාකච්ඡාවේදී තමන් නියෝජනය කරමින් සහභාගි වූ නිලධාරින් මතු කළ කරුණු සම්බන්ධයෙන් නිසි අවධානයක් යොමු නොවූ බවට චෝදනා කරමින් ලංකා ඛනිජ තෙල් නීතිගත සංස්ථාවේ කළමනාකාර අධ්‍යක්ෂවරයා ශ්‍රී ලංකා මානව හිමිකම් කොමිසන් සභාව වෙත ලිපියක් යොමු කර තිබෙනවා.\nහුදෙක් මානව හිමිකම් කොමිසන් සභාවේ ඒකපාර්ශවීය මතය වෙත ඛනිජ තෙල් සංස්ථා නිලධාරීන්ගේ අනුමැතිය ලබාගත් බවට අදාළ නිලධාරීන් තමන්ට වාර්තා කළ බවයි කළමනාකාර අධ්‍යක්ෂවරයා එම ලිපියේ දක්වා ඇත්තේ.\nඑබැවින් ලංකා ඛනිජ තෙල් නීතිගත සංස්ථාව වෙත අසාධාරණයක් සිදුව ඇති අතර, මානව හිමිකම් කොමිෂන් සභාවේ නිර්දේශය යළි සළකා බැලීමේ දැඩි අවශ්‍යතාවක් පවතින බව කළමනාකාර අධ්‍යක්ෂවරයා එම ලිපියෙන් ඉල්ලා තිබෙනවා.\nඋසස් පෙළ විභාගය අවසන් වනතෙක් විදුලිය ලබාදීමට නම්, අවශ්‍ය පිරිවැය සපයා ගැනෙන ගාස්තු සංශෝධනයකට යනතුරු විදුලිය කප්පාදු කිරීමට සිදුවන බවයි ලංකා විදුලිබල මණ්ඩලයේ සභාපති නලින්ද ඉලංගකෝන් සඳහන් කළේ.\nමුදල් ප්‍රතිපාදන ලැබුනහොත් කප්පාදුවකින් තොරව විදුලිය ලබාදීමේ හැකියාව පවතින බවි ඔහු කියා සිටියා.\nකෙසේ වෙතත්, මානව හිමිකම් කොමිෂන් සභාවේ පසුගිය 25 වැනිදා පැවති සාකච්ඡාවකදී විදුලිබල හා බලශක්ති අමාත්‍යංශය, මහජන උපයෝගිතා කොමිසන් සභාව, විදුලිබල මණ්ඩලය සහ ඛණිජ තෙල් නීතිගත සංස්ථාව සමථයකට එළැඹුනේ ඊයේ දිනයේ සිට බලපැවැත්වෙන පරිදි විදුලිය කප්පාදු නොකිරීමටයි.\nකෙසේ වෙතත්, ශ්‍රී ලංකා මානව හිමිකම් කොමිෂන් සභාව සහ ශ්‍රී ලංකා මහජන උපයෝගිතා කොමිෂන් සභාව ලබාදුන් විධානයන් කඩකරමින් ලංකා විදුලිබල මණ්ඩලය ඊයේ විදුලිය කප්පාදු කිරීමට පියවර ගත් අතර අද දිනයේද ප්‍රදේශ රැසක පස්වරුවේ විදුලිය කප්පාදු කර ඇති බවයි අප වාර්තාකරුවන් සඳහන් කළේ.\nමේ අතර කොළඹ ඊයේ පැවති සම්මන්ත්‍රණයකදී පාර්ලිමේන්තු මන්ත්‍රී පාඨලී චම්පික රණවක පෙන්වා දුන්නේ ලංකා විදුලිබල මණ්ඩලය පසුගිය අගෝස්තු මාසයේ සිදුකළ ගාස්තු සංශෝධනයෙන් පසු ලාභ ලබන බවයි.",
       "URL": "https://www.hirunews.lk/326034/විදුලි-බල-ඇමති-කාංචනගෙන්-චෝදනාවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=575"
}