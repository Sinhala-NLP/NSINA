{
       "Source": "hirunews",
       "Timestamp": "Wednesday, 16 June 2021 - 14:56",
       "Headline": "ජීවිතය පරදුවට තබා අන්තර්ජාල පහසුකම් සොයන දරුවෝ (වීඩියෝ)",
       "News Content": "කොවිඩ් වසංගත තත්ත්වය හමුවේ පාසල් වසා දමා ඇති බැවින් මේ වනවිට දරුවන් අධ්‍යාපනය ලබන්නේ අන්තර්ජාලය ඔස්සේයි.\nකෙසේ වෙතත්, අන්තර්ජාල පහසුකම් නොමැතිවීම හේතුවෙන් අධ්‍යයන කටයුතු සිදුකර ගත නොහැකිව බොහෝ ප්‍රදේශවල දරුවන් දුෂ්කරතා රැසකට මුහුණපා සිටිනවා.\nකොවිඩ් වසංගතය හමුවේ දිවයින පුරා සංචරණ සීමා ක්‍රියාත්මකව පවතින මොහොතක කලා වැව,ධාතුසේන පුර දියවර ගම්මානයේ ජනතාව මේ අයුරින් කලා වැව් ඉස්මත්තට පැමිණ ඇත්තේ නිදහස් සුවය විඳීමට නොවෙයි.\nතමන්ගේ දරුවන්ට අන්තර්ජාලය ඔස්සේ අධ්‍යාපන කටයුතු ලබාදීම සඳහා අවශ්‍ය දුරකථන සංඥා පහසුකම් නොමැතිවීම හේතුවෙන් ඔවුන් මෙලෙස වැව් ඉස්මත්තට පැමිණ තිබෙනවා.\nනිවෙස්වල සිට දුරබැහැර ගෙවාගෙන කලා වැව් ඉස්මත්තට පැමිණෙන මෙම දරුවන් විවිධ දුෂ්කරතාවලට මුහුණ දෙන්නේ මෙලෙසින්.\nදරුවන්ට පමණක් නොව ඔවුන්ට අධ්‍යාපනය ලබා දෙන ගුරුවරුන්ද වන ලැහැබ තුළ ජංගම දුරකථන ගස්වල සවි කර ගනිමින් ඉගැන්වීම් කටයුතු සිදුකරනවා.\nමව්පියන් පවසන්නේ, මේ ප්‍රදේශයේ වන අලිද බහුලව ගැවසෙන බැවින් දරුවන්ගේ ජීවිතවලටද දැඩි තර්ජනයක් එල්ල වී ඇති බවයි.\nඋසස් අධ්‍යාපනය හදාරණ ඇතැම් දූ දරුවන් රාත්‍රී කාලයේදීද මෙම වන ලැහැබට පැමිණ අන්තර්ජාලය ඔස්සේ සිය අධ්‍යයන කටයුතු සිදුකරනවා.\nසෞඛ්‍ය මාර්ගෝපදේශ අනුව දුරස්ථභාවය රඳවා ගන්නා ලෙසට බලධාරීන් උපදෙස් ලබාදී තිබුණද ආර්ථික දුෂ්කරතා හේතුවෙන් දුරකථන පහසුකම් නොමැති දරුවන්ට සිදුව ඇත්තේ එම පහසුකම ඇති දරුවන් සමඟ එකතු\nවී අධ්‍යාපනය ලැබීමටයි.\nඅවස්ථා කිහිපයකදීම තම ප්‍රදේශයට අවශ්‍ය දුරකතන සංඥා පහසුකම් ලබාදෙන ලෙස බලධාරීන්ට දැනුම් දුන්නද ඒ සඳහා විසඳුමක් නොලැබුණු බවයි ඔවුන් පවසන්නේ.",
       "URL": "https://www.hirunews.lk/274468/ජීවිතය-පරදුවට-තබා-අන්තර්ජාල-පහසුකම්-සොයන-දරුවෝ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1881"
}