{
       "Source": "hirunews",
       "Timestamp": "Thursday, 21 September 2017 - 10:14",
       "Headline": "පිළියන්දල පොලිසියේ දී කාන්තාවක් පිරිමියෙක් වෙයි",
       "News Content": "පිළියන්දල පොලිසිය අත්අඩංගුවට ගත් කාන්තාවන් දෙදෙනෙකු හා පිරිමින් දෙදෙනෙකු, කාන්තාවන් එක අයෙකු හා පිරිමින් තුන් දෙනෙකු ලෙස උසාවියට ඉදිරිපත් කිරීමට සිදු වූ පුවතක් වාර්තා වනවා.\nපිළියන්දල - දම්පේ හෝටලයක උපන් දින සාදයක් පැවත්වා ඇති අතර පසුව එයට පැමිණි දෙපිරිසක් බහින් බස් වී අනතුරුව ගුටිබැට හුවමාරුවක් දක්වා වර්ධනය වී තිබෙනවා.\nපහර දීම නිසා අත්අඩංගුවට ගැනුනේ සැකකරුවන් දෙදෙනෙකු හා සැකකාරියන් දෙදෙනෙක්.\nඔවුන් හැඳ සිටි ඇඳුම් දෙස බැලීමේ දී පිළියන්දල පොලිසියේ ස්ථානාධිපති ප්‍රධාන පොලිස් පරීක්ෂක සාරනාත් සමරකොන්ට පෙනී ගියේ මේ පිරිස තදබල ලෙස පොරබදා ඇති බවයි.\nකාන්තාවන් දෙදෙනාව පරික්ෂා කර බලන ලෙස කාන්තා පොලිස් නිලධාරිනියකට ස්ථානාධිපතිවරයා උපදෙස් ලබා දී තිබෙනවා .\nකාන්තා හා ළමා කාර්යාංශයේ ස්ථානාධිපතිනිය එක කාන්තාව බැගින් කාමරයකට ගෙන පරික්ෂා කිරීමට සුදානම් වී එක සැකකාරියක් කාමරයට ගෙන තිබෙනවා.\nඇගේ උඩුකය නිරාවරණය වන ලෙස ඇඳ සිටි ඇඳුම ඉවත් කරන ලෙස දැනුම් දුන් බව සඳහන්.\nටි ෂර්ටය ගැලවීමේදී තිසර පටය තුළින් අමුතු දෙයක් මතුවනු දැක පොලිස් නිලධාරිනිය වඩාත් සැලකිල්ලෙන් පරික්ෂා කර තිබෙනවා.\nතිසර පටය තුලින් මතු වී ඇත්තේ කහ පාටට හුරු ස්පොන්ච් කැබැල්ලක්.\nමේ සිටින්නේ කාක්තාවක් නොව පිරිමියෙකු බව වටහා ගන්නට ඇයට වැඩි වෙලාවක් ගියේ නැහැ.\nවහා ස්ථානාධිපතිවරයා දැනුම්වත් කිරීමට ඇය කටයුතු කළා.\nස්ථානාධිපති ඇය නිල කාමරයට කැඳවා ප්‍රශ්න කළේ ඉන් අනතුරුවයි.\n\"මම ආසාවට ගැනියෙක් වගේ ඇඳගෙන ආවා. උපන්දින සාදය පැවැත්වූ කෙනා ඒ බව දන්නවා\"\nමෙම සැකකරු කියා තිබෙනවා.\nඒ අනුව බිමත්ව ගැටුම් ඇතිකරගත් බවට වන චෝදනා යටතේ අධිකරණයට ඉදිරිපත් කිරීමට සිටි කාන්තාවන් දෙදෙනා හා පිරිමින් දෙදෙනා කාන්තාවක් හා පිරිමින් තුන් දෙනෙකු ලෙස ඉදිරිපත් කළා.\nපසුගිය කාලයේ දී මෙලෙස පිරිමින් කිහිප දෙනෙකු කාන්තාවන් ලෙස ඇඳ පැළඳගෙන සිටි අවස්ථාවන් කිහිපයක් විවිධ ප්‍රදේශවලින් වාර්තා වුනා.",
       "URL": "https://www.hirunews.lk/171442/පිළියන්දල-පොලිසියේ-දී-කාන්තාවක්-පිරිමියෙක්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4311"
}