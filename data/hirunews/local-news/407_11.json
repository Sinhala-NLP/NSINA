{
       "Source": "hirunews",
       "Timestamp": "Tuesday, 18 April 2023 - 10:33",
       "Headline": "වැඩි වූ ඉන්ධන කෝටාව තව සතියක් ලබා දීමේ තීරණයක්",
       "News Content": "උත්සව සමය නිමිත්තෙන් පසුගිය සතියේ වැඩි කළ ඉන්ධන කෝටාව ලබන සතියේත් එලෙසම පවතින බව විදුලිබල හා බලශක්ති රාජ්‍ය අමාත්‍ය ඩී වී චානක ප්‍රකාශ කරනවා.\nඑමෙන්ම ඉන්ධන කෝටාව වැඩිකළ කාලසීමාවේ ඉන්ධන පරිභෝජනය පිළිබඳ දත්ත විශ්ලේෂණය කර තවදුරටත් මෙම කෝටාවම ක්‍රියාත්මක කරන්නේද, නැද්ද යන තීරණය කරන බවට ඔහු පවසා සිටියා.\nමේ අතර අධිවේගි මාර්ගවල ඊයේ දිනයේදී ආදායම රුපියල් ලක්ෂ 24 ඉක්මවා ගිය බව මාර්ග සංවර්ධන අධිකාරිය පවසනවා. එහි අධ්‍යක්ෂ ජනරාල් එස්. වීරකෝන් සඳහන් කළේ ඊයේ දිනයේදී මෝටර් රථ එක්ලක්ෂ අටදහස් නවසිය පනස් හතරක් ඒවායේ ගමන් කර ඇති බවයි.\nමේ අතර අර්ධ සුඛෝපභෝගි බස් රථ සේවාව මැයි මාසයෙන් පසුව අහෝසි කරන බැවින් මැයි මස 31 වනදාට පෙර එම බස් රථ සාමාන්‍ය බස් රථ ලෙස පරිවර්තනය කරන ලෙස ජාතික ගමනාගමන කොමිෂන් සභාව එහි හිමිකරුවන්ට දැනුම් දෙනවා.\nමේ වන විට අර්ධ සුඛෝපභෝගි බස්රථ 430 ක් පමණ ධාවනයේ යෙදෙන බවයි එම කොමිෂන් සභාවේ අධ්‍යක්ෂ ජනරාල් නිලාන් මිරැන්ඩා හිරු ප්‍රවෘත්ති අංශයට සඳහන් කළේ.",
       "URL": "https://www.hirunews.lk/332813/වැඩි-වූ-ඉන්ධන-කෝටාව-තව-සතියක්-ලබා-දීමේ-තීරණයක්",
       "Category": "Local News",
       "Parent URL": "https://www.hirunews.lk/local-news.php?pageID=407"
}