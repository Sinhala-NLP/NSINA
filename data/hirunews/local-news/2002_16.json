{
       "Source": "hirunews",
       "Timestamp": "Thursday, 22 April 2021 - 23:25",
       "Headline": "රසායනික පොහොර ගෙන්වීම සම්පූර්ණයෙන් නතර කරන බව ජනපති කියයි (වීඩියෝ)",
       "News Content": "රසායනික පොහොර ආනයනය ඉදිරි කෙටි කාලය තුළදී සම්පූර්ණයෙන් නතර කරන බව ජනාධිපති ගෝඨාභය රාජපක්ෂ අවධාරණය කරනවා.\nරසායනික පොහොර භාවිතයෙන් ඉහළ අස්වැන්නක් ගත හැකි වුව ද වැව්, ඇලවේලී සහ භූගත ජලය දූෂණයෙන් ජීවිතවලට වන හානිය එම ලාභයෙන් පියවිය නොහැකි බවයි ජනාධිපතිවරයා පෙන්වා දෙන්නේ.\nරසායනික පොහොරවල බලපෑම වකුගඩු රෝගය ඇතුළු බෝ නොවන රෝග රැසකට හේතු වී ඇතැයි සෞඛ්‍ය අංශ පෙන්වා දෙනවා.\nප්‍රතිකාර සඳහා වැයවන මුදල සහ ජිවිතවලට වන බලපෑම ඉහළ වන අතර නිරෝගී සහ ඵලදායී පුරවැසියෙක් බිහි කිරීමටනම් රජය විසින් වස විසෙන් තොර ආහාර වේලක් සඳහා ජනතාවට ඇති අයිතිය සහතික කළ යුතු බවයි ජනාධිපතිවරයා සඳහන් කළේ.\nඒ වෙනුවෙන් මෙරට කෘෂිකර්මාන්තය මුළුමනින්ම කාබනික පොහොර භාවිතයට යොමු කරන බව ජනාධිපති ගෝඨාභය රාජපක්ෂ ප්‍රකාශ කළා.\nඅද (22) පස්වරුවේ කොටුව ජනාධිපති මන්දිරයේ දී රාජ්‍ය සංස්ථා සහ ව්‍යස්ථාපිත මණ්ඩලවල ප්‍රධානීන් සමග පැවති හමුවේදීයි ජනාධිපතිවරයා මේ බව කියාසිටියේ.\nමෙරට කාබනික පොහොර නිෂ්පාදනය ඉහළ නැංවීමට සියලු පාර්ශ්ව මැදිහත් විය යුතු වනවා.\nපොහොර සහනාධාරය වෙනුවට කාබනික පොහොර ලබාදීමට සැලසුම් කරන බවයි ජනාධිපතිවරයා කියා සිටියේ.\nවාර්ෂිකව පොහොර ආනයනය සදහා වැය කෙරෙන ඩොලර් මිලියන 400ක මුදල ජන ජීවිතය නගා සිටුවීමට යොදාගත හැකි බවයි ඔහු පෙන්වා දුන්නේ.\nතමා බලයට පත් කිරීමෙන් ජනතාව ප්‍රතිපත්තිමය වෙනසක් අපේක්ෂා කළ අතර රට වෙනුවෙන් එම අපේක්ෂා ඉටු කර ගැනීමට සියලුදෙනාගේ සහය අවශ්‍ය බව ද  ජනාධිපතිවරයා කියා සිටියා.",
       "URL": "https://www.hirunews.lk/269233/රසායනික-පොහොර-ගෙන්වීම-සම්පූර්ණයෙන්-නතර-කරන-බව-ජනපති-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2002"
}