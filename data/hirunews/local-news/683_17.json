{
       "Source": "hirunews",
       "Timestamp": "Wednesday, 07 December 2022 - 6:39",
       "Headline": "සුලි කුණාටුවක් පිළිබඳ කාලගුණ විද්‍යා දෙපාර්තමේන්තුවෙන් නිවේදනයක්",
       "News Content": "ගිනිකොන දිග බෙංගාල බොක්ක මුහුදු ප්‍රදේශයේ (ත්‍රිකුණාමලය සිට කිලෝ මීටර් 320ක් පමණ ඊසාන දෙසින්) ස්ථාපිත වී පවතින පීඩන අවපාතය, තවදුරටත් බටහිරට බර ව වයඹ දෙසට ගමන් කර දෙසැම්බර් 7 සවස් වන විට ක්‍රමයෙන් සුළි කුණාටුවක් දක්වා වර්ධනය වීමට හැකියාවක් ඇති බව කාලගුණ විද්‍යා දෙපාර්තමේන්තුව නිවේදනය කරනවා.\nඑම පද්ධතිය දෙසැම්බර් 08 වැනි දින වන විට නිරිතදිග බෙංගාල බොක්ක මුහුදු ප්‍රදේශයට ඔබ්බෙන් උතුරු-තමිල්නාඩු, පුදුචේරි සහ දකුණු ආන්ද්‍ර ප්‍රදේශ් වෙරළ වෙත ළඟා වීමට ඉඩ ඇති බව සඳහන්.\nදිවයිනේ බොහෝ ප්‍රදේශවල අහස වලාකුලින් බරව පවතින බවට යි වාර්තා වන්නේ.\nඋතුරු සහ උතුරු-මැද පළාත්වලත් ත්‍රිකුණාමල දිස්ත්‍රික්කයේත් විටින් විට වැසි ඇති විය හැකි යි.\nඋතුරු පළාතේ සහ ත්‍රිකුණාමලය දිස්ත්‍රික්කයේ ඇතැම් ස්ථාන වලට මිලි මීටර් 75ට වැඩි තරමක තද වැසි ද ඇති විය හැකි අතර, උතුරු, උතුරුමැද සහ නැඟෙනහිර පළාත්වලත් විටින් විට හමන පැයට කිලෝ මීටර් 40-50ක පමණ තද සුළං ද බලාපොරොත්තු විය හැකි බව කාලගුණ විද්‍යා දෙපාර්තමේන්තුව නිවේදනය කරනවා\nබස්නාහිර පළාතේ සහ ගාල්ල සහ මාතර දිස්ත්‍රික්වල වැසි ස්වල්පයක් ඇති වනු ඇති.\nඑමෙන්ම ඊයේ දහවල් සිට මන්නාරම සිට කන්කනසන්තුරය, ත්‍රිකුණාමලය සහ මඩකලපුව දක්වා මුහුදු ප්‍රදේශවල ධීවර කටයුතු වල නොයෙදෙන ලෙසයි දැනුම් දී ඇත්තේ.",
       "URL": "https://www.hirunews.lk/322123/සුලි-කුණාටුවක්-පිළිබඳ-කාලගුණ-විද්‍යා-දෙපාර්තමේන්තුවෙන්-නිවේදනයක්",
       "Category": "Local News",
       "Parent URL": "https://www.hirunews.lk/local-news.php?pageID=683"
}