{
       "Source": "hirunews",
       "Timestamp": "Tuesday, 31 October 2017 - 10:36",
       "Headline": "ඩෙංගු නිසා කුරුණෑගල ජෝන් කොතලාවල විදුහල කැළඹේ (ඡායාරූප)",
       "News Content": "ඩෙංගු රෝගය විශාල වශයෙන් පැතිර යාම හේතුවෙන් කුරුණෑගල ශ්‍රීමත් ජෝන් කොතලාවල විද්‍යාලයේ දරුවන් 3000කට ආසන්න පිරිසක් හා ගුරුවරුන් 60 දෙනෙකු පමණ ද ඊයේ (30) පාසල් පැමිණ නොමැති බව වාර්තා වනවා.\nමෙහි සිසුන් 50ක් පමණ හා ගුරුවරුන් 15 දෙනෙකු පමණ ඩෙංගු වැළඳී රෝහල්ගත කර ඇතැයි සඳහන්.\n6වන ශ්‍රේණියේ දරුවකු ඩෙංගු රෝගය නිසා පසුගිය සතියේදී මියගොස්‌ ඇති අතර රෝහලේනේවාසිකව ප්‍රතිකාර ලබන රෝගීන් අතර නියෝජ්‍ය විදුහල්පතිවරයා සහ ඔහුගේ දියණිය ද ප්‍රාථමික අංශයේ නියෝජ්‍ය විදුහල්පතිවරයා ද වනවා.\nමෙම තත්ත්වය යටතේ මෙම පාසලේ දරුවන්ගේ මෙන්ම ආචාර්ය මණ්‌ඩලයේ පැමිණීම ද පහළ යමින් පවතින බවයි වාර්තා වන්නේ.\nමෙම පාසලේ සිසුන් 4200 ක්‌ පමණ ඉගෙන ගන්නා අතර ගුරු මණ්ඩලය 165 ක්‌ වනවා.\nපාසල් භූමියේ රසායනාගාර ගොඩනැඟිල්ලේ ඉදිකිරීම් තාවකාලිකව නවතා තිබෙන අතර ඉදි කිරීම් භාරව සිටින කොන්ත්‍රාත්කරුගේ නොසැලකිළිමත් කමින් වැඩබිම ප්‍රදේශය පුරා ජලය රැස් වී පවතින බව ද අප වාර්තාකරු කියා සිටියා.\nපාසල් ඉඩම දෙපස පිහිටි කුරුණෑගල වැවිලි සමාගම සතු ඉඩමේ සහ වයඹ කෘෂිකර්ම අමාත්‍යාංශයට අයත් ඉඩමේ විවිධ ස්‌ථානවල මදුරු වළවල් තිබෙන බව ද සඳහන්.\nකුරුණෑගල මෙම පාසලේ පමණක් නොව අවට පාසල් ද ඩෙංගු අවදානමට ලක් වීමට ඉඩ ඇතැයි අප වාර්තාකරුවන් කියා සිටිනවා.\nවිශේෂයෙන් ඇතුගල අවට විශාල වලවල් ඇති අතර ඒවායේ ජලය පිරි ඩෙංගු කීටයන් බෝ වන බවයි ඔවුන් පවසන්නේ.\nවැල්ලව, මද්දේගම ප්‍රදේශයේ පදිංචිව සිටි කුරුණෑගල සර් ජෝන් කොතලාවල  විද්‍යාලයේ 6 ශ්‍රේණියේ ඉගෙනුම ලැබූ කවිනි ගයේෂා ලංකාතිලක නමැති අවුරුදු 11ක දියණියක් ඩෙංගු වැළඳීමෙන් ජීවිතක්ෂයට පත් වුනා.\nමෙම දියණියට වැඩිමහල් සහෝදරියක්ද සිටින අතර ඇය එම පාසලේම 10 වන ශ්‍රේණියේ ඉගෙනුම ලබනවා.\nඋණ රෝගය වැළඳීමෙන් පසුගිය 21 වනදින කවිනි කුරුණෑගල ශික්ෂණ රෝහලට ඇතුළත් කළ අතර ඩෙංගු රක්තපාත තත්වයට පත්වීම හේතුවෙන් දැඩිසත්කාර ඒකකයට ඇතුලත් කළ පසු ඉකුත් 25වන දින මියගොස් තිබුණා.\nමෙම සිසුවිය 2012 වසරේදීත් ඩෙංගු රෝගයට ගොදුරුව තිබෙනවා.\nසිසුවිය මිය යන විටත් එම පාසලේ ඉගෙනගන්නා පාසලේ සිසුවියන් 40 දෙනෙකුට ආසන්න පිරිසක් සහ පාසලේ සංගීත විෂය භාර ගුරුතුමියද මේ වනවිට ඩෙංගු රෝගය වැළඳීමෙන් කුරුණෑගල ශික්ෂණ රෝහලේ ප්‍රතිකාර ලබන බවයි වර්තා වන්නේ.\nප්‍රදේශයේ ජනතාවගෙන් 150ක් පමණ කුරුණෑගල ශික්ෂණ රෝහලේ ප්‍රතිකාර ලබන බව ද ඒ වනවිට වාර්තා වුනා.\nපාසලේ නව ඉදිකිරීම් කටයුතු සිදුවන අතර වැසි කාලය ඉක්ම යාමත් සමග ඉදිකරමින් පවතින ස්ථරවල ජලය රැඳීම හේතුවෙන් සර් ජෝන් කොතලාවල බාලිකා විද්‍යාලයේ ඩෙංගු පැතිර යන බවටයි වාර්තා වන්නේ.\nමෙම පාසලේ පමණක් නොව කුරුණෑගල ප්‍රදේශයේ තවත් පාසල් බොහොමයක දරුවන් ඩෙංගු රෝගය වැළඳීමෙන් කුරුණෑගල ශික්ෂණ රෝහලට ඇතුළත් කර ඇති අතර එම විද්‍යාලවලද නව ඉදිකිරීම් කටයුතු හේතුවෙන් මෙම තත්වය උද්ගත වී තිබෙනවා.\nතවද එම පාසල්වල සහ පන්තිවල ඉඩ ප්‍රමාණයේ අඩුවක්ද දක්නට ලැබෙනවා.\nකුරුණෑගල මහා නගර සභාවේ අතිරේක වෛද්‍ය නිළධාරී රෝහණ සමරකෝන් අප වාර්තාකරුවන්ට පවසා ඇත්තේ සඳහන් කළේ කවිනි ඉගෙනගත් පාසලේ ඩෙංගු කීටයින් සිටින බවට කිහිපවරක් තොරතුරු ලැබුණ බවත් ඒවා විනාශ කර දැමීමට පියවර ගත් බවයි.\nපසුගිය කාලවකවානුව තුළ කුරුණෑගල ප්‍රදේශයෙන් ඩෙංගු රෝගයෙන් මරණයට පත්වූ කිසිවෙක් වාර්තා නොවූ අතර මෙය ප්‍රථම අවස්ථාව වනවා.",
       "URL": "https://www.hirunews.lk/174868/ඩෙංගු-නිසා-කුරුණෑගල-ජෝන්-කොතලාවල-විදුහල-කැළඹේ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4244"
}