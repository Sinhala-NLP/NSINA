{
       "Source": "hirunews",
       "Timestamp": "Tuesday, 01 March 2022 - 10:40",
       "Headline": "වසා දැමුණු කඩදාසි කම්හලක් යළි ඇරඹීමට කැබිනට් අනුමැතිය",
       "News Content": "සීමාසහිත ජාතික කඩදාසි ස්මාගම සතු ඇඹිලිපිටිය කඩදාසි කම්හලෙහි කටයුතු සඳහා රාජ්‍ය හා පෞද්ගලික හවුල්කාරීත්ව ක්‍රමවේදය යටතේ කැබිනට් තීන්දුවක් ගෙන තිබෙනවා.\nඅද (01) පැවති කැබිනට් තීරණ දැනුම්දීමේ මාධ්‍ය සාකච්ඡාවේ දී ඒ බව නිවේදනය කෙරුණා.\nඒ අනුව සීමාසහිත ජාතික කඩදාසි සමාගම සතු මෙම කම්හල වසා දැමුණේ 2012 වසරේ දී යි.\nඑකී කම්හල පිහිටි ඉඩම සහ කම්හලේ ගොඩනැගිලි වසර 30ක කාලසීමාවක් සඳහා දේශීය ආයෝජන සමාගමක් වන කොරියන් ස්පා පැකේජින් පුද්ගලික සමාගම වෙත ලබාදීම පිණිස මීට පෙර අමාත්‍ය මණ්ඩල අනුමැතිය ලබා දී තිබෙනවා.\nනමුත් අදාළ ඉඩම විධිමත් පරිදි සීමාසහිත ජාතික කඩදාසි සමාගම වෙත ලබාදීමට කටයුතු කර නොතිබූ බැවින්, එකී අමාත්‍ය මණ්ඩල තීරණය පරිදි කටයුතු කිරීමට ඉඩ ප්‍රස්ථාව ලැබුණේ නැහැ.\nඑම කම්හල පිහිටි අක්කර 111 රූඩි 02 පර්චස් 33ක ඉඩම දිගුකාලයක් බදු පදනම මත සීමාසහිත ජාතික කඩදාසි සමාගම වෙත ලබාදීම සඳහා මේ වනවිට කටයුතු සිදු කෙරෙමින් පවතිනවා.\nමෙම සමාගම අදාළ බදු පදනම යටතේ ලබාදෙන සමාගම සමග කොන්දේසිවලට පැමිණ ඇති අතර, එය ගිවිසුම්ගත වූ පසුව ඇඹිලිපිටිය කඩදාසි කම්හලෙහි නිෂ්පාදන කටයුතු රාජ්‍ය හා පෞද්ගලික හවුල්කාරීත්ව ක්‍රමවේදය යටතේ නැවත ආරම්භ කිරීමට කර්මාන්ත අමාත්‍ය විමල් වීරවංශ ඉදිරිපත් කළ යෝජනාවට අමාත්‍ය මණ්ඩල අනුමැතිය හිමිවුණා.",
       "URL": "https://www.hirunews.lk/298365/වසා-දැමුණු-කඩදාසි-කම්හලක්-යළි-ඇරඹීමට-කැබිනට්-අනුමැතිය",
       "Category": "Local News",
       "Parent URL": "https://www.hirunews.lk/local-news.php?pageID=1325"
}