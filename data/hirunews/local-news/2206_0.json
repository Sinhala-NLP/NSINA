{
       "Source": "hirunews",
       "Timestamp": "Sunday, 17 January 2021 - 20:25",
       "Headline": "තාප්පයකට යටවූ ජීවිත දෙක ගලවාගත් හමුදා මෙහෙයුම (වීඩියෝ)",
       "News Content": "තලංගම ප්‍රදේශයේ නිවසක තාප්පයක් ඉදිකරමින් සිටි පෙදරේරුවන් දෙදෙනෙකු අද (17) පෙරවරුවේ පස් කන්දකට යටවීමෙන් අනතුරට ලක්වුණා.\nඔවුන් දෙදෙනා බේරාගැනීමට සමත්වුණේ යුද හමුදාව, පොලිසිය හා ප්‍රදේශවාසීන් එක්ව දැඩි පරිශ්‍රමයක් දැරීමෙන් අනතුරුවයි.\nතලංගම - අංගොඩ මාර්ගයේ හීනටිකුඹුර හන්දිය අසළ නිවසක තාප්පයක් ඉදිකරමින් සිටි දෙදෙනෙකු මෙම අනතුරට මුහුණ දුන්නේ අද (17) පෙරවරු 9ට පමණ.\nඑහිදී අඩි 20ක් පමණ උසැති පස් කන්දක් පෙරළීමෙන් ඔවුන් දෙදෙනා ඊට යටවී තිබුණා.\nපසුව යුද හමුදාව, පොලිසිය සහ ප්‍රදේශවාසීන් එක්ව ඔවුන් දෙදෙනා මුදා ගැනීමේ මෙහෙයුමක් ආරම්භ කළා.\nසුවසැරිය ගිලන් රථ සේවකයන්ද කඩිනමින් එම ස්ථානයට ලගා වූ අතර මුදාගැනීමේ මෙහෙයුම සිදුවන අතරවාරයේ පස් කන්ද තුළට ඔක්සිජන් සැපයීමටද\nකටයුතු කළා.\nඅනතුරුව බැකෝ යන්ත්‍රයක් ආධාරයෙන් පස් ඉවත්කර ඊට යටවූ පුද්ගලයන් දෙදෙනා දැඩි පරිශ්‍රමයකින් අනතුරුව මුදාගැනීමෙන් පසු රෝහල්ගත කෙරුණා.",
       "URL": "https://www.hirunews.lk/259965/තාප්පයකට-යටවූ-ජීවිත-දෙක-ගලවාගත්-හමුදා-මෙහෙයුම-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2206"
}