{
       "Source": "hirunews",
       "Timestamp": "Sunday, 29 September 2019 - 10:48",
       "Headline": "බලපත්‍ර නොමැතිව දැව ප්‍රවාහනය කළ සැකකරුවෙකු අත්අඩංගුවට",
       "News Content": "ලොරියක රහසිගතව සකස් කළ කුටියක රඳවා ප්‍රවාහනය කරමින් තිබූ දැව තොගයක් සමග සැකකරුවෙකු පොලිස් අත්අඩංගුවට ගෙන තිබෙනවා.\nබලපත්‍ර නොමැතිව රහසිගතව දැව තොගයක් ප්‍රවාහනය කරන බවට ආරච්චිකට්ටුව පොලිසියට ලැබුනු තොරතුරකට අනුවයි ඊයේ සවස හලාවත කොක්කාවිල ප්‍රදේශයේදී වැටලීම සිදුකර ඇත්තේ.\nඒ අනුව සැක කටයුතු ලොරියක් නවතා කළ පරීක්ෂාවේදී එහි දැව ප්‍රවාහනය කරන බවට හෙළිවී තිබෙනවා.\nඑම ලොරිය තුල සූක්ෂමව සකස් කළ විශේෂ කුටිය තුල විවිධ ප්‍රමාණයේ ලෑලි 43ක් ගබඩා කර තිබු බවයි අප වාර්තාකරු සඳහන් කළේ.\nමෙම දැව හලාවත සිට වෙන්නප්පුව දක්වා ප්‍රවාහනය කරමින් සිටි බව අත්අඩංගුවට ගත් සැකකරු ප්‍රකාශකර තිබෙනවා.\nමෙම දැව කුමන වර්ගයකට අයත් ද යන්න සහ එහි වටිනාකම මෙතෙක් තක්සේරු කර නැහැ.\nවෙන්නප්පුව ප්‍රදේශයේ පදිංචි සැකකරු සහ දැව තොගය හලාවත මහේස්ත්‍රාත් අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/225232/බලපත්‍ර-නොමැතිව-දැව-ප්‍රවාහනය-කළ-සැකකරුවෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=3123"
}