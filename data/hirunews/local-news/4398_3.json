{
       "Source": "hirunews",
       "Timestamp": "Friday, 28 July 2017 - 17:54",
       "Headline": "අනුරාධපුරයේ ලක්ෂ 5කට වෙලා තියෙන දේ (ඡායාරූප)",
       "News Content": "මාස ගණනාවක් තිස්සේ අනුරාධපුර දිස්ත්‍රික්කයට බලපා තිබෙන දැඩි  නියඟය හේතුවෙන් ගොවි පවුල් ලක්ෂයක පුද්ගලයන් පන් ලක්ෂයකට ආසන්න පිරිසක් පීඩාවට පත්ව සිටින බව අනුරාධපුර දිස්ත්‍රික් ලේකම් ආර්.එම්. වන්නිනායක අද (28) කියා සිටියා.\nමේ අනුව අනුරාධපුර දිස්ත්‍රික්කයේ විලච්චිය,රඹාව,කහටගස්දිගිලිය, තලාව, නොච්චියාගම, රාජාංගනය, තිරප්පනේ, කැබිතිගොල්ලෑව, මැදවච්චිය, පදවිය සහ මධ්‍යම නුවරගම් පළාත යන ප්‍රාදේශීය ලේකම් කොට්ඨාසවලට  නියඟය දැඩිව බලපෑ ඇති බවද දිස්ත්‍රික් ලේකම්වරයා සඳහන් කළා.\nමේ අතර එම ප්‍රාදේශීය ලේකම් කොට්ඨාසවල පවුල් අට දහසක් පමණ උග්‍ර ජල හිඟයකට මුහුණ පා ඇති බවත් ආපදා කළමනාකරණ අමාත්‍යංශය මගින් ප්‍රාදේශීය ලේකම් කාර්යාලවල අධීක්ෂණය යටතේ බවුසර් මගින් ගමින් ගමට ගොස් පානීය ජලය බෙදාහැරීමේ කටයුතු සිදු කරන බවත් හෙතෙම සඳහන් කළා.\nපවත්නා වියලි කාලගුණික තත්ත්වයත් සමග දිස්ත්‍රික්කයේ බොහෝ ජල මුලාශ්‍ර සිදී ගොස් ඇති නිසා පීඩාවට පත් ජනතාවට පානීය ජලය සැපයීමේ කටයුතු වලදී ගැටළු රැසකට මුහුණ පෑමට සිදුවී ඇති බවයි ඔහු පවසන්නේ.\nමේ අතර මෙවර මහ යල කන්නයේ දිස්ත්‍රික්කයේ සමස්ත කුඹුරු බිම් ප්‍රමාණයෙන් සියයට විසි පහක පමණ භුමි ප්‍රමාණයක කන්න රැස්වීම්වලදී ගනු ලැබූ තීරණ මත වී වගා කළත් අපේක්ෂිත වැසි නොලැබීම නිසා වගා කළ භුමි ප්‍රමාණයෙන් සියයට දහයක පමණ භුමි ප්‍රමාණයක මේවන විට වී වගාව සම්පුර්ණයෙන් විනාශ වී ඇති බවත් ඔහු පවසනවා.\nඡායාරූප - අනුරාධපුර පර්සි කුරුනේරු",
       "URL": "https://www.hirunews.lk/167022/අනුරාධපුරයේ-ලක්ෂ-5කට-වෙලා-තියෙන-දේ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4398"
}