{
       "Source": "hirunews",
       "Timestamp": "Monday, 05 September 2022 - 11:24",
       "Headline": "වන අලියෙකුට බය වී, පැද වූ රිය ගසක වැදී අයෙක් මරුට",
       "News Content": "ඊයේ (04) රාත්‍රියේ බිබිල පුවක් පැළ රක්ෂිතය ප්‍රදේශයේ දී කාර් රථයක් මාර්ගයෙන් ඉවතට පැන ගසක ගැටීමෙන් සිදු වූ අනතුරෙන් එහි ගමන් ගත් පිය පුතු දෙදෙනා බරපතළ තුවාල ලබා බිබිල සේනක බිබිලේ මූලික රෝහල වෙත ඇතුළත් කර තිබෙන බව බිබිල පොලිසිය පවසනවා.\nරෝහලට ඇතුළත් කරන විටත් දැඩි අසාධ්‍ය තත්වයේ සිටි 18 හැවිරිදි පාසල් සිසුවා ජීවිතක්ෂයට පත් වූ බවයි බිබිල රෝහල පවසන්නේ.\nඑම අනතුරින් බරපතළ තුවාල ලබා සිටින දරුවාගේ පියා මෙය වන විටත් බිබිල රෝහලේ නේවාසික ව ප්‍රතිකාර ලබන අතර බිබිල පොලිසිය සඳහන් කළේ මෙම අනතුරට හේතුව, වන අලියකු දැක කලබලයට පත් වී රථය පාලනය කර ගැනීමට නො හැකිව සිදු වූ අනතුරක් බවයි.\nමියගිය සිසුවාගේ පියා උපකාරක පන්ති ගුරුවරයකු වන අතර ඔහු උපකාරක පන්තියකට සහභාගි වී බිබිල සිට ඔවුන්ගේ නිවස වෙත පදියතලාව දක්වා ගමන් කරන අතරතුරයි මෙම අනතුරට මුහුණ පා ඇත්තේ.\n18 වියැති පාසැල් සිසුවා ද හවස උපකාරක පන්තියකට සහභාගි වී පියා සමග මෙලෙස ගමන් කර තිබෙන අතර ජීවිතක්ෂයට පත් සිසුවා බිබිල වෙල්ලස්ස ජාතික පාසලේ 12 ශ්‍රේණියේ සිසුවෙක්.\nසිද්ධිය සම්බන්ධව බිබිල පොලිසිය වැඩිදුර පරීක්ෂණ වැඩිදුර පරීක්ෂණ මෙහෙයවනවා.",
       "URL": "https://www.hirunews.lk/314589/වන-අලියෙකුට-බය-වී-පැද-වූ-රිය-ගසක-වැදී-අයෙක්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=890"
}