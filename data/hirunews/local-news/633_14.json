{
       "Source": "hirunews",
       "Timestamp": "Saturday, 31 December 2022 - 7:43",
       "Headline": "මරා වල දැමු ඇතෙකු සහ අලියෙකුගේ සිරුරු ගොඩගනී",
       "News Content": "තිරප්පනේ - ඔරුක්මාන්කුලම ප්‍රදේශයේදී ඝාතනය කර රහසේ වළ දැමූ බව කියන වන අලියෙකුගේ සහ ඇතෙකුගේ සිරුරු අධිකරණ නියෝගයක් අනුව ඊයේ (30) ගොඩගනු ලැබුවා.\nඊට අදාළ පශ්චාත් මරණ පරීක්ෂණයද අනුරාධපුර පශු වෛද්‍ය නිලධාරීන් විසින් සිදුකළ අතර, ඒ සම්බන්ධයෙන් සැකපිට තිරප්පනේ ප්‍රාදේශීය සභාවේ හිටපු මන්ත්‍රීවරයෙකුද අත්අඩංගුවට ගෙන තිබුණා.\nමෙම වන අලියා සහ ඇතා ඝාතනය කර පුළුස්සා බැකෝ යන්ත්‍රයක් උපයෝගී කරගනිමින් වළ දමා ඇති බවටයි අනාවරණ වී ඇත්තේ.\nමෙම සත්වයින් වළ දැමීම සඳහා බැකෝ යන්ත්‍ර ක්‍රියාකරුට රුපියල් 80,000 ක මුදලක් සැකකරු විසින් ලබාදී ඇති බවද විමර්ශනවල දී අනාවරණ වී තිබෙනවා.\nගොඩගත් සිරුරු දෙක අතර එක් දළ ඇතෙකු ද සිටි බවටයි පශු වෛද්‍යවරුන් අනාවරණ කරගනු ලැබුවේ.\nදළ ඇතා සහ අලියා විදුලි සැර වැද්දවීමෙන් ඝාතනය කර ඇති බවටද පශ්චාත් මරණ පරීක්ෂණයේදී තහවුරු කරගෙන තිබෙනවා.\nපසුව තිරප්පනේ වනජීවී කාර්යාලයේ නිලධාරීන් විසින් උට්ටිමඩුව ප්‍රදේශයේ දී මෙම 47 හැවිරිදි ප්‍රාදේශීය සභා මන්ත්‍රිවරයා අත්අඩංගුවට ගෙන තිබූ අතර, ඔහු අනුරාධපුර මහේස්ත්‍රාත් අධිකරණයට ඉදිරිපත් කිරීමෙන් අනතුරුව ලබන 2 වනදා දක්වා රක්ෂිත බන්ධනාගාර ගත කර තිබෙනවා.",
       "URL": "https://www.hirunews.lk/323933/මරා-වල-දැමු-ඇතෙකු-සහ-අලියෙකුගේ-සිරුරු-ගොඩගනී",
       "Category": "Local News",
       "Parent URL": "https://www.hirunews.lk/local-news.php?pageID=633"
}