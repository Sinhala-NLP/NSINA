{
       "Source": "hirunews",
       "Timestamp": "Saturday, 18 June 2022 - 8:02",
       "Headline": "කඩිනම් ගෑස් නෞකා 2ක් ගෙන්වීම ගැන සැකච්ඡා",
       "News Content": "ඉදිරියේදී ගෑස් මෙට්‍රික් ටොන් ලක්ෂයක් ආනයනය කිරීම සඳහා වන ගිවිසුමේ කටයුතු ලබන අඟහරුවාදා (21) වන විට අවසන් කරන බව ලිට්රෝ සමාගම පවසනවා.\nඑහි සභාපති මුදිත පීරිස් සඳහන් කළේ, ඕමාන සමාගමකින් මෙම ගෑස් තොගය මිලදී ගැනීමට කටයුතු කරන බවයි.\nඅදාළ සමාගම සමග මෙම ගිවිසුම සම්බන්ධයෙන් මූලික වටයේ සාකච්ඡා කිහිපයක් ද මේ වන විට පවත්වා අවසන් බවයි සභාපතිවරයා සඳහන් කළේ.\nකැබිනට් තීරණයකට අනුව ඉදිරි මාස 4ක කාලය සඳහා මෙලෙස ගෑස් මෙටි්‍රක් ටොන් ලක්ෂයක් ආනයනය කිරීමටයි සැලසුම් කර ඇත්තේ.\nඑමෙන්ම මෙම ගිවිසුමට අමතරව ඉදිරි දින කිහිපය තුළ කඩිනමින් ගෑස් නෞකා 2 ක් මෙරටට ලබා දෙන ලෙස ද අදාළ සමාගමෙන් ඉල්ලීමක් කර ඇති බව ද සභාපතිවරයා සඳහන් කළා.\nමේ අතර ඉන්දීය ණය පහසුකම යටතේ දිවයිනට ළඟා වූ අවසන් නෞකාවෙන් රැගෙන ආ ඩීසල් මෙට්‍රික් ටොන් 40,000 බෙදා හැරීමේ කටයුතු කඩිනමින් සිදු කිරීමට නියමිතයි.\nතවත් පෙට්‍රල් මෙට්‍රික් ටොන් 41,000 ක නෞකාවක් දිවයිනට ගෙන්වා ගැනීම සඳහා මේ වන විට ණයවර ලිපි විවෘත කර තිබෙනවා.\nඑමෙන්ම ඉන්ධන ලබා ගැනීම සඳහා දිවයිනේ ප්‍රදේශ රැසකම ජනතාව තවදුරටත් දිගු පෝලිම්වල රැඳී සිටිනවා.",
       "URL": "https://www.hirunews.lk/307444/කඩිනම්-ගෑස්-නෞකා-2ක්-ගෙන්වීම-ගැන-සැකච්ඡා",
       "Category": "Local News",
       "Parent URL": "https://www.hirunews.lk/local-news.php?pageID=1086"
}