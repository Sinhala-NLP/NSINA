{
       "Source": "hirunews",
       "Timestamp": "Thursday, 29 December 2022 - 16:38",
       "Headline": "බස් ඩ්‍රයිවර් කෙනෙකුට ජනාධිපති වෙන්න බැරිද? - විපක්ෂ නායක සජිත් අසයි",
       "News Content": "ජනතාව අපේක්ෂා කළ සිස්ටම් චේන්ජ් එක සමගි ජන බලවේගයය විසින් ආරම්භ කර ඇති බවත් එය සෞඛ්‍ය හා අධ්‍යාපන ක්ෂේත්‍රය ඉලක්ක කර ගෙන මේ වන විටත් ක්‍රියාත්මක බවත් විපක්ෂ නායක සජිත් ප්‍රේමදාස පවසනවා.\nඑමෙන්ම එහි වැදගත්ම අංගය වන්නේ මිනිසා ජීවත් කර හොරකම පරාජය කිරීම වන අතර මෙම වැඩසටහනට වැඩ කරන්න බැරි වාමවාදී සමාජවාදී පක්ෂවල පුද්ගලයන් පිරිසක් විශාල අභියෝග, අපහාස හා උපහාස කරන බවත් විපක්ෂ නායකවරයා පවසනවා.\nරටේ සීටීබී ඩයිවර්වරයකුට රටේ නායකයා විය හැකි ද කියා ඔවුන් තමන්ට අපහාස කළත් ඔවුන් නොදන්නා දෙය නම් වත්මන් ඉන්දීය අගමැතිවරයා පවා කාලයක් දුම්රියේ තේ විකිණූ අයකු බවයි විපක්ෂ නායකවරයා පවසන්නේ.\nවිපක්ෂ නායකවරයා මේ බව පැවසුවේ, අද (29) අවිස්සාවේල්ල සීතාවක ජාතික පාසලේ දී, රුපියල් ලක්ෂ 50ක් වටිනා  බස්රථ පරිත්‍යාගයට එක්වෙමින්.\nසමගි ජන බලවේගය තම පක්ෂ අරමුදලින් ජනතාවට බෙහෙත් ටික, පාසල්වලට බස් රථ, පරිගණක ලබා දෙන විට අපහාස කරන පුද්ගලයන් කැට හොල්ලා හොල්ලා ඔවුන්ගේ පක්ෂ කාර්යාල අධි සුඛෝපභෝගී ලෙස සකස් කරන බව පැවසූ විපක්ෂ නායකවරයා කියා සිටියේ ඔවුන්ට හොරු අල්ලන්න ඕනෑකමක් නැති වුණාට තමන්ට හොරු අල්ලා දූෂණය පරාජය කර රට දියුණු කිරීමට විශාල අවශ්‍යතාවක් ඇති බවයි.\nඑබැවින් අපහාස උපහාස නොකර තමන්ට තිබෙන අයුරින් හෝ දුප්පත් අසරණ මිනිසුන්ට උපකාර කරන ලෙසත් පසුගිය ජනාධිපතිවරණයේ දී තමා පාසල් දූ දරුවන්ට නිළ ඇදුම් පොත් බෑග් ලබා දෙන බවට ප්‍රකාශ කළ විට අද මේ අයුරින් අපහාස කරන පුද්ගලයන් එදා ද අපහාස කළ බවත් එහි ප්‍රතිඵල මේ වන විට අප රටේ ජනතාව විඳවන බවත් විපක්ෂ නායකවරයා පැවසීය.\nමීට වසර 3කට පෙර හරි තීන්දුවක් ගත්තා නම් අද මෙවැනි දුකක් විඳීමට සිදු නොවන බවත් දැන්වත් ලොව පළමු තැනට ශ්‍රී ලංකාව ගෙන ඒමට අවැසි ලෙස කටයුතු කරන ලෙසත් පැවසූ විපක්ෂ නායකවරයා වැඩි දුරටත් කියා සිටියේ ඒ සඳහා මෙරට අධ්‍යාපන ක්ෂේත්‍රයේ සුවිශාල වෙනසක් සිදු විය යුතු බව යි.\nබොහෝ පාසල්වල දූදරුවන්ගේ දෙමාපියන්ට පෞද්ගලික බස් රථයක් ලබා ගෙන තරගවලට යෑම අතිශය අමාරු කාර්යක් බවත් පාරේ යන බස් එකේ ගියොත් සමහර තරඟවලට ප්‍රමාද වී සහභාගී වෙන්න හෝ අදාළ තරගයට සහභාගී වෙන්න බැරි වෙන අවස්ථා පවතින බවත් එබැවින් නිදහස් අධ්‍යාපන සංකල්පය තවදුරටත් යථාර්ථයක් බවට පත් කිරීම සඳහා මෙවැනි බස් රථ ලබා දීම සිදු කරන බවත් විපක්ෂ නායකවරයා පැවසුවා.\nඑසේ ම අපේ රට බංකොළොත් වූයේ රට ගැන හිතන්නැතිව තමන් ගැන හිතන දේශපාලන ක්‍රමය නිසා බවත් ලක්ෂ 220ක් වූ ජනතාව අමතක කර තම පවුල ගැන හිතා කටයුතු කර රටේ දේපල රජ පවුලකට සින්න වීම නිසා අප රට බංකොළොත් වූ බවත් එදා ඉතිහාස පොතේ අප රට හැඳින්වූයේ පෙරදිග ධාන්‍යාගාරය ලෙස වුවත් අද වන විට විදෙස් රටවලින් ඩොලර් කෝටි ගණන් වියදම් කර සහල් ආනයනය කරන බවත් එදා තිබූ ස්වයංපෝෂිත රට අද වන විට ලෝකේ වටේ හිඟමනේ යන තත්ත්වයට පත්ව ඇති බවත් විපක්ෂ නායකවරයා කියා සිටියා.\nඑමෙන්ම, බංකොලොත් රටක ආණ්ඩුවට ජනතාවට වැඩ කරන්න මුදල් නොමැති වුවත් විපක්ෂය කෙසේ හෝ ජනතාව වෙනුවෙන් වැඩ කරන බවත් මේ මොහොත වන විට වැඩසටහන් 3ක් හරහා කිසිදු රාජ්‍ය බලයක් නොමැතිව ජනතාව වෙනුවෙන් විශාල වැඩකොටසක් සිදු කරන බවත් මේ වන විට පාසල් 54කට රුපියල් ලක්ෂ 50ක් වටිනා බස් රථ ලබා දුන් බවත් ඒ සඳහා රුපියල් ලක්ෂ 2592ක් වැය වි ඇති බවත් විපක්ෂ නායකවරයා එහිදී වැඩිදුරටත් පැවසුවා.",
       "URL": "https://www.hirunews.lk/323832/බස්-ඩ්‍රයිවර්-කෙනෙකුට-ජනාධිපති-වෙන්න-බැරිද-විපක්ෂ-නායක-සජිත්-අසයි",
       "Category": "Local News",
       "Parent URL": "https://www.hirunews.lk/local-news.php?pageID=636"
}