{
       "Source": "hirunews",
       "Timestamp": "Sunday, 11 September 2016 - 12:57",
       "Headline": "මැලේසියාවේ ශ්‍රී ලංකා මහකොමසාරිස් යළි කැඳවන්න - වයිකෝ",
       "News Content": "මැලේසියාවේ ශ්‍රී ලංකා මහකොමාසරිස් ඊබ්‍රාහිම් සාහිබ් අන්සාර් ශ්‍රී ලංකාවට නැවත කැඳවිය යුතු බව තමිල්නාඩුවේ එල්.ටී.ටී.ඊ හිතවාදී දේශපාලනඥයෙකු වන වයිගෝපාලස්වාමි හෙවත් වයිකෝ පවසනවා.\nඔහු ලක් රජයේ ඔත්තුකරුවෙකු මෙන් කටයුතු කරන බවටයි වයිකෝ චෝදනා කළේ.\nහිටපු ජනපති මහින්ද රාජපක්ෂ මැලේසියාවේ සංචාරය කළ අවස්ථාවේ ඔහුට විරෝධය පෑ දෙමළ ජාතිකයන් එල්.ටී.ටී.ඊ සාමාජිකයන් ලෙස හඳුන්වා ලක් රජයට භාරදීමට මහකොමසාරිස්වරයා උත්සාහ කළ බවටයි වයිකෝ චෝදනා කළේ.\nඑමෙන්ම, මැලේසියාවේ පෙනැන්හි පැවති ලෝක දෙමළ කොංග්‍රසයේ රැස්වීමට තමාගේ සහභාගිත්වය වළක්වාලීම සඳහා මහකොමසාරිස් ඊබ්‍රාහීම් අන්සාර් උත්සාහ කළ බවද වයිකෝ ප්‍රකාශ කළා.\nමහකොමසාරිස්වරයා ක්වාලාලම්පූර් ජාත්‍යන්තර ගුවන්තොටුපලේදී පසුගියදා ප්‍රහාරයකට ලක්වූ අතර ඒ සම්බන්ධයෙන් සැකකරුවන් දෙදෙනෙකුට එරෙහිව මැලේසියානු අධිකරණය චෝදනා ගොනුකළා.\n26 හැවිරිදි මැලේසියානු දෙමළ ව්‍යාපාරිකයෙකු සහ 32 හැවිරිදි කුලී රථ රියැදුරෙකුට එරෙහිවයි මෙලෙස චෝදනා ගොනුකර ඇත්තේ.\nඔවුන් ඉන්දීය සම්භවයක් සහිත මැලේසියානු ජාතියක් වන අතර, එරට නාම්තමිලර් හෙවත් අපි දෙමළ සංවිධානයේ සාමාජිකයන් බව සැලෙකනවා.\nමැලේසියානු නීතිපතිවරයා අධිකරණයෙන් ඉල්ලා සිටියේ මෙම සිද්ධිය සිය රටේ කීර්තිනාමයට කැළලක් වන බැවින් සැකකරුවන්ට ඉහළ ඇපයක් නියම කරන ලෙසයි.\nඒ අනුව, ඔවුන් දෙදෙනා මැලේසියානු - රින්ගිට් 20,000 බැගින් වූ ඇප මත මුදා හැරුණා.",
       "URL": "https://www.hirunews.lk/142722/මැලේසියාවේ-ශ්‍රී-ලංකා-මහකොමසාරිස්-යළි-කැඳවන්න-වයිකෝ",
       "Category": "Local News",
       "Parent URL": "https://www.hirunews.lk/local-news.php?pageID=4884"
}