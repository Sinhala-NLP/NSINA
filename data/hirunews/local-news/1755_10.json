{
       "Source": "hirunews",
       "Timestamp": "Saturday, 14 August 2021 - 11:09",
       "Headline": "රජය හදිසියේ ඉන්දියාවෙන් ඔක්සිජන් මිලට ගැනීමට සූදානම් වේ (වීඩියෝ)",
       "News Content": "රෝහල් දැඩිසත්කාර ඒකක වල ප්‍රතිකාර ලබන මෙරට කොරෝනා ආසාදිතයන් සඳහා අවශ්‍ය කරන ඔක්සිජන් සතියකට මෙට්‍රික් ටොන් 100 බැගින් ඉන්දියාවෙන් ඇණවුම් කර ඇති බව සෞඛ්‍ය අමාත්‍යාංශය පවසනවා.\nඑම අමාත්‍යංශයේ ලේකම් විශේෂඥ වෛද්‍ය මේජර් ජෙනරාල් සංජීව මුණසිංහ මේ බව කියා සිටියේ කොරෝනා පාලනය සඳහා සෞඛ්‍ය අමාත්‍යශය ගෙන ඇති ක්‍රියාමාර්ග පිළිබඳ දැනුවත් කිරීම සඳහා ප්‍රවෘත්තී අංශ ප්‍රධානීන් සමග සෞඛ්‍ය අමාත්‍යාංශයේදී අද පැවති හමුවකට එක් වෙමින්.\nසෞඛ්‍ය අමාත්‍යංශ ලේකම්වරයා වැඩිදුරටත් සඳහන් කළේ මෙරට දෛනික ඔක්සිජන් අවශ්‍යතාව මෙට්‍රික් ටොන් 70ත් 72ත් අතර දක්වා ඉහළ ගොස් ඇති බවයි.\nඒ අනුව, අවශ්‍යතාව මත ගෙන්වන ඔක්සිජන් ප්‍රමාණය ඉහළ දමන බවත් මෙහි පළමු ඇණවුම මේ වන විටත් ඉන්දියාව වෙත ලබා දී ඇති බවත්, සෞඛ්‍ය අමාත්‍යංශ ලේකම්වරයා පැවසුවා.\nසිංගප්පූරුවෙන් ද ඔක්සිජන් ආනයනය කිරීමට අවදානය යොමු වී ඇති බවයි සෞඛ්‍ය අමාත්‍යංශ ලේකම්වරයා මෙම හමුවේදී වැඩිදුරටත් සඳහන් කලේ.\nමේ අතර, සෞඛ්‍ය සේවා අධ්‍යක්ෂ ජනරාල්වරයා නිකුත් කරන ඇතැම් මාර්ගෝපදේශ නීතියක් බවට පත් කිරීමට අදාළ ගැසට් නිවේදනය ලබන සඳුදා ප්‍රකාශයට පත් කරන බව මෙම හමුවේ දී සෞඛ්‍ය ඇමතිනිී පවිත්‍රා වන්නිආරච්චි කියා සිටියා.\nදැනට පවතින සෞඛ්‍ය මාර්ගෝපදේශ වලට අමතරව දැඩි සෞඛ්‍ය මාර්ගෝපදේශ මාලාවක් ඉදිරි දින 2 තුල නිකුත් කරන බවද ඇය මෙහිදී ප්‍රකාශ කළා.\nසමස්ත රට තුලම ආසාදිතයන් නිවසේ සිට ප්‍රතිකාර කිරීමේ වැඩසටහන ලබන සිකුරාදා සිට ආරම්භ කරන බවත් ඒ සඳහා වෛද්‍යවරුන් පුහුණුකර අවසන් බවත් මෙම හමුවේදී ප්‍රකාශ කෙරුණා.\nමේ අතර, පසුගිය දින 5 තුල පමණක් මෙරටින් වාර්තා වී ඇති කොරෝනා මරණ සංඛ්‍යාව 664ක් වනවා.\nඉන් සියයට 75ක් එනම් මරණ 518ක්ම වයස අවුරුදු 60 ඉක්මවූවන්.\nඊයේ දිනයේදී මෙරටින් වාර්තා වූ කොරෝනා මරණ 155 සමග මේ වන විට මෙරටින් වාර්තා වී ඇති මුළු මරණ සංඛ්‍යාව 5,775ක්.\nමේ අතර, කොළඹ නගරයේ වයස අවුරුදු 30ට වැඩි පුද්ගලයින් සඳහා පොලීසිය හා කොළඹ මහ නගර සභාව සංවිධාන කරන කොරෝනා එන්නත් කරන වැඩසටහන අදත් ක්‍රියාත්මකයි.\nඅද පස්වරු 5 දක්වා, කොටහේන ශාන්ත ලුසියා දේවස්ථානයේදී හා මරදාන බොන් ස්ටාර් ක්‍රීඩාංගණයේදී එම වැඩසටහන දියත් කෙරෙනවා.\nකෙසේ වෙතත්, මහජන සෞඛ්‍ය පරීක්ෂකවරුන්ගේ සංගමයේ සභාපති උපුල් රෝහණ කියා සිටියේ එන්නත් සැපයුමේ ගැටලු පවතින බවයි.\nමේ අතර, මේ දින වල රජයේ වැඩි අවදානය යොමුවී ඇත්තේ පළමු මාත්‍රාව ලබා ගත් පුද්ගලයින්ට දෙවන මාත්‍රාව ලබා දීම සඳහා බව රාජ්‍ය අමාත්‍ය මහාචාර්ය චන්න ජයසුමන හිරු ප්‍රවෘත්ති අංශයට කියා සිටියා.\nමෙරට කොරෝනා එන්නත්කරණ වැඩසටහන යටතේ ගෙවුණු දිනයේදී පළමු සහ දෙවන මාත්‍රා වශයෙන් ලබා දුන් එන්නත් මාත්‍රා ප්‍රමාණය තුන් ලක්ෂ 73,661ක්.\nමේ අතර, සයිනොෆාම් කොරෝනා එන්නත් මුදලට අලෙවි කල පුද්ගලයෙකු මොරටුව ලුනාව ප්‍රදේශයේදී අත්අඩංගුවට ගෙන තිබෙනවා.\nලුනාව රෝහලේ සුළු සේවකයෙකු වන මොහු එක් එන්නත් මාත්‍රාවක් රුපියල් දෙදහස බැගින් අලෙවි කල බවටයි චෝදනා එල්ල වී ඇත්තේ.",
       "URL": "https://www.hirunews.lk/279671/රජය-හදිසියේ-ඉන්දියාවෙන්-ඔක්සිජන්-මිලට-ගැනීමට-සූදානම්-වේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1755"
}