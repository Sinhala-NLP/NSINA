{
       "Source": "hirunews",
       "Timestamp": "Friday, 13 November 2020 - 10:34",
       "Headline": "කොළඹ රිමාන්ඩ් බන්ධනාගාරයෙන් තවත් ආසාදිතයන් 12ක්",
       "News Content": "කොළඹ රිමාන්ඩ් බන්ධනාගාරයෙන් තවත් ආසාදිතයන් 12 දෙනෙකු හඳුනාගැනීමත් සමඟ මෙරට බන්ධනාගාර ආශ්‍රිතව වාර්තාවන මුළු කොරෝනා ආසාදිතයින්ගේ සංඛ්‍යාව මේ වනවිට 172 දක්වා ඉහළ ගොස් තිබෙනවා.\nඒ අතර බන්ධනාගාර නිලධාරීන් හතරදෙනෙකුද සිටින බවයි බන්ධනාගාර ප්‍රතිසංස්කරණ හා සිරකරුවන් පුනරුත්ථාපන අමාත්‍යාංශය සඳහන් කළේ.\nමේ අතර හිනිදුම පොලිසිය අත්අඩංගුවට ගත් සැකකරුවන් දෙදෙනෙකු කොරෝනා ආසාදිත බවට තහවුරු වීම හේතුවෙන් හිනිදුම පොලිස් ස්ථානයේ ස්ථානාධිපතිවරයා ඇතුලු 16 දෙනෙකු ස්වයං නිරෝධායනයට යොමුකර තිබෙනවා.\nඑම නිලධාරීන්ගේ පී.සී.ආර්. පරීක්ෂණ අද දිනයේ සිදුකිරීමට නියමිතයි.\nමත්ද්‍රව්‍ය වැරදි සම්බන්ධයෙන් අත්අඩංගුවට ගත් සැකකරුවෙකු සහ එළුවෙකු සොරකම් කිරීමේ සිද්ධියක් සම්බන්ධයෙන් හිනිදුම පොලිසිය පසුගියදා සැකකරුවන් දෙදෙනෙකු අත්අඩංගුවට ගෙන උඩුගම අධිකරණයට ඉදිරිපත් කිරීමෙන් පසු බූස්ස බන්ධනාගාරය වෙත යොමු කර තිබුණා.\nඑහිදියි අදාළ සැකකරුවන් දෙදෙනාට වෛරසය ආසාදනය වී ඇති බවට හඳුනාගෙන ඇත්තේ.\nඒ අනුව හිනිදුම පොලිසියේ නිළධාරීන් 16 දෙනෙකු ස්වයං නිරෝධායනයට යොමු කර සෙසු නිලධාරීන් යොදවා පොලිස් ස්ථානයේ රාජකාරි කටයුතු තවදුරටත් පවත්වාගෙන යනු ලබනවා.\nඊයේ දිනයේත් මෙරටින් ආසාදිතයන් 373 දෙනෙකු හඳුනාගැනීමත් සමඟ මෙරට මුළු ආසාදිත සංඛ්‍යාව 15,723 ක් දක්වා ඉහළ ගියා.\nඊයේ හඳුනාගත් ආසාදිතයන් 373 දෙනා අතුරින් වැඩිම පිරිසක් වාර්තාවී ඇත්තේ කොළඹ දිස්ත්‍රික්කයෙන වන අතර, එම සංඛ්‍යාව 271 ක්. කොළඹ දිස්ත්‍රික්කයේ ආසාදිතයන් 30,000 ක් පමණ සිටින බව සඳහන්.\nඑසේම ගම්පහ දිස්ත්‍රික්කයෙන් ආසාදිතයන් 46 ක්, කළුතරින් 12 ක්, කෑගල්ලෙන් 10 ක්, ගාල්ලෙන් ආසාදිතයන් 4 දෙනෙකු බැගින් ඊයේ හමුවුණා.\nකොවිඩ් 19 පැතිරීම වැළැක්වීමේ ක්‍රියාන්විත මධ්‍යස්ථානය සඳහන් කළේ පොළොන්නරුව දිස්ත්‍රික්කයෙන් ආසාදිතයන් දෙදෙනෙකු සහ පුත්තලම, රත්නපුර, හම්බන්තොට, මාතලේ යන දිස්ත්‍රික්කවලින් ආසාදිතයෙකු බැගින් සොයාගැනුනු බවයි.\nඑසේම තවත් පොලිස් නිලධාරීන් විසිදෙනෙකුද ඊයේ ආසාදිත බවට හඳුනාගෙන ඇති අතර, විදේශ රටවලින් මෙරටට පැමිණි පුද්ගලයින් හතර දෙනෙකුද ආසාදිතයන් බවට තහවුරු වී තිබෙනවා.\nපසුගිය ඔක්තෝම්බර් 4 වනදා සිට මේ දක්වා කාලය තුළ වැඩිම ආසාදිතයින් සංඛ්‍යාවක් ගම්පහ දිස්ත්‍රික්කයෙන් සොයාගෙන ඇති අතර, එම සංඛ්‍යාව 4,834 ක්.\nකොළඹ දිස්ත්‍රික්කයෙන් එම කාලය තුළ හමුවී ඇති ආසාදිතයින් සංඛ්‍යාව 4,640 ක් වනවා.\nකෙසේ වෙතත් එම දිස්ත්‍රික්කයේ ආසාදිතයින් සංඛ්‍යාව ක්‍රමයෙන් ඉහළ යමින් පවතින බවයි කොවිඩ් 19 පැතිරීම වැළැක්වීමේ ක්‍රියාන්විත මධ්‍යස්ථානය සඳහන් කළේ.\nඔක්තෝම්බර් 4 වනදා සිට මේ දක්වා කළුතර දිස්ත්‍රික්කයෙන් ආසාදිතයන් 571 ක්ද, කුරුණෑගල දිස්ත්‍රික්කයෙන් රෝගීන් 226 දෙනෙකුද සොයාගැනුනා. කෑගල්ල දිස්ත්‍රික්කයෙන් එම කාලය තුළ හමුවී ඇති ආසාදිතයින් සංඛ්‍යාව 168 ක්.\nලබන ඉරිදා මධ්‍යම රාත්‍රියෙන් පසු බස්නාහිර පළාතෙන් පිටවීමේ තහනම ඉවත් කිරීමට රජය ගෙන ඇති තීරණය වෙනස් කිරීමට මේ දක්වා තීන්දුවක් ගෙන නොමැති බව යුද හමුදාපති ලුතිනන් ජෙනරාල් ශවේන්ද්‍ර සිල්වා ප්‍රකාශ කළා.\nමේ අතර කොළඹ වරායේ සේවා කටයුතු සඳහා අවශ්‍ය සෞඛ්‍ය ආරක්ෂිත පරිසරය සකස් කර ඇති බැවින් සේවයට පැමිණෙන්නැයි විෂයභාර අමාත්‍ය රෝහිත අබේගුණවර්ධන ඉල්ලීමක් කළා.\nඒ, කොරෝනා ව්‍යාප්තියත් සමඟ වරායේ උද්ගතවී ඇති තත්වය පිළිබඳව ප්‍රවෘත්ති සාකච්ඡාවකදී අදහස් දක්වමින්.\nකොළඹ වරායේ සැළකිය යුතු සේවක පිරිසක් කොළඹ සහ ගම්පහ දිස්ත්‍රික්කවල කොරෝනා අධි අවදානම් ප්‍රදේශවල පදිංචිකරුවන්.\nඑමෙන්ම කොරෝනා ආසාදනය වූවන් අතරට ගැන්ට්‍රි දොඹකර හසුරුවන සේවකයින් පිරිසක්ද සිටිනවා.\nමේ නිසා වරායට පැමිණීමට නියමිත නෞකා විශාල ප්‍රමාණයක් වරායෙන් පිටත නවතා ඇති බවයි වාර්තාවන්නේ.\nවරාය අධිකාරියේ සභාපති විශ්‍රාමික ජෙනරාල් දයා රත්නායක කියා සිටියේ පවතින තත්වය සළකා අත්‍යවශ්‍ය සේවා කටයුතු පවත්වාගැනීම සඳහා විශ්‍රාමික සේවකයන්ද කැඳවීමට තීරණය කර ඇති බවයි.\nමේ අතර බස්නාහිර පළාතේ පළමු, දෙවන සහ තුන්වන පෙළ වශයෙන් නිරෝධායනයට ලක් කර ඇති නිවාස සංඛ්‍යාව 17,708 ක් බව පොලීසිය පවසනවා.\nඅද උදෑසන විකාශය වූ හිරු ටී වී පත්තරේ විස්තරේ වැඩසටහනට එක්වෙමින් බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් කියා සිටියේ එම පුද්ගලයින් නිරෝධායන නීතිරීතිවලට අනුකූලව කටයුතු කරන්නේද යන්න පිළිබඳව සොයාබැලීම සඳහා විශේෂ පොලිස් කණ්ඩායම් ද අදාළ ප්‍රදේශ ආශ්‍රිතව යොදවා ඇති බවයි.",
       "URL": "https://www.hirunews.lk/254611/කොළඹ-රිමාන්ඩ්-බන්ධනාගාරයෙන්-තවත්-ආසාදිතයන්-12ක්",
       "Category": "Local News",
       "Parent URL": "https://www.hirunews.lk/local-news.php?pageID=2335"
}