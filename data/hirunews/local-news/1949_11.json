{
       "Source": "hirunews",
       "Timestamp": "Sunday, 16 May 2021 - 20:28",
       "Headline": "බදියුදීන් සහ ප්‍රේමලාල් පාර්ලිමේන්තුවට කැදවීමට කථානායක තීරණය කරයි",
       "News Content": "මෙම සතියේ පාර්ලිමේන්තු රැස්වීම් පැවැත්වීමට නියමිත බැවින් අපරාධ පරීක්ෂණ දෙපාර්තමේන්තුව භාරයේ සිටින රිෂාඩ් බදියුදීන් සහ බන්ධනාගාර ගතව සිටින ප්‍රේමලාල් ජයසේකර යන මන්ත්‍රීවරුන් සභාවාර සඳහා කැදවීමට කථානායක මහින්ද යාපා අබේවර්ධන තීරණය කර තිබෙනවා.\nපාර්ලිමේන්තු රැස්වීම් සඳහා සහභාගිවීමට මන්ත්‍රීවරුන් දෙදෙනා එකඟ වන්නේ නම් ඔවුන්ට ඊට සහභාගි විය හැකි බවයි කතානායකවරයා කියා සිටියේ.\nඒ අනුව පාර්ලිමේන්තු බලතල හා වරප්‍රසාද පනත යටතේ කථානායකවරයා විසින් ලබාදුන් නියෝගයට අනුව කටයුතු කරමින් ඉල්ලීමක් සිදුකරන්නේ නම් පමණක් පාර්ලිමේන්තු මන්ත්‍රී රිෂාඩ් බදියුදීන් පාර්ලිමේන්තුවට රැගෙන ඒමට පියවර ගන්නා ලෙසට අපරාධ පරීක්ෂණ දෙපාර්තමේන්තුවේ අධ්‍යක්ෂවරයාට පාර්ලිමේන්තු වේත්‍රධාරීවරයා විසින් ලිපියක් මගින් දන්වා තිබෙනවා.\nඑසේම බන්ධනාගාර කොමසාරිස් ජනරාල්වරයා වෙත ද ලිපියක් යොමු කරමින් චේත්‍රධාරීවරයා ප්‍රකාශ කර ඇත්තේ එකඟතාවය පළ කරන්නේ නම් ප්‍රේමලාල් ජයසේකර මන්ත්‍රීවරයා ද පාර්ලිමේන්තු රැස්වීම් සඳහා කැදවන ලෙසයි.\nපවතින කොරෝනා වසංගත තත්ත්වය හේතුවෙන් අදාළ මන්ත්‍රීවරුන් දෙදෙනාම පාර්ලිමේන්තුවට කැදවාගෙන ආ යුත්තේ දැනට රජය විසින් පනවා ඇති සෞඛ්‍ය මාර්ගෝපදේශවලට අනුව පමණක් බව ද වේත්‍රධාරී නරේන්ද්‍ර ප්‍රනාන්දු අපරාධ පරීක්ෂණ දෙපාර්තමේන්තුවට සහ බන්ධනාගාර දෙපාර්තමේන්තුවට යොමු කළ ලිපිවල වැඩිදුරටත් දැක්වෙනවා.",
       "URL": "https://www.hirunews.lk/271550/බදියුදීන්-සහ-ප්‍රේමලාල්-පාර්ලිමේන්තුවට-කැදවීමට-කථානායක-තීරණය-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1949"
}