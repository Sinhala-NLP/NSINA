{
       "Source": "hirunews",
       "Timestamp": "Wednesday, 18 May 2016 - 18:40",
       "Headline": "අරණායක නායයෑමෙන් 120 ක් අතුරුදන් - 17 කගේ සිරුරු හමුවේ",
       "News Content": "කෑගල්ල - අරණායක - සාමසර කන්ද නායයෑමෙන් මියගිය 17 දෙනෙකුගේ සිරුරු මේ වනවිට සොයාගෙන තිබෙනවා.\nමෙහෙයුම් කටයුතු භාර යුද හමුදාවේ බස්නාහිර ආඥාපති මේජර් ජෙනරාල් සුදන්ත රණසිංහ සඳහන් කළේ පුද්ගලයින් 120 දෙනෙකු පමණ අතුරුදන්ව ඇති බවට වාර්තාවී ඇති බවයි.\nනිවාස 66 ක් පමණ නායයෑමෙන් විනාශ වී තිබෙනවා.\nනායයෑමට ලක්වූ සාමසර කන්ද පිහිටා ඇත්තේ මාවනැල්ල නගරයේ සිට කිලෝමීටර් විස්සක් පමණ දුරින්.\nපසුගිය දින කිහිපයේ ඇදහැලූනු අධික වැසි සමඟ සාමසර කන්දේ ඉහළ කොටසේ නායයෑම ආරම්භ වී ඇත්තේ ඊයේ පස්වරු 5 ට පමණයි.\nනමුත් පස්වරු 6 පමණ වනවිට කන්දේ අක්කර 60 කට ආසන්න ප්‍රමාණයක් සම්පූර්ණයෙන් නායගොස් තිබුණා.\nනායයෑමෙන් එළඟපිටිය සහ පල්ලෙබාගේ යන කන්ද අසල පිහිටි ගම්මාන දෙකම පෙර තිබූ ස්ථානයෙන් මීටර් 500 ක් පමණ පහළට ගොස් තිබීම විශේෂත්වයක්.\nඅයහපත් කාලගුණය මධ්‍යයේ යුද හමුදාව ඊයේ රාත්‍රියේම මෙහෙයුම් ආරම්භ කළා.\nඊට පොලීසියේ මෙන්ම ප්‍රදේශවාසීන්ගේ සහය හිමිවුණා.\nගුවන් හමුදාව හෙලිකොප්ටර් යානා දෙකක් අද උදෑසන යොදවනු ලැබුවේ සිද්ධිය වූ ස්ථානය නිරීක්ෂණය සඳහායි.\nමෙහෙයුම් කටයුතු භාර යුද හමුදාවේ බස්නාහිර ආඥාපති මේජර් ජෙනරාල් සුදන්ත රණසිංහ ප්‍රකාශ කළේ හමුදා සාමාජිකයින් 450 කට අධික පිරිසක් මෙහෙයුම්වලට  එක්ව සිටින බවයි.\nආපදා කළමනාකරන මධ්‍යස්ථානය ප්‍රකාශ කළේ නායයෑමෙන් බලපෑමට ලක්වූ ප්‍රදේශයේ පවුල් 300 කට අයත් පුද්ගලයින් 1047 දෙනෙකු පමණ ආරක්ෂිත ස්ථාන හතරක රඳවා සිටින බවයි.\nදරුණු නායයෑමකට ලක්වූ සාමසර කන්දේ අවදානම පිළිබඳ මීට පෙර කිසිවෙකු අනතුරු ඇඟවීමක් කර නොතිබූ බව කෑගල්ල දිස්ත්‍රික් ලේකම් අබේවික්‍රම වර්ණසූරිය සඳහන් කළා.\nකෙසේෙ වතත් මේ සම්බන්ධයෙන් ගොඩනැගිලි පර්යේෂන සංවිධානයේ නායයෑම් අංශයේ ප්‍රධානී ආර්.එම්.එස්. බණ්ඩාරගෙන් අප කළ විමසීමකදී ඔහු කියා සිටියේ නායයෑම සිදුවූ කන්දේ ඉහළ ප්‍රදේශය නායයෑමේ අවදානම් සිතියමට එක්කර තිබූ බවයි.\nමේ අතර අරණායක - සාමසර කන්දේ සිදුවූ නායයෑම නිරීක්ෂනය කිරීමට ජනාධිපති මෛත්‍රිපාල සිරිසේන අද දහවල් එම ස්ථානයට පැමිණියා.\nමෙහිදී ජනාධිපතිවරයා මෙහෙයුම්වල නිරත යුද හමුදා නිලධාරීන්ගෙන් මෙහෙයුම් කටයුතු පිළිබඳව විමසීමක් කළා.\nඅවතැන්වූ ජනතාව රඳවා සිටින අරණායක - දික්පිටිය - රාජගිරිය විද්‍යාලය සහ හත්ගම්පල විද්‍යාලය වෙත ගොස් එහි  අඩුපාඩු පිළිබඳව ද ජනාධිපතිවරයා කරුණු විමසුවා.\nඑමෙන්ම අග්‍රාමාත්‍ය රනිල් වික්‍රමසිංහ අද දහවල් ගුවනින් නායයෑම සිදුවූ ප්‍රදේශය පිළිබඳව නිරීක්ෂණය කර තිබෙනවා.\nඑම අවස්ථාවට අමාත්‍යවරුන් වන සාගල රත්නායක, අනුර ප්‍රියදර්ශන යාපාද එක්වුණා.\nමේ අතර කෑගල්ල - බුලත්කොහුපිටිය - කළුපහනවත්ත - අරන්දර ප්‍රදේශයේ ඊයේ සිදුවූ නායයෑමෙන් මියගිය පස්දෙනෙකුගේ සිරුරු මේ වනවිට සොයාගෙන තිබෙනවා.\nඊයේ රාත්‍රියේ 10 ට පමණ වතු නිවාස 10 කින් 6 ක් මෙලෙස නායයෑමට ලක්වූ අතර, එහි සිටි 14 දෙනෙකු අතුරුදන්ව තිබෙනවා.\nමහනුවර - කඩුගන්නාව - ඉලූක්වත්ත ප්‍රදේශයේ පසුගියදා සිදුවූ නායයෑමෙන් මියගිය තවත් පුද්ගලයෙකුගේ සිරුරක් අද උදෑසන හමුවුණා.\nනායයෑමෙන් පුද්ගලයින් හයදෙනෙකු අතුරුදන්වූ අතර, තුන්දෙනෙකුගේ මළ සිරුරු මෙතෙක් හමුවී නැහැ.",
       "URL": "https://www.hirunews.lk/133503/අරණායක-නායයෑමෙන්-120-ක්-අතුරුදන්-17-කගේ-සිරුරු-හමුවේ",
       "Category": "Local News",
       "Parent URL": "https://www.hirunews.lk/local-news.php?pageID=5041"
}