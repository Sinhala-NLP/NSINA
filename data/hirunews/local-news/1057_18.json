{
       "Source": "hirunews",
       "Timestamp": "Thursday, 30 June 2022 - 10:47",
       "Headline": "තාක්ෂණ අමාත්‍යාංශයේ ලේකම් ධුරය ජයන්ත ද සිල්වාට හිමිවෙද්දී ජනරාල් දයාටත් තනතුරක්",
       "News Content": "ජනාධිපතිවරයා යටතේ පවතින තාක්ෂණ අමාත්‍යාංශයේ ලේකම් ධුරයට ජයන්ත ද සිල්වා සහ ධම්මික පෙරේරා අමාත්‍ය ධුරය දරන ආයෝජන ප්‍රවර්ධන අමාත්‍යාංශයේ ලේකම් ධුරයට ජනරාල් දයා රත්නායක පත් කර තිබෙනවා.\nඅද (30) පෙරවරුවේ ඊට අදාළ පත්වීම් ලිපි ජනාධිපති ලේකම් ගාමිණී සෙනරත් විසින් ඔවුන් වෙත භාර දුන් බවයි ජනාධිපති මාධ්‍ය අංශය සඳහන් කළේ.\nජයන්ත ද සිල්වා මීට පෙර ද තාක්ෂණ අමාත්‍යාංශයේ ලේකම් ධුරය දැරූ අතර ජනරාල් දයා රත්නායක කර්මාන්ත අමාත්‍යාංශයේ ලේකම් ධුරයේ කටයුතු කරනු ලැබුවා.\nදයා රත්නායක යනු මෙරට සිටි යුද හමුදාපතිවරයෙක් සහ ආරක්ෂක ලේකම්වරයෙකි.\nඑමෙන්ම 2021වර්ෂයේ දී ශ්‍රී ලංකා වරායේ ද හිටපු සභාපතිවරයායි.\nශ්‍රී ලංකාවේ විදුලි සංදේශ නියාමන කොමිෂන් සභාව, තොරතුරු හා සන්නිවේදන තාක්‍ෂණ නියෝජිතායතනය, ශ්‍රී ලංකා සර්ට්, ශ්‍රී ලංකා ටෙලිකොම්, කාර්මික පුහුණු ආයතනය, ශ්‍රී ලංකා නැනෝ තාක්ෂණික ආයතනය, ජාතික විද්‍යා හා තාක්ෂණ කොමිෂන් සභාව, සියලුම තොරතුරු තාක්ෂණ උද්‍යාන, ශ්‍රී ලංකා ප්‍රමිති ඇතුළු ආයතන දහයක් මෙම අමාත්‍යාංශය විසින් අධීක්ෂණය කෙරෙනවා.\nආයතන සහ පුද්ගලයින් ලියාපදිංචි කිරීමේ දෙපාර්තමේන්තුව ද මීට අයත්.\nජයන්ත ද සිල්වා යනු තොරතුරු තාක්‍ෂණ ක්‍ෂේත්‍රයේ වසර 30කට වැඩි පළපුරුද්දක් ඇති අයෙක්.\nජාතික ප්‍රතිපත්ති සම්පාදනය හා දැනුම සේවා සඳහා උපාය මාර්ග පිළිබඳ පුළුල් නිරාවරණයක් ඇති අතර ගෝලීය වශයෙන් විශාල ව්‍යාපෘතිවල අත්දැකීම්වලින් ද පරිපූර්ණ පුද්ගලයෙක් බවයි වාර්තා වන්නේ.\nශ්‍රී ලංකා මෘදුකාංග හා සේවා සමාගම් සංගමයේ (SLASSCOM) ආරම්භක සාමාජිකයෙකු සහ හිටපු මෘදුකාංග අපනයනකරුවන්ගේ සංගමයේ හිටපු සභාපතිවරයෙකු වන ඔහු ශ්‍රී ලංකාවේ තොරතුරු හා සන්නිවේදන තාක්‍ෂණ නියෝජිතායතනයේ (ICTA) අධ්‍යක්ෂ මණ්ඩල අධ්‍යක්ෂවරයෙකු ලෙස ද සේවය කර තිබෙනවා.\nබ්‍රිතාන්‍ය පරිගණක සංගමය (බීසීඑස්) ශ්‍රී ලංකාව සහ කොළඹ විශ්වවිද්‍යාලයේ පරිගණක පාසලේ (යූසීඑස්සී) මණ්ඩලයේ සාමාජිකයෙකු වන ජයන්ත ද සිල්වා, ශ්‍රී ලංකාවේ තොරතුරු හා සන්නිවේදන තාක්ෂණ කර්මාන්තයට අදාළ ජාතික මට්ටමේ ප්‍රතිපත්ති සම්පාදනය කිරීමේදී ඔහු ශ්‍රී ලංකා රජයට උපදෙස් දුන් මණ්ඩලයේ ද කටයුතු කරනු ලැබුවා.\nවොෂිංටන් ඩීසී හි ජාත්‍යන්තර සංඛ්‍යාන වැඩසටහන් මධ්‍යස්ථානයේ පශ්චාත් උපාධි ඩිප්ලෝමාධාරියෙකු, BCS හි සාමාජික (FBCS), තොරතුරු තාක්ෂණ සඳහා වරලත් ආයතනය සහ වරලත් තොරතුරු තාක්ෂණ වෘත්තිකයෙකු (CITP), ද වනවා.",
       "URL": "https://www.hirunews.lk/308602/තාක්ෂණ-අමාත්‍යාංශයේ-ලේකම්-ධුරය-ජයන්ත-ද-සිල්වාට-හිමිවෙද්දී-ජනරාල්-දයාටත්-තනතුරක්",
       "Category": "Local News",
       "Parent URL": "https://www.hirunews.lk/local-news.php?pageID=1057"
}