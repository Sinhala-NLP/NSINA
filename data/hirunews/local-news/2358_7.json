{
       "Source": "hirunews",
       "Timestamp": "Sunday, 01 November 2020 - 8:27",
       "Headline": "ලොව පුරා දෛනිකව පුද්ගලයින් එක්ලක්ෂ 30,000 ක් මියයයි",
       "News Content": "ලෙඩ රෝග ඇතුලු විවිධ හේතූන් මත ලොව පුරා පුද්ගලයින් එක්ලක්ෂ 30,000 කට අධික සංඛ්‍යාවක් දෛනිකව මියයනවා.\nඑලෙස මියයන සංඛ්‍යාව වාර්ෂිකව කෝටි පහකට ආසන්නයි.\nකෙසේ වෙතත් වාර්ෂිකව කෝටි 11 කට අධික උපත් සංඛ්‍යාවක් සිදුවන අතර, එය දෛනිකව ලක්ෂ 3 කට අධිකයි.\nඒ අනුව දෛනිකව එක්ලක්ෂ හැත්තෑ දහසකට අධික පුද්ගලයින් සංඛ්‍යාවක් ලෝක ජනගහණයට එක්වනවා.\nලොව පුරා සීග්‍රයෙන් පැතිර යන කොවිඞ් 19 වසංගතය හේතුවෙන් දෛනිකව 7,500 ක් පමණ මියයන බවයි විදෙස් මාධ්‍ය වාර්තා සඳහන් කළේ.\nලෙඩ රෝග ඇතුලු විවිධ හේතූන් මත ලොව පුරා  දෛනිකව මියයන සංඛ්‍යාව හා සැසඳීමේදී කොරෝනා වෛරසය හේතුවෙන් දිනකට මියයන්නේ සියයට 6 ක පමණ පිරිසක්.\nකෙසේ වෙතත් හදවත් රෝග හේතුවෙන් දෛනිකව මියයන සංඛ්‍යාව කොවිඩ් හේතුවෙන් මියයන සංඛ්‍යාව මෙන් හතර ගුණයක්.\nවිදෙස් මාධ්‍යවල සඳහන් වන අන්දමට එම සංඛ්‍යාව 48,000 කට අධිකයි.\nපිළිකා රෝග හේතුවෙන් දෛනිකව 26,000 කට අධික සංඛ්‍යාවක් මියයන අතර, ස්වසන ආබාධ හේතුවෙන් මියයන සංඛ්‍යාව දෛනිකව දස දහසකට අධිකයි.\nනිව්මෝනියාව හේතුවෙන් මියයන සංඛ්‍යාව 7,000 කට අධික වන අතර, එය කොරෝනා වෛරසය හේතුවෙන් මියයන සංඛ්‍යාවට දළ වශයෙන් සමාන වනවා.\nරිය අනතුරු සහ දියවැඩියාව හේතුවෙන් 3,500 කට ආසන්න පිරිසක් දෛනිකව මියයන අතර, සියදිවි හානිකරගන්නා සංඛ්‍යාව දෛනිකව 2,175 ක්.\nලොව වැඩිම පුද්ගලයින් සංඛ්‍යාවක් මියයන රට ලෙස වාර්තාවන්නේ චීනයයි. චීනය තුළ දෛනිකව මියයන සංඛ්‍යාව 28,000 කට අධිකයි.\nදෙවනුවට ලොව වැඩිම පුද්ගලයින් සංඛ්‍යාවක් දෛනිකව මියයන්නේ ඉන්දියාවෙන්.\nඑම සංඛ්‍යාව 25,000ක්. ඇමරිකා එක්සත් ජනපදයෙන් දෛනිකව මියයන සංඛ්‍යාව 7,564 ක් වනවා.\nරුසියාවෙන් පන්දහස ඉක්මවූ සංඛ්‍යාවක් දෛනිකව මියයන අතර, බ්‍රසීලයෙන් 3,500 කට අධික සංඛ්‍යාවක් දෛනිකව මියයන බවයි වාර්තා වල දැක්වෙන්නේ.",
       "URL": "https://www.hirunews.lk/253751/ලොව-පුරා-දෛනිකව-පුද්ගලයින්-එක්ලක්ෂ-30000-ක්-මියයයි",
       "Category": "Local News",
       "Parent URL": "https://www.hirunews.lk/local-news.php?pageID=2358"
}