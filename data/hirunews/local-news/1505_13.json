{
       "Source": "hirunews",
       "Timestamp": "Thursday, 09 December 2021 - 19:22",
       "Headline": "රටේ ආර්ථිකය ගොඩගැනීමට ගත යුතු තීරණ ගැන මුදල් ඇමතිගෙන් ප්‍රකාශයක් (වීඩියෝ)",
       "News Content": "ලබන වසරේදී වාහන ආනයනය නොකිරීමටත්, රාජ්‍ය සේවයට නව බඳවා ගැනීම් සිදු නොකිරීමටත්, තීරණය කළ බව මුදල් අමාත්‍ය බැසිල් රාජපක්ෂ පවසනවා.\nඅමාත්‍යවරයා මේ බව සඳහන් කළේ කොළඹ අද (09) පැවති වැඩසටහනකට එක්වෙමින්.\nඑමෙන්ම කිරිපිටි ආනයනය සඳහා මුදල් වෙන් කිරීමට ද හැකියාවක් නොමැති බවයි අමාත්‍යවරයා එහිදී කියා සිටියේ.\nමේ වනවිට රට තුළ මතුව ඇති ඩොලර් අර්බුදයට සහ ආර්ථික අවපාතය පාලනය කර ගනිමින්, කොරෝනා වසංගතයෙන් තර්ජනයකට ලක් වූ මෙරට ආර්ථිකය ගොඩනැගීම මෙහි අරමුණ බව ද මුදල් අමාත්‍යවරයා වැසිදුරටත් සඳහන් කළා.\n\"මට එතරම් අමාරුවක් නැහැ අවංකව ඔබ ඉදිරියේ මුදල් ඇමතිවරයා හැටියට සමස්ත ශ්‍රී ලංකාව අද මුහුණ දී තියෙන තත්වය ප්‍රකාශ කරන්න. මාධ්‍යයත් ඉන්න නිසා පරිස්සමින් කතා කරන්න වෙනවා. නමුත් අවංකව කියනවා නම් අපිට ලබන වර්ෂයේ විදේශ විනිමය හිඟයට ඉතාම බැරෑරුම් ලෙස මුහුණ දෙන්න සිද්ධ වෙනවා. රටක් හැටියට. ලබන වර්ෂයේදී පිටරටින් ගේන්න කිරිපිටි නවත්ත ගන්න පුලුවන් නම් ඒක අපිට ලොකුම උදව්වක්. එහෙම නැත්නම් අපිට ඒ මුදල දෙන්න නම් අපිට ඒක තව මොකකින් හරි අඩු කරන්න වෙනවා. අපි තව මොකකින් හරි අඩු කරන්න වෙනවාමයි. ඉතින් මේකෙදි සිද්ධ වෙන්නේ අපිට අත්‍යවශ්‍ය දෙයක් තමයි නතර කරන්න සිද්ධ වෙන්නේ. දැනට වාහන සීමා කරලා තියෙනවා. ටයිල් සීමා කරලා තියෙනවා. වගා කරන්න පුලුවන් භෝග 16ක් 17ක් අපි තහනම් කරලා තියෙනවා. කහ ඇතුලුව. ඒවා තවත් ලැයිස්තුවකට ඇතුලු කරන්න  බලනවා. ඇමතිවරුන් නම් ඉඩ දෙන්නෙ නෑ අපිට. ඒ සමගම අපිට සත්ව ආහාර ගෙන්වීම සඳහා මෙතනදිත් ඇමතිතුමා කිව්වා මට කනට කරලා ලබන අවුරුද්දේ බඩ ඉරිඟු සඳහා මිලියන 25ක් ගන්න ඕන කියලා. ඒක මම හිතන්නේ බඩ ඉරිඟු ගෙන්නුවත් එකයි. කුකුලු මස් ගෙන්නුවත් එකයි. විදේශ මුදල් පැත්තෙන් නම් මුදල් ඇමතිවරයා හැටියට දෙකම එකයි. අපිට පුලුවන් කමක් නෑ ලබන වසරේ බඩ ඉරිඟු සඳහා සත්ව ආහාර සඳහාත් ලබන වසරේ මුදල් දෙන්න. නැත්නම් අපි පිටිකිරි ගෙන්නන එක අඩු කරනවා. ඒ බඩ ඉරිඟු ගෙන්නන සල්ලි ටික ගියොත් ඒකෙ අවසන් ප්‍රතිඵලය ඇමතිතුමා එකයි රටට. අපිට හැම සාකච්ඡාවකදීම ජනාධිපතිතුමා ඉදිරියට ගියත් ඉල්ලන්නෙ වාහනයි කාර්ය මණ්ඩලයයි. ඒකත් අනිවාර්යයෙන්ම අපිට සීමා කරන්න වෙලා තියෙනවා ලබන අවුරුද්දේ කිසිම ආකාරයකට අලුත් වාහනයක්වත් අලුත් කාර්ය මණ්ඩලය අනුමත කිරීමක් වත් කෙරෙන්නේ නැහැ. ඒක නිසා අලුතින් කාර්ය මණ්ඩලය ඉල්ලන්න එපා. මේක හංගන්න දෙයක් නෑ. මේ අවුරුද්ද අපිට මේ ඉන්න කාර්ය මණ්ඩලයෙන් පිරිමහගන්න වෙනවා. හුඟක් ප්‍රමාණය වැඩියි. ප්‍රාදේශීය ලේකම් කාර්යාලයක ඉන්න සේවකයො ඔබ තුමාල ගිහිල්ල බලන්න ඉඳගන්න පුටු නැති තත්වයක්  තියෙන්නෙ. ඉතිං එහෙම එකේ තවත් කාර්ය මණ්ඩලය වැඩි කරයි කියලා කිසිම කාර්යක්ෂමතාවක් ලැබෙන්නේ නැහැ. අපේ අයවැය ලේඛනයේ අපි සංශෝදනයකුත් දැම්මා මේ විසර්ජන පනත් කෙටුම්පතට අතරමැදදි කිසිම අතිරේක මුදල් සඳහා පාර්ලිමේන්තුවට එන්න බෑ කියලා නීතිගත කරලා තියෙන්නේ. ඒක හන්දා ඒක නීතියෙන්ම ඉඩකඩක් නැහැ. අතිරේක වැය ශීර්ෂය ඉදිරිපත් කරහම. මේ විදේශ මුදල් හිඟයට අපි රජයක් හැටියට අනිවාර්යයෙන්ම මුහුණ දෙනවා ලබන වර්ෂය ඉතාම අමාරු වුනත් අපි කොහොම හරි මේ රටේ ජනතාවට ආහාර හිඟයකින් තොරව සාගතයක් කියන වචනයේ අසලකටවත් එන්නෙ නැතිව අපි සූදානම් රටේ ජනතාවට අවශ්‍ය ආහාර සුරක්ෂිතතාව රකින්න. ඉතිං මේක කොහොම ද කරන්නේ කියන එක සැලසුම් ඉදිරිපත් කළා. මේ වගේ දේවල් නම් මම හුඟක් දැකලා තියෙනවා. හැබැයි ඒවා කෙරුවා නම් මේ වෙන කොට කිරියෙන් උතුරන්න ඕන. නමුත් ඒක වුනේ නැහැ.\"",
       "URL": "https://www.hirunews.lk/290534/රටේ-ආර්ථිකය-ගොඩගැනීමට-ගත-යුතු-තීරණ-ගැන-මුදල්-ඇමතිගෙන්-ප්‍රකාශයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1505"
}