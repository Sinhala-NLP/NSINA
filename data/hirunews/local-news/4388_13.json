{
       "Source": "hirunews",
       "Timestamp": "Thursday, 03 August 2017 - 13:29",
       "Headline": "අම්මා සමග නිදාගත් පුංචි පේෂල පොළොවටත් යට දී අවසන් ගමන් ගිය අනුවේදනීය කතාව (ඡායාරූප)",
       "News Content": "නොච්චියාගම පොලිස් වසමට අයත් බෝගහවැව ප්‍රදේශයේ පදිංචි වයස අවුරුදු තුනක පිරිමි දරුවකු ඊයේ(02)සවස හතරට පමණ නිවස අසල පිහිටි අනාරක්ෂිත ළිදකට වැටීමෙන් මියගොස් තිබෙනවා.\nමෙලෙස මිය ගොස් ඇත්තේ පේෂල ඉදුරංග නැමැති තුන් හැවිරිදි  දරුවෙක්.\nමෙම ළිද අඩි පහළොවක් පමණ ගැඹූර බවත් පොලීසිය පවසනවා.\nමිය ගිය දරුවා සහ ඇයගේ මව නිවස අසල ගසක් යට නිදාගෙන සිටිය දී නින්දෙන් අවධි වු දරුවා අසල වු අනාරක්ෂිත ළිද අසල සෙල්ලම් කිරීමට ගොස් ළිද තුලට වැටී ඇතැයි පොලීසිය පවසනවා.\nසිද්ධීය වන අවස්ථාවේදී පියා නිවසේ නොසිට ඇති අතර වයස අවුරුදු අටක් වන වැඩිමල් පිරිමි දරුවා නිවස තුල රූපවාහිනී නරඹමින් සිට ඇති බව සඳහන්.\nපසුව වැඩිමල් පිරිමි දරුවා විසින් තම සොයුරා නොමැති බව දැක සොයා බැලීමේදී ඔහු ළිද තුල වැටී සිටුනු දැක තිබෙනවා.\nපසුව අසල්වැසියන්ගේද සහය ඇතිව පුංචි දරුවා ගොඩට ගෙන නොච්චියාගම දිසා රෝහල වෙත රැගෙන ගොස් ඇතැයිද , දරුවා රෝහල වෙත රැගෙන එන විටත් මිය ගොස් සිටි බව රෝහල් ආරංචි මාර්ග කියා සිටිනවා.\nමෙම ලිදෙහි ජලය නොමැති කමින් මෙයට දින කිහිපයකට පෙර හැරීමක් කර ඇති අතර ළිං පතුලෙහි එක් පසෙක පමණක් අගල් හයක පමණ වතුර ප්‍රමාණයක් තිබී ඇති අතර ළිද හැරීමට භාවිතා කළ උපකරන කිහිපයක්ද ළිද තුලම තිබි ඇති බවද සඳහන්.\nඑමෙන්ම ළිදට බැසීමට භාවීතා කල ඉනිමගද ළිද තුල තිබී ඇති බව වාර්තා වනවා.\nමියගිය දරුවාගේ සොයුරා වන අට හැවිරිදි  ප්‍රමෝද් මධුරංග දරුවා මෙලෙස කියා සිටියා.\n\"මම ගේ ඇතුලේ ටීවී බලබල හිටියේ. මම එලියට ඇවිත් බලද්දී මල්ලී ළිදේ බාල්දියට ගල් වගයක් දමමින් සෙල්ලම් කරමින් සිටියා. අම්මා වත්තේ ගහක් යට නිදා ගෙන සිටියා\"\n\" මම නැවත ගිහින් ටීවී බැලුවා . නැවත ටික වේලාවකින් මා එළීයට එද්දී මල්ලී සිටියේ නැහැ.  ඒ නිසා මා වත්තේ ඔහු සෙව්වා. පසුව ළිද ඇතුලේ බලද්දී මල්ලී ළිදේ වැටිලා ඉන්නවා දැක්කා.\"\n\"මම ඉනිමග දිගේ ළිදට බැහැලා. මල්ලීව උස්සලා අරන් ළිද ඇතුලේ වතුර නැති පැත්තේ ගැට්ට උඩින් මල්ලිව තියලා ගොඩට ඇවිත් අම්මාට ඇහැරවලා මල්ලි ළිදට වැටිලා කියලා අම්මාට කීවා.\nපස්සේ අම්මත් ළිදට බැහැලා මල්ලී වඩා ගත්තා .එතකොට තාත්තයි තව මාමා කෙනෙකුයි ආවා. තාත්තලා මල්ලී ගොඩට අරං ඉස්පිරිතාලයට රැගෙන ගියා.\"",
       "URL": "https://www.hirunews.lk/167514/අම්මා-සමග-නිදාගත්-පුංචි-පේෂල-පොළොවටත්-යට-දී-අවසන්-ගමන්-ගිය-අනුවේදනීය-කතාව-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4388"
}