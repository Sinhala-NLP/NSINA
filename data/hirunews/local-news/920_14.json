{
       "Source": "hirunews",
       "Timestamp": "Tuesday, 23 August 2022 - 12:58",
       "Headline": "අයි.එම්.එෆ් කණ්ඩායම අද දිවයිනට",
       "News Content": "ආහාර උද්ධමනය අතින් ශ්‍රී ලංකාව ලොව පස් වැනි ස්ථානයට පත් වී තිබෙනවා.\nලෝක බැංකුව විසින් නිකුත් කර ඇති නවතම දත්ත වාර්තාවලට අනුව එහි පළමු ස්ථානයේ සිටින්නේ ලෙබනනය යි.\nසිබ්බාබ්වේ දෙවන ස්ථානයත් තුන්වන ස්ථානය වෙනිසියුලාවත් හතරවන ස්ථානයට තුර්කියත් පත්ව තිබෙනවා.\nලෝක බැංකුව විසින් මෙය ප්‍රකාශයට පත් කර ඇත්තේ පසුගිය අප්‍රේල් මාසයේ සිට ජූලි මාසය දක්වා සිදුකරන ලද සමීක්ෂණයකට අනුවයි.\nමේ අතර, ජාත්‍යන්තර මූල්‍ය අරමුදලේ නියෝජිත කණ්ඩායම අද (23) දිවයිනට පැමිණීමට නියමිත යි.\nඑම කණ්ඩායම හෙට දිනයේ දී රජයේ ප්‍රධානීන් සමග සාකච්ඡා ආරම්භ කරනු ඇති.\nමෙම නියෝජිත කණ්ඩායමේ නායකත්වය දරනු ලබන්නේ ජාත්‍යන්තර මූල්‍ය අරමුදලේ ශ්‍රී ලංකාවේ ජ්‍යෙෂ්ඨ දූත මණ්ඩල ප්‍රධානී පීටර් බෲවර් සහ එහි ශ්‍රී ලංකාව සම්බන්ධව කටයුතු කරන මෙහෙයුම් ප්‍රධානී මසයිරෝ නොසාකි විසින්.\nලබන 31 වනදා දක්වා මෙරට රැඳී සිටින ජාත්‍යන්තර මූල්‍ය අරමුදලේ නියෝජිත කණ්ඩායම මෙරට ආර්ථික හා මූල්‍ය ණය ප්‍රතිව්‍යුහගත කිරීම පිළිබඳ දීර්ඝ වශයෙන් සාකච්ඡා කරනු ලබනවා.\nණය ප්‍රතිව්‍යුහගත කිරීමේ වැඩපිළිවෙළ සම්බන්ධයෙන් කාර්ය මණ්ඩල මට්ටමේ එකඟතාවකට පැමිණීම සහ එහි ප්‍රගතිය විමසීම මෙම සංචාරයේ අරමුණ බවයි ජාත්‍යන්තර මූල්‍ය අරමුදල නිවේදනය කළේ.\nමෙම නියෝජිත කණ්ඩායම මෙරට රැඳී සිටින කාලය තුළ රජයේ නියෝජිතයන්ට අමතර ව තවත් පාර්ශව රැසක් හමුවීමට ද නියමිත යි.\nඑමෙන්ම, මහබැංකු අධිපති ආචාර්ය නන්දලාල් වීරසිංහ සඳහන් කළේ, ජාත්‍යන්තර මූල්‍ය අරමුදලෙන් මෙරටට අපේක්ෂිත ණය පහසුකම් මේ වසර අවසන් වනවිට ලබා ගැනීමට හැකිවනු ඇති බව යි.\nජාත්‍යන්තර මූල්‍ය අරමුදලෙන් ලබා ගැනීමට අපේක්ෂා කරන ණය ප්‍රමාණය වන්නේ, ඇමෙරිකානු ඩොලර් බිලියන 3ක්.",
       "URL": "https://www.hirunews.lk/313513/අයි-එම්-එෆ්-කණ්ඩායම-අද-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=920"
}