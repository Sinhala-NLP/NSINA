{
       "Source": "hirunews",
       "Timestamp": "Tuesday, 09 May 2023 - 16:28",
       "Headline": "මෙරටට ලබා දුන් ණය සහනයේ කාල සීමාව දීර්ඝ කිරීමට ඉන්දියාවේ එකඟත්වය",
       "News Content": "ශ්‍රී ලංකාවට ලබාදුන් ඩොලර් බිලියනයක ණය සහනයේ කාලසීමාව තවත් වසරකින් දීර්ඝ කිරීමට ඉන්දියාව සිය කැමැත්ත පළකර තිබෙනවා.\nලංකාව දැඩි ආර්ථික අර්බුදයකින් පීඩාවිඳි සමයේදී ඉන්දියාව ලබාදුන් ඩොලර් බිලියන 4ක ණය සහනයෙන් කොටසක් වූ එම මුදල පසුගිය මාර්තු මාසය වනවිට ගෙවීමටයි නියමිතව තිබුණේ.\nඉන්දියාව විසින් ලබාදුන් ඩොලර් බිලියනයක් වූ එම ණය සහනය මූලික ලෙස ම භාවිත කරන ලද්දේ ඖෂධ සහ ආහාර ද්‍රව්‍ය ආනයනය සඳහා බවයි වාර්තා වන්නේ.\nහදිසි ආධාරවලින් කොටසක් ලෙස ලැබුණු මෙම ණය සහනය ගෙවීම 2024 මාර්තු දක්වා දීර්ඝ කරගැනීමට හැකිවූ බවයි නියෝජ්‍ය භාණ්ඩාගාර ලේකම් ප්‍රියන්ත රත්නායක ප්‍රකාශ කළේ.\nඩොලර් බිලියනයක් වූ ණය සහනයෙන් තවත් ඩොලර් මිලියන 350ක් ඉතිරිව තිබෙන බවත් එම මුදල් අපට අවශ්‍යය ලෙසින් පරිහරනය කිරීමට හැකියාවක් පවතින බවත් ඔහු වැඩිදුරටත් අදහස් දක්වමින් ප්‍රකාශකර සිටියා.",
       "URL": "https://www.hirunews.lk/334707/මෙරටට-ලබා-දුන්-ණය-සහනයේ-කාල-සීමාව-දීර්ඝ-කිරීමට-ඉන්දියාවේ-එකඟත්වය",
       "Category": "Local News",
       "Parent URL": "https://www.hirunews.lk/local-news.php?pageID=357"
}