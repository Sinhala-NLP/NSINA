{
       "Source": "hirunews",
       "Timestamp": "Thursday, 15 July 2021 - 19:25",
       "Headline": "ගුරුවරුන් අදත් ඔන්ලයින් වර්ජනයේ (වීඩියෝ)",
       "News Content": "ගුරු හා විදුහල්පති සංගම් 42 ක් ආරම්භ කර ඇති ඔන්ලයින් ඉගැන්වීම් වලින් ඉවත් වීමේ වෘත්තීය ක්‍රියාමාර්ගය හේතුවෙන් මේ වනවිට දිවයින පුරා පාසල් සිසු දරුවන් අපහසුතාවයට පත්ව සිටිනවා.\nඔන්ලයින් ඉගැන්වීම් වලින් ඉවත් වීමේ වෘත්තීය ක්‍රියාමාර්ගය අද ක්‍රියාත්මක වුණේ සිව්වන දිනටයි.\nපසුගියදා බත්තරමුල්ල ප්‍රදේශයේ පැවති විරෝධතාවයේදී අත්අඩංගුවට ගෙන අධිකරණයට ඉදිරිපත් කිරීමෙන් පසු ඇප මත මුදාහැරුණු සිය වෘත්තීය සමිති සගයන් නිරෝධායනයට රැගෙන යාමට විරෝධය පළ කරමින් ගුරුවරුන් සහ විදුහල්පතිවරුන් පසුගිය 12 වනදා මෙම ඔන්ලයින් වර්ජනය ආරම්භ කළා.\nඅදාල වෘත්තීය සමිති සාමාජිකයන් නිරෝධායනයෙන් නිදහස් කරන ලෙස ඉල්ලමින් ගුරුවරුන් සහ විදුහල්පතිවරුන් ඇතුලු වෘත්තීය සමිති අදත් මීගමුව, කිරිබත්ගොඩ සහ මහනුවර ඇතුලු ප්‍රදේශ කිහිපයක විරෝධතාවයේ නිරත වුණා.\nමේ අතර ඔන්ලයින් වර්ජනය හේතුවෙන් අධ්‍යාපන කටයුතු ඇණහිටීම හේතුවෙන් අපහසුතාවයට පත් දරුවන්ගේ දෙමව්පියන් පිරිසක් අද මාධ්‍ය හමුවක් කැඳවා තිබුණා.",
       "URL": "https://www.hirunews.lk/277062/ගුරුවරුන්-අදත්-ඔන්ලයින්-වර්ජනයේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1818"
}