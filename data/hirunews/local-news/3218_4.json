{
       "Source": "hirunews",
       "Timestamp": "Saturday, 03 August 2019 - 20:14",
       "Headline": "එජාපය තවමත් සන්ධාන අවුලක",
       "News Content": "එක්සත් ජාතික පක්ෂය සහ තවත් පක්ෂ කිහිපයක් පිහිටුවීමට නියමිත නව සන්ධානය පිලිබදව අවසන් තීරණයක් තවමත් නැතැයි අමාත්‍ය පාඨලී චම්පික රණවක ප්‍රකාශ කළා.\nඒ කොළඹ අද පැවති උත්සවයකින් අනතුරුව මාධ්‍යවේදීන් නැගූ ප්‍රශ්න කිහිපයකට පිළිතුරු ලබාදෙමින්.\nමේ අතර, එක්සත් ජාතික පක්ෂයේ පසුපෙළ මන්ත්‍රීවරුන් කොළඹදී අද මාධ්‍ය හමුවක් කැදවා තිබුණා. මාධ්‍ය හමුව ආරම්භවීමට පෙර ඊට සහභාගි වූ පාර්ලිමේන්තු මන්ත්‍රීවරුන් වන චමින්ද විජේසිරි සහ හේෂා විතානගේ අතර, රහස් සාකච්ඡාවක් සිදුවුවත්, එය පටිගත වී තිබුණා.\nඑහිදී කියැවුණේ අමාත්‍ය පාඨලී චම්පික රණවකට එරෙහිව මාධ්‍ය සාකච්ඡාවේදී අදහස් දැක්විය යුතු බවයි.\nමේ අතර, එක්සත් ජාතික පක්ෂයේ ඉදිරි ජනාධිපතිවරණ අපේක්ෂකයා ලෙස අමාත්‍ය සජිත් ප්‍රේමදාසගේ නම ඉදිරිපත් විය යුතු බව පවසමින් අද කඩවත නගරයේදී අත්සන් විසි ලක්ෂයක් ලබා ගැනීමේ ව්‍යාපාරයක් ආරම්භ වුණා.\nඑය හෙට දිනයේ කිරිබත්ගොඩ නගරය කේන්ද්‍ර කර ගනිමින් ද පැවැත්වීමට නියමිතව තිබෙනවා.",
       "URL": "https://www.hirunews.lk/221482/එජාපය-තවමත්-සන්ධාන-අවුලක",
       "Category": "Local News",
       "Parent URL": "https://www.hirunews.lk/local-news.php?pageID=3218"
}