{
       "Source": "hirunews",
       "Timestamp": "Tuesday, 07 June 2022 - 12:59",
       "Headline": "දෛනික ආහාර අවශ්‍යතා යාන්තමින් හෝ සපුරාලන්න පිටරටින් හෝ ආහාර ද්‍රව්‍ය ගෙන්වන්න සිද්ධ වෙනවා -අගමැති-",
       "News Content": "දෛනික ආහාර අවශ්‍යතා යාන්තමින් හෝ සපුරාලන්න විදේශයන්ගෙන් හෝ ආහාර ද්‍රව්‍ය ගෙන්වන්න සිදු වන බව අග්‍රාමාත්‍යවරයා ප්‍රකාශ කරනවා.\nඅද (07) පාර්ලිමේන්තුවේ දී විශේෂ ප්‍රකාශයක් කළ අවස්ථාවේ දී ඔහු ඒ බව සඳහන් කළා.\nතව ද රටේ වාර්ෂික සහල් අවශ්‍යතාව මෙට්ට්‍රික් ටොන් මිලියන 2.5ක් වන නමුත් අපට සතුව ඇත්තේ සහල් මෙට්‍රික් ටොන් මිලියන 1.6 ක් බවත් අනෙක් ආහාරවල තත්ත්වය ද ඊට වෙනස් නොවන බවත් ඔහු ප්‍රකාශ කළා.\nකෙසේ නමුත් මෙරට ආහාර අවශ්‍යතාවයෙන් කොටසක් අපි විසින් ම නිපදවා ගන්නා බවත්, ඉතිරිය විදේශයන්ගෙන් ආනයනය කිරීමට සිදුවන බවත් ආහාර ආනයනයට මසකට ඩොලර් මිලියන 150ක් වැය වන බව ද අග්‍රාමාත්‍යවරයා අවධාරණය කළා.\nඑළඹෙන මහ කන්නය සාර්ථක කර ගැනීමට වෙහෙසිය යුතු බවත්, නමුත් එහි අස්වැන්න බලාපොරොත්තු වීමට වන්නේ 2023 වසරේ අග භාගයේ බවත් ඔහු කියා සිටියා.\nතව ද පවත්නා තත්ත්වය යටතේ අපට ජාත්‍යන්තර වෙළෙඳපොළ අහිමි වෙමින් යන බවත්, දේශීය කෘෂිකර්මාන්තය නගා සිටුවීමේ වැදගත්කමත් ඔහු අවධාරණය කළා.\nමීට අමතරව වී එළවළු පළතුරු ප්‍රධාන අනෙක් බෝග සඳහාත්, තේ රබර් පොල් ඇතුළු අපනයන බෝග සඳහා අවශ්‍ය පොහොර ගෙන්වීමට වසරකට ඩොලර් මිලියන 600 ක් පමණ වැය වන බවත්, අඛණ්ඩව ගිඟයකින් තොරව පොහොර සැපයීමට කටයුතු නොකළ හොත් කාලයත් මුදලුත් අපතේ යනු ඇති බව ඔහු කියා සිටියා.\nතව ද දැනට රටට අවශ්‍ය ඖෂධ සහ සෞඛ්‍ය උපකරණ ගෙන්වා ගැනීම සඳහා අප විවිධ ජාත්‍යන්තර ආධාර වැඩසටහන් සම්බන්ධ ක‍ර ගත් බවත්, විවිධ රටවලින් ආධාර ලබා ගැනීමට සැලසුම් සකස් කළ බවත් ඔහු කියා සිටියා.\nතව ද විවිධ රටවල් ඖෂධ සහ සෞඛ්‍ය උපකරණ සඳහා සැලකිය යුතු සහයෝගයක් ලබාදෙන බැවින් දිරි මාස හය සෞඛ්‍ය කටයුතු සඳහා විශාල විදේශ විනිමය ප්‍රමාණයක් අවශ්‍ය නොවන බවත් ඔහු කියා සිටියා.\nකෙසේ නමුත් ඉදිරි මාස 6 තුළ අපේ රටේ ජන ජීවිතය සාමාන්‍ය මට්ටමින් පවත්වාගෙන යෑම සඳහා ඩොලර් බිලියන 5ක මුදලක් අවශ්‍ය බවත් අගමැතිවරයා අවධාරණය කර සිටියා.",
       "URL": "https://www.hirunews.lk/306461/දෛනික-ආහාර-අවශ්‍යතා-යාන්තමින්-හෝ-සපුරාලන්න-පිටරටින්-හෝ-ආහාර-ද්‍රව්‍ය-ගෙන්වන්න-සිද්ධ-වෙනවා-අගමැති",
       "Category": "Local News",
       "Parent URL": "https://www.hirunews.lk/local-news.php?pageID=1113"
}