{
       "Source": "hirunews",
       "Timestamp": "Tuesday, 12 April 2016 - 18:38",
       "Headline": "උතුරු පළාතේ ෆෙඩරල් යෝජනාව කල් තැබේ",
       "News Content": "භාෂාව පදනම් කරගත් ප්‍රාන්ත දෙකකින් සමන්විත පෙඩරල් රාජ්‍යයක් සඳහා වන යෝජනාව සම්මත කරගැනීම සඳහා වූ කෙටුම්පත සම්පූර්ණ නොවීම නිසා ඡන්ද විමසීම කල් තැබීමට උතුරු පළාත් සභාව තීරණය කර තිබෙනවා.\nඑහි සභාපති සී.වී.කේ. සිවඥානම් සඳහන් කළේ මේ මස 22 වනදා දක්වා එය කල් තැබුණු බවයි.\nභාෂාව පදනම් කරගත් ප්‍රාන්ත දෙකකින් සමන්විත ෆෙඩරල් රාජ්‍යයක් සඳහා යෝජනාවක් පසුගිය හත්වනදා උතුරු පළාත් සභාවට ඉදිරිපත් කෙරුණා.\nඒ,  නව ආණ්ඩුක්‍රම ව්‍යවස්ථාව සඳහා වන සිය යෝජනාවලිය ඉදිරිපත් කරමින්.\nඑහිදී යෝජනා වී ඇත්තේ සිංහල සහ දෙමළ භාෂාව පදනම් කරගත් ප්‍රාන්ත සභා දෙකක් පිහිටුවිය යුතු බවටයි.\nඑහි සිංහල භාෂාව පදනම් කරගත් ප්‍රාන්තය දකුණු පළාත කේන්ද්‍ර කර ගනිමින් පිහිටුවන අතර, දෙමළ භාෂාව කේන්ද්‍ර කරගත් ප්‍රාන්තය උතුර - නැගෙනහිර දෙපළාත කේන්ද්‍ර කරගනිමින් පිහිටුවීම සඳහා අදාළ යෝජනා කර තිබෙනවා.\nඒ අනුව එළඹෙන 22 වනදා යළි මෙම යෝජනාව සම්බන්ධයෙන් කරුණු සළකා බලන බවයි උතුරු පළාත් සභාවේ සභාපති සී.වී.කේ. සිවඥානම් වැඩිදුරටත් හිරු ප්‍රවෘත්ති අංශයට සඳහන් කළේ.",
       "URL": "https://www.hirunews.lk/130736/උතුරු-පළාතේ-ෆෙඩරල්-යෝජනාව-කල්-තැබේ",
       "Category": "Local News",
       "Parent URL": "https://www.hirunews.lk/local-news.php?pageID=5091"
}