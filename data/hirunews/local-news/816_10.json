{
       "Source": "hirunews",
       "Timestamp": "Saturday, 08 October 2022 - 18:00",
       "Headline": "විදුලි බිලේ වෙනසක් (වීඩියෝ)",
       "News Content": "පසුගිය අගෝස්තු මාසයේ සිදුකළ විදුලි ගාස්තු සංශෝධනයේදී ඉහළ ගිය ආගමික ස්ථානවලට අදාළ විදුලි බිලට සහනයක් ලබාදීමට තීරණය කළ බව ශ්‍රී ලංකා මහජන උපයෝගීතා කොමිසම පවසනවා.\nඒ අනුව ඉහළ නැංවූ ආගමික ස්ථානවල විදුලි ගාස්තුව ඊට සාපේක්ෂව 50% කින් පමණ පහත දැමීමටයි තීරණය වී ඇත්තේ.\nවිදුලි ගාස්තු අය කිරීමේදී ආගමික ස්ථාන, මෙතෙක් පැවති පුණ්‍ය ආයතන කාණ්ඩයෙන් ඉවත් කර පොදු කාර්ය කාණ්ඩය යටතට ඇතුළත් කිරීමටයි නව තීරණයත් සමඟ පියවර ගෙන ඇත්තේ.\nඒ අනුව පුණ්‍ය ආයතන කාණ්ඩයේ රුපියල් 65 ක්ව පැවති විදුලි ඒකකයක ගාස්තුව, පොදු කාර්ය කාණ්ඩය යටතට ගැනීමේදී ඒකකයකට අය කෙරෙන්නේ රුපියල් 32 ක් පමණයි.\nකෙසේ වෙතත්, ගාස්තු ඉහළ නැංවීමෙන් අනතුරුව විදුලි බිල පුණ්‍ය ආයතන වෙත ලැබීමත් සමඟ එය අසාධාරණ බව පවසමින් හෙටට යෙදෙන පොහෝ දිනයේදී විහාරස්ථානවල විදුලි පහන් නිවා එයට විරෝධය දැක්වීමේ සූදානමක්ද පැවතුණා.\nඇඹිලිපිටියේ අද පැවති මාධ්‍ය හමුවකට එක්වෙමින් පූජ්‍ය ඕමල්පේ සෝභිත හිමියන් කියා සිටියේ හෙට දිනයේදී ඉහළ දැමුණු විදුලි බිලට විරෝධය පළ කරමින් විහාරස්ථාන අඳුරේ තැබීමට කටයුතු කරන බවයි.\nඑවන් පසුබිමක් තුල සිදුකළ ගාස්තු සංශෝධනය සම්බන්ධයෙන් මල්වතු - අස්ගිරි මහනාහිමිවරුන් දැනුවත් කිරීම සඳහා ශ්‍රී ලංකා මහජන උපයෝගීතා කොමිෂන් සභාවේ සභාපති සභාපති ජනක රත්නායක අද මහනුවරට පැමිණ තිබුණා.\nමහනුවරට පැමිණි ඔහු පළමුවෙන් අස්ගිරි පාර්ශවයේ මහනායක අතිපූජ්‍ය වරකාගොඩ ඤාණරතන හිමියන් බැහැදැක විදුලි ගාස්තු සංශෝධනය සම්බන්ධයෙන් මහනාහිමියන් දැනුවත් කළා.\nඅනතුරුව මාධ්‍ය වෙත අදහස් දැක්වූ ශ්‍රී ලංකා මහජන උපයෝගීතා කොමිෂන් සභාවේ සභාපති සභාපති ජනක රත්නායක කියා සිටියේ විදුලිබල මණ්ඩලයටද ගාස්තු සංශෝධනයට අදාළ තීරණය දැනුම් දී ඇති බවයි.\nඑහිදී මාධ්‍යවේදීන් නැගූ ප්‍රශ්නයකට පිළිතුරු ලබාදෙමින් සභාපතිවරයා කියා සිටියේ පෙට්රල්වල ප්‍රමිතිය සම්බන්ධයෙන් කාර්මික තාක්ෂණ ආයතනය සිදුකළ පරීක්ෂණ ප්‍රතිඵල වාර්තාව ලබන බදාදා දිනයේදී තමන් වෙත ලැබීමට නියමිතව ඇති බවයි.",
       "URL": "https://www.hirunews.lk/317379/විදුලි-බිලේ-වෙනසක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=816"
}