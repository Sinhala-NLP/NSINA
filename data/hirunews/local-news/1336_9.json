{
       "Source": "hirunews",
       "Timestamp": "Thursday, 24 February 2022 - 14:10",
       "Headline": "දුම්රිය සේවක ගැටලු විසඳන්න කමිටුවක් (ඡායාරූප සහ වීඩියෝ)",
       "News Content": "දුම්රිය සේවක ගැටලු විසඳීමට වහාම කොමිසමක් පත් කරන ලෙස ජනාධිපති ගෝඨාභය රාජපක්ෂ මැතිතුමා ප්‍රවාහන අමාත්‍ය පවිත්‍රා වන්නිආරච්චිට උපදෙස් දී තිබෙනවා.\nශ්‍රී ලංකා දුම්රිය දෙපාර්තමේන්තුවට අයත් රත්මලාන යාන්ත්‍රික ඉංජිනේරු කර්මාන්තශාලාවේ අද (24) පෙරවරුවේ නිරීක්ෂණයක යෙදුණු  ජනාධිපතිතුමා සේවක ගැටලු විමසා බැලීමෙන් පසුවයි මෙම තීරණය ගනු ලැබුවේ.\nසේවක බඳවා ගැනීම, උසස්වීම් හා සම්පත් කළමනාකරණය ඇතුළු පවතින සියලුම ගැටලු සැලකිල්ලට ගෙන මාස දෙකක් ඇතුළත ඒවාට විසඳුම් දෙන ලෙස ජනාධිපතිවරයා විසින් උපදෙස් දී තිබෙනවා.\nදුම්රිය එන්ජින්, මැදිරි, ගැල් ඇතුළු යන්ත්‍රසූත්‍ර අලුත්වැඩියා හා නඩත්තු කිරීමෙන් විධිමත් දුම්රිය සේවාවක් පවත්වාගෙන යාම මෙහෙවර කරගනිමින් 1933 වර්ෂයේ දී යාන්ත්‍රික ඉංජිනේරු කාර්යාලය හා කර්මාන්තශාලා පරිශ්‍රය ආරම්භ කර තිබෙනවා.\nLocomotive Group, Carriage & Wagon Group, Production Group, Electrical Group ලෙස අංශ 04කින් සමන්විත කර්මාන්තශාලාව අක්කර 32කින් යුත් භූමියක පිහිටා තිබෙනවා.\nප්‍රධාන යාන්ත්‍රික ඉංජිනේරුවෙකු ඇතුළු 24 දෙනෙකුගෙන් යුත් ඉංජිනේරු කාර්ය මණ්ඩලයක්, 2,301 දෙනෙකුගෙන් යුත් තාක්ෂණික හා තාක්ෂණික නොවන කාර්ය මණ්ඩලයක් රත්මලාන  කර්මාන්තශාලා 30ක සහ කොළඹ කර්මාන්තශාලා 06ක සේවයේ යෙදෙනවා.\nජපානය, දකුණු කොරියාව, චීනය, ඉන්දියාව සහ ජර්මනිය ඇතුළු රටවලින් ආනයනය කළ දුම්රිය එන්ජින් 142ක්, බලවේග කට්ටල 129ක් හා මැදිරි 1,110ක් ශ්‍රී ලංකා දුම්රිය දෙපාර්තමේන්තුව සතුයි.\nවසරක දී දුම්රිය මැදිරි 110ක් පමණ රත්මලාන කර්මාන්තශාලාවට අලුත්වැඩියාව සඳහා යොමු කෙරෙන අතර පවතින සේවක ගැටලු හේතුවෙන් අලුත්වැඩියා කළ හැක්කේ මැදිරි 70ක් පමණ බවත් පසුගිය දෙවසර තුළ කොවිඩ් වසංගතය හේතුවෙන් එම සංඛ්‍යාව ද 50%කින් අඩු වූ බවයි සේවකයන් පවසන්නේ.\nපුහුණු සේවකයින් බඳවා ගැනීමේදී පවතින ගැටලු ඉවත් කර ශ්‍රී ලංකා - ජර්මානු දුම්රිය කාර්මික අභ්‍යාස ආයතනය ඇතුළු වෘත්තීය පුහුණු ආයතනවලින් පුහුණුව ලැබූ පිරිස් බඳවා ගැනීමට  ක්‍රමවේදයක් සකස් කළ යුතුව ඇතැයි ජනාධිපති ගෝඨාභය රාජපක්ෂ  සඳහන් කළා.\nදුම්රිය අලුත්වැඩියාවේ දී හඳුනාගත් අවශ්‍යතා පිළිබඳ සම්පූර්ණ වාර්තාවක් සකස් කර දෙන ලෙස ජනාධිපතිවරයා ප්‍රධාන ඉංජිනේරු කීර්ති හේවාවිතාන මහතාට උපදෙස් දී තිබෙනවා.\nකර්මාන්තශාලා පරිශ්‍රය තුළ භාවිතයට නොගෙන ගොඩ ගසා තිබූ ටොන් 6,700ක් පමණ වන අබලි ද්‍රව්‍ය දිරා යාමට ලක් වෙමින් තිබූ අතර ඒවා වහාම වෙන්දේසි කර ඉන් ලැබෙන මිලියන 600ක පමණ ආදායම දුම්රිය දෙපාර්තමේන්තුවේ සහ සේවක අවශ්‍යතා වෙනුවෙන් යෙදවීමට පියවර ගන්නා ලෙසටයි ඔහු උපදෙස් දී ඇත්තේ.\nකර්මාන්තශාලාවේ සේවයේ නියුතු පිරිසෙන් 80%ක් පමණ කම්කරු සේවයට අයත් වන අතර ඉන් බොහෝ දෙනෙක් කම්කරුවෙකු ලෙස සේවයට පැමිණ එම ශ්‍රේණියේම විශ්‍රාම යන බව සේවකයන් ජනාධිපතිවරයා සමග පවසා තිබෙනවා.\nමේ පිළිබඳව විශේෂ අවධානය යොමුකර සේවා පළපුරුද්ද හා පුහුණු වීම් සැලකිල්ලට ගෙන කම්කරුවන් ලෙස සේවයට එක්වන පිරිසට ද උසස්වීම් පටිපාටියක් සැකසීමේ අවශ්‍යතාවයි ජනාධිපතිවරයා පෙන්වා දුන්නේ.\nකර්මාන්තශාලා පරිශ්‍රය තුළ වූ බොහෝ අංශ වෙත ගිය ජනාධිපතිතුමා සේවකයන් සමග කතාබහ කරමින් ඔවුන් දිරිගන්වා තිබෙනවා.\nවර්තමානයේ සේවයේ නිරත පිරිසට කර්මාන්තශාලාව තුළදී හෝ පිටත දී පුහුණුවීම් ලබාදීමේ අවශ්‍යතාව ද ජනාධිපතිවරයා   අවධාරණය කළා.\nසේවකයින්ට අපහසුවකින් තොරව සේවා කටයුතුවල නිරත වීමට කර්මාන්තශාලා පරිශ්‍රය තුළ අවශ්‍ය පහසුකම් සංවර්ධනය කළ යුතුව තිබෙනවා.\nඑහිදී නගර සංවර්ධන ක්‍රමවේද වෙත අවධානය යොමු කර ආකර්ෂණීය සේවා පරිසරයක් සකස් කළ යුතු බවයි  ජනාධිපතිවරයා සඳහන් කළේ.\nපරිගණක තාක්ෂණය යොදාගැනීමෙන් වට්ටෝරු භාණ්ඩ ලේඛනගත කිරීම හා භාණ්ඩ ගබඩා කිරීම විධිමත් කළ හැකි බව ඔහු පෙන්වා දුන්නා.",
       "URL": "https://www.hirunews.lk/297918/දුම්රිය-සේවක-ගැටලු-විසඳන්න-කමිටුවක්-ඡායාරූප-සහ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1336"
}