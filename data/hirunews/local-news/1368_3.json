{
       "Source": "hirunews",
       "Timestamp": "Tuesday, 08 February 2022 - 16:53",
       "Headline": "NMRA මැකුණු දත්ත නැවත ලබාගත් බව චන්න ජයසුමන කියයි (වීඩියෝ)",
       "News Content": "ජාතික ඖෂධ නියාමන අධිකාරියේ මකා දැමූ පරිගණක දත්ත ගබඩාවේ දත්ත යළි ලබා ගැනීමට හැකිවී ඇති බව රාජ්‍ය අමාත්‍ය මහාචාර්ය චන්න ජයසුමන ප්‍රකාශ කළා.\nඒ ජාතික ඖෂධ නියාමන අධිකාරි පනත යටතේ වන නියෝග කිහිපයක් සම්බන්ධයෙන් වන විවාදයට අද පාර්ලිමේන්තුවේදී එක්වෙමින්.\nජාතික ඖෂධ නියාමන අධිකාරියේ පරිගණක දත්ත ගබඩාව මකා දැමීමේ සිද්ධිය සම්බන්ධයෙන්  එම දත්ත ගබඩාව පවත්වාගෙන ගිය එපික් ලංකා ටෙක්නොලොජි පෞද්ගලික සමාගමේ පරිගණක මෘදුකාංග ඉංජිනේරුවරයා අත් අඩංගුවට ගෙන රක්ෂිත බන්ධනාගාරගත කර තිබෙනවා.\nජාතික ඖෂධ නියාමන අධිකාරියේ පරිගණක දත්ත ගබඩාවේ දත්ත ගොනු මැකී යාමේ සිදුවීම පිළිබද හිරු ප්‍රවෘත්ති තුළින් අප පසුගියදා අනාවරණ කළා.\nජාතික ඖෂධ නියාමන අධිකාරියේ දත්ත ගබඩාවෙන් සම්පූර්ණයෙන් අතුරුදන්ව තිබුණේ, ඖෂධ නියෝජිත ආයතන පිළිබඳ දත්ත, ඖෂධයක් ලියාපදිංචි කිරීමේ දත්ත, ඖෂධ නිෂ්පාදනාගාර පිළිබඳ දත්ත සහ ඖෂධ සාම්පල් පරීක්ෂා කිරීමේ බලපත්‍ර පිළිබඳ තොරතුරු ඇතුළත් ස්වයංක්‍රීය දත්ත ගොනු ලක්ෂ 11ක පමණ ප්‍රමාණයක්.\nජාතික ඖෂධ නියාමන අධිකාරියේ දත්ත ගබඩාවෙන් දත්ත අතුරුදන් වීමේ සිද්ධිය සම්බන්ධයෙන් අදාල දත්ත පද්ධතිය මෙහෙයවු පෞද්ගලික සමාගමට එරෙහිව නඩු පැවරිමට ද එම අධිකාරිය කටයුතු කළා.\nමේ අතර, අධි භාර බදු පනත් කෙටුම්පත හකුළා ගන්නා ලෙස විපක්ෂ නායක සජිත් ප්‍රේමදාස අද පාර්ලිමේන්තුවේදී ඉල්ලීමක් සිදුකළ අතර ලිඛිතව ඉදිරියේදී රජය පිළිතුරක් ලබාදෙන බව ඊට පිළිතුරු ලබාදෙමින් ආණ්ඩු පක්ෂයේ ප්‍රධාන සංවිධායක අමාත්‍ය ජොන්ස්ටන් ප්‍රනාන්දු කියා සිටියා.\nවිශේෂ භාණ්ඩ හා සේවා බදු පනත් කෙටුම්පතට අදාළව ශ්‍රේෂ්ඨාධිකරණයට ඉදිරිපත් කර ඇති පෙත්සම් 9ක පිටපත් ද කථානායකවරයා වෙත ලැබී තිබූ අතර, ත්‍රිකුණාමලය තෙල් ටැංකි පර්යන්තය සංවර්ධනය සඳහා වන ගිවිසුම විෂය භාර අමාත්‍ය උදය ගම්මන්පිළ විසින් පාර්ලිමේන්තුවට අද ඉදිරිපත් කළා.\nඑමෙන්ම, මහපොළ උසස් අධ්‍යාපන ශිෂ්‍යත්ව භාර අරමුදල සංශෝධන පනත් කෙටුම්පතද අද පාර්ලිමේන්තුවේදි සංශෝධන සහිතව සම්මත කෙරුණා.",
       "URL": "https://www.hirunews.lk/296500/nmra-මැකුණු-දත්ත-නැවත-ලබාගත්-බව-චන්න-ජයසුමන-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1368"
}