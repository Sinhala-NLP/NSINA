{
       "Source": "hirunews",
       "Timestamp": "Tuesday, 21 December 2021 - 22:26",
       "Headline": "\"මම හිතුවේ මැරෙයි කියලා\" - සරුංගලයෙන් උඩුගුවනට ගිය තරුණයාගේ පාපොච්චාරණය (වීඩියෝ)",
       "News Content": "යාපනය - පේදුරුතුඩුව, පූලෝලි ප්‍රදේශයේ නටරාජා මහේන්ද්‍රන් සරුංගලයක් ගුවනට යැවීම සඳහා පසුගිය 18 වනදා ප්‍රදේශයේ වගා බිමකට ගියේ සිය මිත්‍රයන් ද සමගයි.\nසරුංගලය ගුවනට යැවීම සඳහා එම කඹය අල්ලාගෙන සිටි මහේන්ද්‍රන් නොසිතු ලෙස උඩු ගුවනට යන අයුරු ජංගම දුරකතනයක මෙලෙස පටිගත කර තිබුණා.\nමෙම ත්‍රාසජනක සිදුවීමට මුහුණ දුන් තරුණයා විනාඩි 10 පමණ කාලයක් ගුවනේ රැඳී සිට, ඔහු බිමට ඇඳ වැටෙන දර්ශනයි මේ.\nසිදුවීමෙන් පසු ඔහුට සුළු තුවාල පමණක් සිදු ව ඇති අතර, දින 03ක් රෝහල්ගත ව ප්‍රතිකාර ලබා ඇති බවයි වාර්තා වන්නේ.\nසිය ත්‍රාසජනක වූ අත්දැකීම ඔහු මෙලෙස විස්තර කළා.\n\"මම සරුංගලයක් යවන්න ගියා.\nසරුංගලයේ එක කෙලවරක් ගහක බැදලා තිබ්බේ.\nඑක පාරටම මාව උඩට ඇඳගෙන ගියා.\nමම අඩි 150ක් විතර උඩට ගියා.\nමම කෑ ගැහුවා. මම හිතුවේ මම මැරුණා කියලා තමයි.\nලණුව අතහැරුණ නම් මම මැරෙනවා.\nමගේ පුතා බිම හිටියා.\nඑයා මාව දැකලා අත්පොඩි ගහලා සතුටු වෙලා.\nපහල හිටපු අය ලණුව අදිනකොට මීටර් 20ක් විතර තියෙද්දී මම වැටුණා. මට ක්ලාන්තය වගේ දැනුණා.\nබිමට වැටුණට පස්සේ මොනවද වුණේ කියලා මම දන්නේ නැහැ.\nමේක මගේ ජීවිතයට අමුතුම අත්දැකීමක්,\" බව යි සිද්ධියට මුහුණ පෑ තරුණයා කියා සිටියේ.",
       "URL": "https://www.hirunews.lk/291756/මම-හිතුවේ-මැරෙයි-කියලා-සරුංගලයෙන්-උඩුගුවනට-ගිය-තරුණයාගේ-පාපොච්චාරණය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1478"
}