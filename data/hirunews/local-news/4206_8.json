{
       "Source": "hirunews",
       "Timestamp": "Wednesday, 22 November 2017 - 14:51",
       "Headline": "ආවා කල්ලියේ 5ක් අල්ලයි",
       "News Content": "යාපනයේ ක්‍රියාත්මක ආවා නැමැති පාතාල කල්ලියේ නායකයා ඇතුළු සාමාජිකයින් 05 දෙනෙකු පසුගිය මාස 04 තුළදී අත්අඩංගුවට ගෙන අධිකරණ ක්‍රියාමාර්ග සඳහා යොමු කර ඇති බව නිතිය හා සාමය පිළිබඳ අමාත්‍යංශය පවසනවා.\nආවා කල්ලියේ ප්‍රබල සමාජිකයින් 04 දෙනෙකු පසුගිය 19 සහ 21 දෙදින තුළදී අත්අඩංගුවට ගැනීමට පොලිස් විශේෂ කාර්ය බලකාය සමත් වූ අතර පසුගිය අගෝස්තු 05 වැනිදා ආවා කල්ලියේ නායකයා අත්අඩංගුවට ගනු ලැබුවා.\nසැකකරුවන් සමඟ ත්‍රීරෝද රථයක් , මෝටර් බයිසිකල් 02 ක් , ජංගම දුරකතන 02 ක්, කඩු දෙකක් සහ කිනිසි 02 ක් අත්අඩංගුවට ගෙන තිබෙනවා.\nනීතිය හා සාමය මහ දක්ෂිණ සංවර්ධන අමාත්‍ය සාගල රත්නායක ගේ උපදෙස් පරිදි මේවන විට “ආවා” කල්ලිය මර්නදය කිරීම සඳහා විශේෂ වැඩපිළිවෙලක් ක්‍රියාත්මක බවද අමාත්‍යංශය ප්‍රකාශ කළා.\nමේ අතර නිවේදනයක් නිකුත් කරමින් පොලිසිය සඳහන් කළේ අපරාධවලට යොදාගත් යතුරුපැදියක් සහ කඩුවක් සමග ආවා කල්ලියේ සාමාජිකයෙකු ඊයේ කෝපායි පොලිසිය විසින් අත්අඩංගුවට ගෙන ඇති බවයි.\nපසුගිය 13 සහ 14 යන දිනවල කෝපායි සහ මානිප්පායි පොලිස් වසම් තුල සිදුකරන ලද සාහසික ක්‍රියාවලට අදාළවයි සැකකරු අත්අඩංගුවට ගෙන ඇත්තේ.\nකෝපායි පොලිසියට ලැබුනු තොරතුරකට අනුව මෙහෙයුම සිදුකර තිබෙනවා.\nකෝපායි පොලිස් වසමේ නිවසකට ඇතුලුවී ගිනි තැබීම සහ පුද්ගලයෙකුට පහරදී තුවාල සිදු කිරීම / කෝපායි පොලිස් වසමේ නිවසකට ඇතුලුවු පුද්ගලයන් දෙදෙනෙකුට කඩුවලින් පහරදී තුවාල සිදු කිර වෑන් රථයකට අලාභ හානි කිරීම සහ යතුරුපැදියක් කොල්ලකෑම / කොන්ඩාවිල් ප්‍රදේශයේ හෝටලයකට පහරදී රුපියල් ලක්ෂ 8 ක පමණ දේපළවලට අලාභ හානි කිරීම සහ රුපියල් 20000 ක මුදල් කොල්ලකෑම මෙන්ම මනිප්පායි නවාලි ප්‍රදේශයේදී යතුරුපැදියකට ගිනි තබා අලාභ හානි කිරීමට මෙම සැකකරු සහ ඔහු සමග සිටි සෙසු සැකකරුවන් සම්බන්ධ බවට පොලිසිය ප්‍රශ්ණ කිරීම්වලදී අනාවරණ කරගෙන තිබෙනවා.\nඅවුරුදු 16 ක් වන සැකකරු යාපනය බ්‍රවුන් පාර ප්‍රදේශයේ පදිංචිකරුවෙක්.\nඔහුගෙන් වැඩිදුරටත් ප්‍රශ්ණ කිරීම්වලදී ආවා කල්ලියේ තවත් සාමාජිකයන් කිහිප දෙනෙකු පිළිබඳ තොරතුරු හෙළිකරගෙන තිබෙනවා.\nඔවුන් අත්අඩංගුවට ගැනීමට විමර්ශණ සිදු කෙරෙන අතර සැකකරු අද යාපනය මහේස්ත්‍රාත් අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/176658/ආවා-කල්ලියේ-5ක්-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=4206"
}