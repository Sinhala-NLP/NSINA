{
       "Source": "hirunews",
       "Timestamp": "Monday, 17 October 2022 - 6:48",
       "Headline": "නීතිවිරෝධී ව අලෙවිය සඳහා මත්පෙති තබා ගත් තිදෙනෙකු අත් අඩංගුවට",
       "News Content": "මත්පෙති සන්තකයේ තබාගෙන සිටි පුද්ගලයන් තිදෙනෙකු පොලිස් විශේෂ කාර්ය බලකාය විසින් අත් අඩංගුවට ගෙන තිබෙනවා.\nඒ, විශේෂ කාර්ය බලකා නෙල්ලිඅඩි කඳවුරේ නිලධාරින් පිරිසක් විසින් ඊයේ (16) සිදු කළ වැටලීමකින්.\nචුන්නාගම් පොලිස් වසමේ අම්මන් කෝවිල අසල ප්‍රදේශයේ දී මෙම වැටලීම සිදු කර ඇති අතර, අත් අඩංගුවට ගෙන ඇත්තේ, වෛද්‍ය නිර්දේශ නොමැති ව අන්තරාදායක ඖෂධයක් වන PREGABALIN CAPSULES (150 Mg) මත්පෙති 278ක් සන්තකයේ තබාගෙන සිටි පුද්ගලයන් තිදෙනෙක්.\nසැකකරුවන් තිදෙනා ඒලාලෙයි ප්‍රදේශයේ පදිංචි පුද්ගලයන් තිදෙනෙකු බවට වාර්තා වන අතර, වැඩිදුර විමර්ශන කටයුතු චුන්නාගම් පොලිසිය විසින් සිදු කරනු ඇති.\nමේ අතර, කේරළ ගංජා ජාවාරමේ යෙදුණු පුද්ගලයකු ද පොලිස් විශේෂ කාර්ය බලකා අත් අඩංගුවට පත් වී තිබෙනවා.\nවිශේෂ කාර්ය බලකා ගෝනහේන කඳවුරේ නිලධාරීන් කණ්ඩායමක් විසින් ඊයේ (16) මීගමුව පොලිස් වසමේ ශාන්ත පීතර මාවතේ සතොස ගබඩාව අසල දී\nමෙම වැටලීම සිදු කර ඇති බව සඳහන්.\nඑහි දී අත් අඩංගුවට ගෙන ඇත්තේ, කේරළ ගංජා කිලෝ 02යි ග්‍රෑම් 130ක් සන්තකයේ තබාගෙන ජාවාරමේ යෙදුණු මීගමුව දෙහිමල්වත්ත පාර ප්‍රදේශයේ පදිංචි පුද්ගලයකු බව යි වාර්තා වන්නේ.\nසැකකරු වයස අවුරුදු 41ක පුද්ගලයෙක්.\nජාවාරමින් උපයාගත් මුදල් රුපියල් 285,000ක් හා ජංගම දුරකථනයක් සමඟ සැකකරු ව වැඩිදුර විමර්ශන කටයුතු සඳහා මීගමුව පොලිසියට භාර දුන් බවත් වාර්තා වනවා.",
       "URL": "https://www.hirunews.lk/318062/නීතිවිරෝධී-ව-අලෙවිය-සඳහා-මත්පෙති-තබා-ගත්-තිදෙනෙකු-අත්-අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=798"
}