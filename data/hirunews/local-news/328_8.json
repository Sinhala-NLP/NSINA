{
       "Source": "hirunews",
       "Timestamp": "Sunday, 21 May 2023 - 11:12",
       "Headline": "ශ්‍රී ලංකාවේ ගුවන්සේවා ආරක්ෂක වැඩපිළිවෙල යලිත් වරක් ජාත්‍යන්තර ඇගයීමට",
       "News Content": "ශ්‍රී ලංකාවේ ගුවන්සේවා ආරක්ෂාව ඉතා උසස් මට්ටමක පවත්වා ගන්නට අවශ්‍ය සියළු පියවරයන් ගෙන ඇති බවත්, ඒ හේතුවෙන් ශ්‍රී ලංකාවේ ගුවන්සේවා කර්මාන්තය මෙන්ම ශ්‍රී ලංකාවට අයත් ගුවන් කලාපයද වඩාත් ආරක්ෂිත බවත් අද(21) දින අවසන් වු ජාත්‍යන්තර සිවිල් ගුවන්සේවා සංවිධානය (International Civil Aviation Organzation – ICAO) විසින් පවත්වන ලද ගුවන්සේවා ආරක්ෂාව පිළිබඳ විගණනයෙන් තහවුරු වී තිබෙනවා.\nමෙම ජාත්‍යන්තර විගණනයේ ප්‍රගති සමාලෝචනය කිරීම සඳහා පැවති වික්ෂ හමුව වරාය නාවික සහ ගුවන්සේවා අමාත්‍ය නිමල් සිරිපාල ද සිල්වාගේ ප්‍රධානත්වයෙන් පවත්වා තිබෙනවා.\nඑම අවස්ථාවේදී මෙම කරුණු අනාවරණය වුණා.\n2023 මැයි මස 08 දින සිට 19 දින තෙක් පැවති මෙම විගණනය සඳහා, ICAO විසින් සක්කරන ලද සුදුසුකම්ලත් ජාත්‍යන්තර ගුවන්සේවා ආරක්ෂක විගණක පරීක්ෂකවරුන් සතර දෙනෙකු එක් වී තිබෙනවා.\nඑහිදී ඔවුන් විසින් ජාතික ගුවන්සේවා නියාමන ආයතනය වන ශ්‍රී ලංකා සිවිල් ගුවන්සේවා අධිකාරිය මූලික කර ගනිමින්, රාජ්‍ය ආරක්‍ෂක අමාත්‍යංශය, රාජ්‍ය බුද්ධි ඒකකය, ගුවන්තොටුපල සහ ගුවන්සේවා සමාගම මෙන්ම මෙරට සිට සහ රට තුලට ගුවන්ගමන් සේවා ක්‍රියාත්මක කරනු ලබන දේශීය සහ විදේශිය ගුවන් සමාගම් ඇතුළු ගුවන්සේවා ක්ෂේත්‍රය හා සබැඳි පාර්ශවකාර අංශයන්, ශ්‍රී ලංකාවේ ගුවන්සේවා ආරක්ෂාව ජාත්‍යන්තර ප්‍රමිතීන්ට අනුව පවත්වාගෙන යාම වෙනුවෙන් ගෙන ඇති පියවර හා ක්‍රියාමාර්ග පිළිබඳව පූර්ණ විඝනනයන් සිදු කරනැති බවයි වාර්තා වන්නේ.\nඑම විගණන වාර්තාව මැයි 10 දින ICA0 විගණන කණ්ඩායමේ Aurelien Lavayssiere විසින් සිවිල් ගුවන්සේවා අධිකාරියේ අධ්‍යක්‍ෂ ජනරාල් පී.ඒ. ජයකාන්තට භාර දී තිබෙනවා.\nඑමන්ම මෙවැනි විගණන වලට සාර්ථකව මුහුණ දීම තුලින් ගුවන්සේවා ආරක්ෂාව ඉහළින් පවත්වාගෙන යනු ලබන රටක් ලෙස ශ්‍රී ලංකාව ශ්‍රේණිගත වීම තුලින් තවදුරටත් විදේශිය ගුවන් සමාගම් මෙරටට සිය ගමන්වාර ක්‍රියාත්මක කරවීමට මෙන්ම ශ්‍රි ලංකාවට අයත් ගුවන් කලාපය භාවිතා කිරීමට උනන්දු වන බව‍යි ශ්‍රී ලංකා ගුවන්සේවා අධිකාරිය පවසන්නේ.",
       "URL": "https://www.hirunews.lk/335808/ශ්‍රී-ලංකාවේ-ගුවන්සේවා-ආරක්ෂක-වැඩපිළිවෙල-යලිත්-වරක්-ජාත්‍යන්තර-ඇගයීමට",
       "Category": "Local News",
       "Parent URL": "https://www.hirunews.lk/local-news.php?pageID=328"
}