{
       "Source": "hirunews",
       "Timestamp": "Sunday, 19 June 2022 - 14:01",
       "Headline": "කාසියේ වාසිය ඔස්ට්‍රේලියාවට",
       "News Content": "සංචාරක ඔස්ට්‍රේලියා කණ්ඩායම සහ ශ්‍රී ලංකාව අතර තුන්වන එක්දින ක්‍රිකට් තරගය අද කොළඹ ආර් ප්‍රේමදාස ක්‍රීඩාංගණයේදී අද පැවැත්වෙනවා.\nතරගයේ කාසියේ වාසිය දිනූ ඔස්ට්‍රේලියා කණ්ඩායම තීරණය කළේ පළමුවෙන් පන්දුවට පහරදීමටයි.\nමෙම තරගාවලියේ පළමු තරගයෙන් ඩක්වත් ලුවිස් න්‍යාය අනුව ඔස්ට්‍රේලියාව කඩුලු දෙකකින් ජයගත් අතර දෙවන එක්දින තරගයෙන් ශ්‍රී ලංකාවට ඩක්වත් ලුවිස් න්‍යාය අනුව ලකුණු 26ක ජයක් හිමිවුණා.\nමේවන විට පැවති එක්දින තරග දෙක දෙපිලම එක් තරගය බැඟින් ජය ගෙන සම තත්ත්වයේ පසුවෙනවා.\nඒ අනුව කණ්ඩායම් දෙකම තරග බිමට පිවිසෙන්නේ අද තරගය ජය ගෙන තරගාවලිය ජයග්‍රහණය කිරීමේ වැඩි බලාපොරොත්තුවක් ද සහිතවයි.\nමෙය ශ්‍රී ලංකාව සහ ඕස්ට්‍රේලියාව අතර සිය වන එක්දින තරගය ලෙසටයි වාර්තා අතරට එක්වන්නේ.\nකෙසේ වෙතත් ශ්‍රී ලංකා කණ්ඩායම තම මව්බිමේදී කන්ගරුවන්ට එරෙහිව එක්දින ක්‍රිකට් තරගාවලියක් ජයගෙන ඇත්තේ 1992 වසරේදී වීමත් කැපී පෙනෙනවා.\nඒ අනුව මෙවර ශ්‍රී ලංකා කණ්ඩායමට මෙම එක්දින තරගාවලිය ජය ගැනීමට හැකි වුවහොත් වසර 30 කින් පසුව ඔස්ට්‍රේලියාවට එරෙහිව මව්බිමේදී ජයගත් එක්දින තරගාවලි ජය වනවා.\nකෙසේ වෙතත් දෙරට අතර ශ්‍රී ලංකාවේදී එක්දින තරගාවලි 5ක් පවත්වා ඇති අතර ඉන් තරගාවලි 3ක ජය තහවුරු කරගෙන ඇත්තේ ඔස්ට්‍රේලියාවයි.\nශ්‍රී ලංකාවට ජයගෙන ඇති තරගාවලි සංඛ්‍යාව 2ක්.\nමේ අතර පළමු එක්දින තරගය අතරතුර ආබාධයකට ගොදුරු වූ වනිඳු හසරංගට ඔස්ට්‍රේලියා ඉතිරි එක්දින තරග 3 ද අහිමි වීමේ අවධානමක් මතුව තිබෙනවා.\nකෙසේ වෙතත් ශ්‍රී ලංකා ක්‍රිකට් ආයතනය නිවේදනයක් නිකුත් කරමින් පවසන්නේ වනිඳු හසරංග මේ වන විට ශ්‍රී ලංකා ක්‍රිකට් වෛද්‍ය කණ්ඩායමේ අධීක්ෂණය යටතේ සිටින බවයි.\nවෛද්‍ය කණ්ඩායම වනිඳුගේ තත්ත්වය අධීක්ෂණය කරමින් සිටින බවත්, ඔහුගේ තත්ත්වය පිළිබඳව වෛද්‍ය කණ්ඩායම විසින් ශ්‍රී ලංකා ක්‍රිකට් කළමනාකාරීත්වයට දිනපතා දැනුවත් කිරීමට පියවර ගනිමින් සිටින බවයි ඔවුන් වැඩි දුරටත් පවසා\nසිටියේ.\nකෙසේ වෙතත් ශ්‍රී ලංකා ක්‍රිකට් ආයතනය පවසන්නේ වනිඳු හසරංග දෙරට අතර පැවැත්වෙන තරග 5කින් යුත් එක්දින තරගාවලිය පුරාවටම සංචිතයේ රැඳී බවයි.\nශ්‍රී ලංකා - ඔස්ට්‍රේලියා තුන්වැනි එක්දින තරගය අද පස්වරු 2.30ට ආරම්භවීමට නියමිතයි.\nඅද තරගයේ ශ්‍රී ලංකා කණ්ඩායමට නිරෝෂන් දික්වැල්ල, පැතුම් නිස්සංක, චරිත් අසලංක, කුසල් මෙන්ඩිස්, ධනංජය ද සිල්වා, දසුන් ශානක, චාමික කරුණාරත්න, දුනිත් වෙල්ලාලගේ, දුෂ්මන්ත චමීර, ජෙෆ්රි වැන්ඩසේ සහ මහීෂ් තීක්ෂණ ඇතුලත් වනවා.",
       "URL": "https://www.hirunews.lk/307568/කාසියේ-වාසිය-ඔස්ට්‍රේලියාවට",
       "Category": "Local News",
       "Parent URL": "https://www.hirunews.lk/local-news.php?pageID=1083"
}