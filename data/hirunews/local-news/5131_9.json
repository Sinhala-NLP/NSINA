{
       "Source": "hirunews",
       "Timestamp": "Sunday, 13 March 2016 - 13:13",
       "Headline": "වැලිකඩ පොලිස් සිර මැදිරියේදී පහර කෑ පුද්ගලයෙකු රෝහලේ",
       "News Content": "වැලිකඩ පොලිස් සිර මැදිරිය තුළදී පහරකෑමට ලක්වූ පුද්ගලයෙකු රෝහල් ගතකර තිබෙනවා.\nබගවන්තලාව වත්තේ පහළ කොටසේ පදිංචි ගෝවින්ද රාජ් ඥාණසේකරන් නැමති පුද්ගලයා මෙලෙස පොලිස් පහරදීමකින් ඇතිවූ තැලීම් හේතුවෙන් ප්‍රතිකාර සඳහා බගවන්තලාව රෝහලට ඇතුළත් කර ඇති බවයි වාර්තාවන්නේ.\nමොහු මීට මාස කිහිපයකට ප්‍රථම කොළඹ - නාවල - කොස්වත්ත ප්‍රදේශයේ ඇඟළුම් කම්හල් හිමියෙකුගේ නිවසේ මෙහෙකාර සේවයට පැමිණ තිබෙනවා.\nපසුගිය දෙසැම්බර් මස තුන්වනදා මොහු නිවාඩු ලබා යළි බගවන්තලාවේ සිය නිවස වෙත ගොස් ඇති අතර, ඉන් පසු ඔහු යළි සේවයට පැමිණ නැහැ.\nමීට සති දෙකකට පෙර ගෝවින්ද රාජ්ට බගවන්තලාව පොලීසියෙන් දැනුම්දී ඇත්තේ ප්‍රකාශයක් ලබාදීම සඳහා වැලිකඩ පොලීසියට යන ලෙසයි.\nඒ අනුව පසුගිය මාර්තු 8 වනදා මොහු තවත් හිතවතෙකු සමඟ වැලිකඩ පොලීසියට පැමිණ තිබෙනවා.\nඑහිදී වැලිකඩ පොලීසියේ ජ්‍යෙෂ්ඨ පොලිස් නිලධාරියෙකු විමසා ඇත්තේ යළි සේවයට නොගියේ කුමන හේතුවක් නිසාද යන්නයි.\nඑහිදී ගෝවින්ද රාජ් පොලීසියට පවසා තිබෙන්නේ අදාළ නිවසේ සේවය කිරීමට සුදුසු වාතාවරණයක් නොමැති නිසා තමන් බගවන්තලාව ප්‍රදේශයේ තේ කම්හලක රැකියාවක් සොයාගත් බවයි.\nඑහිදී පොලිස් නිලධාරීන් රුපියල් ලක්ෂ දෙකක මුදලක් සොරකම් කර පළාගිය බවට ගෝවින්ද රාජ්ට එරෙහිව පැමිනිල්ලක් ලැබී ඇති බව පවසමින් ඔහු වැලිකඩ පොලීසිය තුළ රඳවාගෙන තිබෙනවා.\nඉන්පසු දින දෙකක් තිස්සේ ආහාර කිසිවක් නොදී වැලිකඩ පොලීසිය තුළ රඳවාගෙන තමන්ට පහරදුන් බවයි ගොවින්ද රාජ් පවසන්නේ.\nපහරදීම්වලින් ඇතිවූ තැලීම් තුවාල හේතුවෙන් ප්‍රතිකාර සඳහා රෝහල් ගතවූ ගෝවින්ද රාජ් බගවන්තලාව පොලීසියට පැමිනිල්ලක්ද ඉදිරිපත් කර තිබෙනවා.\nබගවන්තලාව පොලීසියෙන් මෙම පැමිණිල්ල පොලිස් මූලස්ථානය වෙත යොමුකර ඇති අතර, ඉන් අනතුරුව අදාළ පැමිණිල්ල විශේෂ විමර්ශනයක් සඳහා නුගේගොඩ ජ්‍යෙෂ්ඨ පොලිස් අධිකාරී මහේන් ගුණසේකර වෙත යොමු කර ඇති බව  සඳහන්.",
       "URL": "https://www.hirunews.lk/128445/වැලිකඩ-පොලිස්-සිර-මැදිරියේදී-පහර-කෑ-පුද්ගලයෙකු-රෝහලේ",
       "Category": "Local News",
       "Parent URL": "https://www.hirunews.lk/local-news.php?pageID=5131"
}