{
       "Source": "hirunews",
       "Timestamp": "Friday, 26 February 2016 - 13:05",
       "Headline": "Update : මහින්දගේ ආරක්ෂකයෙකුගේ ඥාතියෙකුට අයත් ඉඩමක් හාරයි",
       "News Content": "හිටපු ජනපති මහින්ද රාජපක්ෂගේ ආරක්ෂක නිලධාරියෙකු වන මේජර් නෙවිල් වන්නිආරච්චිගේ වීරකැටිය - අත්තනයාල ප්‍රදේශයේ පිහිටි නිවස සමීපයේ ඉඩමක් අපරාධ පරීක්ෂණ දෙපාර්තමේන්තුව අද හදිසි පරීක්ෂාවකට ලක් කළා.\nරහස් පොලීසියේ නිලධාරීන්, වලස්මුල්ල අධිකරණයෙන් ලබාගත් නියෝගයකට අනුව මෙම පරීක්ෂාව සිදුකළ බවයි වීරකැටිය පොලීසියේ උසස් නිලධාරියෙකු හිරු ප්‍රවෘත්ති අංශයට සඳහන් කළේ.\nප්‍රදේශවාසීන් ප්‍රකාශ කළේ මේජර් නෙවිල් වන්නිආරච්චිගේ බිරිඳගේ මවට අයත් ඉඩමක් පොලීසිය මෙලෙස පරීක්ෂාවට ලක් කළ බවයි.\nපොලීසිය, බැකෝ යන්ත්‍රයක් යොදවා වළවල් කිහිපයක් ද හෑරූ බව එහි සිටි හිරු වාර්තාකරු කියා සිටියා.\nමෙම පරීක්ෂාවට හේතු කවරේදැයි හිරු ප්‍රවෘත්ති අංශය පොලිස් මාධ්‍ය ප්‍රකාශක සහකාර පොලිස් අධිකාරී රුවන් ගුණසේකරගෙන් විමසීමක් කළත් ඔහු කියා සිටියේ මේ පිළිබඳව තමන්ට තොරතුරු වාර්තාවී නොමැති බවයි.\nකෙසේ වෙතත් හිටපු ජනාධිපතිවරයාගේ ආරක්ෂක නිලධාරින් ලෙස කටයුතු කළ පුද්ගලයින් පිරිසක් සිදුකර ඇතැයි කියන දූෂණ වංචා රැසක් පිළිබඳව පුළුල් පරීක්ෂණයක් පවත්වන ලෙස කොළඹ ප්‍රධාන මහේස්ත්‍රාත් ගිහාන් පිලපිටිය පසුගිය 10 වනදා පොලිස් මූල්‍ය අපරාධ විමර්ශන කොට්ඨාශයට නියෝග කළා.\nහිටපු ජනාධිපතිවරයාගේ ආරක්ෂක නිලධාරින් වන මේජර් නෙවිල් වන්නිආරච්චි, බ්‍රිගේඩියර් දමිත ගෝමින් රණසිංහ, කපිතාන් තිස්ස විමලසේන මෙලෙස අයථා අන්දමින් වත්කම් උපයාගෙන ඇති බවටයි පොලීසිය අධිකරණයට දැනුම්දුන්නේ.\nඑලෙස උපයාගත් මුදල් තැන්පත් කර ඇති බවට සැක කෙරෙන එම පුද්ගලයින්ගේ ගිණුම් පරීක්ෂා කිරීමටද පොලීසිය එදින අධිකරණයෙන් අවසර ඉල්ලා සිටියා.\nඑම ඉල්ලීම සළකා බැලූ ප්‍රධාන මහේස්ත්‍රාත් ගිහාන් පිලපිටිය නියෝග කළේ එම පුද්ගලයින් නමින් තිබෙන බැංකු 32 ක හා මූල්‍යායතන 47 ක ගිණුම් පරික්ෂා කරන බවයි.\nඑමෙන්ම මේජර් නෙවිල් නානායක්කාර නැමැත්තා රජයේ ඉඩම් සහ නිවාස විශාල ප්‍රමාණයක් ඔහුගේ නමට ලියාගෙන ඇති බවත්, ටිපර් රථ විශාල ප්‍රමාණයක් මගනැගුම ව්‍යාපෘතියට යොදවා ඇති බවද පොලිස් මූල්‍ය අපරාධ විමර්ශන කොට්ඨාශය අධිකරණයට දැනුම් දුන්නා.\nUpdate : Friday, February 26, 2016 19.00\n-------------------------------------------------------\nහිටපු ජනපතිගේ ආරක්ෂකයකුගේ ඉඩමක් CIDයේ පරීක්ෂාවට\nහිටපු ජනාධිපති මහින්ද රාජපක්ෂගේ ආරක්ෂකයෙකුට අයත් බව කියන වීරකැටිය ප්‍රදේශයේ ඉඩමක් අපරාධ පරීක්ෂණ දෙපාර්තමේන්තුවේ නිලධාරින් කන්ඩායමක් විසින් මේ වනවිට පරීක්ෂාවට ලක් කරමින් පවතිනවා.\nවීරකැටිය පොලිසිය සඳහන් කළේ වලස්මුල්ල අධිකරණයෙන් ලද නියෝගයකට අනුව අදාළ ඉඩම පරීක්ෂාවට ලක් කරමින් පවතින බවයි.",
       "URL": "https://www.hirunews.lk/127201/update-මහින්දගේ-ආරක්ෂකයෙකුගේ-ඥාතියෙකුට-අයත්-ඉඩමක්-හාරයි",
       "Category": "Local News",
       "Parent URL": "https://www.hirunews.lk/local-news.php?pageID=5152"
}