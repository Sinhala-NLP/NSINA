{
       "Source": "hirunews",
       "Timestamp": "Sunday, 30 April 2023 - 21:20",
       "Headline": "නීතිමය ගිවිසුම් ගැන අධ්‍යයනයෙන් පසුව කුඩු අංජුව ලංකාවට (වීඩියෝ)",
       "News Content": "ප්‍රංශ රජය සහ ශ්‍රී ලංකාව අතර ඇති නීතිමය ගිවිසුම් පිළිබඳව අධ්‍යයනය කිරීමෙන් පසු, රත්මලානේ අංජු නමැත්තා ශ්‍රී ලංකාවට ගෙන ඒමට පියවර ගන්නා බව, පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නීතිඥ නිහාල් තල්දූව පවසනවා.\nමත්ද්‍රව්‍ය ජාවාරම්කරුවෙකු සහ සංවිධානාත්මක අපරාධ කල්ලි සාමාජිකයෙකු ලෙස මෙරට පොලිසියට අත්‍යාවශ්‍යව සිටි අපරාධකරුවෙකු වන රත්මලානේ අංජු නමැත්තා ප්‍රංශයේදී අත්අඩංගුවට ගත්තේ දින කිහිපයකට පෙරයි.\nසංවිධානාත්මක අපරාධ කල්ලි සාමාජික රත්මලානේ අංජු නැමැත්තා ප්‍රංශයේදී අත්අඩංගුවට ගත්තේ, ඔහුගේ බිරිඳ කළ පැමිණිල්ලකට අනුවයි.\nඔහු වෙනත් නමකින් ප්‍රංශය තුළ පෙනී සිටින අතර ජාත්‍යන්තර පොලිසියේ රතු වරෙන්තු ද ඔහුට එරෙහිව නිකුත් කර ඇති බව, ඇය ප්‍රංශ පොලිසියට පවසා තිබුණා.\nඒ අනුව ක්‍රියාත්මක වූ ජාත්‍යන්තර පොලිසිය සැකකරු සිය භාරයට ගෙන, මෙරට ආරක්ෂක අංශ වෙත ඒ බව දැනුම් දී තිබෙනවා.\nපොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නීතිඥ නිහාල් තල්දූව ප්‍රවෘත්ති සාකච්ඡාවකට එක් වෙමින් මේ සම්බන්ධයෙන් අදහස් පළ කළා.\nශ්‍රී ලංකා ක්‍රිකට් ක්‍රීඩක ධනංජය ද සිල්වාගේ පියා වන රන්ජන් ද සිල්වා ඝාතන නඩුවේ ප්‍රධාන සැකකරු ලෙස රත්මලාන අංජු නමැත්තා නම් කර තිබෙනවා.\nඑම ඝාතනයෙන් වසර දෙකක් පමණ ගත වීමෙන් පසු රත්මලාන අංජුගේ නම යළිත් කරළියට පැමිණෙන්නේ මොරටුව සොයිසාපුර ආපන ශාලාවකට වෙඩි තැබීමේ සිද්ධියක් සමගින්.\nමත්ද්‍රව්‍ය ජාවාරම්කරුවෙකු සහ සංවිධානාත්මක අපරාධ කල්ලි සාමාජිකයෙකු ලෙස මෙරට පොලිසියට අත්‍යාවශ්‍යව සිටින අපරාධකරුවෙකු වන රත්මලාන අංජු නමැත්තා විදෙස්ගතව සිට මෙම සියලු අපරාධ මෙහෙයවා තිබෙන බව පොලිසිය සඳහන් කළා.",
       "URL": "https://www.hirunews.lk/333891/නීතිමය-ගිවිසුම්-ගැන-අධ්‍යයනයෙන්-පසුව-කුඩු-අංජුව-ලංකාවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=378"
}