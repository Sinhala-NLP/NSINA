{
       "Source": "hirunews",
       "Timestamp": "Monday, 02 March 2020 - 19:38",
       "Headline": "අන්තරේ අදත් විරෝධතාවක",
       "News Content": "විශ්ව විශ්වවිද්‍යාල ශිෂ්‍ය නියෝජිතයන් අත්අඩංගුවට ගැනීමට විරෝධය පළ කර, අන්තර් විශ්වවිද්‍යාලයීය ශිෂ්‍ය බල මණ්ඩලය අදත් උසස් අධ්‍යාපන අමාත්‍යාංශය ඉදිරිපිට විරෝධතාවක නිරත වුණා.\nපස්වරු 2ට පමණ සෞන්දර්ය විශ්වවිද්‍යාලය අසළ සිට පා ගමනින් උසස් අධ්‍යාපන අමාත්‍යාංශය දක්වා පැමිණි ඔවුන් එලෙස විරෝධතාවයේ නිරත වූ බවයි හිරු වාර්තාකරු සඳහන් කළේ.\nමේ හේතුවෙන් වෝඩ් පෙදෙස අවට දැඩි රථ වාහන තදබදයක් ද හට ගත්තා.\nමේ අතර, රුහුණු විශ්වවිද්‍යාලයේ ශිෂ්‍ය මර්දනය නතර කිරීම ඇතුළු ඉල්ලීම් කිහිපයක් මුල් කර ගනිමින් උසස් අධ්‍යාපන අමාත්‍යාංශය ඉදිරිපිට සත්‍යග්‍රහයේ නිරතව සිටියදී පෙරේදා අත්අඩංගුවට ගනු ලැබූ ශිෂ්‍ය භික්ෂූන් වහන්සේලා දෙනම ඇතුලූ විශ්වවිද්‍යාල සිසුන් විසි දෙදෙනා මේ මස 16 වනදා දක්වා යලි රක්ෂිත බන්ධනාගාර ගත කෙරුණා.\nඒ, ඔවුන් අද පෙරවරුවේ කොළඹ ප්‍රධාන මහේස්ත්‍රාත් ලංකා ජයරත්න හමුවට ඉදිරිපත් කළ අවස්ථාවේදීයි. සිසුන් වෙනුවෙන් පෙනී සිටි නීතිඥවරයා ඇප ලබාදෙන ලෙස ඉල්ලීමක් කළ නමුත් එය ප්‍රතික්ෂේප කෙරුණා.",
       "URL": "https://www.hirunews.lk/235640/අන්තරේ-අදත්-විරෝධතාවක",
       "Category": "Local News",
       "Parent URL": "https://www.hirunews.lk/local-news.php?pageID=2873"
}