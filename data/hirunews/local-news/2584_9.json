{
       "Source": "hirunews",
       "Timestamp": "Wednesday, 15 July 2020 - 13:28",
       "Headline": "පොලිස් නිලධාරින් යට කළ රියදුරා රිමාන්ඩ්",
       "News Content": "හක්මන - කිරින්ද - 13 කණුව මාර්ග බාධකයේදී රාජකාරියේ යෙදී සිටි පොලිස් නිළධාරීයෙකු යටකර තවත් දෙදෙනෙකුට තුවාල සිදුකිරීමේ සිද්ධිය සම්බන්ධයෙන් අත්අඩංගුවට ගත් ටිපර් රථයේ රියදුරා ලබන 23 වනදා දක්වා රක්ෂිත බන්ධනාගාර ගත කෙරුණා.\nඒ සැකකරු අද දහවල් මාතර අතිරේක මහේස්ත්‍රාත් චම්පික රාජපක්ෂ හමුවට ඉදිරිපත් කළ අවස්ථාවේදීයි.\nපෙරේදා රාත්‍රියේ මාර්ග බාධකයේ සිටි පොලිස් නිලධාරින් තුන්දෙනෙකු ටිපර් රථයකින් යටකර පලාගොස් සිටි සැකකරු ඊයේ අත්අඩංගුවට ගනු ලැබුවේ හුංගම - රනාල ප්‍රදේශයේදීයි.\nඅනතුරෙන් මියගිය හක්මන පොලීසියට අනුයුක්තව සේවය කළ වලස්මුල්ල ප්‍රදේශයේ පදිංචි 36 හැවිරිදි මෙම පොලිස් කොස්තාපල්වරයාගේ දේහය මේ වනවිට ඔහුගේ නිවසෙහි තැන්පත් කර තිබෙනවා.",
       "URL": "https://www.hirunews.lk/245574/පොලිස්-නිලධාරින්-යට-කළ-රියදුරා-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=2584"
}