{
       "Source": "hirunews",
       "Timestamp": "Sunday, 05 March 2023 - 7:19",
       "Headline": "'මම ඡන්දය ඉල්ලන්නෙ නෑ' -දමිතාගෙන් සහතිකයක් (වීඩියෝ)",
       "News Content": "තමන්ට දේශපාලනය කිරීමට හෝ ඡන්දය ඉල්ලීමට කිසිම අපේක්ෂාවක් නොමැති බව රංගන ශිල්පිනී දමිතා අබේරත්න පවසනවා.\nඇය සඳහන් කළේ, තමන් දේශපාලන වේදිකාවකට ගොඩනැංගේ ඡන්දය ඉල්ලීමට හෝ නමක් හදාගැනීමට නොව, රටේ ජනතාව වෙනුවෙන් බවයි.\nපෙර සිටි දූෂිත පාලකයෙකු වන ගෝඨාභය රාජපක්ෂ පන්නා දැමීමට සහ ඒ සඳහා 'ගෝඨා ගෝ හෝම් ' යැයි පැවසීමට පමණක් තමන්ට අවශ්‍ය වූ බවයි රංගන ශිල්පිනි දමිතා කියා සිටියේ.\nඅරගලය සිදු කළ ද තමන් තවමත් නින්දා අපහාස විඳින බවත්, ජනතාව වෙනුවෙන් සාධාරණය ඉටු කරදෙන ලෙසත් සමගි ජන බලවේගයේ නායක සජිත් ප්‍රේමදාස ඇතුළු මන්ත්‍රීවරුන්ගෙන් තමන් ඉල්ලා සිටීම සඳහා එම වේදිකාව මතට ආ බවත් ඇය වැඩිදුරටත් කියා සිටියා.\nසිය රංගන කුසලතාවෙන් නිර්මාණය කරගත් නම තවදුරටත් දේශපාලනය කර හදාගැනීමට අවශ්‍ය නොමැති බවයි දමිතා අබේරත්න කියා සිටියේ.\nසමගි ජන බලවේගයේ නායක සජිත් ප්‍රේමදාස ඇතුළු පිරිස අතින් ද රට සහ ජනතාව වෙනුවෙන් කිසියම් සේවයක් සිදු නොවන්නේ යැයි තමන්ට දැනුනහොත් එක තත්ත්පරයක්වත් තමන් එතන නොසිටින බව ද ඇය සති අන්ත පුවත්පතකට ප්‍රකාශ කර තිබුණා.",
       "URL": "https://www.hirunews.lk/329017/මම-ඡන්දය-ඉල්ලන්නෙ-නෑ-දමිතාගෙන්-සහතිකයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=497"
}