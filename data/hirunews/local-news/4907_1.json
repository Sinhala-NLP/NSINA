{
       "Source": "hirunews",
       "Timestamp": "Friday, 26 August 2016 - 12:16",
       "Headline": "යාපනය බන්ධනාගාරයේ සිටි රැදවියෙකු පලා යයි",
       "News Content": "අනුරාධපුර - බන්ධනාගාරයේ සිට යාපනය බන්ධනාගාරය වෙත මාරු කර යවන ලද රැඳවියෙකු රෝහල් ගතව සිටියදී ඊයේ (25) පළා ගොස් තිබෙනවා.\nබන්ධනාගාර දෙපාර්තමේන්තුවේ වැඩබලන මාධ්‍ය ප්‍රකාශක බන්ධනාගාර කොමසාරිස් නීතීඥ වෙනුර ගුණවර්ධන සදහන් කළේ මේ පිළිබදව විමර්ශනයක් සිදුකරන බවයි. කිලිනොච්චි ප්‍රදේශයේ පදිංචිකරුවෙකු වන රාසයියා ආනන්ද රාසා නමැති මෙම රැදවියා, අවි ආයුධයක් ළග තබා ගැනීමේ චෝදනාව මත අත්අඩංගුවට ගෙන පසුව අනුරාධපුර බන්ධනාගාරය වෙත ඇතුළත් කර තිබෙනවා.\nකෙසේ වෙතත්, රෝහලෙන් ලබාදුන් එන්නතක් ශරීරගත කළ පසු සිරුරට අපහසු තත්ත්වයක් පවතින බවයි ඔහු දැනුම් දී ඇත්තේ.\nඒ අනුව, අධිකරණ නියෝග මත මොහුව යාපනය රෝහල වෙත පසුගිය 14 වනදා ඇතුළත් කර ඇති බව වැඩබලන බන්ධනාගාර මාධ්‍ය ප්‍රකාශක නීතීඥ වෙනුර ගුණවර්ධන සදහන් කළා.\nබන්ධනාගාර නිලධාරින්ගේ ආරක්ෂාව මධ්‍යයේ ප්‍රතිකාර ලබමින් සිටි මොහු රෝහලෙන් පැනගොස් ඇති අතර ආරක්ෂාව ලබාදී තිබියදී මොහු මෙලෙස පැන ගියේ කෙසේ ද යන්න පිළිබදව විමර්ශනය කරන බවයි බන්ධනාගාර මාධ්‍ය ප්‍රකාශකවරයා කියා සිටියේ.\nඑසේම, පැන ගිය රැදවියා අත්අඩංගුවට ගැනීම සදහා පොලිසිය වෙත දැනුම්දීමක් ද සිදුකර ඇති බව ඔහු කියා සිටියා.",
       "URL": "https://www.hirunews.lk/141515/යාපනය-බන්ධනාගාරයේ-සිටි-රැදවියෙකු-පලා-යයි",
       "Category": "Local News",
       "Parent URL": "https://www.hirunews.lk/local-news.php?pageID=4907"
}