{
       "Source": "hirunews",
       "Timestamp": "Saturday, 11 January 2020 - 19:13",
       "Headline": "අදිසි හස්තයන් ගැන අවධානයෙන් සිටින්න - මහා සංඝරත්නය ජනපතිට කියයි",
       "News Content": "ඉදිරියේදී විවිධ ස්වරූපයෙන් මතුවිය හැකි අදිසි හස්තයන් පිළිබඳ අවධානයෙන් කටයුතු කරන්නැයි මල්වතු පාර්ශවයේ අනුනායක පූජ්‍ය නියංගොඩ විජිතසිරි නාහිමියන්, ජනාධිපති ගෝඨාභය රාජපක්ෂ වෙත අනුශාසනා කළා.\nඒ මහානාහිමියන් ප්‍රමුඛ මහා සංඝරත්නය බැහැදැකීමට මල්වතු විහාරයට ජනාධිපතිවරයා අද පැමිණි අවස්ථාවේදීයි.\nඅද පෙරවරුවේ ශ්‍රී දළදා සඳුන් වැඳ පුදා ගත් ජනාධිපති ගෝඨාභය රාජපක්ෂ, අනතුරුව මල්වතු මහානායක අතිපූජ්‍ය තිබ්බටුවාවේ ශ්‍රී සුමංගල මහානාහිමියන් සහ අනුනාහිමියන් බැහැදුටුවා.\nපසුව, අස්ගිරි මහානායක අතිපූජ්‍ය වරකාගොඩ ශ්‍රී ඥානරතන හිමිපාණන් බැහැදුටු ජනාධිපති ගෝඨාභය රාජපක්ෂ, මැණික්හින්න හූරිකඩුව විද්‍යාසාගර පිරිවෙන වෙත ගොස් රාමඤ්ඤ මහානිකායේ මහානායක අතිපූජ්‍ය නාපාන පේමසිරි මහානාහිමියන් ද බැහැදුටු බවයි ජනාධිපති මාධ්‍ය අංශය ප්‍රකාශ කළේ.\nරට ජාතිය වෙනුවෙන්, ජනාධිපතිවරයා ගෙන යන වැඩපිළිවෙල අඛණ්ඩව ක්‍රියාත්මක වුවහොත්, එය නිසැක ජනතා ප්‍රසාදයට හේතුවනු ඇතැයි රාමඤ්ඤ නිකායේ මහානාහිමියන් මෙහිදී කියා සිටියා.\nවිරෝධතාවක නිරත වෙමින් ජනාධිපති කාර්යාලයට පැමිණි සරසවි සිසුන් සම්බන්ධයෙන් ක්‍රියා කළ ආකාරය එහිදී මහා සංඝරත්නයේ ප්‍රශංසාවට ලක්වූ බව සඳහන්.\nමේ අතර, අස්ගිරි මහාවිහාර පරිවේණාධිපති පූජ්‍ය නාරම්පනාවේ ආනන්ද හිමියන් ද, ජනාධිපතිවරයාට ආශිර්වාද පළ කළ අතර, එහිදී උන්වහන්සේ කියා සිටියේ ජනාධිපතිවරයාගේ ගමන උඩුගං බලා පිහිනීමක් වනු ඇති බවයි.\nමේ අතර, අද පස්වරුවේ ගැටඹේ රාජෝපවනාරාම විහාරස්ථානයට ගිය ජනාධිපති ගෝඨාභය රාජපක්ෂ විහාරාධිපති පූජ්‍ය කැප්පෙටියාගොඩ සිරිවිමල නායක හිමියන් ද බැහැදුටුවා.\nඑහිදී උන්වහන්සේ සඳහන් කළේ රටේ නීති පද්ධතියේ වෙනසක් සිදුවිය යුතු බවයි.",
       "URL": "https://www.hirunews.lk/232079/අදිසි-හස්තයන්-ගැන-අවධානයෙන්-සිටින්න-මහා-සංඝරත්නය-ජනපතිට-කියයි",
       "Category": "Local News",
       "Parent URL": "https://www.hirunews.lk/local-news.php?pageID=2958"
}