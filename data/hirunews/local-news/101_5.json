{
       "Source": "hirunews",
       "Timestamp": "Sunday, 13 August 2023 - 18:42",
       "Headline": "පාලනාධිකාරියේ අකටයුතුකම් ගැන කියන්න පේරාදෙණිය මහා ශිෂ්‍ය සංගමයෙන් මාධ්‍ය හමුවක්",
       "News Content": "පේරාදෙණිය විශ්වවිද්‍යාලයේ මහා ශිෂ්‍ය සංගමයේ සභාපති ලහිරු ප්‍රනාන්දු විසින් ඊයේ(12) දින පේරාදෙණිය විශ්ව විද්‍යාලයේදී මාධ්‍ය හමුවක් කැඳවා තිබුණා.\nමෙහිදී ඔහු සඳහන් කළේ පේරාදෙණිය විශ්ව විද්‍යාලයේ ශාස්ත්‍ර පීඨයේ ඇතිවී ඇති ශිෂ්‍ය මර්දනකාරී තත්ත්වයන් සහ අසාධාරණ ලෙස පන්ති තහනම් කිරීම් තත්ත්වයන් මත විභාග සඳහා පෙනී සිටීමට සිසුන් පිරිසකට අවස්ථාව නොලැබීමට විරෝධය දක්වමින් ශාස්ත්‍ර පීඨය ඉදිරිපිට දී විරෝධතා වැඩසටහනක් ක්‍රියාත්මක කළ අතර එම විරෝධතාවයන් අනතුරුව ඊට පසු දින ශාස්ත්‍ර පීඨයේ පීඨාධිපතිවරයා විසින් දුරකථනයෙන් තමාට අසභ්‍ය වචනයෙන් බැන වැදී කුනුහරප වචන කීමට තමන්ගේ විරෝධය පළ කරන බවත් ඒ පිළිබඳව පේරාදෙණිය පොලිසියට පැමිණිල්ලක් කර ඒ බව විශ්වවිද්‍යාලයේ පාලනාධිකාරිය දැනුවත් කිරීමට කටයුතු කරන බවයි.\nමෙහිදී වැඩිදුරටත් අදහස් දැක්වූ ලහිරු ප්‍රනාන්දු ශිෂ්‍යයන්ට විනය කඩ කිරීම පිළිබඳ නීති ක්‍රියාත්මක කරනවා නම් ඒ ආකාරයෙන්ම මහා ශිෂ්‍ය සංගමයේ සභාපතිවරයාට දුරකථනයෙන් අසභ්‍ය වචනයෙන් කුණුහරපයෙන් බැන වැදීමට එරෙහිව නිසි ලෙස නීතිය ක්‍රියාත්මක කළ යුතු බවයි.\nශිෂ්‍ය මර්ධනයට එරෙහිව මේ රට තුළ සිදුවන අසාධාරණයන්ට එරෙහිව ශිෂ්‍යයන් හැටියට සිදුකරන විරෝධතාවයන් ඉදිරිපත් සිදුකරන බව පැවසූ මහා ශිෂ්‍ය සංගමේ සභාපතිවරයා පීඨාධිපතිවරයා සමග ඇතිවූ දුරකථන සංවාදයේ හඬ පටයක් ද මාධ්‍ය ඉදිරියේ දී දුරකථනයක අධාරයෙන් මාධ්‍යවේදීන්ට ඇසීමට සලස්වා තිබුණා.\nමෙම මාධ්‍ය හමුව සඳහා මහා ශිෂ්‍ය සංගමය සභාපතිවරයාට අමතරව පේරාදෙණිය විශ්ව විද්‍යාලයේ පීඨ ශිෂ්‍ය සංගම්වල ක්‍රියාකාරීන් පිරිසක් ද සහභාගී වී සිටියා.\nමෙම සිද්ධිය පිළිබඳව අප වාර්තාකරු පේරාදෙණිය පොලීසියෙන් විමසා සිටීමේ දී එහි ස්ථානාධිපති ප්‍රධාන පොලිස් පරීක්ෂක විජිත විජේකෝන් සඳහන් කළේ මහා ශිෂ්‍ය සංගමයේ සභාපතිවරයා විසින් පොලීසියට පැමිණිල්ලක් කර ඇති බවත් ඒ පැමිණිල්ලට අනුව විශ්ව විද්‍යාලයීය ශාස්ත්‍ර පීඨ පීඨාධිපතිවරයා කැඳවා ප්‍රකාශයක් ලබා ගෙන ඉදිරි විමර්ශන කටයුතු සිදු වෙමින් පවතින බවයි.",
       "URL": "https://www.hirunews.lk/344702/පාලනාධිකාරියේ-අකටයුතුකම්-ගැන-කියන්න-පේරාදෙණිය-මහා-ශිෂ්‍ය-සංගමයෙන්-මාධ්‍ය-හමුවක්",
       "Category": "Local News",
       "Parent URL": "https://www.hirunews.lk/local-news.php?pageID=101"
}