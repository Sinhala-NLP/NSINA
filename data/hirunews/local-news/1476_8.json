{
       "Source": "hirunews",
       "Timestamp": "Wednesday, 22 December 2021 - 18:59",
       "Headline": "බස් ගාස්තු ඉහළ දැමීමේ සූදානමක් - අවම ගාස්තුව 20ක් වෙයි ? (වීඩියෝ)",
       "News Content": "ඉන්ධන මිල ඉහළ යාම සැලකිල්ලට ගෙන බස් ගාස්තු වැඩි කිරීමට සිදුවනු ඇති බව ප්‍රවාහන රාජ්‍ය අමාත්‍ය දිලුම් අමුණුගම මහතා පවසනවා.\nබස් සංගම් කිහිපයක නියෝජිතයින් සමඟ අමාත්‍යාංශයේදී පැවති සාකචඡාවකින් අනතුරුව රාජ්‍ය අමාත්‍යවරයා මේ බව සඳහන් කළා.\nඊට එක්වූ බස් සංගම් නියෝජිතයින් සඳහන් කළේ අවම බස් ගාස්තුව රුපියල් 20ක් වනු ඇති බවයි.\nලංකා ඛනිජ තෙල් නීතිගත සංස්ථාව සහ ලංකා අයි.ඕ.සී. සමාගම ඉන්ධන මිල ගණන් ඉහළ දැමීමට කටයුතු කළා.\nඉන්ධන මිල ගණන් ඉහළ යාමත් බස් ගාස්තු සම්බන්ධයෙන් සාකච්ඡා කිරීමට බස් සංගම්වල නියෝජිතයින් අද පෙරවරුවේ ප්‍රවාහන අමාත්‍යාංශයට කැඳවා තිබුණා.\nපැයකට අධික කාලයක් පැවති සාකච්ඡාවෙන් පසු ප්‍රවෘත්ති සාකච්ඡාවක් කැඳවා තිබුණා.\nකෙසේ වෙතත් මෙම සාකච්ඡාව සඳහා තම සංගමය සහ දකුණු පළාත් බස් හිමියන්ගේ සංගමය කැඳවා නැතැයි සමස්ත ලංකා පෞද්ගලික බස් හිමියන්ගේ සංගමය චෝදනා කරනවා.\nමේ අතර පාසල් ළමුන් ප්‍රවාහන ගාස්තු සඳහා 20්‍රකට එහා ගිය මිල වැඩිකිරීමකට යාමට සිදුවනු ඇති බව සමස්ත ලංකා අන්තර් පළාත් පාසල් ළමුන් ප්‍රවාහන සේවා සංගමය පවසනවා.\nමේ අතර එකාබද්ධ ත්‍රී රෝද රථ සේවා සංගමයද ප්‍රවෘත්ති සාකච්ඡාවක් කැඳවා තිබුණා.\nපෑලියගොඩ මැනිං පොදු වෙළෙඳ සංගමය පැවසුවේ එළවළු ප්‍රවාහනය කරන වෙළෙඳුන් ද ප්‍රවාහන ගාස්තු ඉහළ දමන බව තමන්ට දන්වා ඇති බවයි.\nඑම තත්ත්වය හමුවේ ඉදිරි දිනවලදී එළවළු මිල තවදුරටත් ඉහළයාමේ අවදානමක් මතුව තිබෙනවා.\nකටුගස්තොට මැණික්කුඹුර වෙළෙඳ සංකීර්ණයටද එළවළු තොග ලැබී ඇතත් වෙළෙඳ ප්‍රජාව පෙන්වා දෙන්නේ පාරිභෝගිකයින්ගේ පැමිණීමේ අඩුවීමක් දක්නට ලැබුණු බවයි.\nදඹුල්ල ආර්ථික මධ්‍යස්ථානය වෙත එළවළු මිලදී ගැනීම සඳහා පැමිණෙන වෙළෙඳුන්ගේද විශාල අඩුවක් දක්නට ලැබුණා.\nමේ අතර බේකරි හිමියන්ගේ සංගමය පාන් ඇතුළු සියලු බේකරි නිෂ්පාදනවල පාලන මිල ඉවත් කර ගැනීමත් ඇතැම් ප්‍රදේශවල බේකරි නිෂ්පාදනවල මිල ඉහළ ගොස් ඇතැයි පාරිභෝගිකයින් පෙන්වා දෙනවා.\nකෙසේ වෙතත් ඉන්ධන මිල ඉහල යාම හමුවේ බේකරි නිෂ්පාදනවල මිල සහ සෙසු ආහාරපාන මිල ඉහළ දැමිය යුතු බව ආපනශාලා හිමයන්ගේ සංගමය සහ බේකරි හිමියන්ගේ සංගම් පැවසුවද එසේ කිරීමෙන් පාරිභෝගිකයන් තවදුරටත් ඈත් වන බව ව්‍යාපාරිකයින් පවසනවා.\nමේ අතර විදෙස් සංචිත ආරක්ෂා කිරීම වෙනුවෙන් ඉන්ධන සඳහා ඇති ඉල්ලුම අඩුකිරීමේ පියවරක් ලෙස ඉන්ධන මිල ඉහළ නැංවීමට නිර්දේශ කළ බව මහබැංකු අධිපති අජිත් නිවාඩ් කබ්රාල් මහතා පසුගියදා හිරු සළකුණේදී සඳහන් කළා.\nමෙහි ඇති ඵලදායී තත්ත්වය පිළිබඳ අප කොළඹ විශ්වවිද්‍යාලයේ ආර්ථික විද්‍යා අධ්‍යනාංශයේ ප්‍රධානී මහාචාර්ය සිරිමල් අබේරත්න මහතාගෙන් විමසා බැලීමක් සිදු කළා.",
       "URL": "https://www.hirunews.lk/291852/බස්-ගාස්තු-ඉහළ-දැමීමේ-සූදානමක්-අවම-ගාස්තුව-20ක්-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1476"
}