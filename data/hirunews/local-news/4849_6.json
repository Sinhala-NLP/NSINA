{
       "Source": "hirunews",
       "Timestamp": "Thursday, 06 October 2016 - 13:57",
       "Headline": "වැලිපැන්නේ කාන්තා ඝාතනයේ සැකකරු අත්අඩංගුවට",
       "News Content": "පුද්ගල ඝාතන 3 ක් සම්බන්ධයෙන් චෝදනා එල්ල වූ සුමුදු ප්‍රියංකර ද සිල්වා හෙවත් මාදම්පේ - සුමුදු නවගමුව - රණාල ප්‍රදේශයේදී අද (06) අත්අඩංගුවට ගත්තා.\nවැලිපැන්න ප්‍රදේශයේදී පසුගිය 28 වනදා කාන්තාවක් වෙඩි තබා ඝාතනය කිරීමේ සිද්ධියට ද මොහු සම්බන්ධ බවයි පොලිසිය සදහන් කළේ.\nමතුගම - වැලිපැන්න - හතේ කණුව ප්‍රදේශයේදී පාතාල සාමාජිකයන් දෙපිරිසක් අතර, වෙඩි හුවමාරුවක් සිදුවූ අතර එම අවස්ථාවේදීයි මෙම කාන්තාව ජීවිතක්ෂයට පත්වුණේ.\nපසුව සිදුකරන ලද පරීක්ෂණවලින් අනාවරණ වූයේ මාදම්පේ - සුමුදු නමැත්තා මෙම ඝාතනයට සම්බන්ධ බවයි.\nරණාල ප්‍රදේශයේ නිවසක සැගව සිටි සැකකරු අත්අඩංගුවට ගන්නා අවස්ථාවේදී ඔහු සතුව තිබී ටී 56 වර්ගයේ ගිනි අවියක් සහ ඒ සදහා භාවිත කරන උණ්ඩ තොගයක් ද සොයා ගෙන තිබෙනවා.\nසිදුකරන ලද ප්‍රශ්න කිරීම් වලින් අනාවරණ වී ඇත්තේ කොළඹ ප්‍රදේශයේ පසුගිය කාලය තුළ සිදුවූ පුද්ගල ඝාතන දෙකකට ද මෙම සැකකරු සම්බන්ධ බවයි.\nමොහු තවත් පාතාල සාමාජිකයෙකුගේ අනුදැනුම මත මෙම වැඩි තැබීම් සිදුකර ඇති බවට ද අනාවරණ වී තිබෙනවා.",
       "URL": "https://www.hirunews.lk/144588/වැලිපැන්නේ-කාන්තා-ඝාතනයේ-සැකකරු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4849"
}