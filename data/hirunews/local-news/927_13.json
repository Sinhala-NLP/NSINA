{
       "Source": "hirunews",
       "Timestamp": "Saturday, 20 August 2022 - 8:04",
       "Headline": "විදුලිබල මණ්ඩලය ප්‍රතිව්‍යූහගත කළ යුතුයි - මහජන උපයෝගීතා කොමිසම කියයි (වීඩියෝ)",
       "News Content": "ලංකා විදුලිබල මණ්ඩලය ප්‍රතිව්‍යුහගතකරණය කළ යුතු බව මහජන උපයෝගිතා කොමිසමේ සභාපති ජනක රත්නායක පවසනවා.\nජනාධිපතිවරයාගේ එම වැඩපිළිවෙලට කොමිසන් සභාවේ සහාය හිමිවන බවයි හිරු ප්‍රවෘත්ති අංශය සමග සංවාදයකට එක්වෙමින් ඔහු කියා සිටියේ.\nමේ අතර, හදිසියේ අක්‍රීය වු නොරොච්චෝලේ විදුලි බලාගාරයේ පළමු ජනන යන්ත්‍රයේ දෝෂය පවතින ස්ථානය හෙට (21) දිනය වන විට හඳුනාගත හැකි බව එම බලාගාරයේ උසස් නිලධාරියෙකු ප්‍රකාශ කළා.\nඔහු සඳහන් කළේ, පළමු ජනන යන්ත්‍රයේ දෝෂය පවතින ස්ථානයේ අධික උෂ්ණත්වයක් පවතින අතර එය අද (20) දිනය වනවිට සාමාන්‍ය තත්ත්වයට පත්වනු ඇති බවයි.\nඉන් අනතුරුව දෝෂය පවතින ස්ථානයට ගොස් අදාළ නඩත්තු කටයුතු සිදු කිරීමට සැලසුම් කර ඇති බව ද ඔහු සඳහන් කළා.\nතවත් දින 08ක පමණ කාලයක් ඒ සඳහා ගත වනු ඇති බවටයි ඔහු සඳහන් කළේ.\nපළමු ජනන යන්ත්‍රය අක්‍රිය විමත් සමඟ එදින සිට දිනකට පැය 3 ක කාලයක් විදුලි කප්පාදුවක් සිදු කෙරෙනවා.\nඒ අනුව අද සහ හෙට දිනයේ දීත් පැය 3ක විදුලි කප්පාදුවක් සිදු කිරීමට මහජන උපයෝගිතා කොමිසම අනුමැතිය ලබා දී තිබෙනවා.",
       "URL": "https://www.hirunews.lk/313242/විදුලිබල-මණ්ඩලය-ප්‍රතිව්‍යූහගත-කළ-යුතුයි-මහජන-උපයෝගීතා-කොමිසම-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=927"
}