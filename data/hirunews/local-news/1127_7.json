{
       "Source": "hirunews",
       "Timestamp": "Wednesday, 01 June 2022 - 16:06",
       "Headline": "ජවිපේ හා පෙසපය එක ම මේසයකට (වීඩියෝ)",
       "News Content": "පෙරටුගාමී සමාජවාදී පක්ෂය හා ජනතා විමුක්ති පෙරමුණ ඊයේ (31) දේශපාලන හමුවකට එක් වී තිබෙනවා.\nඒ පැළවත්ත ජනතා විමුක්ති පෙරමුණු කාර්‍යාලයේ දී.\nඒ සඳහා පෙරටුගාමී සමාජවාදී පක්ෂයේ අධ්‍යාපන ලේකම් සහ ජනතා විමුක්ති පෙරමුණු දේශපාලන සභික කේ.ඩී ලාල්කාන්ත යන අය එක් වුණු බව යි වාර්තා වන්නේ.\nමෙහි දී මැයි 9 වැනි දා ප්‍රහාරය හා ඊට පසු ව ආණ්ඩුව විසින් සිදු කරන මර්දනය පිළිබඳ පක්ෂ දෙක අතර සාකච්ඡාවක් පැවැත්වුණු බව සඳහන්.\nඑසේ ම රටේ පවතින වත්මන් තත්ත්වය හා ඉදිරියට ගත යුතු ක්‍රියාමාර්ග ද එහි දී සාකච්ඡා වී තිබෙනවා.\nඑහි දී මාධ්‍යය වෙත අදහස් දක්වමින් පුබුදු ජයගොඩ ප්‍රකාශ කළේ, මෙම කතාබහ තුළ නිශ්චිත වශයෙන් ම එක් ව මැතිවරණයකට තරග කිරීම හෝ එක් ව දේශපාලන කිරීමක් ගැන සාකච්ඡා නො වූ බව යි.\nඑය හුදෙක් ම වත්මන් දේශපාලන, ආර්ථික අර්බුද හමුවේ සිදු විය යුතු නව ප්‍රතිසංස්කරන පිළිබඳ සිදු කළ සාකච්ඡාවක් බව යි ඔහු පවසන්නේ.\nමේ අතර, මාධ්‍යය වෙත අදහස් දක්වමින් කේ.ඩී.ලාල්කාන්ත පවසන්නේ,විධායක ජනාධිපති ක්‍රමය අහෝසි කිරීම, විසි එක් වැනි ව්‍යවස්ථා සංශෝධනය වැනි අත්‍යාවශ්‍ය ප්‍රතිසංස්කරණ පිළිබඳ සාකච්ඡා කිරීම මෙම හමුවේ මූලික වුවමණාව වූ බව යි.\nමීට පෙර ද විවිධ අවස්ථාවල දී පෙරටුගාමී සමාජවාදී පක්ෂයත් ජනතා විමුක්ති පෙරමුණත් එකට එක් වී විවිධ මැදිහත් වීම් සිදු කර ඇති බවත් ඉදිරියටත් එවැනි මැදිහත් වීම් සිදු කිරීමට අවශ්‍ය පොදු එකඟතාවකට පැමිණි බවත් කේ.ඩී.ලාල්කාන්ත අවසන් වශයෙන් අවධාරණය කළා.",
       "URL": "https://www.hirunews.lk/305913/ජවිපේ-හා-පෙසපය-එක-ම-මේසයකට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1127"
}