{
       "Source": "hirunews",
       "Timestamp": "Wednesday, 14 July 2021 - 19:07",
       "Headline": "කෙරවලපිටිය ගැන ඇමෙරිකාවෙන් පැහැදිලි කිරීමක්",
       "News Content": "කෙරවලපිටිය ප්‍රදේශයේ ඉදි කිරීමට නියමිත ද්‍රව වායු බලාගාරයක ටෙන්ඩර පිරිනැමීම සම්බන්ධයෙන් ඇමරිකානු තානාපතිවරිය රජයට බලපෑම් කරන බවට පළවූ වාර්තා සම්බන්ධයෙන් හිරු ටී.වී අමරිකානු තානාපති කාර්යාලයෙන් විමසීමක් කළා.\nඅමරිකානු තානාපති කාර්යාලයේ මාධ්‍ය ප්‍රකාශිකාවට විද්‍යුත් තැපෑල ඔස්සේ සිදු කළ එම විමසීමේදී අවදානය යොමු කළ කරුණු දෙකක් වූයේ මෙම ටෙන්ඩර් පටිපාටියට ඇමරිකානු තානාපති කාර්යාලය බලපෑම් කරන්නේ ද එමෙන්ම අදාළ ටෙන්ඩරය සඳහා අමරිකානු සමාගම් ඉල්ලුම් කර ඇත්ත ද යන්නයි.\nමීට පිළිතුරු ලෙස ඇමරිකානු තානාපති කාර්යාලය සඳහන් කරන්නේ අමරිකානු තානාපතිනි ටිප්ලිට්ස් නිරන්තරයෙන් විනිවිදභාවයෙන් යුතු සාධාරණ ටෙන්ඩර් පටිපාටියක් අනුගමනය කිරීම සම්බන්ධයෙන් දිගින් දිගටම රජය දිරිගැන්වූ බවයි.\nඑමෙන්ම ඇමරිකානු රජය ප්‍රතිපත්තිමය වශයෙන් දූෂණ වංචාවලට එරෙහි බවත් එය ඇමරිකානු නීතියේ හැටියට බරපතල වරදක් බවත් එම ලිපියේ පෙන්වාදී තිබෙනවා.\nශ්‍රී ලංකාව නිරන්තරයෙන් අවදානය යොමු කරන විදෙස් ආයෝජන ඇමරිකානු සමාගම් සහ ජන සමාජය තුල ප්‍රවර්ධනය කිරීම සඳහා සිය තානාපති කාර්යාලය අඛණ්ඩව වෙහෙසෙන සහ නිරන්තර කථිකාවක නිරතවන බවත් ඔවුන් පෙන්වා දෙනවා.\nඇමරිකාව සතු නව්‍යකරණයෙන් යුතු තාක්ෂණය මෙරටට හඳුන්වාදීමට කිසිසේත් පසුබට නොවන බවයි ඔවුන් පෙන්වා දෙන්නේ.\nකෙසේවෙතත් මෙම ලිපිය හරහා විමසා සිටි දෙවැනි කරුණ වන අදාළ ද්‍රව වායු බලාගාරය ඉදිකිරීම සම්බන්ධයෙන් වන ටෙන්ඩරයට ඇමරිකානු සමාගම් ලන්සු තබන්නේ ද යන කාරණයට මෙම ලිපිය හරහා පිළිතුරු සපයා නැහැ.",
       "URL": "https://www.hirunews.lk/276974/කෙරවලපිටිය-ගැන-ඇමෙරිකාවෙන්-පැහැදිලි-කිරීමක්",
       "Category": "Local News",
       "Parent URL": "https://www.hirunews.lk/local-news.php?pageID=1820"
}