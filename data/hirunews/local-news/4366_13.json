{
       "Source": "hirunews",
       "Timestamp": "Thursday, 17 August 2017 - 19:02",
       "Headline": "ශිෂ්‍යත්වයට යන දියණියගේ ගිනි තැබූ නිවසට අලුත් නිවසක්",
       "News Content": "කිසියම් පිරිසක් නිවසට ගිනි තැබීම නිසා පොත්පත් හා සහතික අහිමි වූ, මෙවර 5 ශ්‍රේණිය ශිෂ්‍යත්ව විභාගයට මුහුණ දීමට සිටින පුංචි දියණියට නව ඉඩමක් මිලදී ගෙන අංග සම්පූර්ණ නිවසක් ඉදිකර දෙන බවට අමාත්‍ය දුමින්ද දිසානායක අද(17) පොරොන්දු වුනා.\nඒ, අමාත්‍යවරයා එංගලන්තයේ වෙසෙන ශ්‍රී ලාංකික කෝටිපති ව්‍යාපාරිකයකු වන ඩර්වින් ගුණසේකර හා  දැරියගේ සුවදුක් බැලීමට පාදුක්ක -මිරියගල්ලට පැමිණි අවස්ථාවේදීයි.\nශිෂ්‍යත්ව කඩඉමකට තවත් නොබෝදිනකින් මුහුණදෙන නිමාෂි කාව්‍යා නැමති  දැරියගේ සියලු බලාපොරොත්තු සුන් කරමින් ඇයගේ නිවසට ගිනි තැබීමේ පුවතක් පාදුක්ක මීරියගල්ල ආදර්ශ ගොවිපල ප්‍රදේශයෙන් 14 වන දා වාර්තාවුණා.\nකළක පටන් පවුල සමග ආරවුලක් ඇති කරගෙන සිටි කාන්තාවන් දෙදෙනෙකු නිමාෂි කාව්‍යා නැමති මෙම දැරියගේ නිවසට ගිනි තබා තිබුණේ ඔවුන් නිවසේ නොසිටි අවස්ථාවකයි.\nගින්නෙන් තමන්ගේ තම පොත්පත් සියල්ල විනාශ වූ බවයි දැරිය හිරු ප්‍රවෘත්ති අංශයට කියා සිටියේ.\nසිද්ධිය සම්බන්ධයෙන් ඇගේ දෙමව්පියන්ද හිරු ප්‍රවෘත්ති අංශයට අදහස් දක්වමින් කියා සිටියේ මේ හේතුවෙන් දැරියගේ අධ්‍යාපන කටයුතුවලට බාධාවක් එල්ලවී ඇති බවයි.\nසිද්ධියට සම්බන්ධ අසල්වැසි කාන්තාවන් දෙදෙනෙකු පාදුක්ක පොලීසිය අත්අඩංගුවට ගෙන අවිස්සාවේල්ල අධිකරණයට ඉදිරිපත් කිරීමෙන් අනතුරුව ඇප මත මුදාහැර තිබෙනවා.\nඅංගමුව කණිෂ්ඨ විද්‍යාලයේ පහ ශ්‍රේණියේ ඉගෙනුම ලබන නිමාෂි කාව්‍යා දැරිය පදිංචිව සිටි මිරියගල්ල ආදර්ශ ගොවිපළ ප්‍රදේශයේ නිවසට කිසිවකු විසින් ඉකුත් 14දා ගිනි තැබීම හේතුවෙන් එම දැරියගේ පාසල් පොත් පත් සහ නිල ඇඳුම් සියල්ල ද ඇගේ නිවස ද සම්පූර්ණයෙන් ම විනාශ වී තිබුනා.",
       "URL": "https://www.hirunews.lk/168689/ශිෂ්‍යත්වයට-යන-දියණියගේ-ගිනි-තැබූ-නිවසට-අලුත්-නිවසක්",
       "Category": "Local News",
       "Parent URL": "https://www.hirunews.lk/local-news.php?pageID=4366"
}