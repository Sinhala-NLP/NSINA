{
       "Source": "hirunews",
       "Timestamp": "Thursday, 14 June 2018 - 14:46",
       "Headline": "හිටපු ආරක්ෂක ලේකම්ගේ ඉල්ලීමට නිකුත් කළ අතුරු තහනම දීර්ඝ කෙරේ",
       "News Content": "හිටපු ආරක්ෂක ලේකම් ගෝඨාභය රාජපක්ෂට එරෙහිව පොදු දේපල පනත යටතේ ක්‍රියාමාර්ග ගැනීම සහ ඔහු අත්අඩංගුවට ගැනීම වළක්වමින් ලබාදුන් අතුරු තහනම් නියෝගය පෙත්සම් විභාගය අවසන් වනතුරු දීර්ඝ කිරීමට අභියාචනාධිකරණය අද නියෝග කළා.\nඒ අභියාචනාධිකරණ සභාපති ප්‍රීති පද්මන් සූරියසේන සහ අර්ජුන ඔබේසේකර යන විනිසුරුවරුන් හමුවේ ඊට අදාළ පෙත්සම විභාගයට ගත් අවස්ථාවේදීයි.\nඩී. ඒ. රාජපක්ෂ අනුස්මරණ කෞතුකාගාරය ඉදිකිරීමේදී මූල්‍ය අක්‍රමිකතා සිදුකළ බව කියමින් මූල්‍ය අපරාධ විමර්ශණ කොට්ඨාශය තමන් අත්අඩංගුවට ගැනීම වළක්වන ලෙස ඉල්ලා හිටපු ආරක්ෂක ලේකම්වරයා මෙම පෙත්සම ගොනුකර තිබෙනවා.\nඅද පැවති පෙත්සම් විභාගයේදී නීතිපතිවරයා සහ පෙත්සම්කාර පාර්ශවය කරුණු දෙකක් සම්බන්ධයෙන් එකගතාවකටද  පැමිණියා.\nඒ අනුව, හිටපු ආරක්ෂක ලේකම් ගෝඨාභය රාජපක්ෂ මෙම සිද්ධිය සම්බන්ධයෙන් ලබන 25 වනදා පෙරවරු 9 ට අපරාධ පරීක්ෂණ දෙපාර්තමේන්තුවට ප්‍රකාශයක් ලබාදෙන අතර, නඩු විභාගය සිදුවන කොළඹ මහේස්ත්‍රාත් අධිකරණයෙන් සිතාසි ලද විගස එහි පෙනී සිටීමට ද එකග වී තිබෙනවා.\nපෙත්සම ලබන 25 වනදා යළි කැදවීමට නියමිතයි.\nමේ අතර, පළාත් සභා ජන්ද විමසීම් සංශෝධන පනතට එරෙහිව හිටපු අගවිනිසුරුවරයෙකු වන සරත් එන්. සිල්වා ගොනු කළ මූලික අයිතිවාසිකම් පෙත්සම විභාගයට ගැනීමට අවසර ලබා දීමකින් තොරව ශ්‍රේෂ්ඨාධිකරණය අද ප්‍රතික්ෂේප කළා.\nඒ මෙම පෙත්සම අගවිනිසුරු ප්‍රියසාද් ඩෙප්, නලින් පෙරේරා සහ බුවනෙක අලූවිහාරේ යන ත්‍රිපුද්ගල විනිසුරු මඩුල්ල හමුවේ කැදවූ අවස්ථාවේදීයි.",
       "URL": "https://www.hirunews.lk/193067/හිටපු-ආරක්ෂක-ලේකම්ගේ-ඉල්ලීමට-නිකුත්-කළ-අතුරු-තහනම-දීර්ඝ-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=3896"
}