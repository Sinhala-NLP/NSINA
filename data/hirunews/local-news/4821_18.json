{
       "Source": "hirunews",
       "Timestamp": "Wednesday, 26 October 2016 - 16:48",
       "Headline": "වැට් කෙටුම්පතට එරෙහිව ජවිපෙ පාර්ලිමේන්තුව අභියස - ඒකාබද්ධ විපක්ෂය අදත් පොල් ගසයි",
       "News Content": "වැට් බදු සංශෝධන පනත් කෙටුම්පතට එරෙහිව ජනතා විමුක්ති පෙරමුණ සහ ඒකාබද්ධ විපක්ෂය අද (26) විරෝධතා සංවිධාන කර තිබුණා.\nපාර්ලිමේන්තු වටරවුමේ පැවැති ජනතා විමුක්ති පෙරමුණේ විරෝධතාවයට එහි ප්‍රධාන ලේකම් ටිල්වින් සිල්වා ඇතුළු  පක්ෂයේ  ජ්‍යෙෂ්ඨයන් රැසක් එක්ව සිටියා.\nමේ අතර වැට් බදු සංශෝධන පනත් කෙටුම්පතට එරෙහිව අද දිනයේත් ඒකාබද්ධ විපක්ෂය පොල් ගැසීමේ ව්‍යාපාරයක නිරත වුණා.\nඒකාබද්ධ විපක්ෂය නියෝජනය කරන පළාත් සභා මන්ත්‍රීවරුන් පිරිසක් මෙලෙස පොල් ගැසීමේ ව්‍යාපාරයක නිරත වුණේ සීනිගම සහ මහමෝදර කාලි කෝවිලේදීයි.\nඑමෙන්ම, ඒකාබද්ධ විපක්ෂය අද කැදවා තිබූ මාධ්‍ය හමුවකට එක්වෙමින් එහි පාර්ලිමේන්තු මන්ත්‍රී මහින්ද යාපා අබේවර්ධන ප්‍රකාශ කළේ පාර්ලිමේන්තුවේදී දැන් විවාදයට ගන්නා වැට් බදු සංශෝධන පනත් කෙටුම්පතට සංශෝධන එක් කිරීමට ඒකාබද්ධ විපක්ෂය තීරණය කර ඇති බවයි.",
       "URL": "https://www.hirunews.lk/146131/වැට්-කෙටුම්පතට-එරෙහිව-ජවිපෙ-පාර්ලිමේන්තුව-අභියස-ඒකාබද්ධ-විපක්ෂය-අදත්-පොල්-ගසයි",
       "Category": "Local News",
       "Parent URL": "https://www.hirunews.lk/local-news.php?pageID=4821"
}