{
       "Source": "hirunews",
       "Timestamp": "Tuesday, 04 April 2017 - 12:57",
       "Headline": "යාල හමුදා කදවුරු ඉවත් කිරීම ගැන සිතුල්පව්ව විහාරාධිපති හිමියන්ගෙන් විරෝධය",
       "News Content": "යාල ජාතික වනෝද්‍යානයට පිවිසෙන මාර්ගවල ස්ථාපිත කර තිබූ යුද හමුදා කදවුරු ඉවත් කිරීම පිළිබඳව සිතුල්පව්ව රජමහා විහාරාධිපති පූජ්‍ය මැටරඹ හේමරතන හිමියන් විරෝධය පළ කරනවා.\nයාල ජාතික වනෝද්‍යානයට පිවිසෙන කොච්චිපතාන, කටගමුව, සිතුල්පව්ව යන ප්‍රදේශවල වසර 30ක කාලයක් තිස්සේ යුද හමුදාව මෙම කදවුරු පවත්වාගෙන ගියා.\nඑහි ආරක්ෂාව සඳහා ප්‍රධාන හමුදා කදවුර ඉදිකර තිබුණේ පළටුපාන ප්‍රදේශයේයි.\nඑහෙත් පසුගිය 28 වනදා කොච්චිපතාන, කටගමුව සහ සිතුල්පව්ව ප්‍රදේශවල යුද හමුදා කදවුරු ඉවත් කර ඇති බවයි පූජ්‍ය මැටරඹ හේමරතන හිමියන් හිරු ප්‍රවෘත්ති අංශයට කියා සිටියේ.\nමේ හේතුවෙන් යාල වනෝද්‍යානයේ සතුන් දඩයම් කිරීම ඇතුළු අනවසර ක්‍රියා ඉහළ යාමේ අවධානමක් මතුව ඇති බව උන්වහන්සේ පෙන්වා දුන්නා.\nහිරු ප්‍රවෘත්ති අංශය මේ සම්බන්ධයෙන් යුද හමුදා මාධ්‍ය ප්‍රකාශක බ්‍රිගේඩියර් රොෂාන් සෙනවිරත්නගෙන් කළ විමසීමකදී කියා සිටියේ කටගමුව සහ කොච්චිපතාන යුද හමුදා කදවුරු වනජීවි අමාත්‍යාංශයේ ඉල්ලීම මත ආරක්ෂක අමාත්‍යාංශය මඟින් ඉවත් කිරීමට කටයුතු කර ඇති බවයි.\nසිතුල්පව්ව යුද හමුදා කදවුර, රටේ පවතින යහපත් ආරක්ෂක වාතාවරණය සැලකිල්ලට ගෙන ඉවත් කිරීමට පියවර ගත් බව ඔහු කියා සිටියා.\nහිරු ප්‍රවෘත්ති අංශය මේ පිළිබදව වනජීවි දෙපාර්තමේන්තුවේ අධ්‍යක්ෂ ජනරාල් ඩබ්ලිව්.එස්.ඒ. පතිරත්නගෙන් ද විමසා සිටි අතර, එහිදී අධ්‍යක්ෂ ජනරාල්වරයා කියා සිටියේ විදේශ සංචාරකයින්ගේ ඉල්ලීමක් මත මෙම යුද හමුදා කදවුරු ඉවත් කරන ලෙසට ආරක්ෂක අමාත්‍යාංශයට දැනුම් දුන් බවයි.",
       "URL": "https://www.hirunews.lk/158461/යාල-හමුදා-කදවුරු-ඉවත්-කිරීම-ගැන-සිතුල්පව්ව-විහාරාධිපති-හිමියන්ගෙන්-විරෝධය",
       "Category": "Local News",
       "Parent URL": "https://www.hirunews.lk/local-news.php?pageID=4579"
}