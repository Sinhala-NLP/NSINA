{
       "Source": "hirunews",
       "Timestamp": "Thursday, 16 November 2017 - 8:14",
       "Headline": "ජනපති මල්වතු මහ නාහිමියන් බැහැ දකී",
       "News Content": "ජනාධිපති මෛත්‍රීපාල සිරිසේන, ඊයේ මල්වතු මහා විහාරයට ගොස් මල්වතු පාර්ශවයේ මහ නායක අතිපූජ්‍ය තිබ්බටුවාවේ ශ්‍රී සුමංගල මහ නාහිමියන් බැහැදැක ආශිර්වාදය ලබාගෙන තිබෙනවා.\nඑහිදී ජනාධිපතිවරයා මහ නාහිමියන් සමග සුහද කථාබහක ද නිරත වූ බවයි ජනාධිපති මාධ්‍ය ඒකකය සඳහන් කළේ.\nඅනතුරුව අස්ගිරි ගෙඩිගේ රජමහා විහාරයට ගිය ජනාධිපතිවරයා එහි විහාරාධිපති ශාස්ත්‍රපති පූජ්‍ය වෙඩරුවේ උපාලි හිමියන්ද බැහැදැක උන්වහන්සේගේ සුවදුක් විමසා සිටියා.\nඅනතුරුව ජනාධිපතිවරයා අස්ගිරි ගෙඩිගේ විහාරයේ ඓතිහාසික පසුබිම පිළිබඳව නාහිමියන් සමඟ සාකච්ඡා කර ඇති අතර, විහාරස්ථාන ආශ්‍රිත ඓතිහාසික ලිපි ලේඛනද නිරීක්ෂණය කරනු ලැබුවා.\nමහනුවර පුෂ්පදාන බාලිකා විද්‍යාලයේ වාර්ෂික ත්‍යාග ප්‍රදානෝත්සවයට සහභාගිවීම සඳහා පැමිණි අවස්ථාවේදී ජනාධිපතිවරයා මල්වතු මහ විහාරයට සහ අස්ගිරි ගෙඩිගේ රජමහා විහාරයට මෙලෙස පැමිණ ඇත්තේ.\nමේ අතර ජනතා විමුක්ති පෙරමුණේ සහ එක්සත් ජාතික පක්ෂයේ ක්‍රියාකාරීන් පිරිසක් ජනාධිපතිවරයාට සහය පළ කරමින් ශ්‍රී ලංකා නිදහස් පක්ෂය හා එක්ව තිබෙනවා.\nජනාධිපති මාධ්‍ය අංශය සඳහන් කළේ මහනුවර දිස්ත්‍රික්කයේ ජනතා විමුක්ති පෙරමුණේ හිටපු පාර්ලිමේන්තු මන්ත්‍රී දිමුතු අබේකෝන් සහ මහනුවර මහ නගර සභාවේ හිටපු මන්ත්‍රිවරයෙකු මෙන්ම එම නගර සභාවේ හිටපු එක්සත් ජාතික පක්ෂ මන්ත්‍රිවරුන් පිරිසක් මෙලෙස ශ්‍රී ලංකා නිදහස් පක්ෂය සමග එක්වූ බවයි.\nමෙම හමුව මහනුවර ජනාධිපති මන්දිරයේදී පැවති අතර, මොවුන් ජනාධිපතිවරයා වෙත කැදවාගෙනවිත් තිබුණේ මධ්‍යම පළාත් අමාත්‍ය තිළිණ බණ්ඩාර තෙන්නකෝන් විසින්.",
       "URL": "https://www.hirunews.lk/176149/ජනපති-මල්වතු-මහ-නාහිමියන්-බැහැ-දකී",
       "Category": "Local News",
       "Parent URL": "https://www.hirunews.lk/local-news.php?pageID=4216"
}