{
       "Source": "hirunews",
       "Timestamp": "Tuesday, 03 March 2020 - 22:37",
       "Headline": "දැරියක් අපයෝජනයට ලක්වන වීඩියෝපටයේ සිටින අපයෝජකයා සොයන්න, ජනතා සහය පතයි",
       "News Content": "සමාජ මාධ්‍ය හරහා හුවමාරු වන කුඩා දැරියක් අපයෝජනයට ලක්වන වීඩියෝපටයේ සිටින අපයෝජකයා අත්අඩංගුවට ගැනීම සදහා අපරාධ පරීක්ෂණ දෙපාර්තමේන්තුව මහජනයාගේ සහය ඉල්ලා සිටිනවා.\nඑම දෙපාර්තමේන්තුව මහජනතාවගෙන් ඉල්ලා සිටින්නේ අපයෝජකයා කඩිනමින් අත්අඩංගුවට ගැනීම සදහා වීඩියෝවේ සිටින දැරිය පිළිබද යම් තොරතුරක් වෙතොත් හැකි ඉක්මනින් අපරාධ පරීක්ෂණ දෙපාර්තමේන්තුවට දැනුම්දෙන ලෙසයි.\nවයස අවුරුදු 06 ක පමණ කුඩා දැරියක් ලිංගික අපයෝජනයකට ලක්වන ආකාරය දැක්වෙන වීඩියෝ පටයක් පසුගිය කාලය පුරාවටම සමාජ මාධ්‍ය ජාලා තුළ සංසරණය වුණා.\nමේ පිළිබදව සිදුකර ඇති පැමිණිලි හේතුවෙන් අපරාධ පරීක්ෂණ දෙපාර්තමේන්තුව මේ වන විට විමර්ශනයක් ආරම්භ කර ඇති අතර අදාල අපයෝජකයා අත්අඩංගුවට ගැනීම කඩිනම් කිරීම සදහා අන්තර්ජාලය තුළ සංසරණය වූ වීඩියෝපටයේ සිටින දැරියගේ අනන්‍යතාවය තහවුරු කරගැනීමට ඔවුන් මේ වන විට කටයුතු කරමින් සිටිනවා.\nදැරියගේ ඡායාරූප ප්‍රසිද්ධ කරමින් ඒ සදහා මහජන සහය ඉල්ලා සිටීමට නොහැකි බැවින් එම වීඩියෝවේ සිටින දැරිය පිළිබදව කිසියම් තොරතුරක් දන්නා පුද්ගලයෙක් සිටියි නම් අපරාධ පරීක්ෂණ දෙපාර්තමේන්තුවේ 077-7878414  හා 071-8264024 යන දුරකථන අංක වෙත දැනුම් දෙන ලෙස එම දෙපාර්තමේන්තුව මහජනතාවගෙන් ඉල්ලා සිටිනවා.\nමේ අතර අදාල දැරියගේ සිදුවීම සම්බන්ධයෙන් ජාතික ජනබලවේගයේ නියෝජිතයන් පිරිසක් අද ජාතික ළමාරක්ෂක දෙපාර්තමේන්තුවට පැමිණ ලිපියක් භාර දුන්නා.\nමේ අතර අදාල සිදුවීම සම්බන්ධයෙන් සැකකෙරෙන ප්‍රසිද්ධ ව්‍යාපාරිකයෙකුට අද දින ජාතික ළමාරක්ෂක අධිකාරියට පැමිණ ප්‍රකාශයක් ලබාදීම සදහා දැනුම් දී තිබුණද ඔහු අද පැමිණියේ නැහැ.\nමේ හේතුවෙන් ජාතික ළමාරක්ෂක අධිකාරියේ පොලිස් ඒකකයේ ස්ථානාධිපතිවරයා විසින් අපරාධ නඩුවිධාන සංග්‍රහයේ 109 (6) වගන්තියේ තමන්ට පැවරී ඇති බලතල අනුව  අදාල ව්‍යාපාරිකයාට හෙට දිනයේ එම අධිකාරිය ඉදිරියේ පෙනී සිටින්න ලෙස වන නියෝගයක් ඔහුට නිකුත් කර තිබෙනවා.",
       "URL": "https://www.hirunews.lk/235729/දැරියක්-අපයෝජනයට-ලක්වන-වීඩියෝපටයේ-සිටින-අපයෝජකයා-සොයන්න-ජනතා-සහය-පතයි",
       "Category": "Local News",
       "Parent URL": "https://www.hirunews.lk/local-news.php?pageID=2871"
}