{
       "Source": "hirunews",
       "Timestamp": "Tuesday, 25 January 2022 - 11:49",
       "Headline": "විදුලිය නො කප්පන්නැ යි ජනපතිගෙන් උපදෙස් (වීඩියෝ)",
       "News Content": "විදුලිය කැපීම නතර කරන්නැ යි ජනාධිපති ගෝඨාභය රාජපක්ෂ විදුලි බල අමාත්‍ය ගාමිණී ලොකුගේට ඊයේ (24) උපදෙස් ලබා දී තිබෙනවා.\nජනාධිපති ගෝඨාභය රාජපක්ෂගේ ප්‍රධානත්වයෙන් ජනාධිපති කාර්‍යාලයේ දී ඊයේ රාත්‍රියේ පැවති කැබිනට් රැස්වීමේදි යි ජනාධිපතිවරයා මෙම උපදෙස් ලබා දී ඇත්තේ.\nමේ දිනවල දිගින් දිගට ම විදුලිය විසන්ධි වීමක් සිදු වන අතර, ඒ සඳහා හේතු කාරණා රාශියක් ඇති බව පෙනෙනවා.\nවිශේෂයෙන් විදුලිය නිපදවීමට අවශ්‍ය දැවි තෙල් ලබා දීමට නො හැකි වීම හා එම දැවි තෙල් ලබා ගැනීමට අවශ්‍ය ඩොලර් හිඟ වීම මීට හේතු වූ ප්‍රධාන ම කාරණයක් ලෙස හඳුනාගත හැකි යි.\nමේ අතර, ඊයේ දහවල් ජනාධිපති කාර්‍යාලයේ දී ජනාධිපතිවරයා, බලශක්ති අමාත්‍යවරයා, විදුලි බල අමාත්‍යවරයා ඇතුළු මුදල් අමාත්‍යාංශ හා මහ බැංකු නියෝජිතයින් එක් ව පැවති සාකච්ඡාවක දී තීරණය වුණේ, කොළඹ වරාය අවට නැංගුරම් ලා ඇති තෙල් නැව් දෙකකට ඇමරිකානු ඩොලර් මිලියන 53ක් ගෙවීමට යි.\nමෙම නෞකා දෙකේ පෙට්‍රල් මෙට්‍රික් ටොන් 35000ක් හා ඩීසල් මෙට්‍රික් ටොන් 37500ක් රැගෙනවිත් තිබුණා.\nඒ අනුව මෙම සාකච්ඡාවෙන් අනතුරු ව ජනමාධ්‍යය ඇමතූ බලශක්ති අමාත්‍යවරයා කිය සිටියේ, අදාළ ඩීසල් තොගය විදුලි උත්පාදන කටයුතු සඳහා වෙන් කරන බව යි.\nකෙසේ වෙතත් එම ඉන්ධන තොගය ප්‍රමාණවත් වන්නේ, තවත් සතියකට මදක් වැඩි කලකට පමණක් බවත් අමාත්‍යවරයා අවධාරණය කළා.\nකෙසේ වෙතත් මෙහි දී සැලකිල්ලට ගත යුතු කාරණය වන්නේ, වඩාත් කාර්‍යක්ෂම ලෙස විදුලි භාවිතය පෙළ ගැස්වීම ද නැතහොත් එදා වේල සපුරාගෙන අඛණ්ඩ ව විදුලි සැපයීම ද යන්න පිළිබඳව යි.\nකෙසේ වෙතත් විදුලි සහ ඛනිජ තෙල් වෘත්තීය සමිති චෝදනා කරන්නේ, විදුලිය අරපිරිමැස්මෙන් භාවිත කිරීමට නම් ගත යුතු පළමු පියවර වන්නේ, රට තුළ ක්‍රියාත්මක වන වායු සමීකරණ සඳහා සීමා පැනවීම බව යි.\nවැඩි ම විදුලියක් වැය වන වායු සමීකරණ අඛණ්ඩ ව ක්‍රියාත්මක කිරීමට ඉඩ හැර සිදු කරන විදුලි පිරිමැසම කුමක් ද යන්න ඔවුන් ප්‍රශ්න කරනවා.",
       "URL": "https://www.hirunews.lk/295102/විදුලිය-නො-කප්පන්නැ-යි-ජනපතිගෙන්-උපදෙස්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1400"
}