{
       "Source": "hirunews",
       "Timestamp": "Tuesday, 17 January 2023 - 17:05",
       "Headline": "ජනපතිගේ නිවසට හානි කළ පිරිස සෙවීමට CIDය මහජන සහය පතයි (ඡායාරූප)",
       "News Content": "ජනාධිපති රනිල් වික්‍රමසිංහගේ පුද්ගලික නිවසට අයුතු ලෙස ඇතුළු වී දේපලවලට හානි කිරීම සම්බන්ධව සැකකරුවන් හඳුනාගැනීම සඳහා අපරාධ පරීක්ෂණ දෙපාර්තමෙන්තුව මහජන සහය පතනවා.\n2022 වසරේ ජූලි මස 09 වැනිදා ඇති වූ කළහකාරී හා ප්‍රචණ්ඩකාරී සිදුවීම්වල දී කළහකාරී පිරිස් විසින් පස්වැනි පටුමග, කොළඹ - 03 ලිපිනයෙහි පිහිටි ජනපතිගේ පුද්ගලික නිවසට රාත්‍රී කාලයේ අයුතු ලෙස ඇතුළු වී දේපලවලට පහර දී, ගින්නෙන් හානි කර දේපල විනාශ කර තිබුණා.\nඑම සිද්ධිය සම්බන්ධයෙන් සැකකරුවන් අත්අඩංගුවට ගැනීමට අපරාධ පරීක්ෂණ දෙපාර්තමෙන්තුව පරීක්ෂණ ආරම්භ කර තිබෙනවා.\nමෙම අපරාධයට සම්බන්ධ බවට සැකකෙරෙන පුද්ගලයින්ගේ සිතුවම් කරන ලද ඡායාරූප පහතින් දැක්වෙන අතර එම ඡායාරූපවලට සමාන හැඩරුව සහිත පුද්ගලයින් සම්බන්ධව තොරතුරු වෙතොත් 071-8594913, 011-2449358, 011-2320141 යන දුරකථන අංක ඔස්සේ දැනුම් දෙන ලෙස අපරාධ පරීක්ෂණ දෙපාර්තමෙන්තුව මහජනතාවගෙන් ඉල්ලා සිටිනවා.",
       "URL": "https://www.hirunews.lk/325276/ජනපතිගේ-නිවසට-හානි-කළ-පිරිස-සෙවීමට-cidය-මහජන-සහය-පතයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=595"
}