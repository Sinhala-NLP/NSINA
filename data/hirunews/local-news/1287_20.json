{
       "Source": "hirunews",
       "Timestamp": "Thursday, 17 March 2022 - 15:57",
       "Headline": "ඉන්දියාව සහ ශ්‍රී ලංකාව අතර ඩොලර් බිලියනයේ ණය ගිවිසුමට අත්සන් තැබේ  (වීඩියෝ)",
       "News Content": "ඉන්දියාවෙන් ඩොලර් බිලියනයක ණය මුදලක් ලබාගැනීමට අදාළ ගිවිසුමට අද පස්වරුවේ අත්සන් තැබුණා.\nඒ මුදල් අමාත්‍ය බැසිල් රාජපක්ෂගේ දෙදින ඉන්දීය නිල සංචාරය අතරතුරයි.\nඉන්දීය රජය වෙනුවෙන් එරට රාජ්‍ය බැංකුවේ නියෝජ්‍ය සාමාන්‍යාධිකාරිවරයා ගිවිසුමට අත්සන් තැබූ අතර, මුදල් අමාත්‍යාංශ ලේකම් එස්.ආර්.ආටිගල ශ්‍රී ලංකාව වෙනුවෙන් අත්සන් තැබූ බවයි ඉන්දීය වාර්තා සඳහන් කළේ.\nඅදාළ ගිවිසුමට අත්සන් තබනු ලැබුවේ මුදල් අමාත්‍ය බැසිල් රාජපක්ෂ සහ ඉන්දීය මුදල් අමාත්‍ය නිර්මලා සීතාරාමන් සමග හමුවෙන් අනතුරුවයි.\nදෙරටේ අන්‍යෝන්‍ය සුහදත්වය සහ ආර්ථික සහයෝගිතාව පුළුල් කර ගැනීම සම්බන්ධයෙන් මෙහිදී දීර්ඝ වශයෙන් සාකච්ඡා කළ බවයි ඉන්දීය වාර්තා සඳහන් කළේ.\nඉන්දියාවෙන් ලබා ගැනීමට අද අත්සන් තැබුණු ඇමෙරිකානු ඩොලර් බිලියනයක ණය මුදලින් ශ්‍රී ලංකාවට අවශ්‍ය තිරිඟු‍ පිටි, සීනි, සහල් සහ අත්‍යවශ්‍ය ඖෂධ මිලදී ගැනීමට අපේක්ෂිතයි. මීට අමතරව, ඉන්ධන සඳහා ලබාදෙන ණය ඇමෙරිකානු ඩොලර් මිලියන 500 සිට 750 දක්වා ඉහළ දමන ලෙස ශ්‍රි ලංකා රජය ඉන්දියාවෙන් ඉල්ලීමක් ද කර තිබෙනවා.\nදෙදින නිල සංචාරයක් සඳහා පෙරේදා ඉන්දියාව බලා පිටත්ව ගිය මුදල් අමාත්‍ය බැසිල් රාජපක්ෂ ඉන්දීය අග්‍රාමාත්‍ය නරේන්ද්‍ර මෝදි සහ එරට විදේශ අමාත්‍ය එස්.ජයිශන්කර් ඊයේ රාත්‍රියේ හමුවුණා.\nඑමෙන්ම,ඉන්දීය අග්‍රාමාත්‍ය නරේන්ද්‍ර මෝදි සහ විදේශ ලේකම් හර්ෂ් වර්ධන් ශ්‍රිංග්ලාද ඊයේ හමු වූ අතර, මුදල් අමාත්‍යවරයා, නියෝජ්‍ය ජාතික ආරක්ෂක උපදේශක ශ්‍රී වික්‍රම් මිස්රි අද හමුවීමට නියමිතයි.",
       "URL": "https://www.hirunews.lk/299710/ඉන්දියාව-සහ-ශ්‍රී-ලංකාව-අතර-ඩොලර්-බිලියනයේ-ණය-ගිවිසුමට-අත්සන්-තැබේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1287"
}