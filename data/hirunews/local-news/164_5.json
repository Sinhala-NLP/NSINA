{
       "Source": "hirunews",
       "Timestamp": "Friday, 21 July 2023 - 14:33",
       "Headline": "ලබන සැප්තැම්බරයේ නව දේශපාලන සන්ධානයක්",
       "News Content": "ඉදිරි ජනාධිපතිවරණය ඉලක්ක කර ගනිමින් ගොඩනගන නව දේශපාලන සන්ධානයට එක්වීම සඳහා මන්ත්‍රීවරුන් 45 දෙනෙකු පමණ එකඟතාව පළ කර ඇති බව වාර්තාවනවා.\nජනාධිපති රනිල් වික්‍රමසිංහ වෙනුවෙන් නිර්මාණය කෙරෙන මෙම සන්ධානයේ සම්බන්ධීකරණ කටයුතු පාර්ලිමේන්තු මන්ත්‍රී නිමල් ලන්සා විසින් සිදුකෙරෙන බවයි දේශපාලන ආරංචි මාර්ග පවසා සිටියේ.\nසන්ධානයට එක්වීම සඳහා මන්ත්‍රීවරුන් පිරිසක් සාකච්ඡා කිහිපයක් පසුගිය සතියේත් පවත්වා ඇති අතර, ඇතැම් සාකච්ඡා සභාවාරය අතරතුර පාර්ලිමේන්තුවේ විවිධ ස්ථානවලදී පවත්වා තිබෙනවා.\nපාර්ලිමේන්තු මන්ත්‍රී අනුර ප්‍රියදර්ශන යාපාගේ ප්‍රධානත්වයෙන් යුත් මන්ත්‍රීවරුන් පිරිසක් මෙන්ම පොහොට්ටුව නියෝජනය කරන තරුණ අමාත්‍යවරුන් සහ මන්ත්‍රීවරුන් සමගද සාකච්ඡා පවත්වා ඇති බවයි වාර්තාවන්නේ. එමෙන්ම විමල් - ගම්මන්පිල පාර්ශවය සමඟ ද සාකච්ඡා කර ඇති බව සඳහන්.\nගොඩනගන මෙම සන්ධානයේ පක්ෂ කාර්යාලය රාජගිරිය ප්‍රදේශයේ ලබන සතියේ විවෘත කිරීමට නියමිත බවද වාර්තාවනවා.\nදේශපාලන ආරංචි මාර්ග වැඩිදුරටත් සදහන් කළේ සැප්තැම්බර් මාසය වනවිට නව දේශපාලන සන්ධානය එළි දැක්වීමට සැළසුම් කර ඇති බවයි.",
       "URL": "https://www.hirunews.lk/342023/ලබන-සැප්තැම්බරයේ-නව-දේශපාලන-සන්ධානයක්",
       "Category": "Local News",
       "Parent URL": "https://www.hirunews.lk/local-news.php?pageID=164"
}