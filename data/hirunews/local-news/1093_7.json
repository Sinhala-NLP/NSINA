{
       "Source": "hirunews",
       "Timestamp": "Thursday, 16 June 2022 - 7:40",
       "Headline": "එතනෝල් ගෙන්වීම නිසි නියාමනයකින් සිදුකර නැහැ - කෝපා අප්‍රසාදය",
       "News Content": "මෙරට භාවිතය සඳහා ආනයනය කරන එතනෝල් ප්‍රමාණය පිළිබඳව සහ ආනයනය කරනු ලබන ආයතන පිළිබඳව නිසි පරිදි නියාමනයක් සිදුනොවීම පිළිබඳව රජයේ ගිණුම් කාරක සභාවේ විශේෂ අවධානය යොමුව තිබෙනවා.\nඒ අනුව, විවිධ සමාගම් සඳහා මෙරටට එතනෝල් ආනයනය කිරීම සඳහා බලපත්‍ර නිකුත් කරන ක්‍රමවේදය ඇතුළු තොරතුරු පිළිබඳ වාර්තාවක් දෙසතියක් තුල කාරක සභාවට ඉදිරිපත් කරන ලෙසටයි ආනයන හා අපනයන පාලන දෙපාර්තමේන්තු නිලධාරින් වෙත දැනුම් දී ඇත්තේ.\nමත්පැන් නිෂ්පාදනය හැරුණු විට ඖෂධ ඇතුළු වෙනත් නිෂ්පාදන සඳහා එතනෝල් ආනයනය කර ඇති ප්‍රමාණය හා නිසි පරිදි එම එතනෝල් එකී නිෂ්පාදන සඳහා පමණක් භාවිත කරන්නේ ද යන්න පිළිබඳව ද අවධානය යොමුකරන ලෙස රාජ්‍ය ගිණුම් කාරක සභාව අවධාරණය කර තිබෙනවා.\nමේ අතර, ශ්‍රී ලංකාවට වාහන හා වාහන අමතර කොටස් ආනයනය සඳහා බලපත්‍ර නිකුත් කිරීම පිළිබඳ කාරක සභාව විසින් විමසා ඇති අතර, ඒ සඳහා මෝටර් රථ ප්‍රවාහන දෙපාර්තමේන්තුව සමග සම්බන්ධීකරණයෙන් නිසි ක්‍රමවේදයක් සකස් කිරීමට අවශ්‍ය පියවර ගන්නා ලෙසයි මීට පෙර උපදෙස් ලබාදී ඇත්තේ.\nඑහෙත් ඊට අදාළ ක්‍රියාමාර්ග ගෙන නොතිබීම පිළිබඳව රාජ්‍ය ගිණුම් කාරක සභාවේ අප්‍රසාදය පළ වූ බව ද පාර්ලිමේන්තුවේ සන්නිවේදන දෙපාර්තමේන්තුව නිවේදනය කළා.\nඊට අදාළ කටයුතු සකස් කර වඩා කාර්යක්ෂම හා විනිවිදභාවයකින් යුතුව පවත්වාගෙන යාමට සුදුසු ක්‍රමවේදයක් සකසා මාස 4 ක කාලයක් ඇතුළත කාරක සභාවට ඉදිරිපත් කරන ලෙසයි ආනයන හා අපනයන පාලන දෙපාර්තමේන්තුවට වැඩිදුරටත් දැනුම් දී ඇත්තේ.\nඑසේම, සීනි කිලෝග්‍රෑමයක් සඳහා පනවා තිබූ විශේෂ භාණ්ඩ බදු රුපියල් 50 සිට ශත 25 දක්වා අඩු කිරීම මගින් බලාපොරොත්තු වූ සහනය පාරිභෝගිකයන්ට නොලැබීම පිළිබඳව අධ්‍යයනය සඳහා වූ විශේෂ විගණන වාර්තාව පිළිබඳව ද පසුගියදා රාජ්‍ය ගිණුම්කාරක සභාව තුළ සංවාදයට බදුන් වී තිබෙනවා.\nසීනි ආනයනය කිරීම සඳහා බලපත්‍ර ක්‍රමයක් හඳුන්වාදීම හා සීනි ආනයනය පාලනය කිරීමට අවශය නිර්නායක හඳුන්වාදීමට කටයුතු නොකිරීම, බලපත්‍ර නිකුත් කිරීම ප්‍රමාද කිරීමෙන් රජයට සිදුවූ පාඩුව පිලිබඳ ලබන 21 වනදා කාරක සභාවේදී සංවාදයට ගැනීමට ද නියමිතයි.",
       "URL": "https://www.hirunews.lk/307234/එතනෝල්-ගෙන්වීම-නිසි-නියාමනයකින්-සිදුකර-නැහැ-කෝපා-අප්‍රසාදය",
       "Category": "Local News",
       "Parent URL": "https://www.hirunews.lk/local-news.php?pageID=1093"
}