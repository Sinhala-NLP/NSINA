{
       "Source": "hirunews",
       "Timestamp": "Friday, 04 November 2022 - 8:08",
       "Headline": "හෙරොයින් කිලෝ 25ක් ඇල්ලූ සිද්ධියට තවත් දෙදෙනෙක් සොයයි",
       "News Content": "අම්බලන්තොට - කොක්ගල්ල ප්‍රදේශයේ නිවසක තිබී මත්කුඩු කිලෝ 25ක් සොයාගැනීමේ සිද්ධිය සම්බන්ධයෙන් තවත් සැකකරුවන් දෙදෙනෙකු අත්අඩංගුවට ගැනීම සඳහා පොලිසිය විමර්ශන ආරම්භ කර තිබෙනවා.\nඅම්බලන්තොට පොලිසියට ලද තොරතුරකට අනුව නිවස වටලා සිදු කළ පරීක්ෂාවක දී මෙම මත්කුඩු තොගය ඊයේ (03) සොයා ගැනුණා.\nඑහි දී කාන්තාවක් සහ පිරිමි පුද්ගලයෙකු අත්අඩංගුවට ගත් අතර, අදාළ කාන්තාව සැකකරුගේ නැන්දණිය බවට පසු ව හෙළි වූ බව යි දකුණු පළාත භාර උසස් පොලිස් නිලධාරියෙකු කියා සිටියේ.\nමෙලෙස අත්අඩංගුවට ගත් කුඩු තොගය කිලෝව බැගින් පැකට් කර තිබුණා.\nඅත්අඩංගුවට ගැනීමට නියමිත පුද්ගලයින් දෙදෙනා විසින් නිවසේ දී පොලිස් භාරයට ගත් කාන්තාවට සහ පිරිමි පුද්ගලයාට මෙම මත්කුඩු ලබා දී ඇති බවට යි හෙළි වී ඇත්තේ.\nමුහුදු මාර්ගය ඔස්සේ මෙම මත්කුඩු මෙරටට රැගෙන විත් කොළඹ හෝ වෙනත් ප්‍රදේශයක් වෙත යැවීම සඳහා අදාළ නිවසේ ගබඩා කර තබන්නට ඇති බවට යි පොලිසිය සැක කරන්නේ.",
       "URL": "https://www.hirunews.lk/319569/හෙරොයින්-කිලෝ-25ක්-ඇල්ලූ-සිද්ධියට-තවත්-දෙදෙනෙක්-සොයයි",
       "Category": "Local News",
       "Parent URL": "https://www.hirunews.lk/local-news.php?pageID=758"
}