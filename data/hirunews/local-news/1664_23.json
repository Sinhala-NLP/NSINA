{
       "Source": "hirunews",
       "Timestamp": "Monday, 27 September 2021 - 23:30",
       "Headline": "කෝටි දෙකකට වැඩි හෙරොයින් මතුගම නිවසකින් සොයාගැනේ",
       "News Content": "රුපියල් කෝටි දෙකකට අධික වටිනාකමකින් යුත් හෙරොයින් සහ අයිස් මත්ද්‍රව්‍ය හා විදේශ රටක නිෂ්පාදිත රිවෝල්වරයක් මතුගම - යටදොළ වත්ත ප්‍රදේශයේ අලුතින් ඉදිකරන ලද නිවසක සඟවා තිබියදී සොයාගෙන තිබෙනවා.\nයුද හමුදා බුද්ධි අංශයෙන් පොලිස් විශේෂ කාර්ය බලකායට ලද තොරතුරක් මත ඊයේ රාත්‍රියේ මෙම වැටලීම සිදුකර ඇති බව සඳහන්.\nඑහි දී හෙරොයින් මත්ද්‍රව්‍ය කිලෝ 1යි ග්‍රෑම් 55ක්, අයිස් මත්ද්‍රව්‍ය ග්‍රෑම් 50ක් මෙන්ම මත්ද්‍රව්‍ය බර මැනීම සඳහා යොදාගන්නා ඉලෙක්ට්‍රොනික තරාදියක් ද සොයාගෙන තිබෙනවා.\nඅදාළ නිවසේ මත්ද්‍රව්‍ය ඇසුරුම් කිරීම සිදු කර ඇති බවට පොලිස් විශේෂ කාර්ය බලකාය සිදු කළ මූලික විමර්ශනවල දී අනාවරණ වී ඇත්තේ.\nමෙම ජාවාරමට සම්බන්ධ සැකකරුවන් සොයා වැඩිදුර විමර්ශන සිදු කිරීමට පොලිස් මත්ද්‍රව්‍ය නාශක කාර්යාංශයට භාර දී ඇති බවයි පොලිස් මාධ්‍ය ප්‍රකාශක ජ්‍යේෂ්ඨ පොලිස් අධිකාරී නිහාල් තල්දූව සඳහන් කළේ.",
       "URL": "https://www.hirunews.lk/283411/කෝටි-දෙකකට-වැඩි-හෙරොයින්-මතුගම-නිවසකින්-සොයාගැනේ",
       "Category": "Local News",
       "Parent URL": "https://www.hirunews.lk/local-news.php?pageID=1664"
}