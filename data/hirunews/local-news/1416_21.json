{
       "Source": "hirunews",
       "Timestamp": "Tuesday, 18 January 2022 - 20:37",
       "Headline": "පරීක්ෂණ නතර නොකරන බව සත්වෝද්‍යාන දෙපාර්තමේන්තුවේ අධ්‍යක්ෂ ජනරාල්වරිය කියයි  (වීඩියෝ)",
       "News Content": "වෘත්තිය සමිති විරෝධතා ක්‍රියාමාර්ගවල නිරත වුවද, රාජ්‍ය දේපළ අවභාවිත කිරීම සම්බන්ධයෙන් සිදුකරන පරීක්ෂණ නතර නොකරන බව ජාතික සත්වෝද්‍යාන දෙපාර්තමේන්තුවේ අධ්‍යක්ෂ ජනරාල් ශර්මිලා රාජපක්ෂ ප්‍රකාශ කළා.\nජාතික සත්වෝද්‍යාන ක්‍රියාකාරී සේවක සංගමය සහ ශ්‍රී ලංකා පොදුජන සත්වෝද්‍යාන දෙපාර්තමේන්තු සේවක සංගමය අද පෙරවරුවේ දෙහිවල සත්වෝද්‍යානය ඉදිරිපිට විරෝධතාවක නිරත වුණේ මෑතකදී පත්වූ අධ්‍යක්ෂ ජනරාල්වරිය ඉවත් කරන ලෙස බල කරමින්.\nනරඹන්නන් වෙත ප්‍රවේශපත්‍ර ලබාදීමට විරෝධතාවයේ නිරත පිරිස් කටයුතු නොකිරීමත් සමඟ වෙනත් නිලධාරීන් පිරිසක් ප්‍රවේශපත්‍ර ලබාදීමට මැදිහත් වුණා. ඔවුන්ටද එහිදී විරෝධය පළවූ අතර, පොලිසියද ඊට මැදිහත් වුණා.\nඑමෙන්ම විරෝධතාවයේ නිරත වෘත්තිය සමිති සත්‍යග්‍රහයක්ද ආරම්භ කරනු ලැබුවා.\nමෙම විරෝධතාවට සමගාමීව හම්බන්තොට - රිදීගම සෆාරි උද්‍යානයේ සේවකයන් පිරිසක්ද විරෝධතාවක් සංවිධාන කර තිබුණා.",
       "URL": "https://www.hirunews.lk/294376/පරීක්ෂණ-නතර-නොකරන-බව-සත්වෝද්‍යාන-දෙපාර්තමේන්තුවේ-අධ්‍යක්ෂ-ජනරාල්වරිය-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1416"
}