{
       "Source": "hirunews",
       "Timestamp": "Wednesday, 27 September 2017 - 7:34",
       "Headline": "පාර්ලිමේන්තුවේ විදුලිය විසන්ධිවීම ගැන, විදුලිබල මණ්ඩලයෙන් වාර්තාවක් කැඳවයි",
       "News Content": "පාර්ලිමේන්තු සභා ගර්භයේ විදුලිය විසන්ධිවීමේ සිද්ධිය සම්බන්ධයෙන් ලංකා විදුලිබල මණ්ඩලයෙන් වාර්තාවක් කැඳවා ඇති බව විදුලිබල හා පුනර්ජනනීය බලශක්ති වැඩබලන අමාත්‍ය අජිත්. පී. පෙරේරා පවසනවා.\nමහා නගර සභා, නගර සභා සහ ප්‍රාදේශීය සභා ආඥා පනත් සංශෝධනය කිරීමට අදාළ කෙටුම්පත විෂය භාර අමාත්‍ය ෆයිසර් මුස්තාෆා විසින් ඊයේ පාර්ලිමේන්තුවට ඉදිරිපත් කරන අවස්ථාවේදී සභා ගර්භයේ විදුලිය හදිසියේම විසන්ධි වුණා.\nඑහිදී විදුලි පහන් නිවී ගියද, සභා ගැබේ ඇති මයික්‍රෆෝන ක්‍රියාත්මකවයි පැවතුණේ.\nපසුව යළිත් විදුලි සැපයුම යථා තත්ත්වයට පත්වූ නමුත්, පාර්ලිමේන්තුවේ අභ්‍යන්තර විදුලි පද්ධතිය තුළ කිසියම් දෝෂයක් පවතින්නේ යැයි පෙනී යන බව අජිත් පී. පෙරේරා අමාත්‍යවරයා කියා සිටියා.",
       "URL": "https://www.hirunews.lk/171929/පාර්ලිමේන්තුවේ-විදුලිය-විසන්ධිවීම-ගැන-විදුලිබල-මණ්ඩලයෙන්-වාර්තාවක්-කැඳවයි",
       "Category": "Local News",
       "Parent URL": "https://www.hirunews.lk/local-news.php?pageID=4301"
}