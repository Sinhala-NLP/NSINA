{
       "Source": "hirunews",
       "Timestamp": "Monday, 10 August 2020 - 14:29",
       "Headline": "තීරණයකට රැස් වූ එ.ජා.ප.ය (වීඩියෝ)",
       "News Content": "එක්සත් ජාතික පක්ෂයේ විශේෂ සාකච්ඡාවක් මේ වනවිට සිරිකොත පක්ෂ මූලස්ථානයේදී පැවැත්වෙනවා.\nඒ පක්ෂ නායක රනිල් වික්‍රමසිංහ මහතාගේ ප්‍රධානත්වයෙන්.\nඑක්සත් ජාතික පක්ෂයට මෙවර පාර්ලිමේන්තු මැතිවරණයෙන් සමස්ථ දිවයිනෙන්ම ලබාගත හැකිවූයේ ඡන්ද 249 435 ක් පමණයි.\nඒ අනුව ඉතිහාසයේ ප්‍රථම වරට එක්සත් ජාතික පක්ෂයට ඡන්දයෙන් කිසිඳු මන්ත්‍රීධූරයක් හිමිකර ගැනීමට නොහැකි වූ අතර ඔවුන්ට හිමිවූයේ ජාතික ලැයිස්තු\nමන්ත්‍රීධුරයක් පමණයි.\nඑලෙස ලද දරුණු පරාජයෙන් පසු පසුගිය 07 වනදා පක්ෂ නියෝජිතයින් සිරිකොත පක්ෂ මූලස්ථානයේදී රැස්වුණු අතර අද රැස්වන්නේ දෙවන වරටයි.\nදේශපාලන ආරංචි මාර්ග සඳහන් කළේ එ.ජා.ප.යට හිමි වූ ජාතික ලැයිස්තු මන්ත්‍රීධූරයට කවුරුන් පත්කරන්නේද යන්න තීරණය කිරීම සදහා අද සාකච්ඡාව\nපැවැත්වෙන බවයි.\nකෙසේ වෙතත් පක්ෂ නායක රනිල් වික්‍රමසිංහ මහතා ජාතික ලැයිස්තු මන්ත්‍රීධූරයෙන් පාර්ලිමේන්තුවට පිවිසීම ප්‍රතික්ෂේපකර ඇති බව එම පක්ෂයේ\nජ්‍යෙෂ්ඨයෙකු සඳහන් කළා.\nපක්ෂයේ අභ්‍යන්තර ආරංචි මාර්ග සඳහන් කළේ එක්සත් ජාතික පක්ෂයේ ජාතික ලැයිස්තු මන්ත්‍රීධූරය සඳහා පක්ෂ මහලේකම් අකිල විරාජ් කාරියවසම් මහතා පත්කිරීමට බොහෝදුරට ඉඩ ඇති බවයි.\nඒ සම්බන්ධයෙන් අවසන් තීරණයක් මෙම සාකච්ඡාවේදී ගැනීමට නියමිත බව වාර්තා වනවා.",
       "URL": "https://www.hirunews.lk/247514/තීරණයකට-රැස්-වූ-එ-ජා-ප-ය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2528"
}