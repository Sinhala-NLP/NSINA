{
       "Source": "hirunews",
       "Timestamp": "Wednesday, 13 January 2016 - 21:40",
       "Headline": "දකුණ හෙල්ලූ පාතාලයේ 4ක් අල්ලයි",
       "News Content": "පසුගිය කාලසීමාවේදී දකුණු පළාතේ සිදුවූ ඝාතනවලට සම්බන්ධ බවට සැක කෙරෙන ප්‍රධාන පෙළේ පාතාල සාමාජිකයින් හතරදෙනෙකු පොලීසිය අද (13) අත්අඩංගුවට ගත්තා. පොලීසිය සඳහන් කළේ එම ඝාතනවලට සම්බන්ධ බවට සැක කෙරෙන ගිනි අවි දෙකක්, ජීව උණ්ඩ 13ක්, මැගසින් එකක් සහ ජංගම දුරකථන 6 ක් පොලිස් භාරයට ගත් බවයි. එමෙන්ම ඝාතන සඳහා උපයෝගී කරගත් යතුරුපැදියක්ද සඟවා තිබියදී සොයාගෙන තිබෙනවා.\nඝාතන සම්බන්ධයෙන් පරීක්ෂණ පවත්වන දකුණු පළාතේ ජ්‍යෙෂ්ඨ පොලිස් නිලධාරියෙකු හිරු ප්‍රවෘත්ති අංශයට සඳහන් කළේ තවත් සැකකරුවන් තිදෙනෙකු අත්අඩංගුවට ගැනීම සඳහා මෙහෙයුම් ආරම්භ කර ඇති බවයි.\nඅත්අඩංගුවටගත් සැකකරුවෙකු ගුවන් හමුදාවේ සේවය කරමින් සිට ඇති අතර, ඔහු මේ වනවිට වෙඩි ප්‍රහාරයක් එල්ලවීම හේතුවෙන් රෝහල් ගතකර තිබෙනවා.\nපොලිස් මාධ්‍ය ප්‍රකාශක කාර්යාලය සඳහන් කළේ රංගල්ල පාලම අසළ දී සැකකරුවන් තුන්දෙනෙකු යතුරුපැදියකින් ගමන් කරමින් සිටියදී ඊයේ අත්අඩංගුවට ගෙන ඇති බවයි. ඔවුන් හික්කඩුව සහ ඇල්පිටිය යන ප්‍රදේශවල පදිංචිකරුවන්.\nමේ අතර පසුගිය 10 වනදා අම්බලන්ගොඩ - රොන්දූව - මාලම්පේ ප්‍රදේශයෙන් වෙඩි තබා ඝාතනය කරන ලද තරුණයාගේ මළසිරුර සොයාගැනීමත් සමඟ තවත් කරුණු රැසක් අනාවරණ වී තිබෙනවා. එලෙස ඝාතනයට ලක්වූයේ සුසන්ත මෙන්ඩිස් හෙවත් කුලීගොඩ සුසා නැමති 24 හැවිරිදි තරුණයෙක්. ඔහු මීට පෙර අවි ජාවාරමෙහි නිරතව සිට ඇති අතර, ඝාතනයට මුල්වී ඇත්තේද ගිනි අලෙවි කිරීමේ සිද්ධියක් බවයි පොලීසිය සඳහන් කළේ.\nමෙම තරුණයා ඝාතනයට ලක්වූ රත්ගම ප්‍රාදේශීය සභාවේ හිටපු සභාපති මනෝජ් මෙන්ඩිස්ගේ ද හිතවතෙකු බව සදහන්.\nඅම්බලන්ගොඩ, මීටියාගොඩ සහ හික්කඩුව යන ප්‍රදේශවල පසුගිය මාස එකහමාරක පමණ කාලය තුළදී මනුෂ්‍ය ඝාතන සහ වෙඩි තැබීමේ සිද්ධීන් 5 ක් වාර්තාවුණා. ඉන් වෙඩි තැබීමේ සිද්ධීන් 3ක්ම වාර්තාවූයේ ගතවූ දින 12 තුළ වීමද විශේෂත්වයක්.",
       "URL": "https://www.hirunews.lk/123968/දකුණ-හෙල්ලූ-පාතාලයේ-4ක්-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=5210"
}