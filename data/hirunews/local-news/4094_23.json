{
       "Source": "hirunews",
       "Timestamp": "Saturday, 03 February 2018 - 14:48",
       "Headline": "වනෝද්‍යානවලට යන අයට හෙට සිට තහනමක්",
       "News Content": "වනජිවි සංරක්ෂණ සහ වන සංරක්ෂණ දෙපාර්තමේන්තු මගින් පාලනය වන ආරක්ෂිත ප්‍රදේශ තුළ පොලිතීන් සහ ප්ලාස්ටික් භාවිතය 70 වන නිදහස් සැමරුම යෙදෙන හෙට සිට තහනම් කිරීමට තීරණය කර තිබෙනවා.\nඒ අනුව, දැඩි ස්වභාව රක්ෂිත, ජාතික උද්‍යාන, ලෝක උරුම වන භූමි, රක්ෂණ සහ රක්ෂිත වනාන්තර වල මෙම තහනම ක්‍රියාත්මක වනු ඇති.\nඒ අනුව භාවිතයෙන් පසු ඉවත දමන ජලය සහ බීම වර්ග ඇතුලත් ප්ලාස්ටික් බෝතල්, ෂොපින් බෑග් ද ඇතුලුව පොලිතින් මළු, කෑම දවටන කොළ ද ඇතුලුව පොලිතින් සහිත ආහාර ඇසුරුම් සහ පොලිස්ටයිරින් ආහාර ඇසුරුම් භාජන මෙම ස්ථානවලට රැගෙන යාම තහනම් වනු ඇති.\nමේවාට විකල්පයක් ලෙසට නැවත පාවිච්චි කළ හැකි ජල බෝතල්, රෙදි සහ කඩදාසිවලින් නිම කළ මළු සහ නැවත භාවිත කළ හැකි ආහාර ඇසුරුම් භාජන භාවිත කිරීමට අවසර ලබාදී තිබෙනවා.\nකෙසේවෙතත් ඒවා ද ආරක්ෂිත ප්‍රදේශ තුලට බැහැර නොකළ යුතු බවයි වනජීවී සංරක්ෂණ දෙපාර්තමේන්තුව කියාසිටියේ.\nමෙම පොලිතින් සහ ප්ලාස්ටික් තහනම පිළිනොපදින පුද්ගලයන්ට නීති මගින් කටයුතු කරන බව වනජීවී සංරක්ෂණ දෙපාර්තමේන්තුව සහ වන සංරක්ෂණ දෙපාර්තමේන්තුව නිකුත් කළ නිවේදනයේ වැඩිදුරටත් සඳහන්.",
       "URL": "https://www.hirunews.lk/182797/වනෝද්‍යානවලට-යන-අයට-හෙට-සිට-තහනමක්",
       "Category": "Local News",
       "Parent URL": "https://www.hirunews.lk/local-news.php?pageID=4094"
}