{
       "Source": "hirunews",
       "Timestamp": "Wednesday, 20 December 2017 - 16:16",
       "Headline": "දළ පූට්ටුවා ඝාතකයන්ට ඇප නෑ",
       "News Content": "වෙඩි තබා ඝාතනය කෙරුණු ගල්ගමුවේ දළ පූට්ටුවා හස්තියාගේ බවට සැක කෙරෙන ගජමුතු දෙකක් නීතිවිරෝධීව ළඟ තබාගෙන සිටියදී අත්අඩංගුවට ගත් ග්‍රාම නිලධාරීවරුන් දෙදෙනා ඇප මත මුදාහැරීම අධිකරණය ප්‍රතික්ෂේප කර තිබෙනවා.\nඒ අනුව මහව අතිරේක මහේස්ත්‍රාත් සහ අතිරේක දිසා විනිසුරු රසික මල්ලවාරච්චි අද නියෝග කර ඇත්තේ ඔවුන් දෙදෙනා ලබන වසරේ ජනවාරි 3 වනදා දක්වා යළි රිමාන්ඩ් කරන ලෙසටයි.\nමෙම සිද්ධිය සම්බන්ධයෙන් සිදු කෙරෙන පරීක්ෂණවල ප්‍රගතිය දැක්වෙන වාර්තාවක් එදිනට අධිකරණය වෙත ඉදිරිපත් කරන ලෙසද මහේස්ත්‍රාත්වරයා අපරාධ පරීක්ෂණ දෙපාර්තමේන්තුවට නියෝග කර තිබෙනවා.\nමේ අතර පොළොන්නරුව - වැලිකන්ද - මුතුවැල්ල ප්‍රදේශයේ සැරිසැරූ වන අලියෙකු ඊයේ පස්වරුවේ මියගොස් තිබෙනවා.\nමෙම වන අලියා අල්ලා ගැනීම සදහා මීට දින කිහිපයකට පෙර වනජිවි නිලධාරින් මෙහෙයුමක් ද දියත් කර ඇති අතර, මරණයට හේතුව මෙතෙක් අනාවරණ වී නොමැති බවයි වැලිකන්ද වනජිවි කාර්යාලය සදහන් කළේ.\nඑසේම දිවයිනේ ප්‍රදේශ දෙකක සිදුවූ වන අලි පහරදීම්වලින් පුද්ගලයින් දෙදෙනෙකු ජීවිතක්ෂයට පත්වීමේ සිද්ධීන් දෙකක්ද වාර්තාවුණා.\nගල්ගමුව - ඉහළකෝන්වැව ප්‍රදේශයේ වන අලි ප්‍රහාරයකින් පුද්ගලයෙකු ජීවිතක්ෂයට පත්ව ඇත්තේ ඊයේ රාත්‍රීයේ නිවස ආසන්නයට පැමිණි වන අලියා පලවා හැරීමට උත්සාහ කිරීමේදියි.\nඑමෙන්ම බකමූණ - නිකවැව ප්‍රදේශයේදී අද පෙරුවේ සිදුවූ තවත් වන අලි පහරදීමකින් වයස අවුරුදු 68 ක පුද්ගලයෙකු මියගොස් තිබෙනවා.\nඔහු සිය බිරිඳ සමග පොළොන්නරුව මහ රෝහලේ සෞඛ්‍ය සායනයෙන් ප්‍රතිකාර ලබාගැනීම සඳහා යමින් සිටි අතරතුරදියි එම වන අලි ප්‍රහාරයට ගොදුරු වී ඇත්තේ.",
       "URL": "https://www.hirunews.lk/178889/දළ-පූට්ටුවා-ඝාතකයන්ට-ඇප-නෑ",
       "Category": "Local News",
       "Parent URL": "https://www.hirunews.lk/local-news.php?pageID=4163"
}