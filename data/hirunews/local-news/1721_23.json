{
       "Source": "hirunews",
       "Timestamp": "Monday, 30 August 2021 - 19:20",
       "Headline": "සීනි ගන්න මහජනයා පෝලිම්වල - සීනි කන්ටේනර් 86ක් වරායෙන් මුදාහැරේ (වීඩියෝ)",
       "News Content": "අද දිනයේ ඇතැම් සතොස වෙළදසැල් ඉදිරිපිට අඩු මිලට සීනි මිලදී ගැනීම සඳහා දිගු පෝලිම් දක්නට ලැබුණු බව අප වාර්තාකරුවන් කියා සිටියා.\nසීනි කිලෝවක මිල මේ  වන විට රුපියල් 220ක් දක්වා ඉහළ ගොස් ඇති අතර සීනි ආනයනකරුවන් මීට දින කිහිපයකට පෙර හිරු ප්‍රවෘත්ති අංශයට සඳහන් කළේ, වෙළඳපළ තුල සීනි හිඟයක් මතුවීමේ අවදානමක්ද පවතින බවයි.\nමෙවන් පසුබිමක සීනි කන්ටේනර් 600කට ආසන්න සංඛ්‍යාවක් මාස දෙකක පමණ කාලයක් පුරා වරායේ සිර වී ඇති බව සමගි ජන බලවේගයේ පාර්ලිමේන්තු මන්ත්‍රී ඉමිතියාස් බාකිර් මාකර් ප්‍රකාශ කළා.\nකෙසේ වෙතත්, වරාය අමාත්‍ය රෝහිත අබේගුණවර්ධන සඳහන් කළේ වරායේ සිර වී තිබූ සීනි කන්ටේනර් 86ක් අද (30) දින මුදා හැරීමට කටයුතු කළ බවයි.\nකෙසේ වෙතත්, පවතින තත්ත්වයත් සමග සතොස සහ සමුපකාර අලෙවිසැල් වලට අද සිට දුඹුරු සීනි කිලෝවක් රුපියල් 130 ක මිලකට ලබාදෙන බවයි උක්, බඩ ඉරිඟු, කජු, ගම්මිරිස්,  කුරුඳු ඇතුළු කුඩා වැවිලි බෝග වගා සංවර්ධන රාජ්‍ය අමාත්‍ය ජානක වක්කුඹුර සදහන් කළේ.\nවෙළදපළේ සීනි මිල සීග්‍රයෙන් ඉහළ ගොස් ඇති අවස්ථාවක සගවා තිබූ තවත් සීනි මෙටි්‍රක් ටොන් 4096ක් සොයා ගැනීමට පාරිභෝගික අධිකාරිය අද (30) සමත් වුණා.\nඒ, වත්තල - කෙරවලපිටිය අංක 240 යන ස්ථානයේ ගබඩාවක ඇසුරුම් කර තිබියදීයි.\nමෙම ගබඩාව පාරිභෝගික අධිකාරියේ ලියාපදිංචි නොකර පවත්වාගෙන ගොස් ඇති බවට හෙළි වී තිබෙනවා.\nමිල ඉහළ යාමත් සමග සීනි ආනයනකරුවන් තොග සඟවා ඇති බවට වෙළඳ අමාත්‍යාංශයට ලැබී ඇති තොරතුරු මතයි පාරිභෝගික අධිකාරිය මෙලෙස වැටලීම් සිදුකිරීම ආරම්භ කළේ.\nඒ අනුව පසුගියදා කළ වැටලීම්වලින්ද සීනි මෙට්‍රික් ටොන් 5,400 කට වැඩි ප්‍රමාණයක් සොයා ගනු ලැබුවා.\nඅද අත්අඩංගුවට ගත් සීනි තොගය, අධික මිලකට පාරිභෝගිකයා වෙත අලෙවි කර අසීමිත ලාභ ලැබීමේ අරමුණෙන් ආනයනකරු විසින් ගබඩා කර තබා ඇති බවට අනාවරණ වී තිබෙනවා.\nපාරිභෝගික සේවා අධිකාරී පනතට පසුගිය දා සිදුකරන ලද සංශෝධන තුළ නිකුත් වූ ගැසට් නිවේදනයේ නියමයන් උල්ලංඝණය වන අයුරින් පවත්වාගෙන ගිය මෙම සීනි ගබඩාවට  මුද්‍රා තැබීමට පාරිභෝගික අධිකාරිය කටයුතු කරනු ලැබුවා.\nමෙලෙස  තොග සඟවා තබන වෙළදුන්ට එරෙහිව දඩ මුදලට අමතරව අධිකරණයට ඉදිරිපත් කර සිර දඩුවම් නියම කිරීමට ඇති හැකියාව සම්බන්ධයෙන් සාකච්ඡා කිරීමට පාරිභෝගික ආරක්ෂණ රාජ්‍ය අමාත්‍යවරයා නීතිපතිවරයා ද හමුවී තිබෙනවා.",
       "URL": "https://www.hirunews.lk/280956/සීනි-ගන්න-මහජනයා-පෝලිම්වල-සීනි-කන්ටේනර්-86ක්-වරායෙන්-මුදාහැරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1721"
}