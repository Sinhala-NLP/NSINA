{
       "Source": "hirunews",
       "Timestamp": "Wednesday, 10 May 2023 - 22:29",
       "Headline": "ව්‍යාජ මුදල් නෝට්ටු මුද්‍රණ යන්ත්‍රයක් සමඟ පුද්ගලයෙකු අත්අඩංගුවට",
       "News Content": "ව්‍යාජ මුදල් නෝට්ටු මුද්‍රණය කිරීමට යොදා ගන්නා ලද මුද්‍රණ යන්ත්‍ර පද්ධතියක් යාපනය ශීක්ෂණ රෝහල් මාවතේ නිවසක සිට වෙනත් ස්ථානයකට රැගෙන යමින් සිටි තරුණයෙකු යාපනය පොලීසිය විසින් ඊයේ (09) අත්අඩංගුවට ගෙන තිබෙනවා.\nයාපනය පොලීසියට ලැබුණු තොරතුරක් මත එම මාර්ගයේ ගමන් ගත් වාහන නවතා කළ පරීක්ෂා කිරීමක දී සැකකරු විසින් එම යන්ත්‍ර පද්ධතිය රැගෙන යමින් සිටිය දී අත්අඩංගුවට ගත් බවයි වාර්තා වන්නේ.\nපසුගිය සතියේ දී යාපනයේ පලෙයි ප්‍රදේශයේදී රුපියල් 5000 හා රුපියල් 500 බැගින් වූ නෝට්ටුවලින් ව්‍යජ ලෙස මුද්‍රණය කරණ ලද රුපියල් ලක්ෂ 13 ක් වටිනා මුදල් නෝට්ටු තොගයක් සමඟ සැකකරුවන් දෙදෙනෙකු යාපනය පොලීසිය විසින් අත්අඩංගුවට ගෙන තිබෙනවා.\nඅප ප්‍රාදේශීය වාර්තාකරු සඳහන් කළේ මෙසේ ඊයේ දිනයේ මුද්‍රණ යන්ත්‍ර පද්ධතිය සමඟ අත්අඩංගුවට ගත් තැනැත්තා මුලින් අත්අඩංගුවට ගෙන සිටින එක් සැකකරුවකුගේ ඥාතියෙකු බවයි.\nඅදාළ සැකකරු යාපනය ආධිකරණයට ඉදිරිපත් කිරීමෙන් පසුව මැයි මස 23 වෙනිදා දක්වා රිමාන්ඩ් බාරයේ තබන ලෙස යාපනය මහේස්ත්‍රාත්වරයා නියෝග කර තිබෙන බවයි වැඩිදුරටත් වාර්තා වන්නේ.",
       "URL": "https://www.hirunews.lk/334831/ව්‍යාජ-මුදල්-නෝට්ටු-මුද්‍රණ-යන්ත්‍රයක්-සමඟ-පුද්ගලයෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=353"
}