{
       "Source": "hirunews",
       "Timestamp": "Saturday, 03 April 2021 - 13:01",
       "Headline": "රේගුවේ අක්‍රමිකතා සොයන ජනපති කොමිසම වැදගත් කරුණු ඉල්ලයි",
       "News Content": "ශ්‍රී ලංකා රේගුව සම්බන්ධයෙන් එල්ලවන විවිධ චෝදනා සහ සිදු වෙතැයි සැළකෙන දූෂිත ක්‍රියා හා අක්‍රමිකතා පිළිබඳ විමර්ශනය කිරීම, පරීක්ෂා කිරීම් හා වාර්තා කිරීම සඳහා පත් කළ ජනාධිපති කොමිසම යම් වැදගත් කරුණු ඉදිරිපත් කරන ලෙස පුද්ගලයින්ට හා සංවිධාන වෙත ඇරයුම් කර සිටිනවා.\nඑම කරුණු සියල්ල ලබන 30 වනදා හෝ ඊට පෙර කොමිෂන් සභාවේ ලේකම්වරයා වෙත ලැබෙන සේ ලියාපදිංචි තැපෑලෙන් එවිය යුතු බවයි එම කොමිෂන් සභාව නිවේදනය කළේ.\nපසුගිය පෙබරවාරි විසි හතරවනදා නිකුත් කළ අතිවිශේෂ ගැසට් නිවේදනයක් මගින් මෙම විශේෂ ජනාධිපති කොමිසම පත් කළ අතර, ඊට සාමාජිකයන් 06 දෙනෙකු ඇතුළත්.\nශ්‍රී ලංකා රේගුව කලාපයේ හොඳම රේගුව බවට පත් කිරීම සඳහා දූෂිත ක්‍රියා, අක්‍රමිකතා සහ පරිපාලන බලය අයුතු ලෙස භාවිත කිරීම වැළැක්වීම සඳහා වහා ගත යුතු කෙටිකාලීන ක්‍රියාමාර්ග මෙන්ම මධ්‍යම හා දිගුකාලීන ආයතනික ප්‍රතිසංස්කරණ නිර්දේශ කිරීම එම කොමිසමේ ප්‍රමුඛ කාර්යයක් වනවා.\nරේගු වෘත්තිය සංගම් විසින් ඉදිරිපත් කර ඇති සියලු යෝජනා සමාලෝචනය කිරීම ද ඊට අයත්වන කාර්ය භාරයක්.",
       "URL": "https://www.hirunews.lk/267383/රේගුවේ-අක්‍රමිකතා-සොයන-ජනපති-කොමිසම-වැදගත්-කරුණු-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=2044"
}