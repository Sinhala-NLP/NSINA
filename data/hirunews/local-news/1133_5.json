{
       "Source": "hirunews",
       "Timestamp": "Monday, 30 May 2022 - 10:39",
       "Headline": "බැස්ටියන් මාවතේ වෙඩි තැබීමක් - එක් අයෙක් මරුට (වීඩියෝ)",
       "News Content": "පිටකොටුව - බැස්ටියන් මාවත බස් නැවතුම්පල ඉදිරිපිට අද පෙරවරුවේ සිදුවූ වෙඩි තැබීමෙන් පුද්ගලයෙකු මියගොස් තවත් අයෙකු තුවාල ලැබුවා.\nජාතික රෝහලේ ප්‍රතිකාර ලබන එම පුද්ගලයාගේ තත්වය බරපතල බවයි රෝහල් ආරංචි මාර්ග සඳහන් කළේ.\nමෙලෙස වෙඩි වැදීමෙන් ජීවිතක්ෂයට පත්වුණේ අනුරාධපුරයේ පදිංචි 30 හැවිරිදි තරුණයෙක්.\nතුවාල ලැබූ අනෙක් තරුණයා ගාල්ල ප්‍රදේශයේ පදිංචි 27 හැවිරිදි අයෙක් බව පොලිසිය කියා සිටියා.\nඅද පෙරවරුවේ අධිකරණයේ පැවති නඩුවකට සහභාගිවී නැවත යමින් සිටියදී මොවුන්ට සහ තවත් පුද්ගලයෙකුට මෙම වෙඩි ප්‍රහාරය එල්ලවී තිබෙනවා.\nමොවුන් තුන්දෙනාම එකම සමාගමක සේවය කර ඇති අතර, මාස 3 ක වැටුප් ලබාදීමකින් තොරව ඔවුන්ව සේවයෙන් ඉවත් කර ඇති බව සඳහන්.\nඊට අදාළව ඔවුන් එම සමාගමෙන් වන්දි ඉල්ලා ඇති අතර, සමාගමද මොවුන්ට එරෙහිව වංචනික චෝදනා ගොනුකර ඇති බවයි වාර්තාවන්නේ.\nකෙසේ වෙතත් මීට අදාළ නඩුවට සහභාගිවී යළි පැමිණෙමින් සිටියදී යතුරුපැදියකින් පැමිණි දෙදෙනෙකු විසින් මොවුන් ලුහුබැඳ පැමිණ ටී පනස් හය වර්ගයේ ගිනි අවියකින් වෙඩි තැබීම සිදුකර ඇති බව මූලික පොලිස් පරීක්ෂණවලදී අනාවරණ වී ඇත්තේ.\nකොළඹ නියෝජ්‍ය පොලිස්පති කාර්යාලයද මෙම ස්ථානයේ පිහිටා තිබෙනවා.\nUpdated 2022.05.30 - 15:53 PM\n__________________________\nපිටකොටුව - බැස්ටියන් මාවත බස් නැවතුම්පොළ ඉදිරිපිට අද පෙරවරුවේ සිදු වූ වෙඩි තැබීමේ සිද්ධිය සම්බන්ධයෙන් ඉදිරි විමර්ශන කටයුතු කොළඹ අපරාධ කොට්ඨාශයට භාර දී තිබෙනවා.\nඅද දහවල් සිදු වූ මෙම වෙඩි තැබීමෙන් අනුරාධපුර ප්‍රදේශයේ පදිංචි 30 හැවිරිදි අයෙකු ජීවිතක්ෂයට පත්වූ අතර තවත් අයෙකු තුවාල ලබා ප්‍රතිකාර සඳහා ජාතික රෝහලට ඇතුළත් කෙරුණා.\nපසු ව සිද්ධිය සම්බන්ධයෙන් පිටකොටුව පොලීසිය මූලික විමර්ශන ආරම්භ කිරීමටයි පියවර ගෙන තිබුණේ.\nඅධිකරණයේ පැවති නඩුවකට සහභාගි වී නැවත යමින් සිටියදී මොවුන්ට සහ තවත් පුද්ගලයෙකුට මෙම වෙඩි ප්‍රහාරය එල්ල වී තිබුණා.",
       "URL": "https://www.hirunews.lk/305683/බැස්ටියන්-මාවතේ-වෙඩි-තැබීමක්-එක්-අයෙක්-මරුට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1133"
}