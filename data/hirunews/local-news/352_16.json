{
       "Source": "hirunews",
       "Timestamp": "Thursday, 11 May 2023 - 9:20",
       "Headline": "ක්‍රීඩා ඇමතිගේ අභියාචනා පෙත්සම් 15 වැනිදා සලකා බැලීමට නියමිතයි",
       "News Content": "ක්‍රීඩා සදහා නව රෙගුලාසි මාලාවක් හඳුන්වා දෙමින් නිකුත් කළ ගැසට් නිවේදනය ක්‍රියාත්මක වීම අත්හිටුවමින් අභියාචනාධිකරණය නිකුත් කළ අතුරු තහනම් නියෝගය බල රහිත කරන ලෙස ඉල්ලා ක්‍රීඩා ඇමති රොෂාන් රණසිංහ ගොනු කළ අභියාචනා පෙත්සම් තුනක් ලබන 15 වැනිදා සලකා බැලීමට ශ්‍රේෂ්ඨාධිකරණය නියෝග කර තිබෙනවා.\nඅදාළ පෙත්සම් ඊයේ (10) මුර්දු ප්‍රනාන්දු, ගාමිණි අමරසේකර සහ යසන්ත කෝදාගොඩ යන අයගෙන් සමන්විත ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල ඉදිරියේ කැඳවනු ලැබුවා.\nඒ අනුව, අදාළ පෙත්සම් ලබන 15 සහ 18 යන දිනවල සලකා බැලීමට විනිසුරු මඩුල්ල තීරණය කළා.\nක්‍රීඩා ඇමතිවරයා විසින් ක්‍රීඩා සදහා නව ක්‍රීඩා රෙගුලාසි හඳුන්වා දෙමින් 2022 වසරේ දෙසැම්බර් 14 වැනිදා ගැසට් නිවේදනයක් නිකුත් කර තිබුණා.\nඑම ක්‍රීඩා රෙගුලාසිවලින් තමන්ට දැඩි අසාධාරණයක් සිදුවන බව සඳහන් කරමින් ක්‍රීඩා සංගම් කිහිපයක් ගොනු කළ රිට් පෙත්සම් සලකා බැලූ අභියාචනාධිකරණය එම පෙත්සම් විභාගය අවසන් වන තුරු අදාළ රෙගුලාසි ක්‍රියාත්මක කිරීම වළක්වාලමින් අතුරු තහනම් නියෝගයක් නිකුත් කළා.\nඅභියාචනාධිකරණය එම අතුරු තහනම් නියෝග නිකුත් කළ ආකාරය නීතියට පටහැනි බවත් එබැවින් ඒවා බල රහිත කිරීමේ නියෝග නිකුත් කරන ලෙසත් ඉල්ලමින් ක්‍රීඩා අමාත්‍යවරයා විසින් මෙම අභියාචනා පෙත්සම් ශ්‍රේෂ්ඨාධිකරණයට ඉදිරිපත් කර තිබෙනවා.",
       "URL": "https://www.hirunews.lk/334860/ක්‍රීඩා-ඇමතිගේ-අභියාචනා-පෙත්සම්-15-වැනිදා-සලකා-බැලීමට-නියමිතයි",
       "Category": "Local News",
       "Parent URL": "https://www.hirunews.lk/local-news.php?pageID=352"
}