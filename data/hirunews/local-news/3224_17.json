{
       "Source": "hirunews",
       "Timestamp": "Sunday, 28 July 2019 - 19:05",
       "Headline": "ව්‍යාපාරිකයෙකුට මරු කැඳවූ නුගේගොඩ වෙඩි ප්‍රහාරය ගැන පොලිස් කණ්ඩායම් 3ක් පරීක්ෂණ අරඹයි",
       "News Content": "නුගේගොඩ - ජම්බුගස්මුල්ල ප්‍රදේශයේදී ව්‍යාපාරිකයන් දෙදෙනෙකුට වෙඩි තැබීමේ සිද්ධියෙන් පසුව දෙල්කඳ ප්‍රදේශයේ අතුරු මාර්ගයක තිබී අංක තහඩු රහිත යතුරුපැදියක් සොයාගෙන තිබෙනවා.\nපොලිස් මාධ්‍ය ප්‍රකාශක, පොලිස් අධිකාරී රුවන් ගුණසේකර සඳහන් කළේ මෙම සිද්ධීන් දෙක අතර සම්බන්ධයක් ඇත්දැයි මේ වන විට පරීක්ෂණ ආරම්භ කර ඇති බවයි.\nසාදයකට ගොස් නැවත පැමිණෙමින් සිටි ජීප් රථයකට ජම්බුගස්මුල්ල ප්‍රදේශයේදී යතුරුපැදියකින් පැමිණි පිරිසක් වෙඩි ප්‍රහාරයක් එල්ල කරනු ලැබුවේ අද අලූයමයි.\nසිද්ධියෙන් ජීප් රථය පැදවූ  නුගේගොඩ - උඩහමුල්ල ප්‍රදේශයේ පදිංචි 38 හැවිරිදි ව්‍යාපාරිකයෙකු මිය ගිය අතර ඔහුත් සමඟ සිටි 40 හැවිරිදි නුගේගොඩ - තලපත්පිටිය ප්‍රදේශයේ පදිංචි තවත් ව්‍යාපාරිකයෙකු තුවාල ලබා කළුබෝවිල ශික්ෂණ රෝහලට ඇතුළත් කෙරුණා.\nවෙඩි තැබීම සිදුවූ ස්ථානයේ තිබී මිලිමීටර් 9 වර්ගයේ සජීව පතොරොම් 3ක් සහිත මැගසීනයක්, හිස් පතොරොම් කොපු 7ක් සහ පාවහන් යුගල දෙකක් පොලීසිය සොයාගෙන තිබෙනවා.\nමෙම සිද්ධිය සම්බන්ධයෙන් පරීක්ෂණ සිදුකිරීම සඳහා පොලිස් කණ්ඩායම් 3ක් පත් කර ඇති බවයි කිරුළපන පොලීසියේ අද පැවති මාධ්‍ය හමුවකට එක්වෙමින් පොලිස් මාධ්‍ය ප්‍රකාශක, පොලිස් අධිකාරී රුවන් ගුණසේකර කියා සිටියේ.",
       "URL": "https://www.hirunews.lk/221199/ව්‍යාපාරිකයෙකුට-මරු-කැඳවූ-නුගේගොඩ-වෙඩි-ප්‍රහාරය-ගැන-පොලිස්-කණ්ඩායම්-3ක්-පරීක්ෂණ-අරඹයි",
       "Category": "Local News",
       "Parent URL": "https://www.hirunews.lk/local-news.php?pageID=3224"
}