{
       "Source": "hirunews",
       "Timestamp": "Monday, 12 August 2019 - 12:37",
       "Headline": "තවදුරටත් මුහුදුයෑම අවදානම්, ගොඩබිමේත් තද සුළං - සැළකිලිමත්වන්න",
       "News Content": "බටහිර අරාබි මුහුදු ප්‍රදේශවල ධීවර හා නාවික කටයුතුවල යෙදීම තවදුරටත් අනතුරුදායක බව කාලගුණ විද්‍යා දෙපාර්තමේන්තුව ප්‍රකාශ කළා.\nඑම මුහුදු ප්‍රදේශවල සුළෙඟ් වේගය පැයට කිලෝමීටර 70 ත් 80 ත් දක්වා වැඩිවිය හැකි අතර, එවිට එම මුහුදු ප්‍රදේශ ඉතා රළු විය හැකි බවයි එම දෙපාර්තමේන්තුව නිවේදනය කළේ.\nමන්නාරම සිට පුත්තලම සහ ගාල්ල හරහා හම්බන්තොට දක්වා වන මුහුදු ප්‍රදේශවල විටින් විට වැසි හෝ ගිගුරුම් සහිත වැසි ඇතිවීමේ හැකියාවක් පවතින අතර, මාතර සිට පොතුවිල් දක්වා මුහුදු ප්‍රදේශද විටින් විට තරමක් රළුවිය හැකියි.\nඑසේම අද දිනයේ දිවයිනේ බස්නාහිර, සබරගමුව, මධ්‍යම, දකුණ සහ වයඹ පළාත්වල විටින් විට වැසි හෝ ගිගුරුම් සහිත වැසි ඇතිවන  බවද කාලගුණ විද්‍යා දෙපාර්තමේන්තුව සඳහන් කළා. ගොඩබිම් ප්‍රදේශවලද පැයට කිලෝමීටර 50 ත් 60 ත් අතර මට්ටමක සුළං ඇතිවිය හැකි බවයි එම දෙපාර්තමේන්තුව නිවේදනය කළේ.\nමධ්‍යම කදුකරයට ඇදහැලෙන වැසි හේතුවෙන් ලක්ෂපාන ජලාශයේ වාන් දොරටු දෙකක් අද පෙරවරුවේ විවෘත කෙරුණා.\nඒ හේතුවෙන් කැළණි ගඟ අවට ජනතාව විමසිල්ලෙන් පසුවන ලෙසයි ආපදා කළමනාකරණ මධ්‍යස්ථානය දැනුම් දෙන්නේ.\nඑමෙන්ම කාසල්රී සහ මාවුස්සාකැලේ ජලාශවල ජල මට්ටමද තවදුරටත් ඉහළ යමින් පවතින බවයි ජලාශභාර ඉංජිනේරුවරුන් කියා සිටියේ.\nමධ්‍යම කඳුකරයේ බටහිර බෑවුම් ප්‍ර‍්‍රදේශවලට ඊයේ රාත්‍රියේ සිට කඩින් කඩ ඇද හැලෙන වර්ෂාව සහ සුළං තත්ත්වය හේතුවෙන් හැටන් ඇතුලූ ප්‍රදේශ රැසක විදුලි සැපයුම විසන්ධි වී ඇති බව ප්‍රදේශයේ හිරු වාර්තාකරු සඳහන් කළා.\nඑසේම පසුගිය දිනවල පැවති තද සුළං තත්ත්වය හේතුවෙන් දිවයින පුරා නිවාස 2279 කට පමණ අර්ධ හානි සිදුව ඇතැයි ආපදා කළමනාකරණ මධ්‍යස්ථානයේ සහකාර අධ්‍යක්‍ෂ ප්‍රදීප් කොඩිප්පිලි ප්‍රකාශ කළා.\nමේ අතර අයහපත් කාලගුණ තත්ත්වය මත පසුගිය සිකුරාදා සිට වසා දැමුණු ඉන්දියාවේ කොචින් ජාත්‍යන්තර ගුවන් තොටුපලේ ගුවන් ගමන් අද යළි ආරම්භ  කර තිබෙනවා.\nඒ අනුව ශ්‍රී ලංකන් ගුවන් සේවයේ පළමු ගුවන් යානය අද පෙරවරුවේ කොචින් බලා පිටත්වූ බවයි කටුනායක ගුවන්තොටුපල හිරු වාර්තාකරු සඳහන් කළේ.",
       "URL": "https://www.hirunews.lk/222059/තවදුරටත්-මුහුදුයෑම-අවදානම්-ගොඩබිමේත්-තද-සුළං-සැළකිලිමත්වන්න",
       "Category": "Local News",
       "Parent URL": "https://www.hirunews.lk/local-news.php?pageID=3203"
}