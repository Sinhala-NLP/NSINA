{
       "Source": "hirunews",
       "Timestamp": "Sunday, 26 March 2023 - 7:46",
       "Headline": "දියාගෝ ගාෂියා දූපතේ පිරිස ගැන විදේශ අමාත්‍යාංශයේ අවධානය",
       "News Content": "හිරු ප්‍රවෘත්ති මගින් අනාවරණ කළ බ්‍රිතාන්‍ය ඉන්දියානු සාගර ප්‍රදේශයට අයත් දියාගෝ ගාෂියා දූපතේ රැඳී සිටින ශ්‍රී ලාංකිකයින් දිවයිනට ආපසු ගෙන්වා ගැනීම සඳහා මේ වනවිට (26) සාකච්ඡා සිදු කෙරෙන බව විදේශ කටයුතු අමාත්‍යාංශය පවසනවා.\nඒ අනුව බ්‍රිතාන්‍ය රජය සමඟ එම සාකච්ඡා අඛණ්ඩව සිදු කෙරෙන බව සඳහන්.\nඑම පිරිස යළි ගෙන්වා ගැනීමට අවශ්‍ය සම්බන්ධීකරණ කටයුතු සිදු කෙරෙන අතර, ඒ සම්බන්ධයෙන් මේ වනවිට කටයුතු කෙරෙමින් පවතින බවයි විදේශ කටයුතු අමාත්‍යාංශය වැඩිදුරටත් කියා සිටියේ.\nමෙරට සිට නීතිවිරෝධී අයුරින් කැනඩාව බලා පිටත්ව යෑමට ගොස් යාත්‍රාව අනතුරට ලක්වීමත් සමඟ එහි සිටි ශ්‍රී ලාංකිකයින් 57 දෙනෙකු මේ වනවිට ඩියාර්ගෝ ගාෂියා දූපතේ රැඳී සිටිනවා.\nවර්ග කිලෝමීටර් 30 ක පමණ වපසරියකින් යුත් එහි ස්ථිර බි්‍රතාන්‍ය අමෙරිකා ඒකාබද්ධ කඳවුරක් ක්‍රියාත්මකයි.\nඑහි සිටින ශ්‍රී ලාංකිකයන් පිරිස පසුගිය 19 වනදා සිට විරෝධතාවල නිරතව ඇති අතර, කිහිප දෙනෙකු සියදිවි නසා ගැනීමට ද උත්සාහ කර තිබෙනවා.\nඑහි සිටි අයෙකු හිරු ප්‍රවෘත්ති අංශය අමතමින් ඔවුන් මුහුණපාන අපහසුතා පැහැදිලි කළ අතර, බලධාරීන්ගෙන් ඉල්ලා සිටියේ එම දූපතෙන් වෙනත් ස්ථානයකට ඔවුන්ව රැගෙන යන ලෙසයි.",
       "URL": "https://www.hirunews.lk/330927/දියාගෝ-ගාෂියා-දූපතේ-පිරිස-ගැන-විදේශ-අමාත්‍යාංශයේ-අවධානය",
       "Category": "Local News",
       "Parent URL": "https://www.hirunews.lk/local-news.php?pageID=454"
}