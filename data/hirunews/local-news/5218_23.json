{
       "Source": "hirunews",
       "Timestamp": "Thursday, 07 January 2016 - 19:09",
       "Headline": "පොරොන්දු ඉටු කළා",
       "News Content": "ව්‍යවස්ථා සම්පාදක මණ්ඩලය තවත් දින දෙකකින් පිහිටුවීමත් සමඟම ජනාධිපතිවරයා ජනතාවට දුන් පොරොන්දු වසරක් ඇතුළත ඉටු කර ඇති බව අග්‍රාමාත්‍ය රනිල් වික්‍රමසිංහ ප්‍රකාශ කළා.\nමෙරට ආර්ථිකයේ පුනර්ජීවනය ඉලක්ක කරගත් ශ්‍රී ලංකා ආර්ථික සමුළුවේ සමාරම්භක අවස්ථාවට කොළඹදී අද (07) එක්වෙමින් අග්‍රාමාත්‍යවරයා කියා සිටියේ පසුගිය වසර පුරාවට දේශපාලන වශයෙන් රට ශක්තිමත් කළ බවයි.\nතිරසාර සහ සියල් සපිරි සංවර්ධනයක් කරා ශ්‍රී ලංකාව ගෙන යාම අරමුණු කරගත් සමුළුව ජනාධිපති මෛත්‍රීපාල සිරිසේනගේ සහ අග්‍රාමාත්‍ය රනිල් වික්‍රමසිංහගේ ප්‍රධානත්වයෙන් ආරම්භ වූ අතර, ඊට ලෝක ප්‍රකට ආයෝජකයෙකු වන ජෝර්ජ් සෝරෝස්ද එක්ව සිටියා.\nඊට අමතරව ආර්ථික විද්‍යාව පිළිබඳ නොබෙල් සාම ත්‍යාගලාභී ජෝෂප් ස්ටිග්ලිට්ස් ඇතුළු ආයෝජකයන් මෙන්ම විද්වතුන් රැසක්ද සහභාගි වුණා.\nශ්‍රී ලංකාවේ ආර්ථික සහ මූල්‍ය සුරක්ෂිතභාවය, ව්‍යුහමය ප්‍රතිසංස්කරණ, තරඟකාරීත්වය ඉහළ නැංවීම, නාගරීකරණය සහ සංවර්ධනය මෙන්ම ප්‍රාදේශීය සංවර්ධනය සහ සමාජ සහභාගීත්වය පිළිබඳව දෙදිනක් පුරා පැවැත්වෙන ශ්‍රී ලංකා ආර්ථික සමුළුවේදී සලකා බැලෙන කරුණු වනවා.\nශ්‍රී ලංකා ආර්ථික සමුළුවට එක්වෙමින් අදහස් දැක්වු අග්‍රාමාත්‍ය රනිල් වික්‍රමසිංහ කියා සිටියේ නව ආණ්ඩුක්‍රම ව්‍යවස්ථාව සම්මත කර ගැනීමෙන් පසු මෙරට සියලූ දෙනාට ඉඩමක අයිතිය තහවුරු කරන බවයි.\nශ්‍රී ලංකාව ආසියානු කලාපයේ වඩාත් තරඟකාරී ආර්ථිකයක් හිමි රටක් බවට පත්කර ගත යුතු බවද අග්‍රාමාත්‍යවරයා මෙහිදී තවදුරටත් සඳහන් කළා.\nඅනතුරුව අග්‍රාමාත්‍යවරයා, ජෝර්ජ් සෝරෝස්, ආර්ථික විද්‍යාව පිළිබඳ නොබෙල් සාම ත්‍යාගලාභී ජෝෂප් ස්ටිග්ලිට්ස් සහ මහාචාර්ය රිකාඩෝ හවුස්මාන් අතර ශ්‍රී ලංකාවේ සහ ලෝක ආර්ථික තත්ත්වයන් පිළිබඳ සංවාදයක් පැවැත්වුණා.\nඑහිදී අදහස් දැක්වු ලෝක ප්‍රකට ආයෝජකයෙකු වන ජෝර්ජ් සෝරෝස් කියා සිටියේ ශ්‍රී ලංකාවේ සමාජ සංවර්ධනයත් සමඟ ඇතිවන ආයෝජන අවස්ථා සොයා බැලීම සඳහා තමන් සහ නියෝජිතයන් පිරිස පැමිණ සිටින බවයි.\nමෙම සමුළුවෙන් පසු ඉදිරි පියවර ලෙස ස්විට්සර්ලන්තයේ ලබන 19 වනදා  ඇරඹෙන ලෝක ආර්ථික සමුළුව සඳහා සහභාගිවීමට අග්‍රාමාත්‍ය රනිල් වික්‍රමසිංහ පිටත්ව යනු ඇති.\n1974 වසරේ ආරම්භ වූ ලෝක ආර්ථික සමුළුව සඳහා ලොව ආර්ථික බලවතුන් සියලූදෙනාම පාහේ සහභාගිවීම විශේෂත්වයක්. ලෝක ආර්ථික සමුළුව සඳහා ශ්‍රී ලංකාව සහභාගිවන ප්‍රථම අවස්ථාව මෙයයි.",
       "URL": "https://www.hirunews.lk/123562/පොරොන්දු-ඉටු-කළා",
       "Category": "Local News",
       "Parent URL": "https://www.hirunews.lk/local-news.php?pageID=5218"
}