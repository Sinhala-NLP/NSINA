{
       "Source": "hirunews",
       "Timestamp": "Monday, 20 November 2017 - 12:40",
       "Headline": "ෆේස්‌බුක්‌ ඔස්සේ ප්‍රේම සම්බන්ධතා පැවත්වූ තරුණියකට සහ තරුණයකුට දිවි අහිමි වෙයි",
       "News Content": "ෆේස්‌බුක්‌ සමාජ ජාල මාධ්‍ය ඔස්සේ ප්‍රේම සම්බන්ධතා පැවත්වූ තරුණියකට සහ තරුණයකුට දිවි අහිමි වීමේ සිද්ධීන් දෙකක්‌ වරකාපොළ ප්‍රදේශයෙන් වාර්තා වනවා.\nෆේස්‌බුක්‌ සමාජ ජාල මාධ්‍ය ඔස්සේ හඳුනාගත් පෙම්වතෙකු ගැන කලකිරුණු වරකාපොළ, තොලංගමුව ප්‍රදේශයේ 28 හැවිරිදි තරුණියක්‌ ගෙල වැලලාගෙන සිය දිවි හානිකර ගැනීමේ පුවතක් වාර්තා වනවා.\nමෙලෙස සියදිවි  හානිකරගත් තරුණිය වරස දෙකකට වැඩි කාලයක්‌ ෆේස්‌බුක්‌ ඔස්සේ  තරුණයකු සමඟ ප්‍රේම සම්බන්ධතාවයක්‌ පවත්වාගෙන ගොස් ඇති බව සඳහන්.\nඅදාල තරුණයා වසර 02ක්  පුරාම එකඳු  දිනයක හෝ මෙම තරුණියට මුණගැසී නොමැති නිසා ඔහු පිළිබඳ කලකිරී මෙලෙස සියදිවි හානිකරගෙන තිබෙනවා.\nඇය පිටු හයක ලිපියක්‌ද ලියා තබා ඉකුත් 14 සිය දිවි නසාගෙන ඇති බවටයි තොරතුරු වාර්තා වන්නේ.\nමේ අතර ෆේස්‌බුක්‌ ඔස්සේ හඳුනාගත් පෙම්වතිය බැලීමට පූගොඩ සිට මහනුවර බලා යමින් සිටි 30 හැවිරිදි තරුණයකු ඔහු ගමන් ගත් යතුරුපැදිය වරකාපොළ, මාහේන ප්‍රදේශයේදී බස්‌රථයක ගැටීමෙන් බරපතළ තුවාල ලබා පසුගියදා මියගොස්‌ තිබෙනවා.\nමෙම තරුණයා ෆේස්‌බුක්‌ සමාජ ජාල මාධ්‍ය හරහා නාවලපිටිය ප්‍රදේශයේ තරුණියක් සමඟ මාස කිහිපයකට පෙර ප්‍රේම සම්බන්ධ තාවයක්‌ ඇතිකරගෙන ඇති බවට කරුණු අනාවරණය වී තිබෙනවා.\nඑම හඳුනා ගැනීමෙන අනතුරුව තරුණියට මහනුවර නගරයට පැමිණෙන ලෙස දැනුම් දී ඇති අතර  ඇය හමුවීම සඳහා යතුරුපැදියකින් යමින් සිටියදී රිය අනතුරකට පත්ව ඔහු මියගොස්‌ ඇති බව සඳහන්.",
       "URL": "https://www.hirunews.lk/176463/ෆේස්‌බුක්‌-ඔස්සේ-ප්‍රේම-සම්බන්ධතා-පැවත්වූ-තරුණියකට-සහ-තරුණයකුට-දිවි-අහිමි-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4209"
}