{
       "Source": "hirunews",
       "Timestamp": "Friday, 10 June 2016 - 10:17",
       "Headline": "බැසිල් රාජපක්ෂට එරෙහිව ජනාධිපති කොමිසමේ විමර්ශන ඇරඹේ",
       "News Content": "හිටපු ආර්ථික සංවර්ධන අමාත්‍ය බැසිල් රාජපක්ෂට එරෙහිව එල්ල වී ඇති රාජ්‍ය මුදල් අවභාවිත කිරීමේ චෝදනා 3 ක් විමර්ශනය කිරීම, විශේෂ ජනාධිපති පරීක්ෂණ කොමිසමේදී අද (10) ආරම්භ වුණා.\nඅදාළ චෝදනා සම්බන්ධයෙන් හිටපු අමාත්‍යවරයාගෙන් මීට පෙර ප්‍රකාශ සටහන් කර ගැණුනු අතර, දෙපාර්ශවයේ නීිතිඥයන්ගේ සහභාගිත්වයෙන් චෝදනා විමර්ශනය මුල්වරට ආරම්භ වූයේ අදයි.\nආර්ථික සංවර්ධන අමාත්‍යාංශය යටතේ පැවති ගමනැගුම ව්‍යාපෘතියට වෙන් කර තිබූ පහලොස් කෝටි පනස් හතර ලක්ෂයක මුදලක් සිය අභ්‍යන්තර ගුවන් ගමන්  සදහා වැය කර රාජ්‍ය මුදල් අවභාවිතා කිරීම හිටපු අමාත්‍යවරයාට එල්ල වී ඇති චෝදනාවක්.\nඑමෙන්ම, නාවික සහ යුද හමුදාවේ සෙබලූන් 150 දෙනෙකු පමණ පෞද්ගලික සේවයට යොදවා ගෙන ඔවුන්ට  වැටුප් ගෙවීම සදහා රුපියල් කෝටි විසිහයාමාරක රජයේ මුදල් අවභාවිතා කිරීම ද විමර්ශනය කෙරෙන තවත් චෝදනාව වනවා.\nඑසේම රජයේ වාහන 14 ක් භාවිතා කර ඉන්ධන සදහා ලක්ෂ 200 ක රජයේ මුදල් අවභාවිතා කිරීම හිටපු අමාත්‍ය බැසිල් රාජපක්ෂට එල්ල වී ඇති අනෙක් චෝදනාවයි.\nහිටපු අමාත්‍යවරයාට එරෙහි චෝදනා විශේෂ ජනාධිපති පරීක්ෂණ කොමිසම මගින් අද භාර දුන් අතර, ඉන් අනතුරුවයි විමර්ශන කටයුතු  ආරම්භ වූයේ.\nකෙසේ නමුත් හිටපු අමාත්‍ය බැසිල් රාජපක්ෂගේ නීතීඥයන් කියා සිටියේ අදාළ චෝදනා අධ්‍යයනය  කිරීම සදහා කාලය අවශ්‍ය බවයි.\nඒ අනුව නැවත විභාගය ජුනි 17 වනදාට කල් තැබුණා.\nඅද විමර්ශනය සදහා හිටපු භාණ්ඩාගාර ලේකම් පී.බී.ජයසුන්දර ද සහභාගි වුණා.\nඒ නොතීසිලත් පාර්ශවය වෙනුවෙන්.",
       "URL": "https://www.hirunews.lk/135186/බැසිල්-රාජපක්ෂට-එරෙහිව-ජනාධිපති-කොමිසමේ-විමර්ශන-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=5012"
}