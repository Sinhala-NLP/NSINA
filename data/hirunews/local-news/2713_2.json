{
       "Source": "hirunews",
       "Timestamp": "Saturday, 23 May 2020 - 20:18",
       "Headline": "පාස්කු ප්‍රහාරයේ බෝම්බකරුවන් ෂැංග්‍රිලා හෝටලයේ සිදු කළ පෙරහුරුවක් ගැන හෙළිවෙයි (වීඩියෝ)",
       "News Content": "පාස්කු ඉරිදා කොළඹ ෂැංග්‍රිලා හෝටලයට එල්ලවූ ප්‍රහාරය එම බෝම්බ ප්‍රහාර මාලාවේ ප්‍රධාන සිද්ධියක්.\nඑම ප්‍රහාරය එල්ල කළ බෝම්බකරුවන් ඊට දින දෙකකට පෙර ද එම හෝටලයට පැමිණ ප්‍රහාරය සම්බන්ධයෙන් පෙරහුරුවක් කර ඇතැයි පාස්කු ඉරිදා ප්‍රහාරය පිළිබඳ සොයන ජනාධිපති කොමිසම හමුවේ අනාවරණය වුණා.\nපාස්කු ඉරිදා ප්‍රහාරය සම්බන්ධයෙන් විමර්ශනය කරන ජනාධිපති කොමිෂන් සභාව හමුවේ ඊයේ පෙරවරුවේ ප්‍රථමයෙන් සාක්ෂි ලබාදුන්නේ ෂැංග්‍රිලා හෝටලයේ බෝම්බ ප්‍රහාරය සම්බන්ධයෙන් විමර්ශනය කරන අපරාධ පරීක්ෂණ දෙපාර්තමේන්තුවේ ප්‍රධාන පොලිස් පරීක්ෂක ජේ.එම්. මහින්ද ජයසුන්දර මහතායි.\nතමන් ප්‍රහාරය පිළිබඳ එදින පස්වරුවේ දැනුවත් වූයේ ජනමාධ්‍ය මගින් බව ප්‍රධාන පොලිස් පරීක්ෂකවරයා සදහන් කළා.\nප්‍රධාන පොලිස් පරීක්ෂකවරයා මෙහිදී කොමිසම හමුවේ විශේෂ කරුණක් හෙලිදරව් කළා.\nඔහු පැවසුවේ පාස්කු ප්‍රහාරයට පෙර අප්‍රේල් 17 වන දා  ෂැංග්‍රිලා හෝටලයේ කාමරයක් වෙන් කරවා ගැනීමට මොහොමඩ් හම්ෂාඩ් නමින් පුද්ගලයෙකු පැමිණ ඇති බවට විමර්ශනවලදී අනාවරණ වූ බවයි.\nනමුත් ව්‍යාජ නමකින් කාමරය වෙන් කරවාගෙන ඇත්තේ සින්මන් ග්‍රෑන්ඩ් හෝටලයට මරාගෙන මැරෙන ප්‍රහාර එල්ල කළ මොහොමඩ් ඊබ්‍රහිම් ඉන්සාෆ් අහමඩ් නමැති පුද්ගලයා බව පසුව අනාවරණය වූ බවත් සාක්ෂිකරු වැඩිදුරටත් සඳහන් කළා.\nවිමර්ශනවලදී අනාවරණය වී ඇත්තේ ෂැංග්‍රිලා හෝටලයට මරාගෙන මැරෙන බෝම්බ ප්‍රහාර එල්ල කළ සහරාන් හෂීම් සහ මොහොමඩ් ඊබ්‍රහීම් ඉල්හාම් ප්‍රහාරයට දින දෙකකට පෙර එනම් 2019 අප්‍රේල් මස 19 වැනිදාත් ෂැංග්‍රිලා හෝටලයට පැමිණ ඇති බවයි.\nඑදින පෙරවරු 07.29 ට පමණ එම හෝටලයේ ටේබල් වන් ආපනශාලාවට බෝම්බකරුවන් දෙදෙනා පැමිණ ඇත්තේ ප්‍රහාරයේ පෙරහුරුවක් සඳහා බවට විමර්ශනවලදී අනාවරණවි තිබෙනවා.\nඅනතුරුව ෂැංග්‍රිලා හෝටලයෙන් පිටවී බෝම්බකරුවන් දෙදෙනා ගොස් ඇත්තේ කොල්ලුපිටියේ පිහිටි මහල් නිවාස සහ සාප්පු සංකීර්ණ වලින් සමන්විත ගොඩනැගිල්ලකටයි.\nඒ අනුව එම ගොඩනැගිල්ලේ පස් වන මහලේ නිවසක් අපරාධ පරීක්ෂණ දෙපාර්තමේන්තුවේ විශේෂ පරීක්ෂාවකට ලක් වූ බවත් එහි තිබී විමර්ශනයට අදාළ සාක්ෂි සොයාගත් බවත් පැවසූ සාක්ෂිකරු සඳහන් කළේ, ඒවා රජයේ රස පරීක්ෂකවරයා වෙත මේ වන යොමු කර ඇති බවයි.\nඑම නිවසේදී සටහන් කර ගැනුණු ඇඟිලි සලකුණු අනුව සහරාන් හෂීම්ගේ දියණිය එම නිවසේ රැඳී සිට ඇති බවටත් හඳුනාගෙන තිබෙනවා.\nඑමෙන්ම තවත් විශේෂ කරුණක් මෙහිදී අනාවරණ වුණා.\nඒ අදාළ නිවාස සංකීර්ණයේ මුරකරුගෙන් සටහන් කරගත් ප්‍රකාශකදී ඔහු සඳහන් කර තිබෙනවා, සහරාන් හෂීම් ඇතුළු පිරිස සුදු පැහැති වෑන් රථයකින් එම නිවාස සංකීර්ණයට පැමිණි බව.\nපසුගිය වසරේ අප්‍රේල් 22 දා කොච්චිකඩේ දේවස්ථානය අසල දී පුපුරවා හරිනු ලැබුවේ එම වෑන් රථය බව පසුව සිදුකළ විමර්ශනවලදී  අනාවරණ වූ බව ප්‍රධාන පොලිස් පරීක්ෂකවරයාසඳහන් කළා.\nප්‍රහාරය සඳහා සහරාන් හෂීම් සහ මොහොමඩ් ඊබ්‍රහිම් ඉල්හාම් පසුගිය වසරේ අප්‍රේල් 20 වැනිදා පස්වරු 07.56 ට පමණ යළිත් ෂැංග්‍රිලා හෝටලයට කුලී රථයකින් පැමිණ ඇති බව සාක්ෂිකරු කොමිසම හමුවේ සඳහන් කළා.\nඅදාල කුලී රථය පැමිණ ඇත්තේ පානදුර පරත්ත පාර ප්‍රදේශයේ සිටයි.\nඑහිදී බෝම්බකරුවන් දෙදෙනා විශාල ගමන්මලු රැගෙන ආ බවත් ඒවායේ පුපුරන ද්‍රව්‍ය රැගෙනවිත් තිබූ බවත් පසුව හඳුනාගත් බව ප්‍රධාන පොලිස් පරීක්ෂකවරයා කොමිසමට සඳහන් කළා.\nමේ අතර ඊබ්‍රහිම් ඉල්හාම් පමණක් ප්‍රහාරයට පෙරදින රාත්‍රියේ ෂැන්ග්‍රිලා හෝටලයෙන් පිටතට පැමිණ ඇති අතර ඔහු ගල්කිස්ස ප්‍රදේශයේ පිහිටි තවත් නිවාස සංකීර්ණයකට පැමිණ ඇති අතර, ප්‍රධාන පොලිස් පරීක්ෂකවරයා සඳහන් කළේ, පසුගිය වසරේ අප්‍රේල් මස 12 වනදා සිට 21 වන දා දක්වා සැකකරුවන් අවස්ථා දෙකකදී කුලී පදනම මත එහි නිවසක් ලබාගෙන ඇති බවටත් අනාවරණ වූ බවයි.\nසාක්ෂිකරු පැවසුවේ විසි වැනිදා රාත්‍රියේ ගල්කිස්සේ පිහිටි එම නිවාස සංකීර්ණයට පැමිණි ඊබ්‍රහිම් ඉල්හාම් ඉන් අනතුරුව දෙමටගොඩ මහවිල උද්‍යාන පාරේ පිහිටි නිවසකටද පැමිණ ඇති බවයි.\nඑතැන් සිට යළිත් කොල්ලුපිටිය ප්‍රදේශයේ පිහිටි ප්‍රසිද්ධ අවන්හලක් වෙත පැමිණ බිත්තර රොටී හතරක් මිලදී ගත් ඊබ්‍රහිම් ඉල්හාම් ෂැංග්‍රිලා හෝටලය වෙත යළිත් පැමිණ ඇත්තේ 21 වැනිදා අලුයම 01.04ටයි.\nප්‍රහාරය සිදුවූ 21 වැනිදා සහරාන් සමඟ ෂැංග්‍රිලා හෝටලයේ රැඳී සිටි ඊබ්‍රහිම් ඉල්හාම් පමණක් පෙරවරු 8.08 ට පමණ කාමරයෙන් පිටතට පැමිණ තුන්වන මහලේ පිහිටි table one අවන්හලට පැමිණෙනවා.\nඅනතුරුව දෙවන මහලේ පිහිටි විදුලි පඩිපෙළ ආසන්නයේ සහ විදුලි සෝපානය ආසන්නයේ මඳ වේලාවක් රැඳී සිටින ඊබ්‍රහිම් ඉල්හාම් යලිත් කාමරය වෙත පිටත්ව යන ආකාරය ආරක්ෂක කැමරාවල සටහන්ව තිබූ බව සාක්ෂිකරු කොමිසමට සඳහන් කළා.\nප්‍රධාන පොලිස් පරීක්ෂකවරයා තවදුරටත් සඳහන් කළේල පෙරවරු 8.50ට පමණ ඊබ්‍රහිම් ඉල්හාම් සහ සහරාන් හෂීම් දෙදෙනාම විශාල ගමන් මලු දෙකක් ද රැගෙන තුන්වන මහලේ පිහිටි table one අවන්හල වෙත පැමිණෙන ආකාරය ආරක්ෂක කැමරා මගින් අනාවරණය කරගත් බවයි.\nඅනතුරුව table one ආපන ශාලාවේ දී සහරාන් හෂීම් පෙරවරු 8.54 ට පමණ පළමු පිපුරුම සිදු කර ගෙන ඇති බව සාක්ෂිකරු සඳහන් කළා.\nඑහිදී සාක්ෂිකරු වැඩිදුරටත් සඳහන් කළේ, පළමු ප්‍රහාරයෙන් දිවි ගලවා ගත් පිරිසක් දෙවන මහලේ පිහිටි විදුලි සෝපාන අසලට දිවයාමේදී ඊබ්‍රහිම් ඉල්හාම් එම පිරිස රැඳී සිටි ස්ථානයට විදුලි පඩිපෙළින් පැමිණ පෙරවරු 8.55 ට සිය බෝම්බය පුපුරුවා ගන්නා ආකාරය ද ආරක්ෂක කැමරාවල සටහන්ව තිබූ බවයි.\nඑලෙස ෂැංග්‍රිලා හෝටලයේ සිදු වූ පිපිරීමි දෙකෙන් පුද්ගලයන් 35 දෙනෙකු මියගොස් ඇති බවත් අපරාධ පරීක්ෂණ දෙපාර්තමේන්තුවේ ප්‍රධාන පොලිස් පරීක්ෂකවරයා කොමිසම හමුවේ සාක්ෂි දෙමින් සඳහන් කළා.",
       "URL": "https://www.hirunews.lk/241354/පාස්කු-ප්‍රහාරයේ-බෝම්බකරුවන්-ෂැංග්‍රිලා-හෝටලයේ-සිදු-කළ-පෙරහුරුවක්-ගැන-හෙළිවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2713"
}