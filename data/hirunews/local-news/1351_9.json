{
       "Source": "hirunews",
       "Timestamp": "Thursday, 17 February 2022 - 14:01",
       "Headline": "අද වැනි දිනක ඇරඹි ලාංකීය ටෙස්ට් ක්‍රිකට් මහාවංශය",
       "News Content": "ශ්‍රී ලංකා ක්‍රිකට් කණ්ඩායම සිය මංගල ටෙස්ට් තරගයට එක් වූයේ හරියටම අදින් වසර 40 කට පෙරයි.\nබොරැල්ල පී සරවනමුත්තු ක්‍රීඩාංගණයේ දී පැවැති මේ තරගයේ දී ශ්‍රී ලංකා කණ්ඩායමේ ප්‍රතිවාදීන් වූයේ එංගලන්ත කණ්ඩායමයි.\nජාත්‍යන්තර ක්‍රිකට් කවුන්සිල පූර්ණ සාමාජිකත්වය ලබා ගැනීමෙන් අනතුරුව එක් වූ මෙම තරගයේ දී ශ්‍රී ලංකා කණ්ඩායමට නායකත්වය දුන්නේ, කොළඹ නාලන්දා විද්‍යාලයෙන් ක්‍රිකට් ක්‍රීඩාවට පිවිසි බන්දුල වර්ණපුර.\nඔහු මීට මාස කිහිපයකට පෙර සිය ජීවන ගමනට නැවතීමේ තිත තැබුවා.\nඑංගලන්ත කණ්ඩායමේ නායකත්වය කීත් ෆ්ලෙචර් දැරු අතර මේ තරගයේ දී පළමුව පන්දුවට පහරදුන් ශ්‍රී ලංකා කණ්ඩායම සිය පළමු ඉනිමට සියලු දෙනා දැවී ලකුණු 218ක් රැස් කරගත්තා.\nඑහිදී රංජන් මඩුගල්ලේ ලකුණු 65ක් ලබාගත් අතර, වයස අවුරුදු 18ක පාසල් ශිෂ්‍යයකු ලෙස ශ්‍රී ලංකා කණ්ඩායමට එක්වූ අර්ජුන රණතුංග රැස්කළ ලකුණු සංඛ්‍යාව 54ක්.\nමීට අමතර ව කඩුලු රකින ක්‍රීඩක මහේෂ් ගුණතිලක නො දැවී ලකුණු 22ක් රැස්කර ගත්තා.\nපන්දු යැවීමේ දී ශ්‍රී ලංකා කණ්ඩායමට තර්ජනයක් එල්ල කළ දඟ පන්දු යවන ක්‍රීඩක ඩෙරෙක් අන්ඩර්වූඩ් ලකුණු 28කට කඩුලු 5ක් දවා ගත් අතර, එවකට සිටි සුපිරි තුන් ඉරියව් ක්‍රීඩකයකු වන ඉයන් බොතම් ලබා ගත් කඩුළු සංඛ්‍යාව තුනක්.\nපිළිතුරු ඉනිම ඇරඹූ එංගලන්ත කණ්ඩායම ලකුණු 223ක් ඇතුළත නවතාලන්නට ශ්‍රී ලංකා පන්දු යවන්නන් සමත් වුණා.\nබරපතළ අමාරුවක වැටී සිටි එංගලන්ත කණ්ඩායමේ ගෞරවය බේරා ගැනීම සඳහා දැඩි සටනක නිරත වූ ඩේවිඩ් ගවර් ලකුණු 89ක් ලබාගත් අතර, නායක කීත් ෆ්ලෙචර් ලකුණු 45ක් රැස් කළා.\nඑංගලන්ත ඉනිමේත් කඩුලු රකිනා වන බොබ් ටේලර් නො දැවී රැස්කළ ලකුණු සංඛ්‍යාව තිස් එකක්.\nපන්දු යැවීමේදී අශන්තා ද මැල් ලකුණු 70 කඩුලු 4ක් දවා ගත් අතර ඩී එස් ද සිල්වා ලකුණු 54 කට කඩුළු 3ක් දවාගත්තා.\nඅජිත් ද සිල්වා සතු කර ගත් කඩුලු සංඛ්‍යාව දෙකක්.\nනමුත් තරගයේ දෙවැනි ඉනිමේ දී ශ්‍රී ලංකා කණ්ඩායම ලකුණු එක 175කට දවා ගන්නට එංගලන්ත පන්දු යවන්නන් සමත් වුණා.\nමෙම ලකුණු 175 ඇතුළත රෝයි ඩයස් ලබාගත් ලකුණු 77ක් සහ බන්දුල වර්ණපුර රැස්කරගත් ලකුණු 38ක් ඇතුළත් ව තිබුණා.\nපන්දු යැවීමේ දී දඟ පන්දු යවන ක්‍රීඩක ජෝන් එම්බියුරි ලකුණු 33කට කඩුලු හයක්ද දවාගත් අතර ඩෙරෙක් අන්ඩර්වූඩ් ලකුණු 67කට කඩුලු 3ක් දවා ගත්තා.\nජයග්‍රහණය සඳහා අවශ්‍ය වූ ලකුණු 171 කඩුලු 3ක් පමණක් දැවී තිබිය දී ලබා ගන්නට එංගලන්ත කණ්ඩායම සමත් වුණා.\nමෙහිදී ක්‍රිස් ටැවරේ ලකුණු 85ක් ලබාගත් අතර නැවතත් ඩේවිඩ් ගවර් නොදැවී ලකුණු 42ක් රැස්කර ගත්තා.\nපන්දු යැවීමේදී අජිත් ද සිල්වා කඩුලු දෙකක් දවා ගත්තේ ලකුණු 46කට යි.\nමේ අනුව ශ්‍රී ලංකාව සහභාගි වූ මංගල ටෙස්ට් තරගයෙන් එංගලන්තය කණ්ඩායම කඩුලු 7ක පහසු ජයග්‍රහණයක් හිමිකර ගත්තා.\nකෙසේ වෙතත් මේ තරගයට ක්‍රීඩා කළ 18 හැවිරිදි අර්ජුන රණතුංග 1996 වසරේදී ශ්‍රී ලංකා කණ්ඩායමට එක්දින ලෝක කුසලානය ජයග්‍රහණය කිරීම සඳහා නායකත්වය ලබා දුන් අතර, මේ තරගයේ දී මෙරට පළමු ටෙස්ට් අර්ධ ශතකය රැස් කළ රංජන් මඩුගල්ලේ, අද වන විට ජාත්‍යන්තර ක්‍රිකට් කවුන්සිල අංක එකේ තරග තීරකවරයෙකු ලෙස කටයුතු කරනවා.",
       "URL": "https://www.hirunews.lk/297272/අද-වැනි-දිනක-ඇරඹි-ලාංකීය-ටෙස්ට්-ක්‍රිකට්-මහාවංශය",
       "Category": "Local News",
       "Parent URL": "https://www.hirunews.lk/local-news.php?pageID=1351"
}