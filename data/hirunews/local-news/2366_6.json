{
       "Source": "hirunews",
       "Timestamp": "Tuesday, 27 October 2020 - 19:14",
       "Headline": "රිෂාඩ් අත්අඩංගුවට ගත් අවස්ථාවේ විසි කළ දුරකථනය සොයා ගැනේ (වීඩියෝ)",
       "News Content": "රජයට අයත් රුපියල් ලක්ෂ 95 කට අධික මුදලක් සාවද්‍ය සාපරාධි පරිහරණය කිරීමේ චෝදනා යටතේ අත්අඩංගුවට ගෙන සිටින පාර්ලිමේන්තු මන්ත්‍රී රිෂාඩ් බදියුදීන් ඇතුළු සැකකරුවන් තුන්දෙනෙකු ලබන මස 10 වනදා දක්වා යිළි රක්ෂිත බන්ධනාගාර ගත කිරීමට කොළඹ කොටුව මහේස්ත්‍රාත් ප්‍රියන්ත ලියනගේ අද නියෝග කළා.\nඒ එම නඩුවේ පළමු සැකකාර රිෂාඩ් බදියුදීන් මෙන්ම තුන්වන සැකකාර අලගරත්නම් මනෝ රංජන් නමැති ගණකාධිකාරිවරයා වෙනුවෙන් සිදුකර තිබූ ඇප ඉල්ලීම ප්‍රතික්ෂේප කරමින්.\nඑසේම,රිෂාඩ් බදියුදීන්ට සැඟව සිටීමට ආධාර අනුබල දීමේ චෝදනාව යටතේ සැකපිට අත්අඩංගුවට ගෙන සිටි විශේෂඥ වෛද්‍යවරිය ඇතුළු සැකකරු 6 දෙනෙකු රුපියල් ලක්ෂ 3 බැගින් වූ ශරීර ඇප මත මුදා හැරීමට ද මහේස්ත්‍රාත්වරයා නියෝග කළා.\nඑම නඩුවේ දෙවන සැකකරු වන සංසුදීන් මොහොමඩ් යාසින් නමැති ව්‍යාපෘති අධ්‍යක්ෂවරයා, වහාම අධිකරණ වෛද්‍යවරයෙකු වෙත ඉදිරිපත් කර වෛද්‍ය වාර්තාවක් කැඳවන ලෙසයි මහේස්ත්‍රාත් පියන්ත ලියනගේ අපරාධ පරීක්ෂණ දෙපාර්තමේන්තුවට නියෝග කළේ.\nරක්ෂිත බන්ධනාගාර ගත කිරීමෙන් අනතුරුව බන්ධනාගාර නිලධාරින් භාරයේ නේවාසිකව ප්‍රතිකාර ලබන මෙම සැකකරුට හෘද සැත්කමක් සිදුකර ඇති බව, පෙන්වා දෙමින් සැකකරු වෙනුවෙන් පෙනී සිටි නීතිඥවරුන් සිදුකළ ඇප ඉල්ලීම සම්බන්ධයෙන් නියෝගය ඔහුගේ අධිකරණ වෛද්‍ය වාර්තාව ලැබීමෙන් අනතුරුව ලබන 3 වනදා නිකුත් කරන බව ද මහේස්ත්‍රාත්වරයා පෙන්වා දුන්නා.\nමෙම සැකකරුවන් කිසිවෙකු අද අධිකරණයට ඉදිරිපත් නොකළ අතර, වීඩියෝ තාක්ෂණය ඔස්සේයි නඩු විභාගය සිදුකෙරුණේ.\nවිශේෂයෙන් පළමු, දෙවන හා තුන්වන සැකකරුවන් සම්බන්ධයෙන් මේ වනවිට සිදුකරන විමර්ශන අවසන් වී නොමැති බවත්, ඔවුන්ට ඇප ලබාදීමක් සිදුකළහොත් ඔවුන් අධිකරණ මග හැර යන ප්‍රවණතාවක් පවතින බව මෙන්ම, ඉදිරි විමර්ශනවලට බාධාවක් සිදුවිය හැකි බව නීතිපතිවරයා වෙනුවෙන් පෙනී සිටි නියෝජ්‍ය සොලිටර් ජනරාල් දිලීප පීරිස් මෙහිදී පෙන්වා දී තිබෙනවා.\nඑසේම,රිෂාඩ් බදියුදීන් මන්ත්‍රීවරයා දෙහිවල - එබර්නිස් පෙදෙසේ නිවසකදී, අත්අඩංගුවට ගැනීමට යාමේදී ඔහුගේ ඇපල් වර්ගයේ ජංගම දුරකථනය, එම නිවසෙන් පහළට විසිකර ඇති බවත්, පසුව එය විමර්ශන නිලධාරින් සොයා ගෙන ඇති බවත් ඔහු දැනුම් දුන්නා.\nඒ අනුව, අදාළ ජංගම දුරකථනය රජයේ රස පරීක්ෂකවරයා වෙත යොමුකර වාර්තාවක් ලබා ගැනීමට අපේක්ෂා කරන බවයි නියෝජ්‍ය සොලිසිටර් ජනරාල්වරයා අධිකරණයේදී වැඩිදුරටත් පෙන්වා දුන්නේ.\nඑසේම මන්ත්‍රීවරයා භාවිත කළ සුඛෝපභෝගි ජිප් රථයේ ඉදිරිපස අසුන යට තිබී ඔහුගේ ජාතික හැඳුනුම්පත සහ පාර්ලිමේන්තු හැඳුනුම්පත ද සොයා ගත් බවයි නියෝජ්‍ය සොලිසිටර් ජනරාල් දිලීප පීරිස් වැඩිදුරටත් අධිකරණයට දැනුම් දුන්නේ.\nමේ අනුව, කරුණු සලකා බලමින් පළමු සැකකරු වන රිෂාඞ් බදියුදීන්ට මෙන්ම දෙවන හා තුන්වන සැකකරුවන්ට ඇප ලබාදීම ප්‍රතික්ෂේප කිරීමට මහේස්ත්‍රාත්වරයා පියවර ගත්තා.\n2019 ජනාධිපතිවරණ සමයේදී අවතැන්වූවන් ඡන්ද පොල වෙත ප්‍රවාහනය කිරීම සඳහා මැතිවරණ නීති උල්ලංඝනය කරමින් ශ්‍රී ලංගම බස් රථ යොදා ගෙන මහජන මුදල් සාපරාධී ලෙස අවභාවිත කළ බවට නීතිපතිවරයා විසින් පාර්ලිමේන්තු මන්ත්‍රී රිෂාඩ් බදියුදීන්ට එරෙහිව චෝදනා ගොනුකර තිබුණා.\nඒ අනුව, පසුගිය 19 වනදා දෙහිවල ප්‍රදේශයේදී අපරාධ පරීක්ෂණ දෙපාර්තමේන්තුව මගින් රිෂාඞ් බදියුදීන් මන්ත්‍රීවරයා අත්අඩංගුවට ගනු ලැබූයේ ඔහුට රැකවරණ සැපයූ තවත් 7 දෙනෙකු ද සමගින්.",
       "URL": "https://www.hirunews.lk/253442/රිෂාඩ්-අත්අඩංගුවට-ගත්-අවස්ථාවේ-විසි-කළ-දුරකථනය-සොයා-ගැනේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2366"
}