{
       "Source": "hirunews",
       "Timestamp": "Wednesday, 26 June 2019 - 19:01",
       "Headline": "රුව යොදන්න අමතර වියදමක් නැතැයි අධ්‍යාපන ඇමති කියයි",
       "News Content": "අමතර කිසිදු මුදලක් වැය නොවීම මෙන්ම පෙර ආදර්ශ පැවතීම යන කරුණු මුල් කරගනිමින් තම ඡායාරූපය පාසල් පෙළපොත්වලට යෙදීමට විරෝධය පළ නොකළ බව අධ්‍යාපන අමාත්‍ය අකිල විරාජ් කාරියවසම් පවසනවා.\nඅධ්‍යාපන අමාත්‍යාංශයේ අද පැවති මාධ්‍ය හමුවකට එක්වෙමින් අමාත්‍යවරයා මේ බව කියා සිටියා.\nකෙසේ වෙතත් අධ්‍යාපන අමාත්‍ය අකිල විරාජ් කාරියවසම්ට ජනාධිපති පරීක්ෂණ කොමිෂන් සභාව විසින් නොතීසි නිකුත් කළේ පෙළ පොත් මුද්‍රණයේදී සිදුව ඇති බවට පැවසෙන අක්‍රමිකතාවක් සම්බන්ධයෙන් කොමිසම් සභාව වෙත ලැබී ඇති පැමිණිල්ලකට අදාළවයි.\nඊට අදාළව අධ්‍යාපන අමාත්‍යාංශයේ හිටපු අධ්‍යාපන ප්‍රකාශන කොමසාරිස් ජනරාල්, වත්මන් අධ්‍යාපන සැපයීම් අධ්‍යක්ෂ අයි.එම්.කේ.බී. ඉලංගසිංහ සාක්ෂි ලබාදී තිබුණා.\nඑහිදී ඔහු පොත් මුද්‍රණය කිරීමේදී තම රුව ඇතුළත් කරන ලෙසට අධ්‍යාපන අමාත්‍ය අකිල විරාජ් කාරියවසම් පෞද්ගලිකව තමන් වෙත උපදෙස් දුන් බවයි ප්‍රකාශ කර ඇත්තේ.\nඉදිරි දේශපාලන ගමන් මගට, පැවැත්මට සහ ජනප්‍රියතාවයට ඡායාරූපය යොදන ලෙසට ද තමාට අධ්‍යාපන අමාත්‍යවරයා දැනුම් දුන් බව සැපයීම් අධ්‍යක්ෂවරයා සාක්ෂි ලබාදෙමින් ප්‍රකාශ කළ බවයි එම කොමිසමේ ප්‍රකාශකයෙකු සඳහන් කළේ.\nපෙළ පොත්වලට අමතරව ගුරු අත්පොත්වලට ද තම ඡායාරූපය යොදන ලෙසට අධ්‍යාපන අමාත්‍යවරයා තමන්ට උපදෙස් ලබාදුන් බව හිටපු අධ්‍යාපන ප්‍රකාශන කොමසාරිස් ජනරාල්වරයා එහිදී වැඩිදුරටත් ප්‍රකාශ කර තිබුණා.",
       "URL": "https://www.hirunews.lk/219165/රුව-යොදන්න-අමතර-වියදමක්-නැතැයි-අධ්‍යාපන-ඇමති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=3280"
}