{
       "Source": "hirunews",
       "Timestamp": "Sunday, 25 October 2020 - 19:14",
       "Headline": "ගැටලු ඇත්නම් වරාය කළමනාකරු දැනුවත් කරන්නැයි ධීවරයන්ට උපදෙස් - සෞඛ්‍ය මාර්ගෝපදේශත් නිකුත් වෙයි (වීඩියෝ)",
       "News Content": "මෙරට ධීවර කර්මාන්තය බාධාවකින් තොරව ඉදිරියට පවත්වාගෙන යාමට අවශ්‍ය සෞඛ්‍ය මාර්ගෝපදේශන මේ වන විට ලබා දී ඇති බව ධීවර රාජ්‍ය අමාත්‍ය කංචන විජේසේකර පවසනවා.\nමාතර ප්‍රදේශයේදි හිරු ප්‍රවෘත්ති අංශය වෙත අදහස් දක්වමින් රාජ්‍ය අමාත්‍යවරයා මේ බව කියා සිටියා.\nපෑලියගොඩ මාළු වෙළදපොළ ආශ්‍රිතව නිර්මාණය වූ කොවිඩ් පොකුර හේතුවෙන් මෙරට ධීවර කර්මාන්තයට දැඩි බලපෑමක් එල්ල වුණා.\nඑය ආශ්‍රිතව දිනෙන් දින ආසාධිතයින් ඉහළ යාමත් සමඟ රට පුරා ධීවර අලෙවි මධ්‍යස්ථාන වසා දමන්නට සෞඛ්‍ය බලධාරීන් පියවර ගත්තේ රෝග ව්‍යාප්තිය පාලනය කිරීමේ උපක්‍රමයක් ලෙසටයි.\nමේ සමඟම ධීවර නිෂ්පාදන අලෙවිය සීඝ්‍රයෙන් පහත වැටුණු අතර මාළු පරිභෝජනය ද  දැඩි ලෙස පහත වැටුණා.\nමේ හේතුවෙන් රට පුරා ධීවර වරායවල මත්ස්‍ය අස්වැන්න අලෙවි කර ගත නොහැකි තත්ත්වයකට පත්වු අතර, ඇතැම් ප්‍රදේශවල අඩු ඉල්ලු‍ම හේතුවෙන් ඇතැම් ධීවර වරාය තාවකාලිකව වසා දැමීමට ද සිදු වුණා.\nමේ සමඟ ධීවර වරාය අශ්‍රිතව මත්ස්‍ය අස්වැන්න කිලෝ ලක්ෂ 3 වැඩි ප්‍රමාණයක් ගොඩ ගැසී තිබෙනවා.\nමාතරදී හිරු ප්‍රවෘත්ති අංශය වෙත අදහස් දක්වමින් රාජ්‍ය අමාත්‍යවරයා වැඩිදුරටත් කියා සිටියේ කිසියම් පාර්ශවයකට සිය නිශ්පාදන අලෙවි කර ගත නොහැකි තත්ත්වයක් මතුවන්නේ නම් අදාළ ධීවර වරායේ කළමනාකරු හමුවී දැනුවත් කල යුතු බවයි.\nමේ අතර, සෞඛ්‍ය අමාත්‍යංශය නිවේදනයක් නිකුත් කරමින් පෙන්වා දුන්නේ හොඳින් පිසින ලද මත්ස්‍ය පරිභෝජනය හරහා කොරෝනා ආසාදනය වන බවට කිසිදු විද්‍යාත්මක සාක්ෂියක් නොමැති බැවින් ඒ පිලිබඳ පැතිර යන කටකතාවලට නොරැවටෙන ලෙසයි.\nතවද පදනමකින් තොරව මාළු වෙළදසැල් වසා දැමීමේ අවශ්‍යතාවක් නොමැති අතර ඒවා නිසි සෞඛ්‍යරක්ෂිත ක්‍රමවේදවලට අනුගතවෙමින් පවත්වාගෙන යා හැකි බවත් අදාළ නිවේදනයේ වැඩිදුරටත් සදහන්.",
       "URL": "https://www.hirunews.lk/253292/ගැටලු-ඇත්නම්-වරාය-කළමනාකරු-දැනුවත්-කරන්නැයි-ධීවරයන්ට-උපදෙස්-සෞඛ්‍ය-මාර්ගෝපදේශත්-නිකුත්-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2369"
}