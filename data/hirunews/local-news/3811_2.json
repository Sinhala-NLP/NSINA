{
       "Source": "hirunews",
       "Timestamp": "Tuesday, 07 August 2018 - 10:23",
       "Headline": "යතුරුපැදි අනතුරකින් පාසල් සිසුවෙක් ජීවිතක්ෂයට (ඡායාරූප)",
       "News Content": "කලාවැව - වැව් බැම්ම මතදී ඊයේ (06) පස්වරුවේ සිදුවූ අනතුරකින් 16 හැවිරිදි පාසල් සිසුවකු එම ස්ථානයේදීම ජීවිතක්ෂයට පත්ව තිබෙනවා.\nඉපලෝගම පොලිසිය පවසන්නේ අධික වේගයෙන් ධාවනය වූ යතුරුපැදියක් වේගය පාලනය කර ගැනීමට නොහැකිව වැව් බැම්මේ පසෙක තිබූ කොන්ක්‍රීට් කණුවක ගැටීමෙන් මෙම අනතුර සිදුව ඇති බවයි.\nමිය ගිය පාසල් සිසුවාගේ සහෝදරයාට අයත් යතුරුපැදියක් ඔහු නිවසේ නොසිටි අවස්ථාවක සිසුවා විසින් රැගෙනවිත් තවත් යතුරුපැදි කිහිපයක් සමඟ වැව් බැම්ම මත අධීක වේගයෙන් ධාවනය කරමින් සිටියදී මෙලෙස අනතුරට පත්ව ඇති බවයි මුලික පරීක්ෂණ වලදී අනාවරණය වී ඇත්තේ.\nඅනතුර සිදුවන අවස්ථාවේදී පාසල් සිසුවා ආරක්‍ෂිත හිසු වැසුම් ද පැළඳ නොසිටි බවට අනාවරණය වී තිබෙනවා.\nඅනතුරින් සිසුවාගේ හිසට බරපතල හානි සිදුව ඇති අතර බරපතල තුවාල ලබා සිටි ඔහු කලාවැව ප්‍රාදේශීය රෝහලට ඇතුලත් කරන විටත් මියගොස් සිටි බවයි අප වාර්තාකරු පවසන්නේ.\nඡායාරූප - කැකිරාව, කුෂාන් ජයවර්ධන",
       "URL": "https://www.hirunews.lk/196973/යතුරුපැදි-අනතුරකින්-පාසල්-සිසුවෙක්-ජීවිතක්ෂයට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=3811"
}