{
       "Source": "hirunews",
       "Timestamp": "Saturday, 02 April 2022 - 20:11",
       "Headline": "කැළණිතිස්සට ඩීසල් මෙට්‍රික් ටොන් 5000 ක් අද රාත්‍රියේ (වීඩියෝ)",
       "News Content": "කෙරවලපිටිය සහ කැළණිතිස්ස බලාගාරවලට විදුලි උත්පාදනය එක් කිරීමට හැකිවීමත් සමග දැනට උදෑසන කාලයේ සිදු කෙරෙන විදුලි කප්පාදුවේ කාලය අවුරුදු සමයේ දී අවම කිරීමට විශේෂ සැලැස්මක් ක්‍රියාත්මක බව ලංකා විදුලි බල මණ්ඩලය පවසනවා.\nමේ අතර, ඉන්දීය ණය ආධාර යටතේ මෙරටට ලබාදුන් ඩීසල් මෙටි‍්‍රක්ටොන් 40,000 ක් රැගත් නෞකාවේ ඉන්ධන බෙදාහැරීමේ කටයුතු අද පස්වරුවේ ආරම්භ කරන බව ඛනිජ තෙල් තොග ගබඩා පර්යන්ත සමාගම ප්‍රකාශ කළා.\nඑම නෞකාවේ ඉන්ධන සාම්පල පරීක්ෂාවට ලක් කිරීමෙන් අනතුරුවයි මෙලෙස බෙදාහැරීමේ කටයුතු ආරම්භ කෙරෙන්නේ. එසේම, ඉන්දීය ණය ආධාර යටතේ තවත් ඉන්ධන රැගත් නෞකා දෙකක් මෙරටට පැමිණීමට නියමිතයි.\nමේ අතර ජාතික පද්ධතියට මෙගාවොට් 270 ක විදුලි ධාරිතාවක් සපයන කෙරවලපිටිය තාප විදුලි බලාගාරයේ විදුලි ජනන කටයුතු අද යළි ආරම්භ කෙරුණා. එම බලාගාරය ඉන්ධන නොමැතිව දින කිහිපයක් වසා දමා තිබුණා.\nඑසේම, ජාතික විදුලිබල පද්ධතියට මෙගාවොට් 165 ක විදුලි බලයක් සපයන කැලණිතිස්ස බලාගාරයේ විදුලි උත්පාදනය ඩීසල් නොමැතිවීම හේතුවෙන් අද පස්වරු 7 වන විට නතර කිරීමට සිදු වන බව ඉංජිනේරු සංගමය ප්‍රකාශ කළා.\nඅප කළ විමසීමකදී ලංකා විදුලිබල මණ්ඩලය සඳහන් කළේ ඩීසල් මෙටි්‍රක් ටොන් 5000 ක ප්‍රමාණයක් අද රාත්‍රී 8 පමණ වනවිට කැලණිතිස්ස බලාගාරයට ලැබීමට නියමිත බවයි.\nකෙරවලපිටිය බලාගාරය සහ කැලණිතිස්ස බලාගාරයේ සක්‍රීය කොටස විදුලි උත්පාදනයට එක්කිරීමට හැකිවීම මගින් දැනට උදෑසන කාලයේ සිදු කෙරෙන විදුලි කප්පාදුවේ කාලය අවම කිරීමේ හැකියාව පවතින බවයි ලංකා විදුලිබල මණ්ඩලය ප්‍රකාශ කළේ.\nමේ අතර හෙට දිනයේදී පැය 6 ක කාලයක් විදුලිය කප්පාදු කෙරෙනවා.\nවිදුලි කප්පාදුව හේතුවෙන් අදත් දිවයිනේ විවිධ ප්‍රදේශවල ජනතාව සිය දෛනික කටයුතු සිදු කර ගැනීමට නොහැකිව අපහසුතාවට ලක්වුණා.\nඑසේම පවතින ඉන්ධන අර්බුදය හමුවේ ජනතාව ඉන්ධන ලබාගැනීමේ අපේක්ෂාවෙන් අදත් ඉන්ධනහල් අසල සිටියා.\nමේ අතර ඉන්ධන ලබා ගැනීම ජා- ඇල ඉන්ධන පිරවුම්හලක් වෙත පැමිණි සිටි පිරිසක් කොළඹ මිනුවන්ගොඩ හරහා කුරුණෑගල ප්‍රධාන මාර්ගය ජාඅල කණුවන මංසන්ධියෙන් අවහිර කළා.\nමේ අතර, දිවයිනේ ප්‍රදේශ රැසක ගෑස් අලෙවි මධ්‍යස්ථාන ඉදිරිපිට ද දිගු පෝලිම් පැවතියා.",
       "URL": "https://www.hirunews.lk/301047/කැළණිතිස්සට-ඩීසල්-මෙට්‍රික්-ටොන්-5000-ක්-අද-රාත්‍රියේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1254"
}