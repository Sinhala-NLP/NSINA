{
       "Source": "hirunews",
       "Timestamp": "Thursday, 05 August 2021 - 17:52",
       "Headline": "ගුරු - විදුහල්පති විරෝධතාවට එක්වූ 44 දෙනාට ඇප (වීඩියෝ)",
       "News Content": "ගුරු - විදුහල්පති විරෝධතා රථ පෙළපාලියට සහභාගිවී නැවත යමින් සිටියදී ඊයේ අත්අඩංගුවට ගත් ගුරුවරුන් ඇතුළු හතළිස් හතරදෙනා රුපියල් ලක්ෂය බැගින් වූ ශරීර ඇප මත මුදා හැරියා.\nඒ, ඔවුන් කොටුව මහේස්ත්‍රාත් ප්‍රියන්ත ලියනගේ හමුවට ඉදිරිපත් කිරීමෙන් අනතුරුවයි.\nඊට අදාළ නඩුව සැප්තැම්බර් මස 17 වන දා නඩුව යළි කැදවීමට නියමිතව තිබෙනවා.\nමේ අතර, සැකකරුවන් අධිකරණයට ඉදිරිපත් කරන අවස්ථාවේ  ඔවුන්ට සහය පළ කිරීම සඳහා එම ස්ථානයට පැමිණ සිටි ගුරු - විදුහල්පතිවරුන් පිරිසක් සහ පොලීසිය අතර උණුසුම් තත්ත්වයක් ද මතුවුණා.\nඒ, ඔවුන් පැමිණි යතුරුපැදි ඇතුළු රථ වාහන අධිකරණය අසළින් ඉවත් කරන ලෙසට පොලීසිය කළ දැනුම්දීමත් සමඟයි.\nමේ අතර, වැටුප් විෂමතා ගැටළුවට කඩිනමින් විසදුමක් ලබාදෙන ලෙස ඉල්ලා ගුරු - විදුහල්පති වෘත්තීය සමිති කිහිපයක් ඊයේ මහනුවරින් ආරම්භ කළ විරෝධතා පා ගමන අද දෙවන දිනට මාවනැල්ල නගරයෙන් ගමන් ආරම්භ කෙරුණා.\nඑම පා ගමන කෑගල්ල - කරඩුපන ප්‍රදේශයට පැමිණෙද්දී දූෂණ විරෝධී පෙරමුණේ කැදවුම්කරු නාමල් කුමාර ඊට විරෝධය පල කළා.\nකෙසේ වෙතත් පා ගමනේ නිරත වූ ගුරුවරුන් ද ඔහුට විරෝධය පළ කළ බවයි අප වාර්තාකරු සදහන් කළේ.",
       "URL": "https://www.hirunews.lk/278952/ගුරු-විදුහල්පති-විරෝධතාවට-එක්වූ-44-දෙනාට-ඇප-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1773"
}