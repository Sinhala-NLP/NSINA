{
       "Source": "hirunews",
       "Timestamp": "Tuesday, 08 March 2022 - 14:15",
       "Headline": "ජීවිත බිල්ලට තැබූ ස්ටෝරුමුල්ල පාලම (වීඩියෝ)",
       "News Content": "මෙරට සංවර්ධන ව්‍යාපෘති කොතෙකුත් ආරම්භ වුව ද එම ව්‍යාපෘති කලට වේලාවට සම්පූර්ණ නොකිරීම හේතුවෙන් ජනතාව අපහසුතාවයට පත්වන අවස්ථාව වාර්තා වන්නේ වරක් දෙවරක් නොවේ.\nඑලෙස අතරමඟ නවතා දැමූ පාලමක් හේතුවෙන් පීඩාවට පත් ගම්වැසියන් පිරිසක් පිළිබඳව අපට වාර්තා වුණේ පාලින්ද නුවර ප්‍රදේශයෙන්.\nමේ මීට වසර අටකට පමණ පෙර ඉදිකිරීම් කටයුතු ආරම්භ කළ පාලින්ද නුවර ග්‍රාම නිලධාරි කොට්ඨාසයට අයත් සටෝරුමුල්ල පාලමෙහි වත්මන් තත්ත්වයයි.\nවසර ගණනාවක් තිස්සේ පාලමෙහි ඉදිකිරීම් කටයුතු මන්දගාමීව සිදුවීම හේතුවෙන් ප්‍රදේශවාසීන් තවමත් දැඩි දුෂ්කරතාවන්ට මුහුණ දෙනවා.\nපාලමෙහි වැඩ කටයුතු අවසන් අදියරයේ තිබුනද වරින් වර එහි ඉදිකිරීම් කටයුතු අතරමඟ නවතා දමමින් කල් මරණ බවටයි ප්‍රදේශවාසීන් චෝදනා කරන්නේ.\nඑදිනෙදා කටයුතු සිදුකර ගැනීම සඳහා ප්‍රදේශයේ ජනතාවට පාලමක් අත්‍යවශ්‍ය වී ඇතත් වසර ගණනාවක සිට ඔවුන්ට සිදුව ඇත්තේ තම ජීවිත අවධානමේ හෙලමින් ඔරුවක ආධාරයෙන් එගොඩ මෙගොඩ යාමටයි.\nඑම අනතුරුදායක තත්ත්වය හේතුවෙන් මේවනවිටත් ජීවිත කිහිපයක්ම බිළිගෙන ඇති පසුබිමක මෙම පාලම\nසම්බන්ධයෙන් වගකිවයුත්තන් නිද්‍රාශීලීව පසුවන්නේ තවත් ජීවිත කීයක් බිළි ගන්නා තුරුදැයි ජනතාව ප්‍රශ්න කරනවා.\nපාලම සැකසීම සඳහා අවශ්‍ය කොන්ක්‍රීට් කඳන් කලක පටන් ගලහිටිය ක්‍රීඩා පිටිය මැද ගොඩ ගසා තැබීම හේතුවෙන් ප්‍රදේශයේ දරුවන්ට නිදහසේ ක්‍රීඩා කටයුතු සිදු කිරීමේ ඉඩ ප්‍රස්තාවද ඇහිරී තිබෙනවා.\nපාලින්ද නුවර ජනතාවගේ එදිනෙදා කටයුතු සිදුකර ගැනීම සඳහා මෙම ස්ටෝරුමුල්ල පාලමෙහි ඉදිකිරීම් කටයුතු කඩිනමින් සම්පූර්ණ කර එය ජනතා අයිතියට පැවරීම බලධාරීන් සතු වගකීමක්.",
       "URL": "https://www.hirunews.lk/298967/ජීවිත-බිල්ලට-තැබූ-ස්ටෝරුමුල්ල-පාලම-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1306"
}