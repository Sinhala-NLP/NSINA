{
       "Source": "hirunews",
       "Timestamp": "Tuesday, 17 May 2022 - 8:11",
       "Headline": "ගෑස් බෙදාහැරීම නැවතත් හෙට සිට - සෑම පිරවුම්හලකටම ඩීසල්",
       "News Content": "හෙට සිට දිවයින පුරා ගෘහස්ථ ගෑස් සිලින්ඩර් බෙදා හැරීම ආරම්භ කරන බව ලිට්රෝ සමාගම පවසනවා.\nඅද දිනයේ දී ගෑස් මෙට්‍රික් ටොන් 3700ක් රැගත් නෞකාවක් දිවයිනට පැමිණෙන අතර, තවත් නෞකාවක් හෙට දිනයේ දී පැමිණෙන බවයි එම සමාගම සඳහන් කළේ.\nලිට්රෝ සමාගම විසින් මීට පෙර දැනුම් දී තිබුණේ, ගෘහස්ථ ගෑස් සිලින්ඩර බෙදා හැරීම සීමා කර තිබූ බවයි.\nමේ අතර, ඉන්ධන ලබා ගැනීම සඳහා ඊයේ දිනයේදීත් ජනතාව දිගු පෝලිම්වල රැදී සිටිනු දක්නට ලැබුණා.\nලංකා ඛනිජ තෙල් පෞද්ගලික ටැංකි රථ හිමියන්ගේ සංගමය ප්‍රකාශ කළේ, ඩීසල් තොග ප්‍රමාණවත් පරිදි ලැබුණ ද පෙට්‍රල් නිකුත් කිරීමේ යම් ගැටලුවක් පවතින බවයි.\nකෙසේ වෙතත් සෑම ඉන්ධනහලකටම ඩීසල් ලබාදී ඇති බවද එම සංගමයේ සම ලේකම් ශාන්ත සිල්වා ප්‍රකාශ කළා.\nමේ අතර නව කොරෝනා රැල්ල පාලනය කිරීමට චීනය සමත්වීමත් සමඟ ලෝක වෙළඳපොලේ බොරතෙල් මිල නැවතත් කැපී පෙනෙන ලෙස ඉහළ ගොස් තිබෙනවා.\nඒ, ලොව විශාලතම තෙල් පාරිභෝගිකයෙකු වන චීනයේ ඉල්ලුම ඉහළ යාමේ අපේක්ෂා පළවීම හේතුවෙන්.\nඒ අනුව බ්‍රෙන්ට් වර්ගයේ බොරතෙල් බැරලයක මිල ඇමරිකානු ඩොලර් 114 යි ශත 30 දක්වා ඉහළ ගොස් තිබෙනවා.",
       "URL": "https://www.hirunews.lk/304546/ගෑස්-බෙදාහැරීම-නැවතත්-හෙට-සිට-සෑම-පිරවුම්හලකටම-ඩීසල්",
       "Category": "Local News",
       "Parent URL": "https://www.hirunews.lk/local-news.php?pageID=1164"
}