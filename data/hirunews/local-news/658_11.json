{
       "Source": "hirunews",
       "Timestamp": "Sunday, 18 December 2022 - 19:53",
       "Headline": "විදුලිබිල වැඩිකරන යෝජනාව ජනවාරියේ කැබිනට්ටුවට",
       "News Content": "විදුලි බිල වැඩිකිරීම සඳහා වූ යෝජනාව ලබන වසරේ ජනවාරියේදී පැවැත්වෙන කැබිනට් රැස්වීමකදී අනුමැතිය සඳහා යොමුකිරීමට සූදානම් වන බව වාර්තා වනවා.\nඑය බොහෝ දුරට ජනවාරි මැද භාගයේ අමාත්‍ය මණ්ඩලයට ඉදිරිපත් කෙරුණු ඇති බවයි විදුලිබල හා බලශක්ති අමාත්‍යංශයේ ප්‍රකාශයෙකු සඳහන් කළේ.\nඅඩු ආදායම්ලාභින් වෙනුවෙන් සහනයක් සහිත යෝජනා මෙහි අන්තර්ගත වුවද විදුලි ඒකකයක් සැලකිය යුතු මට්ටමකින් ඉහළ නැංවීමටයි මෙමඟින් යෝජනා කර ඇත්තේ.\nමහජන උපයෝගිතා කොමිසමේ සභාපතිවරයාව ජනාධිපති රනිල් වික්‍රමසිංහ පසුගියදා පාර්ලිමේන්තුවේදී දැඩි දෝෂදර්ශනයට ලක්කර තිබුණා.\nකෙසේ වෙතත් ජනවාරි මාසයේ සිට නොදන්වා විදුලිබිල ඉහළ නැංවීම සඳහා වන කැබිනට් පත්‍රිකාවක් හෙට අමාත්‍ය මණ්ඩලයට ඉදිරිපත් කිරීමේ සූදානමක් පවතින බවට විදුලිය පාවිච්චි කරන්නන්ගේ සංගමය චෝදනා කරනවා.\nඑහි ලේකම් ධම්මික සංජීව කොළඹ අද පැවති මාධ්‍ය හමුවකට එක්වෙමින් කියා සිටියේ අදාළ කැබිනට් පත්‍රිකාව ක්‍රියාත්මක වුවහොත් විදුලි ඒකක 30 ක් භාවිත කරන පාරිභෝගිකයෙකුට රුපියල් 3000ක පමණ මුදලක් ගෙවීමට සිදුවන බවයි.\nකෙසේ වෙතත් විදුලි පාවිච්චිකරන්නන්ගේ සංගමය ප්‍රකාශ කරන පරිදි හෙට රැස්වන අමාත්‍ය මණ්ඩලයට එවැන් යෝජනාවක් ඉදිරිපත් නොකරන බවයි විදුලිබල හා බලශක්ති අමාත්‍යංශය ප්‍රකාශ කළේ.",
       "URL": "https://www.hirunews.lk/322994/විදුලිබිල-වැඩිකරන-යෝජනාව-ජනවාරියේ-කැබිනට්ටුවට",
       "Category": "Local News",
       "Parent URL": "https://www.hirunews.lk/local-news.php?pageID=658"
}