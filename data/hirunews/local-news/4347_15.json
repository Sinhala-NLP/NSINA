{
       "Source": "hirunews",
       "Timestamp": "Tuesday, 29 August 2017 - 15:58",
       "Headline": "පුත්තලම මූලික රෝහල් ආපන ශාලාවේ උදෑසන ආහාරයේ තිබී කැරපොත්තෙක් හමුවෙයි",
       "News Content": "පුත්තලම මූලික රෝහලේ පවත්වාගෙන යනු ලබන ආපන ශාලාවේ පිලියෙළ කර තිබූ උදෑසන ආහර වේලක තිබී අද (29) කැරපොත්තෙකු හමුව ඇති බවට නේවාසික රෝගියෙකු පුත්තලම මහජන පරික්ෂක කාර්යාලයට කල දැණුම් දීමකට අනුව මහජන සෞඛ්‍ය පරික්ෂකවරුන් පැමිණ වැටලීම් සිදු කර ඇති බව වාර්තාවනවා.\nපුත්තලම මූලික රෝහල් පරිශ්‍රයේ පවත්වාගෙන යනු ලබන ආපන ශාලාවේ අලෙවි කිරීමට පිළියෙල කර තිබූ බතල උදෑසන ආහාර වේල සදහා නේවාසික රෝගියෙකු විසින් රැගෙන ගොස් කෑමට ගන්නා අවස්ථාවේදී එහි තිබී කැරපොත්තෙකු හමුව ඇති බවත්, ඉන් අනතුරුව අදාල රෝගියා මහජන සෞඛ්‍ය පරික්ෂක නිළධාරින් වෙත පැමිණිලි කිරීමෙන් අනතුරුව මෙම වැටලීම සිදු කර ඇති බවත් රෝහල් ආරංචි මාර්ග සදහන් කළා.\nඅනතුරුව ආපන ශාලාවේ හිමිකරුට විරුද්ධව නඩු පැවරීමට මහජන සෞඛ්‍ය පරික්ෂකවරුන් කටයුතු කර ඇති අතර, අදාල හිමිකරු පුත්තලම මහේස්ත්‍රාත් අධිකරණයට ඉදිරිපත් කිරීමෙන් අනතුරුව රුපියල් පන්දහසක දඩ මුදලක් නියම කළ අතර, අධිකරණය මගින් ඔහුට තරයේ අවවාද කර ඇති බවයි පුත්තලම මහ ජන සෞඛ්‍ය පරික්ෂණ කාර්යාලය සදහන් කළේ.",
       "URL": "https://www.hirunews.lk/169678/පුත්තලම-මූලික-රෝහල්-ආපන-ශාලාවේ-උදෑසන-ආහාරයේ-තිබී-කැරපොත්තෙක්-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=4347"
}