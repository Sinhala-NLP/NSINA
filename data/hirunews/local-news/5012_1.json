{
       "Source": "hirunews",
       "Timestamp": "Friday, 10 June 2016 - 16:02",
       "Headline": "අධිවේගේ ගමන් කළ ප්‍රභූ රථයක ලාංඡන සහිත මෝටර් රථය පොලිස් අත්අඩංගුවට",
       "News Content": "ව්‍යාජ අංක තහඩු භාවිතා කරමින්, ප්‍රභූ රථයක ලාංඡන සහිතව දක්ෂිණ අධිවේගී මාර්ගයේ සැක කටයුතු ලෙස ගමන් කළ අධිසුඛෝපභෝගී ජීප් රථයක් පොලිස් භාරයට ගෙන තිබෙනවා.\nමේ වන විට එහි රියදුරුගෙන් ප්‍රශ්න කරන බවයි මාතර පොලීසිය සදහන් කළේ.\nමෙම රථය කොළඹ සිට මාතර බලා දක්ෂිණ අධිවේගී මාර්ගයේ ධාවනය කර ඇති අතර, ඊට පිටුපසින් දකුණ පළාත භාර නියෝජ්‍ය පොලිස්පති සුමිත් එදිරිසිංහගේ රථයත් ගමන් කර තිබෙනවා.\nඉදිරියෙන් යන ලෑන්ඞ් කෲසර් වර්ගයේ ජීප් රථය පිළිබඳ සැක සිතූ  නියෝජ්‍ය පොලිස්පතිවරයා ඒ පිළිබදව මාතර පොලීසියට දැනුම් දී ඇති අතර ඒ අනුවයි එය අත්අඩංගුවට ගෙන ඇත්තේ.\nසැකකාර රියදුරා ළඟ තිබී ජනමාධ්‍ය හැදුනුම්පතක්, ජීප් රථයේ නිවැරදි අංක තහඩුවක්, රුපියල් හාර ලක්ෂ 20,000ක මුදල් සහ ඉඩම් නඩුවකට අදාළ ලිපිගොනු සොයාගෙන තිබෙනවා.\nපළමුව අග්‍රාමාත්‍ය කාර්යාලයේ සේවකයෙකු බව සදහන් කළ ඔහු පසුව තමන් බදුල්ල ප්‍රදේශයේ ව්‍යාපාරිකයෙකු බව ද ප්‍රකාශ කර ඇති අතර, එය තහවුරු කිරීමට ඔහුට නොහැකි වූ බව පොලීසිය ප්‍රකාශ කළා.",
       "URL": "https://www.hirunews.lk/135214/අධිවේගේ-ගමන්-කළ-ප්‍රභූ-රථයක-ලාංඡන-සහිත-මෝටර්-රථය-පොලිස්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=5012"
}