{
       "Source": "hirunews",
       "Timestamp": "Tuesday, 22 January 2019 - 12:51",
       "Headline": "බ්‍රිගේඩියර් ප්‍රියංකට එරෙහි තීන්දු දීමට එංගලන්ත අධිකරණයට බලයක් නැහැ - විදේශ කටයුතු අමාත්‍යාංශය",
       "News Content": "බ්‍රිතාන්‍යයේ ශ්‍රී ලංකා මහකොමසාරිස් කාර්යාලයේ ආරක්ෂක උපදේශකවරයෙකු ලෙස කටයුතු කළ බ්‍රිගේඩියර් ප්‍රියංක ප්‍රනාන්දුට එරෙහිව විනිශ්චයක් ලබාදීමට එරට අධිකරණයට හැකියාවක් නොමැති බව විදේශ කටයුතු අමාත්‍යාංශය පවසනවා.\nඑහි ජ්‍යෙෂ්ඨ නිලධාරියෙකු හිරු ප්‍රවෘත්ති අංශයට සඳහන් කළේ ඒ බව එක්සත් රාජධානියේ වෙස්ට්මිනිස්ටර් මහේස්ත්‍රාත් අධිකරණයට දැනුම් දී ඇති බවයි.\nබ්‍රිතාන්‍යයේ විදේශ සහ පොදුරාජ්‍ය මණ්ඩලීය කාර්යාලය හරහා එමගින් වැඩිදුරටත් දැනුම් දී ඇත්තේ බ්‍රිගේඩියර් ප්‍රියංක ප්‍රනාන්දු රාජ්‍ය තාන්ත්‍රික මුක්තිය හිමි නිලධාරියෙකු බවයි.\nඑමෙන්ම ඔහු දැනට බ්‍රිතාන්‍යයේ රැඳී නොසිටින බව ද විදේශ කටයුතු අමාත්‍යාංශය දැනුම් දී තිබෙනවා.\nඑහි ජ්‍යෙෂ්ඨ නිලධාරියා හිරු ප්‍රවෘත්ති අංශය වෙත මේ බව අනාවරණ කළේ බ්‍රිගේඩියර් ප්‍රියංක ප්‍රනාන්දුට එරෙහිව එක්සත් රාජධානියේ වෙස්ට්මිනිස්ටර් අධිකරණයෙන් ලබාදී ඇති තීන්දුව පිළිබදව හිරු ප්‍රවෘත්ති අංශය කළ විමසීමකදියි.\nපසුගිය වසරේ නිදහස් දිනය දා ලන්ඩනයේ ශ්‍රී ලංකා මහකොමසාරිස් කාර්යාල පරිශ්‍රයේදී එල්.ටී.ටී.ඊ. හිතවාදීන්ට තර්ජනාත්මක සංඥාවක් කළ බවට බ්‍රිගේඩියර් ප්‍රියංක ප්‍රනාන්දු එක්සත් රාජධානියේ වෙස්ට්මිනිස්ටර් මහේස්ත්‍රාත් අධිකරණය මගින් වරදකරු කර ඇති බව ටැමිල් ගාඩියන් ඇතුළු දෙමළ වෙබ් අඩවි වාර්තා කළා.\nදෙමළ ඩයස්පෝරාව වෙනුවෙන් නඩුව ඉදිරිපත් කළ පබ්ලික් ඉන්ට්‍රස්ට් ලෝ සෙන්ටර් නැමැති රාජ්‍ය නොවන සංවිධානය ද ඒ බව සදහන් කර තිබෙනවා.\nඑමගින් කියා සිටියේ බ්‍රිගේඩියර්වරයා බ්‍රිතාන්‍ය සමාජයේ නීතිය හා සාමය සුරැකීමට අදාළ පනත යටතේ ඔහුට එරෙහිව නඩුව ක්‍රියාත්මක වූ බවයි.\nඒ සඳහා බ්‍රිගේඩියර් ප්‍රියංක ප්‍රනාන්දුට මෙරට විදේශ අමාත්‍යාංශය හරහා සිතාසි යැවූ බව ද එම නීති ආධාරක ආයතනය කියා සිටියා.\nකෙසේ නමුත් අප මේ සම්බන්ධයෙන් කළ විමසීමකදී හමුදා මාධ්‍ය ප්‍රකාශක, බ්‍රිගේඩියර් සුමිත් අතපත්තු කියා සිටියේ බ්‍රිගේඩියර් ප්‍රියංක ප්‍රනාන්දු වෙත එවැනි සිතාසි ලබාදීමක් කිසිසේත් සිදුවී නොමැති බවයි.\nඑමෙන්ම රාජකාරී කටයුත්තක නිරත වූ ඔහු කිසිසේත්ම බ්‍රිතාන්‍යයට ඉදිරිපත් කිරීමට අපේක්ෂා නොකරන බව ද ඔහු අවධාරණය කළා.",
       "URL": "https://www.hirunews.lk/208774/බ්‍රිගේඩියර්-ප්‍රියංකට-එරෙහි-තීන්දු-දීමට-එංගලන්ත-අධිකරණයට-බලයක්-නැහැ-විදේශ-කටයුතු-අමාත්‍යාංශය",
       "Category": "Local News",
       "Parent URL": "https://www.hirunews.lk/local-news.php?pageID=3541"
}