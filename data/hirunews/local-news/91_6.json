{
       "Source": "hirunews",
       "Timestamp": "Thursday, 17 August 2023 - 16:15",
       "Headline": "අවමංගල්‍ය රථයේ රියැදුරු නිසා සිදු වූ අකරතැබ්බය",
       "News Content": "අපරික්ෂාකාරී ලෙස ධාවනය කළ අවමංගල්‍ය රථයක් නතර කළ පොලිස් නිලධාරීන් එම රථය පොලිසියට රැගෙන ගිය පසුව එහි මළසිරුරක් තිබෙනු දැක තුෂ්නිම්භූත වූ සිද්ධියක් පිළිබඳව තොරතුරු වාර්තා වනවා.\nඒ බොරැල්ල පොලිසියෙන්.\nබොරැල්ල පොලිසියේ නිලධාරීන් බොරැල්ල ඩී.එස්. සේනානායක හන්දියේ රථවාහන රාජකාරියේ නිරතව සිටිය දී අපරික්ෂාකාරී ලෙස ධාවනය වූ අවමංගල්‍ය රථයක් නතර කර එහි රියැදුරු බීමත්ව සිටින හෙයින් රථය පොලිසියට රැගෙන ගොස් තිබෙනවා.\nඅවමංගල්‍ය රථය බොරැල්ල පොලිසියට රැගෙන ගිය පසු එහි රියැදුරු රථයෙන් බැස එහි පිටුපස මළසිරුරක් තිබෙන බව නිලධාරීන්ට පවසා ඇති බවයි වාර්තා වෙන්නේ.\nඑහිදී කලබල වූ පොලිස් නිලධාරීන් මල් ශාලාවට දුරකතන ඇමතුමක් දී වෙනත් අවමංගල්‍ය රථයක් ගෙන්වා ගෙන තිබෙනවා.\nඉන් අනතුරුව මළ සිරුර යවා බීමත් රියැදුරාට එරෙහිව නීතිය ක්‍රියාත්මක කර ඇති බවයි සඳහන් වෙන්නේ.\nඑම අවමංගල්‍ය රථය කොළඹ ප්‍රසිද්ධ මල් ශාලාවකට අයත් බවත් එම අවස්ථාවේ අවමංගල්‍ය රථය පදවා ඇත්තේ එහි කළමනාකරුවකු බවයි පොලීසිය ප්‍රකාශ කර සිටින්නේ.",
       "URL": "https://www.hirunews.lk/345166/අවමංගල්‍ය-රථයේ-රියැදුරු-නිසා-සිදු-වූ-අකරතැබ්බය",
       "Category": "Local News",
       "Parent URL": "https://www.hirunews.lk/local-news.php?pageID=91"
}