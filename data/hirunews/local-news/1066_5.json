{
       "Source": "hirunews",
       "Timestamp": "Monday, 27 June 2022 - 7:55",
       "Headline": "ඉන්ධන අර්බුදයෙන් කරාපිටිය සහ ගාල්ලේ රෝහල්වල කටයුතු සීමා කෙරේ",
       "News Content": "කරාපිටිය ශික්ෂණ රෝහලේ සහ ගාල්ල දිස්ත්‍රික්කයේ සියලු රෝහල් සහ සෞඛ්‍ය ආයතන හෙට (28) සිට හදිසි සේවාවලට පමණක් සීමා කිරීමට සිදුවන බව රජයේ වෛද්‍ය නිලධාරින්ගේ සංගමය නිවේදනය කළා.\nපවතින ඉන්ධන අර්බුදය හමුවේ ගාල්ල දිස්ත්‍රික්කයේ නම් කරන ලද පිරවුම්හල් හතර මගින් ඉන්ධන ලබාගැනීමට සෞඛ්‍ය කාර්ය මණ්ඩල පැය 12 ත් 24 ත් අතර කාලයක් පෝලිම්වල කාලය ගත කළ ද ඉන්ධන ලබාගැනීමට හැකිවූයේ සීමිත පිරිසකට පමණක් බවයි එහි දැක්වෙන්නේ.\nඒ අනුව ඉන්ධන නොමැති තත්වයක් තුළ හෙට සිට කරාපිටිය ශික්ෂණ රෝහලේ සහ ගාල්ල දිස්ත්‍රික්කයේ රෝහල් සහ සෞඛ්‍ය ආයතන කාර්ය මණ්ඩලවලට සේවාවන්ට වාර්තා කිරීමේ දුෂ්කරතා මතුව ඇති බව රජයේ වෛද්‍ය නිලධාරීන්ගේ සංගමය නිකුත් කළ නිවේදනයේ සඳහන්.",
       "URL": "https://www.hirunews.lk/308272/ඉන්ධන-අර්බුදයෙන්-කරාපිටිය-සහ-ගාල්ලේ-රෝහල්වල-කටයුතු-සීමා-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=1066"
}