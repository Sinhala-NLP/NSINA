{
       "Source": "hirunews",
       "Timestamp": "Monday, 08 March 2021 - 16:41",
       "Headline": "පාස්කු ප්‍රහාරයට සම්බන්ධ සැකකරුවෙක් බන්ධනාගාර අධිකාරිවරයාට අල්ලස් දිමට තැත් කරයි (වීඩියෝ)",
       "News Content": "පාස්කු ප්‍රහාරයේ සැකකරුවෙකුට, පහසුකම් සලසන්න අල්ලස් දෙන්න හැදූ, ජේලර්ගේ වැඩ තහනම්\nපාස්කු ප්‍රහාරයට සම්බන්ධ සැකකරුවෙකු ඇතුළු තවත් රැදවියන් දෙදෙනෙකුට පහසුකම් සලසා දීම සඳහා කොළඹ රිමාන්ඩ් බන්ධනාගාරයේ අධිකාරීවරයාට රුපියල් ලක්ෂ ගණනක අල්ලස් මුදලක් ලබාදීමට මැදිහත් වූ එම බන්ධනාගාරයේ ජේලර්වරයෙකුගේ වැඩ තහනම් කර තිබෙනවා.\nඅදාළ ජේලර්වරයා බන්ධනාගාර අධිකාරීවරයා වෙත ගොස් ප්‍රකාශ කර ඇත්තේ පාස්කු ප්‍රහාරයට සහ මත්කුඩු ජාවාරමට සම්බන්ධ අදාළ රැදවියන් ඕනෑම ආකාරයක උදව්වක් සිදුකිරීමට කැමැත්තෙන් පසුවන බැවින් ඒ සඳහා මැදිහත් වන ලෙසයි.\nඑම යෝජනාවට කැමැත්ත දක්වන මුවාවෙන් රිමාන්ඩ් බන්ධනාගාර අධිකාරීවරයා, ජේලර්වරයා මාර්ගයෙන් පාස්කු ප්‍රහාරයට සම්බන්ධ සැකකරු සහ අනෙකුත් රැදවියන් සිය කාර්යාලයට ගෙන්වාගෙන තිබෙනවා.\nඑම අවස්ථාවේදී ඕනෑම මුදලක් ලබාදීමට සූදානම් බව ප්‍රකාශ කර ඇති රැදවියන් බන්ධනාගාර සිර මැදිරිය තුළ දුරකථනයක් ළඟ තබාගෙන තමන්ට රිසි සේ සිටීම ඉඩ ලබා දෙන්නැයි ඉල්ලා ඇති බව සදහන්.\nඉන් අනතුරුව මෙම සිද්ධිය සම්බන්ධයෙන් සහකාර බන්ධනාගාර අධිකාරීවරයෙකු යටතේ විමර්ශනයක් සිදුකර ඇති බන්ධනාගාර දෙපාර්තමේන්තුව අදාළ ජේලර්වරයාගේ වැඩ තහනම් කිරීමට පියවර ගත් බවයි බන්ධනාගාර මාධ්‍ය ප්‍රකාශක, බන්ධනාගාර කොමසාරිස් චන්දන ඒකනායක සඳහන් කළේ.",
       "URL": "https://www.hirunews.lk/264716/පාස්කු-ප්‍රහාරයට-සම්බන්ධ-සැකකරුවෙක්-බන්ධනාගාර-අධිකාරිවරයාට-අල්ලස්-දිමට-තැත්-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2102"
}