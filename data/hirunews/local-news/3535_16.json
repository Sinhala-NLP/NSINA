{
       "Source": "hirunews",
       "Timestamp": "Friday, 25 January 2019 - 15:30",
       "Headline": "සිංගප්පූරු ගිවිසුමේ අවශ්‍ය සංශෝධන සිදුකරන බව ජනපති, එරට අගමැතිට කියයි",
       "News Content": "ශ්‍රී ලංකාව සහ සිංගප්පූරුව අතර අත්සන් තැබූ නිදහස් වෙළඳ ගිවිසුම සකස් කිමේ දී ශ්‍රී ලංකා පාර්ශවයෙන් සිදුව ඇති අඩුපාඩු කිහිපයක් සංශෝදනය කිරීමට අපේක්ෂා කරන බව ජනාධිපති මෛත්‍රීපාල සිරිසේන සිංගප්පූරු අගමැති හමුවේ ප්‍රකාශ කළා.\nසිංහප්පූරුවේ නිල සංචාරයක නිරත ජනාධිපති මෛත්‍රීපාල සිරිසේන සහ සිංගප්පූරු අග්‍රාමාත්‍ය ලී සියැන් ලුන්ග් අතර හමුවක් අද සිදුවුනා.\nඑහිදීයි ජනාධිපතිවරයා මේබව සඳහන් කර ඇත්තේ.\nඅදාළ අඩුපාඩු සංශෝදනය කිරීමේදී ඒ පිළිබඳ කටයුතු කිරීමේ වැදගත්කම ද මෛත්‍රීපාල සිරිසේන මහතා මෙහිදී පෙන්වාදී තිබෙනවා.\nදෙරට අතර පවතින වෙළෙඳ, සංචාරක සහ කර්මාන්ත ක්ෂේත්‍රයේ සබඳතා තවදුරටත් ඉහළ නංවා ගැනීම පිළිබඳව මෙහි දී නායකයන්ගේ විශේෂ සාකච්ඡාවට ලක් වු බවයි ජනාධිපති මාධ්‍ය අංශය කියාසිටියේ.\nඑමෙන්ම කලාපයට පමණක් නොව ලෝකයටම තර්ජනයක් වී ඇති මත්ද්‍රව්‍ය අභියෝගය ජය ගැනීම සඳහා එක්ව කටයුතු කිරීම පිළිබඳව ද මෙහිදී නායකයන්ගේ අවධානය යොමු වී තිබෙනවා.\nමත්ද‍්‍රව්‍ය උවදුර මැඩලීම සඳහා ජනාධිපති මෛත්‍රීපාල සිරිසේනගේ නායකත්වයෙන් ශ්‍රී ලංකා රජය ගෙන යන වැඩපිළිවෙළට උපරිම සහය ලබාදෙන බව ද සිංගප්පූරු අග්‍රාමාත්‍යවරයා සඳ හන් කළා.\nශ්‍රී ලාංකිකයන් විශාල පිරිසක් සිංගප්පූරුවේ විවිධ ක්ෂේත්‍රවල රැකියාවල නියුතුව සිටින අතර ඔවුන්ගේ සහ එරට උසස් අධ්‍යාපනය ලබන ශ්‍රී ලාංකික සිසුන්ගේ සුබසාධනය වෙනුවෙන් සිංගප්පූරු රජය දක්වන සහය පිළිබඳ ව ද මෛත්‍රීපාල සිරිසේන මහතා මෙහිදී සිංගප්පූරු අග්‍රාමාත්‍යවරයා වෙත සිය ස්තූතිය පළ කර තිබෙනවා.\nමේ අතර ඇස්ටෝනියාවේ පරිසර අමාත්‍යවරයා මෙන්ම එක්සත් ජාතින්ගේ පරිසර කමිටුවේ සිව්වන සැසිවාරයේ සභාපතිවරයා වන Slim kiisler  ද අද ජනාධිපතිවරයා හමුවී සාකච්ඡා කළා.\nපරිසරය ආරක්ෂා කර ගනිමින් තිරසර සංවර්ධන ඉලක්ක ජය ගැනීම සඳහා ජනාධිපතිවරයාගේ මගපෙන්වීමෙන් ශ්‍රී ලංකා රජය ගෙන යන වැඩපිළිවෙළ මෙහි දී අමාත්‍යවරයාගේ පැසසුමට ලක්වුනා.\nජනාධිපති මෛත්‍රීපාල සිරිසේන පරිසර අභියෝග ජය ගැනීම පිළිබඳ ව අද දින පැවති සමුළුවේ දී ඉදිරිපත් කළ යෝජනා පිළිබඳව ද අමාත්‍යවරයා සිය ස්තූතිය පළ කර තිබෙනවා.\nඑම යෝජනා අන්තර්ජාතික වශයෙන් ඉතා වැදගත් යෝජනා වනු ඇති බවයි ඔහු කියාසිටියේ.\nමේ අතර ලබන මාර්තු මාසයේ දී නයිරෝබිහි පැවැත්වෙන එක්සත් ජාතින්ගේ පරිසර සැසියේ විශේෂ ආරාධිත අමුත්තෙකු ලෙස සහභාගී වන ලෙස ද ජනාධිපතිවරයා වෙත ඇරයුම් කර තිබෙනවා.",
       "URL": "https://www.hirunews.lk/209012/සිංගප්පූරු-ගිවිසුමේ-අවශ්‍ය-සංශෝධන-සිදුකරන-බව-ජනපති-එරට-අගමැතිට-කියයි",
       "Category": "Local News",
       "Parent URL": "https://www.hirunews.lk/local-news.php?pageID=3535"
}