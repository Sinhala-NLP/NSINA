{
       "Source": "hirunews",
       "Timestamp": "Monday, 24 October 2022 - 17:02",
       "Headline": "ත්‍රීරෝද රථවල ඉන්ධන කෝටාව ඉහළට (වීඩියෝ)",
       "News Content": "කිව් ආර් ක්‍රමවේදය යටතේ වෘත්තීමය ත්‍රිරෝද රථ සඳහා ලබා දී තිබූ ඉන්ධන කෝටාව දෙගුණ කිරීමට ජනාධිපති රනිල් වික්‍රමසිංහ අනුමැතිය ලබා දී තිබෙනවා.\nත්‍රීරෝද රථයක් සඳහා දැනට සතියකට ලීටර් 05ක කෝටාවක් හිමි වනවා. එම කෝටාව ප්‍රමාණවත් නොවන බව ත්‍රීරෝද රථ සංගම් පෙන්වා දී තිබෙනවා.\nනව ක්‍රමවේදය යටතේ ත්‍රීරෝද රථ ලියාපදිංචිය නොවැම්බර් පළමුවනදා සිට ආරම්භ කෙරෙන අතර වැඩිකළ ඉන්ධන කෝටාව කිව් ආර් ක්‍රමවේදයට යාවත්කාලීන කිරීම නොවැම්බර් 06 වනදා සිට සිදුකෙරෙනු ඇති.\nමේ අතර ඒකාබද්ධ ප්‍රවාහන මෙහෙයුම් මධ්‍යස්ථානය කොළඹදී අද පොලිස් ආරක්ෂාව මධ්‍යයේ මාධ්‍ය හමුවක් කැඳවා තිබුණා.\nඒ එම මධ්‍යස්ථානයේ නියෝජිතයින්ට ආරක්ෂාව සම්බන්ධයෙන් මතුව තිබූ ගැටලුකාරි තත්වයක් හේතුවෙන්.\nඊට හේතුව සහ තමන්ට පවතින ගැටලු සම්බන්ධයෙන් පැහැදිලි කළ එම මධ්‍යස්ථානයේ සභාපති සම්පත් රණසිංහ කියා සිටියේ රථවාහන සඳහා කල්බදු වාරික ගෙවීමේදී මතුව ඇති අපහසුතා හේතුවෙන් තමන් දැඩි අපහසුතාවට පත්ව ඇති බවයි.\nඑමෙන්ම හෝටල් ක්ෂේත්‍රයේ නිරතවූවන් ලබා ගත් බැංකු ණය ගෙවීම සඳහා රජය ලබා දුන් සහනය නිසි පරිදි නොලැබෙන බව හෝටල් සේවක සංගම් මධ්‍යස්ථානය ප්‍රකාශ කළා.\nඑහි ජාතික සංවිධායක ජයතිලක රණසිංහ කොළඹ අද පැවති මාධ්‍ය හමුවකදී කියා සිටියේ මෙම සහනය නිසි පරිදි ක්‍රියාත්මක කිරීමට රජය වහා කටයුතු කල යුතු බවයි.",
       "URL": "https://www.hirunews.lk/318720/ත්‍රීරෝද-රථවල-ඉන්ධන-කෝටාව-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=782"
}