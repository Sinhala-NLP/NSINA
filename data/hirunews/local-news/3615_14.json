{
       "Source": "hirunews",
       "Timestamp": "Friday, 07 December 2018 - 18:38",
       "Headline": "පෙත්සම් විභාගය අවසන් - තීන්දුව ලබාදෙන දිනයක් ප්‍රකාශයට පත් නොකෙරේ - එතෙක් අතුරු තහනම දිගු වෙයි",
       "News Content": "පාර්ලිමේන්තුව විසුරුවා හැරීමට ජනාධිපතිවරයා ගත් තීරණය අභියෝගයට ලක් කරමින් ශ්‍රේෂ්ඨාධිකරණය හමුවේ ගොනුකළ පෙත්සම් විභාගය අද පස්වරුවේ අවසන් වුණා.\nනමුත්, එහි තීන්දුවක් ප්‍රකාශයට පත් කෙරුණේ නැහැ.\nකෙසේ වෙතත්, ශ්‍රේෂ්ඨාධිකරණය එහිදී නියෝග කළේ පාර්ලිමේන්තුව විසුරුවාහරිමින් නිකුත් කළ ගැසට් නිවේදනය ක්‍රියාත්මක කිරීම අත්හිටුවමින් නිකුත් කර ඇති අතුරු තහනම් නියෝගය අදාළ පෙත්සම් විභාගයේ තීන්දුව ලබාදෙන තෙක් බලපැවැත්වීමටයි.\nජනාධිපතිවරයා විසින් පාර්ලිමේන්තුව විසුරුවා හැරීමට එරෙහිව ගොනු කළ පෙත්සම් අද සිව්වන දිනටත් ශ්‍රේෂ්ඨාධිකරණයේදී  විභාගයට ගැනුණා.\nඒ අගවිනිසුරු නලීන් පෙරේරා මහතා ප්‍රමුඛ සත්පුද්ගල විනිසුරු මඩුල්ල ඉදිරියේයි,\nඅද දිනත් පෙත්සම් විභාගය ආරම්භයේදී කරුණු දැක්වීම සිදු කළේ  පාර්ලිමේන්තුව විසුරුවා හැරීමට එරෙහිව ගොනු කළ පෙත්සම්වලට අතරමැදි පෙත්සම් ගොනු කළ පාර්ශවයන්ගේ නීතිඥයින්.\nඑහිදී කැෆේ සංවිධානයේ විධායක අධ්‍යක්ෂ කීර්ති තෙන්නකෝන් මහතා වෙනුවෙන් පෙනී සිටි නීතීඥ ක්‍රිෂ්මාල් වර්ණසූරිය සිය කරුණු දැක්වීම සිදුකරමින් සඳහන් කළේ ජනාධිපතිවරයාගේ විධායක බලතල 19 වන ආණ්ඩුක්‍රම ව්‍යවස්ථා සංශෝධනය මගින් අඩු කිරීමට නොහැකි බවයි.\nඑලෙස බලතල අඩු කිරීමට නොහැකිවන ලෙස 33 2 ක්‍ වගන්තිය 19 වන ව්‍යවස්ථා සංශෝධනයට ඇතුළත් කර ඇති බවත් ඒ හේතුවෙන් ජනාධිපතිවරයාගේ විධායක බලය අඩු වී නොමැති බවත් ඔහු ප්‍රකාශ කළා.\nනීතීඥවරයා වැඩිදුරටත් කරුණු දක්වමින් සඳහන් කළේ එම පදනම යටතේ ජනාධිපතිවරයාට ඇති බලතල ප්‍රකාරව රටේ තත්ත්වය සලකා බලා පාර්ලිමේන්තුව විසුරුවා හැරීමට කටයුතු කළ බවයි.\nඅතරමැදි පාර්ශ්වකරුවන් ලෙස ඉදිරිපත්ව සිටින ශ්‍රී ලංකා පොදුජන පෙරමුණ නියෝජනය කරන පාර්ලිමේන්තු මන්ත්‍රීවරු 10 දෙනෙකු ඇතුළු පාර්ශ්ව 4 ක් වෙනුවෙන් කරුණු දැක්වීම සිදුවූ අතර, පෙත්සම්කාර පාර්ශ්වයට යළි පිළිතුරු ලබාදීමේ අවස්ථාව හිමිවූයේ ඉන් අනතුරුවයි.\nඑහිදී පෙත්සම්කාර පාර්ශ්වයේ නීතිඥයින් පසුගියදා නීතිපතිවරයා දැක්වූ කරුණක් පිළිබඳව අධිකරණයේ අවධානය යොමුකළා.\nජනාධිපතිවරයා සිදුකර ඇති මෙම ක්‍රියාව මූලික අයිතිවාසිකම් පෙත්සමක් මගින් අභියෝගයට ලක්කළ නොහැකි බවත්, ජනාධිපතිවරයාගේ මෙම ක්‍රියාව විධායක ක්‍රියාවක් ලෙස නොගැනෙන බවත් නීතිපතිවරයා සිය කරුණු දැක්වීමේදී සඳහන් කර තිබුණා.\nඅද දින ඒ සම්බන්ධයෙන් කරුණු දක්වමින් පෙත්සම්කාර් පාර්ශ්වයේ නීතිඥයින් පෙන්වා දුන්නේ වත්මන් ආණ්ඩුක්‍රම ව්‍යවස්ථාවේ 35 වැනි වගන්තියේ, ජනාධිපතිවරයාට 19 වන ව්‍යවස්ථා සංශෝධනයට පෙර ලබාදී තිබූ  \"මුක්තිය\" යන්න ඉවත් කර ජනාධිපතිවරයා ගන්නා විධායක ක්‍රියාමාර්ග මූලික අයිතිවාසිකම් පෙත්සම් මගින් අභියෝගයට ලක්කළ හැකි තත්ත්වයක් පවතින බවයි.\nඒ අනුව වත්මන් ව්‍යවස්ථාවේ 35 වන වගන්තිය ප්‍රකාරව යම්කිසි පුරවැසියෙකුට ජනාධිපතිවරයාගේ ඕනෑම විධායක ක්‍රියාවක් අභියෝගයට ලක්කරමින් මූලික අයිතිවාසිකම් පෙත්සම් ගොණුකළ හැකි බවද පෙත්සම්කාර පාර්ශ්වයේ නීතිඥයින් පෙන්වා දුන්නා.\nමීට පෙර කරුණු දැක්වූ අතරමැදි පෙත්සම්කාර පාර්ශ්වය ආණ්ඩුක්‍රම ව්‍යවස්ථාවේ 62 2 වගන්තිය ප්‍රකාරව පාර්ලිමේන්තුව විසුරුවාහැරිය හැකි බවට කරුණු ඉදිරිපත් කළ අතර, ඊටද පෙත්සම්කාර් පාර්ශ්වය අද පිළිතුරු ලබාදුන්නා.\nඑහිදී ඔවුන් සඳහන් කළේ අදාළ වගන්ති ජනාධිපතිවරයා යනුවෙන් කිසිදු ස්ථානයක සඳහන් නොවන බවත්, එහි සඳහන් කර ඇත්තේ පාර්ලිමේන්තුව විසුරුවාහැරිය හැක්කේද යනුවෙන් පමණක් බවයි.\nපෙත්සම්කාර් පාර්ශ්වයේ නිතීඥයින් වැඩිදුරටත් කරුණු දක්වා සිටියේ 62 / 2 වගන්තියට පසුව පැමිණෙන 70 වන වගන්තියේ පළමු පදයේ වසර 4 හමාරක් ගතවන තුරු ජනාධිපතිවරයාට පාර්ලිමේන්තුව විසුරුවාහැරිය නොහැකි බව සඳහන් කර ඇති බවයි.\nඑහිදී ප්‍රසන්න ජයවර්ධන සහ ප්‍රියන්ත ජයවර්ධන යන විනිසුරුවරුන් පෙත්සම්කාර පාර්ශ්වයෙන් විමසීමක් කළේ පාර්ලිමේන්තුවේ තුනෙන් දෙකක මන්ත්‍රීවරුන්ගේ යෝජනා සම්මතයකින් පාර්ලිමේන්තුව විසුරුවාහැරීමේ හැකියාව තිබුණද ඔවුන් එලෙස සිදු නොකළහොත් කළ හැක්කේ කුමක්ද යන්නයි.\nඊට ප්‍රතිචාර දක්වමින් පෙත්සම්කාර පාර්ශ්වය ප්‍රකාශ කළේ එවන් අවස්ථාවක් ඇති වීමට හැකියාවක් නොමැති බවත් පාර්ලිමේන්තුවේ සිටින්නේ කණ්ඩායම් කිහිපයක එකතුවක් බැවින් ඔවුන් කුමන ආකාරයකින් හෝ කිසියම් විසඳුමකට එළැඹෙන බවයි.\nඅනතුරුව ප්‍රසන්න ජයවර්ධන විනිසුරුවරයා විමසා සිටියේ පාර්ලිමේන්තුවේ තුනෙන් දෙකක් සොයාගන්නට අපහසු වුවහොත් කුමක් සිදුවේද යන්නයි.\nමීට පිළිතුරු දුන් පෙත්සම්කාර පාර්ශ්වය ප්‍රකාශ කළේ ජනතාව සිය ඡන්දය භාවිත කරන්නේ විවිධ මත අනුව බැවින් පාර්ලිමේන්තුව තුළද සිටින්නේ විවිධ මත සහිත කණ්ඩායම් බවයි.\nඑහෙයින් එවන් අවස්ථාවක් ඇතිවීම ඉතාමත් විරල බවත්, එවන් අවස්ථාවක් ඇතිවිය හැක්කේ ජනතාව අඥානයන් පිරිසක් පාර්ලිමේන්තුවට තෝරා යැවූ විට පමණක් බවත් ප්‍රකාශ කර තිබෙනවා.\nමේ අතර, මැතිවරණ කොමිෂන් සභාව වෙනුවෙන් පෙත්සමක් ඉදිරිපත් කළ මහාචාර්ය රත්නජීවන් හූල් වෙනුවෙන් පෙනී සිටි නීතිඥයා කරුණු දක්වමින් ප්‍රකාශ කළේ මෙම ගැටලුව තිත් ඉරි යාකර අඳින ප්‍රහේළිකාවකට සමාන බවයි.\nඑහි සියලුම තිත් යා කරන තෙක් නිවැරදි චිත්‍රය දැකබලාගත නොහැකි අතර, කිසියම් පුද්ගලයෙකුට තමා කැමති තිත් පමණක් යාකර ඕනෑම අර්ථකථනයක් දිය හැකි බව මහාචාර්යවරයා වෙනුවෙන් පෙනී සිටි නීතිඥයා කරුණු පෙන්වා දී තිබෙනවා.\nකෙසේ වෙතත්, පෙත්සම් විභාගය අවසන් කරමින් කරුණු ඉදිරිපත් කළ නීතිපතිවරයා සඳහන් කර ඇත්තේ මෙම අවස්ථාවේදී ශ්‍රේෂ්ඨාධිකරණයට විමසීමට ඇත්තේ ව්‍යවස්ථාවේ 70 වන ව්‍යවස්ථාවේ සඳහන් වසර 4 හමාරක කාලය අදාළ වන්නේ පාර්ලිමේන්තුවටද නැතහොත් ජනාධිපතිවරයාටද යන්න පමණක් බවයි.\nඒ අනුව රාත්‍රී 7 ට පමණ පෙත්සම් විභාගය අවසන් වුණා.\nඅගවිනිසුරුවරයා සඳහන් කර ඇත්තේ හැකි ඉක්මනින් මේ සම්බන්ධ තීන්දුව ලබාදීමට කටයුතු කරන බවයි.\nඑම දිනය තෙක් පාර්ලිමේන්තුව විසුරුවාහැරීම අත්හිටුවමින් නිකුත් කළ අතුරු තහනම් නියෝගය බලපැවැත්වෙන බවද අගවිනිසුරුවරයා ප්‍රකාශ කර තිබෙනවා.\nනඩු විභාගය අවසන් වීමෙන් පසුව ශ්‍රේෂ්ඨාධිකරණයෙන් පිටතට පැමිණි විවිධ පාර්ශ්ව අදහස් පළ කළා.",
       "URL": "https://www.hirunews.lk/205690/පෙත්සම්-විභාගය-අවසන්-තීන්දුව-ලබාදෙන-දිනයක්-ප්‍රකාශයට-පත්-නොකෙරේ-එතෙක්-අතුරු-තහනම-දිගු-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=3615"
}