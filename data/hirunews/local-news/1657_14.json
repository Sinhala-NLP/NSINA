{
       "Source": "hirunews",
       "Timestamp": "Friday, 01 October 2021 - 9:25",
       "Headline": "ලෝකයේ රටවල් 42ක් චීනයට ණය වී ඇති බව පර්යේෂණයකින් හෙළිවෙයි",
       "News Content": "ලෝකයේ රටවල් 42ක් සිය දළ දේශීය නිෂ්පාදිතයෙන් 10%ක් ඉක්මවා චීනයට ණය වී ඇති බව නවතම පර්යේෂණයක් හෙළි කර තිබෙනවා.\nඇමරිකාවේ විලියම් ඇන්ඩ් මේරි විශ්ව විද්‍යාලයේ ඒඩ්ඩේටා නම් සංවර්ධන පර්යේෂණ ආයතනය මගින් මේ බව අනාවරණ කර ඇති බවයි ද හින්දු පුවත්පත වාර්තා කළේ.\nචීනයේ එක් මාවතක් එක් තීරයක් වැඩසටහන යටතේ අදාළ රටවල් ලබාගෙන ඇති ඇමරිකානු ඩොලර් බිලියන 385ක් වන මෙම ණය ප්‍රමාණය නිසි ලෙස වාර්තා වී නො මැති සැගවුණූ ණය ලෙස හඳුනාගෙන තිබෙනවා.\nරජයන් අතර කෙරෙන ණය ගනුදෙනුවලට අමතර ව විවිධ ආයතන සම්බන්ධ වී විශාල වශයෙන් ණය ගනුදෙනු සිදු කිරීමත් ඒවා ලෝක බැංකුවේ ණය වාර්තා කරන ක්‍රමවේදයෙන් බැහැර ව කර තිබීමත් නිසා මෙම ණය නිසිලෙස වාර්තා වී නො මැති බවයි ඇමරිකාවේ විලියම් ඇන්ඩ් මේරි විශ්ව විද්‍යාලයේ ඒඩ් ඩේටා නම් සංවර්ධන පර්යේෂණ ආයතනය සඳහන් කර ඇත්තේ.\nරටවල් 165ක 2000 වසරේ සිට 2017 වසර දක්වා කාලය තුළ ක්‍රියාත්මක වූ ඇමරිකානු ඩොලර් බිලියන 843ක් වටිනා චීන ව්‍යාපෘති 14,427ක් ඇසුරින් මෙම පර්යේෂණය සිදුකර තිබෙනවා.\nඑම කාලය තුළ චීනයෙන් ණය ලබා ගත් ලොව ප්‍රමුඛතම රට වන්නේ රුසියාවයි.\nඑම ණයෙහි වටිනාකම ඇමරිකානු ඩොලර් බිලියන 151.8ක්.\nසැඟවුණූ ණය ගණුදෙනු සහිත රටවල් අතර ඉරාකය, උතුරු කොරියාව හා ඉතියෝපියාව කැපී පෙනෙන බවයි වාර්තා වන්නේ.\nචීනයෙන් ණය ගත් රටවල් අතර ඉන්දියාව 23 වන ස්ථානයේ පසුවන අතර දකුණු ආසියාවේ ශ්‍රී ලංකාව හා නේපාලය වැනි රටවල් යටිතල පහසුකම් සංවර්ධන ව්‍යාපෘති සඳහා ඉහළ පොලී අනුපාත වලට ණය ලබාගෙන ඇති බව ඇමරිකාවේ විලියම් ඇන්ඩ් මේරි විශ්ව විද්‍යාලයේ පර්යේෂණය හෙළි කර තිබෙනවා.",
       "URL": "https://www.hirunews.lk/283724/ලෝකයේ-රටවල්-42ක්-චීනයට-ණය-වී-ඇති-බව-පර්යේෂණයකින්-හෙළිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=1657"
}