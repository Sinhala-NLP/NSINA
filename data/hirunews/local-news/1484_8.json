{
       "Source": "hirunews",
       "Timestamp": "Sunday, 19 December 2021 - 10:00",
       "Headline": "ඔමික්‍රොන් ආසාදිතයන් දින 3ක් තුළ දෙගුණ වේ",
       "News Content": "ඔමික්‍රොන් කොරෝනා ප්‍රභේදය මේ වනවිට ලොව රටවල් 89 කට ව්‍යාප්ත වී ඇති අතර, සමාජ ආශ්‍රිත ආසාදනය පවතින ප්‍රදේශවල ඔමික්‍රොන් ආසාදිතයන් දින එකහමාරත් තුනත් අතර කාලයක් තුළ දෙගුණ වන බව ලෝක සෞඛ්‍ය සංවිධානය ප්‍රකාශ කළා.\nජනගහනයෙන් ඉහළ ප්‍රතිශතයක් ප්‍රතිශක්තිය ලැබූ රටවල ද ඔමික්‍රොන් ව්‍යාප්තිය සීග්‍රයෙන් සිදුවනු දැකිය හැකියි.\nඑය, ඔමික්‍රොන් ප්‍රභේදයේ එන්නත් මගහැරීමේ හැකියාව සහ ඉහළ සම්ප්‍රේෂණ හැකියාව යන කරුණු දෙකේම ප්‍රතිඵලයක් විය හැකි බවයි ලෝක සෞඛ්‍ය සංවිධානය සඳහන් කළේ.\nකෙසේ නමුත් ඔමික්‍රොන් ආසාදිතයන් අසාධ්‍ය තත්ත්වයට පත්වීම පිළිබඳ සායනික දත්ත තවමත් සීමිත මට්ටමක පවතින බවයි එමගින් සඳහන් කළේ.\nඑන්නත්කරණයෙන් සහ කළින් රෝගය ආසාදනය වීම නිසා ඇතිවන ප්‍රතිශක්තිය ඔමික්‍රොන් ආසාදිතයන් අසාධ්‍ය තත්ත්වයට පත්වන්නේදැයි යන්න නිගමනය කිරීම සඳහා තවත් දත්ත අවශ්‍ය බව ලෝක සෞඛ්‍ය සංවිධානයේ අදහසයි.\nමේ අතර කොරෝනා ආසාදනය අසාධ්‍ය තත්වයට පත් කරන ඩෙල්ටා ප්‍රභේදය, ශීඝ්‍ර ව්‍යාප්තියක් සහිත ඔමික්‍රොන් ප්‍රභේදය එක්වී නව සුපිරි ප්‍රභේදයක් බිහිවිය හැකිද යන්න පිළිබඳව විද්‍යාඥයන්ගේ අවධානය යොමුව තිබෙනවා.\nඒ පිළිබඳව බ්‍රිතාන්‍ය පාර්ලිමේන්තුවේ විද්‍යා හා තාක්ෂණ කමිටුව ඉදිරියේ අදහස් දැක්වූ මොඩර්නා එන්නත් නිෂ්පාදන සමාගමේ ප්‍රධාන වෛද්‍ය නිලධාරී වෛද්‍ය පෝල් බර්ටන් කියා සිටියේ යම් පුද්ගලයෙකුට ඩෙල්ටා සහ ඔමික්‍රොන් ප්‍රභේද එකවර ආසාදනය වීමේදී එවැනි නව ප්‍රභේදයක් නිර්මාණය වීමේ හැකියාවක් පවතින බවයි.",
       "URL": "https://www.hirunews.lk/291483/ඔමික්‍රොන්-ආසාදිතයන්-දින-3ක්-තුළ-දෙගුණ-වේ",
       "Category": "Local News",
       "Parent URL": "https://www.hirunews.lk/local-news.php?pageID=1484"
}