{
       "Source": "hirunews",
       "Timestamp": "Tuesday, 07 February 2017 - 13:19",
       "Headline": "සයිටම් ප්‍රධානියාට වෙඩි තබා ඇත්තේ ඝාතනය කිරීමේ අරමුණින් - පොලීසිය,සටන දියාරු කිරීමේ කුමන්ත්‍රණයක් - සයිටම් විරෝධීන්",
       "News Content": "මාළඹේ සයිටම් පෞද්ගලික වෛද්‍ය විද්‍යාලයේ ප්‍රධාන විධායක නිලධාරී වෛද්‍ය සමීර සේනාරත්න ඝාතනය කිරීමේ අරමුණින්ම ඔහුට වෙඩි තබා ඇති බව දැනට සිදුකරන ලද පරීක්ෂණවලින් අනාවරණ වී ඇතැයි පොලීසිය පවසනවා.\nඑමගින් ප්‍රකාශ කළේ  වෛද්‍යවරයා ගමන් කළ මෝටර් රථයට වෙඩි ප්‍රහාර 4ක් එල්ල වී ඇති බවයි.\nකෙසේ වෙතත්, සිද්ධිය වූ ස්ථානය පරීක්ෂා කිරීම සඳහා අද උදෑසන රජයේ රස පරීක්ෂකවරයා එම ස්ථානයට පැමිණ තිබෙනවා.\nඊයේ රාත්‍රී 7.30ට පමණ වෛද්‍ය සමීර සේනාරත්න ගමන් කළ මෝටර් රථයට වෙඩි ප්‍රහාරයක් එල්ල වූයේ සයිටම් වෛද්‍ය විද්‍යාලය ඉදිරිපිට දීයි.\nවෙඩි තැබීම සිදුකළ පුද්ගලයන් යතුරුපැදියෙන් පැමිණ ඇත්තේ මුළුමනින්ම මුහුණ ආවරණය කර ගත් හෙල්මට් පැළඳගෙන වීම ද විශේෂත්වයක්.\nමෙම වෙඩි තැබීම වෛද්‍ය විද්‍යාලය ඉදිරිපස සවි කර තිබූ  සී.සි.ටී.වී. කැමරා පද්ධතිවල සටහන් වී නොමැති අතර, වෙඩි තැබීම කැමරා පද්ධතියෙන් පිටත ආවරණ කලාපයක සිදුවීම ඊට හේතුවයි.\nකෙසේ නමුත්, වෛද්‍ය විද්‍යාලය ආසන්නයේ ඇති නිවාස කිහිපයක සවි කර ඇති සී.සි.ටී.වී. කැමරා පද්ධති පිරික්සන බවයි මුල්ලේරියාව පොලීසියේ ප්‍රකාශකයෙකු හිරු ප්‍රවෘත්ති අංශයට සඳහන් කළේ.\nමේ අතර, පෞද්ගලික වෛද්‍ය විද්‍යාල විරෝධී මධ්‍යස්ථානය ද අද කොළඹ දී මාධ්‍ය හමුවක් කැදවා තිබුණා.\nඊට එක්වෙමින් වෙඩි ප්‍රහාරය පිළිබඳ අදහස් දැක්වූ එහි කැදවුම්කරු වෛද්‍ය ජයන්ත බණ්ඩාර කියා සිටියේ මෙය සයිටම් විරෝධී සටන දියාරු කිරීම සඳහා ආණ්ඩුව සිදුකළ සැලසුමක ප්‍රතිඵලයක් බවයි.\nමේ අතර, අන්තර් විශ්වවිද්‍යාලයීය ශිෂ්‍ය බල මණ්ඩලය අද රජයේ වෛද්‍ය නිලධාරීන්ගේ සංගමය ද මුණ ගැසී මාළඹේ පෞද්ගලික වෛද්‍ය විද්‍යාලය සම්බන්ධයෙන් සාකච්ඡා කර තිබෙනවා.\nඅන්තර් විශ්වවිද්‍යාලයීය ශිෂ්‍ය බල මණ්ඩලය කියා සිටියේ මෙම සිද්ධිය ආණ්ඩුව සහ සයිටම් වෛද්‍ය විද්‍යාලය එක්ව සිදුකළ රංගනයක් බවයි.\nසයිටම් වෛද්‍ය ආයතනයේ ප්‍රධාන විධායක නිලධාරීයාට එල්ල වූ වෙඩි ප්‍රහාරය සම්බන්ධයෙන් වෛද්‍ය පීඨ ශිෂ්‍ය ක්‍රියාකාරී කමිටුවේ කැඳවුම්කරු රයන් ජයලත් දැක්වූ අදහස් පහතින්.",
       "URL": "https://www.hirunews.lk/153874/සයිටම්-ප්‍රධානියාට-වෙඩි-තබා-ඇත්තේ-ඝාතනය-කිරීමේ-අරමුණින්-පොලීසියසටන-දියාරු-කුමන්ත්‍රණයක්-විරෝධීන්",
       "Category": "Local News",
       "Parent URL": "https://www.hirunews.lk/local-news.php?pageID=4673"
}