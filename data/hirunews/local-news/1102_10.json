{
       "Source": "hirunews",
       "Timestamp": "Saturday, 11 June 2022 - 16:54",
       "Headline": "අවුරුදු 36ක් පාසලේ දරුවන් රකින ආච්චි අම්මා (වීඩියෝ)",
       "News Content": "මිනිසෙකුගේ ජීවිතයේ මූලික අඩිතාලම නිර්මාණය වන්නේ පාසල හරහායි.\nඒ අඩිතාලම ශක්තිමත් කරගන්න පළමු වසරට ඇතුළුවන දරුවන්ට ශක්තියක් වන අපූරු අත්තම්මා කෙනෙක් ගැන අපට වාර්තා වුණා.\nඒ බදුල්ල ප්‍රදේශයෙන්.\n76 හැවිරිදි මේ ආච්චිඅම්මා නමින් නන්දාවතී සෙනවිරත්න.\nබදුල්ල සිරිසුමන මහා විද්‍යාලයට දරුවන්ටත් කලින්ම පැමිණෙන මේ ආච්චිඅම්මා නැවත නිවසට යන්නේ පාසලේ සියලුම ළමුන් ඉන් නික්මගිය පසුවයි.\nවිදුහල්බිමේ දරුවන්ගේ ආරක්ෂාවට ඇය සිටිනතුරු ගැටලුවක් ඇතිනොවන බව කවුරුත් පවසන කරුණක්.\nළමුන් බලාගැනීම පමණක් නොව ඇය පන්ති වාර්තා පොත් රැගෙන ඒම ඇතුළු පාසලේ බොහෝමයක් රාජකාරීවලටත් උපකාරී වනවා.\nඇගේ සේවයට ගෞරවයක් වශයෙන් සංවර්ධන සමිතිය හරහා මාසික මුදලක් ලබාදීමට සූදානම් වුවත් ඇය එය ප්‍රතික්ෂේප කර තිබෙනවා.\nගතින් වයසට ගියත් හිතේ නොසැලෙන ශක්තියක් ඇති මේ ආච්චිඅම්මාගේ එකම බලාපොරොත්තුව තමන්ට හැකිතාක් මේ පාසලේ දරුවන් සමග හිඳිමින් ඔවුන් ආදරයෙන් රැකබලා ගැනීම බවයි ඇය අපට පැවසුවේ.",
       "URL": "https://www.hirunews.lk/306850/අවුරුදු-36ක්-පාසලේ-දරුවන්-රකින-ආච්චි-අම්මා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1102"
}