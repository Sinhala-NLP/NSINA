{
       "Source": "hirunews",
       "Timestamp": "Thursday, 10 August 2023 - 11:11",
       "Headline": "වවුනියාවට තද වැසි සමඟ අයිස් වැසි",
       "News Content": "මාස කීපයකට පසුව වවුනියාව ඇතුලු තදාසන්න ප්‍රදේශ වලට ඇද හැලුණු වර්ෂාව හේතුවෙන් පළාත් කීපයකට අයිස් පතිත වී ඇති අතර වර්ෂාව සමග පැමිණි සුළං තත්ත්වය නිසා දුම්රිය මාර්ග මහා මාර්ග වල ගමනා ගමන කටයුතු වලට බාධා රැසක් සිදුව තිබෙනවා.\nවවුනියාව පදවිය වාහල්කඩ යන ප්‍රදේශ වල නිවාස 23 ක් වර්ෂාවට හා සුළගට හසු වී අර්ධ වශයෙන් විනාශ වී ගොස් ඇති බවයි වාර්තා වෙන්නේ.\nපදවියේ බෝගස් හන්දිය ප්‍රදේශයට හා වැලිඔය ප්‍රදේශයට වර්ෂාව සමග අයිස් කැට පතිත වී ඇති බව සඳහන්.\nවවුනියාව පූනෑව හා සියඹලාගස්වැව යන ප්‍රදේශ වලට තද සුළං සමග වැසි පතිත වූ අතර සුළගට දුම්රිය මාර්ගය හරහා ගස් කීපයක් කඩා වැටීම නිසා ඒවා ඉවත් කරණ තුරු යාල්දේවී දුම්රිය ගමන පැය හතරක් තිස්සේ නතර වී තිබූ බවයි අප වාර්තාකරු සඳහන් කර සිටියේ.\nවර්ෂාව ඇතැම් පළාත් වලට පැය දෙකක පමණ කාලයක් පැවතියද කෘෂිකාර්මික කටයුතු වලට ප්‍රමාණවත් ජල ධාරිතාවයක් එම වර්ෂාව හේතුවෙන් ලැබී නොතිණු අතර වවුනියාව නගරය හා මන්නාරම් මාර්ගයේ ස්ථාන කීපයක ගස් කඩා වැටීම නිසා ගමනා ගමන කටයුතු වලට බාධා මෙන්ම විදුලි බල සැපයුමද පැය පහක පමණ කාලයක් විසන්ධී වී ගොස් තිබෙනවා.\nවවුනියාව මහ රෝහල ඇතුලු රජයේ කාර්යාල ගණනාවක්ම සවස් කාලයේදී විදුලිය නොමැතිකම හේතුවෙන් අදුරු වී ගොස් තිබුණු බවයි හිරු වාර්තාකරු සඳහන් කර සිටියේ.",
       "URL": "https://www.hirunews.lk/344299/වවුනියාවට-තද-වැසි-සමඟ-අයිස්-වැසි",
       "Category": "Local News",
       "Parent URL": "https://www.hirunews.lk/local-news.php?pageID=109"
}