{
       "Source": "hirunews",
       "Timestamp": "Wednesday, 26 January 2022 - 20:42",
       "Headline": "විශේෂ භාණ්ඩ හා සේවා බදු පනත් කෙටුම්පතට එරෙහිව ශ්‍රේෂ්ඨාධිකරණයට පෙත්සම් (වීඩියෝ)",
       "News Content": "විශේෂ භාණ්ඩ හා සේවා බදු පනත් කෙටුම්පතට එරෙහිව අද ශ්‍රේෂ්ඨාධිකරණයට පෙත්සමක් ගොනු කෙරුණා.\nඒ දේශීය ආදායම් කොමසාරිස්වරුන්ගේ සම්මේලනයේ සභාපති එම්. පී. සරත් අබේරත්න ඇතුළු එහි ලේකම්වරු සිව් දෙනකු විසින්.\nපෙත්සමේ වගඋත්තරකරු ලෙස නීතිපතිවරයා නම් කර ඇති අතර, එමගින් පෙන්වා දී ඇත්තේ යෝජිත පනත් කෙටුම්පතේ අන්තර්ගත ඇතැම් වගන්ති වලින් දේශීය ආදායම් දෙපාර්තමේන්තුවේ බලතල හා පාර්ලිමේන්තුව සතු මූල්‍ය බලතල කප්පාදු වීමක් සිදු වී ඇති බවයි.\nඑසේම, අදාළ පනත් කෙටුම්පතෙන් මුදල් අමාත්‍යවරයාට අසීමිත බලය පැවරීමක් සිදු වන බව ද පෙත්සම්කරුවන් චෝදනා කර තිබෙනවා.\nපනත් කෙටුම්පතේ අන්තර්ගත වගන්ති 13 ක් මුළුමනින්ම ආණ්ඩුක්‍රම ව්‍යවස්ථාවට පටහැනි යැයි පෙන්වා දෙන පෙත්සම්කරුවන්, පාර්ලිමේන්තුවේ තුනෙන් දෙකක බහුතර ඡන්දයකින් සම්මත කොට ඒවා ජනමත විචාරණයකින් ද අනුමත විය යුතු බවට තීන්දුවක් ලබාදෙන ලෙසයි ඉල්ලා ඇත්තේ.\nඑමෙන්ම සමගි ජනබලවේගයේ මහලේකම් පාර්ලිමේන්තු මන්ත්‍රී රංජිත් මද්දුම බණ්ඩාර ද මීට අදාළව අද ශ්‍රේෂ්ඨාධිකරණයට තවත් පෙත්සමක් ඉදිරිපත් කර තිබෙනවා.\nමේ අතර, මෙම පනත් කෙටුම්පතට විරෝධය පළ කරමින් දේශීය අදායම් දෙපාර්තමේන්තුවේ සේවකයින් අද අඛණ්ඩ වැඩ වර්ජනයක් ආරම්භ කරනු ලැබුවා.",
       "URL": "https://www.hirunews.lk/295278/විශේෂ-භාණ්ඩ-හා-සේවා-බදු-පනත්-කෙටුම්පතට-එරෙහිව-ශ්‍රේෂ්ඨාධිකරණයට-පෙත්සම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1395"
}