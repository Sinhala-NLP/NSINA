{
       "Source": "hirunews",
       "Timestamp": "Monday, 14 August 2023 - 20:19",
       "Headline": "අංගොඩ මානසික රෝහලේ සොරකමක්",
       "News Content": "අංගොඩ ජාතික මානසික සෞඛ්‍ය විද්‍යායතනයේ අධිකරණ වෛද්‍ය නිලධාරිවරයාගේ නිල රාජකාරී ලැප්ටොප් පරිඝනකය සහ තවත් ලැප්ටොප් පරිඝනකයක් සොරා ගෙන තිබෙනවා.\nපොලිසිය සදහන් කළේ එම රෝහලේ ප්‍රතිකාර ගනිමින් සිටි රෝගියෙකු පහරදී ඝාතනය කිරීමෙන් අනතුරුව දින හතරකට පසු මෙම සොරකම සිදුව ඇති බවයි.\nරෝහලේ අධිකරණ වෛද්‍යවරයාගේ නිල කාමරය පිහිටි ශාලාවේ දොර කඩා ඊට ඇතුළු වී මෙම සොරකම සිදු කර ඇති අතර පහරදීමට අදාළ සී.සී.ටී.වී දර්ශන විමර්ශන නිලධාරීන් විසින් පරීක්ෂා කළ ලැප්ටොප් පරිඝණකයද සොරාගත් පරිගණක අතර වනවා.\nපසුව සොරාගැනීම වසන් කිරීම සදහා රෝහලේ ගබඩාවේ තිබූ ලැප්ටොප් පරිඝනක දෙකක් එම ස්ථානයේ තබා තිබූ බවයි පොලිසිය සදහන් කළේ.\nඅදාල පරිඝනක අධිකරණ වෛද්‍යවරයාගේ සහයට සිටි හෙදිය විසින් භාවිත කර ඇති අතර, ඇය විසින් මේ සම්බන්ධයෙන් මුල්ලේරියාව පොලිසියට පැමිණිල්ලක් ඉදිරිපත් කිරීමෙන් අනතුරුව පොලිසිය ඒ සම්බන්දයෙන් විමර්ශනයක් ආරම්භ තිබෙනවා.\nඒ අනුව අදාල කාර්යාලයේ සේවය කල පුද්ගලයන් 4 දෙනෙකුගෙන් සහ ඇගිලි සලකුණුද ලබාගෙන ඇති බවයි වාර්තා වන්නේ.\nඅංගොඩ ජාතික මානසික සෞඛ්‍ය විද්‍යායතනයේ ප්‍රතිකාර ලබමින් සිටියදී පසුගිය මස 27 වනදා පහරදීමකින් මියගියේ වටරැක - සමනලතැන්න ප්‍රදේශයේ පදිංචි අවුරුදු 47 ක් වයසැති පුද්ගලයෙක්.\nසිද්ධිය සම්බන්ධයෙන් පසුව රෝහලේ සුලු‍ සේවකයින් 4 දෙනෙකු අත්අඩංගුවට ගත් අතර ඔවුන් මේ වන විට පසුවන්නේ රක්ෂිත බන්ධනාගාර ගතව බවයි වාර්තා වී ඇත්තේ.",
       "URL": "https://www.hirunews.lk/344829/අංගොඩ-මානසික-රෝහලේ-සොරකමක්",
       "Category": "Local News",
       "Parent URL": "https://www.hirunews.lk/local-news.php?pageID=98"
}