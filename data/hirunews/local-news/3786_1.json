{
       "Source": "hirunews",
       "Timestamp": "Wednesday, 22 August 2018 - 16:35",
       "Headline": "සිසුවියක් අපයෝජනය කළ යොවුන් පාර්ලිමේන්තුවේ මන්ත්‍රී අත්අඩංගුවේ",
       "News Content": "උසස් පෙළ විභාගය අවසන් වී නිවෙසට යමින් සිටි සිසුවියක පැහැරගෙන ගොස් අපයෝජනය කිරීම සම්බන්ධයෙන් සැක පිට යොවුන් පාර්ලිමේන්තුවේ  මන්ත්‍රීවරයෙකු පොලිස් අත්අඩංගුවට ගෙන තිබෙනවා.\nසැකකරු අද අත්අඩංගුවට ගෙන ඇත්තේ පලෙයි ප්‍රදේශයේදීයි.\nඅදාළ සිසුවිය විභාගයට ගොස් යළිත් නිවසට නොපැමිණි බවට ඇයගේ ඥාතීන් විසින් පුදුකුඩිඉරිප්පු පොලිසියට පැමිණිල්ලක් ද සිදුකර තිබුනා.\nමුලතිව් ප්‍රදේශයේ පාසලක ඉගෙනුම ලබන සිසුවිය විභාගය අවසන් වී නිවෙසට යමින් සිටියදී 26 හැවිරිදි මෙම සැකකරු වෑන් රථයකින් සහ යතුරුපැදි කිහිපයකින් පිරිසක් සමග පැමිණ සිසුවිය පැහැරගෙන ගොස් තිබුනා.\nපසුගිය 19 වනදා පැහැර ගැනීම සිදුව ඇති අතර ඇය පලෙයි ප්‍රදේශයේ කැලෑවක රැයක් පුරා රඳවාගෙන අපයෝජනය කර ඇති බවටයි අනාවරණ වී ඇත්තේ.\nපසුව සැකකරු පෙරේදා (20) පෙරවරුවේ සිසුවිය මුදාහැර ඇති අතර ඇය නිවසට ගොස් ඥාතීන් සමග පොලිසියට පැමිණිලි කර තිබෙනවා.\nඅනතුරුවයි පුදුකුඩිඉරිප්පු පොලිසිය විසින් සැකකාර මන්ත්‍රීවරයා අත්අඩංගුවට ගෙන ඇත්තේ.\nසැකකරුගෙන් හෙළිකර ගත් තොරතුරු අනුව සිසුවිය පැහැර ගැනීමට පැමිණි සෙසු සැකකරුවන් ද අත්අඩංගුවට ගැනීමට පරීක්ෂණ ආරම්භ කර ඇති බව පොලිසිය සඳහන් කර තිබෙනවා.\nඅත්අඩංගුවට ගත් සැකකරු මුලතිව් මහේස්ත්‍රාත් අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/198165/සිසුවියක්-අපයෝජනය-කළ-යොවුන්-පාර්ලිමේන්තුවේ-මන්ත්‍රී-අත්අඩංගුවේ",
       "Category": "Local News",
       "Parent URL": "https://www.hirunews.lk/local-news.php?pageID=3786"
}