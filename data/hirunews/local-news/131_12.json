{
       "Source": "hirunews",
       "Timestamp": "Wednesday, 02 August 2023 - 9:01",
       "Headline": "ඉරානයට දැඩි උණුසුම් කාලගුණික තත්ත්වයක්",
       "News Content": "මේ වන විට ඉරානයේ දැඩි උණුසුම් කාලගුණික තත්ත්වයක් පවතින බව විදෙස් මාධ්‍ය වාර්තා කරනවා.\nඑරට දැඩි උණුසුම් කාලගුණ තත්ත්වය හේතුවෙන් සෞඛ්‍ය ගැටලු රැසක් හටගෙන ඇති අතර වයෝවෘද්ධ පුද්ගලයන් සහ කුඩා දරුවන් එලිමහනේ රැඳී සිටීමෙන් වැළැකිය යුතු බවට ඉරාන සෞඛ්‍ය අංශ උපදෙස් ලබා දී තිබෙනවා.\nමේ අතර ඉරාන රජය අද(02) සහ හෙට(03) යන දෙදින විශේෂ නිවාඩු දින ලෙස ප්‍රකාශයට පත්කර තිබෙන බවයි විදෙස් මාධ්‍ය වාර්තා කරන්නේ.\nදැඩි උණුසුම නිසා රෝගී වන පුද්ගලයන්ට කඩිනමින් අවශ්‍ය ප්‍රතිකාර ලබා දීමට රෝහල් සූදානම් සිටින අතර ඉරාන කාලගුණ විද්‍යාඥයන් පෙන්වන ආකාරයට එරට දෛනික උෂ්ණත්වය මේ වනවිට සෙල්සියස් අංශක 51 තෙක් ඉහළ ගොස් තිබෙනවා.",
       "URL": "https://www.hirunews.lk/343354/ඉරානයට-දැඩි-උණුසුම්-කාලගුණික-තත්ත්වයක්",
       "Category": "Local News",
       "Parent URL": "https://www.hirunews.lk/local-news.php?pageID=131"
}