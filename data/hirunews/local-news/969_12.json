{
       "Source": "hirunews",
       "Timestamp": "Wednesday, 03 August 2022 - 13:56",
       "Headline": "අපි සර්ව පාක්ෂික ආණ්ඩුවේ කොටස්කාරයෝ වෙන්නෙ නෑ! - අනුර (වීඩියෝ)",
       "News Content": "සර්ව පාක්ෂික ආණ්ඩුවේ කොටස්කරුවන් වීමට තම පක්ෂය සූදානමක් නැති බව ජාතික ජන බලවේගයේ නායක අනුර කුමාර දිසානායක පවසනවා.\nඒ සඳහා වන මූලික හේතුව ලෙස මන්ත්‍රීවරයා කියා සිටින්නේ, යෝජිත සර්ව පාක්ෂික ආණ්ඩුව සඳහා නිශ්චිත කාල රාමුවක් නොමැති වීමයි.\nඅද නව වැනි පාර්ලිමේන්තුවේ තුන්වැනි සභාවාරය ආරම්භයේ දී රාජාසන කතාව පවත්වමින් ජනාධිපති රනිල් වික්‍රමසිංහ විසින් සියලු පාර්ලිමේන්තු නියෝජිතයන්ට ආරාධනා කළේ සර්ව පාක්ෂික රජයක් ගොඩ නැගීම සඳහා එක් වන ලෙසයි.\nකෙසේ නමුත් පසු ගිය දා ජනාධිපතිවරයා සියලු ම පාර්ලිමේන්තු මන්ත්‍රීවරුන්ට වෙන වෙන ම ලිපියක් මගින් අදාළ යෝජනාව කළ අතර ඒ සඳහා ඇතැම් මන්ත්‍රීවරුන් පරතිචාර යොමු කර තිබුණා.\nඅදාළ යෝජනාව සම්බන්ධයෙන් පිළිතුරු යවමින් සමගි ජන බලවේගයේ නායක, විපක්ෂ නායක සජිත් ප්‍රේමදාස පවසා සිටියේ, ආර්ථික හා සමාජයීය ස්ථාවරත්වය ඇති කිරීම සඳහා වන ජාතික සර්ව පාක්ෂික වැඩපිළිවෙළක් ක්‍රියාත්මක කිරීම සම්බන්ධයෙන් වන සාකච්ඡා සඳහා කළ ආරාධනය, සමගි ජන බලවේගය ඇතුළු සමගි ජන සන්ධානය පිළිගැනීමට තීරණය කර ඇති බවයි.",
       "URL": "https://www.hirunews.lk/311763/අපි-සර්ව-පාක්ෂික-ආණ්ඩුවේ-කොටස්කාරයෝ-වෙන්නෙ-නෑ-අනුර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=969"
}