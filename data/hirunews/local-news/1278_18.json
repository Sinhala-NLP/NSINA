{
       "Source": "hirunews",
       "Timestamp": "Tuesday, 22 March 2022 - 13:04",
       "Headline": "මහජන පක්ෂයත් තීරණයක් ගනී",
       "News Content": "ජනාධිපති ගෝඨාභය රාජපක්ෂගේ ප්‍රධානත්වයෙන් ජනාධිපති කාර්යාලයේ හෙට (23) පැවැත්වෙන සර්ව පාක්ෂික සමුළුවට ආණ්ඩුවේ හවුල්කාර පක්ෂයක් වන මහජන පක්ෂය සහභාගි වීමට තීරණය කර තිබෙනවා.\nඑම පක්ෂයේ නායක කුරුණෑගල දිස්ත්‍රික් පාර්ලිමේන්තු මන්ත්‍රී අසංක නවරත්න, ජනාධිපතිවරයා වෙත ලිපියක් යොමු කරමින් සදහන් කර ඇත්තේ රට තුළ මුහුණ දී ඇති ආර්ථික අර්බුදය සම්බන්ධයෙන් පක්ෂවල අදහස් හා යෝජනා ලබාදීම සඳහා සර්ව පාක්ෂික සමුළුවට සහභාගි වන බවයි.\nයෝජනා 14ක් ද එහි සදහන් කර ඇති අතර, රජයේ සියළු සංවර්ධන කටයුතු අවම වශයෙන් වසරක කාලයකට අත්හිටුවීම, රාජ්‍ය උත්සව තාවකාලිකව නවතා දැමීම, මැති ඇමතිවරුන්ගේ, ඉහළ පෙළේ රාජ්‍ය නිලධාරීන්ගේ සහ ආයතන ප්‍රධානීන්ගේ වියදම් කප්පාදු කළ යුතු බව ද එහි දක්වා තිබෙනවා.\nඑමෙන්ම, ජනාධිපති ගෝඨාභය රාජපක්ෂගේ ප්‍රධානත්වයෙන් හෙට (23) ජනාධිපති කාර්යාලයේ පැවැත්වෙන සර්ව පාක්ෂික සමුළුවට නියෝජිතයින් දෙදෙනෙකු යොමු කරන බව ශ්‍රී ලංකාවේ කොමියුනිස්ට් පක්ෂය ප්‍රකාශ කළා.\nමේ අතර, සමුළුවට සහභාගි වීම පිළිබඳව තීරණය අද (22) දිනයේ ප්‍රකාශයට පත් කරන බවයි ශ්‍රී ලංකා මුස්ලිම් කොංග්‍රසය සහ පාර්ලිමේන්තු මන්ත්‍රී රිෂාඩ් බදියුදීන් නායකත්වය දරණ සමස්ත ලංකා මහජන කොංග්‍රසය සඳහන් කළේ.",
       "URL": "https://www.hirunews.lk/300087/මහජන-පක්ෂයත්-තීරණයක්-ගනී",
       "Category": "Local News",
       "Parent URL": "https://www.hirunews.lk/local-news.php?pageID=1278"
}