{
       "Source": "hirunews",
       "Timestamp": "Wednesday, 04 October 2017 - 19:00",
       "Headline": "රවීගේ අඩු ලන්සු නියෝගයෙන් සිදුවූ අලාභය ගැන රාජ්‍ය බැංකු ප්‍රධානීන් බැදුම්කර කොමිසමේදී හෙළි කරයි",
       "News Content": "ප්‍රශ්නගත බැඳුම්කර නිකුතුවේදී අඩු පොලී අනුපාතයකට ලංසු තබන ලෙස එවක මුදල් අමාත්‍ය රවී කරුණානායක තමන්ට උපදෙස් ලබාදුන් බව රාජ්‍ය බැංකුවල ප්‍රධානීන් අද බැඳුම්කර කොමිසමට ප්‍රකාශ කළා.\nඔවුන් කියා සිටියේ ඒ හේතුවෙන් තම බැංකුවට ආවස්ථික අලාභයක් සිදු වු බවයි.\nලංකා බැංකුව, මහජන බැංකුව හා ජාතික ඉතිරි කිරීමේ බැංකුව යන රාජ්‍ය බැංකු 03 ක සභාපතිවරුන් ඇතුඵ ප්‍රධානින් 07 දෙනෙකු බැඳුම්කර කොමිසම හමුවට පැමිණියා.\nඒ ප්‍රශ්නගත බැඳුම්කර නිකුතුවක් වූ බවට සැලකෙන දිනවලට පෙර මුදල් අමාත්‍යංශයේ පැවති සාකච්ඡාවක් සම්බන්ධයෙන් ප්‍රශ්න කිරීම සඳහායි.\nමේ සම්බන්ධයෙන් හිටපු මුදල් අමාත්‍ය රවී කරුණානායකගේ නීතිඥවරයාට දැනුම් දී තිබුණත් ඔහු අද කොමිසමට පැමිණියේ නැහැ.\nරාජ්‍ය බැංකුවල ප්‍රධානීන් සියලූ දෙනාම තහවුරු කර සිටියේ 2016 වසරේ මාර්තු මස 28 හා 30 යන දිනවලදී එවක මුදල් අමාත්‍ය රවී කරුණානායක සාකච්ඡාවක් කැඳවූ බවයි.\nඊට මුදල් අමාත්‍යාංශය සහ මහ බැංකු නිලධාරීන් සමඟ ආර්.පාස්කරලිංගම් ද එක්ව සිටි බව ඔවුන්ගේ සාක්ෂිය වුණා.\n2016 වසරේ මාර්තු මස 28 වන දින පැවති පළමු හමුවේදී එවක මුදල් අමාත්‍ය රවී කරුණානායක ප්‍රකාශ කර ඇත්තේ වෙළඳපොලේ පොලී අනුපාත ඉහළ බැවින් එය පහළ දැමීමට රාජ්‍ය බැංකුවල සහය අවශ්‍ය බවයි.\nඒ අනුව ඊට පසුදින එනම් 2016 මාර්තු මස 29 වැනි දින පැවැත්වෙන වෙන්දේසියේදී වෙළඳපොල පොලී අනුපාතවලට වඩා පහලින් ලංසු තබන ලෙස එවක මුදල් අමාත්‍ය රවී කරුණානායක ඉල්ලා සිටි බව රාජ්‍ය බැංකුවල ප්‍රධානීන් සියලූදෙනාගේ සාක්ෂිය වුණා.\nඒ සඳහා නිශ්චිත පොලී අනුපාත පරාසයක් ලබාදෙමින් එම අගයන්වලට වඩා ඉහළින් ලංසු අනුමත නොකරන බවට ඔහු එකඟ වූ බවද එම ප්‍රධානීන් සඳහන් කර තිබෙනවා.\nඉහළ පොලී අනුපාතයකට බැඳුම්කර ලබානොගන්නා ලෙස වෙන්දේසිය වූ දිනයේ, මහජන බැංකුවෙන් ශ්‍රී ලංකා මහ බැංකුවේ රාජ්‍ය ණය දෙපාර්තමේන්තුවට සිදුකළ ඉල්ලීමක් සඳහන් හඬ පටයක්ද මෙහිදී කොමිසමට ඉදිරිපත් කෙරුණා.\nනමුත් එම එකඟතාවය කඩ කරමින් ප්‍රසිද්ධ කළ මුදල මෙන් දෙගුණයක ලංසු එදින මහ බැංකුව පිළිගත් බව මහජන බැංකුවේ සභාපති හේමසිරි ප්‍රනාන්දු ප්‍රකාශ කළා.\nඊට පසුදින එනම් 2016 මාර්තු මස 30 වැනි දිනද මෙවැනිම හමුවක් එවක මුදල් අමාත්‍ය රවී කරුණානායක විසින් කැඳවමින් යලිත් අඩු පොලී අනුපාතයකට ලංසු තබන ලෙස උපදෙස් දුන් බව රාජ්‍ය බැංකුවල ප්‍රධානීන් කියා සිටියා.\nඔවුන් ප්‍රකාශ කළේ එක් බැංකුවක් රුපියල් බිලියන 7.5 බැගින් ලංසු තබන ලෙස මෙහිදී ඔහු උපදෙස් ලබාදුන් බවයි.\nපොරොන්දු වූ පරිදි මහ බැංකුව අඩු පොලී අනුපාතයකට ලංසු ලබානොගත් නිසා රාජ්‍ය බැංකුවලට ආවස්ථික අලාභයක් වූ බව මෙහිදී තමන් එවක මුදල් අමාත්‍ය රවී කරුණානායකට දැනුම්දුන් බවද මහජන බැංකුවේ ප්‍රධාන විධායක නිලධාරී වසන්ත කුමාර් සඳහන් කළා.\nනමුත් මෙවර එවන් සිදුවීමක් වීමට ඉඩ නොතබන බවට ඔහු ප්‍රකාශ කිරීම සහ වෙළඳපොල පොලී අනුපාත පහළ දැමීමට අවශ්‍ය වූ නිසා සිය ආයෝජන කමිටු මගින් ලබාදුන් නිර්දේශ නොසලකා වෙළඳපොල මිලට වඩා අඩුවෙන් යළිත් ලංසු තැබූ බව රාජ්‍ය බැංකු ප්‍රධානීන් කියා සිටියා.\nඔවුන් සඳහන් කළේ එම අවස්ථාවේදීද මහ බැංකුව ප්‍රසිද්ධ කළ මිලට වඩා දෙගුණයක බැඳුම්කර පිළිගත් බවයි.\nමෙලෙස වැඩි මුදලක් පිළිගත් විට සිදුවන්නේ රාජ්‍ය බැංකුවල අඩු පොලී අනුපාතයට වඩා ඉහළින් ලංසු තබා ඇති පෞද්ගලික ප්‍රාථමික ගණුදෙනුකාර ආයතනවල ලංසු අනුමත වීමයි. හිටපු මුදල් අමාත්‍ය රවී කරුණානායක අඩු පොලී අනුපාතයකට ලංසු තබන ලෙස උපදෙස් දුන් වෙන්දේසි දෙකේදී පර්පචුවෙල් ටෙ‍්‍රෂරීස් සමාගම පිළිගත් බැඳුම්කරවලින් 50% ක වැඩි ප්‍රතිශතයක් තමන් සතුකරගෙන තිබුණා.",
       "URL": "https://www.hirunews.lk/172604/රවීගේ-අඩු-ලන්සු-නියෝගයෙන්-සිදුවූ-අලාභය-ගැන-රාජ්‍ය-බැංකු-ප්‍රධානීන්-බැදුම්කර-කොමිසමේදී-හෙළි-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4288"
}