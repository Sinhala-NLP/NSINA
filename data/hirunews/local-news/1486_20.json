{
       "Source": "hirunews",
       "Timestamp": "Friday, 17 December 2021 - 19:31",
       "Headline": "ඔමික්‍රෝන් ආසාදිතයෙකු ගැන සෞඛ්‍ය බලධාරින්ට පටලැවිල්ලක්",
       "News Content": "මෙරටින් වාර්තා වූ ඔමික්‍රෝන් ආසාදිතයෙකු රටින් පිටව ගොස් ඇති බව කියන සිද්ධිය සම්බන්ධයෙන් සෞඛ්‍ය සේවා අධ්‍යක්ෂ ජනරාල්වරයා සහ නියෝජ්‍ය සෞඛ්‍ය සේවා අධ්‍යක්ෂකවරයා එකිනෙකට පරස්පර මත පල කරනවා.\nමෙරටින් ඔමික්‍රෝන් ප්‍රභේදය ආසදනය වූ පුද්ගලයන් තුන් දෙනෙකු හඳුනා ගත් බව ඊයේ වාර්තා වුණා.\nසෞඛ්‍ය අමාත්‍යංශය සඳහන් කළේ අදාළ ආසාදිතයන්ගේ ආශ්‍රිතයන් හඳුනාගෙන ඔවුන් නිරෝධායනය සඳහා යොමු කිරීමට මේ වන විට පියවර ගෙන ඇති බවයි.\nමේ අතර ඊයේ වාර්තා වූ ඔමික්‍රෝන් ආසාදියන්ගෙන් එක් අයෙකු මේ වන විට මෙරටින් පිටව ගොස් ඇති බවට වාර්තා වන බව නියෝජ්‍ය සෞඛ්‍ය සේවා අධ්‍යක්ෂ විශේෂඥ වෛද්‍ය හේමන්ත හේරත් ප්‍රකාශ කළා.\nඔහු මේ බව කියා සිටියේ කොළඹ අද පැවති මාධ්‍ය හමුවකදී මාධ්‍යවේදීන් නැගූ ප්‍රශ්න වලට පිළිතුරු ලබා දෙමින්.\nකෙසේවෙතත් කොළඹ අද පැවති තවත් මාධ්‍ය හමුවකදී සෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන සඳහන් කළේ ඊට පරස්පර අදහසක්.\nඒ අනුව අදාළ ආසාදිතවා මෙරටින් පිටව ගොස් ඇති බවට පල වන වාර්තා ප්‍රතික්ෂේප කරන බව ඔහු කියා සිටියා.\nඅධ්‍යක්ෂ ජනරාල්වරයා වැඩිදුරටත් කියා සිටියේ අදාළ විදේශිකයා මේ වන විට නිරෝධායන මධ්‍යස්ථානයක ප්‍රතිකාර ලබමින් සිටින බවයි.\nමේ අතර ඊයේ සිදුවූ කොරෝනා මරණ 22 ක් අද තහවුරු කෙරුණු අතර කොරෝනා අසාදිතයන් 341 ක් අද දිනයේදී සුවය ලබා තිබුණා.",
       "URL": "https://www.hirunews.lk/291367/ඔමික්‍රෝන්-ආසාදිතයෙකු-ගැන-සෞඛ්‍ය-බලධාරින්ට-පටලැවිල්ලක්",
       "Category": "Local News",
       "Parent URL": "https://www.hirunews.lk/local-news.php?pageID=1486"
}