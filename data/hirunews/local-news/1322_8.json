{
       "Source": "hirunews",
       "Timestamp": "Wednesday, 02 March 2022 - 19:41",
       "Headline": "රුසියාව යනු පූටින් නොවන බව සිරගත කළ විපක්ෂ නායක කියයි",
       "News Content": "රුසියාව යනු පූටින් නොවන බව සිරගත කර සිටින රුසියාවේ විපක්ෂ නායක ඇලෙක්සි නවාල්නි පවසනවා.\nඔහු ජනතාවට ආරාධනා කර සිටින්නේ දිනපතා යුක්රේන ආක්‍රමණයට එරෙහිව වීථිවලට පිවිස විරෝධතාවයේ නිරත වන ලෙසයි.\nරුසියාව යනු සාමකාමී රටක් බවත්, ජනාධිපතිවරයාගේ ක්‍රියාකලාපය හමුවේ රටේ ප්‍රතිරූපය ජාත්‍යන්තරය හමුවේ විනාශ වෙමින් පවතින බවත් ඔහු පවසනවා.\nරුසියාව යුක්රේනය ආක්‍රමණය කර දින 07 ක් ගතවද්දී යුක්රේනයේ කර්සන් නගරයේ බලය අත්පත් කර ගැනීමට රුසියානු ආරක්ෂක අංශ අද සමත් වුණා.\nකෙසේ වෙතත්, කර්සන් නගරාධිපතිවරයා ප්‍රකාශ කළේ මෙතෙක් නගරයේ බලය අත්පත් කර ගැනීමට රුසියාවට හැකියාව නොලැබුණු බවයි.\nඑසේම, යුක්රේනයේ කාර්කිව් නුවරට රුසියානු පැරෂුට් භටයින් අද ඇතුළු වූ බව විදෙස් මාධ්‍ය වාර්තා කළා.\nදෙපාර්ශවය අතර එහි දරුණු ගැටුම් පවතින බවයි වාර්තා වන්නේ.\nසැතපුම් 40 ක දිගින් යුතු රුසියානු හමුදා බලඇණිය මේ වනවිට කීව් අගනුවරට උතුරු දෙසින් සැතපුම් 40 ක දුරින් ස්ථානගතව පවතිනවා.\nමේ වනවිට යුක්රේනයේ සිට සරණාගතයින් ලෙස පුද්ගලයින් 450,000 ක් පමණ පෝලන්තයට පැමිණ ඇති බව සඳහන්.\nඑක්සත් ජාතීන්ගේ සංවිධානය පවසන්නේ මේ වනවිට පුද්ගලයින් අට ලක්ෂයක් පමණ යුක්රේනය අතහැර වෙනත් රටවලට පැමිණ ඇති බවයි.\nතුන්වන ලෝක යුද්ධයක් න්‍යෂ්ටික සහ විනාශකාරී එකක් වනු ඇති බව රුසියානු විදේශ අමාත්‍ය සර්ජි ලැව්රොව් ද ප්‍රකාශ කළා.\nඑවන් පසුබිමක න්‍යෂ්ටික අවි භාවිත කිරීමේ අවදානම හමුවේ ජාත්‍යන්තර පරමාණුක බලශක්ති ඒජන්සිය හදිසි රැස්වීමක් කැඳවා තිබෙනවා.\nමේ අතර, දේශසීමා 4 ක් හරහා යුක්රේනයේ රැදී සිටි ශ්‍රී ලාංකිකයින් 32 දෙනෙකු එරටින් පිටත්වී ඇති බව යුක්රේනයේ කටයුතු සොයා බලන තුර්කියේ මෙරට තානාපති කාර්යාලය ප්‍රකාශ කළා.\nයුක්රේන - හංගේරියා, යුක්රේන - ස්ලෝවැකියා, යුක්රේන - පෝලන්ත සහ යුක්රේන - රුමේනියා දේශසීමා වලින් මොවුන් පිටවී තිබෙනවා.\nකෙසේ වෙතත්, තවත් 30 දෙනෙකු පමණ යුක්රේනයේ රැදී සිටින අතර, ඔවුන් එරටින් පිටවීමට අපේක්ෂාවෙන් සිටින බවට මෙතෙක් දැනුම් දීමක් සිදුකර නොමැති බවයි තුර්කියේ මෙරට තානාපති කාර්යාලයේ උසස් නිලධාරියෙකු සඳහන් කළේ.",
       "URL": "https://www.hirunews.lk/298511/රුසියාව-යනු-පූටින්-නොවන-බව-සිරගත-කළ-විපක්ෂ-නායක-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1322"
}