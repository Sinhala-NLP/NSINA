{
       "Source": "hirunews",
       "Timestamp": "Sunday, 14 January 2018 - 7:26",
       "Headline": "වෙඩි තැබීමකින් පුද්ගලයෙක් මරුට",
       "News Content": "රක්වාන, කොහොඹකන්ද ලබුවැල්වත්ත මාර්ගයේ සිදුවු වෙඩි තැබීමකින් පුද්ගලයෙකු ජීවිතක්ෂයට පත්ව තිබෙනවා.\nඊයේ රාත්‍රී 8 ට පමණ වෙඩි තැබීම සිදුව ඇති අතර එහිදී හිසට බරපතල තුවාල සිදුවු මෙම පුද්ගලයා කහවත්ත රෝහලට ඇතුලත් කිරීමෙන් පසු මියගොස් ඇති බවයි පොලිසිය කියාසිටියේ.\nමරණයට පත්වී ඇත්තේ ලබුවැල්වත්ත ප්‍රදේශයේ පදිංචි 69 හැවිරිදි පුද්ගලයෙක්.\nවෙඩි තැබීම සිදුවූ ස්ථානයේ තිබී යතුරුපැදියක් සහ පතොරමක් ද සොයාගෙන තිබෙනවා.\nවෙඩි තැබීමට හේතුවක් මෙතෙක් අනාවරණ වී නොමැති අතර රක්වාන පොලිසියයි විමර්ශණ මෙහෙයවන්නේ.\nමේ අතර ගම්පහ - බටපොත ප්‍රදේශයේ සිදුවූ වෙඩි තැබීමකින් පුද්ගලයෙකු තුවාල ලබා ගම්පහ මූලික රෝහලට ඇතුළත් කර තිබෙනවා.\nහිරු ප්‍රවෘත්ති අංශය කළ විමසීමකදී ගම්පහ පොලීසිය ප්‍රකාශ කළේ ඊයේ පස්වරුවේ අදාළ පුද්ගලයා තවත් කිහිපදෙනෙකු සමග පස් කපමින් සිටියදී යතුරුපැදියකින් පැමිණි දෙදෙනෙකු වෙඩි තබා පලාගොස් ඇති බවයි.\nගම්පහ - කොටුගොඩ පදංචි 38හැවිරිදි මොහු ඉඩමක් මිලදීගෙන පස් විකිණීමේ ව්‍යාපාරයක නිරතව සිටි අයෙක්.\nමොහුගේ තත්ත්වය බරපතල බැවින් ගම්පහ මූලික රෝහලේ සිට කොළඹ ජාතික රෝහල වෙත මාරුකර එවා තිබෙනවා.\nමේ අතර ඊයේ රාත්‍රියේ කිරිබත්ගොඩ නගරයෙන්ද වෙඩි තැබීමක් වාර්තාවුණා. පොලීසිය සඳහන් කළේ ඉන් කිසිවෙකුටත් හානියක් සිදුවී නොමැති අතර වෙඩි වැදීම හේතුවෙන් වෑන් රථයකට හානි සිදුවී ඇති බවයි.\nකිරිබත්ගොඩ නගරයේ හෝටලයක උත්සවයකට සහභාගිවූ කොළඹ පදිංචිකරුවන් පිරිසක් මෙම වෙඩි තැබීම සිදුකර ඇති බව සඳහන්.\nසිද්ධිය සම්බන්ධයෙන් මෙතෙක් කිසිවෙකු අත්අඩංගුවට ගෙන නොමැති අතර, කිරිබත්ගොඩ පොලීසිය වැඩිදුර විමර්ශන පවත්වනු ලබනවා.",
       "URL": "https://www.hirunews.lk/180997/වෙඩි-තැබීමකින්-පුද්ගලයෙක්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=4127"
}