{
       "Source": "hirunews",
       "Timestamp": "Tuesday, 11 August 2020 - 7:45",
       "Headline": "කොරෝනා රෝගීන් 27ක් හඳුනා ගැනේ (වීඩියෝ)",
       "News Content": "කොරෝනා ආසාදනය වූ තවත් පුද්ගලයින් 27 දෙනෙකු ඊයේ දිනයේදී හඳුනා ගැනීමත් සමඟ මෙරට සමස්ත කොරෝනා ආසාදිත සංඛ්‍යාව 2871 දක්වා ඉහළ ගියා.\nඊයේ හඳුනා ගත් නව ආසාදිතයින් 27 දෙනාගෙන් 23 දෙනෙකු සේනපුර පුනරුත්ථාපන මධ්‍යස්ථානයේ නිරෝධායනයට ලක්වෙමින් සිටි රැදවියන් වන අතර 4 දෙනෙකු එක්සත් අරාබි එමීර් රාජ්‍යයේ සිට පැමිණි අයවලුන් බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nඒ අනුව තවදුරටත් රෝහල්වල ප්‍රතිකාර ලබන පුද්ගලයින් සංඛ්‍යාව 267 ක්.\nඑමෙන්ම, කොරෝනා ආසාදනය වී සිටි පුද්ගලයින් 14 දෙනෙකු ඊයේ දිනයේදීත් පූර්ණ සුවය ලබා රෝහල්වලින් පිටව යාමත් සමඟ මෙරට සුවය ලැබූ මුළු කොරෝනා රෝගීන් සංඛ්‍යාව  ද 2593 දක්වා ඉහළ ගියා.\nමේ අතර, මාලදිවයිනේ සහ ඉන්දුනීසියාවේ රැදී සිටි ශ්‍රී ලාංකිකයින් 288 දෙනෙකු ඊයේ දිනයේදී දිවයිනට පැමිණියා.\nඉන්දුනීසියාවෙන් 110 දෙනෙකු සහ මාලදිවයිනෙන් 178 දෙනෙකු මෙලෙස දිවයිනට පැමිණ තිබුණා.\nඔවුන් ගුවන් තොටුපළ තුළදීම පී.සී.ආර්. පරීක්ෂාවට ලක්කර ඇති බව සඳහන්.\nමේ අතර, කොරෝනා වසංගතයෙන් පසුව වසා දමා තිබූ පාසල් අදියර කිහිපයක් යටතේ විවෘත කිරීමත් සමඟ පාසල් දරුවන් ප්‍රවාහනය කරන පාසල් වෑන් රථවල සෞඛ්‍ය තත්ත්වය පිළිබදව සොයා බැලීම දෙමව්පියන්ගේ වගකීමක් බව මධ්‍යම පළාත් අධ්‍යාපන ලේකම් නන්දන ගලගොඩ පවසනවා.\nමහනුවර දී ඊයේ මාධ්‍ය හමුවක් කැදවමින් ඔහු මේ බව සඳහන් කළා.",
       "URL": "https://www.hirunews.lk/247550/කොරෝනා-රෝගීන්-27ක්-හඳුනා-ගැනේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2527"
}