{
       "Source": "hirunews",
       "Timestamp": "Saturday, 04 September 2021 - 8:23",
       "Headline": "දෙමාපියන්ගේ රන් ආභරණ විකුණා වීඩියෝ ක්‍රීඩාවේ යෙදුණු පාසල් සිසුවෙකු අත්අඩංගුවට (වීඩියෝ)",
       "News Content": "අන්තර්ජාල වීඩියෝ ක්‍රීඩාවලට ඇබ්බැහි වී සිය නිවසෙහි තිබූ ලක්ෂ ගණනක රන් බඩු සහ දේපළ විකුණා දමමින් එම ක්‍රීඩාවල නිරත වූ 18 හැවිරිදි පාසල් සිසුවෙකු පොලිසිය ඊයේ අත් අඩංගුවට ගෙන තිබෙනවා.\nඑම සිසුවා මෙලෙස අත්අඩංගුවට ගෙන ඇත්තේ, නිවැසියන් විසින් සිදුකරන ලද පැමිණිල්ලකට අදාළව යි.\nඅත් අඩංගුවට ගත් සිසුවා මාරවිල - කටුනේරිය ප්‍රදේශයේ පදිචිකරුවෙක් වන අතර, ඔහු මේ වනවිට උසස් පෙළ හදාරමින් සිටිනවා.\nපසු ව මෙම සිසුවා මාරවිල මහේස්ත්‍රාත් අධිකරණයට ඉදිරිපත් කිරීමෙන් පසු ඇප මත මුදා හැර තිබෙනවා.\nමව සහ පියා විදේශ රැකියාවල නිරත වන මෙම දරුවා හැඳී වැඩී ඇත්තේ සිය මිත්තණිය භාරයේ යි.\nඑක්වර ම නිවසේ තිබූ යතුරුපැදියක් අතුරුදන්වීම සම්බන්ධයෙන් නිවැසියන් විසින් පොලිසියට පැමිණිලි කිරීමෙන් පසු පොලිසිය ඒ පිළිබඳ ව පරීක්ෂණ ආරම්භ කර ඇති අතර, එහි දී අනාවරණ වී ඇත්තේ සිසුවා විසින් යතුරුපැදිය අඩු මුදලකට අලෙවි කර ඇති බවට යි.\nඊට අමතර ව පොලිසිය දිගින් දිගට ම සිදුකරන ලද විමර්ශනවල දී අනාවරණ වී ඇත්තේ සිසුවා විසින් තම මවගේ සහ මිත්තනියගේ රුපියල් ලක්ෂ පහකට වැඩි වටිනාකමකින් යුත් රන් ආභරණ ද සොරාගෙන එමඟින් ලද මුදලින් අන්තර්ජාලයේ වීඩියෝ ක්‍රීඩාවල නිරත වී ඇති බවට යි.\nමීට පෙර පසුගිය 24 වන දා රොටුඹ - පල්ලෙකන්ද ප්‍රදේශයේ 16 හැවිරිදි සිසුවෙකු ගෙල වැළලාගෙන මිය ගොස් තිබුණේ වීඩියෝ ක්‍රීඩා කිරීම සදහා මව්පියන් විසින් ජංගම දුරකතන ලබා නො දීමේ සිද්ධියකට සිත් තැවුලට පත්ව යි.",
       "URL": "https://www.hirunews.lk/281340/දෙමාපියන්ගේ-රන්-ආභරණ-විකුණා-වීඩියෝ-ක්‍රීඩාවේ-යෙදුණු-පාසල්-සිසුවෙකු-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1712"
}