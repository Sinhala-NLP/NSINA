{
       "Source": "hirunews",
       "Timestamp": "Tuesday, 07 June 2022 - 7:34",
       "Headline": "21ට පෙර ආර්ථික ප්‍රශ්න විසදන්න - ආණ්ඩුවේ මන්ත්‍රීවරු කියයි",
       "News Content": "ව්‍යවස්ථා සංශේධනයක් සිදු කිරීමට පෙර රටේ ආර්ථික ප්‍රශ්න විසදිය යුතු බව ආණ්ඩු පක්ෂ මන්ත්‍රීවරුන් රැසක් ප්‍රකාශ කර තිබෙනවා.\nජනාධිපති ගෝඨාභය රාජපක්ෂ සහ අග්‍රාමාත්‍ය රනිල් වික්‍රමසිංහගේ ප්‍රධානත්වයෙන් ආණ්ඩු පක්ෂ මන්ත්‍රී කණ්ඩායම් රැස්වීම ඊයේ පස්වරුවේ පැවැත්වුණේ ජනාධිපති මන්දිරයේදීයි.\nප්‍රථමයෙන් අග්‍රාමාත්‍ය රනිල් වික්‍රමසිංහ, විදුලිබල හා බලශක්ති අමාත්‍ය කංචන විජේසේකර සහ වෙළඳ අමාත්‍ය නලීන් ප්‍රනාන්දු විසින් වත්මන් ආර්ථික තත්ත්වය සම්බන්ධයෙන් මන්ත්‍රී කණ්ඩායම හමුවේ කරුණු පැහැදිලි කර තිබෙනවා.\nඑහි දී පාර්ලිමේන්තු මන්ත්‍රී ඩලස් අලහප්පෙරුම පමණක් 21 වන ආණ්ඩුක්‍රම ව්‍යවස්ථා සංශෝධනය අවශ්‍ය බවට ප්‍රකාශ කර ඇති බව යි වාර්තා වන්නේ.\nමේ අතර, 21 වන ආණ්ඩුක්‍රම ව්‍යවස්ථා සංශෝධන කෙටුම්පතට තවත් සංශෝධන කිහිපයක් ඇතුළත් කරමින් එය ඊයේ රැස් වූ අමාත්‍ය මණ්ඩලය හමුවට ඉදිරිපත් කර තිබෙනවා.\nඑම යෝජනා අමාත්‍ය ආචාර්ය විජයදාස රාජපක්ෂ විසින් කැබිනට් මණ්ඩලයට ඉදිරිපත් කර ඇති අතර, එම යෝජනා ද අධ්‍යයනය කිරීම සඳහා අමාත්‍යවරුන්ට එළඹෙන දින කිහිපය ලබා දී ඇති බවයි වාර්තා වන්නේ.\nඑසේම, අමාත්‍යවරුන්ගේ අමාත්‍ය වැටුප වසරක් යනතුරු ලබා නොගැනීම සහ වරප්‍රසාද අඩුකර ගනිමින් කටයුතු කිරීම සම්බන්ධයෙන් වන යෝජනාවකට ද අමාත්‍ය මණ්ඩල අනුමැතිය හිමිව තිබෙනවා.\nඑම යෝජනාව ඉදිරිපත් කර ඇත්තේ, අග්‍රාමාත්‍ය රනිල් වික්‍රමසිංහ විසින්.",
       "URL": "https://www.hirunews.lk/306424/21ට-පෙර-ආර්ථික-ප්‍රශ්න-විසදන්න-ආණ්ඩුවේ-මන්ත්‍රීවරු-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1114"
}