{
       "Source": "hirunews",
       "Timestamp": "Friday, 16 December 2016 - 19:37",
       "Headline": "තවමත් හම්බන්තොට වාර්තාව අධ්‍යයන කරන බව ආරක්ෂක ලේකම් කියයි",
       "News Content": "හම්බන්තොට වරායේ පසුගිය දා ඇති වූ සිද්ධිය සම්බන්ධයෙන් නාවික හමුදාව සකස් කළ වාර්තාව තවමත් අධ්‍යයනය කරමින් සිටින බව ආරක්ෂක ලේකම් කරුණාසේන හෙට්ටිආරච්චි ප්‍රකාශ කළා.\nහිරු ප්‍රවෘත්ති අංශය කළ විමසීමකදී ඔහු සදහන් කළේ අදාළ වාර්තාව තමන්ට ඊයේ දිනයේදී ලැබුණු බවයි.\nසේවය ස්ථීර කර දෙන ලෙස රජයට බල කරමින් සත්‍යග්‍රහය නිරත වූ මාගම්පුර වරායේ සේවකයින් විසින් රදවාගෙන තිබූ විදේශ නෞකා දෙකක් මුදා ගැනීම සඳහා නාවික හමුදාව මැදිහත්වීමත් සමඟයි දෙපාර්ශවය අතර පසුගිය 10 වන දා උණුසුම් තත්ත්වයක් ඇති වුණේ.\nඑහිදී එම සිද්ධිය වාර්තා කිරීමට ගිය හිරු ප්‍රාදේශීය මාධ්‍යවේදියාට නාවික හමුදාපති වයිස් අද්මිරාල් රවීන්ද්‍ර සී. විජේගුණරත්න පහර දුන්නේ පරුෂ වචනයෙන් බැන වදිමින්.\nහිරු ප්‍රාදේශීය මාධ්‍යවේදියාට නාවික හමුදාපතිවරයා එල්ල කළ ප්‍රහාරය හෙළා දකිමින් වෘත්තීය ජනමාධ්‍යවේදීන්ගේ සංගමය සංවිධාන කළ විරෝධතාවක් ඊයේ කොළඹ කොටුව දුම්රියපොළ ඉදිරිපිට දී ද පැවැත්වුණා.\nමේ අතර, හිරු ප්‍රාදේශීය මාධ්‍යවේදියාට නාවික හමුදාපතිවරයා එල්ල කළ ප්‍රහාරය සහ හම්බන්තොට වරායේ ඇති වූ සිද්ධිය සම්බන්ධයෙන් දේශපාලන නියෝජිතයින් විවිධ අදහස් පළ කළා.\nපෙරටුගාමී සමාජවාදී පක්ෂය අද කැදවා තිබූ මාධ්‍ය හමුවකට එක්වෙමින් එහි දේශපාලන මණ්ඩල සාමාජික දුමින්ද නාගමුව හිරු මාධ්‍යවේදියාට එල්ල වූ ප්‍රහාරය සම්බන්ධයෙන් අදහස් පළ කළා.\nඔහු කියා සිටියේ අග්‍රාමාත්‍යවරයා අදාළ සිද්ධිය සම්බන්ධයෙන් නාවික හමුදාපතිවරයාට ප්‍රශංසා කිරීම බරපතල කරුණක් බවයි.\n‘‘ රනිල් වික්‍රමසිංහ මහත්තය කියනව නම් එයා තමයි උපදෙස් දුන්නේ මේ උද්ඝෝෂණය විසුරුවා හැරිමට නාවික හමුදාපතිවරයාට කියලා. ඔහු එතනින් නතර වෙන්නේ නැතුව මේ කටයුත්ත සම්බන්ධයෙන් නාවික හමුදාපතිවරයාට ප්‍රශංසා කරනවා.එකයි මෙතන තියෙන බරපතලම කාරණය. කැප්ටන් මේකට බැහැලා කැප්ටන් මේකට කැප්ටන්ම මේක නාලා ඔහු සමාජය ඉස්සරහා අප්‍රසාදයට පත්වෙලා ඉන්න වේලාවක  ඔහුගේ ඒ දුර්වල ක්‍රියාව ආරක්ෂා කරන්න අග්‍රාමාත්‍යවරයා ඉදිරිපත් වෙනවා. මේක පිටිපස්සේ තියෙන්නේ මේ රාජ්‍ය මර්දනය සදහා මේ ආයතන කරන  ඕනැම ජඩ වැඩක් ආරක්ෂා කරන්න  දේශපාලන අධීකාරිය සුදානම් කියලා.එක හෙට දවසේ වැඩි වැඩියෙන් එනවා උබලාට  ඕන තැනක ගිහින් බුරන්න පුලූවන්  ඕන තැනක ගිහින් හපන්න පුලූවන් අපි උබලව ආරක්ෂා කරනවා.එක විවෘතව එලියට ඇවිත් කියනවා කියන්නේ එක සමාජයට තර්ජනයක්.ජනමාධ්‍යට තර්ජනයක් අපි හිතනවා නාවික හමුදාපතිවරයා කොට කලිසම ගහගෙන ඇවිත මාධ්‍යවේදියාට පහර දිම වගේම ඉතාම බරපතයි රනිල් වික්‍රම සිංහ මහත්තයත් කොට කලිසම ගහගෙන ඇවිත් කරපු කථාව ඒ නිසා ප්‍රජතන්ත්‍රවාදය සදහා ගහපු කයිවාරු සතපහකට වැඩක් නෑ.’’\nයනුවෙන් ඔහු වැඩිදුරටත් කියා සිටියා.",
       "URL": "https://www.hirunews.lk/149872/තවමත්-හම්බන්තොට-වාර්තාව-අධ්‍යයන-කරන-බව-ආරක්ෂක-ලේකම්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4750"
}