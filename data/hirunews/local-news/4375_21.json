{
       "Source": "hirunews",
       "Timestamp": "Friday, 11 August 2017 - 21:18",
       "Headline": "ගලේවෙල දිරිය දියණියගේ සැබෑවෙන සිහිනය",
       "News Content": "දහසකුත් ප්‍රශ්න හමුවේ නොසැලී සිය අධ්‍යාපන කටයුතු කරගෙන යන ගලේවෙල ප්‍රදේශයේ දිරිය දියණිය ගැන අප රටට අනාවරණ කිරීමත් සමඟ ඇයට උපකාර කිරීමට සංවේදී හදවත් ඇති බොහෝ පිරිසක් අපට කතා කළා.\nඇය තනිව ජීවත් වන කටුමැටි නිවස වෙනුවට නව නිවසක් ලබා දීමට බලධාරීන් මේ වන විටත් කටයුතු යොදා අවසන්.\nගලේවෙල ප්‍රදේශයේ ප්‍රසිද්ධ පාසල උසස්පෙළ හදාරන මේ දිරිය දියණිය කුඩා පැල්පතක තනිව ජීවත්වන ආකාරය අප අනාවරණ කලේ පසුගිය 07 වෙනිදායි.\nකුඩා කල පියා මිය ගිය පසු මතු වූ ගැටලුකාරී තත්ත්වයන් හමුවේ ඇය මෙලෙස සිය ජීවිතයේ ඉදිරි ගමනට මුහුණ දෙන්නේ කුලී වැඩ කරමින් දුක් කම්කටොලු රැසක් මධ්‍යයේයි.\nඅප කළ මෙම අනාවරණයත් සමග මේ දිරිය දියණියට පිහිටක් වන්නට බෙහෝ දෙනෙක් අපට කතා කළා.\nඒ අනුව කටුමැටියෙන් අටවා ගත් මේ කුඩා පැල්පත වෙනුවට අංග සම්පූර්ණ නව නිවසක් ඇයට ලබා දීමට නාගරික ජනාවාස අධිකාරියේ සභාපතිවරයා සහ ගලේවෙල ප්‍රාදේශීය ලේකම් කාර්යාලයේ නිලධාරීන් දැරිය හමුවීමට පැමිණියා.\nකෙතරම් බාධා කම්කටොළු හමුවේ වුවද ඒවාට මුහුණදී අනාගතයේ ගුරුවරියක් වීමේ අරමුණින් ජීවිතය දෙස සුබවාදීව බලන මේ දිරිය දියණියට පිහිටක් වීමට හැකි වීම ගැන අපට ඇත්තේ නිහතමානී ආඩම්බරයක්.",
       "URL": "https://www.hirunews.lk/168221/ගලේවෙල-දිරිය-දියණියගේ-සැබෑවෙන-සිහිනය",
       "Category": "Local News",
       "Parent URL": "https://www.hirunews.lk/local-news.php?pageID=4375"
}