{
       "Source": "hirunews",
       "Timestamp": "Tuesday, 18 April 2017 - 17:45",
       "Headline": "මීතොටමුල්ලේ මරණ ගණන 31 දක්වා ඉහළට - අවධානම් කලාපයකුත් නම් කරයි",
       "News Content": "මීතොටමුල්ල කුණු කන්ද කඩා වැටීම හේතුවෙන් මියගිය සංඛ්‍යාව 31 ක් දක්වා ඉහළගොස් තිබෙනවා.\nඒ සුන්බුන් අතර තිබී තවත් මළ සිරුරක් හමුවීමත් සමගයි.\nඅතුරුදන් වුවන් සෙවීමේ මෙහෙයුම් තවදුරටත් ක්‍රියාත්මකයි.\nමේ අතර මීතොටමුල්ල කුණු කන්දේ කොටසක් නායයෑමට ලක්වීමෙන් පසු ඒ ආශ්‍රිතව අවදානම් කලාපයක් නම් කර තිබෙනවා.\nජාතික ගොඩනැගිලි පර්යේෂණ සංවිධානයේ නාය යෑම් අංශයේ ප්‍රධානී ආර්.එම්.එස්. බණ්ඩාර කියා සිටියේ කුණු කන්දේ කඩාවැටුණු ප්‍රදේශය සහ කොළඹ - අවිස්සාවේල්ල පරණ පාරට මායිම්ව පවතින අනෙක් පස කොටස ද ඇතුළත් කරමින් මීටර 500 ක පමණ දිගින් යුත් කොටසක් මෙලෙස අවදානම් කලාපයක් ලෙස නම් කළ බවයි.\nමේ අතර මීතොටමුල්ල කුණු කන්දේ කඩාවැටී ඇත්තේ පැරණි කසළ එක්රැස්වූ ප්‍රදේශයක් බව ජ්‍යෙෂ්ඨ භූ විද්‍යාඥ මහාචාර්ය කපිල දහනායක පවසනවා.\nඅද නායයෑමට ලක්වූ ස්ථානය නිරීක්ෂණයට ලක් කිරීමෙන් පසු හිරු ප්‍රවෘත්ති අංශයට අදහස් දක්වමින් ඔහු මේ බව කියා සිටියා.\nමේ හේතුවෙන් ජනතාව එම ප්‍රදේශයෙන් තාවකාලිකව හෝ ඉවත්විය යුතු බවයි ඔවුන් සඳහන් කළේ.",
       "URL": "https://www.hirunews.lk/159436/මීතොටමුල්ලේ-මරණ-ගණන-31-දක්වා-ඉහළට-අවධානම්-කලාපයකුත්-නම්-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4558"
}