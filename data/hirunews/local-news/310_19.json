{
       "Source": "hirunews",
       "Timestamp": "Sunday, 28 May 2023 - 22:22",
       "Headline": "අවුරුදු 2කට පසු X- Press Pearl නැවත කාන්දුවක් - ධීවරයෝ හඬා වැටෙති (වීඩියෝ)",
       "News Content": "මුහුදුබත් වී වසර දෙකකට අධික කාලයක් ගතවී ඇතත් එක්ස්ප්‍රස් පර්ල් නෞකාවෙන් ඉන්ධන හා සමාන කිසියම් රසායනික ද්‍රව්‍යක් පරිසරයට එක්වෙමින් පවතින බවට ධීවරයින් චෝදනා කරනවා.\nඒ අනුව ඒ පිළිබඳව සොයා බැලීමට හිරු ප්‍රවෘත්ති කණ්ඩායමක් නෞකාවේ සුන්බුන් සහිත මුහුදු ප්‍රදේශයට අද ළඟා වුණා.\nකොළඹ වරායට නාවුක සැතපුම් 9.5 ක දුරකින් නැංගුරම්ලා තිබියදී එක්ස්ප්‍රස් පර්ල් නෞකාව මුහුදු බත් වුණේ 2021 වසරේ මැයි 20 වනදායි.\nදින 13 ක් අඛණ්ඩව ගිනි ගත් එම නෞකාවේ තිබූ බහාලුම් 1000කට අධික ප්‍රමාණයක තිබූ රසායන ද්‍රව්‍ය මුසුවීම හේතුවෙන් මෙරට සාගර පරිසර පද්ධතියට දැඩි බලපෑමක් එල්ල වුණා.\nමෙම හානිය සිදුවී වසර දෙකකට අධික කාලයක් ගත වී ඇති නමුත් මුහුදුබත් වූ එම නෞකාවෙන් තවමත් කිසියම් රසායනික ද්‍රව්‍යයක් කාන්දුවෙමින් පවතින බවට වත්තල හැඳල ප්‍රදේශයේ ධීවර ජනතාව චෝදනා කරනවා.\nඒ අනුව එම පරිසර විනාශය පිළිබඳව සොයා බැලීමට හිරු ප්‍රවෘත්ති කණ්ඩායමක් ධීවරයින්ද සමග ඇලකන්ද ප්‍රදේශයෙන් එම ස්ථානයට ළඟා වුණා.\nමේ සඳහා පාර්ලිමේන්තුවේ පරිසරය පිළිබඳ ආංශික අධීක්ෂණ කාරක සභාවේ සභාපති අජිත් මාන්නප්පෙරුම මහතාද එක්ව සිටියා.\nම ස්ථානයට ළඟා වූ අපට දක්නට ලැබුණේ එක්ස්ප්‍රස් පර්ල් නෞකාවේ බඳ කොටසින් වැඩි ප්‍රමාණයක් මුහුදුබත්ව තිබුණත් නෞකාවේ ඇතැම් කොටස් තවමත් සාගරය මතුපිට පවතින ආකාරයයි.\nනෞකාව අවට ඉන්ධන ලෙස දිස්වන කිසියම් රසායනික ද්‍රව්‍යයක් පරිසරයට එක්වෙමින් තිබෙන අයුරුද අප කැමරාවේ සටහන් වුණා.",
       "URL": "https://www.hirunews.lk/336474/අවුරුදු-2කට-පසු-x-press-pearl-නැවත-කාන්දුවක්-ධීවරයෝ-හඬා-වැටෙති-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=310"
}