{
       "Source": "hirunews",
       "Timestamp": "Monday, 31 October 2022 - 19:35",
       "Headline": "හික්කඩුවේ වෙඩි වැදී මියගිය දෙදෙනා, කටාර් රොෂාන්ගේ ඝාතනයේ සැකකරුවන් බව හෙළිවේ (වීඩියෝ)",
       "News Content": "හික්කඩුව - තිරානගම ප්‍රදේශයේ සංචාරක හෝටලයක් ඉදිරිපිටයතුරු පැදියකින් යමින් සිටිය දී වෙඩි තබා ඝාතනයට ලක් වූ පුද්ගලයින් දෙදෙනා රොෂාන් ද සිල්වා හෙවත් කටා රොෂාන් නැමැත්තාගේ ඝාතනයේ සැකකරුවන් බවට අනාවරණ වී තිබෙනවා.\n27 සහ 47 යන වයස් වල පසුවන මොවුන් එම සිද්ධියට අදාළව ගාල්ල අධිකරණයේ විභාග වන නඩුවට පෙනී සිටීම සඳහා යමින් සිටිය දී මෙලෙස වෙඩි ප්‍රහාරයට ලක් වුණේ අද පෙරවරුවේදි.\nහික්කඩුව දෙස සිට තවත් යතුරු පැදියකින් පැමිණි දෙදෙනෙකු ටී 56 වර්ගයේ ගිනි අවියකින් වෙඩිතැබීම සිදු කර යලි හික්කඩුව දෙසටම පලා ගොස් තිබෙනවා.\nපසුගිය වසරේ දෙසැම්බර් 21 වන දා රොෂාන් ද සිල්වා හෙවත් කටා රොෂාන් නැමැත්තා හික්කඩුව - නලාගස්දෙණිය ප්‍රදේශයේ දී තියුණු ආයුධයකින් පහර දී ඝාතනය කෙරුණු අතර අද මිය ගිය පුද්ගලයින් දෙදෙනා ඇතුළු 5 දෙනෙකුට එරෙහිව එම සිද්ධියට අදාළව ගාල්ල - මහේස්ත්‍රාත් අධිකරණය නඩු පවරා තිබෙනවා.\nකෙසේ වෙතත් ඉන් එක් අයෙකු මේ වන විට පසුවන්නේ රක්ෂිත බන්ධනාගාර ගතවයි.\nඅනෙක් දෙදෙනා ද ඝාතනයට ලක්වූ පුද්ගලයින් දෙදෙනා ගමන් ගත් යතුරුපැදියට ඉදිරියෙන් තවත් යතුරු පැදියකින් ගොස් ඇති අතර වෙඩි තැබීමෙන් පසු ඔවුන් අතුරුදන් බවයි සිද්ධිය සම්බන්ධයෙන් පරීක්ෂණ සිදු කරන ප්‍රදේශය භාර උසස් පොලිස් නිලධාරියෙකු සඳහන් කළේ.\nමේ අදාළ වෙඩිතැබීම සම්බන්ධයෙන් වැඩිදුරටත් අදහස් දැක්වූ පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දුව.\nමේ අතර මැයි 30 වනදා සිට මේ දක්වා සංවිධානාත්මක අපරාධ කණ්ඩායම් විසින් සිදු කළ වෙඩි තැබීම් 32 කින් පුද්ගලයින් 39 දෙනෙකු මියගොස් තිබෙනවා.\nඑම වෙඩි තැබීම් රැසකට හමුදාවෙන් පලාගිය පුද්ගලයින් සම්බන්ධ බවයි පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි නිහාල් තල්දූව කියා සිටියේ.\nමේ අතර හමුදාවෙන් පැන ගිය පුද්ගලයින්ට නීත්‍යානුකූලව සේවයෙන් ඉවත්වීම සඳහා දෙසැම්බර් 31 දක්වා පොදු සමාකාලයක් ආරක්ෂක අමාත්‍යාංශය ප්‍රකාශයට පත්කර තිබෙනවා.\nවෙනත් රැකියාවකට යොමුවීමේ දී පවතින නෛතික බාධා හමුවේ නීතිවිරෝධී කටයුතු වලට ඔවුන් සම්බන්ධ කරගැනීමට සංවිධානාත්මක අපරාධ කණ්ඩායම් විවිධ පෙළඹවීම් සිදු කරන අතර එම තත්වයන් වැළැක්වීම මෙහි අරමුණ බවයි හමුදා මාධ්‍ය ප්‍රකාශක බි්‍රගේඩියර් රවී හේරත් කියා සිටියේ.",
       "URL": "https://www.hirunews.lk/319329/හික්කඩුවේ-වෙඩි-වැදී-මියගිය-දෙදෙනා-කටාර්-රොෂාන්ගේ-ඝාතනයේ-සැකකරුවන්-බව-හෙළිවේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=765"
}