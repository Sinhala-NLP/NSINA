{
       "Source": "hirunews",
       "Timestamp": "Thursday, 02 November 2017 - 13:33",
       "Headline": "ජනවාරියේ ඡන්දය තියෙන ගැසට් පත්‍රය මුද්‍රණයට",
       "News Content": "පළාත් පාලන මැතිවරණය පැවැත්වීමට අදාළ ගැසට් නිවේදන අද මධ්‍යම රාත්‍රියේ නිකුත් කිරීමට සැලසුම් කර ඇති බව රජයේ මුද්‍රණාලය ප්‍රකාශ කළා.\nපළාත් සභා හා පළාත් පාලන අමාත්‍ය ෆයිසර් මුස්තාෆා විසින් ඊයේ (01) අදාළ ගැසට් නිවේදනයට අත්සන් තැබූ අතර අද (02) දහවල් වන විට එය රජයේ මුද්‍රණාලය වෙත යොමු කර තිබුණා.\nරජයේ මුද්‍රණාලයාධිපතිනි ගංගානි ලියනගේ හිරු ප්‍රවෘත්ති අංශයට කියා සිටියේ ඒ අනුව ගැසට් පත්‍ර දෙකක් මුද්‍රණය කෙරෙන බවයි.\nනව මැතිවරණ ක්‍රමය අනුව පළාත් පාලන ආයතනවල සභික සංඛ්‍යාව ඇතුළත් ගැසට් නිවේදනය සහ නුවරඑළිය දිස්ත්‍රික්කයට අලූතින් එක්වන ප්‍රාදේශීය සභා සම්බන්ධයෙන් වන ගැසට් නිවේදනය ඊට ඇතුළත්.\nපළාත් පාලන ආයතන ඡන්ද විමසීම ලබන වසරේ ජනවාරි 20 හෝ ජනවාරි 31 අතර, ඉරිදා දිනයක හෝ රජයේ නිවාඩු දිනයක් නොවන දිනයක පැවැත්වෙන බව මැතිවරණ කොමිසන් සභාව ප්‍රකාශ කළා.\nඒ, පළාත් පාලන මැතිවරණය පැවැත්වීම සම්බන්ධයෙන් මැතිවරණ කොමිසමේ සභාපති  මහින්ද දේශප්‍රියගේ ප්‍රධානත්වයෙන් ඊයේ එම කොමිසම රැස්වීමෙන් පසුව ගනු ලැබූ තීරණයකට අනුවයි.\nඑහි සභාපති මහින්ද දේශප්‍රියගේ අත්සනින් යුතුව නිකුත් කළ නිවේදනයේ දැක්වෙන්නේ නාමයෝජනා කැඳවීමේ දැන්වීම නොවැම්බර් මස 27 වන දිනෙන් ආරම්භ වන සතිය තුළදී නිකුත් කිරීමට තීරණය කර ඇති බවයි.\nඒ අනුව නාමයෝජනා කාලසීමාව එම දැන්වීම නිකුත් කරන දිනට පසුව එළඹෙන 14 වන දිනයෙන් නාමයෝජනා කාලසීමාව දින තුනහමාරක් පමණක් වන අතර, එම කාලසීමාව දෙසැම්බර් 11 වනදා සිට දෙසැම්බර් 20 වනදා අතර, වනු ඇති බවයි මැතිවරණ කොමිසමේ සභාපතිවරයා සඳහන් කළේ.\nනාමයෝජනා පිළිබඳ දැන්වීම් පළ කරන දිනය, නාමයෝජනා කාලසීමාව සහ ඡන්ද විමසීම පැවැත්වෙන දිනය නිශ්චිත වශයෙන් නම් කිරීම මැතිවරණ කොමිසමේ ඉදිරි රැස්වීම්වලදී තීරණය කරනු ඇති බව නිවේදනයේ දැක්වෙනවා.",
       "URL": "https://www.hirunews.lk/175092/ජනවාරියේ-ඡන්දය-තියෙන-ගැසට්-පත්‍රය-මුද්‍රණයට",
       "Category": "Local News",
       "Parent URL": "https://www.hirunews.lk/local-news.php?pageID=4239"
}