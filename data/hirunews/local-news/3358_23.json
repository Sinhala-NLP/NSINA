{
       "Source": "hirunews",
       "Timestamp": "Friday, 10 May 2019 - 14:37",
       "Headline": "සහරාන්ගේ බිරිඳ සමඟ කොළඹට ගෙනා දියණිය, පොලිසියට පියාගේ කුරිරු ක්‍රියා හෙළිකරයි",
       "News Content": "\"තාත්තගේ නම කියන්න බැහැ..කිව්වොත් කන් දෙකයි කටයි කපනවා කියලා තාත්තා කිව්වා\" යැයි කොළඹ ෂැංග්‍රීලා හෝටලයේදී මරාගෙන මැරුණු තවුහිද් ජමාත් ත්‍රස්ත කල්ලියේ නායක මොහොමඩ් සහරාන් නැමැත්තාගේ දියණිය වන සිවු හැවිරිදි මොහොමඩ් සහරාන් රැසෙයිනා ආරක්ෂක අංශ නිලධාරින්ට ප්‍රකාශ කර ඇතැයි අම්පාර පොලිස් සහ රෝහල් ආරංචි මාර්ග සඳහන් කරනවා.\nආරක්ෂක අංශ නිලධාරින් සිය පියා වන මොහොමඩ් සහරාන් නැමැත්තා ගැන දියණියගෙන් විමසූ අවස්ථාවේ ඇය එසේ පවසා තිබෙනවා.\nඅම්පාර සයින්දමරුදු නිවසේ සිදුවූ බෝම්බ පිපිරීමෙන් තුවාල ලබා රෝහල්ගත කරනු ලැබ සිටි තවුහිද් ජමාත් ත්‍රස්ත කල්ලි නායක මොහොමඩ් සහරාන් නැමැත්තාගේ බිරිඳ සහ දියණිය වැඩිදුර පරීක්ෂණ කටයුතු සඳහා පෙරේදා (08) කොළඹට ගෙන එනු ලැබුවා.\nමේ දෙදෙනා අපරාධ පරීක්ෂණ දෙපාර්තමේන්තුව භාරයේ රඳවාගෙන ප්‍රශ්න කරගෙන යන බව එම දෙපාර්තමේන්තු ආරංචි මාර්ග පවසනවා.\nතවුහිද් ජමාත් සංවිධානයේ කටයුතු සම්බන්ධයෙන් සහරාන්ගේ බිරිඳ වන අබ්දුල් කාදර් ෆාතිමා සාදියා නැමැත්තියගෙන් වැදගත් තොරතුරු රැසක් දැනටමත් අනාවරණය කර ඇතැයි රහස් පොලිස් නිලධාරියෙක් සඳහන් කළා.\nසයින්දමරුදු බෝම්බ පිපිරීමෙන් තුවාල ලබා සිටි මෙම දෙදෙනා සහරාන්ගේ බිරිඳ හා දරුවා බව ආරක්ෂක අංශවලට තහවුරු කරනු ලැබ තිබුණේ සහරාන්ගේ සහෝදරියක හා සහෝදරයෙකු විසිනුයි.\nඅපරාධ පරීක්ෂණ දෙපාර්තමේන්තුවේ විශේෂ විමර්ශන නිලධාරිහු කණ්ඩායමක් සහරාන්ගේ බිරිඳගෙන් හා දියණියගෙන් දිගින් දිගටම ප්‍රශ්න කරමින් සිටිනවා.",
       "URL": "https://www.hirunews.lk/216129/සහරාන්ගේ-බිරිඳ-සමඟ-කොළඹට-ගෙනා-දියණිය-පොලිසියට-පියාගේ-කුරිරු-ක්‍රියා-හෙළිකරයි",
       "Category": "Local News",
       "Parent URL": "https://www.hirunews.lk/local-news.php?pageID=3358"
}