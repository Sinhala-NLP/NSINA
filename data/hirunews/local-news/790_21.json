{
       "Source": "hirunews",
       "Timestamp": "Thursday, 20 October 2022 - 12:59",
       "Headline": "ශ්‍රී ලංකාව සුපිරි දොළොස්දෙනාගේ වටයට",
       "News Content": "විස්සයි විස්ස ලෝක කුසලානයේ ශ්‍රී ලංකාව සහ නෙදර්ලන්තය අතර පැවති තීරණාත්මක තරගයෙන් ශ්‍රී ලංකා කණ්ඩායම ලකුණු 16ක ජයක් වාර්තා කළා.\nඑම ජයග්‍රහණයත් සමග ශ්‍රී ලංකා කණ්ඩායම ලෝක කුසලාන තරගාවලියේ සුපිරි 12 දෙනාගේ තරග වටයට සුදුසුකම් ලබා ගන්නට සමත් වුණා.\nමෙම ජයත් සමග ශ්‍රී ලංකා කණ්ඩායම GROUP A කාණ්ඩයේ ප්‍රසාද ලකුණු සටහනේ පෙරමුණට පැමිණියේ ප්‍රසාද ලකුණු 4ක් සහ +0.667ක දළ ලකුණු ලබා ගැනීමේ වේගයක් ද රඳවා ගනිමින්.\nතරගයේ මුලින් ම පන්දුවට පහර දුන් ශ්‍රී ලංකා කණ්ඩායම නියමිත පන්දුවාර 20 අවසානයේ කඩුළු 6ක් පමණක් දැවී ලකුණු 162ක් වාර්තා කළා.\nඒ අනුව ප්‍රතිවාදී නෙදර්ලන්ත කණ්ඩායම සිය ඉලක්කය සපුරා ගැනීම සඳහා පිටියට පිවිසි අතර ඒ නෙදර්ලන්ත කණ්ඩායමේ ආරම්භක කඩුල්ල ලෙස ආරම්භක පිතිකරු Vikramjit Singh ලකුණු 7ක් ලබා සිටිය දී මහීෂ් තීක්ෂණ යැවූ පන්දුවක් හමුවේ දසුන් ශානක වෙත උඩපන්දුවක් ලබා දෙමින් දැවී ගියා.\nඑවිට නෙදර්ලන්ත ලකුණු පුවරුව දිස් වුණේ ලකුණු 23ක් ලෙසයි.\nනෙදර්ලන්ත කණ්ඩායමේ දෙවන කඩුල්ල ලෙස ලකුණු 14ක් ලබා සිටි Bas de Leede දැවී ගියේ ලහිරු කුමාරගේ පන්දුවක් හමුවේ කඩුළු රකින්නා වෙත උඩ පන්දුවක් ලබා දෙමින්.\nනෙදර්ලන්ත කණ්ඩායමේ තුන්වැනි කඩුල්ල ලෙස ලකුණු නොලබා ම Colin Ackermann දැවී ගියේ වනිදු හසරංග යැවූ පන්දුවකට ඔහු වෙත ම උඩ පන්දුවක් ලබා දෙමින්.\nඅනතුරුව නෙදර්ලන්ත ඉනිම ගොඩ නැගීමේ වගකීම කරට ගත් Tom Cooper ආරම්භක පිතිකරු Max O'Dowd සමග එකතුව හොඳ සබඳතාවක් පවත්වා ගත්තත් මහීෂ් තීක්ෂණගේ පන්දුවක් හමුවේ Tom Cooper සිය කඩුල්ල පූජා කළා.\nනෙදර්ලන්ත කණ්ඩායමේ පස්වන කඩුල්ල ලෙස බිනුර ප්‍රනාන්දුගේ පන්දුවක් හමුවේ නෙදර්ලන්ත කණ්ඩායමේ නායක Scott Edwards දැවී ගියේ ලකුණු 21ක් ලබා සිටිය දී යි.\nනෙදර්ලන්ත කණ්ඩායමේ මීළඟ කඩුල්ල ලෙස Tim Pringle දුවද්දී දැවීයාමකට ලක් වුණේ, නෙදර්ලන්ත ලකුණු පුවරුව ලකුණු 105ක් ලෙස දැක් වෙන විටයි.\nඉන් අනතුරුව Timm van der Gugten වනිඳු හසරංගගේ පන්දුවක් හමුවේ ලකුණු නොලබා ම දැවී ගියා.\nනෙදර්ලන්ත කණ්ඩායමේ අටවැනි කඩුල්ල ලෙස Fred Klaassen වනිඳු හසරංගගේ පන්දුවක් කෙලින් ම කඩුල්ලේ වැදී දැවී ගියා.\nඒ වන විට නෙදර්ලන්ත කණ්ඩායමේ ලකුණු පුවරුව දැක්වුණේ ලකුණු 109ක් ලෙසයි.\nනවවැනි කඩුල්ල ලෙස Paul van Meekeren කිසිදු පන්දුවකට මුහුණ නො දී දුවද්දී දැවී යාමකට හසු වුණා.\nනෙදර්ලන්ත කණ්ඩායම වෙනුවෙන් සුපිරි පිතිකරණයක නියැලුණු ආරම්භක පිතිකරු Max O'Dowd පන්දු 53ක දී හතරේ පහර 6ක් සහ හයේ පහර 3ක් සමගින් නොදැවී ලකුණු 71ක් වාර්තා කළා.\nශ්‍රී ලංකා කණ්ඩායම වෙනුවෙන් දක්ෂ පන්දු යැවීමක නිරත වූ වනිඳු හසරංග ලකුණු 28කට කඩුළු 3ක් දවා ගත්තා.\nමේ අතර ශ්‍රී ලංකා ඉනිම ගොඩ නැගීමේ දී පන්දු 44කදී ලකුණු 79ක් වාර්තා කළ, කුසල් මෙන්ඩිස් තරගයේ වීරයා සම්මානයෙන් පිදුම් ලැබුවා.\n(ප්‍රසාද ලකුණු සටහන පහතින්)",
       "URL": "https://www.hirunews.lk/318366/ශ්‍රී-ලංකාව-සුපිරි-දොළොස්දෙනාගේ-වටයට",
       "Category": "Local News",
       "Parent URL": "https://www.hirunews.lk/local-news.php?pageID=790"
}