{
       "Source": "hirunews",
       "Timestamp": "Wednesday, 22 June 2016 - 19:17",
       "Headline": "ක්‍රීඩා අමාත්‍යාංශය ඩිෆෙන්ඩරයේ අයිතිය පිළිගනී - රන්ජන්ගේ හෙළිදරව්ව දුරදිග යයි",
       "News Content": "නියෝජ්‍ය අමාත්‍ය රන්ජන් රාමනායක විසින් මහින්දානන්ද අලූත්ගමගේ මන්ත්‍රිවරයා භාවිත කළ බවට චෝදනා  කළ හිමිකරුවෙකු  නොමැති ඩිෆෙන්ඩර් රථය තමන්ට අයත් බව ක්‍රීඩා අමාත්‍යාංශය ප්‍රකාශ කළා.\nක්‍රීඩා නියෝජ්‍ය අමාත්‍ය එච්.එම්.එම්. හාරිස් කියා සිටියේ තම නිල නිවස ඉදිරිපිට නවතා තිබූ මෙම ඩිෆෙන්ඩරය සම්බන්ධයෙන් රන්ජන් රාමනායක  නියෝජ්‍ය අමාත්‍යවරයා අසත්‍ය තොරතුරු ප්‍රකාශ කළ බවයි.\nමාදිවෙල මන්ත්‍රී නිවාස සංකීර්ණයේ හිමිකරුවෙකු නොමැතිව නතර කර තිබූ ඩිෆෙන්ඩර් රථය, තම අමාත්‍යාංශයට අයත් බව ක්‍රීඩා අමාත්‍යාංශයේ ප්‍රකාශකයෙකු හිරු ප්‍රවෘත්ති අංශයට කියා සිටියා.\nඑම ඩිෆෙන්ඩර් රථය සම්බන්ධයෙන් අද දිනයේ ඒකාබද්ධ විපක්ෂය කැඳවා තිබූ මාධ්‍ය හමුවේදීද  අදහස් පළ වුණා.\nමීට අදාළ චෝදනාව මහින්දානන්ද අලූත්ගමගේ මන්ත්‍රිවරයාට ඊයේ එල්ලකළේ ඔහුගේ ඥාති සොහොයුරෙකු වන ආනන්ද අලූත්ගමගේ මන්ත්‍රිවරයා සහ නියෝජ්‍ය අමාත්‍ය රංජන් රාමනායකයි.\nපසුව ඊයේ පස්වරුවේ පාර්ලිමේන්තුවේදී රන්ජන් රාමනායක නියෝජ්‍ය අමාත්‍යවරයා සහ  පාර්ලිමේන්තු මන්ත්‍රී මහින්දාන්ද අලූත්ගමගේ අතර මේ පිළිබඳව උණුසුම් කතාබහක්ද ඇතිවුණා.\nඑහිදී පහරදීමක් සිදුවූ බව නියෝජ්‍ය අමාත්‍ය රන්ජන් රාමනායක ප්‍රකාශ කළේ අතපය විසි කිරීමෙන් වැඩි හානියක් සිදු නොවූ බවද ප්‍රකාශ කරමින්.\nමේ අතර තමන්ට අසත්‍ය චෝදනා එල්ල කළ බව ප්‍රකාශ කරමින් පාර්ලිමේන්තු මන්ත්‍රී මහින්දානන්ද අලූත්ගමගේ, නියෝජ්‍ය අමාත්‍ය රංජන් රාමනායකගෙන් සහ එක්සත් ජාතික පක්ෂ පාර්ලිමේන්තු මන්ත්‍රී ආනන්ද අලූත්ගමගේ ගෙන් රුපියල් මිලියන 500 බැගින් වන්දි මුදලක් ඉල්ලා අද එන්තරවාසියක් යවා තිබුණා.\nකෙසේ වෙතත් ක්‍රීඩා නියෝජ්‍ය අමාත්‍ය එච්.එම්. හාරිස්ගෙන් හිරු ප්‍රවෘත්ති අංශය කළ විමසීමකදී ඔහු කියා සිටියේ අදාළ ඩිෆෙන්ඩර් රථය ක්‍රීඩා අමාත්‍යාංශයට අයත්, තමන් භාවිතා කරන රථයක් බවයි.\nරන්ජන් රාමනායක නියෝජ්‍ය අමාත්‍යවරයා අසත්‍ය ප්‍රකාශයක් සිදුකර ඇති බවද ඔහු කියා සිටියා.",
       "URL": "https://www.hirunews.lk/136216/ක්‍රීඩා-අමාත්‍යාංශය-ඩිෆෙන්ඩරයේ-අයිතිය-පිළිගනී-රන්ජන්ගේ-හෙළිදරව්ව-දුරදිග-යයි",
       "Category": "Local News",
       "Parent URL": "https://www.hirunews.lk/local-news.php?pageID=4995"
}