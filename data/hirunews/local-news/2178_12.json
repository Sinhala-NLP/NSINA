{
       "Source": "hirunews",
       "Timestamp": "Sunday, 31 January 2021 - 14:17",
       "Headline": "කොවිඩ් එන්නත ලබාදීම නාරාහේන්පිට පොලිස් රෝහලේදීත් (වීඩියෝ)",
       "News Content": "පොලිසියේ සාමාජිකයින් 829 දෙනෙකු සඳහා ඉන්දියාවෙන් ගෙන්වූ කොරෝනා මර්දන කොවිෂීල්ඩ් එන්නත ලබාදීමේ වැඩසටහන අද නාරාහේන්පිට පොලිස් රෝහලේදී ආරම්භ වුණා.\nපොලිස් රෝහලේ විශේෂඥ වෛද්‍යවරුන් දෙදෙනෙකුට එන්නත ලබාදීමෙන් පසුවයි සෞඛ්‍ය අමාත්‍යාංශය විසින් ලබාදී ඇති ප්‍රමුඛතා ලැයිස්තුව අනුව පොලිස් නිලධාරීන්ට එන්නත ලබාදීම ආරම්භ කෙරුණේ.\nඑහිදී අදාළ එන්නත් ලබාදීමට පෙර වෛද්‍යවරුන් විසින් දැනුවත් කිරීමක් සිදුකළා.\nඑම අවස්ථාවට මහජන ආරක්ෂක අමාත්‍ය විශ්‍රාමික රියර් අද්මිරාල්, ආචාර්ය සරත් වීරසේකර ද එක්ව සිටියා.\nප්‍රමුඛතාව මත සෞඛ්‍ය සහ ආරක්ෂක අංශ සාමාජිකයින් වෙත එම එන්නත් කිරීමේ වැඩසටහන පෙරේදා දිනයේ ආරම්භ කෙරුණේ කොළඹ අයි.ඩී.එච්. හෙවත් ජාතික බෝවන රෝග විද්‍යායතනය කේන්ද්‍ර කර ගනිමින්.\nබස්නාහිර පළාතේ ප්‍රධාන රෝහල් 10 කදී එන්නත්කරණ කටයුතු ආරම්භ වූ අතර, ඊයේ පමණක් 32539 දෙනෙකුට එන්නත ලබාදුන් බවයි වසංගත රෝග විද්‍යා අංශය නිවේදනය කළේ.\nඒ අනුව ඊයේ වනවිට මෙම එන්නත 37825කට ලබා දී තිබුණා.",
       "URL": "https://www.hirunews.lk/261225/කොවිඩ්-එන්නත-ලබාදීම-නාරාහේන්පිට-පොලිස්-රෝහලේදීත්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2178"
}