{
       "Source": "hirunews",
       "Timestamp": "Wednesday, 01 March 2023 - 16:57",
       "Headline": "පුංචි ඡන්දය කල් දැමීම ගැන දෙදින විවාදයක්",
       "News Content": "පළාත් පාලන ඡන්ද විමසීම කල් දැමීම සම්බන්ධයෙන් පාර්ලිමේන්තුවේ දින දෙකක කල්තැබීමේ විවාදයක් පැවැත්වීමට අද පැවති පක්ෂ නායක රැස්වීමේදී එකඟතාවය පළව තිබෙනවා.\nකතානායක මහින්ද යාපා අබේවර්ධනගේ ප්‍රධානත්වයෙන් පක්ෂ නායක හමුව පැවති අතර ඒ අනුව එළඹෙන 9 සහ 10 මෙම විවාදය පැවැත්වීමටයි තීරණය කර ඇත්තේ.\nමේ අතර, එම සාකච්ඡාවට පෙර ආණ්ඩු පක්ෂයේ පක්ෂ නායකයන් අද කතානායක මහින්ද යාපා අබේවර්ධන මුණ ගැසුණා.\nඑහිදී ඔවුන් කතානායකවරයාගෙන් ඉල්ලීමක් කර ඇත්තේ අයවැයට වෙන් වූ මුදල් පළාත් පාලන ඡන්ද විමසීමට ලබාදෙන ලෙස විපක්ෂය කළ ඉල්ලීම සම්බන්ධයෙන් ආණ්ඩුක්‍රම ව්‍යවස්ථාවට හා පාර්ලිමේන්තුවේ ස්ථාවර නියෝග අනුව කටයුතු කරන ලෙසයි.\nපසුව පැවති පක්ෂ නායක රැස්වීමේදී විපක්ෂ නායක සජිත් ප්‍රේමදාස විසින් ඡන්දය සම්බන්ධයෙන් කල් තැබීමේ විවාදය ලබාදෙන ලෙස ඉල්ලීමක් කර ඇති අතර ඊට ආණ්ඩු පක්ෂය ද කැමැත්ත පළ කර තිබුණා.\nඒ අනුව, විවාදයෙන් පසු ඡන්ද විමසීමක් ද පැවැත්වීමටයි තීරණය වී ඇත්තේ.\nමේ අතර, මුදල් අමාත්‍යාංශයේ ලේකම්වරයා පාර්ලිමේන්තුවට කැඳවා ප්‍රශ්න කරන ලෙස විපක්ෂය කතානායකවරයාගෙන් ඉල්ලීමක් කර ඇති අතර ඊට පිළිතුරු ලෙස කතානායකවරයා සඳහන් කර ඇත්තේ මුදල් ලේකම්වරයා පාර්ලිමේන්තුවට කැඳවීමට තමාට බලයක් නොමැති බවයි.\nපක්ෂ නායක රැස්වීමට එක්වීමෙන් අනතුරුව, ජාතික ජනබලවේගයේ පාර්ලිමේන්තු මන්ත්‍රී විජිත හේරත් කියා සිටියේ පළාත් පාලන ඡන්දය පැවැත්විය යුතු බවට, පාර්ලිමේන්තුව තුල ඡන්දයක් ඉල්ලා ඉදිරියේදී යෝජනාවක් ඉදිරිපත් කරන බවයි.\nමේ අතර, මැතිවරණ කොමිෂන් සභාවේ සාමාජිකත්වය සඳහා ද අයදුම්පතක් යොමුකළ බව, එම කොමිසමේ හිටපු සභාපති, මහින්ද දේශප්‍රිය පවසනවා.\nමේ වනවිට සීමා නිර්ණය කොමිසමේ සභාපතිවරයා ලෙස ද ඔහු කටයුතු කරන අතර මැතිවරණ ඇතුළු කොමිෂන් සභා සඳහා අයදුම්පත් කැඳවීමට ආණ්ඩුක්‍රම ව්‍යවස්ථා සභාව පසුගියදා පියවර ගනු ලැබුවා.\nකෙසේ වෙතත්, පළාත් පාලන ආයතන කොට්ඨාශ සීමා නිර්ණය සඳහා වූ ජාතික කමිටුවේ කාලය තවත් මසකින් දීර්ඝ කරන ලෙස එම කමිටුව, ජනාධිපතිවරයාගෙන් සහ විෂය භාර අමාත්‍ය, අග්‍රාමාත්‍ය දිනේෂ් ගුණවර්ධනගෙන් ඉල්ලා තිබෙනවා.",
       "URL": "https://www.hirunews.lk/328690/පුංචි-ඡන්දය-කල්-දැමීම-ගැන-දෙදින-විවාදයක්",
       "Category": "Local News",
       "Parent URL": "https://www.hirunews.lk/local-news.php?pageID=504"
}