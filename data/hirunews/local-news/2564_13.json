{
       "Source": "hirunews",
       "Timestamp": "Thursday, 23 July 2020 - 19:47",
       "Headline": "පාස්කු ප්‍රහාරකයන්ගේ දෙවන ඉලක්කය ගැන තවත් හෙළිදරව්වක් (වීඩියෝ)",
       "News Content": "පාස්කු ඉරිදා ප්‍රහාරයෙන් පසු මහනුවර ශ්‍රී දළදා පෙරහර ඉලක්ක කර දෙවන ප්‍රහාරයක් දියත් කිරීමේ සැළසුමක් අන්තවාදීන් සතුව තිබූ බවට මේ වනවිට අනාවරණ වී තිබෙනවා.\nඒ,පාස්කු ප්‍රහාරයෙන් පසු සයින්දමර්දු නිවසක් තුළ සිදුවු පිපිරීම් මාලාව සම්බන්ධයෙන් ජනාධිපති කොමිසම සිදුකරන විමර්ශනවලට අදාළව නැගෙනහිර පළාතේ සේවයේ නියුතු රාජ්‍ය බුද්ධි සේවයේ නිලධාරියෙකු ඊයේ දෙවන දිනටත් සාක්ෂි දිමෙදීයි.\nඑහිදි, ඔහු සදහන් කළේ මුස්ලිම් කොංග්‍රසය නියෝජනය කළ හිටපු නැගෙනහිර පළාත් සභා මන්ත්‍රීවරයෙකු වු ශිබ්ලි ෆාරුක්, සහරාන් හෂිම් ප්‍රමුඛ ජාතික තවුහිද් ජමාත් සංවිධානයට ප්‍රබල ලෙස දේශපාලනිකව සහය දුන් බවයි.\nඑසේම, සහරාන් සහ තවත් කණ්ඩායමක් අතර ඇතිවු ආලියාර් ගැටුම සම්බන්ධයෙන් මඩකලපුව මහේස්ත්‍රාත් අධිකරණයේ පැවති නඩුවේදී සහරාන්ගේ පාර්ශ්වය වෙනුවෙන් පෙනී සිටියේ නීතිඥ මෛත්‍රී ගුණරත්න බවද ඔහු සඳහන් කළා.\nඅදාළ නඩුව වෙනුවෙන් නීතිඥ මෛත්‍රී ගුණරත්න කොළඹ සිට කැදවාගෙන ගොස් ඇත්තේ අබ්දුල් කාදර් අන්සාර් නැමැති සහරාන් හෂිම්ගේ බිරිදගේ සහෝදරයා බවයි ඔහු වැඩිදුරත් පෙන්වා දුන්නේ.\nමෙහිදි බුද්ධි නිලධාරියා තවත් වැදගත් තොරතුරු කිහිපයක් අනාවරණ කලා. එනම්, ඉකුත් වසරේ අප්‍රේල් 21 වැනිදා එල්ල වු ප්‍රහාරයෙන් පසු දෙවන ප්‍රහාරයක් එල්ල කිරීමට ත්‍රස්තවාදින්ගේ පැහැදිලි සැලසුමක් තිබූ බව විමර්ශනවලදි හෙළිවු බවයි.\nපාස්කු ප්‍රහාරයෙන් පසු අත්අඩංගුවට ගත් නව්ෆර් මව්ලවි ලබාදුන් ප්‍රකාශයන්ට අනුව, දෙවන ප්‍රහාරයේ ඉලක්කය වී තිබුණේ දළදා පෙරහරයි.\nනමුත් එතෙක් සැඟව සිටිය නොහැකි වුණොත් විහාරස්ථාන ඉලක්ක කර ප්‍රහාරයක් එල්ල කරන බව සහරාන්ගේ සොහොයුරු රිල්වාන් හෂිම් පාස්කු ප්‍රහාරයෙන් පසු සඳහන් කර තිබු බවත් ඔහු කොමිසමට පෙන්වා දුන්නා.\nඑම දෙවන ප්‍රහාරය සදහා පුපුරණ ද්‍රව්‍ය සහ බඩු බාහිරාදිය මෙන්ම සුදු රෙදි පවා ගිරිඋල්ල රෙදිපිළි අලෙවි සැලකින් රැගෙන ත්‍රස්තවාදින් සුදානම් වී සිටි බවට ඔප්පු වී ඇති බවයි බුද්ධි නිලධාරියා කියා සිටියේ.\nපාස්කු ප්‍රහාරයෙන් පසු සයින්ද මර්දු නිවසේ මියගිය වැඩිහිටි පිරිසත් ඇතළුව 12 දෙනෙකු මෙලෙස දෙවන ප්‍රහාරයක් සදහා සුදානම් සිට තිබෙනවා.\nඅගොස්තු මාසය තෙක් සැගව සිටිමට මොවුන් අම්පාර දිස්ත්‍රික්කයෙන් ආරක්ෂක නිවාස 08ක් මිලදි ගෙන තිබු බව ද අනාවරණ වු බවටයි රාජ්‍ය බුද්ධි සේවයේ නිලධාරියා ප්‍රකාශ කළේ.\nඑසේම, සිය සාක්ෂි දීම අවසන් කරමින් ඔහු සදහන් කලේ රාජ්‍ය බුද්ධි සේවය සිදුකල මෙහෙයුම් ඔස්සේ මෙම දෙවන ප්‍රහාරය වලක්වා ගැනීමට නොහැකිව දළදා පෙරහර ඉලක්ක කර ප්‍රහාරය සිදුවුයේ නම් සිදුවිය හැකි විනාශය සිතා ගැනීමට පවා නොහැකි බවයි.",
       "URL": "https://www.hirunews.lk/246253/පාස්කු-ප්‍රහාරකයන්ගේ-දෙවන-ඉලක්කය-ගැන-තවත්-හෙළිදරව්වක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2564"
}