{
       "Source": "hirunews",
       "Timestamp": "Thursday, 01 September 2022 - 21:27",
       "Headline": "ශ්‍රී ලංකා කණ්ඩායමට ජයග්‍රහණය සඳහා ලකුණු 184 ක දැවැන්ත ඉලක්කයක්",
       "News Content": "එක්සත් අරාබි එමිර් රාජ්‍යයේ පැවැත්වෙන ආසියානු කුසලාන ක්‍රිකට් තරගාවලියේ ශ්‍රී ලංකාව සහ බංග්ලාදේශය අතර තීරණාත්මක තරගයක් දැන් පැවැත් වෙනවා.\nමේ තරගය පැවැත්වෙන්නේ ඩුබායි ජාත්‍යන්තර ක්‍රිකට් ක්‍රීඩාංගණයේ යි.\nමෙම තරගය කණ්ඩායම් දෙකටම අතිශයින් තීරණාත්මක වන්නේ මේ තරගය ජය ගන්නා කණ්ඩායම ආසියානු කුසලාන ක්‍රිකට් තරගාවලියේ සුපිරි සිව් දෙනාගේ වටයට සුදුසුකම් ලැබීම තීරණය වීම හේතුවෙන්.\nමේ තරගයේ කාසියේ වාසිය දිනාගත් ශ්‍රී ලංකා නායක දසුන් ශානක පළමුව පන්දු යැවීම තෝරා ගත්තා.\nකෙසේ වෙතත් එම තීරණයට බංග්ලාදේශ පිතිකරුවන්ගෙන් ලැබුණේ යහපත් ප්‍රතිචාරයක් නොවේ.\nඔවුන් තරගය ආරම්භයේ පටන්ම ශ්‍රී ලංකා පන්දු යවන්නන්ට දිගට හරහට පහර දෙන්නට වුණා.\nබංග්ලාදේශ කණ්ඩායමේ පළමු කඩුල්ල මුළු ලකුණු සංඛ්‍යාව 19 ක් ව තිබියදී බිඳවැටුණා.\nඅසිත ප්‍රනාන්දුගේ පන්දු හමුවේ ෂබීර් රෙහෙමන් ලකුණු 5 කට දැවී ගියා.\nඉන් අනතුරුව පිටියේ එක්වූ මෙහදී හසන් සහ ෂකීබ් අල් හසන් දෙදෙනා ‍ශ්‍රී ලංකා පන්දු යවන්නන්ට දැඩි ප්‍රහාරයක් එල්ල කළා.\nමේ දෙදෙනා එකතුව දෙවැනි කඩුල්ල සඳහා ලකුණු 39 ක සම්බන්ධතාවක් ගොඩනැඟුවේ පන්දු ඕවර හතරක් තුළදී.\nඑම සම්බන්ධතාවට තිත තැබීමට වනිදු හසරංග සමත් වුණේ පන්දු 26 කදී ලකුණු 38 ක් ලබා සිටි මෙහෙදි හසන් ගේ කඩුල්ල දවාගනිමින්.\nමෙහෙදී හසන් ඔහුගේ ලකුණු 38 සඳහා 6 පහර දෙකක් සහ හතරේ පහර දෙකක් එල්ල කර තිබුණා.\nඉන් අනතුරුව මුළු ලකුණු සංඛ්‍යාව 63 ක් ව තිබියදී මුෂ්ෆිකර් රහීම් ලකුණු හතරකට දවා ගන්නට චාමික කරුණාරත්න සමත් වුණා.\nපන්දු 22 කට මුහුණ දෙමින් ලකුණු 24 ක් ලබාගෙන සිටි ෂකීබ් අල් හසන් දැවී ගියේ මහීෂ් තීක්ෂණගේ පන්දුවක් හමු වේ.\nඒ වනවිට බංග්ලාදේශ කණ්ඩායමේ මුළු ලකුණු සංඛ්‍යාව දැක්වුණේ 87ක් වශයෙන්.\nඅනතුරුව පිටියේ ස්ථාවර වූ අෆීෆ් හොසේන් සහ මහමුදුල්ලා දෙදෙනා ශ්‍රී ලංකා පන්දු යවන්නන්ට අනුකම්පා විරහිත ප්‍රහාරයක් දියත් කළා.\nඑම් සම්බන්ධතාව බිඳ වැටුණේ පන්දු 22 කට පමණක් මුහුණ දෙමින් ලකුණු 39 ක් රැස් කර ගත් අෆිෆ් හොසේයින් ඩිල්ශාන් මධුසංඛගේ පන්දු හමුවේ දැවී යාමත් සමගයි.\nඔහු සිය ලකුණු 39 ලබා ගැනීම සඳහා හතරේ පහර හතරක් සහ හයේ පහර දෙකක් එල්ල කර තිබුණා.\nබංග්ලාදේශ කණ්ඩායමේ පස්වැනි කඩුල්ල බිඳ වැටුනේ මුළු ලකුණු සංඛ්‍යාව 144 ක් ව තිබියදී.\nඒ වන විටත් අෆීෆ් හොසේන් සහ මහමුදුල්ලා එක්ව පස්වැනි කඩුල්ල සඳහා ලකුණු 53 ක වේගවත් සම්බන්ධතාවක් ගොඩනගා තිබුණා.\nබංග්ලාදේශ කණ්ඩායමේ මුළු ලකුණු සංඛ්‍යාව 147 ක්ව තිබියදී මොහොමඩ මහමුදුල්ලා ලකුණු විසි 22කට දවා ගන්නට චාමික කරුණාරත්න සමත් වුණා.\nකෙසේ වෙතත් පන්දුවට පහර දීමේ වේගවත් පිතිකරණ රටාව අඛණ්ඩව රඳවාගන්නට බංග්ලාදේශ පසුපෙළ පිතිකරුවන් ද සමත් වීම හේතුවෙන් ශ්‍රී ලංකා කණ්ඩායම නියමිත පන්දුවාර 20 අවසාන වන විට බංග්ලාදේශ කණ්ඩායම කඩුලු 7 ක් දැවී ලකුණු 183 ලබාගෙන තිබුණා.\nශ්‍රී ලංකා කණ්ඩායම වෙනුවෙන් පන්දු යැවීමේදී වනිදු හසරංග ලකුණු 41 කට කඩුලූ 2ක් දවා ගත් අතර චාමික කරුණාරත්න ලකුණු 32 කට කඩුලු 2ක් දවා ගන්නට සමත් වුණා.\nමේ හැරුණු විට දිනේශ් මධුසංඛ, මහේෂ් තීක්ෂණ සහ හසිත ප්‍රනාන්දු අතරේ එක් කඩුල්ල බැගින් බෙදී ගියා.\nඒ අනුව මේ තරගයේ ජයග්‍රහණය සඳහා ශ්‍රී ලංකා කණ්ඩායමට ලකුණු 184 ක් දැවැන්ත ඉලක්කයක් ඉතිරි වී තිබෙනවා.",
       "URL": "https://www.hirunews.lk/314318/ශ්‍රී-ලංකා-කණ්ඩායමට-ජයග්‍රහණය-සඳහා-ලකුණු-184-ක-දැවැන්ත-ඉලක්කයක්",
       "Category": "Local News",
       "Parent URL": "https://www.hirunews.lk/local-news.php?pageID=897"
}