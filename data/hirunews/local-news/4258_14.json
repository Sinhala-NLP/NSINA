{
       "Source": "hirunews",
       "Timestamp": "Monday, 23 October 2017 - 7:30",
       "Headline": "සයිටම් ගැන රජයේ තීන්දුව මේ සතියේ",
       "News Content": "මාළඹේ පෞද්ගලික වෛද්‍ය විද්‍යාලය සම්බන්ධයෙන් වන තීන්දුව මෙම සතිය තුළ ප්‍රකාශයට පත් කිරීමට නියමිතයි.\nජනාධිපති මෛත්‍රීපාල සිරිසේන පසුගියදා කොළඹ පැවති උත්සවයකට එක්වෙමින් සඳහන් කළේ මේ සම්බන්ධයෙන් වන අවසන් තීන්දුව මෙම සතිය තුළ ප්‍රකාශයට පත් කරන බවයි.\nඑමෙන්ම උසස් අධ්‍යාපන සහ මහාමාර්ග අමාත්‍ය ලක්ෂ්මන් කිරිඇල්ලද පසුගියදා පාර්ලිමේන්තුවේදී ප්‍රකාශ කළේ මෙම සතිය තුළදී ජනාධිපතිවරයා සයිටම් ගැටළුවට විසඳුමක් ලබාදීමට පියවර ගනු ඇති බවයි.\nමේ අතර සයිටම් ආයතනය සම්බන්ධයෙන් රජය ලබාදෙන විසඳුම පිළිගත හැකි මට්ටමක නොපැවතියහොත් ඊට එරෙහිව දෙමාපියන් 250 දෙනෙකු මාරාන්තික උපවාසයක්  ආරම්භ කරන බව රජයේ වෛද්‍ය පීඨ ශිෂ්‍ය දෙමාපිය සංගමය පවසනවා.\nසයිටම් දෙමාපිය සංසදය සහ රජයේ වෛද්‍ය පීඨ ශිෂ්‍ය දෙමාපිය සංගමය කොළඹදී ඊයේ ඒකාබද්ධ මාධ්‍ය හමුවක් පවත්වනු ලැබුවා.\nමේ අතර සිසුන් දෙපිරිසක් අතර ඇතිවූ ගැටුමක් හේතුවෙන් පසුගිය 17 වනදා දින නියමයක් නොමැතිව වසා දැමුණු කොළඹ විශ්වවිද්‍යාලයේ ශාස්ත්‍රපීඨය විවෘත කරන දිනය සම්බන්ධයෙන් අද තීරණයක් ගන්නා බව එහි පාලනාධිකාරිය ප්‍රකාශ කළා.",
       "URL": "https://www.hirunews.lk/174164/සයිටම්-ගැන-රජයේ-තීන්දුව-මේ-සතියේ",
       "Category": "Local News",
       "Parent URL": "https://www.hirunews.lk/local-news.php?pageID=4258"
}