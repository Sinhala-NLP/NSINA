{
       "Source": "hirunews",
       "Timestamp": "Tuesday, 14 March 2023 - 20:09",
       "Headline": "අස්ගිරි - මල්වතු මහ නාහිමිවරුන්ගෙන් ජනපතිට ලිපියක්",
       "News Content": "ඉහළ යන ජීවන වියදම පහත හෙළා මහජන පීඩාවන් අවම කර, සමාජ නොසන්සුන්තාව සමනය කිරීමට නිසි ප්‍රතිපත්තිමය යාන්ත්‍රණයක් සකස් කරන ලෙස ඉල්ලා අස්ගිරි සහ මල්වතු මහ නාහිමිවරුන් ජනාධිපති රනිල් වික්‍රමසිංහ වෙත ලිපියක් යොමුකර තිබෙනවා.\nඑහි දැක්වෙන්නේ රටේ උද්ගතව තිබූ ආර්ථික, දේශපාලන සහ සමාජ අස්ථාවරත්වය යම් පමණකට සමනය කොට ස්ථාවරත්වයක් ඇති කිරිමට ජනාධිපතිවරයා ගත් ක්‍රියාමාර්ග පිළිබඳ ප්‍රසාදය පළ කරන බවයි.\nආර්ථික සංකෝචනය, අධි උද්ධමනය, අධික විදුලි ගාස්තු, ජල ගාස්තු, අත්‍යවශ්‍ය ආහාර ද්‍රව්‍ය මිල ඉහළ යාම ඇතුලු කරුණු හේතුවෙන් ජන ජීවිතය අඩාලවීම සමඟ උද්ගතව ඇති සමාජ පීඩනය පිළිබඳවද එහිදී මහනාහිමිවරුන් සිහිපත් කර තිබෙනවා.\nමෙම තත්වයට මුහුණදීමට ජනතා හිතවාදී ප්‍රතිපත්තීන් ක්‍රියාත්මක කිරීම සඳහා රජය වහා කටයුතු කළ යුතු බවයි මහ නාහිමිවරුන් අවධාරණය කරන්නේ.\nපළාත් පාලන මැතිවරණය නියමිත පරිදි පැවැත්වීම රජයේ වගකීම බවද එමඟින් සිහිපත් කරනවා.\nනීතියේ ආධිපත්‍ය සුරක්ෂිත කරමින් මහජන ගැටළු පිළිබඳව සංවේදීව ජීවන වියදම පාලනය කොට ජන ජීවිත ක්‍රමයෙන් යථාවත් කිරීමට රජය කටයුතු කරනු ඇතැයි අපේක්ෂා කරන බවයි ජනාධිපතිවරයා වෙත මහ නාහිමිවරුන් යොමුකළ ලිපියේ වැඩිදුරටත් දැක්වෙන්නේ.",
       "URL": "https://www.hirunews.lk/329954/අස්ගිරි-මල්වතු-මහ-නාහිමිවරුන්ගෙන්-ජනපතිට-ලිපියක්",
       "Category": "Local News",
       "Parent URL": "https://www.hirunews.lk/local-news.php?pageID=476"
}