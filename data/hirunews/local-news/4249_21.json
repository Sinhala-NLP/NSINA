{
       "Source": "hirunews",
       "Timestamp": "Friday, 27 October 2017 - 15:25",
       "Headline": "වතු සේවකයන් පිරිසක් හොරණ - මිල්ලෑවේදී විරෝධතාවක",
       "News Content": "හොරණ - මිල්ලෑව වතුයායේ අක්කර 1000ක් තායිලන්ත සමාගමකට පැවරීමේ සූදානමක් පවතින බව පවසමින් එම වතුයායේ සේවකයින් මිල්ලෑව මංසන්ධිය අවහිර කරමින් අද උද්ඝෝෂණයක නිරත වුණා.\nමේ හේතුවෙන් හොරණ - පාදුක්ක මාර්ගයේ වාහන ගමනාගමනයට ද බාධා මතුවූ බවයි අප වාර්තාකරු සඳහන් කළේ.\nඋද්ඝෝෂණයට එක්වූ ලංකා වතු සේවා සංගමයේ සභාපති චතුර සමරසිංහ හිරු ප්‍රවෘත්ති අංශයට කියා සිටියේ මේ වන විට සේවකයන් රැකියා අවදානමකට ලක්ව ඇති බවයි.\nකෙසේ වෙතත්, පසුව එම ස්ථානයට පැමිණි හොරණ ප්‍රාදේශීය ලේකම් කමල් පුෂ්පකුමාර සේවකයන්ගේ රැකියා සුරක්ෂිත කරන බවට පොරොන්දු වීමෙන් පසු පිරිස මීට ටික වේලාවකට පෙර විසිර ගියා.",
       "URL": "https://www.hirunews.lk/174594/වතු-සේවකයන්-පිරිසක්-හොරණ-මිල්ලෑවේදී-විරෝධතාවක",
       "Category": "Local News",
       "Parent URL": "https://www.hirunews.lk/local-news.php?pageID=4249"
}