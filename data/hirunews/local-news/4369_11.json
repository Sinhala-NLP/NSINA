{
       "Source": "hirunews",
       "Timestamp": "Tuesday, 15 August 2017 - 20:25",
       "Headline": "රජයේ වෛද්‍ය නිලධාරීන්ගේ සංගමයෙන් අමාත්‍ය රාජිත සේනාරත්නට එරෙහිව අල්ලස් කොමිසමට පැමිණිල්ලක්",
       "News Content": "මාළඹේ නෙවිල් ප්‍රනාන්දු රෝහල ගිවිසුමකින් තොරව රජයට පවරාගැනීමේ සිදුවීමට අදාලව සෞඛ්‍ය අමාත්‍ය රාජිත සේනාරත්නට එරෙහිව අද පස්වරුවේ රජයේ වෛද්‍ය නිලධාරීන්ගේ සංගමය අල්ලස් හෝ දූෂණ විමර්ශන කොමිසම වෙත පැමිණිල්ලක් ඉදිරිපත් කළා.\nමේ අතර, මාළඹේ නෙවිල් ප්‍රනාන්දු රෝහලේ පරිපාලන කටයුතු මේ වන විට රජයට පවරාගෙන ඇත්තේ අභිමතය පලකෙරෙන ලිපියකින් පමණක් බව සෞඛ්‍ය අමාත්‍යාංශයේ ලේකම් ජනක සුගතදාස මාධ්‍ය නිවේදනයක් නිකුත් කරමින් පවසනවා.\nරජයේ වෛද්‍ය නිලධාරීන්ගේ සංගමය පසුගියදා පැවති ප්‍රවෘත්ති සාකච්ඡාවකදී පැවසූයේ මාළඹේ නෙවිල් ප්‍රනාන්දු රෝහල රජයට පවරාගැනීමේ කිසිදු ගිවිසුමක් මේ වන විට අත්සන් කර නොමැති බවත් අගෝස්තු පළමුවැනිදා අත්සන් කෙරුණේ අභිමතය පලකිරීමේ ලිපියක් පමණක් වන බවයි.\nසෞඛ්‍ය අමාත්‍යාංශයේ ලේකම්වරයා නිකුත් කළ මාධ්‍ය නිවේදනය මගින් පෙන්වා දී ඇත්තේ අගෝස්තු මස 01 වැනිදා මාළඹේ නෙවිල් ප්‍රනාන්දු රෝහලේ පරිපාලන කටයුතු රජයට පවරාගන්නා ලද්දේ අභිමතය පලකිරීමේ ලිපියක් මගින් බවයි.\nඑමෙන්ම නීතිපති දෙපාර්තමේන්තුව විසින් විධිමත් කරුණු ඇතුලත් ගිවිසුමක් මේ වන විට සකස්කරමින් සිටින අතර ඊට අදාල නීත්‍යනුකූල ලියකියවිලි සකස්කිරීමෙන් අනතුරුව අදාල පාර්ශවයන් ගිවිසුමට අත්සන් කරන බව නිවේදනයේ වැඩිදුරටත් සදහන්.\nමේ අතර අද පස්වරුවේ සයිටම් විරෝධී සිසුජන ව්‍යාපාරය සංවිධානය කළ සිසුජන සමුළුව නුගේගොඩ ආනන්ද සමරකෝන් එළිමහන් රංග පීඨයේදී පැවැත්වුනා.",
       "URL": "https://www.hirunews.lk/168532/රජයේ-වෛද්‍ය-නිලධාරීන්ගේ-සංගමයෙන්-අමාත්‍ය-රාජිත-සේනාරත්නට-එරෙහිව-අල්ලස්-කොමිසමට-පැමිණිල්ලක්",
       "Category": "Local News",
       "Parent URL": "https://www.hirunews.lk/local-news.php?pageID=4369"
}