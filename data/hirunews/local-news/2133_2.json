{
       "Source": "hirunews",
       "Timestamp": "Sunday, 21 February 2021 - 16:13",
       "Headline": "බාල වයස්කරුවන් දෙදෙනෙකු අපයෝජන කළ අවිවාහක සැකකරු අත්අඩංගුවට",
       "News Content": "අවුරුදු 13 සහ 14 යන වයස්වල පසුවන බාල වයස්කාර පිරිමි දරුවන් දෙදෙනෙකුට බරපතල ලිංගික අපයෝජන කළ පුද්ගලයෙකු ඉමදුව පොලිසිය විසින් අත්අඩංගුවට ගෙන තිබෙනවා.\nපසුගිය 19 වනදා මෙලෙස අත්අඩංගුවට ගෙන ඇත්තේ 29 හැවිරිදි අවිවාහක පුද්ගලයෙකු බවයි වාර්තා වන්නේ.\nමෙලෙස අත්අඩංගුවට ගැනුණු පුද්ගලයා මෙම දරුවන් දෙදෙනාගේ මව සමඟ අනියම් සම්බන්ධතාවයක් ද පවත්වාගෙන ගොස් ඇති බවයි පොලිස් පරීක්ෂණ වලදී අනාවරණය වී ඇත්තේ.\nකාන්තාවගේ සැමියා මිය යාමෙන් පසු ඇය දරුවන් දෙදෙනා සමඟ තනිව ජීවත්ව ඇති අතර පැවති ආර්ථික අපහසුතා හේතුවෙන් දරුවන් දෙදෙනා වසර දෙකකින් පමණ පාසල් ගොස් නැති බවට හෙළිව තිබෙනවා.\nදිගින් දිගටම ඇතිවන දුක් කරදර නිසා ශාන්ති කර්මයක් කර ගැනීම සදහා අදාල සැකකරු සමඟ මව සහ දරුවන් දෙදෙනා වැලිගම ප්‍රදේශයේ දේවාලයකට ගොස් ඇති බව සඳහන්.\nඑහිදී එම දේවාලය පවත්වාගෙන යන කාන්තාව මෙම දරුවන් දෙදෙනාට අදාල පුද්ගලයාගෙන් හිරිහැර සිදුවනවාදැයි මවගෙන් විමසා තිබෙනවා.\nඑම අවස්ථාවේ මව පවසා ඇත්තේ එසේ සිදුවන බවයි.\nඅනතුරුව දේවාලය පවත්වාගෙන යන කාන්තාව විසින් මේ සම්බන්ධයෙන් පොලිසියට සිදුකළ පැමිණිල්ලකට අනුවයි සැකකරු අත්අඩංගුවට ගෙන ඇත්තේ.\nසැකකරු ඉමදූව, කෝදාගොඩ ප්‍රදේශයේ පදිංචිකරුවෙක් වන අතර දරුවන් පොලීසියට පවසා ඇත්තේ ඔහු මාස කිහිපයක සිට මෙලෙස ඔවුන් දෙදෙනා අපයෝජනයකට ලක්කළ බවයි.\nඅදාල දරුවන් පදිංචි නිවස ආසන්නයේ මෙම සැකකරු ද පදිංචිව සිට ඇති අතර කාටුන් බැලීමට යැයි පවසා දරුවන් සිය නිවසට කැඳවාගෙන ගොස් මෙලෙස අපයෝජනයට ලක් කර ඇති බවට පොලිස් පරීක්ෂණ වලදී වැඩිදුරටත් අනාවරණය වී තිබෙනවා.\nඅත්අඩංගුවට ගැනුණු සැකකරු අධිකරණයට ඉදිරිපත් කර ඇති අතර මව හා දරුවන් දෙදෙනා රෝහල් ගතකර ඇති බවයි වාර්තා වන්නේ.",
       "URL": "https://www.hirunews.lk/263254/බාල-වයස්කරුවන්-දෙදෙනෙකු-අපයෝජන-කළ-අවිවාහක-සැකකරු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=2133"
}