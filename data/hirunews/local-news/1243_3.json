{
       "Source": "hirunews",
       "Timestamp": "Friday, 08 April 2022 - 13:05",
       "Headline": "රංගල වෙඩි තැබීමකින් පුද්ගලයෙකු මරුට",
       "News Content": "මහනුවර - රංගල - එළුගොල්ල ප්‍රදේශයේ අද අලුයම සිදුකළ වෙඩි තැබීමකින් 28 හැවිරිදි පුද්ගලයෙකු ජීවිතක්ෂයට පත්වී තිබෙනවා.\nගිනි අවියක් ද සහිතව වෑන් රථයකින් පැමිණි නාඳුනන කණ්ඩායමක් මෙම වෙඩි ප්‍රහාරය එල්ල කර ඇති බවටයි පොලිසිය සඳහන් කළේ.\nමෙම ඝාතනය මත්ද්‍රව්‍ය ජාවාරම් කරුවන් අතර ගැටුමක ප්‍රතිඵලයක් බවට පොලිසිය සැක පළ කරන අතර සිද්ධිය සම්බන්ධයෙන් වැඩිදුර විමර්ශන රංගල පොලිසිය විසින් සිදු කරනු ලබනවා.\nමේ අතර සෙවනගල සහ කතරගම ප්‍රදේශවල දී පුද්ගලයින් දෙදෙනෙකු තියුණු ආයුධයකින් පහරදී ඝාතන කර තිබෙනවා.\nසෙවණගල - සමාධිපුර ප්‍රදේශයේ පුද්ගලයෙකු තවත් අයෙකුට තියුණු ආයුධයකින් පහර දී ඊයේ රාත්‍රියේ ඝාතනය කර ඇති බවයි පොලීසිය සඳහන් කළේ.\nපුද්ගලික ආරවුලක් දුරදිග යාමෙන් මෙම ඝාතනය සිදුවී ඇති අතර, ඝාතනයට ලක්වී ඇත්තේ 33 හැවිරිදි සූරියවැව - අලිඔළුආර ප්‍රදේශයේ පදිංචිකරුවෙක්.\nමේ අතර, කතරගම රජමාවත ප්‍රදේශයේදී දෙපිරිසක් අතර ඇති වූ ආරවුලක් දුරදිග යාම හේතුවෙන් 22 හැවිරිදි තරුණයෙකු තියුණු ආයුධයකින් පහරදී ඝාතනය කර තිබෙනවා.\nමෙම සිද්ධියේ දී තවත් පුද්ගලයන් තුන්දෙනෙකු බරපතළ තුවාල ලබා රෝහල් ගත කර ඇති බවයි පොලිසිය සඳහන් කළේ.\nඑම සිද්ධියට සම්බන්ධ එක් සැකකරුවෙකු අත්අඩංගුවට ගෙන ඇති අතර, අනෙක් සැකකරුවන් සොයා පොලිස් විමර්ශන ක්‍රියාත්මකයි.",
       "URL": "https://www.hirunews.lk/301478/රංගල-වෙඩි-තැබීමකින්-පුද්ගලයෙකු-මරුට",
       "Category": "Local News",
       "Parent URL": "https://www.hirunews.lk/local-news.php?pageID=1243"
}