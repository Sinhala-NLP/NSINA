{
       "Source": "hirunews",
       "Timestamp": "Sunday, 22 May 2022 - 20:43",
       "Headline": "යුපුන් අබේකෝන්ගෙන් ජාතික වාර්තාවක්",
       "News Content": "මීටර 200 පිරිමි ධාවන ඉසව්වේ දකුණු ආසියානු වාර්තාවක් සහ නව ජාතික වාර්තාවක් පිහිටුවීමට ශ්‍රී ලංකා කෙටි දුර ධාවන ශූර යුපුන් අබේකෝන් අද (22) සමත් වුණා.\nඒ, ඉතාලියේදී මීටර 200 ධාවන ඉසව්ව තත්පර 20.37කින් නිම කරමින්.\nඉතාලියේ අද පැවති මලල ක්‍රීඩා තරගාවලියකදී ශ්‍රී ලංකා කෙටි දුර ධාවන ශූර යූපුන් අබේකෝන්ගේ මෙම දක්ෂතාව එම ඉසව්වේ ජාතික වාර්තාව මෙන්ම දකුණු ආසියානු වාර්තාව ද බිඳ හෙළීමට සමත් වීම විශේෂත්වයක්.\n2018 වසරේ විනෝජ් සුරංජය තත්ත්පර 20.68ක කාලයක් වාර්තාකරමින් පිහිටුවා තිබූ ශ්‍රී ලංකා වාර්තාව යුපුන් විසින් අද මෙලෙස බිඳ දැමුවා.\nඉන්දියාවේ අම්ලන් බෝර්ගෝහයින් පිහිටුවා තිබූ තත්ත්පර 20.52ක දකුණු ආසියානු වාර්තාව ද යුපුන් අබේකෝන් මෙමඟින් බිඳ දැමීම විශේෂත්වයක්.\nමීටර් 100 ධාවන ඉසව්වේ දකුණු ආසියානු වාර්තාවට ද හිමිකම් කියන්නේ යුපුන් අබේකෝන්.\nඔහු එම වාර්තාව පිහිටුවා තිබෙන්නේ තත්ත්පර 10.15ක දක්ෂතාවකින්.",
       "URL": "https://www.hirunews.lk/305029/යුපුන්-අබේකෝන්ගෙන්-ජාතික-වාර්තාවක්",
       "Category": "Local News",
       "Parent URL": "https://www.hirunews.lk/local-news.php?pageID=1150"
}