{
       "Source": "hirunews",
       "Timestamp": "Saturday, 01 October 2022 - 12:58",
       "Headline": "ළමයින් පාසල් නො පැමිණීමේ ප්‍රවණතාවක්",
       "News Content": "පෝෂණ සහ ආර්ථික ගැටළු හේතුවෙන් ළමයින් පාසල් පැමිණීමේ අඩුවක් දක්නට ලැබෙන බව ලංකා ගුරු සංගමය පවසනවා. එහි ලේකම් ජෝෂප් ස්ටාලින් සඳහන් කළේ ප්‍රවාහන වියදම් අධික ලෙස ඉහළ යාම මීට ප්‍රධානම හේතුව වී ඇති බවයි.\n2021 වසරේ දී ළමයින් 2,718 ක් පාසල් හැර ගොස් ඇති බව වාර්තාවනවා.\nකොරෝනා ව්‍යාප්තියත් සමඟ ඇතිවූ ආර්ථික ගැටළුව හේතුවෙන් මෙලෙස ළමයින් පාසල් හැර ගොස් ඇති අතර, ඔවුන්ට උපකාර කිරීම සඳහා පරිවාස සහ ළමාරක්ෂක සේවා දෙපාර්තමේන්තුව පසුගිය වසරේදී රුපියල් මිලියන 16 ක ශිෂ්‍යත්ව අරමුදලක් ස්ථාපිත කරනු ලැබුවා.\nමේ අතර දරුවන්ගේ පාසල් ගාස්තු ගෙවීමට නොහැකි ආර්ථික ගැටළු පවතින දෙමාපියන්ට ප්‍රදේශයේ ග්‍රාම නිලධාරිවරයාගේ සහතිකයක් පාසලට ඉදිරිපත් කිරීමෙන් එය නොගෙවා සිටිය හැකි බව අධ්‍යාපන අමාත්‍යාංශය පවසනවා.\nඑමෙන් ම අධ්‍යාපන හා පළාත් අධ්‍යාපන අමාත්‍යාංශය විසින් පාසල් සඳහා අනුමත කරන පාසල් ගාස්තු හැර ළමා, ගුරුදින ඇතුලු විවිධ උත්සව සඳහා සිසුන්ගෙන් හෝ දෙමාපියන්ගෙන් මුදල් එකතු කිරීමට හැකියාවක් නොමැති බව ද අධ්‍යාපන අමාත්‍යාංශය සඳහන් කළා.\nඅවිධිමත් ලෙස මුදල් අයකිරීම තහනම් කිරීමට 2015 - 5 දරණ චක්‍රලේඛය මගින් මේ බව පාසල්වලට දන්වා ඇති බවයි අධ්‍යාපන අමාත්‍යාංශය වැඩිදුරටත් සඳහන් කළේ.\nඑසේ ම පසුගිය වසරට සාපේක්ෂව ලබන වසරේ පාසල් පෙළපොත් මුද්‍රණය සඳහා යන වියදම පස් ගුණයකින් ඉහළ ගොස් ඇති බව අධ්‍යාපන ප්‍රකාශන කොමසාරිස් ජනරාල් පී.එන්. අයිලප්පෙරුම සඳහන් කළා.\nලබන වසරේ වර්ග 464ක, පෙළපොත් මිලියන 32.89 ක් මුද්‍රණය කිරීමට සැළසුම් කර ඇති මුදල රුපියල් මිලියන දහසය දහසක් වනවා.\nකඩදාසි හා මුද්‍රණ ද්‍රව්‍යවල මිල ඉහළ යාම නිසා ඉන්දීය ණය ආධාර යටතේ මුද්‍රණ කටයුතු සඳහා ඇමරිකානු ඩොලර් මිලියන විස්සක මුදලක් යෙදවීමට බලාපොරොත්තු වන බවයි ඔහු වැඩිදුරටත් සඳහන් කළේ.\nකෙසේ වෙතත් ලබන අප්‍රේල් මාසය වනවිට නව අධ්‍යයන වර්ෂය සඳහා සියලු සිසුන්ට පෙළපොත් ලබාදීමට කටයුතු කරන බවයි අධ්‍යාපන ප්‍රකාශන කොමසාරිස් ජනරාල් පී.එන්. අයිලප්පෙරුම හිරු ප්‍රවෘත්ති කළ විමසීමක දී සඳහන් කළේ.",
       "URL": "https://www.hirunews.lk/316769/ළමයින්-පාසල්-නො-පැමිණීමේ-ප්‍රවණතාවක්",
       "Category": "Local News",
       "Parent URL": "https://www.hirunews.lk/local-news.php?pageID=832"
}