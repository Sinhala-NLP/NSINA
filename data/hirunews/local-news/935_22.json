{
       "Source": "hirunews",
       "Timestamp": "Tuesday, 16 August 2022 - 19:09",
       "Headline": "ආරාධිත විස්සයි විස්ස කාන්තා ක්‍රිකට් ශූරතාව නාවික හමුදාවට",
       "News Content": "ශ්‍රී ලංකා ක්‍රිකට් ආයතනය විසින් සංවිධානය කරන ලද ආරාධිත කාන්තා විස්සයි විස්ස ක්‍රිකට් තරගාවලියේ ශූරතාව දිනා ගැනීමට ශ්‍රී ලංකා නාවික හමුදා කාන්තා ක්‍රිකට් කණ්ඩායම ඊයේ (15) සමත් වුණා.\nශ්‍රී ලංකා නාවික හමුදා කාන්තා ක්‍රිකට් කණ්ඩායම සහ ශ්‍රී ලංකා ගුවන් හමුදා කාන්තා ක්‍රිකට් කණ්ඩායම අතර කොළඔ තර්ස්ටන් ක්‍රිකට් ක්‍රීඩාංගනයේ පැවති අවසන් මහා තරඟයේදී, ගුවන් හමුදා කාන්තා ක්‍රිකට් කණ්ඩායමට එරෙහිව නාවික හමුදා කාන්තා ක්‍රිකට් කණ්ඩායම ලකුණු 08 ක තියුණූ ජයක් වාර්තා කරමින් ශූරතාවය දිනාගැනීමට සමත් වුණා.\nමෙහි දී, පළමුව පන්දුවට පහරදුන් ශ්‍රී ලංකා නාවික හමුදා කාන්තා ක්‍රිකට් කණ්ඩායම පන්දුවාර 20 අවසානයේ කඩුලු 06ක් දැවි ලකුණු 121 ක් ලබා ගැනීමට සමත් වු අතර, එහිදි නාවික හමුදා කණ්ඩායම වෙනුවෙන් උමේශා තිමේෂනී ක්‍රීඩිකාව ලකුණු 30 ක් රැස් කිරිමට සමත් වුණා.\nඅනතුරුව පිලිතුරු ඉනිම ක්‍රීඩා කළ ශ්‍රී ලංකා ගුවන් හමුදා කාන්තා ක්‍රිකට් කණ්ඩායමට පන්දුවාර 20 අවසානයේ දී කඩුලු 07ක් දැවි ලබා ගැනීමට හැකි වුයේ ලකුණු 113 ක් පමණයි.\nඑහි දී නාවික හමුදා කණ්ඩායමේ මදුරි සමුද්ධිකා සහ සත්‍යා සන්දීපනී යන ක්‍රීඩිකාවන් පිලිවෙලින් ලකුණු 21ට සහ 23 ට කඩුලු 02 බැගින් ලබා ගනිමින් දක්ෂතා දැක්වූවා.\nඅවසන් මහා තරඟයේ දක්ෂත ම ක්‍රීඩිකාවට හිමි කුසලානය ශ්‍රී ලංකා නාවික හමුදා කාන්තා ක්‍රිකට් කණ්ඩායමේ මදුරි සමුද්ධිකා ක්‍රීඩිකාව විසින් දිනා ගත් අතර, තාරඟාවලියේ දක්ෂත ම ක්‍රිඩිකාවට හිමි කුසලානය ශ්‍රී ලංකා නාවික හමුදා කාන්තා ක්‍රිකට් කණ්ඩායමේ සත්‍යා සංදිපනි ක්‍රීඩිකාව විසින් දිනා ගත්තා.\nතරඟාවලියේ දක්ෂත ම පන්දු යවන්නිය ලෙස ශ්‍රී ලංකා නාවික හමුදා කාන්තා ක්‍රිකට් කණ්ඩායමේ නායිකා හංසිමා කරුණාරත්න විසින් කුසලානය දිනා ගන්නට සමත් වුණා.",
       "URL": "https://www.hirunews.lk/312940/ආරාධිත-විස්සයි-විස්ස-කාන්තා-ක්‍රිකට්-ශූරතාව-නාවික-හමුදාවට",
       "Category": "Local News",
       "Parent URL": "https://www.hirunews.lk/local-news.php?pageID=935"
}