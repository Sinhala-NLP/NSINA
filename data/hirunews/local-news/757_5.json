{
       "Source": "hirunews",
       "Timestamp": "Friday, 04 November 2022 - 17:40",
       "Headline": "2022න් එළියට විසි වෙද්දී 2024 ගැන ශ්‍රී ලංකා කණ්ඩායමට බලාපොරොත්තුවක් ?",
       "News Content": "මෙවර පන්දුවාර 20-20 ක්‍රිකට් ලෝක කුසලාන තරගාවලියේ අද (04) පැවති තරගයේ දී ඔස්ට්‍රෙලියානුවන් ඇෆ්ගනිස්තාන කණ්ඩායම ලකුණු 04කින් පරාජයට පත් කිරීමත් සමග ශ්‍රී ලංකා කණ්ඩායමට ලෝක කුසලාන තරගාවලියේ අවසන් පූර්ව වටයට පිවිසිමට තිබූ අවස්ථාව අහිමි වී ගියා.\nකෙසේවෙතත්, හෙට (05) දිනයේ දී එංගලන්ත කණ්ඩායම සමග ශ්‍රී ලංකා කණ්ඩායමට තවත් එක් තරගයක් ක්‍රීඩා කිරීමට ඉතිරිව පවතිනවා.\nඑමෙන්ම මේ වනවිට ප්‍රසාද ලකුණු සටහනේ මුල් පෙළ ස්ථාන 04න් එකක් ශ්‍රී ලංකා කණ්ඩායම හිමිකරගෙන ඇති බැවින් 2024 බටහිර ඉන්දීය කොදෙව් දූපත්වල පැවැත්වීමට නියමිත පන්දුවාර 20-20 ලෝක කුසලාන ක්‍රිකට් තරගාවලිය සඳහා ද සුදුසුකම් ලැබීමේ සෘජු අවස්ථාව ශ්‍රී ලංකා කණ්ඩායම දිනාගෙන තිබෙනවා.\nඔස්ට්‍රෙලියානු කණ්ඩායමට ද ශ්‍රී ලංකා කණ්ඩායම හෙට දිනයේ දී එංගලන්ත කණ්ඩායම පරාජයට පත් කිරීම අතිශය වැදගත් වනු ඇති.\nඊට හේතුව වන්නේ ඔස්ට්‍රෙලියානු කණ්ඩායමට අවසන් පූර්ව වටයට පිවිසීමේ බලාපොරොත්තුව රැඳී ඇත්තේ ශ්‍රී ලංකා කණ්ඩායමේ ජයග්‍රහණය මතයි.\nඑසේ නොවුණහොත් ප්‍රසාද ලකුණු සටහනේ සිය ස්ථානය එංගලන්තය වෙනුවෙන් ලබාදීමට ඔස්ට්‍රෙලියානු කණ්ඩායමට සිදු වන්නේ මෙවර ලෝක කුසලාන සිහිනය අතහැර දමමින්.\nඒ අනුව මෙවර හොඳම කණ්ඩායම් හතර එළැඹෙන අවසන් පූර්ව තරග වටයේ දී හමුවනු ඇති.\nමේ වනවිටත් බී කණ්ඩායමෙන් අවසන් පූර්ව වටයට සුදුසුකම් ලබා ඇත්තේ ඉන්දීය කණ්ඩායම සමගින් දකුණු අප්‍රිකානු කණ්ඩායමයි.",
       "URL": "https://www.hirunews.lk/319621/2022න්-එළියට-විසි-වෙද්දී-2024-ගැන-ශ්‍රී-ලංකා-කණ්ඩායමට-බලාපොරොත්තුවක්",
       "Category": "Local News",
       "Parent URL": "https://www.hirunews.lk/local-news.php?pageID=757"
}