{
       "Source": "hirunews",
       "Timestamp": "Saturday, 11 June 2022 - 15:35",
       "Headline": "මුහුණු පොතෙන් මිතුරුවූ කාන්තාවක් සමග ගිය ව්‍යාපාරිකයෙකුට අත්වූ ඉරණම (වීඩියෝ)",
       "News Content": "මුහුණු පොත හරහා මිතුරු වූ පුද්ගලයෙකු සමඟ තිස්සමහාරාම ප්‍රදේශයේ ලැගුම්හලක් වෙත ගොස් මත්පැන් පානය කරමින් සිටියදී අදාළ පුද්ගලයා සිහිසුන් කිරීමට සලස්වා ඔහුගේ මුදල් සහ රන් ආබරණ කොල්ල කා පලා ගිය කාන්තාවක්\nසම්බන්ධයෙන් පොලිසිය විමර්ශන ආරම්භ කර තිබෙනවා.\nඅදාළ පුද්ගලයා පොලිසියට පැමිණිලි කර ඇත්තේ සිද්ධිය වූ අවස්ථාවේදී මත්පැන් සමඟ යම් ද්‍රව්‍යක් අදාළ කාන්තාව මිශ්‍ර කළ බව දැක ඇති අතර එම අවස්ථාවේදී තමන් ඇද වැටුණු බවයි.\nකෙසේවෙතත් මුදල් සහ රන් භාණ්ඩ කොල්ල කා පලා ගිය කාන්තාව අදාළ පුද්ගලයාගේ මෝටර් රථයද රැගෙන ගොස් එය මහ මඟ දමා ගොස් තිබියදී සොයාගෙන තිබෙනවා.\nමෙම පුද්ගලයා දකුණු කොරියාවේ රැකියාවක නිරතව සිට මෙරටට පැමිණ වාහන අලෙවි කිරීමේ ව්‍යාපාරයක් පවත්වාගෙන යන මාතර ප්‍රදේශයේ පදිංචි 41 හැවිරිදි පුද්ගලයෙක්.\nසිය මිතුරෙකු සහ ෆේස්බුක් හරහා මීට දින කිහිපයකට පෙර හඳුනාගත් කාන්තාවක් සමග ඔහු මිතුරාට අයත් මෝටර් රථයෙන් ඊයේ (10) තිස්සමහාරාම ප්‍රදේශයේ විනෝද චාරිකාවක් සඳහා පැමිණ තිබු බව සඳහන්.\nපසුව තිස්මහාරාම, තිස්ස වැව ආසන්නයේ ලැගුම්හලක නවාතැන් ගෙන තිබෙනවා.\nඑහිදී අදාළ කාන්තාව විසින් මෙම දෙදෙනාට යම් පානයක් ලබාදී එක් අයෙක් සතුව තිබූ රුපියල් 2,751,000ක් වටිනා රන් භාණ්ඩ කොල්ලකා පළාගොස් ඇති බවටයි හෙළිවී ඇත්තේ.\nමෙම පුද්ගලයා සිද්ධිය සම්බන්ධයෙන් පොලිසියට පැමිණිළි කර තිබෙන අතර අනතුරුව පොලිසිය සැකකාරිය සොයා පරීක්ෂණ ආරම්භ කර තිබෙනවා.\nසිද්ධිය සම්බන්ධයෙන් පැහැදිලි කරමින් ව්‍යාපාරිකයා පවසා ඇත්තේ, කාමර දෙකක් ලබාගෙන එක් කාමරයක ඔහු සහ අදාළ කාන්තාවත් අනෙක් කාමරයේ මිතුරාත් නතරවී සිටි බවයි.\nඑදින සවස් කාලයේ මිතුරන් දෙදෙනා මත්පැන් පානය කිරීමට සූදානම් වී සිටියදී අදාළ කාන්තාව විසින් ඒ සඳහා පැණිබීම පානයක් සකස් කර දී තිබෙනවා.\nමිතුරාත් ඔහුත් එය එක්වරක් පානය කර ඇති අතර පසුව පපුවේ වේදනාවක් සමග ශරීරය අප්‍රාණික වූ බවයි ව්‍යාපාරිකයා විසින් පොලිසියට හෙළිකර ඇත්තේ.\nඒ අනුව ඔහුන්ට සිහිමුර්ජාවීමෙන් පසු සැකකාර කාන්තාව විසින් ව්‍යාපාරිකයා සතුව තිබූ පවුම් 10ක් බරැති රන් මාලයක්, පවුම් 4ක් බරැති අත්පළඳනාවක්, පවුමක් බරැති මුදුවක් සහ රුපියල් 28,000ක මුදලක් සොරාගෙන ඔවුන් පැමිණි මෝටර් රථයෙන්ම පළාගොස් තිබෙනවා.\nසවස 4ට පමණ එම සිද්ධිය සිදුවී ඇති අතර රාත්‍රී 7.30ට පමණ යළිත් අවදි වී ඇති ව්‍යාපාරිකයා තමා සතුව තිබූ රන් භාණ්ඩ නොමැති බවට දැනගෙන ඇතැයි සඳහන්.\nමිතුරාද එක් පසෙක වැටී සිටිනු දුටු ඔහු පසුව මේ පිළිබඳව පොලිසියට පැමිණිලි කර තිබෙනවා.\nසිද්ධිය සම්බන්ධයෙන් සිදුකළ විමර්ශනවලදී තිස්සවැව ආසන්නයේ ස්ථානයක දමාගොස් තිබියදී මෝටර් රථය සොයාගෙන තිබුණා.\nසැකකාරිය අත්අඩංගුවට ගැනීම සඳහා තිස්සමහාරාම පොලීසිය විසින් වැඩිදුර පරීක්ෂණ සිදුකරනු ලබනවා.",
       "URL": "https://www.hirunews.lk/306840/මුහුණු-පොතෙන්-මිතුරුවූ-කාන්තාවක්-සමග-ගිය-ව්‍යාපාරිකයෙකුට-අත්වූ-ඉරණම-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1102"
}