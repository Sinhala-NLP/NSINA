{
       "Source": "hirunews",
       "Timestamp": "Wednesday, 18 January 2023 - 7:27",
       "Headline": "තුරග තරග පිටියේ දී සිදු වූ සරසවි සිසුවියගේ ඝාතනයට හේතුව හෙළි වෙයි",
       "News Content": "කොළඹ තුරඟ තරග පිටියේ දී කොළඹ විශ්වවිද්‍යාලයේ සිසුවියක ඇයගේ පෙම්වතා විසින් ඝාතනය කර ඇත්තේ, පෙම්වතිය වෙන කෙනෙකුගේ වෙනවා දැකීමට ඇති අකැමැත්ත නිසා බව ද මේ වන විට විමර්ශනවලින් හෙළි වී තිබෙනවා.\nඒ පිළිබඳ සාකච්ඡා කර ඔවුන් දෙදෙනා අතර ඇති ප්‍රේම සබඳතාව නැවැත්වීම සඳහා ඊයේ (17) දිනය යොදාගෙන ඒ වෙනුවෙන් ඔවුන් දෙදෙනා කොළඹ තුරග තරග පිටියට පැමිණ ඇති බවයි වාර්තා වුණේ.\nකෙසේ වෙතත් එම අවස්ථාවේ දී සිසුවා විසින් සිසුවියගේ ගෙළ ප්‍රදේශයට තියුණු ආයුධයකින් පහර දීමෙන් ඇය එම ස්ථානයේ දී ම ජීවිතක්ෂයට පත්වුණා.\nසැකකාර සිසුවා වැල්ලම්පිටිය පොලිසිය මගින් ඊයේ පස්වරුවේ අත්අඩංගුවට ගත්තා.\nඝාතනයට ලක්ව තිබුණේ 24 හැවිරිදි හෝමාගම - කිරිවත්තුඩුව - පුබුදු උයන ප්‍රදේශයේ පදිංචි කොළඹ විශ්වවිද්‍යාලයේ විද්‍යා පීඨයේ සංඛ්‍යාන විද්‍යා අධ්‍යයනාංශයේ තුන්වන වසරේ ඉගෙනුම ලබන සිසුවියක්.\nඇගේ පෙම්වතා වන සිසුවාද එම පීඨයේම තුන්වන වසරේ ඉගෙනුම ලබනවා.\nසිද්ධියෙන් පසු මියගිය සිසුවියගේ පියාගේ මාර්ගයෙන් සැකකරු පදිංචි නිවස සොයාගෙන ඇති පොලිසිය ඔහුගේ නිවස පරීක්ෂා කිරීමේ දී ඝාතනය සඳහා යොදාගත් උල් පිහිය, ලේ තැවරුණු ටී ෂර්ටය සහ බෑගයක් සොයාගත්තා.\nකෙසේ වෙතත් සැකකරු එම අවස්ථාවේ නිවසින් පලා ගොස් ඔහු පදිංචි නිවස පිහිටි වත්තේ සැඟව සිට තිබෙනවා.\nඒ, රාත්‍රී කාලයේ දී කැළණි ගඟට පැන සියදිවි හානිකරගැනීමේ අරමුණින්.\nකෙසේ වෙතත් කඩිනමින් ක්‍රියාත්මක වූ පොලිසිය සැකකරු අත්අඩංගුවට ගත්තා.",
       "URL": "https://www.hirunews.lk/325294/තුරග-තරග-පිටියේ-දී-සිදු-වූ-සරසවි-සිසුවියගේ-ඝාතනයට-හේතුව-හෙළි-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=595"
}