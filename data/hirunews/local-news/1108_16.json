{
       "Source": "hirunews",
       "Timestamp": "Thursday, 09 June 2022 - 10:44",
       "Headline": "විදුලි ඉංජිනේරු සංගමය සහ ජනපති අතර සාකච්ඡාවක්",
       "News Content": "කොළඹ, ගම්පහ, මහනුවර ඇතුළු දිවයිනේ තවත් ප්‍රදේශ රැසකට බිඳ වැටුණු විදුලිය හැකි ඉක්මනින් යථා තත්ත්වයට පත් කිරීමට කටයුතු කරමින් සිටින බව විදුලිබල ඉංජිනේරු සංගමය පවසනවා.\nමේ අතර, ජනාධිපති ගෝඨාභය රාජපක්ෂ විසින් තමන්ට සාකච්ඡාවක් සඳහා කැඳවීමක් සිදුකළ බව ද එම සංගමය කොළඹ අද පැවති මාධ්‍ය හමුවකට එක්වෙමින් කියා සිටියා.\nඑමෙන්ම, ක්‍රියා විරහිත වූ ලක්ෂපාන, නව ලක්ෂපාන, පොල්පිටිය, විමලසුරේන්ද්‍ර සහ කැනියොන් යන විදුලි බලාගාර පහ ද හැකි ඉක්මනින් ජාතික විදුලිබල පද්ධතියට එක්කිරීමට ද මේ වනවිට කටයුතු කරමින් සිටින බවයි විදුලිබල ඉංජිනේරු සංගමය ප්‍රකාශ කළේ.\nමීට අමතරව, නොරොච්චෝලේ ගල් අඟුරු බලාගාරය ද පූර්ණ ධාරිතාවයෙන් මේ වනවිට ජාතික විදුලිබල පද්ධතියට එක් කර ඇති බව මහජන උපයෝගිතා කොමිසම ප්‍රකාශ කළා.\nඅද දින පාර්ලිමේන්තුවට ඉදිරිපත් කළ විදුලිබල සංශෝධන පනත් කෙටුම්පතට විරෝධය පළ කරමින් ඊයේ මධ්‍යම රාත්‍රියේ සිට විදුලිබල මණ්ඩලයේ\nඉංජිනේරු සංගමය ආරම්භ කළ වෘත්තීය ක්‍රියාමාර්ගය තාවකාලිකව අත්හිටුවනු ලැබුවා.\nවිදුලිබල සැපයුම අත්‍යාවශ්‍ය සේවාවක් බවට පත් කරමින් ජනාධිපතිවරයා විසින් විශේෂ ගැසට් නිවේදනයක් ඊයේ නිකුත් කළා.\nකෙසේ වෙතත්, අද අලුයම් කාලයේ සිට කොළඹ, ගම්පහ, මහනුවර, නුවරඑළිය, ගාල්ල, මාතර ඇතුලු තවත් ප්‍රදේශ රැසකට විදුලිය විසන්ධි වී තිබුණා.\nමේ අතර, කොළඹ දිසා අධිකරණය විසින් අද පෙරවරුවේ විදුලි ඉංජිනේරු සංගමයේ ප්‍රධානීන් ඇතුලු සෙසු නියෝජිතයින්ට වාරණ නියෝගයක් නිකුත් කර තිබෙනවා.\nඒ දින 14 ක් යන තුරු කිසිදු වැඩවර්ජනයක් හෝ වෘත්තීය ක්‍රියාමාර්ගයක් ගැනීම වළක්වාලමින්.\nඒ අනුව, විදුලි ඉංජිනේරු සංගමයේ සභාපති අනිල් රංජිත් ඉඳුවර, සම ලේකම් ධම්මික විමලරත්න සහ එම සංගමයේ සෙසු නියෝජිතයින්ටයි මෙම වාරණ නියෝගය කොළඹ ප්‍රධාන දිසා විනිසුරු පූර්ණිමා පරණගම විසින් නිකුත් කර ඇත්තේ.",
       "URL": "https://www.hirunews.lk/306639/විදුලි-ඉංජිනේරු-සංගමය-සහ-ජනපති-අතර-සාකච්ඡාවක්",
       "Category": "Local News",
       "Parent URL": "https://www.hirunews.lk/local-news.php?pageID=1108"
}