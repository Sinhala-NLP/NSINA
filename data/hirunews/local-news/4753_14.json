{
       "Source": "hirunews",
       "Timestamp": "Thursday, 15 December 2016 - 8:06",
       "Headline": "මුස්ලිම් කොංග්‍රස් අවුල දිග්ගැස්සෙන ලකුණු",
       "News Content": "ශ්‍රී ලංකා මුස්ලිම් කොංග්‍රසයේ මහ ලේකම් ධුරය සම්බන්ධයෙන් ඊයේ පැවති උත්තරීතර මණ්ඩල රැස්වීම එකඟතාවකින් තොරව අවසන්වී තිබෙනවා.\nඒ අනුව මුස්ලිම් කොංග්‍රසය තුළ පවතින අභ්‍යන්තර අර්බුදය තවදුරටත් දිග්ගැස්සෙන තත්ත්වයකුයි නිර්මාණය වී ඇත්තේ.\nකෙසේ වෙතත් පක්ෂ මහ ලේකම් ධුරයේ තවදුරටත් හසන් අලී තබාගැනීමට සහ අලුතින් පරිපාලන ලේකම් ධුරයක් ස්ථාපිත කිරීමට උත්තරිතර මණ්ඩලයේ බහුතරයකගේ එකඟතාව ලැබී ඇති බව සඳහන්.\nඊයේ පැවති උත්තරීතර මණ්ඩල රැස්වීමට මුස්ලිම් කොංග්‍රසයේ මහ ලේකම් හසන් අලී සහභාගි නොවීම විශේෂත්වයක්.\nපසුගිය වසරේ නොවැම්බර් මාසයේදී පැවති ශ්‍රී ලංකා මුස්ලිම් කොංග්‍රස් නියෝජිත සමුළුවේ දී පක්ෂයේ ව්‍යවස්ථාව වෙනස් කරමින් මහ ලේකම් ධුරයට අමතරව අලුතින් ලේකම් ධුරයක් ඇති කිරීමට තීරණය වුණා.\nඒ අනුවයි හසන් අලී මහ ලේකම් ධුරය දරණ අතරතුර ලේකම්වරයා ලෙස මන්සූර් කාදර් පත් කරනු ලැබුවේ.\nමෙම පත් කිරීමෙන් පසුව මුස්ලිම් කොංග්‍රසය තුළ අර්බුදයක් හටගත් අතර, නව ලේකම් ධුරය සම්බන්ධයෙන් මහ ලේකම් හසන් අලීගේ විරෝධය අඛන්ඩව පැවතුණා.\nමේ අතරතුර පසුගියදා පක්ෂ නායක අමාත්‍ය රවුෆ් හකීම් වෙත  ලිපියක් යොමු කරමින් මැතිවරණ කොමිසම සඳහන් කළේ නිසි පරිදි බලය පැවරෙන තනතුර ලේකම්ද, නැතහොත් මහ ලේකම්ද යන්න නිශ්චිතව දැනුම්දෙන ලෙසයි.\nඅද දිනයේදී මේ පිළිබඳ තීරණය ප්‍රකාශ කරන ලෙසයි මැතිවරණ කොමිිසමේ සභාපතිවරයා අමාත්‍ය රවුෆ් හකීම්ට දැනුම්දී තිබුණේ.\nඒ අනුව අවසන් තීරණයක් ගැනීම සඳහා ඊයේ රාත්‍රියේ දරුසලාම් පක්ෂ මූලස්ථානයේදී මුස්ලිම් කොංග්‍රස් උත්තරීතර මණ්ඩලය රැස්වුණේ.\nමෙම උත්තරීතර මණ්ඩල රැස්වීමේදී අද හෝ හෙට මුස්ලිම් කොංග්‍රස් නායක අමාත්‍ය රවුෆ් හකීම් සහ මහලේකම් හසන් අලී අතර මුහුණට මුහුණ සාකච්ඡාවක් පැවැත්වීමට තීරණය වී තිබෙනවා.\nයම් හෙයකින් හසන් අලීගේ පාර්ශවයෙන් ඒ සඳහා සහභාගීත්වයක් නොලැබුණහොත් මෙම තනතුරු අර්බුදය පිළිබඳ ලබන වසරේ ජනවාරි දෙවනදා රැස්වන මීළඟ උත්තරීතර මණ්ඩල රැස්වීමේදී අවසන් තීරණයක් ප්‍රකාශයට පත් කිරීමට නියමිතයි.",
       "URL": "https://www.hirunews.lk/149715/මුස්ලිම්-කොංග්‍රස්-අවුල-දිග්ගැස්සෙන-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=4753"
}