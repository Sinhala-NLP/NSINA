{
       "Source": "hirunews",
       "Timestamp": "Tuesday, 06 December 2022 - 12:59",
       "Headline": "ජානකී සිරිවර්ධනට ඇප",
       "News Content": "තිළිණි ප්‍රියමාලිට මුදල් වංචා කිරීමට ආධාර අනුබල දීම සහ මුදල් සාවද්‍ය පරිහරණය කිරීම යන චෝදනා යටතේ රක්ෂිත බන්ධනාගාර ගත කර සිටි ජානකී සිරිවර්ධන දැඩි ඇප කොන්දේසි මත මුදාහැරීමට කොටුව මහේස්ත්‍රාත් තිළිණ ගමගේ අද නියෝග කළා.\nඒ, හිටපු ආණ්ඩුකාර අසාත් සාලිගෙන් රුපියල් ලක්ෂ 800ක මුදලක් වංචා කළ බවට අපරාධ පරීක්ෂණ දෙපාර්තමේන්තුවට ලැබුණු පැමිණිල්ලක් අනුව ගොනු කර තිබූ නඩුව කැඳවූ අවස්ථාවේදීයි.\nසැකකාරිය වෙනුවෙන් පෙනී සිටි නීතිඥ මඩුල්ල ඉදිරිපත් කළ කරුණු සලකා බැලූ මහේස්ත්‍රාත්වරයා ඇය මුදා හරින ලෙස නියෝග කළා.\nකෙසේ වෙතත් මෙහිදී තිළිණි ප්‍රියමාලි වෙනුවෙන් කළ ඇප ඉල්ලීම ප්‍රතික්ෂේප කරමින් මහේස්ත්‍රාත්වරයා නියෝග කළේ සැකකාරිය ලබන 13 වනදා දක්වා රක්ෂිත බන්ධනාගාර ගත කරන ලෙසයි.\nරුපියල් පනස් දහසක මුදල් ඇපයක් රුපියල් මිලියන 10 බැගින් වූ ශරීර ඇප දෙකක් මත ජානකී සිරිවර්ධන මුදා හරින ලද අතර ඇයගේ විදේශ ගමන් තහනම් කරන ලෙසත් ඒ බව ආගමන විගමන පාලකවරයාට දන්වා යවන ලෙසත් නියෝග කළා.\nඑමෙන්ම සෑම මසකම අවසන් ඉරු දිනකම අපරාධ පරීක්ෂණ දෙපාර්තමේන්තුව හමුවේ පෙනී සිටින ලෙසත් මහේස්ත්‍රාත්වරයා ඇප කොන්දේසි ඉදිරිපත් කරමින් කියා සිටියා.\nමේ අතර ජානකී සිරිවර්ධනට එරෙහිව කොටුව මහේස්ත්‍රාත් අධිකරණය හමුවේ නඩු තුනක් ගොනු කර ඇති අතර ඉන් එක් නඩුවක් සඳහා මෙලෙස ඇයට ඇප හිමිවුණත් අනෙක් නඩු සඳහා ලබන 13 වනදා දක්වා රක්ෂිත බන්ධනාගාර ගතවයි පසුවන්නේ.\nඇය මාස දෙකකට ආසන්න කාලයක් රක්ෂිත බන්ධනාගාර ගතව සිටිම විමර්ශන අවසන් වීම ඇතුළු කරුණු යටතේ නීතීඥවරුන් සැකකාරිය වෙනුවෙන් ඇප ඉල්ලීම සිදු කළා.\nඑහිදී අපරාධ පරීක්ෂණ දෙපාර්තමේන්තුව ඇය ඇප මත මුදා හැරීම සම්බන්ධයෙන් විරෝධය පළ කළා.\nසැකකාරියන් දෙදෙනා අධිකරණයට රැගෙන විත් නොතිබූ අතර ස්කයිප් තාක්ෂණය ඔස්සේයි ඔවුන් අධිකරණය හමුවට ඉදිරිපත් කෙරුණේ.",
       "URL": "https://www.hirunews.lk/322082/ජානකී-සිරිවර්ධනට-ඇප",
       "Category": "Local News",
       "Parent URL": "https://www.hirunews.lk/local-news.php?pageID=685"
}