{
       "Source": "hirunews",
       "Timestamp": "Tuesday, 12 July 2022 - 12:12",
       "Headline": "රුපියල් මිලියන 67 කට අධික වටිනාකමකින් යුත් කේරළ ගංජා තොගයක් මන්නාරමේ දී නාවික හමුදා භාරයට",
       "News Content": "රුපියල් මිලියන 67 කට අධික වටිනාකමකින් යුත් කේරළ ගංජා තොගයක් සමග සැකකරුවෙක් නාවික හමුදා භාරයට ගෙන තිබෙනවා.\nඒ ශ්‍රී ලංකා නාවික හමුදා නිලධාරීන් විසින් ඊයේ (11) තේවම්පිඩ්ඩි වෙරළ තීරයේ සහ වැලිපර ආශ්‍රිතව සිදුකළ විශේෂ සෝදිසි මෙහෙයුම්ක දී යි.\nඅදාළ මෙහෙයුමේ දී සැකකරුවා සමග කේරළ ගංජා කිලෝග්‍රෑම් 225 කට අධික තොගයක් ද අත් අඩංගුවට ගෙන තිබෙනවා.\nඑහි දී අදාළ ඩිංගි යාත්‍රාව තුළ, ධීවර දැළකින් සූක්‍ෂමව සඟවා පාර්සල් 99ක මෙම කේරළ ගංජා කිලෝග්‍රෑම් 203 ක පමණ ප්‍රමාණය සඟවා ප්‍රවාහනය කරමින් තිබෙනවා.\nමීට අමතරව, උතුරු මැද නාවික විධානයේ ශ්‍රී ලංකා නාවික නෞකා තම්මැන්නා ආයතනයට අනුයුක්ත මැරීන් බලඝණ කණ්ඩායමක් විසින් මන්නාරම වැලිපර ආශ්‍රිතව ඊයේ (11) සිදුකළ මුර සංචාරයක දී, එම වෙරළ තීරයට ගොඩගසන ලද පාර්සල් 05 ක අසුරා තිබූ කේරළ ගංජා කිලෝ 22 ග්‍රෑම් 140ක ප්‍රමාණයක් ද නාවික හමුදා භාරයට ගෙන තිබුණා.\nඒ අනුව, නාවික හමුදා භාරයට ගත් සමස්ත කේරළ ගංජා තොගයේ දළ වීථි වටිනාකම රුපියල් මිලියන 67 කට අධික වෙතැයි වාර්තා වනවා.",
       "URL": "https://www.hirunews.lk/309782/රුපියල්-මිලියන-67-කට-අධික-වටිනාකමකින්-යුත්-කේරළ-ගංජා-තොගයක්-මන්නාරමේ-දී-නාවික-හමුදා-භාරයට",
       "Category": "Local News",
       "Parent URL": "https://www.hirunews.lk/local-news.php?pageID=1027"
}