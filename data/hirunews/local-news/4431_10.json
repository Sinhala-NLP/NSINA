{
       "Source": "hirunews",
       "Timestamp": "Sunday, 09 July 2017 - 8:14",
       "Headline": "ඩෙංගු මදුරුවන් ගෙදර ඇතුලේ - අවධානයෙන් සිටින්න සෞඛ්‍ය බලධාරින්ගෙන් උපදෙස්",
       "News Content": "නවතම කීට විද්‍යා සමීක්ෂණවලට අනුව ඩෙංගු මදුරුවා නිවෙස් අභ්‍යන්තරයේම සිටින බවට අනාවරණ වී ඇතැයි අයි.ඩී.එච්. උණ රෝහල හෙවත් ජාතික බෝවන රෝග විද්‍යායතනයේ විශේෂඥ වෛද්‍ය ආනන්ද විජේවික්‍රම පවසනවා.\nඒ හේතුවෙන් නිවස තුළ ඇති ජලය එක්රැස් වන ස්ථාන පරීක්ෂා කර ඒවා ඉවත් කිරීමට පියවර ගත යුතු බවයි ඔහු තවදුරටත් සඳහන් කළේ.\nපැතිර යන ඩෙංගු වසංගතය සම්බන්ධයෙන් හිරු ප්‍රවෘත්ති අංශය කළ විමසීමකදී ඔහු කියා සිටියේ මේ මාසය ඇතුළතද විශාල වශයෙන් රෝගීන් වාර්තාවීමක් අපේක්ෂා කරන බවයි.\nසෞඛ්‍ය අමාත්‍යාංශයේ වසංගත රෝග විද්‍යා ඒකකය පවසන්නේ වසරේ මේ දක්වා කාලය තුළ ඩෙංගු රෝගීන් 80 732 ක් වාර්තාවී ඇති බවයි.\nඋණ රෝගය වැළඳී ඇත්නම් ඒ පිළිබඳව ගත යුතු ක්‍රියාමාර්ග සම්බන්ධයෙන් අදහස් දක්වමින් ජාතික බෝවන රෝග විද්‍යායතනයේ විශේෂඥ වෛද්‍ය ආනන්ද විජේවික්‍රම කියා සිටියේ අධික උණ, හිසරදය, ඇඟපත වේදනාව පවතින්නේ නම් එය ඩෙංගු රෝගය බවට සෑම විටම සැක පළ කළ යුතු බවයි.\nඑවන් අවස්ථාවක ප්‍රධාන වශයෙන්ම විවේක ගත යුතු බව සඳහන් කළ වෛද්‍යවරයා කියා සිටියේ පැරසිටමෝල් හැර වෙනත් වේදනානාශක ඖෂධ ලබානොගත යුතු බවයි.\nඋණ වැළඳී පැය 48 ක් ගතවූ පසු පූර්ණ රුධිර පරීක්ෂාවක් සිදුකරගත යුතු බවත්, එය සාමාන්‍ය වුවත් පැය 72 ක් ගතවූ පසුත් යළිත් පූර්ණ රුධිර පරීක්ෂාවක් සිදුකරගැනීම වැදගත් බවයි ඔහු තවදුරටත් ප්‍රකාශ කළේ.",
       "URL": "https://www.hirunews.lk/165429/ඩෙංගු-මදුරුවන්-ගෙදර-ඇතුලේ-අවධානයෙන්-සිටින්න-සෞඛ්‍ය-බලධාරින්ගෙන්-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=4431"
}