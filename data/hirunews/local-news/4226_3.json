{
       "Source": "hirunews",
       "Timestamp": "Friday, 10 November 2017 - 12:32",
       "Headline": "බැංකු ගනුදෙනු කරන විට 1000ට ශත 20ක් ගන්න අලුත් ම බද්ද ?",
       "News Content": "මෙවර අය-වැයෙන් ණය ආපසු ගෙවීමේ විශේෂ බද්දක් හඳුන්වා දුන් අතර එහි විශේෂත්වය වන්නේ බැංකු මගින් සිදු කරනු ලබන සියලු ගනු දෙනු සඳහා රුපියල් 1000ට ශත 20ක අනුපාතයකින් මෙය අය වීමයි.\nණය ආපසු ගෙවීමට අවශ්‍ය මුදල රුපියල් බිලියන 7000ක් බව මුදල් හා ජන මාධ්‍ය අමාත්‍ය මංගල සමරවීර ඊයේ(09) පාර්ලිමේන්තුවේ දී සඳහන් කළා.\n2018 වසරේ පමණක් ණය ආපසු ගෙවීම සඳහා  රුපියල් බිලියන 1970ක් අවශ්‍ය බව ඔහු කියා සිටියා.\nකෙසේවෙතත් මෙම ණය ආපසු ගෙවීමේ විශේෂ බද්ද 2018 අප්‍රේල් 01 සිට ක්‍රියාත්මක වන අතර එය ඉදිරි වසර 3 සඳහා පමණක් බල පැවැත්වෙනවා.\nඑහෙත් මෙම බද්ද බැංකු ගනුදෙනුකරුවන්ගෙන් අය කිරීමට ඉඩ නොදෙන බවද අමාත්‍යවරයා සඳහන් කළා.\nමෙම බද්ද ගැන පාර්ලිමේන්තුවේ දී අද(10) සාකච්ඡා වූ අතර ජවිපෙ මන්ත්‍රී සුනිල් හඳුන්නෙත්ති පැවසුවේ මෙය ගනුදෙනුකරුවන්ට බලපෑ හැකි බවයි.\nඑහෙත් එය එසේ බලපාන්නේ නැති බව මංගල සමරවීර හා අමාත්‍ය ආචාර්ය සරත් අමුණුගම පිළිතුරු දුන්නා.\nමුදල් හා ජන මාධ්‍ය අමාත්‍ය මංගල සමරවීර ඊයේ(09) පාර්ලිමේන්තුවේ දී කළ කතාව..\nගරු කථානායකතුමනි, රුපියල් බිලියන 7,000 ක ණය ආපසු ගෙවීමට ඇති බැවින් ඉදිරි වසර තුන ඉතා බැරෑරුම් කාලයක් වනු ඇත. මෙයට රුපියල් බිලියන 600 ක් තරම් වූ සෑම වසරකම කල් පිරෙන ස්වෛරී අන්තර්ජාතික බැඳුම්කර ආපසු ගෙවීම් ද ඇතුලත්ය. රාජ්‍ය මූල්‍ය තත්ත්වය කෙරෙහි මෙම ණය අධික බලපෑමක් ඇතිකරනු ලබයි. 2018 වර්ෂය සඳහා පමණක් ණය ආපසු ගෙවීම සඳහා රුපියල් බිලියන 1,970 ක් අවශ්‍යවේ. පසුගිය වසර දෙක තුළ ද සිදු කළ පරිදි මතුව ඇති ණය අර්බුදය තුල වුවද, 2018 වර්ෂය සඳහා සිදුකිරීමට නියමිත රාජ්‍ය ආයෝජනයන් අප අඩු කළේ නැහැ. කෙසේ නමුත්, අපට සහාය අවශ්‍ය වෙනවා. එමනිසා 2018.04.01 දින සිට ක්‍රියාත්මක වන පරිදි බැංකු මගින් සිදුකරනු ලබන සියඵ ගනුදෙනු සඳහා රුපියල් 1,000 කට ශත 20 ක් වන අනුපාතයක් අනුව ණය ආපසු ගෙවීම සඳහා වූ විශේෂ බද්දක් අයකිරීමට යෝජනා කරනවා. මෙය ඉදිරි වසර 03 සඳහා පමණක් අදාල වන අතර මෙය ගනුදෙනුකරුවන්ගෙන් අයකිරීමට ඉඩ දෙන්නේ නැහැ.",
       "URL": "https://www.hirunews.lk/175703/බැංකු-ගනුදෙනු-කරන-විට-1000ට-ශත-20ක්-ගන්න-අලුත්-ම-බද්ද",
       "Category": "Local News",
       "Parent URL": "https://www.hirunews.lk/local-news.php?pageID=4226"
}