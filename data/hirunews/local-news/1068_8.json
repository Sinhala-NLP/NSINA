{
       "Source": "hirunews",
       "Timestamp": "Sunday, 26 June 2022 - 7:25",
       "Headline": "අලුත් පක්ෂ 40 ක් ලියාපදිංචිය ඉල්ලයි - 30 ක් ප්‍රතික්ෂේපයි",
       "News Content": "මේ වසරේ ඡන්දහිමි නාමලේඛණවල සඳහන් කර ඇති නම් ආශ්‍රිතව පවතින ගැටලු සම්බන්ධයෙන් අභියාචනා ඉදිරිපත් කිරීමට ලබා දී ඇති කාලය ලබන මස 12 වනදායින් අවසන් වන බව මැතිවරණ කොමිසන් සභාව පවසනවා.\nඑහි සභාපති නිමල් පුංචිහේවා හිරු ප්‍රවෘත්ති අංශයට කියා සිටියේ ඡන්ද හිමි නාම ලේඛන මේ වන විට ප්‍රදර්ශනයට ලක් කර ඇති බවයි.\nඒ අනුව දිවයින පුරා පිහිටි දිස්ත්‍රික් ලේකම් කාර්යාල, ප්‍රාදේශීය ලේකම් කාර්යාල, ග්‍රාම සේවක කාර්යාලවල මෙන්ම පලාත් පාලන ආයතනවල ද එම නාමලේඛන මේ වන විට ප්‍රදර්ශනයට ලක් කර ඇති බව ඔහු කියා සිටියා.\nඒ අනුව නම්වල පවතින වැරදි නිවැරදි කර ගැනීමටත්, නම් වෙනස් කර ගැනීමටත්, නම් ඇතුලත් වී නොමැති නම් ඒ පිළිබඳව අභියාචනා ඉදිරිපත් කිරීමටත් අවස්ථාව හිමි වනු ඇති.\nමේ අතර මැතිවරණ කොමිසන් සභාවේ ලියාපදිංචි කිරීම සඳහා නව දේශපාලන පක්ෂවල සම්මුඛ පරීක්ෂණ ලබන මස 4 වනදා ඇරඹීමට මැතිවරණ කොමිසන් සභාව තීරණය කර තිබෙනවා.\nසභාපතිවරයා කියා සිටියේ ඒ සඳහා පක්ෂ 40 ක් පමණ පෙනී සිටීමට නියමිත බවයි.\nලියාපදිංචිය සඳහා පක්ෂ 70 ක් අයදුම්කර තිබූ අතර ඉන් 30 ක් ප්‍රතික්ෂේප වී ඇත්තේ දේශපාලන පක්ෂයක් ලෙස ලියාපදිංචි කිරීමට අවශ්‍ය මූලික සුදුසුකම් සපුරා නොතිබීම හේතුවෙන්.\nඒ අනුව සම්මුඛ පරීක්ෂණය සඳහා සුදුසුකම් ලබා ඇති පක්ෂ 40 එය සමත් වීම සඳහා පසුගිය වසර 4ක කාලය තුල ක්‍රියාකාරී දේශපාලනයේ නිරත වූ බව සනාථ කළ යුතුයි.\nඑහිදී ජාතික මතයක් සමාජගත කිරීම, මත එළිදැක්වීම සහ මීට පෙර මැතිවරණවල දී සක්‍රීයව ක්‍රියා කිරීම යන කරුණු සලකා බලන බවයි මැතිවරණ කොමිෂන් සභාවේ සභාපති නිමල් පුංචිහේවා වැඩිදුරටත් කියා සිටියේ.",
       "URL": "https://www.hirunews.lk/308188/අලුත්-පක්ෂ-40-ක්-ලියාපදිංචිය-ඉල්ලයි-30-ක්-ප්‍රතික්ෂේපයි",
       "Category": "Local News",
       "Parent URL": "https://www.hirunews.lk/local-news.php?pageID=1068"
}