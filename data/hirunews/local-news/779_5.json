{
       "Source": "hirunews",
       "Timestamp": "Wednesday, 26 October 2022 - 7:30",
       "Headline": "ඖෂධ හිඟය ගැන දිනපතා සාකච්ඡා",
       "News Content": "රට තුළ පවතින ඖෂධ හිඟය සම්බන්ධයෙන් දෛනිකව සාකච්ඡා කිරීමට කටයුතු කරන බව සෞඛ්‍ය අමාත්‍යාංශය ප්‍රකාශ කළා.\nඒ අනුව ඊට අදාළ කමිටුව දිනපතා රැස්වීමටයි සෞඛ්‍ය අමාත්‍යවරයාගේ ප්‍රධානත්වයෙන් ඊයේ (25) පැවති සාකච්ඡාවකදී තීරණය කර ඇත්තේ.\nදිනපතා සිදුවන හමුවට සෞඛ්‍ය අමාත්‍යවරයා මෙන්ම අමාත්‍යාංශ නිලධාරීන් සහ රාජ්‍ය ඖෂධ නීතිගත සංස්ථාව, රාජ්‍ය ඖෂධ නිෂ්පාදන සංස්ථාව, වෛද්‍ය සැපයුම් අංශය සහ ජාතික ඖෂධ නියාමන අධිකාරියේ නිලධාරීන් එක්වනවා.\nමීට අමතර ව වෛද්‍ය සැපයුම් අංශය ඇතුලු අදාළ ආයතනවල මෙන්ම රෝහල්වල පවතින ඖෂධ සම්බන්ධයෙන් දෛනික වාර්තා ලබාගැනීමටත් මෙහි දී තීරණය කෙරුණා.\nජීවිතාරක්ෂක ඖෂධ, අත්‍යවශ්‍ය ඖෂධ සහ අත්‍යවශ්‍ය නොවන ඖෂධයන්හි ගැටළු සම්බන්ධයෙන් වෙන වෙනම වාර්තා ලබාදෙන ලෙසත් සෞඛ්‍ය අමාත්‍ය කෙහෙළිය රඹුක්වැල්ල උපදෙස් ලබාදී තිබෙනවා.\nමේ අතර දිවයින පුරා රෝහල් සහ සෞඛ්‍ය ආයතනවල පිළිකා රෝගීන් සඳහා භාවිත කරන ඖෂධ වර්ග 15ක පමණ හිඟයක් පවතින බවයි රජයේ ඖෂධවේදින්ගේ සංගමයේ සභාපති අජිත් පී. තිලකරත්න කියා සිටියේ.",
       "URL": "https://www.hirunews.lk/318829/ඖෂධ-හිඟය-ගැන-දිනපතා-සාකච්ඡා",
       "Category": "Local News",
       "Parent URL": "https://www.hirunews.lk/local-news.php?pageID=779"
}