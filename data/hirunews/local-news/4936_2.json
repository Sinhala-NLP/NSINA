{
       "Source": "hirunews",
       "Timestamp": "Friday, 05 August 2016 - 9:01",
       "Headline": "සනත් නිශාන්තගේ නිදහස් පක්ෂ සාමාජිකත්වය අහෝසියි - මන්ත්‍රීවරයා අධිකරණයට",
       "News Content": "ඒකාබද්ධ විපක්ෂය නියෝජනය කරන පුත්තලම දිස්ත්‍රික් පාර්ලිමේන්තු මන්ත්‍රී සනත් නිශාන්තගේ පක්ෂ සාමාජිකත්වය අහෝසි කිරීමට තීරණය කර තිබෙනවා.\nඊයේ (04) රාත්‍රියේ ජනාධිපති මෛත්‍රීපාල සිරිසේනගේ ප්‍රධානත්වයෙන් රැස්වු නිදහස් පක්ෂ මධ්‍යම කාරක සභා රැස්වීමේදී මෙම තීරණය ගත් බවයි එක්සත් ජනතා නිදහස් සන්ධානයේ මහ ලේකම්, අමාත්‍ය මහින්ද අමරවීර ප්‍රකාශ කළේ.\nප්‍රසිද්ධ මාධ්‍යයකදී පක්ෂ නායකත්වය විවේචනය කිරීම හේතුවෙන් මෙම තීරණය ගත් බව මධ්‍යම කාරක සභා රැස්වීමට සහභාගි වූ බස්නාහිර පළාත් මහ ඇමති ඉසුර දේවප්‍රිය සඳහන් කළා.\nකෙසේ වෙතත්, මෙම තීරණයට එරෙහිව අධිකරණ ක්‍රියාමාර්ග වලට පිවිසෙන බවයි හිරු ප්‍රවෘත්ති අංශය කළ විමසීමකදී පාර්ලිමේන්තු මන්ත්‍රී සනත් නිශාන්ත සඳහන් කළේ.\nමේ අතර, ඊයේ පැවති නිදහස් පක්ෂ මධ්‍යම කාරක සභා රැස්වීමේදී පසුගියදා සම්මුඛ පරීක්ෂණ ලිපි ඉරා දැමූ කුරුණෑගල දිස්ත්‍රික් හිටපු පළාත් පාලන නියෝජිතයින් පිළිබඳවද සාකච්ඡා වී තිබෙනවා.",
       "URL": "https://www.hirunews.lk/139865/සනත්-නිශාන්තගේ-නිදහස්-පක්ෂ-සාමාජිකත්වය-අහෝසියි-මන්ත්‍රීවරයා-අධිකරණයට",
       "Category": "Local News",
       "Parent URL": "https://www.hirunews.lk/local-news.php?pageID=4936"
}