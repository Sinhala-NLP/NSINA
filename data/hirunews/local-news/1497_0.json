{
       "Source": "hirunews",
       "Timestamp": "Monday, 13 December 2021 - 17:06",
       "Headline": "මහේලට අලුත් තනතුරක් (වීඩියෝ)",
       "News Content": "ශ්‍රී ලංකා ක්‍රිකට් කණ්ඩායමේ සුපිරි ක්‍රීඩකයෙකු වූ මහේල ජයවර්ධන ශ්‍රී ලංකා ක්‍රිකට් කණ්ඩායමේ උපදේශක පුහුණුකරු ලෙස වසරක කාලයක් සඳහා පත් කර ඇති බව ශ්‍රී ලංකා ක්‍රිකට් ආයතනය නිවේදනයක් නිකුත් කරමින් සඳහන් කරනවා.\nලොව අංක එකේ ක්‍රිකට් ක්‍රීඩකයෙකු ලෙස සැළකුණු මහේල ජාත්‍යන්තර ක්‍රිකට් දිවියෙන් සමු ගැනීමෙන් අනතුරුව ක්‍රිකට් පුහුණුකරුවෙකු ලෙස ලොව ක්‍රිකට් ලීග ගණනාවක ප්‍රතිඵල පෙන් වූ පුහුණුකරුවෙක්.\nවිශේෂයෙන්ම ඉන්දීය ප්‍රිමියර් ලීග් ක්‍රිකට් තරගාවලියේ මුම්බායි ඉන්දියන්ස් කණ්ඩායමේ පුහුණුකරු ලෙස මහේල ඉටු කළ කාර්ය භාරය ලොව ක්‍රිකට් කණ්ඩායම් සහ පාළනාධිකාරි අතර දැඩි ලෙස කතාබහට ලක් වුණා.\nඑමෙන්ම එම තරගාවලිය තුළ දී මුම්බායි ඉන්ඩියන්ස් කණ්ඩායම අඛණ්ඩ ව ඉන්දීය ප්‍රිමියර් ලීග් කුසලානය ජයග්‍රහණය කරවීම සඳහා මහේල මනා පිටුවහලක් වූ බව එම කණ්ඩායමේ සියලු ක්‍රීඩකයින් අවිවාදයෙන් පිළිගත් කරුණක්.\nමුම්බායි ඉන්දියන්ස් ක්‍රිකට් කණ්ඩායමේ පුහුණුකරු ලෙස කටයුතු කරන කාලය ඇතුළත මහේල සිය ජාතික කණ්ඩායමට එක්කර ගැනීමට ලොව ප්‍රබල රටවල් කිහිපයක් උත්සාහ දැරුවා.\nනමුත් මහේලගෙන් එම ආරාධනාවන්ට යහපත් ප්‍රතිචාරයක් හිමි වූයේ නැහැ.\nකෙසේ වෙතත් මෙවර අරවින්ද ද සිල්වාගේ නායකත්වයෙන් යුත් ක්‍රිකට් තාක්ෂණ කමිටුවේ ඉල්ලීම මත මහේල ජයවර්ධන ශ්‍රී ලංකා ක්‍රිකට් කණ්ඩායමේ උපදේශක පුහුණුකරු ලෙස වසරක කාලයක් කටයුතු කිරීමට කැමැත්ත පළ කර තිබෙනවා.\nමේ සම්බන්ධයෙන් අදහස් දැක්වූ ශ්‍රී ලංකා ක්‍රිකට් ප්‍රධාන විධායක නිලධාරී ඈෂ්ලි ද සිල්වා පවසා සිටියේ, මහේල ශ්‍රී ලංකා ක්‍රිකට් කණ්ඩායමට මෙලෙස එක්වීම ශ්‍රී ලංකා ක්‍රිකට් ප්‍රගමනයට අතිශය සාධනීය කරුණුක් බවයි.\nමහේල ජයවර්ධන නව වගේ වගකීම් යටතේ ශ්‍රී ලංකා ක්‍රිකට් කණ්ඩායමේ පුහුණු උපදේශකත්වයට අමතරව වයස අවුරුදු 19න් පහළ ක්‍රිකට් කණ්ඩායමේ පුහුණු උපදේශකත්වය ලැබී තිබෙනවා.\nඑමෙන්ම ඔහු ශ්‍රී ලංකා ක්‍රිකට් අධිතාක්ෂණ පුහුණු ඒකකයේ ඉදිරි සංවර්ධන කටයුතු නිරීක්ෂණය කිරීමටත් නියමිතයි.",
       "URL": "https://www.hirunews.lk/290894/මහේලට-අලුත්-තනතුරක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1497"
}