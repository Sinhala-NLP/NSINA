{
       "Source": "hirunews",
       "Timestamp": "Sunday, 25 September 2022 - 21:32",
       "Headline": "එක්සත් ජනපද නියෝජිත සින්ඩි මැකේන් සහ ජනපති අතර සාකච්ඡාවක්",
       "News Content": "දිවයිනට පැමිණි රෝමයේ එක්සත් ජාතීන්ගේ නියෝජිතායතනය සඳහා වන එක්සත් ජනපද ස්ථීර නියෝජිතවරිය වන සින්ඩි මැකේන් මහත්මිය අද පස්වරුවේ ජනාධිපති රනිල් වික්‍රමසිංහ මහතා හමුවී තිබෙනවා.\nආර්ථික අර්බුදය හමුවේ ශ්‍රී ලාංකිකයින්ට එල්ල වී ඇති බලපෑම් සම්බන්ධයෙන් මෙන්ම මානුෂීය අවශ්‍යතා සැපිරීම වෙනුවෙන් ශ්‍රී ලංකාවටත් අමෙරිකාවටත් එක්ව කටයුතු කළ හැකි මාර්ග පිළිබඳව ඵලදායී සාකච්ඡාවක් පැවැත්වුණු බවයි මෙරට අමෙරිකානු තානාපතිනී ජූලි චෑන්ග් මහත්මිය පැවසුවේ.\nරෝමයේ එක්සත් ජාතීන්ගේ නියෝජිතායතනය සඳහා වන එක්සත් ජනපද නිත්‍ය නියෝජිතවරිය වන සින්ඩි මැකේන් සිව් දින නිල සංචාරයක් සඳහා දිවයිනට පැමිණියේ අද පස්වරුවේ යි.\nදෝහා සිට කටාර් ගුවන් සේවයේ කිව්. ආර් . 654 දරණ යානයෙන් ඇය අද පස්වරු 04.30ට පමණ කටුනායක ගුවන්තොටුපළ වෙත පැමිණි බවයි අප ගුවන්තොටුපළ වාර්තාකරු සඳහන් කලේ.\nශ්‍රී ලංකාව සම්බන්ධයෙන් එක්සත් ජනපදයේ කැපවීම සහ මෙරට සමගින් පවතින හවුල්කාරිත්වය ශක්තිමත් කර ගැනීම සඳහා ඇය මෙම සංචාරයේ නිරත වන බව ඇමෙරිකා එක්සත් ජනපද තානාපති කාර්යාලය මීට පෙර නිවේදනය කළා.\nලබන 28 වනදා දක්වා දිවයිනේ රැදී සිටින එක්සත් ජනපද නියෝජිතවරිය සාකච්ඡා කිහිපයකට එක්වීමට නියමිත අතර එක්සත් ජනපද අරමුදලින් ක්‍රියාත්මක වන මානුෂීය ආධාර වැඩසටහන්වල ප්‍රතිලාභීන් සහ ඒවා ක්‍රියාත්මක කරන්නන් ද මුණගැසෙනු ඇති.",
       "URL": "https://www.hirunews.lk/316317/එක්සත්-ජනපද-නියෝජිත-සින්ඩි-මැකේන්-සහ-ජනපති-අතර-සාකච්ඡාවක්",
       "Category": "Local News",
       "Parent URL": "https://www.hirunews.lk/local-news.php?pageID=844"
}