{
       "Source": "hirunews",
       "Timestamp": "Thursday, 20 July 2023 - 8:56",
       "Headline": "අණ නොතකා ධාවනය කළ රථයක් අල්ලයි: කඩු සහ පුපුරණ ද්‍රව්‍යත් හමුවෙයි",
       "News Content": "මාවතගම නගරයේදී අණ නොතකා කුරුණෑගල දෙසට පලා යමින් තිබූ මෝටර් රථයක් ලුහුබැඳ ගොස් නවතා, එහි තිබූ කඩු ඇතුළු උපකරණ තොගයක් පොලිස් භාරයට ගෙන තිබෙනවා.\nසිද්ධිය වන අවස්ථාවේ මෝටර් රථයේ ගමන් කළ හතරදෙනෙකු පලා ගොස් ඇති අතර, රථය පරීක්ෂා කිරීමේදී රියැදුරු බීමත්ව සිට ඇති බවයි පොලිසිය සඳහන් කළේ.\nමෙම අත්අඩංගුවට ගැනීම සිදු කර ඇත්තේ මාවතගම නගරයේ රථවාහන රාජකාරිවල නිරත වූ පොලිස් නිලධාරීන් විසින්.\nඅත්අඩංගුවට ගත් සැකකරු 44 හැවිරිදි දඹදෙණිය ප්‍රදේශයේ පදිංචිකරුවෙක්.\nපොලිසිය විසින් මෝටර් රථයේ තිබී කඩු හතරක්, විදුලි ඩෙටනේටර් 9 ක්, ජෙලග්නයිට් කූරක්, ඩි්‍රල් යන්ත්‍ර 3 ක්, ඇමෝනියම් කිලෝ එකයි ග්‍රෑම් 300 ක් සහ කැණීම් උපකරණ කිහිපයක් ද සොයා ගෙන තිබෙනවා.\nපසුව ඊයේ (19) පස්වරුවේ ගිරිඋල්ල, කොටදෙණිය සහ මීරිගම පොලිස් වසම්වලදී කුරුණෑගල කොට්ඨාස අපරාධ අංශයේ නිලධාරීන් විසින් මෝටර් රථයෙන් පලා ගිය සැකකරුවන් හතරදෙනා අත්අඩංගුවට ගනු ලැබුවා.\nඔවුන් අවුරුදු 37 ත් 45 ත් යන වයස්වල පසුවන මීරිගම, අඹේපුස්ස, දඹදෙණිය සහ කොටදෙණියාව ප්‍රදේශවල පදිංචිකරුවන්.\nඅත්අඩංගුවට ගත් සැකකරුවන් පුරාවස්තු ලබා ගැනීමේ අරමුණින් බිබිල ප්‍රදේශයට ගොස් කැණීම් සිදු කර නැවත පැමිණෙමින් සිට ඇති බවයි විමර්ශනවලදී අනාවරණ වී ඇත්තේ.\nසැකකරුවන්ගෙන් කරන ලද ප්‍රශ්න කිරීම්වලදී ලද තොරතුරු මත ඊයේ පස්වරුවේ බෝයවලාන පොලිස් වසමේදී තවත් සැකකරුවකු පුපුරණ ද්‍රව්‍ය ලබා දීම සම්බන්ධයෙන් අත්අඩංගුවට ගනු ලැබුවා.\nඔහු 44 හැවිරිදි කල්එළිය ප්‍රදේශයේ පදිංචිකරුවෙක්.",
       "URL": "https://www.hirunews.lk/341858/අණ-නොතකා-ධාවනය-කළ-රථයක්-අල්ලයි-කඩු-සහ-පුපුරණ-ද්‍රව්‍යත්-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=168"
}