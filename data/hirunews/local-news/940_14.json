{
       "Source": "hirunews",
       "Timestamp": "Monday, 15 August 2022 - 7:51",
       "Headline": "මීගමුව හෝටලයට පහර දී දේපළ කොල්ලකෑ අවස්ථාවේ ගිනි අවි හතරක් අස්ථානගත වෙයි",
       "News Content": "මීගමුවේ ප්‍රධාන පෙළේ හෝටලයකට සහ එහි හිමිකරුගේ නිවසට ඉකුත් මැයි 9 සහ 10 දිනවල දී ඇතුලු වූ කළහකාරී පිරිස එහි දේපළවලට පහර දී විනාශ කිරීමේ සිද්ධියේ දී එහි තිබූ ගිනි අවි හතරක් සොරාගෙන ගොස් ඇති බවට කටාන පොලිසිය වෙත පැමිණිල්ලක් ඉදිරිපත්ව තිබෙනවා.\nරිවෝල්වරයක්, රිපීටර් වර්ගයේ ගිනි අවි දෙකක් සහ බෝර 12 වර්ගයේ ගිනි අවියක් මෙලෙස සොරාගෙන ඇති බවටයි පොලිසියට පැමිණිලි ලැබී ඇත්තේ.\nමෙම ගිනි අවි සොරාගත් අය හඳුනාගැනීම සඳහා සී. සී. ටී. වී. දර්ශන ද උපයෝගී කරගත නොහැකිවී ඇත්තේ ගිනි තැබීම්වලින් සිදු වූ හානි නිසාවෙන් බවයි පොලිසිය සඳහන් කළේ.\nකෙසේ වෙතත් මීගමුවේ හෝටල් සමූහයට පහරදීමේ සිද්ධියට අදාළව මේ දක්වා 117 දෙනෙකු අත්අඩංගුවට ගෙන ඇප මත මුදාහැර තිබෙනවා.",
       "URL": "https://www.hirunews.lk/312786/මීගමුව-හෝටලයට-පහර-දී-දේපළ-කොල්ලකෑ-අවස්ථාවේ-ගිනි-අවි-හතරක්-අස්ථානගත-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=940"
}