{
       "Source": "hirunews",
       "Timestamp": "Tuesday, 20 September 2016 - 14:19",
       "Headline": "ඉඩම මනින්න ගියත් යෝෂිතයි, මිත්තණියයි නෑ",
       "News Content": "යෝෂිත රාජපක්ෂට අයත් දෙහිවල - මිහිදු මාවතේ පිහිටි රුපියල් මිලියන 50ක් පමණ වටිනා ඉඩමේ මැනුම් කටයුතු සිදුකිරීමට නියමිතව තිබූ අද දින යෝෂිත රාජපක්ෂ හෝ ඔහුගේ මිත්තණිය වන ඩේසි ෆොරස්ට් ඇතුළු විත්ති පාර්ශවයේ කිසිවෙකු නොපැමිණි බව වාර්තා වනවා.\nඅධිකරණ නියෝගයක් මත අදාළ ඉඩමෙහි මැනුම් කටයුතු අධීක්ෂණය සඳහා පොලිස් මූල්‍ය අපරාධ කොට්ඨාශයේ නිලධාරීන් පිරිසක් අද උදෑසන 10ට පමණ එම ස්ථානයට පැමිණියා.\nඅදාළ ගැටළුකාරී ඉඩමෙහි මැනුම් සිදුකරන ලෙස ගල්කිස්ස මහේස්ත්‍රාත්වරිය පසුගිය 15 වන දා නියෝග කළ අතර, ඒ සඳහා අවශ්‍ය ලිපිලේඛන රැගෙන එන ලෙස මහේස්ත්‍රාත්වරිය යෝෂිත රාජපක්ෂට සහ ඔහුගේ මිත්තණිය වන ඬේසි ෆොරස්ට්ට නියෝග කරනු ලැබුවා.\nමැනුම් කටයුතු සිදුකිරීම සඳහා මිනුම්දෝරු දෙපාර්මේන්තුවේ සහ මිනුම්දෝරු අධිකාරියේ නිලධාරීන් 6 දෙනෙකු ද අදාළ ඉඩම වෙත පැමිණ තිබෙනවා.\nකෙසේ නමුත්, පැය දෙකක පමණ කාලයක් බලා සිටි නමුදු විත්ති පාර්ශවයේ කිසිවෙකු නොපැමිණීම හේතුවෙන් ඒ පිලිබදව අධිකරණයට වාර්තා කරන බවයි පොලිස් මූල්‍ය අපරාධ කොට්ඨාශයේ උසස් නිලධාරියෙකු හිරු ප්‍රවෘත්ති අංශයට සදහන් කළේ.\nඅධිකරණ නියෝගයක් කඩ කිරීම පිළිබඳව මෙලෙස අධිකරණය වෙත වාර්තා කරන බවත්, එම නිලධාරියා වැඩිදුරටත් කියා සිටියා.",
       "URL": "https://www.hirunews.lk/143395/ඉඩම-මනින්න-ගියත්-යෝෂිතයි-මිත්තණියයි-නෑ",
       "Category": "Local News",
       "Parent URL": "https://www.hirunews.lk/local-news.php?pageID=4871"
}