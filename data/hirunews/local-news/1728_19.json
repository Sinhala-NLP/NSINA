{
       "Source": "hirunews",
       "Timestamp": "Friday, 27 August 2021 - 6:19",
       "Headline": "කාබුල් නුවර ගුවන්තොටුපොළ පරිශ්‍රයේ  සිදුවූ පිපිරීම් දෙකෙන් ඇමරිකානු  සෙබළුන් 13ක් ඇතුළු 73 දෙනෙකු මරුට",
       "News Content": "ඇෆ්ගනිස්ථානයේ කාබුල් නුවර හමීඩ් කර්සායි ගුවන්තොටුපොළ පරිශ්‍රයේ ඊයේ සිදුවූ පිපිරීම් දෙකෙන් ඇමරිකානු හමුදා සෙබළුන් 13 දෙනෙකු ඇතුළු 73 දෙනෙකු ජීවිතක්ෂයට පත් ව  ඇති බව විදෙස් මාධ්‍ය වාර්තා කරනවා.\nමේ අතර එම ප්‍රහාරයෙන් 140 දෙනෙකු තුවාල ලබා ඇති අතර ප්‍රහාරයේ වගකීම ISIS සංවිධානය විසින් භාරගෙන තිබෙනවා.\nගුවන් තොටුපළේ එක් පිවිසුම් දොරටුවක් ආසන්නයේ මෙන්ම, බ්‍රිතාන්‍යය විසින් තම රටට ඉවත් කර ගන්නා ඇෆ්ඝන් සිවිල් වැසියන් පරික්ෂණයට ලක් කරන බැරන් හෝටලයට ද එවැනි ප්‍රහාරයක් එල්ල වී තිබෙනවා.\nමෙම ප්‍රහාරවලින් ඇමරිකානු මැරින් භටයන් 11 දෙනෙකු ඇතුළු සෙබළුන් 13 දෙනෙකු මෙන්ම ,ඇෆ්ඝන් සිවිල් වැසියන් 60 දෙනෙකු පමණ ජිවිතක්ෂයට පත් වී ඇති බවයි විදෙස් වාර්තා සඳහන් කළේ.\nකෙසේ නමුත් තලෙයිබාන් පාලනය හමුවේ රටින් නික්ම යාමට පෙළ ගැසී සිටින ඇෆ්ඝන් සිවිල් වැසියන් තවත් පිරිසක් මෙහි දී මිය යන්නට ඇතැ යි සැලකෙනවා.\nඔවුන්ගේ සිරුරු ගුවන් තොටුපොළ පිවිසුමේ ඇළ මාර්ගයේ විසිරි තිබූ අතර, එය ලේ විලක් මෙන් දිස් වු බව සඳහන්. ඇමරිකානු හමුදාවන්ට ඇෆ්ඝනිස්ථානයේ දී එල්ල වූ දෙවන විශාලතම මාරාන්තික ප්‍රහාරය මෙයයි.\n2011 වසරේ ඇමරිකානු හෙලිකොප්ටර් යානයක් බිම හෙළිමේ දී සෙබළුන් 30 දෙනෙකු මිය යාම එවැනි දරුණුතම ප්‍රහාරය යි.",
       "URL": "https://www.hirunews.lk/280685/කාබුල්-නුවර-ගුවන්තොටුපොළ-පරිශ්‍රයේ-සිදුවූ-පිපිරීම්-දෙකෙන්-ඇමරිකානු-සෙබළුන්-13ක්-ඇතුළු-73-දෙනෙකු-මරුට",
       "Category": "Local News",
       "Parent URL": "https://www.hirunews.lk/local-news.php?pageID=1728"
}