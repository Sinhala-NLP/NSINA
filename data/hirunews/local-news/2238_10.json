{
       "Source": "hirunews",
       "Timestamp": "Saturday, 02 January 2021 - 19:04",
       "Headline": "කොරෝනා ආසාදිතව මියගිය පුද්ගලයන්ගේ මෘත දේහ භූමදානය කිරීම ගැටලුවක් නැහැ  - ශ්‍රී ලංකා වෛද්‍ය සංගමය (වීඩියෝ)",
       "News Content": "කොරෝනා වෛරසය ආසාදනය වී මියගිය පුද්ගලයින්ගේ මෘතදේහ භූමදානය කිරීම ගැටළුවක් නොවන බව ශ්‍රී ලංකා වෛද්‍ය සංගමය පවසනවා.\nඑහි සභාපතිනි විශේෂඥ වෛද්‍ය පද්මා ගුණරත්න සඳහන් කළේ තම සංගමය කළ විශේෂඥ විශ්ලේෂණයකට අනුව එම මතය ප්‍රකාශ කළ හැකි බවයි.\nඒ පිළිබඳව අදාළ අංශ කඩිනමින් දැනුවත් කිරීමට බලාපොරොත්තු වන බවද හිරු ප්‍රවෘත්ති අංශයට අදහස් දක්වමින් ඇය සඳහන් කළා.\nඒ පිළිබඳව වැඩිදුරටත් පැහැදිලි කරමින් ශ්‍රී ලංකා වෛද්‍ය සංගමය කියා සිටියේ කොවිඩ් වෛරසය ශ්වසන පද්ධතිය හරහා මිස උදරය ආශ්‍රිතව වෙනත් ආකාරයකින් ආසාදනය විය නොහැකි බවයි.\nඑමෙන්ම, වෛරසය සජීවි සෛලවල මිස මළ සිරුරුවල දිගු කාලයක් නොපවතින බවත්, මළ සිරුරක් පී.සී.ආර්. පරීක්ෂණයෙන් ආසාදිත පුද්ගලයෙකුගේ බව තහවුරු වූවද, එයින් වෛරසය පැතිරීමේ අවස්ථාවක් නොමැති බවත්, වෛද්‍ය සංගමයේ අදහසයි.\nකොරෝනා ආසාදිත පුද්ගලයින්ගේ මිහිදන් කළ දේහවලින් ජල මුලාශ්‍ර හරහා වෛරසය පැතිරීමේ අවදානමක් නොමැති අතර, ඉපැරණි වෛරසයක් පරිසර පද්ධතිය තුළ තිබී නැවත මතුවන්නේද යන්න තවදුරටත් අධ්‍යයනය කළ යුතු කරුණක් බවත්, වෛද්‍ය සංගමය පෙන්වා දෙනවා.\nදැනට පවතින විද්‍යාත්මක තොරතුරුවලට අනුව කොරෝනා ආසාදිත වී මියයන පුද්ගලයින්ගේ දේහ මෙරට තුළ මිහිදන් කිරීමට අවසර ලබාදිය හැකි බව තම අදහස යැයි වෛද්‍ය අධ්‍යාපනය ප්‍රවර්ධනය වෙනුවෙන් පවතින වෛද්‍යවරුන්ගේ ආයතනයක් වන ශ්‍රී ලංකා වෛද්‍ය සංගමය අවධාරණය කළා.",
       "URL": "https://www.hirunews.lk/258594/කොරෝනා-ආසාදිතව-මියගිය-පුද්ගලයන්ගේ-මෘත-දේහ-භූමදානය-කිරීම-ගැටලුවක්-නැහැ-ශ්‍රී-ලංකා-වෛද්‍ය-සංගමය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2238"
}