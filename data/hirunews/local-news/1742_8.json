{
       "Source": "hirunews",
       "Timestamp": "Friday, 20 August 2021 - 12:06",
       "Headline": "හුස්ම ගන්න ලංකාවේ සහ ඉන්දියාවේ 'ශක්ති' දෙන ශක්තිය (ඡායාරූප)",
       "News Content": "හදිසි අවස්ථාවන් පරිපාලනය කර ගැනීම සඳහා ශ්‍රී ලංකා රජය ඉන්දියාවෙන් ඇනවුම් කළ සායනික ඔක්සිජන් තොග රැගත් ශ්‍රී ලංකා නාවික හමුදාවට සහ ඉන්දීය නාවික හමුදවට අයත් ශක්ති නෞකාවන් දෙක, ඉන්දියාවේ චෙන්නායි සහ විශාඛාපට්නම් වරායන් වෙතින් පිටත් වූ බව ශ්‍රී ලංකාවේ ඉන්දීය මහ කොමසාරිස් කාර්යාලය සඳහන් කරනවා.\nට්විටර් පණිවුඩයක් ඔස්සේ ඉන්දීය මහ කොමසාරිස් කාර්යාලය සඳහන් කරන්නේ, ශ්‍රී ලංකා නාවික හමුදාවට අයත් ශක්ති නෞකාවේ සායනික ඔක්සිජන් ටොන් 40ක් සහ ඉන්දීය නාවික හමුදාවට අයත් ශක්ති නෞකාවේ සායනික ඔක්සිජන් ටොන් 100ක් මෙලෙස රැගෙන එන බවයි.\nමෙරට සායනික ඔක්සිජන් ගෙන ඒමේ මෙහෙයුමට ඉන්දීය නාවික හමුදාවේ සහයෝගය ලැබී ඇත්තේ, ශ්‍රී ලංකා නාවික හමුදාපති වයිස් අද්මිරාල් නිශාන්ත උළුගේතැන්න ඉන්දීය නාවික හමුදාපති අද්මිරාල් කරන්බීර් සිංග්ගෙන් පෞද්ගලික ව සිදුකරන ලද ඉල්ලිමක ප්‍රතිඵලයක් වශයෙන්.\nශ්‍රී ලංකාව හදිසි අවශ්‍යතාවන්හි දී භාවිතය සඳහා ඉන්දියාවෙන් සායනික ඔක්සිජන් ටොන් 100ක් ආනයනය කිරීමට සැලසුම් කළ අතර ඒ සඳහා නාවික හමුදාව යොදා ගැනුණේ වාරයන් අතර සිදුවන ප්‍රමාදයන් වළක්වා ගැනීම සඳහායි.",
       "URL": "https://www.hirunews.lk/280175/හුස්ම-ගන්න-ලංකාවේ-සහ-ඉන්දියාවේ-ශක්ති-දෙන-ශක්තිය-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1742"
}