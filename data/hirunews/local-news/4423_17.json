{
       "Source": "hirunews",
       "Timestamp": "Thursday, 13 July 2017 - 14:12",
       "Headline": "කොරියාවේ නීතිවිරෝධී ලෙස රැදී සිටින ශ්‍රී ලාංකිකයන්ට පොදු සමාවක්",
       "News Content": "නීතිවිරෝධී ලෙස කොරියාවේ රැඳී සිටින ශ්‍රී ලාංකික ශ්‍රමිකයන්ට එරටින් පිටවීම සඳහා පොදු සමා කාලයක් ප්‍රකාශයට පත්කර තිබෙනවා.\nවිදේශ සේවා නියුක්ති කාර්යාංශය නිවේදනයක් නිකුත් කරමින් සඳහන් කළේ ජූලි මස 10 වනදා සිට ඔක්තෝම්බර් 10 වනදා දක්වා මෙම  පොදු සමා කාලය ක්‍රියාත්මක බවයි.\nඒ අනුව එම කාලසීමාව ප්‍රයෝජනයට ගනිමින් යළි දිවයිනට පැමිණෙන ලාංකිකයන්ට නීතිමය පියවර නොගැනීමටයි විදේශ සේවා නියුක්ති කාර්යාංශය තීරණය කර ඇත්තේ.\n2011 වසරේ සිට 2016 වසර දක්වා ලාංකික ශ්‍රමිකයන් 1983 දෙනෙකු නීති විරෝධී අයුරින් කොරියාවේ රැඳී සිට තිබෙනවා.\nඔවුන් සම්බන්ධයෙන් නීතිමය පියවර ගෙන ලක්ෂ 20 ක ඇප බැඳුම්කරය අයකර ගැනීමට කටයුතු කරමින් සිටින බවයි කාර්යාංශය කියාසිටියේ.\nවිදේශ රැකියා අමාත්‍ය තලතා අතුකෝරල මහත්මිය සඳහන් කළේ කොරියානු රජය විසින් ලබාදී ඇති මෙම පොදු සමා කාලය ප්‍රයෝජනයට ගෙන නීති විරෝධීව රැඳී සිටින ලාංකිකයන් දිවයිනට පැමිණිය යුතු බවයි.\nපොදු සමා කාලය තුල නොපැමිණ තවදුරටත් රැඳී සිටින ශ්‍රමිකයන් සඳහා නීතිමය පියවර ගැනීමට කාර්යාංශයට සිදුවන අතර තමන්ගේ ඥාතීන් එලෙස නීති විරෝධීව රැඳී සිටින්නේ නම් ඔවුන් ද මේ පිළිබඳ දැනුවත් කර දිවයිනට ගෙන්වා ගන්නා ලෙසටයි අමාත්‍ය තලතා අතුකෝරල මහත්මිය කියාසිටියේ.",
       "URL": "https://www.hirunews.lk/165799/කොරියාවේ-නීතිවිරෝධී-ලෙස-රැදී-සිටින-ශ්‍රී-ලාංකිකයන්ට-පොදු-සමාවක්",
       "Category": "Local News",
       "Parent URL": "https://www.hirunews.lk/local-news.php?pageID=4423"
}