{
       "Source": "hirunews",
       "Timestamp": "Monday, 06 February 2017 - 13:23",
       "Headline": "තවත් 900 ක් දේශද්‍රෝහී ලැස්තුවෙන් ඉවතට",
       "News Content": "ඌව - වෙල්ලස්ස කැරැල්ලට නායකත්වය ලබාදීම හේතුවෙන් බ්‍රිතාන්‍ය අධිරාජ්‍යවාදීන් විසින් දේශද්‍රෝහීන් ලෙස නම් කළ තවත් විරුවන් 900 කට ආසන්න පිරිසක් දේශප්‍රේමීන් ලෙස නම් කිරීමට රජය තීරණය කර තිබෙනවා.\nඒ අනුව එළඹෙන මාර්තු මස පළමුවනදා ජනාධිපතිවරයා විසින් ඓතිහාසික ශ්‍රී දළදා මාළිගා පරිශ්‍රයේදී මීට අදාළ ගැසට් පත්‍රයට අත්සන් තැබීමට නියමිත බවයි ජනමාධ්‍ය අමාත්‍ය ගයන්ත කරුණාතිලක සඳහන් කළේ.\nබ්‍රිතාන්‍ය අධිරාජ්‍යවාදීන් විසින් දේශද්‍රෝහීන් ලෙස නම් කර සිටි කැප්පෙටිපොල අධිකාරම් ඇතුලු 19 දෙනෙකු ජනාධිපතිවරයා විසින් මීට පෙර රණශූරයින් ලෙස නම් කරනු ලැබුවා.\n1818 ඌව වෙල්ලස්ස කැරැල්ලට නායකත්වය ලබාදීම හේතුවෙන් මෙම පිරිස දේශද්‍රෝහීන් ලෙස ප්‍රකාශයට පත් කළේ රොබට් බ්‍රවුන්රිග් ආණ්ඩුකාරයා විසින්.\nමෙම පිරිස දේශප්‍රේමීන් ලෙස නම් කිරීමෙන් පසු එම කැරැල්ලට සහභාගි වී තවමත් දේශද්‍රෝහී ලැයිස්තුවේ සිටින විරුවන්ගේ පවුල්වල සාමාජිකයින් ජනාධිපතිවරයාගෙන් කළ ඉල්ලීමක් සළකා බැලීමෙන් අනතුරුව ඉතිරි පිරිසද දේශප්‍රේමීන් ලෙස නම් කිරීමට රජය තීරණය කළ බවයි අමාත්‍ය ගයන්ත කරුණාතිලක ප්‍රකාශ කළේ.",
       "URL": "https://www.hirunews.lk/153782/තවත්-900-ක්-දේශද්‍රෝහී-ලැස්තුවෙන්-ඉවතට",
       "Category": "Local News",
       "Parent URL": "https://www.hirunews.lk/local-news.php?pageID=4674"
}