{
       "Source": "hirunews",
       "Timestamp": "Saturday, 24 September 2016 - 12:37",
       "Headline": "තවත් ශ්‍රී ලාංකික සරණාගතයන් 76ක් ඉදිරි සතියේ දිවයිනට",
       "News Content": "දකුණු ඉන්දියාවේ සරණාගත කදවුරුවල වාසය කළ තවත් ශ්‍රී ලාංකික දෙමළ ජාතිකයන් 76 දෙනෙකු ඉදිරි සතියේ දිවයිනට පැමිණෙනවා.\nඔවුන් ලබන බ්‍රහස්පතින්දා ශ්‍රී ලංකාවට පැමිණෙන්නේ 41 දෙනෙකුගෙන් සහ 35 දෙනෙකුගෙන් සමන්විත කණ්ඩායම් දෙකක් ලෙසයි.\nබන්ධනාගාර ප්‍රතිසංස්කරණ පුනරුත්ථාපන සහ නැවත පදිංචි කිරීමේ අමාත්‍ය ඞී.එම්. ස්වාමිනාදන් මෙම සරණාගතයන් පිරිස ශ්‍රී ලංකාවට රැගෙන ඒම පිළිබදව එක්සත් ජාතීන්ගේ සරණාගත මහකොමසාරිස් කාර්යාලය සමඟ සාකච්ඡා කර තිබෙනවා.\nඑම අමාත්‍යාංශයේ ලේකම් වී. සිවගනසෝති ප්‍රකාශ කර ඇත්තේ මෙම ශ්‍රී ලාංකික සරණාගතයන් වව්නියාව, මන්නාරම, මාතලේ, මුලතිව්, ත්‍රිකුණාමලය සහ යාපනය යන ඔවුන් මීට පෙර ජීවත් වූ ප්‍රදේශවල නැවත පදිංචි වනු ඇති බවයි.\nඉන්දියාවේ සරණාගත කදවුරුවල වාසය කර නැවත ශ්‍රී ලංකාවට පැමිණෙන සරණාගතයන්ගේ ජීවිකා වෘත්තීන් සහතික කිරීම සඳහා අවශ්‍ය සහාය සැපයීමට කැබිනට් පත්‍රිකාවක් ද පසුගිය දා ඉදිරිපත් කරනු ලැබුවා.\nමොවුන්ට මාස 6ක කාලයක් සඳහා වියළි සලාක ලබාදෙන අතර අමාත්‍යාංශය යටතේ ක්‍රියාත්මක වන නිවාස වැඩපිළිවෙල මගින් නිවහන් ලබාදීමට නියමිතයි.",
       "URL": "https://www.hirunews.lk/143714/තවත්-ශ්‍රී-ලාංකික-සරණාගතයන්-76ක්-ඉදිරි-සතියේ-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=4865"
}