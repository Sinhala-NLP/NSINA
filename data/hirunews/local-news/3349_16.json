{
       "Source": "hirunews",
       "Timestamp": "Thursday, 16 May 2019 - 14:53",
       "Headline": "ත්‍රස්තවාදීන් සමග සමීප සබදතා පැවැත්වූ අයෙකු අල්ලයි",
       "News Content": "රට තුළ පවතින සාමකාමී වාතාවරණය හේතුවෙන් අද දින දිවයිනේ කිසිදු ප්‍රදේශයක පොලිස් ඇදිරි නීතිය පැනවීමක් සිදුනොකරන බව පොලිස් මාධ්‍ය ප්‍රකාශක පොලිස් අධිකාරි රුවන් ගුණසේකර ප්‍රකාශ කළා.\nජාතික ආරක්ෂාව පිළිබඳ මාධ්‍ය මධ්‍යස්ථානයේ අද පැවති මාධ්‍ය හමුවකට එක්වෙමින් ඔහු කියා සිටියේ වයඹ පළාතේ සහ මිනුවන්ගොඩ ප්‍රදේශය තුළ පසුගියදා සිදුවූ ප්‍රචණ්ඩ ක්‍රියාවලට සම්බන්ධ වූ සහ සැලසුම් කළ පුද්ගලයින් සොයා බුද්ධි අංශ නිලධාරීන්ද යොදවා ඇති බවයි.\nමේ අතර වයඹ පළාතේ සහ මිනුවන්ගොඩ ප්‍රදේශයේ සිදු වූ කළහකාරී සිදුවීම්වලට සම්බන්ධ පුද්ගලයින් පිළිබඳ සෙවීම සඳහා බුද්ධි අංශ නිලධාරීන් යොදවා ඇති බව පොලිස් මාධ්‍ය ප්‍රකාශකවරයා සඳහන් කළා.\nමේ අතර, බෝම්බ පිපිරීම්වලට අදාළ ත්‍රස්තවාදීන් සමඟ සමීප සබදතා පැවැත්වූ මොහොමඩ් රිස්වාන් නමැති පුද්ගලයෙකු වත්තල - මාබෝල ප්‍රදේශයේදී අත්අඩංගුවට ගෙන ඇති බවද පොලිස් මාධ්‍ය ප්‍රකාශකවරයා සදහන් කළා.\nසැකකාර කෝටිපති ව්‍යාපාරිකයාට මාබෝල ප්‍රදේශයේ සුඛෝපභෝගි තෙමහල්, නිවසක් සහ දෙමහල් නිවසක් ඇති බවත්, ඔහුගේ බිරින්දෑවරුන් දෙදෙනා සහ දරුවන් දෙදෙනා එහි පදිංචිව සිටින බවත් පොලීසිය ප්‍රකාශ කළා.\nවසර කිහිපයකට පෙර වත්තල ප්‍රදේශයේ කුලී රථ රියදුරෙක් ලෙස ජීවිකාව ගෙන ගිය සැකකරු මේ වනවිට නැව් භාණ්ඩ ප්‍රවාහන ආයතනයක හිමිකරුවෙකු බවත් පොලීසිය අනාවරණ කරගෙන තිබෙනවා.\nමේ අතර මිනුවන්ගොඩ ප්‍රදේශයේ ඇති වූ කළහකාරී සිදු වීම් සම්බන්ධයෙන් අත්අංඩංගුවට ගැණුනු සැකකරුවන් 35 දෙනෙකු ඊයේ පස්වරුවේ මිනුවන්ගොඩ මහේස්ත්‍රාත් අධිකරණයට ඉදිරිපත් කළා.\nඑහිදී ඔවුන්ගේ ඥාතීන් අධිකරණ භූමිය ඉදිරිපිටට රැස්ව සිටි අතර අධිකරණ පරිශ්‍රය අවට පොලිස් කැරළි මර්ධන ඒකකය ඇතුළු විශේෂ ආරක්ෂාවක් යොදවා තිබුණා.\nඅධිකරණයට ඉදිරිපත් කළ සැකකරුවන් අතුරින් 32 දෙදෙනෙකු ලබන 22 දක්වා සහ 3 දෙනෙක් ලබන 29 දක්වා රක්ෂිත බන්ධනාගාර ගත කිරීමට අධිකරණය නියෝග කළා.\nඑය සැළවීමත් සමඟ සැකකරුවන්ගේ ඥාතීන් නොසන්සුන් වුණා.\nමේ අතර වෙන්නප්පුව ප්‍රදේශයේදී අද පස්වරුවේ සර්ව ආගමික නායකයින්ගේ සහභාගිත්වයෙන් සමුළුවක් පැවැත්වුණා.\nමේ අතර කථානායක කරූ ජයසූරිය මහතා අද පස්වරුවේ මිනුවන්ගොඩ ප්‍රදේශයේ නිරීක්ෂණ චාරිකාවක නිරත වුණා.\nමේ අතර රක්ෂිත බන්ධනාගාර ගත කර සිටින මහසෝන් බලකායේ ප්‍රධානී අමිත් විරසිංහගේ සුව දුක් විමසීම සඳහා බොදු බල සේනා සංවිධානයේ නියෝජිතයින් පිරිසක් වැලිකඩ බන්ධනාගාරයට පැමිණියා.\nඅපරාධ පරීක්ෂණ දෙපාර්තමේන්තුව භාරයේ සිටින නාමල් කුමාර පිළිබඳ නිතීමය කටයුතු සොයා බැලීම සඳහා විශ්‍රාමික මේජර් නිතිඥ අජිත් ප්‍රසන්න එම දෙපාර්තමේන්තුවට පැමිණි අතර අනතුරුව අදහස් පළ කළා.\nපසුගියදා ඇති වූ නොසන්සුන්කාරී සිද්ධිය සම්බන්ධයෙන් අද විවිධ පාර්ශව අදහස් පළ කළා.",
       "URL": "https://www.hirunews.lk/216492/ත්‍රස්තවාදීන්-සමග-සමීප-සබදතා-පැවැත්වූ-අයෙකු-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=3349"
}