{
       "Source": "hirunews",
       "Timestamp": "Saturday, 05 February 2022 - 7:30",
       "Headline": "මෙරට සිදුවන වන සත්ත්ව හිංසනය ගැන මහේලගෙන් සැර කතාවක්",
       "News Content": "මෙරට සිදු වන සත්ත්ව හිංසනය සහ වනසතුන්ට සාමකාමී අයුරින් ජීවත් වන්නට ඉඩ ලබා නොදීමේ පසුබිම පිළිබඳ සටහනක් ප්‍රවීණ ක්‍රිකට් ක්‍රීඩක මහේල ජයවර්ධන විසින් උපුටා දක්වා සටහන් කර තිබෙනවා.\nසිය නිල ට්විටර් ගිණුමෙහි සටහනක් තබමින් මහේල ජයවර්ධන පෙන්වා දී ඇත්තේ, වන අලියෙකුට සිදු කරන අඩත්තේට්ටම් සහ එම සත්ත්වයාව විහිළුවකට ගෙන මෙරට ඇතැම් මිනිසුන් හැසිරීමේ ක්‍රියාව දැඩි විවේචනයකට ලක් කරමිනි.\nකිසියම් පුද්ගලයෙකු විසින් කැලෑවෙන් මහමගට පිවිසෙමින් සිටි වන අලියෙකු විනෝදයට ගෙන, සිය රථයෙහි විදුලි පහන් එළිය වැඩි වශයෙන් එම සත්ත්වයාගේ මුහුණ දෙසට එල්ල කරමින්, සිය රථය භාවිත කරමින් එම සත්ත්වයාව බිය ගන්වන ආකාරය දැක්වෙන ටික්ටොක් වීඩියෝවක් දැඩි ලෙස විවේචනයට හසු කරමින් මහේල කියා සිටින්නේ, ,මෙම සිදුවීම සුළුවෙන් තැකීමක් සිදු නොකළ යුතු බවයි.\nඑනම්, මෙම සිදුවීම මෙරට සිදු වූ පළමු වන සත්ත්ව හිංසනයක් නොවන බවත්, මෙවැනි සිදුවීම් බොහෝ විට වාර්තා වන බවත්, ඇතැම් විට එම සතුන් විසින් ප්‍රතිප්‍රහාර එල්ල කළ විට දී අදාළ සිදුවීම් සමාජගත වන බවත් ඔහු එම ටික්ටොක් වීඩියෝව විවේචනය කරමින් පෙන්වා දෙන්නේ මෙවැනි සිදුවීම් කිසිදිනෙක සිදුවීමට ඉඩ නොතැබිය යුතු බවයි.\nඑබැවින් මෙලෙස රාත්‍රී කාලයේදී වනාලියෙකු සමග ඉතා ත්‍රාසජනක අයුරින් හැසිරීම සහ එය සමාජයට වැරදි පූර්වාදර්ශයක් දෙන අයුරින් ම මුදා හැරීම ද ඉදිරියේ දී වන සත්ත්වයින්ට සාමකාමීව ජීවත් වන්නට ඇති හැකියාව පළුදු කිරීමක් සේම තවත් පිරිස් එවැනි ක්‍රියාකාරකම්වලට යොමු කරවීමට උත්සාහ කිරීමකි.\nමේ හේතුවෙන් අහිංසක වන සත්ත්වයින්ට සාමකාමී අයුරින් ඔවුන්ගේ නිදහසේ ජීවත් වීමට අවකාශය ලබාදීමට කටයුතු කළ යුතු අතර, මෙවැනි වගකීම්සහගත සහ බිහිසුණු ක්‍රියාවලට එරෙහිව නීතිය ක්‍රියාත්මක කිරීමට කාලය එළඹ ඇති බව ද වගකිව යුතු බලධාරීන්ට මතක් කොට දැන්වීම ද මාහැඟි කරුණකි.\nමේ අතර, වන අලියන්ගෙන් මිනිසුන්ට සිදුවන තර්ජන සේම ඇතැම් නොහොබිනා ක්‍රියා කරමින් සහ දූෂිත මානුෂීය ක්‍රියාකාරකම් හේතුවෙන් මෙරටින් ඉතාමත් වටිනා සහ සංචාරක ආකර්ෂණයක් ගෙනෙන වන අලීන් වඳවීමේ සහ ඔවුන්ට හානි පැමිණවීමේ තත්ත්වයකට රට පරිවර්තනය වෙමින් යනු ඇතැයි පෙනෙන්නට ඇත.\nමීට කදිම උදාහරණය වන්නේ සුප්‍රසිද්ධ හොලොවුඩ් චිත්‍රපට නළුවෙකු වන ලියනාඩෝ ඩිකැප්රියෝගේ ද අවධානය ශ්‍රී ලංකාව වෙත යොමුව තිබුණේ ඔහු විසින් ද සංවේදී සටහනක් සිය ට්විටර් ගිණුමෙහි සටහන් කරමින්.\nඡායාරූපකරණයට දැඩි ඇල්මක් දක්වන ලියනාඩෝ විසින් ශ්‍රී ලංකාවේ වන අලීන්ට අත්ව ඇති ඛේදනීය ඉරණම පිළිබඳ ව සටහනක් තබමින් පැවසූවේ, දිරාපත් නොවන මිනිසුන් විසින් බැහැර කරන ලද කැළිකසළ ආහාරයට ගනිමින් ජීවිතක්ෂයට පත්වන වනඅලීන් සම්බන්ධයෙනි.\nඅම්පාර - පල්ලක්කාඩු ප්‍රදේශයට බැහැර කරන කසළ ආහාරයට ගැනීමෙන් අලි ඇතුන් 20කට ආසන්න සංඛ්‍යාවක් මියයෑම පිළිබඳව ලියනාඩෝ විසින් හුවා දක්වා ඇති අතර, පසුගිය (28) වැනි දින දී හිරු ප්‍රවෘත්ති අංශය ද ඒ පිළිබඳ ව වනජීවී රාජ්‍ය අමාත්‍ය විමලවීර දිසානායකගෙන් ද ඒ පිළිබඳ ව විමසා සිටියා.\nනමුත්, විදෙස් සුප්‍රසිද්ධ නළුවාට තරම් සංවේදීබවක් හෝ අවධානයක් යොමු කිරීමට මෙරට බලධාරීන්ට ඇති නොහැකියාව මනාවට විශද කරලමින්, රාජ්‍ය අමාත්‍යවරයා කියා සිටියේ, මෙලෙස මියයන වන අලීන් රැකගැනීම සඳහා තමන්ට රජයෙන් කිසිදු මූල්‍යාධාරයක් සිදු නොවුණු බවයි.\nමෙවන් තත්ත්වයක් තුළ දී තවදුරටත් ශ්‍රී ලංකාවට විදේශ විනිමය පමණක් නොව , පාරිසරික වශයෙන් ද මනා සහයෝගයක් ලබාදෙන වන ඇතුන් මෙලෙස හිංසාවට පත් කිරීම සුප්‍රසිද්ධ නළු ලියනාඩෝ දකින්නා සේම , මෙරට ප්‍රවීණ ක්‍රිකට් ක්‍රීඩක මහේල ජයවර්ධනගේ ද දැඩි විවේචනයට පත් ව ඇත්තේ එවැබින්.\nමේ හේතුවෙන් ඇතුන්ට පමණක් නොව සියලුම වනසතුන්ට අර්බුදකාරී වාතාවරණයක් උදාකර ඇති මෙවන් පසුබිමක වගකිව යුතු නිසි බලධාරී දෑස් ඒ සඳාහා විවර කිරීමට කාලය එළඹ ඇති බව ද ඒ සඳහා නිසි විසඳුම් කඩිනමින් ලබා ගැනීමට ක්‍රියා කළ යුතු බව ද ‍යළි යළිත් මතක් කළ යුතු නොවන්නේ ය..",
       "URL": "https://www.hirunews.lk/296191/මෙරට-සිදුවන-වන-සත්ත්ව-හිංසනය-ගැන-මහේලගෙන්-සැර-කතාවක්",
       "Category": "Local News",
       "Parent URL": "https://www.hirunews.lk/local-news.php?pageID=1375"
}