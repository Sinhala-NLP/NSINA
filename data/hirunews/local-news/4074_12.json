{
       "Source": "hirunews",
       "Timestamp": "Sunday, 18 February 2018 - 17:43",
       "Headline": "දෙදෙනෙකුට මරු කැඳවමින් මඟ වැරඳුණු මෝටර් රථය (ඡායාරූප)",
       "News Content": "නුවරඑළියේ සිට හලාවත බලා ධාවනය වෙමින් තිබූ මෝටර් රථයක් ලිදුල - බෙයාර්විල් ප්‍රදේශයේදී කොත්මලේ ජලාශයට පෙරළීමෙන් කාන්තාවක් සහ පිරිමි පුද්ගලයෙකු මිය ගොස් තිබෙනවා.\nඅධික වේගයෙන් ධාවනය වී ඇති මෙම මෝටර් රථය අද (18) පස්වරුවේ මාර්ගයෙන් ඉවතට පැන ජලාශයට පෙරළී ඇති බවයි පොලීසිය සඳහන් කළේ.\nඅනතුරෙන් මිය ගිය කාන්තාවගේ සහ පිරිමි පුද්ගලයාගේ මළ සිරුරු මේ වන විට ගොඩට ගෙන තිබෙනවා.\nමෝටර් රථයේ තිබි කුඩා ළමයෙකුගේ සනීපාරක්ෂක තුවායක් හමුවි ඇති අතර ඒ පිළිබදව පොලිසිය පරීක්ෂණ ආරම්භ කර ඇති බව සඳහන්.\nඒ හේතුවෙන් ජලාශයට වැටුණු තවත් පුද්ගලයින් සිටින්නේ ද යන්න සොයා මේ වන විට මෙහෙයුම් ක්‍රියාත්මකයි.\nමිය ගිය දෙදෙනා ගම්පහ - නැදුම්ගමුව ප්‍රදේශයේ පදිංචිකරුවන් බවයි පොලීසිය සඳහන් කළේ.\nමේ අතර, පාර්ලිමේන්තු වටරවුම අසල - නිපොන් මාවත ප්‍රදේශයේදී දියවන්නා ඔයේ පාවෙමින් තිබූ නාඳුනන කාන්තා මළ සිරුරක් ද අද උදෑසන පොලීසිය සොයා ගත්තා.\nඑමෙන්ම හොරණ - වවුලගල ප්‍රදේශයේ වත්තක වළ දමා තිබූ 59 හැවිරිදි කාන්තාවකගේ සිරුරක් සොයා ගැනුනේ ද අද දිනයේදියි.\nපසුගිය 03 වනදා සිට මෙම කාන්තාව අතුරුදන්ව සිටි බවට තොරතුරු ලැබී ඇති අතර, අනියම් සබඳතාවයක් හේතුවෙන් මෙම ඝාතනය සිදුව තිබෙනවා.\nසිද්ධිය සම්බන්ධයෙන් එක් පුද්ගලයෙකු අත්අඩංගුවට ගෙන ඇති බවයි පොලිසිය සඳහන් කළේ.\nඡායාරූප - හැටන්, රංජිත් රාජපක්ෂ",
       "URL": "https://www.hirunews.lk/183940/දෙදෙනෙකුට-මරු-කැඳවමින්-මඟ-වැරඳුණු-මෝටර්-රථය-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4074"
}