{
       "Source": "hirunews",
       "Timestamp": "Monday, 27 June 2022 - 11:04",
       "Headline": "හිටපු අමාත්‍ය පාඨලී චම්පික රණවකට එරෙහි නඩුව ලබන මස 18",
       "News Content": "අපරික්ෂාකාරී ලෙස රිය පදවා තරුණයෙකු අනතුරට ලක් කිරීමේ චෝදනාව සම්බන්ධයෙන් හිටපු අමාත්‍ය පාඨලී චම්පික රණවකට එරෙහිව ගොනුකර තිබෙන නඩුවේ මූලික විරෝධතා ඉදිරිපත් කිරීම සඳහා එම නඩුව ලබන මස 18 වනදා කැඳවීමට කොළඹ මහාධිකරණ විනිසුරු නාමල් බලල්ලේ අද (27) නියම කළා.\nනියෝජ්‍ය සොලිසිටර් ජනරාල් මාධව තෙන්නකෝන් එහිදී අධිකරණයට දන්වා සිටියේ නඩුවේ ප්‍රධාන සාක්ෂිකරුවන් දසදෙනා පොලිසියට ලබාදී තිබෙන සියලු ප්‍රකාශවල පිටපත් විත්ති පාර්ශ්වය වෙත ලබාදීමට කටයුතු කර ඇති බවයි.\nඑම ලේඛනවල යම් අඩුපාඩුවක් ඇත්නම් ඉදිරි නඩු දිනට පෙර අධිකරණය දැනුවත් කරන බවයි විත්තියේ නීතීඥවරු එහිදී ප්‍රකාශ කළේ.\nඑමෙන්ම නඩුව පවත්වාගෙන යෑමට නොහැකි බවට විත්තිය විසින් මූලික විරෝධතා ඉදිරිපත් කරන බව මීට පෙර දැනුම්දී තිබූ අතර, එම විරෝධතා ලබන මස 18 වනදා ඉදිරිපත් කරන ලෙසයි විනිසුරුවරයා විත්තියේ නීතිඥවරුන්ට දැනුම් දුන්නේ.\n2016 වසරේ අපරික්ෂාකාරී ලෙස රිය පදවා සන්දීප් සම්පත් ගුණවර්ධන නැමති තරුණයෙකු බරපතළ රිය අනතුරකට ලක් කළ බවට පවසමින් හිටපු අමාත්‍ය පාඨලී චම්පික රණවකට නීතිපතිවරයා විසින් මෙම නඩුව පවරා තිබෙනවා.",
       "URL": "https://www.hirunews.lk/308291/හිටපු-අමාත්‍ය-පාඨලී-චම්පික-රණවකට-එරෙහි-නඩුව-ලබන-මස-18",
       "Category": "Local News",
       "Parent URL": "https://www.hirunews.lk/local-news.php?pageID=1065"
}