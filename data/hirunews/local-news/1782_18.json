{
       "Source": "hirunews",
       "Timestamp": "Sunday, 01 August 2021 - 8:20",
       "Headline": "රෝහල් සේවා හෙද නිලධාරී පුරප්පාඩු පිරවීමේ ක්‍රමවේදය ඇතුළත් ගැසට් නිවේදනයක්",
       "News Content": "පළමුවන ශ්‍රේණියේ රෝහල් සේවා හෙද නිලධාරී තනතුරුවල පවත්නා පුරප්පාඩුවලින් 35%ක් පිරවීම සඳහා දෙවන ශ්‍රේණියේ, පළමුවන ශ්‍රේණියේ සහ අධිශ්‍රේණියේ සුදුසුකම් සහිත අය තෝරා ගැනීමේ ක්‍රමවේදය ඇතුළත් අතිවිශේෂ ගැසට් පත්‍රයක් නිකුත් කර තිබෙනවා.\nසෞඛ්‍ය අමාත්‍යාංශ ලේකම් වෛද්‍ය එස්.එච්.මුණසිංහගේ අත්සනින් යුතුව නිකුත් කර ඇති එම ගැසට් පත්‍රය මගින් ශ්‍රී ලංකා හෙද සේවයේ සේවා ව්‍යවස්ථාව සංශෝධනයට ලක්වනු ඇති.\nඅදාළ පළමුවන ශ්‍රේණියේ රෝහල් සේවා හෙද නිලධාරී තනතුර සඳහා පත් කිරීමට ඉහත සඳහන් ශ්‍රේණිවල සුදුසුකම් ලැබූ නිලධාරීන් අතරින් තෝරා ගන්නා පිරිසක් ඩිප්ලෝමා පාඨමාලාව හැදෑරිය යුතු වනවා.\nඑලෙස හෙද නිලධාරීන් තෝරා ගැනීමේ ලිඛිත තරඟ විභාගයක් පැවැත්වීමට නියමිත බවයි මෙම ගැසට් නිවේදනයේ දැක්වෙන්නේ.\nමෙහිදී ඉතිරි 65% ක පුරප්පාඩු ප්‍රමාණය සඳහා දෙවන ශ්‍රේණියේ, පළමුවන ශ්‍රේණියේ සහ අධිශ්‍රේණියේ සිටින සුදුසුකම් සහිත නිලධාරීන්ගේ ජ්‍යෙෂ්ඨත්වය, කුසලතාව, යෝග්‍යතාව, වැඩ හා හැසිරීම අනුව සෞඛ්‍ය ලේකම් විසින් අනුමත කරන සම්මුඛ පරීක්ෂණ මණ්ඩලයක් මගින් සම්මුඛ පරීක්ෂණයක් පවත්වා ඉන් සමත්වන නිලධාරීන්ද අදාළ ඩිප්ලෝමාව හැදෑරීම සඳහා තෝරා ගැනීමට නියමිතයි.\nඑම 65% කාණ්ඩය සඳහා අයදුම් කළ හැක්කේ අවසන් වසර 05 තුළ නියමිත වැටුප් වර්ධක සියල්ලම උපයා රාජ්‍ය සේවා කොමිෂන් සභා චක්‍රලේඛ අනුව විනයානුකූල දඬුවමක් නොලැබූ නිලධාරීන් පමණයි.\nඑමෙන්ම, වයස අවුරුදු 52 නොඉක්මවන උසස්වීම් දිනට පෙර වසර 05 තුළ ඉහළ කාර්ය සාධනයක් ඔවුන් විසින් පෙන්නුම් කර තිබිය යුතු බවයි සෞඛ්‍ය ලේකම්වරයා නිකුත් කළ ගැසට් නිවේදනයේ දැක්වෙන්නේ.\nමෙහිදී එක් එක් දිස්ත්‍රික්කයේ වෙන් කරනු ලබන තනතුරු සංඛ්‍යාව එම දිස්ත්‍රික්කයේ පවතින පුරප්පාඩු සංඛ්‍යාව අනුව තීරණය කෙරෙන අතර, සුදුසුකම් සම්පූර්ණ කළ නිලධාරියෙකුට එක් ධාරාවක් යටතේ උපරිම වශයෙන් දිස්ත්‍රික්ක 03ක් සඳහා තම මනාපය අනුව අයදුම්පත් ඉදිරිපත් කළ හැකියි.",
       "URL": "https://www.hirunews.lk/278547/රෝහල්-සේවා-හෙද-නිලධාරී-පුරප්පාඩු-පිරවීමේ-ක්‍රමවේදය-ඇතුළත්-ගැසට්-නිවේදනයක්",
       "Category": "Local News",
       "Parent URL": "https://www.hirunews.lk/local-news.php?pageID=1782"
}