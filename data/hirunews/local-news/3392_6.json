{
       "Source": "hirunews",
       "Timestamp": "Sunday, 21 April 2019 - 15:09",
       "Headline": "දිවයින පුරා පොලිස් ඇඳිරි නීතිය පනවයි",
       "News Content": "වහාම ක්‍රියාත්මක වන පරිදි දිවයින පුරා පොලිස් ඇඳිරි නීතිය පනවා තිබෙනවා.\nපොලිස් මාධ්‍ය ප්‍රකාශක, පොලිස් අධිකාරී රුවන් ගුණසේකර සදහන් කළේ පොලිපතිවරයාගේ උපදෙස් මත මෙම තීරණය ගෙන ඇති බවයි.\nඇඳිරි නීතිය පවතින කාලයේ විදෙස් ගතවීමට කටුනායක ගුවන් තොටුපළ වෙත පැමිණෙන මගීන්ට ගුවන් ගමන් බලපත්‍රය සහ ගුවන් ටිකට්පත පෙන්වා ගමන් කළ හැකි බවයි පොලීසිය සඳහන් කළේ.\nරටේ ආරක්ෂක තත්ත්වය පිළිබදව ආරක්ෂක අංශ සහ සියළුම අංශවල ප්‍රධානීන්ගේ සහභාගීත්වයෙන් අද විශේෂ සාකච්ඡාවක් ද පැවැත්වුණා.\nජනාධිපති ලේකම්වරයා නිවේදනයක් නිකුත් කරමින් සදහන් කළේ පොලීසිය, ත්‍රිවිධ හමුදාව සහ සිවිල් ආරක්ෂක දෙපාර්තමේන්තුවේ නිලධාරීන් යොදවා සියලුම ආගමික ස්ථාන, සංචාරක හෝටල්, රෝහල් සහ තානාපති කාර්යාලවල ආරක්ෂාව තර කිරීමට කටයුතු කර ඇති බවයි.\nආරක්ෂක මාණ්ඩලික ප්‍රධානීන්ගේ උපදෙස් පරිදි පිපිරීම් සම්බන්ධයෙන් පරීක්ෂණ කටයුතු සිදුකිරීම සදහා මෙන්ම අපරාධකරුවන් සොයා සෝදිසි මෙහෙයුම් ක්‍රියාත්මක කිරීම සදහා ජාතික මෙහෙයුම් මැදිරියක් ද පිහිටුවා ඇති බව ද එම නිවේදනයේ සදහන්.\nඑමෙන්ම සමාජ මාධ්‍ය හරහා සාවද්‍ය ප්‍රවෘත්ති හුවමාරු වන බැවින් එම පරීක්ෂණ කටයුතු අවසන් වන තුරු තාවකාලිකව සියලූම සමාජ ජාල මාධ්‍ය අවහිර කිරීමට ද රජය තීරණය කර තිබෙනවා.\nමිය ගිය සියළු දෙනාගේ අවමංගල්‍ය කටයුතු රජයේ වියදමින් සිදුකිරීමටයි තීරණය කර ඇත්තේ.\nරටේ සියළු ජනතාව තම නිවෙස්වල සන්සුන්ව සාමය ආරක්ෂා කරමින් රැදී සිටින ලෙස සහ ආරක්ෂක අංශවලට අවශ්‍ය සහයෝගය ලබාදෙන ලෙස ද රජය ඉල්ලීමක් කරනවා.",
       "URL": "https://www.hirunews.lk/214899/දිවයින-පුරා-පොලිස්-ඇඳිරි-නීතිය-පනවයි",
       "Category": "Local News",
       "Parent URL": "https://www.hirunews.lk/local-news.php?pageID=3392"
}