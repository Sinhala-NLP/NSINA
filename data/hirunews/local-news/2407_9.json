{
       "Source": "hirunews",
       "Timestamp": "Tuesday, 06 October 2020 - 16:28",
       "Headline": "දෙපා අහිමි වුවද නැණස පාදන ගුරු මව (වීඩියෝ)",
       "News Content": "සමාජයේ වන්දනීයත්වයට නිරතුරුව පාත්‍ර වන පිරිසක් ලෙස ගුරුවරුන් හැඳින්විය හැකියි.\nඑම උතුම් ගුරු වෘත්තියට බුහුමන් පිදෙන ගුරු දිනය මෙරට සමරනු ලබන්නේ අදයි.\nමේ ඒ වන්දනීය පිරිස වෙනුවෙන් තබන උපහාර සටහනක්\n‘‘අර්බුදයට නායකත්වය දීම - අනාගතය යළි සිතීම“ යන්න මෙවර ගුරු දිනයේ තේමාවයි.\nලෝක ගුරු ප්‍රඥප්තිය අත්සන් කිරීම ඔක්තෝබර් 5 වැනි දිනට යෙදුණු බැවින්  යුනෙස්කෝ ආයතනය විසින් ලෝක ගුරු දිනය ඔක්තෝබර් 5 වන දින සමරන අතර,  ගුරුවරුන්ගේ දිගු කාලීන අරගලයක ප්‍රතිඵලයක් ලෙස ශ්‍රී ලංකා ගුරු සේවා ව්‍යවස්ථාව සම්මත කර  ගනු ලැබුවේ 1995 ඔක්තෝබර් 6  වැනිදා බැවින් ශ්‍රී ලාංකිකයින් අද දින ගුරු දිනය සමරනවා.\nසිය ගෞරවාන්විත සේවාව නිසාම නිරතුරුව සමාජයේ වන්දනීයත්වයට පාත්‍ර වන එකම තැනැත්තා  ලෙසයි ගුරුවරයා සැලකෙන්නේ.\nඑවන් වන්දනීය ගුරු මාතාවක් ගැන  විශේෂ පුවතක් අපට බදුල්ල ප්‍රදේශයෙන් වාර්තා වුණා.\nමීට වසර 33කට පෙර   බදුල්ල - කුට්ටියගොල්ල මාවතේ - ලංගම බස් රථයක් තුළ සිදුවූ බෝම්බ පිපිරීමකින් 24 හැවිරිදි කේ.ඩී. සෝමාවතී ගුරු මාතාවාට ඇයගේ පා යුගළම අහිමි වනවා.\nසිය දෙපා අහිමි වුව ද අනාගත දරු පරපුරේ නැණස පාදන වගකීම අත් නොහැරි ඇය අදටත් බදුල්ල - සොරනාතොට  - පුස්වැල්ල විදුහලේ දරුවන්ට අකුරු කරවන්නේ ජීවිතය යනු දිනාගත යුතු සටනක් බවට ජීවමාන උදාහරණයක් බවට පත්වෙමිනුයි.\nවයස අවුරුදු 18දී ගුරු සේවයට පැමිණි ඇය සිය අවුරුදු 40ක අභියෝගාත්මක සේවාවකින් අනතුරුව තවත් වසර 2කින් විශ්‍රාම යාමට නියමිතයි.\nඅසීරුතා මැද දරුවන්ට අකුරු කරවා ඔවුන් සමාජයේ බොහෝ දුර යනු දැක පහන් සිත් උපදවා ගන්නා මෙවන් ගුරු මව්වරු පියවරු සියලුදෙනාට ජාතියේම උපහාරය නිබැඳවම පිරිනැමෙන බවට සැකයක් නැහැ.",
       "URL": "https://www.hirunews.lk/251946/දෙපා-අහිමි-වුවද-නැණස-පාදන-ගුරු-මව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2407"
}