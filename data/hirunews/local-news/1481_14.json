{
       "Source": "hirunews",
       "Timestamp": "Monday, 20 December 2021 - 15:34",
       "Headline": "රජයේ වෛද්‍යවරුන් හෙට උදෑසන 8 සිට දිවයින පුරා වර්ජනයේ",
       "News Content": "දිස්ත්‍රික් 5ක අද ක්‍රියාත්මක වූ වෛද්‍යවරුන්ගේ එක්දින වර්ජනය හෙට සිට දිවයින පුරා ක්‍රියාත්මක කරන බව රජයේ වෛද්‍ය නිලධාරීන්ගේ සංගමය ප්‍රකාශ කළා.\nඒ අනුව හෙට උදෑසන 8 සිට දීප ව්‍යාප්ත වැඩ වර්ජනය ආරම්භ කරන බවයි එම සංගමය සඳහන් කළේ.\nපශ්චාත් සීමාවාසික පත්වීම් ලබාදීමේදී ගැටලු පවතින බව පවසමින් රජයේ වෛද්‍ය නිලධාරීන්ගේ සංගමය පොළොන්නරුව, නුවරඑළිය, රත්නපුර, ත්‍රිකුණාමලය සහ මන්නාරම දිස්ත්‍රික්වල අද උදෑසන සිට එක්දින වර්ජනයක නිරත වුණා.\nමේ හේතුවෙන් රෝහල්වල දෛනික වැඩ කටයුතු අඩාල වූ අතර ප්‍රතිකාර ලබා ගැනීම සඳහා රෝහල් වෙත පැමිණි ජනතාව පත්වූයේ දැඩි අපහසුතාවකට යි.\nසිය වර්ජනය සම්බන්ධයෙන් රජයේ වෛද්‍ය නිලධාරීන්ගේ සංගමය, සෞඛ්‍ය සේවා අධ්‍යක්ෂ ජනරාල්වරයා සහ නියෝජ්‍ය සෞඛ්‍ය සේවා අධ්‍යක්ෂ ජනරාල්වරයා සමඟ සෞඛ්‍ය අමාත්‍යාංශයේ දී අද සාකච්ඡාවක නිරත වුණා.\nඑම සාකච්ඡා අසාර්ථක වීම හේතුවෙනුයි හෙට උදෑසන 8 සිට දිවයින පුරා අඛණ්ඩ වැඩ වර්ජනයක් සිදුකිරීමට එම සංගමය තීරණය කළේ.\nකෙසේ වෙතත් රජයේ වෛද්‍ය නිලධාරීන්ගේ සංසදයේ සභාපති වෛද්‍ය රුක්ෂාන් බෙල්ලන වර්ජන ක්‍රියාමාර්ගය හෙළා දකිනු ලැබුවා.\nමේ අතර, සෞඛ්‍ය වෘත්තීයවේදීන්ගේ සම්මේලනය ද උසස්වීම්, වැටුප් ඇතුළු ගැටලු කිහිපයක් මුල් කර ගනිමින් අනිද්දා දකුණු පළාතේ සහ 23 වන දා සබරගමුව පළාතේ වර්ජනයක නිරත වීමට තීරණය කර තිබෙනවා.\nඊට හෙද, පරිපූරක, අතුරු වෛද්‍ය ඇතුළු ක්ෂේත්‍ර 16ක වෘත්තීයවේදීන් එක්වන බවයි එම සම්මේලනය ප්‍රකාශ කළේ.\nඑමෙන්ම, උතුරුමැද පළාත් ආයුර්වේද රෝහල්වල කණිෂ්ඨ කාර්ය මණ්ඩලය මේ වන විට සතියකට වැඩි කාලයක් අඛණ්ඩ වැඩ වර්ජනයක නිරත වී සිටින්නේ කොරෝනා දීමනාව ලබාදෙන ලෙස ඉල්ලමින්.\nකෙසේ වෙතත් එය මේ දක්වා ඉටු නො වීම හේතුවෙන් අනුරාධපුර ආයුර්වේද දෙපාර්තමේන්තුවට පැමිණි ඔවුන් අද සාකච්ඡාවක නිරත වුවත් එය අසාර්ථකවීම හේතුවෙන් උණුසුම් තත්ත්වයක් මතුවුණා.",
       "URL": "https://www.hirunews.lk/291614/රජයේ-වෛද්‍යවරුන්-හෙට-උදෑසන-8-සිට-දිවයින-පුරා-වර්ජනයේ",
       "Category": "Local News",
       "Parent URL": "https://www.hirunews.lk/local-news.php?pageID=1481"
}