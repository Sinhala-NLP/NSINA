{
       "Source": "hirunews",
       "Timestamp": "Wednesday, 09 February 2022 - 7:56",
       "Headline": "මාලඹේ ස්ලිට් යළි මහපොළ යටතට",
       "News Content": "මාලඹේ පිහිටි ශ්‍රී ලංකා තොරතුරු තාක්ෂණ ආයතනය හෙවත් ස්ලිට් මහපොළ භාරකාර අරමුදල යටතට නැවත පවරා ගැනීමට රජය තීරණය කර තිබෙනවා.\nඒ සඳහා වෙළෙඳ අමාත්‍ය ආචාර්ය බන්දුල ගුණවර්ධන විසින් ඉදිරිපත් කරන ලද අමාත්‍ය මණ්ඩල පත්‍රිකාවට ද පෙරේ දා අනුමැතිය හිමි වුණා.\nමහපොළ භාරකාර අරමුදල යටතේ පැවති ස්ලිට් ආයතනය පසුගිය ආණ්ඩුව සමයේ ඉදිරිපත් කළ විවිධ අණ පනත් හරහා එම අමුදලින් බැහැර කර ඇතැයි අමාත්‍යවරයා කියා සිටියා.\nපාර්ලිමේන්තුවේ දී ඊයේ අදහස් දක්වමින් ඔහු ප්‍රකාශ කළේ, ඒ අනුව එම අණපනත් අහෝසි කර ස්ලිට් ආයතනය මහපොළ භාරකාර අරමුදලට නැවත පැවරීමට කැබිනට් අනුමැතිය හිමි වූ බවයි.\nමේ අතර මහපොළ උසස් අධ්‍යාපන ශිෂ්‍යත්ව භාර අරමුදල සංශෝධන පනත් කෙටුම්පත ද ඊයේ පාර්ලිමේන්තුවේ දී සංශෝධන සහිත ව සම්මත කෙරුණා.\nඑමෙන්ම දුප්පත් පවුල් ලක්ෂයකගේ නිවාසවල වහල මත සූර්ය කෝෂ සවි කර ඔවුන්ට ආදායමක් ලබාදීමේ ව්‍යාපෘතියක් ද මේ වනවිට ආරම්භ කිරීමට සැලසුම් කර ඇති බව රාජ්‍ය අමාත්‍ය දුමින්ද දිසානායක ඊයේ පාර්ලිමේන්තුවේ දී ප්‍රකාශ කළා.",
       "URL": "https://www.hirunews.lk/296534/මාලඹේ-ස්ලිට්-යළි-මහපොළ-යටතට",
       "Category": "Local News",
       "Parent URL": "https://www.hirunews.lk/local-news.php?pageID=1367"
}