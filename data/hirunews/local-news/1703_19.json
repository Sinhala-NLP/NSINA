{
       "Source": "hirunews",
       "Timestamp": "Wednesday, 08 September 2021 - 21:30",
       "Headline": "ලක්ෂ 120කට අධික අයිස් මත්ද්‍රව්‍ය සමග සැකකරුවෙකු STF අත්අඩංගුවට",
       "News Content": "පොලිස් විශේෂ කාර්ය බලකා මූලස්ථානයට ලැබුණු තොරතුරක් මත වත්තල - වනවාසල ප්‍රදේශයේ සිදුකළ වැටලීමකදී අයිස් මත්ද්‍රව්‍ය සමග සැකකරුවෙක් අත්අඩංගුවට ගෙන තිබෙනවා.\nමෙම වැටලීමේදී සොයාගෙන ඇති අයිස් මත්ද්‍රව්‍යවල වටිනාකම රුපියල් කෝටි දෙකකට ආසන්නයි.\nපෑලියගොඩ පොලිස් වසමේ වත්තල - වනවාසල ප්‍රදේශයේ කලක පටන් සිදුකරගෙන යන අයිස් මත්ද්‍රව්‍ය ජාවාරමක් පිළිබඳ තොරතුරු පොලිස් විශේෂ කාර්ය බලකා මූලස්ථාන කඳවුරේ නිලධාරීන්ට පසුගිය දිනවල ලැබී තිබුණා.\nඒ අනුව පොලිස් විශේෂ කාර්ය බලකා මූලස්ථාන කඳවුරේ විශේෂ මෙහෙයුම් අංශ 1හි නිලධාරීන් කණ්ඩායමක් අයිස් මත්ද්‍රව්‍ය ජාවාරම වැටලීම සඳහා පස්වරුවේ වත්තල වනවාසල ප්‍රදේශයට පැමිණියා.\nඑහිදී වනවාසල පාර ජයන්ති විහාරය ඉදිපිටදී සැකකටයුතු පුද්ගලයෙකු පරීක්ෂා කර තිබෙනවා.\nඔහු සන්තකයේ තිබී අයිස් මත්ද්‍රව්‍ය කිලෝ එකයි ග්‍රෑම් 666ක් සොයා ගැනීමට විමර්ශන නිලධාරීන් සමත්වුණා.\nඑම අයිස් මත්ද්‍රව්‍යවල වෙළෙඳපොළ වටිනාකම රුපියල් කෝටි දෙකකට ආසන්න බව සඳහන්.\nඅයිස් මත්ද්‍රව්‍ය සමග අත්අඩංගුවට ගත් 30 හැවිරිදි සැකකරු කොළඹ 14 ග්‍රෑන්ඩ්පාස් ප්‍රදේශයේ පදිංචිකරුවෙක්.\nසැකකරු ගමන් කළ යතුරුපැදිය සහ ඔහුගේ ජංගම දුරකථනය පොලිස් භාරයට ගෙන ඇති අතර, වැඩිදුර විමර්ශන පොලිස් මත්ද්‍රව්‍ය නාශක කාර්යාංශය මගින් ක්‍රියාත්මකයි.",
       "URL": "https://www.hirunews.lk/281721/ලක්ෂ-120කට-අධික-අයිස්-මත්ද්‍රව්‍ය-සමග-සැකකරුවෙකු-stf-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1703"
}