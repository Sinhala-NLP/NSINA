{
       "Source": "hirunews",
       "Timestamp": "Wednesday, 22 February 2023 - 15:15",
       "Headline": "ගල්වැව සිරිධම්ම හිමිගේ පෙස්සම විභාගයට නො ගෙන ප්‍රතික්ෂේප කෙරෙයි",
       "News Content": "අන්තර් විශ්වවිද්‍යාලයීය භික්ෂු මණ්ඩලයේ කැඳවුම්කරු පූජ්‍ය ගල්වැව සිරිධම්ම හිමියන් ඉදිරිපත් කළ මූලික අයිතිවාසිකම් පෙත්සමක් විභාගයට නොගෙන ප්‍රතික්ෂේප කිරීමට ශ්‍රේෂ්ඨාධිකරණය අද නියෝග කළා.\nත්‍රස්තවාදය වැළැක්වීමේ පනත යටතේ තමන්ව අත්අඩංගුවට ගෙන රඳවා ගැනීමෙන් සිය මූලික මිනිස් අයිතිවාසිකම් උල්ලංඝනය වූ බවට තීන්දුවක් ලබාදෙන ලෙස ඉල්ලමිනුයි උන්වහන්සේ මෙම පෙත්සම ගොනුකර තිබුණේ.\nදීර්ඝ කරුණු සලකා බැලීමකින් අනතුරුව මෙම තීන්දුව ප්‍රකාශයට පත් කරනු ලැබුවේ එස්.තුරෙයිරාජා, මහින්ද සමයවර්ධන සහ ප්‍රියන්ත ප්‍රනාන්දු යන ත්‍රිපුද්ගල විනිසුරු මඩුල්ල විසින්.\nසිරිධම්ම හිමියන් වෙනුවෙන් පෙනී සිටි ජනාධිපති නීතිඥ එම්. ඒ. සුමන්තිරන් අධිකරණය හමුවේ කරුණු දක්වමින් තම සේවාදායකයා ජුනි මස 10 වනදා අධ්‍යාපන අමාත්‍යාංශය ඉදිරිපිට ඇති වු සිද්ධියක් සම්බන්ධයෙන් අත්අඩංගුවට ගත් බව පැවසුවද ඔහු ත්‍රස්තවාදය වැළැක්වීමේ පනත යටතේ රඳවා තබා විමර්ශන සිදු කිරීම නීතියට පටහැනි බව පෙන්වා දුන්නා.\nඑය ප්‍රතික්ෂේප කරමින් කරුණු දැක්වූ ජ්‍යෙෂ්ඨ රජයේ නීතිඥ ෂමින්ද වික්‍රම ආර්ථික අර්බුදයෙන් පීඩාවට පත්ව මහමගට පැමිණි ජනතාව කුපිත කිරීමට පෙත්සම්කරු කටයුතු කර ඇති බව විමර්ශනවලදී කරුණු අනාවරණය වී ඇතැයි සඳහන් කළා.\nඉදිරිපත්වූ සියලු‍ කරුණු සලකා බැලීමෙන් අනතුරුවයි, විනිසුරු මඩුල්ල අදාළ පෙත්සම විභාගයට නොගෙනම ප්‍රතික්ෂේප කිරීමට තීන්දු කරනු ලැබුවේ.\nමේ අතර ත්‍රස්තවාදය වැළැක්වීමේ පනත යටතේ අත් අඩංගුවට ගෙන පසුව නිදහස් කරන ලද අරගලයේ ක්‍රියාකාරිකයකු වන හශාන්ත ජිවන්ත ගුණතිලක විසින් ඉදිරිපත් කළ මූලික අයිතිවාසිකම් පෙත්සම විභාගයට ගැනීමට ශ්‍රේෂ්ඨාධිකරණය අවසර දී තිබෙනවා.",
       "URL": "https://www.hirunews.lk/328029/ගල්වැව-සිරිධම්ම-හිමිගේ-පෙස්සම-විභාගයට-නො-ගෙන-ප්‍රතික්ෂේප-කෙරෙයි",
       "Category": "Local News",
       "Parent URL": "https://www.hirunews.lk/local-news.php?pageID=520"
}