{
       "Source": "hirunews",
       "Timestamp": "Wednesday, 14 December 2022 - 11:52",
       "Headline": "බිත්තර සඳහා නව උපරිම සිල්ලර මිලක්?",
       "News Content": "බිත්තර සඳහා උපරිම සිල්ලර මිලක් නියම කරමින් පාරිභෝගික සේවා අධිකාරිය නිකුත් කළ ගැසට් නිවේදනය අත්හිටුවීමට අභියාචනාධිකරණය අද (14) නියෝග කළා.\nමෙම ගැසට් නිවේදනය අත්හිටුවා බිත්තර සඳහා වන උපරිම මිල අද දිනය තුළම නියම කරන ලෙසයි අභියාචනාධිකරණය එම අධිකාරියට නියෝග කළේ.\nදැනට නිකුත් කර ඇති ගැසට් නිවේදනය අත්හිටුවීමේ නියෝගයක් නිකුත් කරන ලෙස ඉල්ලා බිත්තර නිෂ්පාදකයින්ගේ සංගමය විසින් පෙත්සමක් ගොනුකර තිබූ අතර, එය අද සලකා බැලූ අවස්ථාවේ දී යි විනිසුරුවරුන් වන ප්‍රසන්න අල්විස්, ඛේමා ස්වර්ණාධිපති මෙම නියෝගය කරනු ලැබුවා.\nපාරිභෝගික කටයුතු පිළිබඳ අධිකාරිය බිත්තර සඳහා උපරිම සිල්ලර මිලක් නියම කරමින් අදාළ ගැසට් නිවේදනය නිකුත් කළේ මේ වසරේ අගෝස්තු මස 19 වනදායි.\nඒ අනුව සුදු බිත්තරයක උපරිම සිල්ලර මිල රුපියල් 43ක් ලෙස සහ දුඹුරු බිත්තරයක උපරිම සිල්ලර මිල රුපියල් 45 ලෙස දක්වා තිබුණා.",
       "URL": "https://www.hirunews.lk/322655/බිත්තර-සඳහා-නව-උපරිම-සිල්ලර-මිලක්",
       "Category": "Local News",
       "Parent URL": "https://www.hirunews.lk/local-news.php?pageID=667"
}