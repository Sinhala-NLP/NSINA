{
       "Source": "hirunews",
       "Timestamp": "Wednesday, 29 December 2021 - 7:49",
       "Headline": "පස් දරු මවක් ඝාතනය කර කිඹුල්ලන්ට දැමූ සිද්ධියේ තොරතුරු හෙළි වේ",
       "News Content": "කිලිනොච්චිය - උදයනගර් - අම්බලකුලම් ප්‍රදේශයේ දී පස් දරු මවක් ඝාතනය කොට ඇයගේ සිරුර කිඹුලන් සිටින ඇළ මාර්ගයකට දැමූ සිද්ධියට මුල් වූ තොරතුරු රැසක් මේ වන විට අනාවරණ වී තිබෙනවා.\nඝාතනය සම්බන්ධයෙන් 22 හැවිරිදි තරුණයෙකු ඊයේ අත්අඩංගුවට ගත් අතර, ඔහු විසින් ප්‍රකාශ කර ඇත්තේ, අදාළ කාන්තාව නිවසේ සිටිය දී ඝාතනය කොට ඇගේ සිරුර යතුරුපැදියක බැදගෙන ගොස් කන්දපුරම් - මර පාලම ආසන්නයේ කිඹුලන් සිටින ඇළ මාර්ගයකට දැමූ බවට යි.\nපසුව පොලිසිය ඇයගේ සිරුර එම ඇළෙහි පාවෙමින් තිබිය දී සොයා ගනු ලැබුවා.\nකිලිනොච්චිය - උදයනගර් ප්‍රදේශයේ පදිංචි 67 හැවිරිදි පස් දරු මව පෙරේ දා බැංකුවට ගොස් පැමිණි පසු, අතුරුදන් වී ඇති බවට ප්‍රදේශවාසීන් ප්‍රකාශ කර තිබුණා.\nඒ අනුවයි පොලිසිය විමර්ශන ආරම්භ කළේ.\nඝාතනයට ලක් වූ කාන්තාව එංගලන්තයේ සිය දරුවන් සමඟ පදිංචිව සිට මීට වසර කිහිපයකට පෙර කිලිනොච්චිය ප්‍රදේශයට පැමිණ තිබුණා.\nමෙම කාන්තාව සතුව තිබූ රන් ආභරණ සොරා ගැනීමේ අරමුණෙන් මෙම ඝාතනය සිදු කර ඇති බවට සැක පළ කරන බවයි පොලිසිය පවසන්නේ.\nඝාතනය සිදු කළ තරුණයා සොරකම් කරන ලද මෙම කාන්තාවට හිමි රන් ආභරණ තොගයක් ද සොයාගෙන තිබෙනවා.",
       "URL": "https://www.hirunews.lk/292440/පස්-දරු-මවක්-ඝාතනය-කර-කිඹුල්ලන්ට-දැමූ-සිද්ධියේ-තොරතුරු-හෙළි-වේ",
       "Category": "Local News",
       "Parent URL": "https://www.hirunews.lk/local-news.php?pageID=1463"
}