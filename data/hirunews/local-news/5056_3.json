{
       "Source": "hirunews",
       "Timestamp": "Sunday, 08 May 2016 - 7:43",
       "Headline": "අධිකරණ ක්‍රමයේ ප්‍රතිසංස්කරණ අවශ්‍යයි",
       "News Content": "මෙරට පැවති යුද්ධයේදී සිදුවී ඇති බව සැළකෙන මානව හිමිකම් උල්ලංඝනය කිරීම සම්බන්ධයෙන් යුක්තිය ඉටු කිරීම සඳහා අධිකරණ ක්‍රමයේ ප්‍රතිසංස්කරණ අත්‍යාවශ්‍ය බව ජගත් සංවිධාන නියෝජිතයන් ප්‍රකාශ කළා.\nශ්‍රී ලංකාවේ සංචාරයක නිරතවූ වදහිංසා පැමිණවීම සහ අධිකරණ ස්වාධීනත්වය සම්බන්ධ ජගත් සංවිධාන නියෝජිතයන් දෙදෙනා මේ බව කියා සිටියේ ඊයේ පැවති මාධ්‍ය හමුවකට එක්වෙමින්.\nඅධිකරණයේ සහ නීතීඥයන්ගේ ස්වාධීනත්වය පිළිබඳ විශේෂ නියෝජිත මොනිකා පින්ටෝ සහ පහරදීම්, අමානුෂික වදබන්ධන පිළිබඳ විශේෂ නියෝජිත යුවාන් මෙන්ඩෙස් සිය ශ්‍රී ලංකා සංචාරයේදී උතුර, නැගෙනහිර, මධ්‍යම සහ දකුණු පළාත්වල සංචාරය කරමින් රැඳවුම් කඳවුරුද නිරීක්ෂණය කළා.\nඊයේ පැවති මාධ්‍ය හමුවේදී ඔවුන් කියා සිටියේ මෙරට අධිකරණ ක්‍රමයේ පවතින දුර්වලතා හේතුවෙන් මානව හිමිකම් උල්ලංඝනය වීම් තවදුරටත් සිදුවන බවයි. කෙසේ නමුත් ශ්‍රී ලංකාවේ යුද සමය තුළ පැවති ආකාරයේ වද හිංසා පැමිණවීම්වල අඩුවීමක් නිරීක්ෂණය කළ බව ජගත් සංවිධාන විශේෂ නියෝජිත යුවාන් මෙන්ඩෙස් එහිදී කියා සිටියා.\nජගත් සංවිධාන නියෝජිතයන් එහිදී වැඩිදුරටත් ප්‍රකාශ කළේ යුද්ධයේදී සිදුවූ බව කියන අපරාධ සම්බන්ධයෙන් පරීක්ෂණ පැවැත්වීම සඳහා ජගත් සංවිධානයේ නිර්දේශ අනුව විදේශීය විනිසුරුවන් ඇතුළත් යාන්ත්‍රණයක් සකස් කිරීමට ශ්‍රී ලංකාව පසුගිය වසරේදී එකඟ වූ බවයි.\nයුද්ධයේ දෙපාර්ශවය අතින් සිදුවූ මානව හිමිකම් උල්ලංඝනය කිරීම් සම්බන්ධයෙන් අපක්ෂපාතී පරීක්ෂණයක් පැවැත්වීමට රජය එහිදී ප්‍රතිඥා දුන්නා.\nයුද්ධය අවසන් වී පැවති රජය වෙනස්වී ඇතත් අදාළ වෙනස්කම් මෙතෙක් මුළුමනින්ම සිදුවී නොමැති බව අධිකරණ සහ නීතීඥයන්ගේ ස්වාධීනත්වය පිළිබඳ විශේෂ නියෝජිත මොනිකා පින්ටෝ අවධාරණය කළා.",
       "URL": "https://www.hirunews.lk/132665/අධිකරණ-ක්‍රමයේ-ප්‍රතිසංස්කරණ-අවශ්‍යයි",
       "Category": "Local News",
       "Parent URL": "https://www.hirunews.lk/local-news.php?pageID=5056"
}