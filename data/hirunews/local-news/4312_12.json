{
       "Source": "hirunews",
       "Timestamp": "Wednesday, 20 September 2017 - 18:50",
       "Headline": "විදුලි වර්ජනයත් අවසන් අදියරට",
       "News Content": "වර්ජනයේ නිරත විදුලි සේවකයින් සහ කම්කරු අමාත්‍ය ඩබ්ලිව්.ඩී.ජේ. සෙනෙවිරත්න අතර මේ වනවිටත් තීරණාත්මක සාකච්ඡාවක් පැවැත්වෙනවා.\nඅද දහවල් එකට පමණ කම්කරු අමාත්‍යාංශයේ ආරම්භ වූ මෙම සාකච්ඡාවට ලංකා විදුලිබල මණ්ඩලයේ ඒකාබද්ධ වෘත්තිය සමිති සන්ධානයට අයත් සියලූම සාමාජිකයින් එක්ව සිටින බව සඳහන්.\nමේ වනවිට විදුලි සේවකයින්ගේ ඉල්ලීම්වලට අදාළව කම්කරු දෙපාර්තමේන්තුව සමග ගිවිසුමක්ද අත්සන් කිරීමට කටයුතු සූදානම් කර ඇති බවයි එම දෙපාර්තමේන්තු ආරංචි මාර්ග කියා සිටියේ.\nඑම ගිවිසුම අත්සන් කිරීමෙන් අනතුරුව බොහෝදුරට විදුලි සේවකයින්ගේ වර්ජනය අවසන් කිරීමට ඉඩකඩ ඇති බව කම්කරු අමාත්‍යාංශයේ ජ්‍යෙෂ්ඨ ප්‍රකාශකයෙකු හිරු ප්‍රවෘත්ති අංශයට ප්‍රකාශ කළා.\nවැටුප් විෂමතා ඉවත් කරන ලෙස ඉල්ලා විදුලි සේවකයින් ආරම්භ කර ඇති වර්ජනයට අදට දින 8 ක් ගතවනවා\nමේ අතර වර්ජනයේ නිරත විදුලි සේවකයින් සදහා විදුලිබල හා පුනර්ජනනීය බලශක්ති අමාත්‍යාංශය අද අවසන් නිවේදනයක් ද නිකුත් කරනු ලැබුවා.\nඑමගින් දැනුම් දුන්නේ දැනට වර්ජනයේ නිරත අනියම් සහ පරිවාස සේවකයින් හෙට දහවල් 12 ට පෙර සේවයට වාර්තා කළ යුතු බවටයි.\nඑසේ සේවයට වාර්තා නොකරන සේවකයින් සේවය හැර ගියාසේ සලකා ඉදිරි ක්‍රියාමාර්ග ගැනීමට තීරණය කර ඇති බවයි විදුලිබල අමාත්‍යාංශයේ මාධ්‍ය ප්‍රකාශක සුලක්ෂණ ජයවර්ධන සදහන් කළේ.\nඑමෙන්ම ඉංජිනේරුවන් හැර අනෙකුත් සියලූම සේවකයන්ට වැටුප් වැඩිවීමක් ලබාදීමටද ලංකා විදුලිබල මණ්ඩලයේ අධ්‍යක්ෂ මණ්ඩලය ඊයේ රාත්‍රියේ තීරණය කළා.\nමේ අතර වැටුප් විෂමතා ඉවත් කිරීම ඇතුලූ ඉල්ලීම් කිහිපයක් මුල් කරගනිමින් අද මධ්‍යම රාත්‍රියේ සිට ආරම්භ කිරීමට නියමිතව තිබූ දුම්රිය වර්ජනය අත්හිටුවීමට එම වෘත්තිය සමිති තීරණය කර තිබෙනවා.\nඒ, අග්‍රාමාත්‍ය ලේකම් සමන් ඒකනායක  සමග අද උදෑසන පැවති සාකච්ඡාවකින් අනතුරුවයි.",
       "URL": "https://www.hirunews.lk/171405/විදුලි-වර්ජනයත්-අවසන්-අදියරට",
       "Category": "Local News",
       "Parent URL": "https://www.hirunews.lk/local-news.php?pageID=4312"
}