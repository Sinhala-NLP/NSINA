{
       "Source": "hirunews",
       "Timestamp": "Thursday, 21 March 2019 - 13:04",
       "Headline": "ජල විදුලි උත්පාදනය අර්බුදයක - බලාගාර ආශ්‍රිත ජලාශවල ධාරිතාව සියයට 9 ට බසී",
       "News Content": "වියලි කාලගුණය හේතුවෙන් ජල විදුලි උත්පාදනය අර්බුදයක් බවට පත්ව ඇතැයි විදුලිබල අමාත්‍යාංශය පවසනවා.\nකෙසේ වෙතත් විදුලි කප්පාදුවකින් තොරව එම තත්වය කළමනාකරණය කිරීමට අවශ්‍ය පියවර ගෙන ඇති බවයි එම අමාත්‍යාංශයේ මාධ්‍ය ප්‍රකාශක සුලක්ෂණ ජයවර්ධන ප්‍රකාශ කළේ.\nපවතින වැසි රහිත කාලගුණ තත්ත්වය හේතුවෙන් විදුලි බලාගාර ආශ්‍රිත සියලූම ප්‍රධාන ජලාශවල ජල මට්ටම් දිනෙන් දිනම පහත බසිමින් පවතිනවා.\nකාසල්රී ජලාශයේ ජල මට්ටම සියයට 9 ක් දක්වා පහත බැස ඇති අතර, මාඋස්සාකැලේ ජලාශයේ ජල මට්ටම සියයට 26.5 ක්, කොත්මලේ ජලාශයේ ජල මට්ටම සියයට 34.2 ක් සහ සමනල වැව ජලාශයේ ජල මට්ටම සියයට 19 ක් දක්වා පහත බැස ඇති බවයි වාර්තා වන්නේ.\nමේ අතර පවතින උණුසුම හේතුවෙන් විදුලි පරිභා්ජනය ද ඉහළ ගොස් තිබෙනවා.\nඅධික උණුසුමත් සමඟ වායු සමීකරණ සහ විදුලි පංකා භාවිතය ඉහළ ගොස් ඇති අතර, ශීතකරණ සඳහා වැයවන විදුලියද සැළකිය යුතු මට්ටමකට ඉහළ යාමක් පෙන්නුම් කර තිබෙනවා.\nමේ හේතුවෙන් අර්බුද මධ්‍යයේ උත්පාදනය කෙරෙන ජල විදුලිය කළමනාකරණය කිරීම අභියෝගයක් බවට පත්ව ඇති බවයි විදුලිබල අමාත්‍යාංශ්‍යයේ මාධ්‍ය ප්‍රකාශක සුලක්ෂණ ජයවර්ධන කියා සිටියේ.\nමෙම අර්බුදයට එක් විසඳුමක් ලෙස පෞද්ගලික ස්වයං විදුලි ජනන පද්ධති දිරිමත් කිරීමටත් ඒ සඳහා ගෙවීමක් සිදු කිරීමටත් ඉදිරියේදී කටයුතු කරන බවද ඔහු ප්‍රකාශ කළා.\nමේ අතර වියලි කාලගුණ තත්ත්වය මැයි මස අග දක්වා පවතින බව කාලගුණ විද්‍යා දෙපාර්තමේන්තුව සඳහන් කළා.",
       "URL": "https://www.hirunews.lk/212864/ජල-විදුලි-උත්පාදනය-අර්බුදයක-බලාගාර-ආශ්‍රිත-ජලාශවල-ධාරිතාව-සියයට-9-ට-බසී",
       "Category": "Local News",
       "Parent URL": "https://www.hirunews.lk/local-news.php?pageID=3443"
}