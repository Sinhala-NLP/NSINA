{
       "Source": "hirunews",
       "Timestamp": "Sunday, 31 January 2021 - 18:17",
       "Headline": "නිදහස් දින සැමරුම් උළෙලට සමගාමීව රුක් රෝපණ වැඩසටහනක්",
       "News Content": "73 වන නිදහස් දින සැමරුම් උළෙලට සමගාමීව දිවයිනේ සියලුම දිස්ත්‍රික් ලේකම්වරුන්, ප්‍රාදේශීය ලේකම්වරුන් හරහා ග්‍රාම නිලධාරී කොට්ඨාස ආවරණයවන පරිදි රුක් රෝපණ වැඩසටහනක් ක්‍රියාත්මක කිරීමට පියවර ගෙන තිබෙනවා.\nඒ අනුව ඉඩ පහසුකම් සහිත පොදු ස්ථානවල හෝ පෞද්ගලික ඉඩම්වල මී පැළ, කොහොඹ පැළ හා කුඹුක් පැළවලට ප්‍රමුඛතාවය ලබාදෙමින් මෙම වැඩසටහන දියත් කරන ලෙසත් සෑම ගෙවත්තක් තුළම පළතුරු හෝ ආහාරමය වටිනාකමකින් යුක්ත පැළ හෝ ඖෂධ පැළ සිටුවීම සඳහා යොමුවිය යුතු බවටයි රාජ්‍ය ආරක්ෂක, ස්වදේශ කටයුතු සහ ආපදා කළමනාකරණ රාජ්‍ය අමාත්‍යාංශය සියලුම රාජ්‍ය ආයතන ප්‍රධානීන්ට උපදෙස් ලබා දී ඇත්තේ.\nසෑම පොදු ස්ථානයකම, සෑම රාජ්‍ය පරිශ්‍රයකම හා සෑම ගෘහයකම පැළයක් රෝපණය කිරීම 73 වන නිදහස් දින උළෙලේදී ජාතික අවශ්‍යතාවයක් ලෙස සලකා කටයුතු කරන ලෙසත් සිටුවනු ලබන පැළ භාරව කටයුතු කිරීමට හා පසු අධීක්ෂණ කටයුතු සඳහා එක් අයෙකු බැගින් පත්කරන ලෙස ද ආයතන ප්‍රධානීන්ට දැනුම්දී ඇති බව සඳහන්.",
       "URL": "https://www.hirunews.lk/261242/නිදහස්-දින-සැමරුම්-උළෙලට-සමගාමීව-රුක්-රෝපණ-වැඩසටහනක්",
       "Category": "Local News",
       "Parent URL": "https://www.hirunews.lk/local-news.php?pageID=2177"
}