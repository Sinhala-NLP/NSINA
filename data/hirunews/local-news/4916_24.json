{
       "Source": "hirunews",
       "Timestamp": "Friday, 19 August 2016 - 12:47",
       "Headline": "යහපාලන ආණ්ඩුව යටතේත් දුෂණ වංචා නිමා වී නැහැ - ජවිපෙ",
       "News Content": "වත්මන් යහපාලන ආණ්ඩුව යටතේ ද වංචා දුෂණ නිමා වී නොමැති බව ජනතා විමුක්ති පෙරමුණ පවසනවා.\nහලාවත ප්‍රදේශයේ ඊයේ (18) පැවති සම්මන්ත්‍රණයකට එක්වෙමින් එහි දේශපාලන මණ්ඩල සභික වසන්ත සමරසිංහ මෙම අදහස් පල කළා.\n‘‘ හොරකම් වංචා දුෂණ නැවතිලා නෑ. ඒවත් එක්ක දිගට ඉස්සරහට යනවා. ඒ මොකද හොරු අල්ලන්න ආපු මිනිස්සු හොරුත් එක්ක එකතු වෙලා ආණ්ඩුවක් කරනවනේ. ඒ නිසා දැන් දෙගොල්ලම මාරුවෙන් මාරුවට තම තමන්ගේ වැඩ ටික කර ගන්න තමයි ලෑස්ති වෙලා තියෙන්නේ. නාස්තිකාර වියදම් අඩු කරනවා කිව්වා, ඒ නිසා ඒවා වෙනුවට ආර්ථිකය කළමනාකරණය කරන්න කටයුතු කරනවා කියලා කිව්වා, එහෙමනේ ආවේ. ලක්ෂ 10 කට රස්සා දෙනවා කිව්වා. දැන් ඒ ආණ්ඩුවට අවුරුද්දක් ගියා. රැකියා දස ලක්ෂයෙන් අඩුම ගානේ රැකියා දස දහසක් දෙන ආයෝජන ගෙනෙන්න  ඕනේ රටට එහෙනම්, රැකියා හදන කර්මාන්ත හදන්න  ඕන කරන වැඩපිළීවෙලවල් රටට ගේන්න  ඕනේ. එහෙම නැත්නම් අලූත් ආයෝජකයෝ ඇවිල්ලා කර්මාන්ත හදන්න පටන් ගන්නවා, තව අවුරුද්දක් දෙකක් යනකොට රස්සා ඇතිවෙයි කියලා විශ්වාසයක් තියෙන්න  ඕනේ. මොනවද කරලා තියෙන්නේ. එහෙනම් අඩුම ගානේ වැඩපිළිවෙලක් තියෙන්න  ඕනේ පටන් අර ගත්ත එකක් රස්සා දෙන්න. එහෙම එකක් නෑ.’’",
       "URL": "https://www.hirunews.lk/140989/යහපාලන-ආණ්ඩුව-යටතේත්-දුෂණ-වංචා-නිමා-වී-නැහැ-ජවිපෙ",
       "Category": "Local News",
       "Parent URL": "https://www.hirunews.lk/local-news.php?pageID=4916"
}