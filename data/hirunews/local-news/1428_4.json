{
       "Source": "hirunews",
       "Timestamp": "Thursday, 13 January 2022 - 9:59",
       "Headline": "අතීතය විවේචකයින්ට - අනාගතය අපිට - අග්‍රාමාත්‍ය (වීඩියෝ)",
       "News Content": "වරාය ගොඩනැඟීම මඟින් රට නාවික කේන්ද්‍රයක් බවට පත්කරමින් ආසියාවේ බලවත් රටක් ලෙස ඉදිරියට යෑමට තැබූ බලාපොරොත්තුව අත්හැර නොමැති බව අග්‍රාමාත්‍ය මහින්ද රාජපක්ෂ පවසනවා.\nඅග්‍රාමාත්‍යවරයා එහි දී වැඩිදුරටත් මෙසේ සඳහන් කළා.\nගෙවුණු අතීතය ආණ්ඩුවට ආපහු ගන්න බෑ. ඒක ආපහු අදින්න පුළුවන් වැඩ කළොත් විතරයි.අපි මුහුණ දීලා තියෙන කටුක තත්ත්වය පිළිගන්න ඕනෑ. කොරෝනා වසංගතය අපිව ඇදලා දාලා තියෙන අගාධය මේ වරායේ ගැඹුරට වඩා වැඩියි කියලයි මම විශ්වාස කරන්නෙ. ඒක අපිට ජනතාවට හංගන්න ඕන නෑ.\nජනතාව මුහුණ දීලා තියෙන දුෂ්කරතා ගැන අපිට වගකීමක් තියෙනවා. බඩු ගණන් යනවාටත් වඩා පෝලිම් ඇතිවෙන එක හොඳ නෑ කියලා අපේ ජනතාව අපිට ඇවිත් කියනවා. අපි ඒක දන්නවා. මේ ආණ්ඩුව කිසිම වෙලාවක තමන්ගේ පහසුව ගැන හිතුවේ නෑ. තමන්ගේ පහසුව ගැන පමණක් හිතන ආණ්ඩුවක් නම් මූල්‍ය අර්බුදයකදී රුපියල් බිලියන සිය ගණනක සහනයක් ජනතාවට දෙන්න තීන්දු කරන්නේ නෑ.\nඔබ දන්නවා මේ වරාය සංවර්ධනයත් මුලදී ගොඩනැඟුවේ අපේම මුදලින්. වරාය අධිකාරියේම මුදල් යොදවලා ගොඩනඟන්න සැලසුම් කළ පර්යන්තය තමයි මේ නැඟෙනහිර පර්යන්තය. නමුත් ඒ පර්යන්තය ගොඩනඟන්න කලින් අපි පරාද කරල අපිව ගෙදර ඇරියා. නමුත් යහපාලන ආණ්ඩුව අපි කරගෙන ගිය වැඩපිළිවෙළ එදාම නතර කළා. වරාය විතරක් නෙමෙයි මුළු රටේම අපි කරගෙන ගිය වැඩපිළිවෙළ නතර කළා. මේ පර්යන්තය ගොඩනඟන්න හෝ රටේ සංවර්ධනය ඒ ආණ්ඩුවට වුවමනා වුණේ නෑ. ඔවුන් කළේ මේ පර්යන්තය වෙනත් රටවල් සමඟ පටලවන එකයි.\nමතක තියාගන්න එදා හම්බන්තොට වරාය විකුණුවේ මර්දනය මැද්දේ. මාධ්‍යවේදීන්ගේ කන් පැළුවා. හම්බන්තොට විරෝධතාවට ගිය ජනතාවට පන්න පන්නා ගැහුවා.\nමැති ඇමැතිවරුන් ඔළු පළාගෙන ආවේ. වෘත්තීය සමිතිවලට ඔළුව උස්සන්න දුන්නේ නෑ. භික්ෂුන් වහන්සේලාටත් ඇහුම්කන් දුන්නේ නෑ. යහපාලන ආණ්ඩුව මේවා විකුණනකොට කතා කරන්න ගියා නම් උන්වහන්සේලාවත් මර්දනය කරනවා. එදා මේවා විදේශවලට විකුණන එක කාටවත් නතර කරන්න බැරි වුණා.\nමෙහෙ විතරක් නෙවෙයි මොනරාගල උද්ඝෝෂණ කරන ගොවියන්ට ගහන්න කොළඹින් ක¾දුළු ගෑස් ලොරි ගණන් යැව්වා. එහෙම කරලා අපි ගොඩනඟපු සම්පත් විදේශවලට පවරලා දුන්නා.\nඑබදු තත්ත්වයක් යටතේ තිබුණු රටක් තමයි අපි භාර ගත්තේ. දෙකොණ පත්තුවෙන විලක්කුවක් නිවා ගන්න වෙන්නේ බොහොම අමාරුවෙන්. පැත්තකින් යහපාලන ආණ්ඩුව විදේශ සමඟ ගහපු ගිවිසුම්, පැත්තකින් ඒවා යළි නිදහස් කරගෙන දියුණු කරන එක.\nමේ මර්මස්ථාන නිදහස් කර ගන්නත්, ඒවා දියුණු කරන්න මුදල් හොයා ගන්නත් ඕනෑ. මේ සේරම මැද ප්‍රජාතන්ත්‍රවාදීව කටයුතු කරන්නත් ඕනෑ. යහපාලන ආණ්ඩුව වාගේ අපිට ජනතාව මර්දනය කරන්න බෑ. අපි කරන්නෙත් නැහැ. ඒ අය විදේශ සමඟ ඇති කරලා තියෙන ගිවිසුම් ගැන ජාත්‍යන්තරව වගකීමෙන් ක්‍රියා කරන්න ඕනෑ.\nමේ පර්යන්තය ගැන ජාතියේ අපේක්ෂාවන් ආරක්ෂා කරගන්න ලොකු කැපකිරීමක් කරන්න වෙයි. මතක තියාගන්න අපි බලයට එනකොට එක්සත් ජාතීන්ගේ සංවිධානය ඉදිරිපත් කළ යෝජනාවකට සම අනුග්‍රහය දක්වන්න පොරොන්දු වුණු රටක් මේක. අපි ඒ යෝජනාවෙන් ඉවත් වුණා. අපි ඇවිල්ල තමයි ඒ යෝජනාවෙන් ඉවත්වුණේ. අපි එම්.සී.සී. ගිවිසුම අස්සන් කිරීම නතර කළා. මේවායේ බලපෑම් අපිට එනවා. රටට ආදරේ ජනතාව මේක තේරුම් ගන්න ඕනෑ. 2015 පස්සේ රටට වුණු දේ මතක තියා ගන්න.රට ගැන තියෙන බලාපොරොත්තු අතාරින්න එපා. ගෙවුණු වසර දෙක අපේ විවේචකයන්ට කරගහගෙන යන්න භාර දෙමු. අනාගතය අපි භාර ගමු.",
       "URL": "https://www.hirunews.lk/293872/අතීතය-විවේචකයින්ට-අනාගතය-අපිට-අග්‍රාමාත්‍ය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1428"
}