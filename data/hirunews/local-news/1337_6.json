{
       "Source": "hirunews",
       "Timestamp": "Thursday, 24 February 2022 - 8:27",
       "Headline": "යුක්‍රේනයේ වරාය නගරයේ පිපිරීම් (වීඩියෝ)",
       "News Content": "යුක්රේනයේ මරියුපොල් වරාය නගරයේ යම්කිසි පිපිරීම් කිහිපයක් සිදුව ඇති බව විදෙස් වාර්තා සදහන් කළා.\nඅද (24) අලුයම 3.30ට පමණ රුසියානු දේශසීමාව ආසන්නයේ පිහිටි වරාය නගරයේ මෙම පිපිරීම් හඬවල් ඇසුණු බවයි වාර්තා වන්නේ.\nමේ අතර යුක්‍රේනයේ මේ වනවිට හදිසි නීතිය ද ක්‍රියාත්මකයි.\nමේ අතර, යුක්‍රේනය විසින් එරට තුළ මේ වනවිට හදිසි තත්ත්වයක් පනවා ඇති බවට විදෙස් මාධ්‍ය වාර්තා කරනවා.\nඉදිරි දින 30ක කාලය සඳහා යුක්රේනය තුළ හදිසි තත්ත්වයක් ප්‍රකාශයට පත් කිරීම සඳහා අද (24) රැස්වූ යුක්රේන ආරක්ෂක කවුන්සිලය විසින් සිය අනුමැතිය ලබා දී ඇති බවයි වාර්තා වන්නේ.\nඒ අනුව යුක්‍රේනයට මේ මොහොත වනවිට දී රුසියානු හමුදා තර්ජනය දැඩි ලෙස දැනෙමින් අවදානම් මට්ටමක පවතිනවා.\nමේ වනවිට යුක්‍රේනය නිවේදනය කර ඇත්තේ, රුසියාවේ ජීවත් වන යුක්‍රේන සම්භවයක් සහිත පුරවැසියන්ට වහාම ඉවත් වීමට කටයුතු කරන ලෙසටයි.\nඒ බව යුක්‍රේනයේ 'කිව්' (kyiv) තානාපති කාර්යාලය මගිනුයි නිවේදනය කෙරුණේ.\nමෙවන් තත්ත්වයක් මත ජාත්‍යන්තර විචාරකයින් පෙන්වා දෙන්නේ, සුළු මොහොතක් තුළ දී රුසියාව විසින් පූර්ණ වශයෙන් මහා පරිමාණ යුද ආක්‍රමණයක් යුක්‍රේනය තුළ සිදු කිරීමට මේ වනවිටත් පිඹුරුපත් සකසා අවසන් බවයි.\nමේ හේතුවෙන් ජාත්‍යන්තර බුද්ධි අංශ විසින් යුක්‍රේන රජයට රුසියානු ආක්‍රමණයක් ගැන අනතුරු ඇඟවීමක් ද සිදු කර තිබෙනවා.\nරුසියානු හමුදා නැගෙනහිර යුක්‍රේනයේ මොස්කව් හිතවාදී කලාපයට ඇතුල් වී ඇති අතර, ඔවුන් තවදුරටත් ඉදිරියට යමින් සිටින බවයි විදෙස් මාධ්‍ය වාර්තා කරන්නේ.",
       "URL": "https://www.hirunews.lk/297882/යුක්‍රේනයේ-වරාය-නගරයේ-පිපිරීම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1337"
}