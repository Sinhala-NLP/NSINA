{
       "Source": "hirunews",
       "Timestamp": "Sunday, 17 April 2022 - 7:23",
       "Headline": "අයි.එම්.එෆ් සාකච්ඡා සඳහා මුදල් ඇමති ප්‍රමුඛ කණ්ඩායම වොෂින්ටනයට",
       "News Content": "ජාත්‍යන්තර මූල්‍ය අරමුදල සමග හෙට ආරම්භ වන සාකච්ඡා සඳහා මුදල් අමාත්‍ය ජනාධිපති නීතීඥ අලි සබ්රි ඇතුළු දූත පිරිස අද අලුයම වොෂින්ටනය බලා පිටත්ව ගියා.\nමුදල් අමාත්‍ය ජනාධිපති නීතීඥ අලි සබ්රි සමග මෙම සංචාරයට මහ බැංකු අධිපති ආචාර්ය නන්දලාල් වීරසිංහ, මුදල් අමාත්‍යංශ ලේකම් මහින්ද සිරිවර්ධන ඇතුලු දූත පිරිසක් එක්ව සිටිනවා.\nමේ අතර ජාත්‍යන්තර මූල්‍ය අරමුදල සමග පැවැත්වෙන සාකච්ඡා සඳහා ඉන්දීය අමාත්‍ය කණ්ඩායමක් සහභාගී වීමට නියමිත බවට ඉකොනොමික් ටයිම්ස් නැමති ඉන්දීය පුවත්පත පෙරේදා හෙළිදරව් කළා.\nමුදල් අමාත්‍ය ජනාධිපති නීතීඥ අලි සබ්රි බ්ලූම් බර්ග් ව්‍යාපාරික වෙබ් අඩවියට ප්‍රකාශ කළේ මෙරට ආර්ථිකය ප්‍රකෘතිමත් කිරීම සඳහා මේ වසර තුළ ශ්‍රී ලංකාවට ඇමරිකානු ඩොලර් බිලියන 3 ත් 4 ත් අතර ප්‍රමාණයක් අවශ්‍ය වන බවයි.\nඑමෙන්ම ජාත්‍යන්තර මූල්‍ය අරමුදල හරහා ශ්‍රී ලංකාවට ඩොලර් බිලියන 3 ක පමණ ණය වැඩසටහනක් ලබාගත හැකිවනු ඇති බවට නව මහ බැංකු අධිපති ආචාර්ය නන්දලාල් වීරසිංහ විශ්වාසය පළ කළා.",
       "URL": "https://www.hirunews.lk/302102/අයි-එම්-එෆ්-සාකච්ඡා-සඳහා-මුදල්-ඇමති-ප්‍රමුඛ-කණ්ඩායම-වොෂින්ටනයට",
       "Category": "Local News",
       "Parent URL": "https://www.hirunews.lk/local-news.php?pageID=1226"
}