{
       "Source": "hirunews",
       "Timestamp": "Sunday, 26 June 2022 - 12:46",
       "Headline": "මව් උණුහුමෙන් පමණක් හුස්ම ගන්නා දියණිය (වීඩියෝ)",
       "News Content": "අම්මා කෙනෙකුට මේ ලෝකයේ තිබෙන උතුම්ම සම්පත තමන්ගේ දරුවන්.\nදරුවන් වෙනුවෙන් මුළු ජීවිතයම කැප කරන දිරිය මව්වරුන් පිළිබඳ අපි ඔබට නිරන්තරයෙන් තොරතුරු ගෙන එනවා.\nතම ආබාධිත දරුවා රැක බලා ගැනීම වෙනුවෙන් අවුරුදු 25ක් තිස්සේම දහඩිය කඳුළු වගුරුවන මවක් පිළිබඳවයි මේ තොරතුරු.\nමව් සෙනෙහසට සමාන කළ හැකි, එතරම් ශක්තිමත් කිසිම දෙයක් මේ ලෝකයේ නැති තරම්.\nඋනහපුළු අම්මටත් උගේ පැටියා මැණිකක්. ඕනෑම අම්මෙක්ට එහෙමයි.\nතමන්ගේ දරුවන් මොන අඩුපාඩුකම් එක්ක මේ ලෝකෙට බිහි වුණත් අම්ම කෙනෙක්ට ඒ දරුව වෙනුවෙන් එරෙන කිරිවල නම් අඩුවක් වෙන්නේ නැහැ.\nඒ තරමටම අම්මගේ ආදරේ හරිම ශක්තිමත්. මේ ඉන්නෙත් ඒ වගේ අම්ම කෙනෙක්.\nමේ අම්මා අපිට මුණගැහුණේ මාතලේ - උකුවෙල ප්‍රාදේශීය ලේකම් කොට්ඨාසයේ කැන්දගොල්ලාගමින්.\nඇය රම්‍යා පුෂ්පකුමාරි. තමන්ගේ දරුවා අඩුපාඩුකම් රැසක් එක්ක මේ ලෝකයේ එළිය දුටුවත් මේ අම්මටත් තමන්ගේ දරුවා වෙනුවෙන් අනිත් අම්මලාට වගේම කිරි එරුණා.\nසැමියාගේ ශක්තිය අවැසිම වෙලාවේ රම්‍යාගේ සැමියා තමන්ගේ දරුවත් බිරිඳත් අතහැර යන්නේ මීට වසර 11කට කලින්.\nඑතැන් පටන් තමන්ගේ දරුවා රැක බලා ගන්න මේ අම්මා විඳින්නේ සුළුපටු දුක් කන්දරාවක් නොවෙයි.\nඑදා වේල හම්බ කරගන්න ඕන නිසාම වයස අවුරුදු 25ක් වෙන මේ ආබාධිත දරුවට කන්න බොන්න මොනව හරි ලෑස්ති කරලා ගේ ඇතුළට දාලා දොර වහලා යන්නේ වෙන විකල්පයක් නැති නිසා.\nඅවුරුදු 25ක් තිස්සේ තමන්ගේ දරුවා වෙනුවෙන්ම කැප වුණ මේ අම්මට දැන් හරිම වෙහෙසයි. ඒ තමන්ගේ දරුවා වෙනුවෙන් දරණ ඒ වෙහෙස මේ අම්මට සතුටක්.\nබඩට හරි හැටි කෑමක් බීමක් නැති, අත පය වාරු නැති මේ දියණියගේත් වියපත් අම්මගෙත් කුසගින්න වේලක් හරි නිවන්න හැඟීමක් තියෙන කරුණාවන්ත හිත් අපි අතරේ ඕනෑ තරම්.\nමේ අම්මා ඒ කරුණාවන්ත හදවත්වලින් ඉල්ලන්නේ පුලුවන් හැටියට තමන්ගේ දරුවව රැක ගන්න උපකාරයක් විතරයි.",
       "URL": "https://www.hirunews.lk/308212/මව්-උණුහුමෙන්-පමණක්-හුස්ම-ගන්නා-දියණිය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1067"
}