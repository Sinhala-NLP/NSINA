{
       "Source": "hirunews",
       "Timestamp": "Sunday, 18 June 2023 - 19:15",
       "Headline": "බුද්ධ ශාසන ඇමතිගෙන් සුමන්දිරන්ට පිළිතුරු - පුරාවිද්‍යා චක්‍රවර්තී පූජ්‍ය එල්ලාවල මේධානන්ද හිමිගෙනුත් පැහැදිලි කිරීමක් (වීඩියෝ)",
       "News Content": "මුලතිව් - කුරුන්දන්මලේ විහාරස්ථානය ද්‍රවිඩ නායකයෙකු රජ කළ බවට සහ එහි කෝවිලක් තිබූ බවට සිදුකරන ප්‍රකාශ සම්පූර්ණයෙන්ම අසත්‍ය බව පුරාවිද්‍යා චක්‍රවර්තී පූජ්‍ය එල්ලාවල මේධානන්ද හිමියන් පවසනවා.\nඇතැම් ද්‍රවිඩ දේශපාලනඥයන් විසින් අදාළ විහාරස්ථානය කෝවිලක් තිබූ ස්ථානයක් බවට සිදුකරන මත පළ කිරීම්වලට ප්‍රතිචාර දක්වමින් උන්වහන්සේ අද පැවති මාධ්‍ය හමුවකදී මේ බව කියා සිටියා.\nමුලතිව් - කුරුන්දන්මලේ විහාරය අවට ඉඩම් ජනතාවට පවරදීම සම්බන්ධයෙන් මේ වනවිට සමාජය තුළ කථිකාවක් නිර්මාණය වී ඇති අතර, පසුගිය 13 වනදා පුරාවිද්‍යා චක්‍රවර්තී පූජ්‍ය එල්ලාවල මේධානන්ද හිමියන් ජනාධිපතිවරයා වෙතද එම ඉඩම් බෙදාදීම සුදුසු නොවන බව සඳහන් කරමින් ලිපියක් යොමුකර තිබුණා.\nපසුව ජනාධිපතිවරයාගේ උපදෙස් මත ජනාධිපති ලේකම් සමන් ඒකනායක පිළිතුරු ලිපියක් යොමු කරමින් කියා සිටියේ එම විහාරයට අයත් රජයේ ඉඩම් වෙනත් අයට පවරා දීමට කිසිදු තීරණයක් ගෙන නොමැති බවයි.\nඑවැනි පසුබිමක් තුළ පුරාවිද්‍යා චක්‍රවර්තී පූජ්‍ය එල්ලාවල මේධානන්ද හිමියන් අද මාධ්‍ය හමුවක් පවත්වමින් එම විහාරස්ථානය සියයට සියයක්ම බෞද්ධ සිද්ධස්ථානයක් බවට පුරාවිද්‍යා කැණීම්වලදී හමුවූ නටඹුන් හා සෙල් ලිපිවලින් තහවුරු වී ඇති බව පෙන්වා දුන්නා.\nජාති භේදයකින් තොරව එම භූමිය ඓතිහාසික උරුමයක් ලෙස රැකගත යුතු බව උන්වහන්සේ එහිදී අවධාරණය කළා.\nමේ අතර කුරුන්දන්මලේ විහාරය සම්බන්ධයෙන් මතුවූ කථාබහත් සමඟ බුද්ධශාසන ආගමික හා සංස්කෘතික කටයුතු අමාත්‍ය විදුර වික්‍රමනායක එම ධුරයෙන් ඉවත්කළ යුතු බවට පාර්ලිමේන්තු මන්ත්‍රී එම්.ඒ. සුමන්දිරන් කළ ප්‍රකාශය සම්බන්ධයෙන් අමාත්‍යවරයා අද බලපිටියේ පැවති උත්සවයකදී ප්‍රතිචාර දක්වා සිටියා.\nඅමාත්‍යවරයා කියා සිටියේ සියලු දෙනා එක්ව නැගී සිටිය යුතු කාලයක් එළැඹ ඇති බවයි.",
       "URL": "https://www.hirunews.lk/338339/බුද්ධ-ශාසන-ඇමතිගෙන්-සුමන්දිරන්ට-පිළිතුරු-පුරාවිද්‍යා-චක්‍රවර්තී-පූජ්‍ය-එල්ලාවල-මේධානන්ද-හිමිගෙනුත්-පැහැදිලි-කිරීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=257"
}