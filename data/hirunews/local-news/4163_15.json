{
       "Source": "hirunews",
       "Timestamp": "Wednesday, 20 December 2017 - 19:03",
       "Headline": "තේ සහ ඇස්බැස්ටස්, ප්‍රශ්න පිට ප්‍රශ්ණ",
       "News Content": "ලබන වසරේ මුල සිට පැනවීමට නියමිතව තිබූ ඇස්බැස්ටෝස් තහනම සහ රුසියාව විසින් ශ්‍රී ලංකා තේ සඳහා පනවා ඇති තාවකාලික තහනම අතර යම් කිසි සබඳතාවයක් පැවතිය හැකි බව වැවිලි කර්මාන්ත අමාත්‍ය නවීන් දිසානායක ප්‍රකාශ කළා.\nරජයේ ප්‍රවෘත්ති දෙපාර්තමේන්තුවේ අද පැවති කැබිනට් තීරණ දැනුම්දීමේ මාධ්‍ය හමුවට එක්වු අමාත්‍යවරයා කියා සිටියේ ඒ සම්බන්ධයෙන් නිල නොලත් තොරතුරු පවතින බවයි.\nඊයේ රැස්වූ කැබිනට් මණ්ඩලය ජනවාරි මස පළමු වනදා සිට ක්‍රියාත්මක වන පරිදි ශ්‍රී ලංකාව තුළ ඇස්බැස්ටෝස් නිෂ්පාදනය, භාවිතය සහ ඊට අදාළ අමුද්‍රව්‍ය මෙරටට ආනයනය සීමා කරමින් මීට ඉහතදී ගනු ලැබූ ප්‍රතිපත්තිමය තීරණය ක්‍රියාවට නැංවීම අත්හිටුවීමට තීරණය කර තිබෙනවා.\nඒ, ඉදිකිරීම් ක්ෂේත්‍රයේ සහ විෂය පිළිබඳ විශේෂඥයන් කළ කරුණු දැක්වීම් කෙරෙහි රජයේ අවධානය යොමුකිරීමෙන් අනතුරුවයි.\nමෙරටට ආනයනය කරනු ලබන ඇස්බැස්ටෝස්වලින් 80% ක් වහලවල් සඳහා සෙවිලි තහඩු නිෂ්පාදනයට යොදා ගැනෙන අතර, එය සීමා කිරීම හේතුවෙන් නිවාස ඉදිකරන්නන් මුහුණදෙන අපහසුතාව පිළිබඳව අමාත්‍ය මණ්ඩල සාමාජිකයන්ද රජයේ අවධානය යොමු කර තිබෙනවා.\nඒ අනුවයි අදාළ තීරණය ක්‍රියාවට නැංවීම අත්හිටුවීමට අමාත්‍ය මණ්ඩලය තීරණය කර ඇත්තේ.\nමේ අතර, රුසියාව විසින් පසුගිය සඳුඳා සිට මෙරට තේ සඳහා පනවා තිබූ තාවකාලික තහනම ඉවත් කර ගැනීම සම්බන්ධයෙන් වන සාකච්ඡාවක් ඊයේ රුසියාවේ ශ්‍රී ලංකා තානාපති ආචාර්ය සමන් වීරසිංහ සහ රුසියානු පශු සහ කෘෂිකර්ම ආරක්ෂණ අධිකාරියේ නියෝජ්‍ය ප්‍රධානී ජූලියා ශබුස්කනී අතර පවත්වා තිබෙනවා.\nතානාපති කාර්යාලය සඳහන් කළේ එහිදී තේ තහනමත් සමඟ දෙරටේ ද්විපාර්ශවික සබඳතාවලට එල්ල වන බලපෑම සම්බන්ධයෙන් සහ ගැටලූව කඩිනමින් විසඳා ගැනීමට ඇති අවශ්‍යතාවය දෙපාර්ශවය විසින්ම පෙන්නුම් කළ බවයි.\nරුසියාව විසින් මෙලෙස තහනමක් පැනවීමට පියවර ගත්තේ යවන ලද තේ තොගයක කෘමියෙකු සිටි බව පවසමින්.\nකෙසේ වෙතත්, අද පැවති කැබිනට් තීරණ දැනුම්දීමේ මාධ්‍ය හමුවේදී අනාවරණ වුණේ රුසියානු තේ තහනම සම්බන්ධයෙන් ශ්‍රී ලංකාවේ ඒ සම්බන්ධයෙන් වන විශේෂඥයින්ගෙන් සමන්විත කණ්ඩායමක් රුසියාව බලා යාමට සූදානමින් සිටින බවයි.\nඑමෙන්ම, මෙරටට සුදු ඇස්බැස්ටෝස් නිෂ්පාදනය සඳහා ප්‍රධාන වශයෙන් අමුද්‍රව්‍ය ආනයනය කරනු ලබන්නේ රුසියාවෙන් වන අතර, ඔවුන් ලෝකයේ ප්‍රධානතම ඇස්බැස්ටෝස් නිෂ්පාදකයාද වනවා.\nකෙසේ වෙතත් යුරෝපා සංගමය ඇතුලූ රටවල් ගණනාවක් මෙම නිෂ්පාදන තහනම් කිරීමට පියවර ගෙන ඇත්තේ ඇස්බැස්ටෝස්වල ඇති පිළිකා කාරක සංඝටක හේතුවෙන්. ශ්‍රී ලංකාවද 1997 වසරේ සිට නිල් ඇස්බැස්ටෝස් භාවිතය තහනම් කර තිබෙනවා.\nඅද කැබිනට් තීරණ දැනුම්දීමේ මාධ්‍ය හමුවේදී ඇස්බැස්ටෝස් තහනම අත්හිටුවීම සම්බන්ධයෙන් සහ රුසියානු තේ තහනම අතර සම්බන්ධතාවයක් පවතින්නේ දැයි මාධ්‍යවේදීන් ප්‍රශ්න කළා.\nඊට වැවිලි කර්මාන්ත අමාත්‍ය අමාත්‍ය නවීන් දිසානායක මෙන්ම, සම කැබිනට් ප්‍රකාශක අමාත්‍ය රාජිත සේනාරත්නද මැදිහත්වෙමින් කියා සිටියේ ඊට යම් සම්බන්ධතාවක් පවතින බවයි.",
       "URL": "https://www.hirunews.lk/178904/තේ-සහ-ඇස්බැස්ටස්-ප්‍රශ්න-පිට-ප්‍රශ්ණ",
       "Category": "Local News",
       "Parent URL": "https://www.hirunews.lk/local-news.php?pageID=4163"
}