{
       "Source": "hirunews",
       "Timestamp": "Tuesday, 10 September 2019 - 12:52",
       "Headline": "පළාත් සභා මන්ත්‍රී වාහන දීමනාව කැබිනට්ටුවෙන් යළි විසිවේ",
       "News Content": "පළාත් සභාවල හිටපු මන්ත්‍රීවරුන්ට තීරුබදු සහන යටතේ වාහන ආනයනය කිරීම සඳහා බලපත්‍ර නිකුත් කිරීමට අනුමැතිය ඉල්ලමින් පළාත් සභා හා ස්වදේශ කටයුතු අමාත්‍ය වජිර අබේවර්ධන ඉදිරිපත් කර තිබූ යෝජනාවට අද දෙවන වරටත් අනුමැතිය හිමි වූයේ නැහැ.\nමෙම යෝජනාව මුල්වරට පසුගිය 03 වනදා අමාත්‍යවරයා කැබිනට් මණ්ඩලය හමුවට ඉදිරිපත් කළ නමුත් ඊට මුදල් අමාත්‍යවරයා විරුද්ධ වීම හේතුවෙන් එය සලකා බැලීම කල් දමනු ලැබුවා.\nඅද දිනයේදීත් යෝජනාව යලි සලකා බැලූණු අවස්ථාවේ අමාත්‍යවරුන් පිරිසක් ඊට අකමැත්ත ප්‍රකාශ කර ඇති බවයි වාර්තා වන්නේ.\nපළාත් සභාවේ හිටපු මන්ත්‍රීවරුන්ට ඇමරිකානු ඩොලර් 35,000ක උපරිමයකට යටත්ව තීරුබදු සහන යටතේ වාහන ආනයනය කිරීම සඳහා අවස්ථාව ලබාදෙන ලෙසට අමාත්‍ය වජිර අබේවර්ධන ඉදිරිපත් කළ යෝජනාවේ දැක්වෙනවා.\nමීට අමතරව ආණ්ඩුව නියෝජනය කරන අධීක්ෂණ මන්ත්‍රීවරුන්ට රුපියල් ලක්ෂ 2ක දීමනාවක් ලබාදිම සම්බන්ධයෙන් අමාත්‍යවරයා විසින්ම ඉදිරිපත් කළ තවත් යෝජනාවක් සලකා බැලීම අමාත්‍ය මණ්ඩලය පසුවට කල්දමා තිබෙනවා.",
       "URL": "https://www.hirunews.lk/223986/පළාත්-සභා-මන්ත්‍රී-වාහන-දීමනාව-කැබිනට්ටුවෙන්-යළි-විසිවේ",
       "Category": "Local News",
       "Parent URL": "https://www.hirunews.lk/local-news.php?pageID=3154"
}