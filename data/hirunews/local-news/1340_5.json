{
       "Source": "hirunews",
       "Timestamp": "Tuesday, 22 February 2022 - 20:05",
       "Headline": "බ්‍රිතාන්‍ය, රුසියාවට සම්බාධක පැනවීමට සැරසෙයි",
       "News Content": "රුසියාව සහ යුක්රේනය අතර ගැටුම්කාරී තත්ත්වය වර්ධනය වුවහොත් මෙරට ආර්ථිකයට එමගින් ඍජු බලපෑම් එල්ල වනු ඇතැයි රුසියාවේ හිටපු ශ්‍රී ලංකා තානාපති වෛද්‍ය සමන් වීරසිංහ ප්‍රකාශ කළා.\nයුක්රේනයේ ඩාන්යෙක් සහ ලුහාන්ස් ප්‍රදේශ නිදහස් රාජ්‍යයන් ලෙස රුසියානු ජනාධිපති ව්ලැදිමීර් පුටින් ප්‍රකාශයට පත් කළ අතර, රුසියානු හමුදා ද එම ප්‍රදේශයේ පිටත් කර හැරීමටයි ජනාධිපති පුටින් පියවර ගනු ලැබුවේ.\nමේ සමගම වසර 8 කට පසු ලෝක වෙළඳපොලේ බොරතෙල් බැරලයක මිල වාර්තාගත අන්දමින් ඉහළ ගිය අතර බ්‍රෙන්ට් වර්ගයේ තෙල් බැරලයක මිල ඇමෙරිකානු ඩොලර් 99 ක් ලෙස සටහන් වුණා.\nඑක්සත් ජාතික පක්ෂයේ නායක හිටපු අග්‍රාමාත්‍ය රනිල් වික්‍රමසිංහ අද පාර්ලිමේන්තුවේදී සඳහන් කලේ බලශක්ති අර්බුදයකට මුහුණ දී සිටින ශ්‍රී ලංකාව මෙම තත්වය හමුවේ පැරණි මිලට ඇනවුම් කර ඇති ඉන්ධන නෞකා මිලදී ගැනීමට කඩිනමින් පියවර ගත යුතු බවයි.\nශ්‍රී ලංකාවේ ප්‍රධාන තේ ගැණුම්කරුවෙකු වන රුසියාව, පසුගිය වසරේ මුල් මාස 8 තුලදී පමණක් මෙරටින් තේ කිලෝග්‍රෑම් එක් කෝටි අසූ පන් ලක්ෂයකට අධික ප්‍රමාණයක් මිලට ගෙන තිබුණා.\nරුසියාව සමග ගැටුමට මැදිවිී සිටින යුක්රේනය මෙරට සංචාරක කර්මාන්තයේ වැදගත් මූලාශ්‍රයක් වනවා. පසුගිය වසර දෙකේදීම මෙරටට වැඩිම සංචාරකයින් පැමිණි මුල් රටවල් 5 අතරට යුක්රේනයද ඇතුලත් වුණා.\nපවතින තත්වය හමුවේ රුසියාවේ සිට ජර්මනියට ඍජුවම ගෑස් සපයනු ලබන නල මාර්ගය අවහිර කිරීමට ජර්මානු චාන්සලර්වරයා අද පියවර ගනු ලැබූවා.\nඑසේම මේ වන විට ලෝක වෙළඳපොලේ ගෑස් මිල ගණන්ද ඉහල ගොස් තිබෙනවා.\nඑසේම, යුක්රේනය තුළ ස්වාධීන රාජ්‍යයක් ලෙස ප්‍රකාශයට පත් කල ප්‍රදේශ සඳහා කැනඩාව ආර්ථික සම්බාධක පනවනු ලැබූවා.\nබ්‍රිතාන්‍යය යුක්රේන හමුදාවට ආයුධ සැපයීමට තීරණය කර ඇති අතර අගමැති බොරිස් ජොන්සන් සඳහන් කළේ රුසියාවට එරෙහිව ආර්ථික සම්බාධක පැනවීමට පියවර ගන්නා බවයි.",
       "URL": "https://www.hirunews.lk/297753/බ්‍රිතාන්‍ය-රුසියාවට-සම්බාධක-පැනවීමට-සැරසෙයි",
       "Category": "Local News",
       "Parent URL": "https://www.hirunews.lk/local-news.php?pageID=1340"
}