{
       "Source": "hirunews",
       "Timestamp": "Saturday, 20 March 2021 - 7:41",
       "Headline": "විදේශ ඇමතිගෙන් රටවල් කිහිපයකට දොස්",
       "News Content": "එක්සත් රාජධානිය, කැනඩාව හා ජර්මනිය ඇතුළු රටවල් කිහිපයක් එක්ව ශ්‍රී ලංකාවේ මානව හිමිකම් කඩවීම සම්බන්ධයෙන් ඉදිරිපත් කරන චෝදනා, සත්‍ය වසන් කර දේශපාලන අරමුණක් සදහා ගෙන ඇති ක්‍රියාමාර්ගයක් බව විදේශ අමාත්‍ය දිනේෂ් ගුණවර්ධන ප්‍රකාශ කළා.\nශ්‍රී ලංකාවට එරෙහිව රටවල් කිහිපයක් ඉදිරිපත් කර ඇති චෝදනා සම්බන්ධයෙන් එක්සත් ජාතීන්ගේ මානව හිමිකම් කවුන්සලයේ 46 වන සැසිවාරයේ ඡන්ද විමසීම අනිද්දා පැවැත්වීමට නියමිතයි.\nමේ සම්බන්ධයෙන් මාධ්‍ය වෙත ප්‍රකාශයක් කරමින් අමාත්‍ය දිනේෂ් ගුණවර්ධන සදහන් කලේ ශ්‍රී ලංකාවේ අභ්‍යන්තර කරුණු සම්බන්ධයෙන් චෝදනා කිරීම හෝ එම කරුණු සදහා ඡන්දය විමසීම ජාත්‍යන්තරය පිළිගත් මානව හිමිකම් කවුන්සිලයේ වගකීම නොවන බවයි.\nපසුගිය කාලය පුරා ශ්‍රී ලංකාවට මානව හිමිකම් චෝදනා යැයි කියමින් නොයෙක් චෝදනා ඉදිරිපත් කර අතර ඒ සම්බන්ධයෙන් ශ්‍රී ලංකාව අවධානයෙන් කටයුතු කර ඇති බවද අමාත්‍යවරයා ප්‍රකාශ කළේ යැයි විදේශ අමාත්‍යංශය සඳහන් කළා.\nඑසේම සාධනීය පියවර රැසක් අනුගමනය කරමින් වත්මන් රජය කටයුතු කරද්දි එය නොසලකා හැර යළි යළිත් ශ්‍රී ලංකාවට විවිධ චෝදනා ඉදිරිපත් කිරීම සාධාරණ නොවන බවයි දිනේෂ් ගුණවර්ධන අමාත්‍යවරයා සඳහන් කළේ.\nශ්‍රී ලංකාවට විරුද්ධව ඉදිරිපත් කරන අසත්‍ය චෝදනා පරාජය කිරීමට උත්සහ දරන බවත්, ඒ සඳහා මිත්‍ර රටවල් රැසක් ශ්‍රී ලංකාව සමඟ අත්වැල් බැඳගෙන සිටින බවත් අමාත්‍යවරයා කියා සිටියා. මෙහිදී අමාත්‍ය දිනේෂ් ගුණවර්ධන වැඩිදුරටත් ප්‍රකාශ කලේ මෙවර ශ්‍රී ලංකාවේ සහයට ඉන්දියාවත් ඉදිරිපත් වේ යැයි විශ්වාස කරන බවයි.",
       "URL": "https://www.hirunews.lk/265937/විදේශ-ඇමතිගෙන්-රටවල්-කිහිපයකට-දොස්",
       "Category": "Local News",
       "Parent URL": "https://www.hirunews.lk/local-news.php?pageID=2076"
}