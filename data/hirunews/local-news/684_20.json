{
       "Source": "hirunews",
       "Timestamp": "Tuesday, 06 December 2022 - 13:43",
       "Headline": "වකුගඩු ජාවාරමට සම්බන්ධ තැරැව්කරුවෙක් රිමාන්ඩ්",
       "News Content": "UPDATE: 1:44 PM| 2022-12-06\nවකුගඩු ජාවාරමට ඇල්ලූ සැකකරු රිමාන්ඩ්\nබොරැල්ල - කොටාපාරේ පෞද්ගලික රෝහලක සිදු වූ බව කියන වකුගඩු ජාවාරමට සම්බන්ධයෙන් අත්අඩංගුවට ගත් තැරැව්කරු ලබන 13 වනදා දක්වා රක්ෂිත බන්ධනාගාරගත කෙරුණා.\nසැකකරු අද කොළඹ අතිරේක මහේස්ත්‍රාත් රජින්ද්‍රා ජයසූරිය හමුවට ඉදිරිපත් කළ අවස්ථාවේ දී විනිසුරුවරිය නියෝග කළේ එදිනට මෙම පුද්ගලයා හඳුනා ගැනීමේ පෙරට්ටුවකට ඉදිරිපත් කරන ලෙසයි.\nඑසේම, මෙම ජාවාරම සිදුකළ බව කියන පෞද්ගලික රෝහලේ ප්‍රධාන වෛද්‍ය නිලධාරිවරයා සහ අධ්‍යක්ෂවරුන් 6 දෙනෙකුට විදේශ ගමන් තහනමක් පැනවීමට ද මහේස්ත්‍රාත්වරිය නියෝග කරනු ලැබුවා.\n----------------------------\nබොරැල්ල කොටා පාර ප්‍රදේශයේ පෞද්ගලික රෝහලක සිදු වූ බවට පැවසෙන වකුගඩු ජාවාරම සම්බන්ධයෙන් තවත් තැරැව්කරුවන් 4 දෙනෙකු අත්අඩංගුවට ගැනීම සඳහා කොළඹ අපරාධ කොට්ඨාසය විමර්ශන ආරම්භ කර තිබෙනවා.\nසිද්ධියට අදාළව ඊයේ අත්අඩංගුවට ගත් තැරැව්කරුවා අද (06) කොළඹ අංක 2 මහේස්ත්‍රාත් අධිකරණයට ඉදිරිපත් කිරීමට නියමිත යි.\n41 හැවිරිදි එම සැකකරු කොළඹ 15 කජීමාවත්ත ප්‍රදේශයේ පදිංචිකරුවෙක්.\nඔහු වකුගඩු මුදලට ලබා දෙන පුද්ගලයා සහ ලබා ගන්නා පාර්ශවය සම්බන්ධීකරණය කර තිබෙනවා.\nඑමෙන්ම සැකකරු විසින් තැරැව්ගාස්තු වලට අමතරව වකුගඩු ලබා දෙන පුද්ගලයාට දීම සඳහා අනෙක් පාර්ශවය විසින් පිරිනමන මුදල්වලින් කොටසක්ද වංචාකර ඇති බවටයි අනාවරණය වී ඇත්තේ.\nවකුගඩු ලබා ගෙන මුදල් ලබා නොදීම සම්බන්ධයෙන් කාන්තාවක් ඇතුලු පුද්ගලයින් 4 දෙනෙකු බොරැල්ල පොලීසියට සිදු කළ පැමිණිලි මත මෙම ජාවාරම පිළිබඳ තොරතුරු හෙළි වුණා.\nදැනට කරන ලද විමර්ශණවල දී අනාවරණ වී ඇත්තේ කොළඹ ප්‍රදේශයේ අඩු ආදායම් ලාභීන් ඉලක්ක කරගෙන මෙම ජාවාරම ක්‍රියාත්මක වී ඇති බවයි.\nවකුගඩු ලබා දුන් පුද්ගලයින් අදාළ රෝහලට පැමිණ මුදල් ඉල්ලා සිටින අවස්ථාවේ දී යළි මුදල් ඉල්ලා නොසිටින බවට දිවුරුම් ප්‍රකාශ ද ලබාගෙන ඇති බව හෙළි වී තිබෙනවා.\nඒ සඳහා හිටපු පොලිස් ප්‍රධානියෙකු මැදිහත් වී ඇති බවටයි තොරතුරු අනාවරණ වී ඇත්තේ.\nමෙම ජාවාරම සම්බන්ධයෙන් පොලීසියට පැමිණිලි කළ පුද්ගලයින් අධිකරණ වෛද්‍යවරයා වෙත ඉදිරිපත් කිරීමෙන් අනතුරුව එම පුද්ගලයින්ගේ එක් වකගඩුවක් ඉවත් කර තිබෙනවා.\nවකුගඩු ලබාදීමට පෙර විශාල මුදලක් ලබාදෙන බවට පොරොන්දු වුව ද ඔවුන්ට එම මුදල ලැබී නැහැ.\nදිලිඳු පුද්ගලයන්ගෙන් ලබා ගත් වකුගඩුවක් විදේශිකයෙකුට බද්ධ කර ඇති බවට ද මෙතෙක් කරන ලද විමර්ශනවල දී හෙළි වූ කරුණක්.\nමෙම සිද්ධිය සම්බන්ධයෙන් විමර්ශනය කිරීම සඳහා සෞඛ්‍ය අමාත්‍යාංශය ද සත් පුද්ගල කමිටුවක් පත් කර ඇති අතර, අදාළ පෞද්ගලික රෝහලේ දී අවයව බද්ධ කිරීම තාවකාලිකව අත්හිටුවීමට යි පියවර ගෙන ඇත්තේ.",
       "URL": "https://www.hirunews.lk/322088/වකුගඩු-ජාවාරමට-සම්බන්ධ-තැරැව්කරුවෙක්-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=684"
}