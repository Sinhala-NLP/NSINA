{
       "Source": "hirunews",
       "Timestamp": "Saturday, 12 June 2021 - 19:16",
       "Headline": "කොළඹ එන්නත් ගැටලුව විසඳේ - දෙවන මාත්‍රාව ගැන බියවිය යුතු නැතැයි සෞඛ්‍ය අමාත්‍යාංශය කියයි (වීඩියෝ)",
       "News Content": "පසුගිය 5 වනදා සහ 7 වනදා දක්ෂිණ අධිවේගී මාර්ගයේ පින්නදූවෙන් පිටවූ වාහනවල තොරතුරු ඇතුළත් සී සී ටී වී දර්ශන, ගාල්ල කොට්ඨාශ අපරාධ විමර්ශන අංශයට ලබා දෙන ලෙස අධිකරණය නියෝග කර තිබෙනවා.\nඒ, හිරු ප්‍රවෘත්ති තුළින් අනාවරණ කළ, බස්නාහිර පළාතෙන් විශාල පිරිසක් ගාල්ලට පැමිණ එන්නත් ලබා ගැනීමේ සිද්ධියට අදාළවයි.\nගාල්ල දිස්ත්‍රික් සෞඛ්‍ය සේවා කාර්යාලයේදී මෙලෙස කොවිෂීල්ඩ් එන්නතේ දෙවන මාත්‍රාව ලබාදුන් බවට ප්‍රදේශවාසීන් චෝදනා කළ අතර, පසුව ඒ සම්බන්ධයෙන් හිරු ප්‍රවෘත්ති තුළින් දිගිනි දිගටම අනාවරණ කළා.\nඅනතුරුව පරීක්ෂණයක් ආරම්භ කළ ගාල්ල කොට්ඨාශ අපරාධ විමර්ශන අංශය අධිකරණයට කරුණු වාර්තා කරමින් මෙලෙස සී.සී.ටී.වී. දර්ශන ලබාගැනීමට බලාපොරොත්තු වන බව ප්‍රකාශ කළා.\nකොළඹ දිස්ත්‍රික්කයේ එන්නත්කරණ වැඩපිළිවෙල ක්‍රියාත්මකවීමේදී රජයේ වෛද්‍යවරුන් සහ රාජ්‍ය නිලධාරීන් අතර මතුවූ අනවබෝධය හේතුවෙන් මතුවූ ගැටලු‍ පිළිබඳ සාකච්ඡාවක් සෞඛ්‍ය අමාත්‍යංශයේදී අද පැවැත්වුණා.\nඑහිදී එකඟතාව පළ වී ඇත්තේ දෙපාර්ශවයේ පැවති අනවබෝධය නිරාකරණය කොට එන්නත්කරණ වැඩපිළිවෙල සාර්ථකව ඉදිරියට ගෙන යාමටයි.\nඒ අනුව රාජ්‍ය නිලධාරීන් ක්‍රියාත්මක කළ වෘත්තීය ක්‍රියාමාර්ගය අවසන් කළ බව කොළඹ දිස්ත්‍රික් ලේකම් ප්‍රදීප් යසරත්න කියා සිටියා.\nමේ අතර සයිනොෆාම් එන්නතේ දෙවන මාත්‍රාව සඳහා අවශ්‍ය එන්නත් සෞඛ්‍ය අමාත්‍යාංශය වෙත ලැබී ඇති බැවින් ජනතාව අනවශ්‍ය ලෙස බිය නොවිය යුතු බව සෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන අවධාරණය කරනවා.\nමාධ්‍ය වෙත ප්‍රකාශයක් සිදුකරමින් ඔහු වැඩිදුරටත් සඳහන් කළේ එම එන්නතේ දෙවන මාත්‍රාව ලබාදීම සඳහා එන්නත් පහලොස් ලක්ෂ 50,000 ක් මේ වනවිට සෞඛ්‍ය අමාත්‍යාංශය සතුව පවතින බවයි.\nකොරෝනා මර්දන එන්නත්කරණ කටයුතු ප්‍රදේශ කිහිපයක අදත් ක්‍රියාත්මක වූ අතර මතුගම තඹරැටිය ග්‍රාම සේවා වසමේ ගම්වාසීන්, පවත්නා සංචරණ සීමාවලට අනුගත වෙමින් තම නිවෙස් ඉදිරිපිටට පැමිණ අද විරෝධතාවක නිරත වුණේ ප්‍රදේශයෙන් කොරෝනා ආසාදිත මරණ කිහිපයක් වාර්තා වීම නිසා වහාම එන්නත් ලබා දෙන ලෙස ඉල්ලමින්.\nත්‍රිකුණාමලය, අම්පාර, හම්බන්තොට සහ බදුල්ල දිස්ත්‍රික්කවල සයිනොෆාම් එන්නතේ පළමු මාත්‍රාව ලබාදීම අද සිදුකෙරුණු අතර එහි දෙවන මාත්‍රාව ලබාදීමේ කටයුතු කොළඹ දිස්ත්‍රික්කයේ මාලිගාවත්ත, වැල්ලවත්ත, මට්ටක්කුලිය, කිරුළපන, ඛෙත්තාරාම සහ පිළියන්දල යන ප්‍රදේශවලදී ක්‍රියාත්මක වුණා.\nමේ අතර, තවත් කොරෝනා ආසාදිතයින් 2,426 දෙනෙකු අද සුවය ලැබීමත් සමග මෙරට සුවය ලැබූ සමස්ත කොරෝනා ආසාදිතයින් සංඛ්‍යාව එක්ලක්ෂ 86,516 දක්වා ඉහළ ගියා.\nරත්නපුර පොලිස් ස්ථානයේ මූලස්ථාන පොලිස් පරීක්ෂකවරයා ඇතුළු නිලධාරීන් 29 දෙනෙකුද ආසාදිතයින් ලෙස හදුනාගෙන තිබෙනවා.\nඔවුන්ගේ ආශ්‍රිතයින් 101 දෙනෙකුට අද කොරෝනා පරීක්ෂණ සිදු කර ඇති අතර ඒවායෙහි ප්‍රතිඵල ලැබීමට නියමිතයි.\nමේ අතර, කොළඹ නගරය ආශ්‍රිතව ජනතාව බහුලව වෙසෙන ප්‍රදේශවල සහ අතුරු මාර්ග කේන්ද්‍රකරගනිමින් පොලිස් පරිසර ආරක්ෂණ කොට්ඨාසය අද විශේෂ ඩ්‍රෝන මෙහෙයුමක් ක්‍රියාත්මක කළා.\nදිවයිනටම පනවා තිබූ සංචරණ සීමා ලබන 21 වනදා දක්වා දීර්ඝ කෙරුණු අතර දිවයිනේ සියළු ආර්ථික මධ්‍යස්ථාන තොග වෙළදාම් සඳහා පමණක් අද සහ හෙට දින දෙකේ විවෘත කිරීමට තීරණය කර තිබෙනවා.\nඒ අනුව පෑලියගොඩ මැනිං වෙළඳපොලද දින 3කට පසු අද පෙරවරුවේ විවෘත කෙරුණා.\nකෙසේ වෙතත් එහි පැමිණි වෙළෙදුන් චෝදනා කළේ එළවලු‍ මිල ගණන් ඉහළ ගොස් ඇති බවටයි.",
       "URL": "https://www.hirunews.lk/274124/කොළඹ-එන්නත්-ගැටලුව-විසඳේ-දෙවන-මාත්‍රාව-ගැන-බියවිය-යුතු-නැතැයි-සෞඛ්‍ය-අමාත්‍යාංශය-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1888"
}