{
       "Source": "hirunews",
       "Timestamp": "Wednesday, 15 February 2023 - 23:13",
       "Headline": "දේශබන්දුට එරෙහි සිතාසිය අභියාචනාධිකරණය අත්හිටුවයි",
       "News Content": "අරගල කරුවන් විසින් ජනාධිපති මන්දිරයට අයූතු ලෙස ඇතුළු වූ අවස්ථාවේ දී එහි තිබී රුපියල් එක්කෝටි 78 ලක්ෂයකට අධික මුදල් සොයා ගැනීමේ සිද්ධිය සම්බන්ධයෙන් බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් මහතාට එරෙහිව කොළඹ කොටුව මහේස්ත්‍රාත් අධිකරණය හමුවේ ගොනුකර තිබෙන පුද්ගලික පැමිණිල්ල විභාග කිරීම වළක්වාලමින් අභියාචනාධිකරණය විසින් තාවකාලිකව අතුරු නියෝගයක් නිකුත් කර තිබෙනවා.\nඑමෙන්ම දේශබන්දු තෙන්නකෝන් මහතාට අධිකරණය හමුවේ පෙනී සිටින ලෙස දන්වා නිකුත් කර තිබෙන සිතාසිය පදනම් කරගෙන ඉදිරි පියවර ගැනීම වළක්වාලමින් අභියාචනාධිකරණය විසින් කොටුව මහේස්ත්‍රාත්වරයා වෙත තවත් අතුරු නියෝගයක් නිකුත් කර තිබෙනවා.\nදින 14 කට බලපැවැත්වෙන පරිදි මෙම අතුරු නියෝග නිකුත් කර ඇති අතර අදාළ පෙත්සමේ වගඋත්තරකරුවන් ලෙස නම් කර සිටින කොටුව මහේස්ත්‍රාත් තිළිණ ගමගේ සහ සේනක මහින්දවංශ ජයසිංහ යන අය වෙත ලබන 28 වනදා අධිකරණයේ කරුණු දක්වන්නැයි දන්වා නොතීසි නිකුත් කරන ලෙසත් අභියාචනාධිකරණය විසින් නියෝග කර තිබෙනවා.\nඑමෙන්ම අදාළ පුද්ගලික පැමිණිල්ල ලබන 28 වනදා තෙක් කැඳවීමෙන් හෝ විමසීමෙන් වළකින ලෙසත් අභියාචනාධිකරණය විසින් කොටුව මහේස්ත්‍රාත් අධිකරණයට වැඩිදුරටත් නියෝග කර තිබෙනවා.\nජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් මහතා විසින් ඉදිරිපත් කළ රිට් පෙත්සමක් සලකා බැලීමෙන් අනතුරුව අභියාචනාධිකරණයේ සභාපති විනිසුරු නිශ්ශංක බන්දුල කරුණාරත්න සහ ආර්. ගුරුසිංහ යන විනිසුරු මඩුල්ල විසින් මෙම නියෝගය නිකුත් කළා.\nපෙත්සම්කාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් මහතා සඳහන් කර සිටින්නේ සේනක මහින්දවංශ ජයසිංහ නැමැති වෘත්තීය සමිති ක්‍රියාකාරිකයකු ඉදිරිපත් කළ පුද්ගලික පැමිණිල්ලක් සලකා බැලූ කොළඹ කොටුව මහේස්ත්‍රාත්වරයා විසින් තමන්ට හෙට දින අධිකරණය හමුවේ පෙනී සිටින්නැයි දන්වා ඉකුත් ජනවාරි මස 26 වනදා සිතාසියක් නිකුත් කර ඇති බවයි.\nජනාධිපති මන්දිරයේ තිබී මුදල් සොයා ගැනීමේ සිද්ධිය පිළිබඳව පොලිසිය විසින් විමර්ශනයක් සිදුකළ බවත් එම විමර්ශනවලදී තමන්ට එරෙහිව ප්‍රමාණවත් කරුණු කිසිවක් අනාවරණය නොවූ බවත් පෙත්සම්කාර නියෝජ්‍ය පොලිස්පතිවරයා කියා සිටියා.\nඑසේ තිබියදී තමන්ට අධිකරණය හමුවේ පෙනී සිටින්නැයි දන්වා කොටුව මහේස්ත්‍රාත්වරයා විසින් නිකුත් කර තිබෙන සිතාසිය පිළිගත් නීතිමය සිද්ධාන්තවලට පටහැනි ආකාරයෙන් නිකුත් කර ඇති බවත් ඒ තුළින් තමන්ට දැඩි අගතියක් සිදු වී ඇති බවත් දේශබන්දු තෙන්නකෝන් මහතා සිය පෙත්සමෙන් තුළින් සඳහන් කර තිබෙනවා.\nඑබැවින් තමන්ට එරෙහිව කොටුව මහේස්ත්‍රාත් අධිකරණය විසින් නිකුත් කර තිබෙන සිතාසිය බල රහිත කිරීමේ රිට් ආඥාවක් නිකුත් කරන ලෙසත් මෙම පෙත්සම විභාග කොට අවසන් තීන්දුවක් නිකුත් කරන තුරු කොටුව මහේස්ත්‍රාත් අධිකරණය හමුවේ පැවැත්වෙන නඩු විභාගය අත්හිටුවීමේ අතුරු නියෝගයක් නිකුත් කරන ලෙසත් පෙත්සම්කාර දේශබන්දු තෙන්නකෝන් මහතා අභියාචනාධිකරණයෙන් වැඩිදුරටත් ඉල්ලා තිබෙනවා.\nඊට අමතරව දැනට නිකුත් කර තිබෙන සිතාසිය පදනම් කරගෙන තමන්ට එරෙහිව ඉදිරි පියවර ගැනීම වැළැක්වීමේ නියෝගයක් නිකුත් කළ ලෙසත් ඔහු වැඩිදුරටත් පෙත්සමෙන් ඉල්ලා තිබෙනවා.",
       "URL": "https://www.hirunews.lk/327515/දේශබන්දුට-එරෙහි-සිතාසිය-අභියාචනාධිකරණය-අත්හිටුවයි",
       "Category": "Local News",
       "Parent URL": "https://www.hirunews.lk/local-news.php?pageID=533"
}