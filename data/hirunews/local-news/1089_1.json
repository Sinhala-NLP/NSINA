{
       "Source": "hirunews",
       "Timestamp": "Friday, 17 June 2022 - 11:36",
       "Headline": "පෙට්‍රල් ගැනීමට ණයවර ලිපි විවෘත කරයි (වීඩියෝ)",
       "News Content": "ඔක්ටේන් 92 වර්ගයේ පෙට්රල් බැරල් ලක්ෂ 3ක් මිල දී ගැනීම සඳහා මහජන බැංකුව විසින් ඇමරිකානු ඩොලර් මිලියන 42යි දශම 6 ක ණයවර ලිපි විවෘත කර තිබෙනවා.\nඊයේ (16) දිනයේ දී අදාළ ණයවර ලිපි විවෘත කිරීමට පියවර ගත් බවයි මහජන බැංකුවේ සභාපති සුජීව රාජපක්ෂ හිරු ප්‍රවෘත්ති අංශයට සඳහන් කළේ.\nඒ අනුව අදාළ පෙට්‍රල් තොගය ඉදිරියේ දී දිවයිනට රැගෙන එනු ඇති අතර මෙට්‍රික් ටොන් හතලිස් එක් දහසක පමණ පෙට්‍රල් තොගයක් මෙම බැරල් ලක්ෂ තුළ ඇතුළත්.\nමේ අතර, පෞද්ගලික බස්රථ සේවකයින් පිරිසක් ඉන්ධන ඉල්ලා සිදු කළ විරෝධතාවක් නිසා අද (17) පෙරවරුවේ කොට්ටාව - මාකුඹුර බහුවිධ ප්‍රවාහන සේවා මධ්‍යස්ථානයෙන් ආරම්භ වන බස්රථ ධාවනයට බාධා එල්ල වුණා.\nබහුවිධ ප්‍රවාහන සේවා මධ්‍යස්ථානයේ පිහිටි ඉන්ධන පිරවුම්හලෙන් අධිවේගී මාර්ගයේ බස් රථ හා සිටි බස් සේවාවට පමණක් ඉන්ධන නිකුත් කිරීමට එරෙහිව මාර්ග අංක 138 බස් රථ සේවකයින් පිරිසක් එම විරෝධතාවයේ නිරත වුණා.\nමේ හේතුවෙන් අද පෙරවරුවේ හයිලෙවල් මාර්ගයේ පෞද්ගලික බස් රථ ධාවනයේ අඩුවක් පැවතියා.\nසිද්ධිය අතරතුර බහුවිධ ප්‍රවාහන මධ්‍යස්ථානයේ කළමනාකාරවරයා ක්ලාන්ත වී ඇති අතර, ඔහු ප්‍රතිකාර සඳහා රෝහල් ගත කිරීමට ද කටයුතු කර තිබෙනවා.\nඅනතුරුව පොලිසිය මැදිහත් වී අදාළ පිරවුම්හලෙන් ඩීසල් ලීටර දහ තුන්දහසක් පමණ සෙසු පෞද්ගලික බස් රථ වලට ලබා දීමට පියවර ගැනීමත් සමඟ විරෝධතාව අවසන් වූ බවයි හිරු වාර්තාකරු සඳහන් කළේ.\nමේ අතර, ඉන්දීය ණය ආධාර වැඩසටහන යටතේ මෙරටට ලැබුණු අවසන් ඉන්ධන තොගය රැගෙන ඊයේ කොළඹ වරායට පැමිණි ඩීසල් නෞකාවේ ඉන්ධන ගොඩබෑමේ කටයුතු ඊයේ රාත්‍රියේ සිටම ආරම්භ වී තිබෙනවා.\nකෙසේ වෙතත්, එම ඩීසල් තොග බෙදාහැරීම සම්බන්ධයෙන් මෙතෙක් දැනුවත් කිරීමක් සිදුකර නැහැ.\nමෙවන් පසුබිමක දිවයිනේ ප්‍රදේශ රැසක ඉන්ධන පිරවුම්හල් ආශ්‍රිතව පවතින ඉන්ධන හිඟය නිසා රාත්‍රි කාලයේ මෙන්ම අද පෙරවරුවේත් කිලෝ මීටර් ගණනාවක් දිගු පෝලිම් දක්නට ලැබුණා.\nපෝලිම් පැනීම සහ කෑන්වලට ඉන්ධන නිකුත් කිරීම ඇතුළු සිද්ධි හේතුවෙන් ඉන්ධන පෝලිම් ආශ්‍රිතව නොසන්සුන්තාවයන් ද තවදුරටත් විවිධ ප්‍රදේශවලින් වාර්තා වනවා.\nඉන්ධන නොලැබීම නිසා අද පෙරවරුවේ අනුරාධපුරයේ ඉන්ධන පිරවුම්හලක් අසල විරෝධතාවක්ද පැවත්වුණා.\nඑසේම, ඉන්ධන ඉල්ලා වැලිගම අයි.ඕ.සී. පිරවුම්හලේද අද පෙරවරුවේ උණුසුම් තත්ත්වයක් හටගත් බවයි අප වාර්තාකරු පැවසුවේ.\nඑසේම අනුරාධපුර ප්‍රදේශයේ ඉන්ධන පෝලිමක විදේශිකයෙකු රැදී සිට ඇත්තේ ඔහුට ත්‍රිකුණාමලය දක්වා යෑමට ඉන්ධන නොමැතිවීම හේතුවෙන්.\nමේ අතර, පවතින ගෑස් හිඟයට ද නිසි පිළිතුරක් නොමැති පසුබිමක තවදුරටත් ජනතාව පෝලිම්වල රැඳී සිටිනවා.\nමේ වනවිට ලිට්රෝ සමාගම සතුව පවතින ගෑස් තොග නිකුත් කරනු ලබන්නේ අත්‍යවශ්‍ය සේවා සඳහා පමණක් වන බැවින් තවදුරටත් ගෘහස්ථ ගෑස් සිලින්ඩර් ලබා ගැනීම සඳහා පෝලිම්වල රැඳී නොසිටින ලෙසයි එම සමාගම පාරිභෝගික ජනතාවට දැනුම් දෙන්නේ.",
       "URL": "https://www.hirunews.lk/307372/පෙට්‍රල්-ගැනීමට-ණයවර-ලිපි-විවෘත-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1089"
}