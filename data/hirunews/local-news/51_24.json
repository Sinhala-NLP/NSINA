{
       "Source": "hirunews",
       "Timestamp": "Monday, 04 September 2023 - 22:42",
       "Headline": "ගෘහ සේවයේ නිරතව සිටියදී තරුණිය දූෂණය කරලා (වීඩියෝ)",
       "News Content": "මහියංගණය ප්‍රදේශයේ පදිංචි 32 හැවිරිදි තරුණියක් පසුගිය වසරේ ඔක්තෝබර් මස 22 වැනිදා කුවේට් රාජ්‍යයේ ගෘහ සේවය සඳහා පිටත්ව යන්නේ සිය නිවසේ පැවති ආර්ථික දුෂ්කරතා හේතුවෙන්.\nඑහිදී එම ශ්‍රී ලාංකික තරුණියට හිරිහැර රැසකට මුහුණ දීමටයි සිදුවන්නේ.\nඇය නිවසේ හිමිකරුගේ පුත්‍රයා විසින් අවස්ථා කිහිපයකදී දූෂණයට ද ලක්වනවා.\nඉන් අනතුරුව ඇය ගැබ් ගෙන ඇති අතර, සිද්ධියට සම්බන්ධ තරුණයාගේ මව ඇයට තර්ජනය කර ඇත්තේ මෙම සිදුවීම කිසිවෙකුටත් ප්‍රකාශ නොකරන ලෙසටයි.\nඉන් අනතුරුව ඔවුන් පියවර ගන්නේ ශ්‍රී ලාංකික තරුණිය බලහත්කාරයෙන් ගබ්සා කිරීමටයි.\nඑලෙස ගබ්සා කිරිමෙන් අනතුරුව ඇය දැඩි ලෙස රෝගාතුර වන අතර, කුවෙට් නිවසේ හිමිකරුවන් පසුගිය මාර්තු මස 23 වැනිදා තරුණිය ශ්‍රී ලංකාවට එවීමට පියවර ගෙන තිබෙනවා.\nරෝගී තත්ත්වය හේතුවෙන් ඇය රෝද පුටුවකින් කුවේට් ගුවන් තොටුපොළට පැමිණි අවස්ථාවේදී ගුවන් තොටුපොළ බලධාරීන් මේ පිළිබඳව ඇයගෙන් විමසා තිබෙනවා.\nතමන් දූෂණයට ලක්වීම සහ බලහත්කාරයෙන් ගබ්සා කිරීමට ලක්වීම ඇතුළු සිද්ධි සම්බන්ධයෙන් ඇය ගුවන් තොටුපොළ බලධාරීන්ට අනාවරණ කර ඇත්තේ එම අවස්ථාවේදීයි.\nඒ අනුව තරුණිය ශ්‍රී ලංකාවට එවීම අත්හිටු වූ බලධාරීන් මේ පිළිබඳව කුවේටයේ පිහිටි ශ්‍රී ලංකා තානාපති කාර්යාලය දැනුවත් කිරීමෙන් අනතුරුව ඇයව ජබාරියා හි අල් මුබාරක් රෝහලට ඇතුළත් කර තිබෙනවා.\nසිද්ධිය සම්බන්ධයෙන් එරට අධිකරණයට කරුණු දැක්වීමෙන් පසුව ඊට අදාළ නඩුව මාස 6ක කාලයක් විභාග වී තිබුණා.\nඒ සඳහා කුවේටයේ ශ්‍රී ලංකා තානාපති කාර්යාලය ද අනුග්‍රහය දක්වා තිබෙනවා.\nඑහිදී අදාළ තරුණයා වරදකරු බවට ප්‍රකාශ කළ අධිකරණය නියෝග කර ඇත්තේ, දූෂණයට ලක්වූ ශ්‍රී ලාංකික තරුණියට කුවෙට් ඩිනාර් 6,500ක් හෙවත් ශ්‍රී ලංකා මුදලින් රුපියල් ලක්ෂ 68ක වන්දියක් ගෙවන ලෙසටයි.\nවන්දිය නොගෙවන්නේ නම් ඔහු සිරගත කරන ලෙසටද අධිකරණය නියෝග කළා.\nඒ අනුව, අදාළ වන්දි මුදල පිරිනැමීමටත්, ශ්‍රී ලාංකික තරුණියට මෙරටට පැමිණීම සඳහා ගුවන් ටිකට් පත ලබාදීමටත් කුවෙට් ජාතික තරුණයා කටයුතු කර තිබූ බවයි විදේශ සේවා නියුක්ති කාර්යංශය ප්‍රකාශ කළේ.\nඅදාළ තරුණිය ඊයේ අළුයම ශ්‍රී ලන්කන් ගුවන් සේවයට අයත් යූ.එල්. 230 දරන ගුවන් යානයෙන් මෙරටට පැමිණියා.\nඇයට හිමි වූ රුපියල් ලක්ෂ 68ක වන්දි මුදල සැලකෙන්නේ මැදපෙරදිග ගෘහ සේවය සඳහා ගිය ශ්‍රී ලාංකික සේවිකාවකට හිමිවූ ඉහළම වන්දි මුදල ලෙසයි.",
       "URL": "https://www.hirunews.lk/347171/ගෘහ-සේවයේ-නිරතව-සිටියදී-තරුණිය-දූෂණය-කරලා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=51"
}