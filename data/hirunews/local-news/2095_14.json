{
       "Source": "hirunews",
       "Timestamp": "Thursday, 11 March 2021 - 13:11",
       "Headline": "දෙයියන්දර හෙරොයින් තොගය පිළිබද තවත් තොරතුරු රැසක් (වීඩියෝ)",
       "News Content": "මාතර - දෙයියන්දර - දෙනගම ප්‍රදේශයේදී සොයා ගත් රුපියල් කෝටි 70 කට අධික වටිනාකමකින් යුත් කිලෝග්‍රෑම් 74 කට ආසන්න හෙරොයින් තොගය සමඟ අත්අඩංගුවට ගත් යුවල සම්බන්ධයෙන් තවත් තොරතුරු රැසක් අනාවරණ වී තිබෙනවා.\nවිමර්ශනය මෙහෙයවන උසස් පොලිස් නිලධාරියෙකු සඳහන් කළේ ඔවුන් මෙම මත්ද්‍රව්‍ය ප්‍රවාහනය කිරීම සඳහා යොදා ගත් තැරැව්කරුවන් දෙදෙනෙකු බවට මේ වන විට අනාවරණ වී ඇති බවයි.\nමත්ද්‍රව්‍ය මෙලෙස එක්වරක් ප්‍රවාහනය කිරීම සඳහා ඔවුන්ට රුපියල් ලක්ෂ 4ක පමණ මුදලක් ලැබෙන බවත් නම් කරන ලද ස්ථානයකට අදාළ මත්ද්‍රව්‍ය පාර්සල් ගෙන ගොස් තැබීම ඔවුන්ගේ රාජකාරිය වී ඇති බවත් පොලීසිය සඳහන් කළා.\nඉතා සූක්ෂම ආකාරයෙන් සිදුකරන මෙම ක්‍රියාවලිය අනුව මෙම ජාවාරමට සම්බන්ධ නිශ්චිත පුද්ගලයෙකු හඳුනා ගැනීමට නොහැකි වී ඇති බව විමර්ශනවලදී තවදුරටත් හෙලිව තිබෙනවා.\nපොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ කියා සිටියේ වැලිගම - මිදිගම ප්‍රදේශයේ ඉඩමක වලදමා තිබී පසුව ඉන් ඉවත් කළ මත්ද්‍රව්‍ය තොගයක් බවට මේවා තහවුරු වී ඇති බවයි.\nමීට සති දෙකකට පෙර පානදුර වලාන මධ්‍යම දූෂණ මර්දන ඒකකයේ නිලධාරීන් හොරණ ප්‍රදේශයෙන් සොයාගත් මත්ද්‍රව්‍ය තොගය සම්බන්ධයෙන් කළ විමර්ශණවලදීයි මෙම මිදිගම ප්‍රදේශයේ ඉඩම සෝදිසි කරනු ලැබුවා.\nදැනට විදේශ රටකට පළා ගොස් සිටින මත්කුඩු ජාවාරම්කරුවෙකු වන නඳුන් චින්තක හෙවත් හරක් කටා ට මෙම මත්ද්‍රව්‍ය තොගය අයත් බවට පොලීසිය සැක පළ කරනවා.\nඅත්අඩංගුවට ගත් දෙදෙනා සිටි බවට පැවසෙන මහනුවර සහ මීගමුව ප්‍රදේශවල නිවාස 7ක් පොලීසිය පරීක්ෂාවට ලක් කර ඇති නමුත් එහි තිබී කිසිවක් හමුවී නැහැ.\nමොවුන් දෙයියන්දර මහේස්ත්‍රාත් අධිකරණයට ඊයේ ඉදිරිපත් කිරීමෙන් පසුව දින 7ක කාලයක් රදවාගෙන ප්‍රශ්න කිරීමට පොලීසියට අවසර ලබාදුන්නා.",
       "URL": "https://www.hirunews.lk/265026/දෙයියන්දර-හෙරොයින්-තොගය-පිළිබද-තවත්-තොරතුරු-රැසක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2095"
}