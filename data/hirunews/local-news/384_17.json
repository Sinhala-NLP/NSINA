{
       "Source": "hirunews",
       "Timestamp": "Friday, 28 April 2023 - 13:18",
       "Headline": "ළමයින්ගේ පෝෂණ තත්ත්ව දර්ශකයන් පහළට",
       "News Content": "ආර්ථික අර්බුදය හමුවේ පසුගිය වසරේ දී ළමයින්ගේ සියලුම ප්‍රධාන පෝෂණ තත්ව දර්ශකයන් පහත බැස තිබෙනවා.\nසෞඛ්‍ය අමාත්‍යාංශයේ පවුල් සෞඛ්‍ය කාර්යාංශය විසින් අවුරුදු 5 ට අඩු දරුවන්ගේ පෝෂණ මට්ටම පිළිබඳ සිදු කළ නිල සමීක්ෂණයේ තොරතුරු උපුටා දක්වමින් මහ බැංකුව මේ බව සඳහන් කළා.\nඒ අනුව අවුරුදු 5 ට අඩු දරුවන් අතර වයසට සරිලන උස නොමැතිවීම, උසට සරිලන බර නොමැති වීම සහ අඩු බර යන දර්ශක තවදුරටත් පහත බැස තිබෙනවා.\nඅවුරුදු පහට අඩු ළමයින් අතර අඩු බර ළමයින්ගේ ප්‍රතිශතය පෙර වර්ෂයට සාපේක්ෂව සියයට 15.3 දක්වා ඉහළ ගොස් තිබෙනවා.\nඑසේම වයසට සරිලන උස නොමැති දරුවන්ගේ ප්‍රතිශතය සියයට 9.2 ක් දක්වා ඉහළ ගොස් තිබෙන බවයි වාර්තා වන්නේ.\nතවද 2021 වසරේ දී සියයට 8.2 ක් ලෙස දැක්වුණු උසට සරිලන බර නොමැති අවුරුදු 5 ට අඩු ළමයින්ගේ සංඛ්‍යාව සියයට 10.1 ක් දක්වා ඉහළ ගොස් ඇති බවයි මහ බැංකුව සඳහන් කළේ.\nකෙසේ වෙතත් 2021 වසරට සාපේක්ෂව පසුගිය වසරේ දී අධිබර දරුවන් සංඛ්‍යාව සියයට 0.2න් අඩු වී තිබීම කැපී පෙනෙනවා.\nවයසට සරිලන උසක් නොමැති අවුරුදු 5ට අඩු දරුවන් වැඩිම සංඛ්‍යාවක් සහ අඩු බර ළමයින් වැඩිම සංඛ්‍යාවක් නුවරඑළිය දිස්ත්‍රික්කයෙන් වාර්තා වී ඇති බව මහ බැංකුව සඳහන් කළා.",
       "URL": "https://www.hirunews.lk/333680/ළමයින්ගේ-පෝෂණ-තත්ත්ව-දර්ශකයන්-පහළට",
       "Category": "Local News",
       "Parent URL": "https://www.hirunews.lk/local-news.php?pageID=384"
}