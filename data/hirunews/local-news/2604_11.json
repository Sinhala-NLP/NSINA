{
       "Source": "hirunews",
       "Timestamp": "Tuesday, 07 July 2020 - 13:46",
       "Headline": "වන සතුන් සහ පරිසරය විනාශයෙන් වසංගත රෝග ඉහළ ගොස් ඇති බව ජගත් සංවිධානය කියයි (වීඩියෝ)",
       "News Content": "වනසතුන් රැකීමට සහ පරිසරය සංරක්ෂණය කිරීම සඳහා පියවර ගැනීමකින් තොරව සතුන් වෙතින් මිනිසාට බෝ වන වසංගත රෝග තවදුරටත් පැතිරිය හැකි බවට ජගත් සංවිධානය අනතුරු අඟවනවා.\nකොවිඩ් 19 වැනි වසංගත රෝග පැතිරීමට සත්ත්ව ප්‍රෝටීන් සඳහා පවතින ඉහළ ඉල්ලුම, තිරසාර නොවූ කෘෂිකාර්මික භාවිතයන් සහ කාලගුණ වෙනස ඉවහල් වී ඇති බවයි එක්සත් ජාතීන්ගේ පාරිසරික වැඩසටහන සහ ජාත්‍යන්තර පශු සම්පත් පර්යේෂණ ආයතනය ඒකාබද්ධව නිකුත් කළ වාර්තාවක දැක්වෙන්නේ.\nසැලකිල්ලක් යොමු නොවීම හේතුවෙන් සූනොටික් හෙවත් සතුන්ගෙන් මිනිසාට පැතිරෙන රෝග මගින් වාර්ෂිකව මිලියන 2ක් පමණ ලෝකවාසීන් මියයන බව ජගත් සංවිධානයේ මතයයි.\nඑමෙන්ම, කොවිඩ් 19 ගෝලීය වසංගතයෙන් වසර දෙකක කාලයක් තුළ ලෝක ආර්ථිකයට ඩොලර් ටි‍්‍රලියන 9 ක පමණ පාඩුවක් සිදුකරන බව ද, ජගත් සංවිධාන වාර්තාවේ වැඩිදුරටත් සඳහන්.\nඑබෝලා, වෙස්ට් - නයිල් සහ සාර්ස් ආදී වසංගත රෝග ද එලෙස සත්ත්වයන්ගෙන් මිනිසාට සම්ප්‍රේෂණය වූ වෛරස් රෝග ලෙස සැලකිය හැකියි.\nපසුගිය සියවස තුළ කොරෝනා වෛරස් වසංගත 6 කට පමණ ලෝකය මුහුණ දුන් බවයි එක්සත් ජාතීන්ගේ පරිසර වැඩසටහනේ විධායක අධ්‍යක්ෂිකා, ඉන්ගර් ඇන්ඩර්සන් ප්‍රකාශ කළේ.\nඑමෙන්ම, වනසත්ත්ව භූමි ක්ෂීණ වෙමින් කෘෂිකාර්මික සහ සත්ත්ව පාලන බිම් ව්‍යාප්ත වීමක් මේ වනවිට දක්නට ලැබෙනවා.\nපසුගිය 50 වසර තුළ මාංශ නිෂ්පාදනය සියයට 260කින් ඉහළ යාම ඊට උදාහරණයක්.\nමේ අතර, ජගත් සංවිධාන මහලේකම් අන්තෝනියෝ ගුටේරස් ප්‍රකාශ කළේ කොවිඩ් 19 ගෝලීය වසංගතය නිසා පැන නැගී ඇති අස්ථාවරත්වය තුළින් ප්‍රයෝජන ගැනීමට ත්‍රස්තවාදී කණ්ඩායම්වලට අවකාශයක් ලබා නොදිය යුතු බවයි.\nඅයි.එස්. සහ අල්කයිඩා වැනි සංවිධාන මෙන්ම, නාසිවාදය සහ ධවල ආධිපත්‍යවාදය සහ අනෙකුත් වෛරී අදහස් පැතිරවීමට ඇතමුන් මෙය අවස්ථාවක් කර ගැනීමට උත්සාහ කරන බව ජගත් මහලේකම්වරයාගේ අදහසයි.",
       "URL": "https://www.hirunews.lk/244906/වන-සතුන්-සහ-පරිසරය-විනාශයෙන්-වසංගත-රෝග-ඉහළ-ගොස්-ඇති-බව-ජගත්-සංවිධානය-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2604"
}