{
       "Source": "hirunews",
       "Timestamp": "Saturday, 10 April 2021 - 13:04",
       "Headline": "උපරිම පියවර ගන්නා බව යාපනයේ නගරාධිපති කියයි (වීඩියෝ)",
       "News Content": "නගර සභාවේ ස්වාධීන ක්‍රියාකලාපයට බලපෑම් කිරීම සම්බන්ධයෙන් ඉදිරියේදී ගතහැකි උපරිම පියවර ගන්නා බව අත්අඩංගුවට ගෙන ඇප මත මුදාහැරුණු යාපනය මහනගර සභාවේ නගරාධිපති විශ්වලිංගම් මනිවන්නන් පවසනවා.\nඔහු මේ බව කියා සිටියේ ඇප මත මුදාහැරීමෙන් අනතුරුව ඊයේ මාධ්‍ය වෙත අදහස් පළ කරමින්.\nඅත්අඩංගුවට ගත් නගරාධිපති විශ්වලිංගම් මනිවන්නන් ඊයේ රාත්‍රියේ යාපනය මහේස්ත්‍රාත්වරයා වෙත ඉදිරිපත් කිරීමෙන් අනතුරුව ඇප මත මුදා හැරුණා.\nරුපියල් ලක්ෂ 2ක ශරීර ඇප මත සැකකරු මුදා හැරීමට නියෝග කල අධිකරණය නඩුව යළි ජූනි 26 වනදා කැඳවීමටයි නියෝග කළේ.\nයාපනය නගරයේ විශේෂ රාජකාරී සඳහා විශේෂ ඒකකයක් පිහිටුවා එහි පුද්ගලයින් පස් දෙනෙකුට නිල ඇඳුම ලෙස භාවිතා කිරීමට යුද සමයේදී එල්.ටී.ටී.ඊ. පොලිසිය භාවිත කළ ඇඳුමට සමාන නිල ඇඳුමක් ලබාදුන් බව කියන සිද්ධියක් සම්බන්ධයෙන් නගරාධිපතිවරයාව පසුගියදා අත්අඩංගුවට ගනු ලැබුවා.\nඒ ත්‍රස්ත විමර්ශන කොට්ඨාශය මගින්.",
       "URL": "https://www.hirunews.lk/268055/උපරිම-පියවර-ගන්නා-බව-යාපනයේ-නගරාධිපති-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2029"
}