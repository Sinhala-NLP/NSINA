{
       "Source": "hirunews",
       "Timestamp": "Wednesday, 27 January 2021 - 12:51",
       "Headline": "පාස්කු කොමිසමේ සාක්ෂි විමසීම අවසන් (වීඩියෝ)",
       "News Content": "පාස්කු ප්‍රහාරය පිටුපස යම් අදෘශ්‍යමාන බලවේගයක් ක්‍රියාත්මකව තිබූ බව තමන්ට හැගෙන්නේයැයි අපරාධ පරීක්ෂණ දෙපාර්තමේන්තුවේ හිටපු අධ්‍යක්ෂ ශානි අබේසේකර පවසනවා.\nපාස්කු ප්‍රහාරය පිළිබඳව විමර්ශනය කරන ජනපති කොමිසම හමුවේ සාක්ෂි දෙමින් ඔහු අනාවරණ කළේ සහරාන් ඇතුලු‍ ත්‍රස්තවාදීන්ගේ ක්‍රියා සඳහා දෙමටගොඩ - මහවිල උද්‍යානයේ පිපිරීම සිදුවූ නිවසේ පුද්ගලයින් අරමුදල් ලබා දී ඇති බවයි.\nපාස්කු ප්‍රහාරය සිදුවූ සමයේ අපරාධ පරීක්ෂණ දෙපාර්තමේන්තුවේ අධ්‍යක්ෂව සිටි ශානි අබේසේකර ඊයේ දෙවන දිනටත් ජනාධිපති කොමිසම හමුවේ සාක්ෂි ලබා දුන්නේ ඔහු ප්‍රතිකාර ලබමින් සිටින කොළඹ ජාතික රෝහලේ 42 වන වාට්ටුවේ සිටයි.\nඑහිදී සාක්ෂිකරු පැවසුවේ සහරාන් හෂීම් ත්‍රීමා නම් මෘදුකාංගයක් ඔස්සේ සිය ජංගම දුරකතන ඇමතුම් සහ පණිවුඩ හුවමාරු කරගෙන තිබීම හේතුවෙන් සැකකරු රැඳී සිටින නිශ්චිත ස්ථානයක් අනාවරණය කරගැනීමට අපොහොසත් වූ බවයි.\nඉන් පසුව සාක්ෂිකරුගෙන් හරස් ප්‍රශ්න විමසීමේ අවස්ථාව හිටපු ජනාධිපති මෛත්‍රීපාල සිරිසේන වෙනුවෙන් පෙනී සිටි නීතිඥවරයා ලබා ගත් අතර, පාස්කු ප්‍රහාරයට අදාල නොවන ප්‍රශ්න විමසීම හේතුවෙන් ශානි අබේසේකර වෙනුවෙන් පෙනී සිටි නීතිඥවරයා නැගී සිටීමත් සමග කොමිසම උණුසුම් මුහුණුවරක් ගත්තා.\nපාස්කු ප්‍රහාරය එල්ල වූ දින දෙමටගොඩ මහවිල උද්‍යානයේ නිවසක සිදුවූ පිපිරීමට සම්බන්ධ පුද්ගලයින් සහරාන් හෂිම්ගේ අන්තවාදී ක්‍රියා සදහා අරමුදල් සපයා ඇති බවද සාක්ෂිකාර ශානි අබේසේකර කොමිසම නැගූ ප්‍රශ්න කිරීම් හමුවේ අනාවරණ කළා.\nමේ අතර, පාස්කු ප්‍රහාරය පිලිබඳ විමර්ශනය කරන මෙම ජනාධිපති කොමිසමේ සාක්ෂි විමසීම ඊයේ දිනයෙන් නිල වශයෙන් අවසන් කෙරුණු අතර, අද පස්වරුවේ එහි අවසන් කිරීමේ සැසිය සිදුවන බව හිරු වාර්තාකරු සඳහන් කළා.",
       "URL": "https://www.hirunews.lk/260871/පාස්කු-කොමිසමේ-සාක්ෂි-විමසීම-අවසන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2186"
}