{
       "Source": "hirunews",
       "Timestamp": "Thursday, 30 June 2022 - 7:35",
       "Headline": "කෘෂිකර්ම පර්යේෂණ හා නිෂ්පාදන සහකාර නිලධාරීන් ගමට යවයි",
       "News Content": "සියලු කෘෂිකර්ම පර්යේෂණ හා නිෂ්පාදන සහකාර නිලධාරීන් සඳහා ඔවුන් පදිංචි ප්‍රදේශවලටම ස්ථාන මාරුවීම් ලබා දෙන ලෙස කෘෂිකර්ම අමාත්‍ය මහින්ද අමරවීර විසින් ගොවිජන සේවා කොමසාරිස් ජනරාල්වරයාට උපදෙස් ලබා දී තිබෙනවා.\nඒ ලබන සතියේ දී මෙරටට ගෙන්වීමට නියමිත යූරියා පොහොර ගොවීන්ට බෙදාදීමේදී එම නිලධාරීන්ගේ පූර්ණ සහයෝගය කාර්යක්ෂමව ලෙස යොදා ගැනීමේ අරමුණින්.\nඒ අනුව පදිංචි ප්‍රදේශවලින් පිට වෙනත් ප්‍රදේශවලට අනියුක්ත කර ඇති නිලධාරීන්ට එලෙස ස්ථාන මාරු වීම් ලබා දෙන ලෙසයි දැනුම් දී ඇත්තේ.\nඉන්දීය ණය ආධාරය යටතේ ලබන සතියේදී ඕමානයේ සිට යූරියා පොහොර මෙට්‍රික් ටොන් 40,000ක් ලැබීමට නියමිතයි.\nඉන් අනනතුරුව තවත් පොහොර මෙට්‍රික් ටොන් 25,000ක් ලැබීමට නියමිත බවයි කෘෂිකර්ම අමාත්‍යාංශය සඳහන් කළේ.\nඑම යූරියා පොහොර යල කන්නයේ වී වගා කළ සියලු ගොවීන්ට ලබා දීමට පියවර ගන්නා ලෙස කෘෂිකර්ම අමාත්‍ය මහින්ද අමරවීර අදාළ නිලධාරීන්ට ඊයේ (29) උපදෙස් ලබා දුන්නා.\nඒ අනුව හෙක්ටයාර 1කට යූරියා පොහොර කිලෝග්‍රෑම් 100 ක් බැගින් ලබා දෙන ලෙසයි අමාත්‍යවරයා උපදෙස් ලබා දී ඇත්තේ.\nමේ අතර රට තුළ පවතින ඉන්ධන සහ පොහොර අර්බුදය හමුවේ පළතුරු සහ එළවලු අපනයනයට දැඩි බලපෑම් එල්ල වී ඇති බව අපනයනකරුවන් පවසනවා.\nඔවුන් පෙන්වා දෙන්නේ ඒ හේතුවෙන් එළවලු සහ පළතුරු වෙළඳපොල අහිමිවීමේ අවදානමක් පවතින බවයි.\nමෙරට එළවලු සහ පළතුරුවලට මැදපෙරදිග රටවල විශාල ඉල්ලුමක් පවතින අතර විදේශයන්ට ඒවා අපනයනය තුලින් වාර්ෂිකව ඇමරිකානු ඩොලර් මිලියන 80 ත් 90 ත් අතර විදේශ විනිමයක් ලබා ගත හැකියි.",
       "URL": "https://www.hirunews.lk/308584/කෘෂිකර්ම-පර්යේෂණ-හා-නිෂ්පාදන-සහකාර-නිලධාරීන්-ගමට-යවයි",
       "Category": "Local News",
       "Parent URL": "https://www.hirunews.lk/local-news.php?pageID=1058"
}