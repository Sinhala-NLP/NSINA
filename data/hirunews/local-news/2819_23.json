{
       "Source": "hirunews",
       "Timestamp": "Thursday, 02 April 2020 - 17:11",
       "Headline": "කොරෝනා වෛරසය හමුවේ රටේ තත්වය පිළිබඳ අසත්‍ය තොරතුරු සමාජගත කළ සරසවි සිසුවෙකු ඇතුලු 5ක් අත්අඩංගුවට",
       "News Content": "කොරෝනා රෝගය ව්‍යාප්තියත් සමග රට තුළ මතුව ඇති තත්ත්වය පිළිබඳව සමාජ මාධ්‍ය ඔස්සේ අසත්‍ය ප්‍රකාශ සිදුකළ පුද්ගලයින් 5 දෙනෙකු මේ වනවිට පොලිස් භාරයට ගෙන තිබෙනවා.\nඒ අතර, විශ්වවිද්‍යාල ශිෂ්‍යයෙකු ද සිටින බවයි පොලිස් මාධ්‍ය ප්‍රකාශක පොලිස් අධිකාරි ජාලිය සේනාරත්න රජයේ ප්‍රවෘත්ති දෙපාර්තමේන්තුවේ අද පැවති මාධ්‍ය හමුවකදී කියා සිටියේ.\nතහවුරු කරන ලද කොරෝනා රෝගීන්ගේ ව්‍යාප්තිය අනුව, මේ දක්වා වැඩිම රෝගීන් සංඛ්‍යාවක් වාර්තා වී ඇත්තේ කොළඹ දිස්ත්‍රික්කයෙන්.\nඑම සංඛ්‍යාව 33ක් වන අතර, පුත්තලම දිස්ත්‍රික්කයෙන් රෝගීන් 25ක් කළුතර දිස්ත්‍රික්කයෙන් රෝගීන් 24ක් සහ ගම්පහ දිස්ත්‍රික්කයෙන් රෝගීන් 11ක්, සොයා ගෙන තිබෙනවා.\nසෞඛ්‍ය අමාත්‍යාංශය ප්‍රකාශ කළේ මහනුවර සහ යාපනය දිස්ත්‍රික්කවලින් රෝගීන් 4 දෙනෙකු බැගින් සොයා ගෙන ඇති බවයි.\nරත්නපුර දිස්ත්‍රික්කයෙන් හමුවී ඇති රෝගීන් සංඛ්‍යාව 3 ක් වන අතර, කුරුණෑගල දිස්ත්‍රික්කයෙන් කොරෝනා රෝගීන් දෙදෙනෙකු සොයා ගෙන තිබෙනවා.\nකෑගල්ල, ගාල්ල, මඩකලපුව, බදුල්ල හා මාතර යන දිස්ත්‍රික්කවලින් එක් රෝගියෙකු බැගින් හමුවී ඇති බවයි සෞඛ්‍ය අමාත්‍යාංශය සඳහන් කළේ.\nමේ අතර, හදිසි රෝගී තත්ත්වයන් වලදී අදාළ රෝගීන් රෝහල් වෙත රැගෙන යාම සඳහා ඇඳිරි නීති බලපත්‍ර අවශ්‍ය නොවන බව නියෝජ්‍ය පොලිස්පති අජිත් රෝහණ ප්‍රකාශ කළා. ගිලන් රථයක් කැඳවා ගත නොහැකි නම්, පෞද්ගලික වාහනයකින් වුව ද ඔවුන් රෝහලට රැගෙන යා හැකියි.",
       "URL": "https://www.hirunews.lk/237785/කොරෝනා-වෛරසය-හමුවේ-රටේ-තත්වය-පිළිබඳ-අසත්‍ය-තොරතුරු-සමාජගත-කළ-සරසවි-සිසුවෙකු-ඇතුලු-5ක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=2819"
}