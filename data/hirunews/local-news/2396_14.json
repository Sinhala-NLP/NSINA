{
       "Source": "hirunews",
       "Timestamp": "Sunday, 11 October 2020 - 14:09",
       "Headline": "කොරෝනා නීති කැඩුවොත් මාස 06ක සිර දඬුවම් (වීඩියෝ)",
       "News Content": "ඉදිරි දින දෙක ඇතුළත සෞඛ්‍ය විධි විධානවලට අදාළව නව නීති ගැසට් පත්‍රයක් මගින් ප්‍රසිද්ධියට පත් කරන බවත් ඒ අනුව නිරෝධායන නීති කඩ කරන පිරිස් වෙත දැඩි දඬුවම් ලබාදීමට අධිකරණයට හැකි වන බවත්, සෞඛ්‍ය ඇමතිනී පවිත්‍රා වන්නිආරච්චි ප්‍රකාශ කළා.\nඒ අනුව සෞඛ්‍ය සේවා අධ්‍යක්ෂ ජනරාල්වරයා විසින් රෝගී ප්‍රදේශයක් ලෙස නම් කරන ප්‍රදේශවල සෞඛ්‍ය විධි විධාන කඩ කරන පුද්ගලයින්ට රුපියල් 10,000කට නොවැඩි දඩයක් හෝ මාස 6ක සිර දඬුවමක් මෙන්ම එම දෙකම අධිකරණය මගින් ලබාදිය හැකි බවයි ඇය කියා සිටියේ.\nමේ අතර, ඇඳිරි නීතිය කඩ කිරීම සම්බන්ධයෙන් අත්අඩංගුවට ගත් සංඛ්‍යාව 101 දක්වා ඉහළ ගොස් ඇති අතර, පොලිස් භාරයට ගෙන ඇති වාහන සංඛ්‍යාව 28 ක්. පොලිස් බල ප්‍රදේශ කිහිපයකට දැනට පනවා ඇති ඇඳිරි නීතිය තවත් දින කිහිපයක් ක්‍රියාත්මක කරන බවයි යුද හමුදාපති ලුතිනන් ජෙනරාල් ශවේන්ද්‍ර සිල්වා කියා සිටියේ.\nපවතින තත්වය හේතුවෙන් ජනතාවට වඩාත් කාර්යක්ෂම සේවාවක් සැපයීම සඳහා ජනාධිපති කාර්යාලය විසින් දුරකථන අංක කිහිපයක් ප්‍රකාශයට පත් කර තිබෙනවා.\nඒ අනුව 0114 35 45 50 සහ 0112 35 45 50 යන දුරකථන අංක ඇමතීමෙන් ජනාධිපති මහජන සම්බන්ධතා අංශය හා සම්බන්ධ විය හැකියි.\nඊට අමතරව 0112 35 43 54 යන අංකය ඔස්සේ ජනාධිපති අරමුදලත් 0112 33 80 73 යන අංකය ඇමතීමෙන් ඔම්බුඞ්ස්මන් කාර්යාලයහාත් සම්බන්ධ විය හැකියි.\nමේ අතර, පවතින තත්ත්වයත් සමඟ රජයේ රෝහල් සායනවලින් ප්‍රතිකාර ලබා ගන්නා රෝගීන්ගේ ඖෂධ නිවෙස් වෙත ලබාදීමේ වැඩසටහනක් සෞඛ්‍ය අමාත්‍යාංශය විසින් ආරම්භ කර තිබෙනවා.\nඒ අනුව එළඹෙන අඟහරුවාදා සිට සායනික ඖෂධ නිවෙස් වෙත ලබාදීමට සැලසුම් කර ඇති අතර, ගම්පහ සහ කොළඹ දිස්ත්‍රික්කය තුළ එය පළමුවෙන් ආරම්භ කරන බවයි සෞඛ්‍ය අමාත්‍යාංශය දැනුම් දුන්නේ.",
       "URL": "https://www.hirunews.lk/252299/කොරෝනා-නීති-කැඩුවොත්-මාස-06ක-සිර-දඬුවම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2396"
}