{
       "Source": "hirunews",
       "Timestamp": "Friday, 08 July 2022 - 20:34",
       "Headline": "සාමකාමී අරගලයට එජාපයේ සහාය",
       "News Content": "ජනාධිපතිවරයා ධුරයෙන් ඉවත් කිරීම ඇතුළු කරුණු මුල්කර ගනිමින් සිදුකරන සාමකාමී අරගලයන්ට එක්සත් ජාතික පක්ෂයේ සහාය නිරතුරුවම හිමිවන බව අග්‍රාමාත්‍ය රනිල් වික්‍රමසිංහගේ නායකත්වයෙන් යුත් එක්සත් ජාතික පක්ෂය නිවේදනයක් නිකුත් කරමින් පවසනවා.\nපවතින ආර්ථික අර්බුදය හමුවේ ජනතාව දැඩි පීඩනයකින් සිටින බවත් රාජපක්ෂ පාලනය හමුවේ රටේ ආර්ථිකය සම්පූර්ණයෙන්ම කඩා වැටුණේ වැරදි මුල්‍ය කළමනාකරණය නිසාවෙන් බවත් අදාළ නිවේදනයේ සඳහන්.\nඒ අනුව සාමකාමීව විරෝධතාවයේ නිරතවන ලෙසට ජනතාවගෙන් ඉල්ලා සිටින එක්සත් ජාතික පක්ෂය පවසන්නේ ආරක්ෂක අංශද නීතිය හා සාමය රැකිය යුත්තේ අරගලකරුවන්ට බාධාවක් නොවන ලෙස බවයි.\nමේ අතර හෙට දිනයේ කොළඹදී පැවැත්වීමය නියමිත ආණ්ඩු විරෝධී උද්ඝෝෂණ මාලාව සම්බන්ධයෙන් ශ්‍රී ලංකාවේ අමෙරිකානු තානාපතිනී ජූලි චන්ග් මහත්මිය ට්විටර් සටහනක් තබමින් සඳහන් කරන්නේ අර්බුදයන්ට විසඳුම් සෙවීමට ප්‍රචණ්ඩත්වය කිසිම අයුරකින් පිළිතුරක් නොවන බවයි.\nඑබැවින් උද්ඝෝෂණ සිදුකරන්නේ නම් එය සාමකාමීව සිදුකරන ලෙස තානාපතිනිය ශ්‍රී ලාංකිකයින්ගෙන් ඉල්ලා සිටිනවා.\nඑමෙන්ම සාමකාමීව විරෝධතා සිදුකරන්නන්ට නිසි ආරක්ෂාව සැලසීමටද පොලිසිය සහ ආරක්ෂක අංශ කටයුතු කළ යුතු බවද ඇය පෙන්වා දෙනවා.\nනිවැරදි දෙසට ආර්ථිකය තල්ලු කිරීමට මිස අර්බුද සහ බලය භාවිත කිරීමෙන් අවුල්කාරී වාතාවරණයක් නිර්මාණය කිරීමෙන් කිසිම විටෙක් දේශපාලන ස්ථාවරත්වයක් ඇති නොවන බවද ඇය සිය ට්විටර් සටහනේ පෙන්වා දී තිබෙනවා.",
       "URL": "https://www.hirunews.lk/309482/සාමකාමී-අරගලයට-එජාපයේ-සහාය",
       "Category": "Local News",
       "Parent URL": "https://www.hirunews.lk/local-news.php?pageID=1036"
}