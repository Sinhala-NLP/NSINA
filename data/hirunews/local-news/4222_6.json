{
       "Source": "hirunews",
       "Timestamp": "Monday, 13 November 2017 - 7:31",
       "Headline": "වෙනම පක්ෂයක් පිහිටුවීමට ජනතා අදහස් ගන්න දෙමළ මහජන සභාව තීරණය කරයි",
       "News Content": "අයවැයට සහය පළ කරන්නේද, නැද්ද යන්න පිළිබඳව දෙමළ ජාතික සන්ධානය මෙතෙක් තීරණයකට එළඹ නැති බව එහි මාධ්‍ය ප්‍රකාශක පාර්ලිමේන්තු මන්ත්‍රී එම්.ඒ. සුමන්දිරන් ප්‍රකාශ කළා.\nඔහු මේ බව කියා සිටියේ ඉලංගෙයි තමිල් අරසු පක්ෂයේ් මධ්‍යම කාරක සභා රැස්වීමක් ඊයේ වවුනියාවේදී පැවැත්වීමෙන් අනතුරුව මාධ්‍යවේදීන් නැගූ ප්‍රශ්නවලට පිළිතුරු ලබාදෙමින්.\nමේ අතර වෙනම පක්ෂයක් පිහිටුවීම සම්බන්ධයෙන් ජනතා අදහස් ලබා ගැනීමට උතුර පළාත් ප්‍රධාන අමාත්‍ය සී.වී. විග්නේෂ්වරන්ගේ ප්‍රධානත්වයෙන් ඊයේ රැස්වූ දෙමළ මහජන සභාව තීරණය කර තිබෙනවා.\nයාපනය - මහජන පුස්තකාල ශ්‍රවණාගාරයේ දී පැවැත්වූ මෙම රැස්වීමේදී පළාත්පාලන ඡන්දයට තරඟ කරන ආකාරය පිළිබඳව ද සාකච්ඡා වුණා.\nදෙමළ ජාතික සන්ධානයෙන් ඉවත් වූ ඊ.පී.ආර්.එල්.එෆ්. පක්ෂ නායක සුරේෂ් ප්‍රේමචන්ද්‍රන් සහ දෙමළ කොංග්‍රස් පක්ෂ නායක ගජේන්ද්‍ර කුමාර් පොන්නම්බලම්ද එක්ව සිටියා.\nකෙසේ වෙතත් දෙමළ ජාතික සන්ධානයේ ප්‍රධාන පක්ෂයක් වන ඊ.පී.ආර්.එල්.එෆ්. සංවිධානය ඉන් ඉවත්වීම සම්බන්ධයෙන්ද මාධ්‍යවේදීන් පාර්ලිමේන්තු මන්ත්‍රී එම්.ඒ. සුමන්දිරන්ගෙන් විමසීමක් කළා.",
       "URL": "https://www.hirunews.lk/175875/වෙනම-පක්ෂයක්-පිහිටුවීමට-ජනතා-අදහස්-ගන්න-දෙමළ-මහජන-සභාව-තීරණය-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4222"
}