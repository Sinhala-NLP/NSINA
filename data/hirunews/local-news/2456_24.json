{
       "Source": "hirunews",
       "Timestamp": "Monday, 14 September 2020 - 7:31",
       "Headline": "දින 13 කට පසු ඊයේ මෙරටින් කොරෝනා ආසාදිතයන් 39ක් (වීඩියෝ)",
       "News Content": "ඊයේ දිනයේදී, මෙරටින් කොරෝනා ආසාදිතයන් 39 දෙනෙකු වාර්තාවීමත් සමඟ මෙරට සමස්ත ආසාදිතයින් සංඛ්‍යාව 3,234ක් දක්වා ඉහළ ගියා.\nරජයේ ප්‍රවෘත්ති දෙපාර්තමේන්තුව සඳහන් කළේ මෙම පිරිසෙන් 16 දෙනෙකු කටාර් රාජ්‍යයේ සිට මෙරටට පැමිණ ඇති අතර, එක්සත් අරාබි එමීර් රාජ්‍යයේ සිට මෙරටට පැමිණ නිරෝධායනයට ලක්වෙමින් සිටි 12 දෙනෙකුද ඊයේ කොරෝනා ආසාදිතයන් ලෙස හඳුනාගත් බවයි.\nඑමෙන්ම කුවේටයේ සිට පැමිණි හයදෙනෙකු, මාලදිවයිනේ සිට පැමිණි දෙදෙනෙකු, තායිලන්තයේ සිට පැමිණි යුක්රේන ජාතිකයෙකුද ආසාදිතයන් බවට හඳුනාගෙන තිබෙනවා.\nඊට අමතරව ඉතියෝපියාවේ සිට පැමිණ නිරෝධායනයට ලක්වෙමින් සිටි පුද්ගලයෙකු සහ රතු මුහුද ආශ්‍රිතව සිට පැමිණි මුහුදු ආරක්ෂකයෙකුද ආසාදිතයන් ලෙස තහවුරු කරගෙන ඇති බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nඒ අනුව තවදුරටත් රෝහල්ගතව ප්‍රතිකාර ලබන සංඛ්‍යාව 226 ක් වන අතර, සුවය ලැබූ සංඛ්‍යාව 2,996ක්.\nපසුගිය 1 වනදා මෙරටින් කොරෝනා ආසාදිතයන් 43 දෙනෙකු වාර්තාවී දින 13 කින් අනතුරුව හඳුනාගනු ලැබූ වැඩිම ආසාදිතයන් සංඛ්‍යාව ඊයේ වාර්තාවුණා.\nඑමෙන්ම මන්නාරම දුම්රිය ස්ථානය දින 14 ක කාලයක් සඳහා වසා දැමීමට දුම්රිය දෙපාර්තමේන්තුව තීරණය කර තිබෙනවා.\nඒ කන්දකාඩු මධ්‍යස්ථානයේ සිට පලා ආ නිරෝධායනයට ලක්වෙමින් සිටි පුද්ගලයෙකු පෙරේදා එම දුම්රිය ස්ථානයේදී සොයා ගැනීමත් සමඟයි.\nමේ හේතුවෙන් මන්නාරම දුම්රිය ස්ථානයේ දුම්රිය නතර නොකර ධාවනය කෙරෙන බවයි නියෝජ්‍ය සාමාන්‍යාධිකාරි ගාමිණී සෙනෙවිරත්න කියා සිටියේ.\nජපානයේ රැඳී සිටි ශ්‍රී ලාංකිකයන් 292 කු අද අලුයම කටුනායක ගුවන් තොටුපල වෙත පැමිණියා. ඊට අමතරව එක්සත් අරාබි එමීර් රාජ්‍යයේ ඩුබායි හි සිට ශ්‍රී ලාංකික සහ විදේශ නැවියන් 26 දෙනෙකු සහ කටාර් රාජ්‍යයේ දෝහා හි සිට ශ්‍රී ලාංකික සහ විදේශ නැවියන් 64 දෙනෙකු අද අලුයම දිවයිනට පැමිණි බවයි කටුනායක ගුවන් තොටුපල හිරු වාර්තාකරු සඳහන් කළේ.\nමේ අතර, ලොවපුරා කොරෝනා ආසාදිත සංඛ්‍යාව දෙකෝටි 91 ලක්ෂ 75,454ක් දක්වා ඉහළ ගොස් ඇති අතර, මරණ සංඛ්‍යාව දැක්වෙන්නේ නව ලක්ෂ 27,989 ක් ලෙසයි.\nතවදුරටත් වැඩිම දෛනික මරණ සහ ආසාදිතයන් සංඛ්‍යාව ඉන්දියාවෙන් වාර්තාවන අතර, එය පිළිවෙලින් 1,140ක් සහ 93,215ක් ලෙස දැක්වුණා.\nකොරෝනා ව්‍යාප්තියත් සමඟ පැනවූ ජාත්‍යන්තර ගුවන් ගමන් සීමාවන් සැප්තැම්බර් 15 වනදා සිට ලිහිල් කිරීමට සෞදි අරාබිය තීරණය කර තිබෙනවා.\nඑමෙන්ම ඊශ්‍රායලයද නව ආසාදිතයන් වාර්තාවීම වැඩිවීමත් සමඟ එරට තුළ පනවා ඇති කොරෝනා සීමාවන් තවත් සති තුනකින් දීර්ඝ කිරීමට පියවර ගෙන ඇති බවයි විදෙස් වාර්තා සඳහන් කළේ.\nමේ අතර මලයාසියාවේ ක්වාලාලාම්පූර් අගනුවර රාත්‍රී සමාජ ශාලාවක කොරෝනා සීමාවන් උල්ලංඝනය කළ 290 දෙනෙකු අත්අඩංගුවට ගෙන තිබෙනවා. විදෙස් වාර්තා සඳහන් කළේ මුඛ ආවරණ නොපැළදීම, සහ සමූහ වශයෙන් රැස්වීම ඇතුළු චෝදනා මත ඔවුන් අත්අඩංගුවට ගෙන ඇති බවයි.",
       "URL": "https://www.hirunews.lk/250146/දින-13-කට-පසු-ඊයේ-මෙරටින්-කොරෝනා-ආසාදිතයන්-39ක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2456"
}