{
       "Source": "hirunews",
       "Timestamp": "Friday, 13 May 2022 - 11:17",
       "Headline": "ඩොලරයේ අගය හිටි හැටියේ පහළ යයි (වීඩියෝ)",
       "News Content": "මෙරට ඩොලරයේ අගය පහත දැමීමට ප්‍රමුඛ පෙළේ වාණිජ බැංකු ගණනාවක්ම තීරණය කර තිබෙනවා.\nඒ අනුව ඊයේ දිනයේ දී රුපියල් 380ට ආසන්න මුදලකට විකුණුම් වටිනාකම සටහන් කර තිබූ ඩොලරයේ අද විකුණුම් වටිනාකම සටහන් වූයේ රුපියල් 365ක් ලෙසටයි.\nඒ අනුව ඊයේ දිනයට සාපේක්ෂවව අද දිනය තුළ දී ඇමරිකානු ඩොලරය ඩොලරයේ විකුණුම් වටිනාකම රුපියල් 15 කට ආසන්න සංඛ්‍යාවකින් පහළ බැස තිබෙනවා.\nමෙලෙස විකුණුම් වටිනාකම් සටහන් කර තිබූ මෙරට පෞද්ගලික බැංකු වූයේ සම්පත් බැංකුව, කොමෂල් බැංකුව, මහජන බැංකුව, ඩී එෆ් සී සී බැංකුව සහ ජාතික සංවර්ධන බැංකුවයි.\nඑම බැංකු මෙලෙස ඇමරිකානු ඩොලරයට රුපියල් 365ක් ආසන්නයේ විකුණුම් මිලක් ලබාදී තිබුණා.\nමේ අතර ඊයේ දිනයේ දී ශ්‍රී ලංකා මහ බැංකුව විසින් නිකුත් කළ දිනය අවසානයේ විනිමය අනුපාතයන් හි ඇමරිකානු ඩොලරයේ වටිනාකම සටහන් වී තිබුණේ රුපියල් 377.49 ක් ලෙසටයි.\nමේ අතර කොළඹ කොටස් වෙළඳපොල ද මෙරට දේශපාලන වර්ධනයන්ට ප්‍රතිචාර දක්වා ඇති අතර, ගණුදෙනු ආරම්භ වී ප්‍රථම පැය තුළ කැපී පෙනෙන වර්ධනයක් අත්කරගත්තා.\nඒ අනුව සමස්ත මිල දර්ශකය පළමු පැය තුළ ඒකක 400කින් පමණ ඉහළ ගොස් 8,100යේ සීමාව ඉක්මවා යාමට සමත්වුණා.\nප්‍රධාන පෙළේ සමාගම් විස්ස නියෝජනය කරන එස් ඇන්ඩ් පී ශ්‍රී ලංකා ටුවෙන්ටි දර්ශකයද සියයට පහකින් පමණ ඉහළ ගිය අතර, පළමු ගණුදෙනු පැය අවසානයේ 2600 සීමාව ඉක්මවූවා.",
       "URL": "https://www.hirunews.lk/304208/ඩොලරයේ-අගය-හිටි-හැටියේ-පහළ-යයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1172"
}