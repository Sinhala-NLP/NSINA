{
       "Source": "hirunews",
       "Timestamp": "Monday, 05 September 2022 - 13:11",
       "Headline": "පාන්පිටි මාෆියාවට හේතුව ගැන හෙළිදරව්වක් (වීඩියෝ)",
       "News Content": "වෙළඳපොලේ පාන්පිටි මාෆියාවට හේතුවී ඇත්තේ ඩොලර් අර්බුදයත් සමඟ පෞද්ගලිකව තිරිඟු පිටි ආනයනයට අවස්ථාව සැළසීම බව හෙළිවී තිබෙනවා.\nවෙළඳ වානිජ හා ආහාර සුරක්ෂිතතා අමාත්‍යාංශයේ උසස් නිලධාරියෙකු සඳහන් කළේ පාරිභෝගික කටයුතු පිළිබඳ අධිකාරිය වෙළඳපොලේ පවතින තිරිඟු පිටි මිල ගණන් ඉහළ යාම සම්බන්ධයෙන් සිදුකළ සොයාබැලීම්වලදී මේ පිළිබඳව අනාවරණ වී ඇති බවයි.\nතිරිඟු පිටි කිලෝවක් මේ වනවිට වෙළඳපොලේ රුපියල් 300 ත් 500 ත් අතර මිලකට අලෙවි වන අතර, බේකරි නිෂ්පාදන මිල ගණන් ද මෙම තත්වය හමුවේ ඉහළ දමා තිබෙනවා.\nඉන්දියාව තිරිඟු පිටි අපනයනය අත්හිටුවීමට ගෙන ඇති තීරණයත්, යුක්රේන යුද්ධයේ බලපෑමෙන් එරටින් ආනයනය කළ තිරිඟු පිටි නොලැබීමත් හේතු කොටගෙන මේ වනවිට මෙරට ප්‍රධාන තිරිඟු පිටි සමාගම් සතු පිටි තොග අවසන් වෙමින් පවතින බවයි එම සමාගම් සඳහන් කළේ.\nඑම තත්වය හමුවේ ඔවුන් තිරිඟු පිටි කිසියම් සීමාවකට යටත්ව වෙළඳපොලට නිකුත් කරමින් පවතිනවා.\nඒ අනුව මෙම අවස්ථාව ප්‍රයෝජනයට ගනිමින් තමන් ගෙන්වූ තිරිඟු පිටි වෙළඳපොලට ඉහළ මිල ගණන් යටතේ නිකුත් කර ඇති බව පාරිභෝගික කටයුතු පිළිබඳ අධිකාරිය සිදුකළ සොයාබැලීම්වල දී නිරීක්ෂණය වී තිබෙනවා.\nමේ හේතුවෙන් වෙළඳපොලේ පාන් පිටි මාෆියාවක් නිර්මාණය වී ඇති අතර, එය, නතර කිරීමට රජය වහා මැදිහත් විය යුතු බවයි කුඩා කර්මාන්තකරුවන්ගේ සංගමය ඊයේ පැවති මාධ්‍ය හමුවකදී අවධාරණය කළේ.\nමේ අතර බේකරි හිමියන් සහ වෙළඳ වානිජ හා ආහාර සුරක්ෂිතතා අමාත්‍ය නලින් ප්‍රනාන්දු අතර මේ වනවිට එම අමාත්‍යාංශයේ දී සාකච්ඡාවක් පැවැත්වුණා.",
       "URL": "https://www.hirunews.lk/314596/පාන්පිටි-මාෆියාවට-හේතුව-ගැන-හෙළිදරව්වක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=890"
}