{
       "Source": "hirunews",
       "Timestamp": "Wednesday, 14 December 2016 - 13:34",
       "Headline": "කෝටි 8 ක කප්පමක් ඉල්ලා පැහැර ගත් දංකොටුවේ පාසල් සිසුවා සොයා ගැනේ",
       "News Content": "දංකොටුව - දකුණු ගෝනවිල ප්‍රදේශයේදී කප්පම් ලබා ගැනීමේ අරමුණෙන් 17 හැවිරිදි පාසල් සිසුවෙකු පැහැර ගැනීමේ සිද්ධියට සම්බන්ධ සැකකරුවන් අත්අඩංගුවට ගැනීම සදහා පොලිස් කණ්ඩායම් කිහිපයක් යොදවා තිබෙනවා.\nමෙවර අධ්‍යයන පොදු සහතික පත්‍ර සාමාන්‍ය පෙළ විභාගයට පෙනී සිටින පාසල් සිසුවා දංකොටුව - ගොඩැල්ල විද්‍යාලයේ ක්‍රීඩා පිටියේ ක්‍රීඩා කරමින් සිටියදී කිසියම් පිරිසක් පැහැර ගනු ලැබුවේ ඊයේ දිනයේදීයි.\nතම දරුවා නිවසට නොපැමිණීම හේතුවෙන් දෙමාපියන් විසින් ඒ පිළිබදව සොයා බලා තිබෙනවා.\nපසුව ඊයේ රාත්‍රීයේ එම සිසුවා පියාට දුරකථන ඇමතුමක් ලබාදී පවසා ඇත්තේ තමන් නාදුනන කණ්ඩායමක් විසින් පැහැරගෙන ගොස් තිබෙන බවයි.\nඑහිදී, පැහැර ගත් පුද්ගලයෙකු ප්‍රකාශ කර ඇත්තේ සිසුවා මුදා හැරීමට නම් රුපියල් අට කෝටි 75 ලක්ෂයක මුදලක් ලබාදෙන ලෙසයි.\nඑම මුදල මේ මස 17 වනදා ලබාදෙන බව එහිදී දෙමාපියන් පවසා තිබෙනවා.\nපසුව මෙම සිසුවාගේ පියා මේ පිළිබදව දංකොටුව පොලිසිය දැනුවත් කළා.\nඒ අනුව, සිදුකළ විමර්ශනයකට අනුවයි අද පෙරවරුවේ ප්‍රදේශයේ වසා දැමූ තෙල් මෝලක් තුළ සිටියදියි මෙම සිසුවා සොයාගෙන ඇත්තේ.\nසිසුවා සොයා ගන්නා අවස්ථාවේදී ඔහු පැහැර ගත් කිසිදු පුද්ගලයෙකු එම ස්ථානයේ නොසිටි බව පොලිසිය සදහන් කළා.\nසිද්ධියට සම්බන්ධ සැකකරුවන් මේ වනවිට අනාවරණ වී ඇති අතර ඔවුන් අවුරුදු 20 ත් 25 ත් අතර වයස්වල පසුවන තරුණයන් බවයි පොලිසිය සදහන් කළේ.",
       "URL": "https://www.hirunews.lk/149676/කෝටි-8-ක-කප්පමක්-ඉල්ලා-පැහැර-ගත්-දංකොටුවේ-පාසල්-සිසුවා-සොයා-ගැනේ",
       "Category": "Local News",
       "Parent URL": "https://www.hirunews.lk/local-news.php?pageID=4754"
}