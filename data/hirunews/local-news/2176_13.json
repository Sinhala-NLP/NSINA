{
       "Source": "hirunews",
       "Timestamp": "Monday, 01 February 2021 - 13:14",
       "Headline": "වරාය වෘත්තීය සමිති සහ අග්‍රාමාත්‍යවරයා අතර සාකච්ඡා ඇරඹේ (වීඩියෝ)",
       "News Content": "අකුරට වැඩ කිරීමේ වෘත්තීය ක්‍රියාමාර්ගයක නිරත වරාය වෘත්තිය සමිති සහ අග්‍රාමාත්‍ය මහින්ද රාජපක්ෂ අතර විශේෂ සාකච්ඡාවක් මේ වනවිට අරලියගහ මන්දිරයේදී පැවැත්වෙනවා.\nඒ, කොළඹ වරායේ නැගෙනහිර පර්යන්තය ඉන්දියාවේ සමාගමකට ලබාදෙන බවට පළවන වාර්තා හේතුවෙන් මතුව ඇති ගැටළුව නිරාකරණය කරගැනීම සඳහායි.\nඊට එරෙහිව වරාය වෘත්තිය සමිති පසුගිය 29 වනදා සිට අකුරට වැඩ කිරීමේ වෘත්තිය සමිති ක්‍රියාමාර්ගයක්ද ආරම්භ කළ අතර, එය මේ වනවිටත් ක්‍රියාත්මක වනවා.\nගාල්ල සහ ත්‍රිකුණාමලය ඇතුලු තවත් වරාය කිහිපයක සේවකයින්ද ඊට සහය පළ කරමින් ඊයේ සිට අකුරට වැඩ කිරීමේ වෘත්තිය සමිති ක්‍රියාමාර්ගයක් ආරම්භ කළේ වරාය සහ ඒ ආශ්‍රිත අනෙකුත් සේවා අත්‍යවශ්‍ය සේවා ලෙස ගැසට් කර තිබියදියි.\nමේ අතර විෂයභාර අමාත්‍ය රෝහිත අබේගුණවර්ධන සහ අග්‍රාමාත්‍ය මහින්ද රාජපක්ෂ අතරද අද (01) පෙරවරුවේ සාකච්ඡාවක් පවත්වා තිබෙනවා.\nඒ, කොළඹ විජේරාමේ පිහිටි අග්‍රාමාත්‍ය නිල නිවසේදියි. සාකච්ඡාවෙන් අනතුරුව පිටතට පැමිණි අමාත්‍ය රෝහිත අබේගුණවර්ධන මාධ්‍යයට අදහස් දැක්වීම ප්‍රතික්ෂේප කරමින් එම ස්ථානයෙන් පිටව ගිය බවයි අප වාර්තාකරුවන් සඳහන් කළේ.",
       "URL": "https://www.hirunews.lk/261323/වරාය-වෘත්තීය-සමිති-සහ-අග්‍රාමාත්‍යවරයා-අතර-සාකච්ඡා-ඇරඹේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2176"
}