{
       "Source": "hirunews",
       "Timestamp": "Friday, 23 June 2023 - 18:43",
       "Headline": "කඹුරුපිටියේ සිසුවෙකුට පහරදුන් පොලිස් සැරයන්වරියක් වන්දි මුදල් ගෙවයි  (වීඩියෝ)",
       "News Content": "තම දියණිය සමග ප්‍රේම සම්බන්ධතාවක් පවත්වන 16 හැවිරිදි සිසුවෙකුට පහරදී මහමග දමා ගිය බවට වන සිද්ධියක් සම්බන්ධයෙන් චෝදනා එල්ල වූ මාතර - කඹුරුපිටියේ පොලිස් සැරයන්වරිය අදාළ සිද්ධිය සමතයකට පත් කර ගැනීම සඳහා රුපියල් 10,000 ක මුදලක් එම සිසුවාට වන්දි ලෙස ලබාදී ඇතැයි වාර්තා වුණා.\nකෙසේ වෙතත් එලෙස සිද්ධිය සමතයකට පත් කර ගෙන දින 3 කට පමණ අදාළ සිසුවා කඹුරුපිටිය මූලික රෝහලට ප්‍රතිකාර සදහා ඇතුළත්වීමත් සමගයි ඒ පිළිබඳ කරුණු අනාවරණ වුණේ.\n16 හැවිරිදි අදාළ සිසුවා පසුගිය දිනෙක පාසල් අවසන් වී පිටතට පැමිණි අවස්ථාවේ ඔහු සමග ප්‍රේම සබඳතාවයක් පවත්වාගෙන යන අදාළ සිසුවියගේ සහෝදරයා පැමිණ ඔහු සමග කතා කිරීමට අවශ්‍ය බව පවසා මෝටර් රථයකට නංවාගෙන තිබෙනවා.\nඑම මෝටර් රථය තුල සිසුවියගේ මව වන කඹුරු පිටිය පොලීසියට අනුයුක්තව රාජකාරි කරන පොලිස් සැරයන්වරිය ද සිට ඇති අතර, සිසුවා මෝටර් රථයෙන් රැගෙන යන අතරතුර ඔහුට පහරදී මහමග දමාගිය බවටයි සිසුවා පොලීසියට පැමිණිලි කර ඇත්තේ.\nකෙසේ වෙතත්, පොලීසිය සඳහන් කළේ ඔවුන් සිද්ධිය සමතයකට පත් කර ගත් බැවින් ඒ පිළිබඳ විමර්ශන මේ වනවිට අවසන් කර ඇති බවයි.\nමේ අතර, මුහුණු පොතේ ගැහැණු ළමයෙකු ලෙස පෙනී සිටිමින් 14 හැවිරිදි සිසුවෙකු ගම්පහ ප්‍රදේශයට ගෙන්වාගෙන ඔහුට ලිංගික අතවර කිරීමේ සිද්ධියක් සම්බන්ධයෙන් ගම්පහ පොලීසිය විමර්ශන ආරම්භ කර තිබෙනවා.\nරුවන්වැල්ල ප්‍රදේශයේ පදිංචි අදාළ සිසුවාගේ පියා පොලීසියට සිදුකළ පැමිණිල්ලක් අනුව එම විමර්ශන ආරම්භ කළ බවයි පොලීසිය සඳහන් කළේ. සැකකරු අත්අඩංගුවට ගැනීම සඳහා මේ වනවිට විමර්ශන ආරම්භ කර තිබෙනවා.\nඑමෙන්ම, අවුරුදු 4 ක් වයසැති දැරියකගේ මුඛයට දුම්කොළයක් ඔබා මුහුණ වතුර බාල්දියක ඔබා පහරදීමේ සිද්ධියකට අදාළව එම දැරියගේ කුඩම්මා අගුරුවාතොට පොලීසිය මගින් අත්අඩංගුවට ගත්තා.\nනෑබොඩ ප්‍රදේශයේ පදිංචි අදාළ දැරියට කුඩම්මා විසින් හිරිහැර කරන බවට අගුරුවාතොට පොලීසියේ ස්ථානාධිපතිවරයාට ලද තොරතුරක් මතයි පොලීසිය ඒ පිළිබද විමර්ශන ආරම්භ කර තිබුණේ.\nමේ අතර, සමාජය තුල අපරාධකාරි චර්යාවන් වර්ධනය වීමට පොලිසිය, අධිකරණය සහ බන්ධනාගාර පද්ධතිය ආදි ආයතන කෙරෙහි ඇති විශ්වාසය බිඳ වැටීමද හේතුවී ඇතැයි ශ්‍රී ජයවර්ධනපුර විශ්වවිද්‍යාලයේ සමාජ විද්‍යාව පිළිබද ජ්‍යෙෂ්ඨ මහාචාර්ය මයුර සමරකෝන් පෙන්වා දෙනවා.",
       "URL": "https://www.hirunews.lk/338864/කඹුරුපිටියේ-සිසුවෙකුට-පහරදුන්-පොලිස්-සැරයන්වරියක්-වන්දි-මුදල්-ගෙවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=242"
}