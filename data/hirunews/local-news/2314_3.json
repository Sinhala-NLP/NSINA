{
       "Source": "hirunews",
       "Timestamp": "Tuesday, 24 November 2020 - 21:56",
       "Headline": "ශ්‍රී ලංකාවේ කොරෝනා මරණ 94 දක්වා ඉහළට",
       "News Content": "ශ්‍රී ලංකාවෙන් තවත් කොරෝනා වෛරස් ආසාදිත මරණ 4ක් වාර්තාවී තිබෙනවා.\nඒ අනුව මෙරට සමස්ත මරණ සංඛ්‍යාව 94ක් දක්වා ඉහළ යනවා.\nමේවන විට ශ්‍රී ලංකාවෙන් කොරෝනා ආසාදිතයන් 20967ක් හමුවී ඇති අතර සුවය ලබා නිවෙස් වෙත පිටව ගොස් ඇති සංඛ්‍යාව 14962ක්.\n5911 දෙනෙකු තවදුරටත් රෝහල්ගතව ප්‍රතිකාර ලබමින් පසුවනවා.\nඅද වාර්තාවූ මරණවලින් එක් පුද්ගලයෙක් ගිනිගත්හේන ප්‍රදේශයේ පදිංචි 74 හැවිරිදි අයෙක් බවයි සෞඛ්‍ය සේවා අධ්‍යක්ෂ ජෙනරාල්වරයා කියාසිටියේ.\nඔහු බන්ධනාගාර රෝහලේ සිට රාගම ශික්ෂණ රෝහලේ දැඩි සත්කාර ඒකකය වෙත මාරුකර එවා ඇති අතර එම රෝහලේදී පසුගිය 22 වනදා මියගොස් තිබෙනවා.\nමරණයට හේතුව ලෙසට දැක්වෙන්නේ කොවිඩ් 19 ආසාදනය සමග පාචන රෝගී තත්වයක් හේතුවෙන් ඇතිවූ ආසාදන තත්වයෙන් බහු අවයව අක්‍රිය වීමයි.\nසියඹලාපේ දකුණ ප්‍රදේශයේ පදිංචි 54 හැවිරිදි පිරිමි පුද්ගලයෙක් ද මියගිය පිරිස අතර වනවා.\nඔහු කොළඹ ජාතික රෝහලේදී පසුගිය 22 වනදා මියගොස් තිබෙනවා.\nමරණයට හේතුව ලෙසට දැක්වෙන්නේ නිධන්ගත වකුගඩු රෝගයක් කොවිඩ් 19 ආසාදනය සමග උත්සන්න වීමයි.\nකොළඹ 15 ප්‍රදේශයේ පදිංචි අවුරුදු 73ක කාන්තාවක් ද මරණයට පත්ව තිබෙනවා.\nඇය කොවිඩ් 19 ආසාදිතයෙකු ලෙසට හඳුනාගැනීමෙන් පසු කොළඹ ජාතික රෝහලේ සිට හෝමාගම මූලික රෝහල වෙත මාරුකර යවා තිබු අයෙක්.\nඑම රෝහලේදී මියගොස් ඇත්තේ අද වන අතර මරණයට හේතුව ලෙසට දැක්වෙන්නේ ආඝාතනය සහ කොවිඩ් 19 නිව්මෝනියාවයි.\nමියගිය අනෙක් පුද්ගලයා බණ්ඩාරගම අටලුගම ප්‍රදේශයේ පදිංචි 42 හැවිරිදි අයෙක්.\nපානදුර මූලික රෝහලේ සිට අයි.ඩී.එච් රෝහල වෙත මාරුකර එවා ඇති අතර එම රෝහලේදී අද මරණයට පත්ව තිබෙනවා.\nමරණයට හේතුව ලෙස දැක්වෙන්නේ කොවිඩ් 19 ආසාදනය සමග නිධන්ගත අක්මා රෝගයක් උත්සන්න වීම සහ මොළය ඉදිමීමේ රෝගයයි.",
       "URL": "https://www.hirunews.lk/255525/ශ්‍රී-ලංකාවේ-කොරෝනා-මරණ-94-දක්වා-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=2314"
}