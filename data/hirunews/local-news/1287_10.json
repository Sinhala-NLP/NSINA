{
       "Source": "hirunews",
       "Timestamp": "Thursday, 17 March 2022 - 19:26",
       "Headline": "පුතා කනප්පුවෙන් ගැසූ කම්පනයෙන් පියෙකු මියයයි (වීඩියෝ)",
       "News Content": "පුතෙකු සිදුකළ පහරදීමකින් පසු ඇති වූ කම්පනයකින් තුන්දරු පියෙකු මියයාමේ පුවතක් කුරුණෑගල - මාස්පොත ප්‍රදේශයෙන් වාර්තා වනවා.\nමෙම පුතු විසින් පියාට කනප්පුවකින් පහරදෙන අයුරු දැක්වෙන සී.සී.ටී.වී දර්ශන ද මේ වනවිට මාධ්‍යයට නිකුත් කර තිබෙනවා.\nමෙලෙස 23 හැවිරිදි සිය පුතු අතින් ඝාතනයට ලක්ව ඇත්තේ 59 හැවිරිදි පියෙක්.\nඔහු රෝහල් උපස්ථායකයෙකු ලෙස සේවය කරන අයෙකු වන අතර හෙට දිනයේ සේවයෙන් විශ්‍රාම ගැනීමට නියමිතව තිබූ බව සඳහන්.\nනිවසේ ඉදිකිරීම් සඳහා අවශ්‍ය මුදල් ඉල්ලා පෙරේදා දිනයේ අදාළ පියා විසින් පුතාට කරදර කර ඇති අතර එහිදී ඇති වූ බහින් බස්වීමක් දුරදිග යාමෙන් පියා විසින් පුතුට තියුණු ආයුධයකින් පහරදී තිබෙනවා.\nඑහිදී පුතුගේ අතෙහි සුලු තුවාලයක් සිදුව ඇති අතර පසුව නිවසින් බැහැරව ගිය පියා හඹාගොස් පුතා විසින් පියාට කනප්පුවකින් පහරදී ඇති බවයි පොලීසිය සිදුකළ විමර්ශනවලදී අනාවරණ වී ඇත්තේ.\nකෙසේ වෙතත්, පශ්චාත් මරණ පරීක්ෂණයෙන් තහවුරු වී ඇත්තේ පහරදීමෙන් ඇති වූ කම්පනය හේතුවෙන් හට ගත් හෘදයාබාධයකින් පියා ජිවිතක්ෂයට පත්ව ඇති බවයි.\nඝාතනය සම්බන්ධයෙන් 23 හැවිරිදි පුතා මේ වනවිට කුරුණෑගල පොලීසිය විසින් අත්අඩංගුවට ගෙන කුරුණෑගල මහේස්ත්‍රාත් වෙත ඉදිරිපත් කිරීමෙන් අනතුරුව මේ මස 30 වනදා දක්වා රක්ෂිත බන්ධනාගාර ගත කර තිබෙනවා.",
       "URL": "https://www.hirunews.lk/299725/පුතා-කනප්පුවෙන්-ගැසූ-කම්පනයෙන්-පියෙකු-මියයයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1287"
}