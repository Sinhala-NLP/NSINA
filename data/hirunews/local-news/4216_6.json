{
       "Source": "hirunews",
       "Timestamp": "Thursday, 16 November 2017 - 8:27",
       "Headline": "ලක්ෂ 31 ක රන් සමග කාන්තාවන් හතරදෙනෙකු අත්අඩංගුවට",
       "News Content": "ශ්‍රී ලංකාවෙන් පිට කිරීමට තහනම් වූ ස්වර්ණාභරණ සහ රත්තරන් කැබලි තොගයක් නීතිවිරෝධී ලෙස ඉන්දියාවට රැගෙන යෑමට තැත් කළ ශ්‍රී ලාංකික කාන්තාවන් සිව් දෙනෙකු කටුනායක ගුවන් තොටුපොළේ දී ඊයේ(15) රේගු නිලධාරීන් විසින් අත් අඩංගුවට ගෙන ඇති බව රේගු මාධ්‍ය ප්‍රකාශක සුනිල් ජයරත්න සඳහන් කළා.\nමොවුන් කොළඹ ප්‍රදේශයේ පදිංචි අවුරුදු 30,35, 38 සහ 45 යන වයස් වල පසුවන කාන්තාවන් පිරිසක්.\nඔවුන් ඊයේ අලුයම 5.30 ට පමණ කටුනායක ගුවන් තොටුපොළ වෙත පැමිණ තිබෙන්නේ ඉන්දියාවේ මුම්බායි වෙත යෑමටයි.\nඔවුන් පිළිබඳව ඇති වූ සැකය මත , මෙම කාන්තාවන් පිරිස දැඩි පරීක්ෂාවකට ලක් කළ රේගු නිලධාරීන්, ඔවුන්ගේ සිරුරුවල ගුද මාර්ගයන්හි සගවා ගෙන තිබූ මෙම ස්වර්ණාභරණ තොගය සහ රත්තරන් කැබලි තොගය සොයා ගෙන අත් අඩංගුවට ගෙන තිබෙනවා.\nඒවා අතර ස්වර්ණාභරණ ජෝඩු 06 ක් සහ රත්තරන් කැබලි 21 ක් තිබූ බවත් , ඒවායේ බර ග්රෑම් 579.58 ක් බවත් සඳහන්.\nඒවායේ මුළු වටිනාකම රුපියල් 31,87,690 ක් බවද රේගු මාධ්‍ය ප්‍රකාශකවරයා පැවසුවා.\nමෙම අත් අඩංගුවට ගැනීම රේගු අධිකාරීවරුන් වන ජී.එස්.චන්ද්‍රසිරි, ඒ.එම්.ඒ.කුමාර , සහකාර රේගු අධිකාරීවරුන් වන ජී.රෙන්ගරාජ් , කේ පී.එස්.සමරසේකර , ඒ.ඩී.අයි.එස්. රෑපසිංහ , ටී.ඒ.ගුණසේකර , ඒ.එච්.එම්.අම්‍ රින් , බී.එන්.ඩී.ඩී.එස්.බී.බටගොඩ යන මහත්වරුන් සහ පී.ජී.ගුණවර්ධන , පී.කේ.මාසකෝරාල යන අය විසින් සිදු කර තිබුනා.\nමෙම කාන්තාවන් පිරිස මෙම ස්වර්ණාභරණ සහ රත්තරන් කැබලි සිය ගුද මාර්ග වල සගවා ගෙන පැමිණි නිසා , මේ පිළිබඳව වැඩිදුර රේගු පරීක්ෂණය ඊයේ දිනයේ බොහෝ සේ ප්‍රමාද වී ආරම්භ කිරීමට සිදු වූ බව රේගු මාධ්‍ය ප්‍රකාශකවරයා වැඩිදුරටත් සඳහන් කළා.\nමෙම පරීක්ෂණය නියෝජ්‍ය රේගු අධ්‍යක්ෂ ජී.වී.යූ.ඩී.සිල්වා විසින් පැවැත්වූ අතර , එහිදී මෙම ස්වර්ණාභරණ තොගය සහ රත්තරන් කැබලි සියල්ල රාජසන්තක කළ අතර , මෙම කාන්තාවන් සිව් දෙදෙනාට , එක් අයෙකුට රුපියල් 50,000 බැගින් දඩ මුදලක් ගෙවන ලෙසද නියෝග කෙරුනා.\nකටුනායක- ටී.කේ.ජී.කපිල",
       "URL": "https://www.hirunews.lk/176157/ලක්ෂ-31-ක-රන්-සමග-කාන්තාවන්-හතරදෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4216"
}