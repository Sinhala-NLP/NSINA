{
       "Source": "hirunews",
       "Timestamp": "Thursday, 13 October 2022 - 16:10",
       "Headline": "ශ්‍රී ලංකා කාන්තා කණ්ඩායම ආසියානු කුසලාන අවසන් තරගයට",
       "News Content": "ශ්‍රි ලංකා කණ්ඩායම සහ පාකිස්ථාන කාන්තා කණ්ඩායම අතර පැවති ආසියානු කුසලාන ක්‍රිකට් තරගාවලියේ අවසන් පූර්ව තරගයෙන් ලකුණු 01ක තියුණු ජයක් ලබා ගන්නට ශ්‍රී ලංකා කාන්තා කණ්ඩායම සමත් වුණා.\nඒ අනුව ශ්‍රී ලංකා කාන්තා කණ්ඩායම ආසියානු කුසලාන අවසන් තරගයේ දී ඉන්දීය කණ්ඩායම මුණ ගැසෙනු ඇති.\nජයග්‍රහණය සඳහා ලකුණු 123 ක ඉලක්කයක් හඹා ගිය පාකිස්තාන කාන්තා කණ්ඩායම නියමිත පන්දුවාර 20 තුළදී කඩුලු 6ක් දැවී රැස්කර ගත්තේ ලකුණු121 පමණයි.\nපාකිස්තාන කණ්ඩායම සඳහා ආරම්භක පිතිකරු යුගලය ප්‍රවේගවත් ආරම්භයක් ලබා දුන්නේ පන්දු ඕවර තුනක් තුළ දී ලකුණු තිස් එකක් රැස්කර ගනිමින්.\nඑම සම්බන්ධතාව බිඳ වැටුනේ වේගවත් පිතිහරඹයක නිරත වූ මුනිබා අලී ලකුණු 18 ට දුවද්දී දැවී යාමත් සමගයි.\nඇය එම ලකුණු 18 ලබා ගැනීම සඳහා මුහුණ දුන්නේ පන්දු දහයකට පමණයි.\nඉන් අනතුරුව නායකත්වයේ වගකීම කරට ගත් පාකිස්තාන කණ්ඩායමේ බිෂ්මා මරූෆ් පන්දු 41 කදී ලකුණු 42 ක් රැස්කර ගත්තා.\nඇයගේ ඉනිම තුල හතරේ පහර 4ක් අන්තර්ගත වී තිබුණා.\nකෙසේ වෙතත් ශ්‍රී ලංකා කණ්ඩායමේ පන්දු යවන්නන් පාකිස්තාන ක්‍රීඩිකාවන්ට දැඩි පීඩනයක් එල්ල කළේ ඔවුන්ගේ කඩුළු පහක් ම බිඳ දමමින්.\nඅතිශය තියුණු අවසානයක් කරා තරගය රැගෙන ගිය ශ්‍රී ලංකා කාන්තා කණ්ඩායමේ පන්දු යවන්නන් පාකිස්තාන කණ්ඩායමට අවසාන පන්දු ඕවරයේ ලකුණු 9 ක ඉලක්කයක් ලබා දුන්නා.\nනමුත් එම ඕවරයේ දී පාකිස්ථාන ක්‍රීඩිකාවන්ට රැස්කර ගත හැකි වූයේ, ලකුණු 7ක් පමණයි.\nආසියානු කුසලාන කාන්තා ක්‍රිකට් තරගාවලියේ දෙවැනි අවසන් පූර්ව තරගයේ පළමුව පන්දුවට පහරදුන්දුන් ශ්‍රී ලංකා කණ්ඩායම නියමිත පන්දුවාර 20 තුළ දී කඩුලු 6 ක් දැවී ලකුණු 122 ලබා ගත්තා.\nකාසිය වාසිය දිනාගත් ශ්‍රී ලංකා කණ්ඩායම පළමුව පන්දුවට පහරදීමට තීරණය කළ අතර පාකිස්තාන දඟ පන්දු යවන්නන්ගේ දක්ෂ පන්දු යැවීම හමුවේ ශ්‍රී ලංකා කණ්ඩායමේ පිතිකරුවන්ට නිදහසේ පහරවල් කරා යොමු වීමට හැකියාවක් ලැබුනේ නැහැ.\nශ්‍රී ලංකා කණ්ඩායම වෙනුවෙන් වැඩිම ලකුණු ලබා ගත්තේ හර්ශිකා මාධවී ඇය පන්දු 41 ට මුහුණ දෙමින් ලකුණු 35 ක් ලබාගත් අතර ඇයගේ ඉනිමට එක් හතරේ පහරක් පමණක් අන්තර්ගත වී තිබුණා.\nමීට අමතරව ආරම්භක පිතිකාරිකාරිනිය වන අනුෂ්කා සංජීවනී පන්දු 21 කදී ලකුණු 26 ක් රැස්කර ගත්තා.\nපන්දු යැවීමේදී පාකිස්තාන කණ්ඩායම වෙනුවෙන් නස්‍රා සදා ලකුණු 17 ට කඩුලු 3ක් දවා ගැනීමට සමත් වුණා.",
       "URL": "https://www.hirunews.lk/317773/ශ්‍රී-ලංකා-කාන්තා-කණ්ඩායම-ආසියානු-කුසලාන-අවසන්-තරගයට",
       "Category": "Local News",
       "Parent URL": "https://www.hirunews.lk/local-news.php?pageID=806"
}