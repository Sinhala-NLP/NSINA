{
       "Source": "hirunews",
       "Timestamp": "Wednesday, 21 February 2018 - 11:28",
       "Headline": "සුචී ජාතික පාසලේ දෙමාපියන් පිරිසක් විරෝධතාවක (ඡායාරූප)",
       "News Content": "විදුහල්පති නායකත්ව පුහුණු වැඩමුළුවක් අතරතුර හම්බන්තොට සුචී ජාතික පාසලේ විදුහල්පතිනිය මියයාමේ සිද්ධියට විරෝධය පළ කරමින් අද (21) උදෑසන විරෝධතාවක් පැවැත්වුණා.\nහම්බන්තොට පරිපාලන සංකීර්ණය ඉදිරිපිට පැවැත්වූ මෙම විරෝධතාව සංවිධාන කර තිබුණේ එම පාසලේ දෙමාපියන් පිිරිසක් විසින්.\nසුචී ජාතික පාසලේ විදුහල්පතිනිය වන රෝහිණී කුමාර අතපත්තු කුරුණෑගල - වාරියපොල වයඹ පුහුණු මධ්‍යස්ථානයේ විදුහල්පතිවරුන් වෙනුවෙන් පැවැත්වූ නායකත්ව පුහුණු වැඩමුළුවට සහභාගි වී තිබුණේ පසුගිය 16 වනදායි.\nඊට පසු දින පුහුණුකිරීම් අතරතුර කඹයක් ආධාර කර ගනිමින් පැවති පුහුණුවකදී කඹය අතහැරී බිම වැටීමෙන් ඇය ජීවිතක්ෂයට පත්වුණා.\nකෙසේ වෙතත්, ඉන් අනතුරුව, විදුහල්පති නායකත්ව පුහුණු වැඩමුළුව තාවකාලිකව නතර කිරීමටයි අධ්‍යාපන අමාත්‍යාංශය තීරණය කළේ.\nඑමෙන්ම, සිද්ධිය සම්බන්ධයෙන් පරීක්ෂණයක් සිදුකරන ලෙස අමාත්‍යාංශ ලේකම්වරයාට විෂය භාර අමාත්‍ය අකිල විරාජ් කාරියවසම් උපදෙස් ලබාදී තිබුණා.\nමෙම සිද්ධිය සම්බන්ධයෙන් ලංකා ගුරු සංගමය ද නිවේදනයක් නිකුත් කර තිබූ අතර, එමගින් දක්වා තිබුණේ මෙවැනි පුහුණුවීම් පෞද්ගලික ආයතන මගින් ලබාදීම ගැටළු සහගත බවයි.\nඡායාරූප- හම්බන්තොට, සනත් ගමගේ",
       "URL": "https://www.hirunews.lk/184151/සුචී-ජාතික-පාසලේ-දෙමාපියන්-පිරිසක්-විරෝධතාවක-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4071"
}