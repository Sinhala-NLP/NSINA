{
       "Source": "hirunews",
       "Timestamp": "Thursday, 06 April 2023 - 15:19",
       "Headline": "පාපන්දු සම්මේලනයේ සාමාජිකත්වය තාවකාලිකව අත්හිටුවමින් ගැසට් නිවේදනයක්",
       "News Content": "වහාම ක්‍රියාත්මක වන පරිදි ශ්‍රී ලංකා පාපන්දු සම්මේලනයේ සාමාජිකත්වය තාවකාලිකව අත්හිටුවමින් ගැසට් නිවේදනයක් ක්‍රීඩා අමාත්‍ය රොෂාන් රණසිංහ මහතා විසින් නිකුත් කර තිබෙනවා.\nඑම තහනම් කිරීම සිදු කර ඇත්තේ,1973 අංක 25 දරන ක්‍රීඩා පනතේ 32 (ආ) සහ 33 වගන්ති යටතේයි.\nඑම නිවේදනයේ වැඩිදුරටත් සඳහන් වන්නේ, තාවකාලික කාර්යය ක්‍රමයක් වශයෙන් එකී ජාතික ක්‍රීඩා සංගම් හෝ සම්මේලනයන්හි පරිපාලන සහ වෙනත් යම් අවැසි කටයුතු මෙන්ම අදාළ නිලවරණයන් කැඳවීමට හා පැවැත්වීම යනාදී කටයුතු ඉටු කිරීම උදෙසා පසුගිය (04) වැනි දින සිට ක්‍රියාත්මක වන පරිදි ක්‍රීඩා සංවර්ධන දෙපාර්තමේන්තුවේ ක්‍රීඩා අධ්‍යක්ෂ ජනරාල්වරයා නිසි බලධාරියා ලෙස පත්කරන බවයි.\nඑමෙන්ම, මෑත කාලීනව ශ්‍රී ලංකා පාපන්දු සම්මේලනයේ පැවති පරිපාලන සහ නිලවරණ කටයුතු ආශ්‍රිතව සිදු වූ ගැටලු හේතුවෙන් ශ්‍රී ලංකා පාපන්දු සම්මේලනය තහනම් කිරීමට ද ජාත්‍යන්තර පාපන්දු සම්මේලනය පසුගියදා කටයුතු කළ අතර පසුව පාපන්දු සම්මේලනයේ සිදු වී ඇති අක්‍රමිකතා විමර්ශනය කර විශේෂ වාර්තාවක් සකස් කිරීමට විමර්ශන කමිටුවක් ක්‍රීඩා අමාත්‍යවරයා විසින් පත් කොට එම වාර්තාව පසුගිය (04) වැනිදා ක්‍රීඩා අමාත්‍යවරයාට භාර දී තිබෙනවා.",
       "URL": "https://www.hirunews.lk/331852/පාපන්දු-සම්මේලනයේ-සාමාජිකත්වය-තාවකාලිකව-අත්හිටුවමින්-ගැසට්-නිවේදනයක්",
       "Category": "Local News",
       "Parent URL": "https://www.hirunews.lk/local-news.php?pageID=430"
}