{
       "Source": "hirunews",
       "Timestamp": "Tuesday, 15 March 2022 - 13:08",
       "Headline": "බලධාරි නෙත නොගැටුණු ශාරිපුත්‍ර ගෘහස්ථ ක්‍රීඩාගාරය",
       "News Content": "2005 වසරේදී ඉදිකර විවෘත කරනු ලැබූ ගාල්ල දිස්ත්‍රික්කයේ අහංගම ශාරිපුත්‍ර මහා විද්‍යාලයේ ගෘහස්ථ ක්‍රීඩාංගණයට අද අත්ව ඇති ඉරණම ශෝකජනකයි.\nවොලිබෝල් ,කරාතේ සහ දැල්පන්දු ඇතුළුව ගෘහස්ථ තරග ඉසව්වන් පැවැත්විය හැකි අයුරින් මෙම ක්‍රීඩාංගණය සකස් කර තිබුණත් අද එය ගරා වැටුණු නටබුන් බවට පත්ව ඇත්තේ වසර 17 කින් එහි කිසිදු නඩත්තු කටයුත්තක් සිදු කරන්නට අධ්‍යාපන අමාත්‍යංශ බලධාරීන් හෝ ක්‍රීඩා බලධාරීන් කටයුතු නොකිරීම හේතුවෙන්.\nඑම නිසා මෙම ක්‍රීඩා පිටියේ සවිකර තිබූ ක්‍රීඩා උපකරණ ද දිරාපත්ව පැත්තකට දමා ඇති අයුරු ද දැකගන්නට පුළුවන්.\nක්‍රීඩාංගණයේ වහළය ද ගරා වැටෙද්දී, එය දැන් මෙම ක්‍රීඩා පිටිය භාවිතා කරන ප්‍රදේශයේ ක්‍රීඩක ක්‍රීඩිකාවන්ට ද මර උගුලක් බවට ද පත්ව තිබෙනවා.\nඅබලන් වූ වහලයෙන් වැසි දිනයන්හිදී ජලය කාන්දුවිමත් සමඟින් එම දිනවලදී ක්‍රීඩක ක්‍රීඩිකාවන්ට සිදුවන්නේ ක්‍රීඩා පුහුණුවීම් සිදුකරනවා වෙනුවට අහස්කුස දෙස බලා හුල්ලන්නටයි.\nපසුගිය වසර කිහිපයකදීම කොතෙකුත් බලධාරීන්ට මෙම ක්‍රීඩාංගණය පිළිසකර කර දෙන ලෙස ඇවිටිලි කළත් එය ද බිහිරි අලින්ට වීනා වයන්නාක් මිසක සිදු වූ නඩත්තුවක් නම් නැහැ.\nක්‍රීඩාවේ යටිතල පහසුකම් දියුණු නොකර පදක්කම් දිනන්නට ද නොහැකි බව මෙරට ක්‍රීඩාව කරවන බලධාරීන්ට වැටවුනොත් හෙට දිනයේදී මෙම ක්‍රීඩක ක්‍රීඩිකාවන්ට ද සුබ සිහින දකින්නට හැකිවනු ඇති.",
       "URL": "https://www.hirunews.lk/299541/බලධාරි-නෙත-නොගැටුණු-ශාරිපුත්‍ර-ගෘහස්ථ-ක්‍රීඩාගාරය",
       "Category": "Local News",
       "Parent URL": "https://www.hirunews.lk/local-news.php?pageID=1292"
}