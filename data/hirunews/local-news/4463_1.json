{
       "Source": "hirunews",
       "Timestamp": "Monday, 19 June 2017 - 13:23",
       "Headline": "උණ ඇත්නම් පළමු දිනයේම රුධිර පරීක්ෂාවකට යොමුවන්න, සෞඛ්‍ය අංශ ඉල්ලයි",
       "News Content": "ඩෙංගු වෛරසයේ සිදුව ඇති වෙනස්කම් හේතුවෙන් ඇතැම් ඩෙංගු රෝගීන්ගේ රුධිර පට්ටිකා ප්‍රමාණය අඩුවීමේ වේගය ද වෙනස්වී ඇතැයි ශ්‍රී ලංකා වෛද්‍ය රසායනාගාර විද්‍යාඥ සංගමය පවසනවා.\nමේ නිසා ඩෙංගු වැළඳී ඇත්දැයි පරීක්ෂා කිරීම සඳහා සිදු කෙරෙන රුධිර පරීක්ෂණය කඩිනමින් සිදුකරගන්නා ලෙසයි එම සංගමයේ සභාපති රවී කුමුදේෂ් ජනතාවට දැනුම්දෙන්නේ.\nමේ අතර පෞද්ගලික රෝහල්වල සහ රසායනාගාරවල ඩෙංගු රුධිර පරීක්ෂණ සඳහා අය කෙරෙන ගාස්තුද අද සිට අඩුකර තිබෙනවා.\nපෞද්ගලික රෝහල් නියමන පනතට අනුව මෙම මිල සංශෝධනය සිදුකර ඇති අතර, ඒ අනුව රුධිර පරීක්ෂණ සඳහා අයකරන ගාස්තුව රුපියල් 250 ක්ද ඩෙංගු රුධිර පරීක්ෂණය සඳහා අය කෙරෙන ගාස්තුව උපරිමය රුපියල් 1000 ක් විය යුතු බවයි සෞඛ්‍ය අමාත්‍යාංශය සඳහන් කළේ.\nමේ අතර ඉදිරියේදී සියලුම පුද්ගලික රෝහල්, රසායනාගාර සහ සායනවල අයකරනු ලබන මිල ගණන් නියාමනය කිරීමට කටයුතු  කරන බව සෞඛ්‍ය පෝෂණ හා දේශීය වෛද්‍ය අමාත්‍ය රාජිත සේනාරත්න ප්‍රකාශ කළා.\nඔහු මේ බව කියා සිටියේ ඖෂධවේදී සේවාවේ 60 වන සංවත්සර උළෙලට කොළඹදී අද එක්වෙමින්.",
       "URL": "https://www.hirunews.lk/163901/උණ-ඇත්නම්-පළමු-දිනයේම-රුධිර-පරීක්ෂාවකට-යොමුවන්න-සෞඛ්‍ය-අංශ-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=4463"
}