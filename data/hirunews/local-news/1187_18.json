{
       "Source": "hirunews",
       "Timestamp": "Friday, 06 May 2022 - 18:16",
       "Headline": "බොහෝ ප්‍රදේශවලට වැසි - ධීවර සහ නාවුක ප්‍රජාවටත් දැනුම්දීමක්",
       "News Content": "දිවයිනේ බොහෝ ප්‍රදේශවල සවස් කාලයේදී හෝ රාත්‍රී කාලයේදී වැසි හෝ ගිගුරුම් සහිත වැසි ඇතිවන බව කාලගුණ විද්‍යා දෙපාර්තමේන්තුව පවසනවා.\nබස්නාහිර, සබරගමුව, මධ්‍යම සහ ඌව පළාත්වලත් ගාල්ල සහ මාතර දිස්ත්‍රික්වලත් ඇතැම් ස්ථානවලට මිලිමීටර් 50ට වැඩි තරමක් තද වැසි ඇතිවිය හැකියි.\nබස්නාහිර සබරගමුව සහ වයඹ පළාත්වලත් ගාල්ල සහ මාතර දිස්ත්‍රික්වලත් උදෑසන කාලයේදී ද වැසි හෝ ගිගුරුම් සහිත වැසි ඇතිවීමේ හැකියාවක් පවතිනවා.\nගිගුරුම් සහිත වැසි සමග ඇතිවිය හැකි තාවකාලික තද සුළංවලින් සහ අකුණු මගින් සිදුවන අනතුරු අවම කර ගැනීමට අවශ්‍ය පියවර ගන්නා ලෙසටයි ජනතාවගෙන් ඉල්ලා සිටින්නේ.\nමේ අතර දකුණු අන්දමන් මුහුදු ප්‍රදේශය සහ සමකය ආසන්න මුහුදු ප්‍රදේශවල ධීවර සහ නාවුක කටයුතුවල නිරතවන පිරිස්වලට කාලගුණ විද්‍යා දෙපාර්තමේන්තුව විශේෂ දැනුම්දීමක් සිදුකර තිබෙනවා.\nඅද 06 දින වන විට දකුණු අන්දමන් මුහුදේ සහ අවට මුහුදු ප්‍රදේශයේ අඩු පීඩන කලාපයක් වර්ධනය වෙමින් පවතිනවා.\nඉහත මුහුදු ප්‍රදේශයේ ඉතා තද වැසි හෝ ගිගුරුම් සහිත වැසි ඇතිවිය හැකියි.\nසුළං වේගය පැයට කිලෝමීටර් 40ක් 50ක් පමණ වන අතර විටින් විට පැයට කිලෝමීටර් 60 දක්වා ඉහළ යාහැකි බැවින් එම මුහුදු ප්‍රදේශය ඉතා රළු විය හැකි බවයි කාලගුණ විද්‍යා දෙපාර්තමේන්තුව කියාසිටියේ.\nධීවර සහ නාවික ප්‍රජාව මේ සම්බන්ධයෙන් විමසිලිමත් වන ලෙසට සහ ඉදිරි කාලගුණ අනාවැකි පිළිබඳ අවධානයෙන් පසුවන ලෙසටත් ඉල්ලීමක් කෙරෙනවා.\nසමකයත් උතුරු අක්ෂාංශ 06 ත්, නැහෙනහිර දේශාංශ 72 සහ 95 ත් අතර මුහුදු ප්‍රදේශ ආශ්‍රිත පවතින සුළං අභිසාරී කලාපය හේතුවෙන් එම මුහුදු ප්‍රදේශවල සුළඟේ වේගය පැයට කිලෝමීටර් (40-50)ක් පමණ වන අතර විටින් විට පැයට කිලෝමීටර් 60 දක්වා වැඩිවිය හැකියි.\nපුත්තලම සිට ගාල්ල, මාතර, හම්බන්තොට හරහා පොතුවිල් දක්වා වෙරළට ඔබ්බෙන් වන ගැඹුරු සහ නොගැඹුරු මුහුදු ප්‍රදේශවල ධීවර සහ නාවුක කටයුුවල වයදී සිටින පිරිස් මේ සම්බන්ධයෙන් අවධානයෙන් කටයුතු කරන ලෙසට ඉල්ලීමක් කෙරෙනවා.\nඑමෙන්ම ඉදිරි කාලගුණ අනාවැකි පිළිබඳ ව අවධානයෙන් පසුවන ලෙසටයි ඉල්ලා සිටින්නේ.",
       "URL": "https://www.hirunews.lk/303673/බොහෝ-ප්‍රදේශවලට-වැසි-ධීවර-සහ-නාවුක-ප්‍රජාවටත්-දැනුම්දීමක්",
       "Category": "Local News",
       "Parent URL": "https://www.hirunews.lk/local-news.php?pageID=1187"
}