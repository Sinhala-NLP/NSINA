{
       "Source": "hirunews",
       "Timestamp": "Wednesday, 30 March 2016 - 19:06",
       "Headline": "දැන්ම බලය බෙදන්න එපාලු",
       "News Content": "ව්‍යවස්ථා සංශෝධනයේදී බලය බෙදීම වැනි මතබේදයට තුඩුදිය හැකි කාරණා පසුව සළකා බැලිය හැකි බව හිටපු ජනාධිපති මහින්ද රාජපක්ෂ පවසනවා.\nනිවේදනයක් නිකුත් කරමින් ඔහු සඳහන් කළේ විධායක ජනාධීපති ක්‍රමය අහෝසි කිරීම සහ මැතිවරණ ක්‍රමය සංශෝධනය කිරීමට මුල්තැන ලබාදිය යුතු බවයි. ඒවා වත්මන් ආණ්ඩුව බලයට ගෙන ආ ඊනියා යහපාලන ව්‍යාපාරයේ ප්‍රධානතම සටන්පාඨ බවද, අදාළ නිවේදනයේ සඳහන්.\nදෙමළ ජනතාවගේ ප්‍රශ්න විසඳීමට මූලිකත්වය දිය යුතු බව, වත්මන් ජනාධිපතිවරයා රූපවාහිනී සාකච්ඡාවකදී ප්‍රකාශ කළ බව සඳහන් කරන හිටපු ජනාධිපති මහින්ද රාජපක්ෂ එට්කා ගිවිසුමට අදාළ කරුණු කිහිපයක්ද තම නිවේදනයේ දක්වා තිබෙනවා.\nඑහි සඳහන් වන්නේ ශ්‍රී ලංකාවට බරපතල ආනිසංශ ගණනාවක් ඇති කරන එම ගිවිසුම සම්බන්ධයෙන් ආණ්ඩුවේ සිටින නිදහස් පක්ෂ සාමාජිකයන් වෙන වෙනම තීන්දු කළ යුතු බවයි.\nඑසේම තමන් සියයට 2 ක් වැනි අඩු පොලියකට දිගුකාලීන ව්‍යාපෘති සඳහා ණය ලබාගත් බවත්, ඒවා ගෙවීමට විදේශ ණය ලබාගන්නා බවට වත්මන් ආණ්ඩුව සිදුකරන ප්‍රකාශ පදනම් විරහිත බවත්, හිටපු ජනාධිපති මහින්ද රාජපක්ෂ නිකුත් කළ නිවේදනයේ වැඩිදුරටත් සඳහන්.",
       "URL": "https://www.hirunews.lk/129754/දැන්ම-බලය-බෙදන්න-එපාලු",
       "Category": "Local News",
       "Parent URL": "https://www.hirunews.lk/local-news.php?pageID=5109"
}