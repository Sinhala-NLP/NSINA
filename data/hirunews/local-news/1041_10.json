{
       "Source": "hirunews",
       "Timestamp": "Thursday, 07 July 2022 - 8:55",
       "Headline": "තවත් පෝලිම් මරණයක් වාර්තා වෙයි",
       "News Content": "ඉන්ධන ලබා ගැනීම සඳහා පෝලිමක රැදී සිටි තවත් පුද්ගලයෙකු හදිසියේ ඇති වූ රෝගී තත්ත්වයක් හේතුවෙන් රෝහල්ගත කිරීමෙන් පසු ජිවිතක්ෂයට පත්ව තිබෙනවා.\nඒ අනුව, ඉන්ධන පෝලිම්වල රැඳී සිටිය දී මියගිය සංඛ්‍යාව 15ක් දක්වා ඉහළ යනු ඇති.\nපයාගල ප්‍රදේශයේ ඉන්ධන පෝලිමක රැඳී සිටි හදිසියේ ඇති වූ රෝගී තත්ත්වයක් හේතුවෙන් මෙම පුද්ගලයා කළුතර නාගොඩ රෝහලට ඇතුළත් කර තිබුණේ අද අලුයමයි.\nමියගිය පුද්ගලයා මොරටුව - රාවතාවත්ත වත්ත ප්‍රදේශයේ පදිංචි 60 හැවිරිදි අයෙකු වන අතර, ඔහු දින 3ක පමණ කාලයක සිට පෝලිමේ රැදී සිට ඇති බවට යි වාර්තා වන්නේ.\nපෞද්ගලික ආයතනයක, ජංගම අයිස්ක්‍රීම් අලෙවිකරන්නෙකු වූ ඔහු සිය ත්‍රීරෝද රථයට ඉන්ධන ලබා ගැනීම සඳහායි මෙලෙස පෝලිමේ රැඳී සිට ඇත්තේ.\nදින කිහිපයකට පසු අයි.ඕ.සී පිරවුම්හල් සඳහා ඉන්ධන ලැබීමත් සමඟ ඉන්ධන ලබාගැනීමට පැමිණි ජනතාව අතර උණුසුම් තත්ත්වයන් ද ඇති වුණා.\nමේ අතර මහනුවර ශික්ෂණ රෝහලේ හෙඳ නිලධාරීන් ඇතුළු සෞඛ්‍ය කාර්යමණ්ඩලය රෝහල ඉදිරිපිට විරෝධතාවයක් ආරම්භ කර තිබුණේ, සේවයට පැමිණීම සඳහා ඉන්ධන ලබා දීම ඇතුළු කරුණු කිහිපයක් මුල්කරගනිමින්.\nඑමෙන්ම, විශ්වවිද්‍යාල ආචාර්යවරු ද අද පෙරවරුවේ පාපැදිවල නැගී නුගේගොඩ සිට විරෝධතාවයක් ආරම්භ කර තිබුණේ, ඉන්ධන අර්බුදයට විසදුම් ලබාදෙන ලෙස ඉල්ලමින්.\nමීට අමතරව, ග්‍රාම නිලධාරිවරුන් ද ඉන්ධන නොමැති බවට පවසමින් සිය සේවා කටයුතු නිවසේ සිට සිදු කරගෙන යාමට තීරණය කර තිබෙනවා.\nඉන්ධන අර්බුදය මේ වන විට ප්‍රවාහන ඇතුළු ක්ශේත්‍ර ගණනාවකට බලපෑම් එල්ල කර ඇති අතර එවැනි පසුබිමක අත්ට්‍රැක්ටර් උපයෝගී කර ගනිමින් සිය ප්‍රවාහන කටයුතු සිදු කරගන්නා අයුරු පොළොන්නරුව ප්‍රදේශයෙන් හිරු ප්‍රවෘත්ති අංශයට වාර්තා වුණා.\nමින්නේරිය ඇතුළු තවත් ප්‍රදේශ කිහිපයක අත්ට්‍රැක්ටර් උපයෝගී කරගනිමින් මෙලෙස මුදලට ජනතාව ප්‍රවාහනය කරන බවටයි වාර්තා වන්නේ.\nමීට වසර ගණනාවකට පෙර අත්ට්‍රැක්ටර් උපයෝගී කරගනිමින් මගීන් ප්‍රවාහනය කළේ, ප්‍රමාණවත් පරිදි බස් රථ නොමැති වීම හේතුවෙන්.\nඉන්ධන අර්බුදය හමුවේ ජනතාව පීඩාවට පත්ව ඇති අවස්ථාවක වැඩි මිලට ඉන්ධන අලෙවි කිරීමේ ජාවාරම් ද ක්‍රියාත්මක වනවා.\nඑලෙස වැඩිමිලට ඉන්ධන අලෙවි කළ 4 දෙනෙකු අද දිනයේ පොලිසිය අත්අඩංගුවට ගෙන තිබුණා.\nත්‍රිකුණාමලය - හබරණ ප්‍රධාන මාර්ගයේ ගල්ඔය ප්‍රදේශයේ දී වැන් රථයක් පරික්ෂා කර අවස්ථාවේ දී එහි තිබී ඩීසල් ලීටර් 100ක් සමගින් සැකකරුවන් 2 දෙදෙනෙකු අත්අඩංගුවට ගත් බවයි පොලිසිය සඳහන් කළේ.\nඔවුන් සිය වෑන් රථය උපයෝගි කර ගනිමින් ඩීසල් ලීටරයක් රුපියල් 1,100 බැගින් අලෙවි කර ඇත්තේ කන්තලේ පිරවුම් හලෙන් ඩීසල් ලබා ගනිමින්.\nඑමෙන්ම, රුපියල් අට ලක්ෂ පන්ස්දහසක් වටිනා භූමිතෙල් ලීටර් 2160ක් ළඟ තබාගෙන සිටි අයෙකු කල්මුණේ - මානම්පාර ප්‍රදේශයේ දී ඊයේ අත්අඩංගුවට ගෙන තිබෙනවා.\nමීට අමතරව, ගාල්ල - තල්ගම්පොල ප්‍රදේශයේ ඉන්ධන පිරවුම්හලක් අසල තිබූ නිවසක සඟවා තිබූ පෙට්‍රල් ලීටර් 119ක් සමගින් පුද්ගලයෙකු අත්අඩංගුවට ගත් බවයි පොලිසිය සඳහන් කළේ.",
       "URL": "https://www.hirunews.lk/309282/තවත්-පෝලිම්-මරණයක්-වාර්තා-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1041"
}