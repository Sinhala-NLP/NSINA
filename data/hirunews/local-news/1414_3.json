{
       "Source": "hirunews",
       "Timestamp": "Wednesday, 19 January 2022 - 18:28",
       "Headline": "බසයක ගිය පාසල් සිසුවියන්ගේ කොණ්ඩය හොරෙන් කැපූ පුද්ගලයෙකු අත්අඩංගුවට",
       "News Content": "බස් රථයක ගමන් ගත් පාසල් සිසුවියන් දෙදෙනෙකුගේ කොණ්ඩය කැපූ පුද්ගලයෙකු පොලිස් අත්අඩංගුවට ගෙන තිබෙනවා.\nඊයේ (18) සවස බණ්ඩාරවෙල සිට හීල්ඔය දක්වා ගමන් කළ බස් රථයේ ගිය සිසුවියන් දෙදෙනෙකුගේ දිගට තිබූ කොණ්ඩය මෙම සැකකරු කපා ඇති බවටයි අනාවරණ වී ඇත්තේ.\nසැකකරු අල්ලා පොලිසියට භාරදීමට එක් සිසුවියකගේ පියෙක් කටයුතු කර තිබෙනවා.\nමෙම සිද්ධියට මුහුණදුන් එක් සිසුවියකගේ පියෙක් සිදුවීම සම්බන්ධයෙන් දැනුවත් වී ඇත්තේ වෙනත් කාන්තාවක් ලබාදුන් දුරකථන ඇමතුමකින්.\nඔහු එම ස්ථානයට පැමිණෙන විට අදාළ බස් රථය පිටත්ව ගොස් තිබූ බව සඳහන්. අනතුරුව ඔහු තම දියණිය ද සමග සිය ත්‍රී රෝද රථයෙන් බස් රථය පසුපස ගොස් ඇති අතර බණ්ඩාරවෙල දුම්රිය ස්ථානය ආසන්නයේ වෙළඳ සැලක සිටියදී සැකකරු හමුවී තිබෙනවා.\nපසුව කළ පරීක්ෂාවේදී ඔහුගේ කලිසම් සාක්කුවක තිබී කතුරක් ද හමුවී ඇති අතර ගමන් බෑගයේ තිබී කොණ්ඩා හමුවී තිබෙනවා.\nමෙම පුද්ගලයා ඌවපරණගම ප්‍රදේශයේ පුද්ගලික ආයතනයක සේවය කරන 33 හැවිරිදි අයෙක් බව සඳහන්.\nමෙම පුද්ගලයාගේ බෑගය තුල තවත් කපන ලද කොණ්ඩ එකතු කර අලංකාර ලෙස තබාගෙන ඇති බවයි අප වාර්තාකරු කියාසිටියේ.\nසැකකරුගෙන් පොලිසිය සිදුකළ ප්‍රශ්න කිරීම්වලදී හෙළිකර ඇත්තේ තමාට ඇති ආශාව හේතුවෙන් මෙලෙස කාන්තාවන්ගේ දිගට ඇති කොණ්ඩ කපා රැස් කරන බවයි.\nමෙම පුද්ගලයා විවාහකයෙක් වන අතර බණ්ඩාරවෙල පොලිසිය සැකකරු පිළිබඳ විමර්ශන සිදුකරනවා.",
       "URL": "https://www.hirunews.lk/294493/බසයක-ගිය-පාසල්-සිසුවියන්ගේ-කොණ්ඩය-හොරෙන්-කැපූ-පුද්ගලයෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1414"
}