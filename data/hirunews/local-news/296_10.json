{
       "Source": "hirunews",
       "Timestamp": "Saturday, 03 June 2023 - 20:06",
       "Headline": "ශ්‍රද්ධාභිවන්දනාවට සෝමවතී පුදබිමට අති විශාල බැතිමතුන් පිරිසක්",
       "News Content": "අනුබුදු මිහිඳු මාහිමියන්ගේ ලංකා ගමනය සිදුවූ පොසොන් පුර පසළොස්වක පොහෝ දිනය වෙනුවෙන් හිරු ටී.වී. ප්‍රමුඛ හිරු මාධ්‍ය ජාලය සංවිධාන කරන හිරු ශ්‍රද්ධාභිවන්දනා වැඩසටහන ඓතිහාසික සෝමවතී පුදබිම කේන්ද්‍ර කර ගනිමින් මේ වන විටත් ක්‍රියාත්මකයි.\nබුදුන් වහන්සේගේ දකුණු දළදා වහන්සේ තැන්පත් කර ඇති සෝමවති පුදබිම බැතිමතුන්ගේ නිරන්තර වන්දනාමානයෙන් පූජෝපාහාර ලබන පුණ්‍ය භූමියක්.\nහිරු ශ්‍රද්ධාභිවන්දනා වෙනුවෙන් ඊයේ පස්වරුවේ සිටම අතිවිශාල බැතිමතුන් පිරිසක් සෝමවතිය පුදබිම වෙත පැමිණ සිටියා.\nසෝමවතිය රජමහා විහාරාධිපති ආචාර්ය පූජ්‍ය පහමුණේ සුමංගල හිමියන්ගේ අනුශාසනාවෙන් උවැසි උවැසියන් අෂ්ඨාංගශීලයේ පිහිටුවමින් හිරු ශ්‍රද්ධාභිවන්දනා වැඩසටහන අද උදෑසන 5.30 ට ආරම්භ වුණා.\nඅනතුරුව රත්මලාන පුරාණ රජමහාවිහාරාධිකාරී ශාස්ත්‍රපති පූජ්‍ය කොටනෙළුවේ පුඤ්ඤානන්ද හිමියන් විසින් උදෑසන ධර්මානුශාසනාව සිදුකළා.\nහිරු ශ්‍රද්ධාභිවන්දනා වැඩසටහනට සමගාමීව ක්‍රියාත්මක හිරු ශාසනාවතරණය ඔස්සේ කුල දරුවන් දසදෙනෙකු සසුනට පූජා කිරීම කටයුතු ද අද පෙරවරුවේ සිදු කෙරුණා.\nහිරු මාධ්‍ය ජාලයේ සභාපති රේනෝ සිල්වා මහතාගේ සංකල්පයක් මත සම්බුදු සසුනේ චිරස්ථිතිය උදෙසා කුල දරුවන් පැවිදි කිරීමේ මෙම වැඩසටහන සිදු කෙරෙනවා. හිරු ශාසනාවතරණය ඔස්සේ මෙතෙක් සම්බුද්ධ ශාසනය වෙනුවෙන් පූජා කර ඇති කුල දරුවන් සංඛ්‍යාව 150 කට අධිකයි.\nකුලදරුවන් සසුන්ගත කිරීමේ කටයුතු මෙහෙයවනු ලැබුවේ කඩුවෙල ඉහළ බෝමිරිය සිරිගුණසේකරාරාමාධිපති මෙන්ම මැදිරිගිරිය විහාරගම දක්ෂිණගිරි විහාරාධිකාරී පූජ්‍ය විහාරගම සිරිනන්ද හිමියන් විසින්.\nසසුන් කෙතට දායාද කළ සියලු සාමණේර භික්ෂූන් වහන්සේගේ අධ්‍යාපනික කටයුතු සුපෝෂණය කිරීමද අඛන්ඩව සිදුකෙරෙන පුන්‍ය කටයුත්තක්.\nඑමෙන්ම සෝමවති සෑ රදුන් වෙනුවෙන් දහවල් බුද්ධ පූජාව පැවැත්වීමෙන් අනතුරුව භික්ෂුන් වහන්සේ එකසිය පනස් නමක් විෂයෙහි මහා සංඝගත දක්ෂිණාවක්ද සිදු කෙරුණා.\nසෝමවතිය රජමහා විහාරාධිපති පූජ්‍ය පහමුනේ සුමංගල හිමියන් එහිදී අනුශාසනාවක් සිදුකළා.\nදානමය පුන්‍ය කර්මයෙන් පසු අනුශාසනාවක් සිදුකළේ පූජ්‍ය කිතුල් ගොල්ලෑවේ ධම්මාලංකාර හිමියන් විසින්.\nදවස පුරා හිරු ශාසනාවතරණය ආලෝකමත් වුණේ ධර්ම සාකච්ඡා, කාව්‍යමය ධර්ම දේශන ඇතුලු තවත් ආමිස සහ ප්‍රතිපත්ති පූජාවන් රැසකගෙන්.\nසෝමවතිය සෑ රදුන්ගේ තැන්පත් කර ඇති බුදුන් වහන්සේගේ දකුණු දළදා වහන්සේ උදෙසා පංච මහා තූර්ය නාදයෙන් ශබ්ද පූජාවක් පවත්වා සිදු කෙරෙන මහාභිධාන පුණ්‍ය කර්මයද අද පස්වරුවේ සිදුකෙරුණා. ඒ හිරු මාධ්‍ය ජාලයේ සභාපති රේනෝ සිල්වා මහතාගේ මූලිකත්වයෙන්.\nඅනතුරුව සෝමවති සෑ රඳුන් උදෙසා මහා කප්රුක් පූජාව පැවැත්වූ අතර, චෛත්‍යය රාජයාණන් වෙත පූජෝපහාර සිදුකිරීම ද සිදුකරනු ලැබුවා.\nරට ජාතියට සෙත් පතා සිදුකෙරෙන මහා අධිෂ්ඨාන පූජාව ඇරඹුණේ ඉන් අනතුරුවයි.",
       "URL": "https://www.hirunews.lk/336972/ශ්‍රද්ධාභිවන්දනාවට-සෝමවතී-පුදබිමට-අති-විශාල-බැතිමතුන්-පිරිසක්",
       "Category": "Local News",
       "Parent URL": "https://www.hirunews.lk/local-news.php?pageID=296"
}