{
       "Source": "hirunews",
       "Timestamp": "Saturday, 03 March 2018 - 13:00",
       "Headline": "පාතාලයේ පස් පොඩ්ඩා අත්අඩංගුවට",
       "News Content": "අපරාධ රැසකට සම්බන්ධ පාතාල සාමාජිකයෙකු වන හඳුන්ගේ සමන් රෝහිත පෙරේරා නොහොත් පස් පොඩ්ඩා අත්අඩංගුවට ගෙන තිබෙනවා.\nපොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර සඳහන් කළේ ගම්පහ පොලීසියට ලද තොරතුරක් මත ගම්පහ - නැදගමුව - කොටුගොඩ ප්‍රදේශයේ අද (03) උදෑසන සිදුකළ මෙහෙයුමකදී මොහු මෙන්ම, තවත් සැකකරුවන් දෙදෙනෙකු අත්අඩංගුවට ගත් බවයි.\nමෙලෙස ඔහු සමඟ අත්අඩංගුවට ගෙන ඇත්තේ තවත් පාතාල සාමාජිකයන් දෙදෙනෙකු වන ළහිරු නවෝද පෙරේරා නොහොත් අලයා සහ දිසානායක මුදියන්සේලාගේ සම්පත් ප්‍රදීප් යන අයයි.\nඅද සිදුකළ මෙම මෙහෙයුමේදී අදාළ පාතාල සාමාජිකයන් රැදී සිටි කොටුගොඩ ප්‍රදේශයේ නිවාස 4 ක තිබී ටී 56 ගිනි අවියක්, ටී 56 උණ්ඩ 58 ක්, මැගසින් 2ක්, ඇමරිකාවේ නිෂ්පාදිත ස්වයංක්‍රිය පිස්තෝලයක් සහ උණ්ඩ 8 ක්, මිලිමීටර 38 වර්ගයේ රිවෝල්වරයක් සහ උණ්ඩ 3 ක්ද පොලිස්  භාරයට ගෙන තිබෙනවා.\nමේ දක්වා සිදුකළ පරීක්ෂණවලදී පස් පොඩ්ඩා නැමති මෙම පාතාල කල්ලි සාමාජිකයා ඇතුලූ ඔහුගේ සඟයන් සිදුකළ මනුෂ්‍ය ඝාතන, කොල්ලකෑම්, පැහැරගැනීම් ඇතුලූ අපරාධ රැසක් පිළිබඳව තොරතුරු අනාවරණ වී ඇති බවයි ජ්‍යෙෂ්ඨ පොලිස් නිලධාරීයෙකු අප කළ විමසීමකදී කියා සිටියේ.\nපසුගිය ජනවාරි 4 වනදා ගම්පහ - නැදගමුව ප්‍රදේශයේදී වෙඩි තැබීමකින් ජීවිතක්ෂයට පත්වූ චමින්ද හෙවත් චමී නැමැත්තා ද පාතාල සාමාජික පස් පොඩ්ඩාගේ ගෝලයෙක් බවටයි අනාවරණ වී තිබුණේ.",
       "URL": "https://www.hirunews.lk/185014/පාතාලයේ-පස්-පොඩ්ඩා-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4055"
}