{
       "Source": "hirunews",
       "Timestamp": "Thursday, 09 February 2023 - 17:43",
       "Headline": "වඩිවේල් සුරේෂ් ඉල්ලා අස්වෙයි (වීඩියෝ)",
       "News Content": "පක්ෂ නායකත්වයේ ක්‍රියා කලාපයට විරෝධය පළකරමින් තමන් පක්ෂයෙන් ඉවත් වන බව සමගි ජන බලවේගයේ නියෝජ්‍ය මහලේකම් පාර්ලිමේන්තු මන්ත්‍රී වඩිවේල් සුරේෂ් පවසනවා.\nඔහු වැඩිදුරටත් පැවසුවේ, අද (09) සිට ක්‍රියාත්මක වන පරිදි තමන් එම තනතුරුවලින් ඉල්ලා අස්වන බවයි.\nමේ පිළිබඳව හිරු ප්‍රවෘත්ති අංශය සිදුකළ විමසීමක දී වඩිවෙල් සුරේස් කියා සිටියේ අද (9) මඩුල්සිම පැවති මැතිවරණ ප්‍රචාරක රැස්වීමට සහභාගී වන බවට කලින් ප්‍රකාශ කළ විපක්ෂ නායක සජිත් ප්‍රේමදාස සෞඛ්‍ය හේතූන් මත ඊට සහභාගී විය නොහැකි බව පසුව දැනුම් දුන් බවයි.\nකෙසේ වෙතත්, එම අවස්ථාවේ දී සජිත් ප්‍රේමදාස වැලිමඩ ප්‍රදේශයේ පැවති මැතිවරණ ප්‍රචාරක රැස්වීමට සහභාගී වී තිබෙනවා.\nමේ තත්ත්වය මත විපක්ෂ නායකවරයාගේ පැමිණීම අපේක්ෂාවෙන් සිටි ජනතාව කලකිරීමට පත්ව ඇති බවයි වාර්තා වෙන්නේ.\nඑබැවින් විපක්ෂ නායක සජිත් ප්‍රේමදාසගේ මෙම ක්‍රියාව සම්බන්ධයෙන් අතෘප්තිමත් වීම හේතුවෙන් තමන් සමගි ජන බලවේගයේ සියලු තනතුරුවලින් ඉල්ලා අස්වන බවයි පාර්ලිමේන්තු මන්ත්‍රී වඩිවෙල් සුරේෂ් හිරු ප්‍රවෘත්ති අංශයට කියා සිටියේ.\nඒ අනුව සමගි ජන බලවේගයේ නියෝජ්‍ය මහලේකම් සහ පස්සර ආසනයේ ප්‍රධාන සංවිධායක ධුරවලින් තමන් ඉවත් වන බව වඩිවෙල් සුරේෂ් පැවසුවා.",
       "URL": "https://www.hirunews.lk/327055/වඩිවේල්-සුරේෂ්-ඉල්ලා-අස්වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=546"
}