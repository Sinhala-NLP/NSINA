{
       "Source": "hirunews",
       "Timestamp": "Wednesday, 25 August 2021 - 12:38",
       "Headline": "ඉන්දියාව කොරෝනා සමඟ ජිවිත්වීමට හුරු වෙයි",
       "News Content": "අද උදෑසනින් අවසන් වූ පැය 24 තුල ඉන්දියාවෙන් තවත් කොරෝනා ආසාදිතයන් 37,593 ක් වාර්තා වූ අතර, එය පෙර දිනට වඩා සියයට 47 යි දශම 6 ක වර්ධනයක් බවයි ඉන්දීය සෞඛ්‍ය අමාත්‍යාංශය ප්‍රකාශ කළේ.\nඉන්දියාවෙන් ඊයේ වාර්තා වූ ආසාදිතයන් සංඛ්‍යාව 25,467 ක්.\nඑමෙන්ම පෙරේදා වාර්තා වූ කොරෝනා මරණ 354 ට සාපේක්ෂව ඊයේ දිනයේදී ඉන්දියාවෙන් කොරෝනා මරණ 648 ක් වාර්තා වී තිබෙනවා.\nමේ අතර, ලබන වසර මුල සිට ඉන්දියාවට නැවතත් කොරෝනා එන්නත් අපනයනය කිරීමට හැකිවනු ඇතැයි එරට එන්නත්කරණය පිළිබඳ ජාතික තාක්ෂණික උපදේශක කමිටුවේ සභාපති එන්.කේ. අරෝරා සඳහන් කළා.\nමේ වනවිට ඉන්දියාවේ වැඩිහිටි ජනගහනය මුළුමනින්ම එන්නත් කර අවසන් වනු ඇති බවයි ඔහු කියා සිටියේ.\nලොව රටවල් 60 කට මෙතෙක් කිසිදු කොරෝනා එන්නතක් නොලැබී ඇති තත්ත්වයක ඉන්දියාවට එම ඉල්ලුමෙන් සැලකිය යුතු කොටසක් ලබන වසරේදී සපුරාලීමට හැකිවනු ඇතැයි ඔහු අවධාරණය කළා.\nමේ වසර අවසන් වනවිට ඉන්දියාව මගින් සංවර්ධනය කළ කොරෝනා එන්නත් වර්ග 6 ක් අපනයනය කළ හැකි වනු ඇති බව එරට එන්නත්කරණය පිළිබඳ ජාතික තාක්ෂණික උපදේශක කමිටුවේ සභාපති එන්.කේ. අරෝරා කියා සිටියා.\nමේ අතර, ඉන්දියානුවන් කොරෝනා වෛරසය සමග ජිවත් වීමට හුරු වීමේ නව අදිරයකට පිවිස ඇතැයි විශ්වාස කළ හැකි බව ලෝක සෞඛ්‍ය සංවිධානයේ ප්‍රධාන විද්‍යාඥවරිය සෞම්‍යා ස්වාමිනාදන් ප්‍රකාශ කළා.\nඑහිදී රට තුලින් මධ්‍යස්ථ හෝ පහළ මට්ටමක ආසාදිතයන් වාර්තා වීම දැකිය හැකියි. එමෙන්ම, මෙම අදියර ජනගහනයෙන් විශාල ප්‍රතිශතයකට වෛරසය ආසාදනය වන වසංගත තත්ත්වයෙන් වෙනස් අදියරක් ලෙස හැඳින්විය හැකි බවයි ඇය සඳහන් කළේ.\nලබන වසර අවසාන වනවිට ඉන්දියාවේ ජනගහනයෙන් සියයට 70 ක් පූර්ණ එන්නත්කරණයට ලක් කිරීමට හැකිවනු ඇති. එහිදී රටේ තත්ත්වය සාමාන්‍ය අතට හැරෙනු ඇති බවයි සෞම්‍යා ස්වාමිනාදන් ප්‍රකාශ කළේ.\nඉන්දියාවේ නිෂ්පාදිත කොවැක්සීන් එන්නත සඳහා ලබන මස මැදභාගයේදී ලෝක සෞඛ්‍ය සංවිධානයේ අනුමැතිය ලැබෙනු ඇති බවට ද ලෝක සෞඛ්‍ය සංවිධානයේ ප්‍රධාන විද්‍යාඥවරිය විශ්වාසය පළ කළා.\nමේ අතර, දැඩි පාලනයකින් යුතුව කොරෝනා වසංගතයට මුහුණ දුන් නවසීලන්තයෙන් ඊයේ දිනයේදි තවත් කොරෝනා අසාදිතයින් 62 දෙනෙකු හමුවී තිබෙනවා.\nඔවුන් සියලු දෙනාම සමාජ ආශ්‍රිත ආසාදිතයින් විම විශේෂත්වයක්. ඒ අනුව එරට නව කොරෝනා පොකුරේ ආසාදිත සංඛ්‍යාව 210 දක්වා ඉහළ යනවා.\nඩෙල්ටා කොරෝනා ප්‍රභේදයේ බලපෑම හේතුවෙන් පසුගියදා වසා දැමුණු නවසීලන්තයේ නිරෝධායන සීමාවන් මේ මස අවසානය දක්වා දිර්ඝ කරන බව  අගමැතිනි ජසීන්ඩා ආඩ්න් ප්‍රකාශ කළා.",
       "URL": "https://www.hirunews.lk/280580/ඉන්දියාව-කොරෝනා-සමඟ-ජිවිත්වීමට-හුරු-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1731"
}