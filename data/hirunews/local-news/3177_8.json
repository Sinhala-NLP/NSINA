{
       "Source": "hirunews",
       "Timestamp": "Tuesday, 27 August 2019 - 12:50",
       "Headline": "පහත්ගම පස් ව්‍යාපාරිකයා ඝාතනයට පෙර, දුරකථනයෙන් මරණ තර්ජන",
       "News Content": "හංවැල්ල - පහත්ගම - විද්‍යාල මාවතේ පිහිටි නිවසක් තුළ දී වෙඩි තබා ඝාතනයට ලක්වූ ව්‍යාපාරිකයාට සිද්ධිය වූ දින උදෑසන කාලයේදී කිසියම් පුද්ගලයෙකු දුරකථනයෙන් මරණ තර්ජන සිදුකර ඇති බවට මූලික පොලිස් පරීක්ෂණවලදී හෙළි වී තිබෙනවා.\nපෙරේදා රාත්‍රියේ මුහුණු ආවරණය කර යතුරුපැදියකින් පැමිණි පුද්ගලයන් දෙදෙනෙකු වෙඩි තබා පළා ගොස් තිබූ අතර, ඉන් 43 හැවිරිදි විජිත් ප්‍රේමලාල් හෙවත් සුමේධ නැමති ව්‍යාපාරිකයාගේ රියදුරු ද ජීවිතක්ෂයට පත්වුණා.\nඅදාළ ව්‍යාපාරිකයා අවිස්සාවේල්ල හා කඩුවෙල ප්‍රදේශ කේන්ද්‍ර කර ගනිමින් පස් කපා අලෙවි කිරීමේ ව්‍යාපාරයක් පවත්වාගෙන ගොස් තිබෙනවා.\nඑසේම ඔහු මීට වසර කිහිපයකට පෙර සිදුවූ පුද්ගල ඝාතනයක සැකකරුවෙකු ද වන බවයි විමර්ශන සිදුකරන උසස් පොලිස් නිලධාරියෙකු සදහන් කළේ.\nසැකකරුවන් නිවසට පැමිණි අවස්ථාවේ ව්‍යාපාරිකයාගේ බිරිඳ, ඇගේ මව සහ සහෝදරයා මෙන්ම තවත් දරුවෙකු ද නිවසේ රැදී සිට තිබෙනවා.\nඔවුන් එම කාන්තාවගේ සහෝදරයා කැදවා තවත් පුද්ගලයෙකුට වීඩියෝ දුරකථන ඇමතුමක් ලබාදී විමසා ඇත්තේ මේ, එම පුද්ගලයා ද යන්නයි. එහිදී දුරකථනයට සම්බන්ධ වූ අය මොහු එම පුද්ගලයා නොවන බවට ප්‍රකාශ කර ඇති බව සඳහන්.\nඅනතුරුව මොවුන් මිය ගිය ව්‍යාපාරිකයාගේ බිරිඳගේ හිසට පිස්තෝලයක් තබා තර්ජනය කර ඇත්තේ දරුවාට අසනීප බව පවසා කඩිනමින් සැමියා නිවසට කැදවන ලෙසයි.\nඅනතුරුව මිය ගිය පුද්ගලයින් නිවසට පැමිණෙන තුරු එහි රැදී සිටි සැකකරුවන් ඔවුන් දෙදෙනා නිවසට පැමිණීමේදී වෙඩි තැබීම සිදුකර ඇති බවයි පොලිස් පරීක්ෂණවලදී හෙළි වී ඇත්තේ.\nසැකකරුවන් අත්අඩංගුවට ගැනීම සඳහා පොලිස් කණ්ඩායම් 3ක් යොදවා ඇති අතර, දුරකථන පණිවුඩ දත්ත උපයෝගී කර ගනිමින් සැකකරුවන් කඩිනමින් අත්අඩංගුවට ගැනීමට විමර්ශන සිදුකරන බවයි පරීක්ෂණ සිදුකරන උසස් පොලිස් නිලධාරියා හිරු ප්‍රවෘත්ති අංශයට වැඩිදුරටත් කියා සිටියේ.\nමේ අතර, බදුරලිය - තරුණ ගොවි ජනපදය ප්‍රදේශයේදී තියුණු ආයුධයකින් පහර දී පුද්ගලයෙකු ඝාතනය කර තිබෙනවා.\nමිය ගිය පුද්ගලයා සහ තවත් අයෙකු අතර ඊයේ ඇති වූ බහින්බස් වීමක් දුරදිග යාම හේතුවෙන් මෙම ඝාතනය සිදුව ඇති බවයි පොලිසිය සඳහන් කළේ. මෙලෙස ජීවිතක්ෂයට පත්ව ඇත්තේ 72 හැවිරිදි පන්දොල - කෙලින්කන්ද ප්‍රදේශයේ පදිංචිකරුවෙක්. ඝාතනය සිදුකළ 59 හැවිරිදි සැකකරු පොලීසිය විසින් අත්අඩංගුවට ගෙන තිබෙනවා.",
       "URL": "https://www.hirunews.lk/223066/පහත්ගම-පස්-ව්‍යාපාරිකයා-ඝාතනයට-පෙර-දුරකථනයෙන්-මරණ-තර්ජන",
       "Category": "Local News",
       "Parent URL": "https://www.hirunews.lk/local-news.php?pageID=3177"
}