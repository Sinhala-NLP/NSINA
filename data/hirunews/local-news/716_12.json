{
       "Source": "hirunews",
       "Timestamp": "Tuesday, 22 November 2022 - 17:45",
       "Headline": "ලයනල් මෙසී ප්‍රමුඛ ආජන්ටිනාවට අනපේක්ෂිත පරාජයක්",
       "News Content": "මෙවර ලෝක කුසලාන පාපන්දු තරගාවලියේ මෙතෙක් සිදු වූ සුවිසල්ම පෙරළිය සිදු කරන්නට සෞදි අරාබියානු පාපන්දු කණ්ඩායම මීට ටික වේලාවකට පෙර සමත් වුණා.\nඒ පාපන්දු ලොව දැවැන්තයකු ලෙස සැලකෙන ප්‍රබල ආජන්ටිනා කණ්ඩායම ගෝල දෙකට එකක් ලෙසින් පරාජය කරමින්.\nසෞදි අරාබියානු කණ්ඩායම සහ ආජන්ටිනා කණ්ඩායම අතර තරගය ආරම්භයේ දී ලෝක කුසලාන සජීවී වෙබ් අඩවිය තරගයේ ජයග්‍රහණ ප්‍රතිශතය වාර්තා කරනු ලැබුවේ ආජන්ටිනාවට 88% ක අවස්ථාවක් සහ සෞදි අරාබියට 12% ක අවස්ථාවක් ඇති බව පෙන්වා දෙමින්.\nතරගයේ පළමු ගෝලය දඬුවම් පහරක් සාර්ථක කරගනිමින් ලයනල් මෙසී විසින් ලබාගත් අතර එය වාර්තා වූයේ තරගයේ දහ වැනි විනාඩියේදී යි.\nඉන් අනතුරුව දෙපිලම තියුණු තරග රටාවක ට පිවිසුණු අතර තරගයේ 48 වැනි විනාඩියේ දී සාලෙ අල්ශෙහාරි විසින් සෞදි අරාබි කණ්ඩායම වෙනුවෙන් පළමු ගෝලය වාර්තා කලා.\nඅනතුරුව හරියටම එයින් විනාඩි 5කට පසුව සලීම් අල්දවසාරී සවුදි අරාබියානු කණ්ඩායමේ දෙවැනි ගෝලය වාර්තා කර ගත්තේ සිය කණ්ඩායමට ඓතිහාසික ජයග්‍රහණයක් වාර්තා කරමින්.",
       "URL": "https://www.hirunews.lk/321020/ලයනල්-මෙසී-ප්‍රමුඛ-ආජන්ටිනාවට-අනපේක්ෂිත-පරාජයක්",
       "Category": "Local News",
       "Parent URL": "https://www.hirunews.lk/local-news.php?pageID=716"
}