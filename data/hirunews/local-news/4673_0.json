{
       "Source": "hirunews",
       "Timestamp": "Tuesday, 07 February 2017 - 16:22",
       "Headline": "දරුවෙකුගේ මරණයට මව්පියන්ද හේතුවූ බව වෛද්‍යවරයෙකු අධිකරණයේදී හෙළි කරයි",
       "News Content": "ශාන්තිකර්මයක් අතරතුර අසාධ්‍ය වූ දරුවෙකුගේ ජීවිතය බේරාගැනීමට නොහැකිවූයේ දරුවාගේ මව්පියන් ඇතුලූ පිරිසක් සිදුකළ බලපෑම් හේතුවෙන් බව අනුරාධපුර රෝහලේ ළමා රෝග විශේෂඥ වෛද්‍ය සෙනරත් බණ්ඩාර අද අනාවරණ කළා.\nඒ, එම සිද්ධිය සම්බන්ධයෙන් වන නඩුව අනුරාධපුර මහාධිකරණ විනිසුරු මංජුල තිලකරත්න හමුවේ විභාගයට ගත් අවස්ථාවේදියි.\nමෙම මරණයට අදාළව මියගිය දරුවාගේ පියා සහ මව අධි චෝදනා ලැබ සිටිනවා.\nමෙහිදී අදහස් දැක්වූ වෛද්‍යවරයා වැඩිදුරටත් ප්‍රකාශ කළේ ශාන්තිකර්මය අතරතුර අසාධ්‍ය වී සිටි දරුවාට තමන් රුධිරය ලබාදීමට උත්සාහ කළත් මව පියා ඇතුලූ පිරිසක් දැඩි සත්කාර ඒකකය අසළට පැමිණ ඊට  බලපෑම් කළ බවයි.\nඑම නිසා දරුවාගේ ජීවිතය බේරාගැනීමට තිබූ අවස්ථාව මගහැරී ගිය බව ඔහු අධිකරණය හමුවේ සඳහන් කළා.\nශාන්තිකර්මයක් අතරතුර අනුරාධපුර - කුරුන්දන්කුලම ප්‍රදේශයේ පදිංචි අට හැවිරිදි මෙම පිරිමි දරුවා මියගොස් තිබුණේ 2003 වසරේ මාර්තු මස 24 වනදායි.\nඋතුරුමැද පරිවාස සහ ළමාරක්ෂක සේවා කොමසාරිස්වරයාගේ පැමිණිල්ලක් මත ඊට අදාළ විමර්ශන සිදු කෙරෙනවා.",
       "URL": "https://www.hirunews.lk/153892/දරුවෙකුගේ-මරණයට-මව්පියන්ද-හේතුවූ-බව-වෛද්‍යවරයෙකු-අධිකරණයේදී-හෙළි-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4673"
}