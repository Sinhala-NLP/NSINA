{
       "Source": "hirunews",
       "Timestamp": "Tuesday, 22 March 2022 - 16:10",
       "Headline": "උතුරේ දෙමළ පවුලක් බෝට්ටුවක නැගී ඉන්දියාවට යාමට උත්සාහ දරා ඇති බව වාර්තා වනවා  (වීඩියෝ)",
       "News Content": "ඔවුන් ශ්‍රී ලංකාවේ තලෙයිමන්නාරම ප්‍රදේශයේ සිට තමිල්නාඩුවට බෝට්ටුවකින් යාමට උත්සාහ දරා ඇති බවටයි මූලික විමර්ශනවලදී අනාවරණ වී ඇත්තේ.\nමෙම පිරිස් තමිල්නාඩුවේ ධනුෂ්කොඩි අරිචල්මුනෙයි ප්‍රදේශයේදී තමිල්නාඩු වෙරළාරක්ෂක නිලධාරීන් විසින් බේරාගෙන තිබෙනවා.\nතමිල්නාඩුවේ රාමේෂ්වරන් අසල ධනුෂ්කොඩි ප්‍රදේශයේ පිහිටා ඇති වැලි කඳු පන්තියේ තුන් වැනි දූපතේ පිරිසක් රැඳී සිටින බවට Q පොලිසියට ලද තොරතුරක් අනුව ඔවුන් ඒ සම්බන්ධයෙන් තමිල්නාඩු වෙරළාරක්ෂක බලකාය ට දැනුම් දී තිබෙනවා.\nඒ අනුව එහි ගිය වෙරළාරක්ෂක බලකා නිලධාරීන්ට දැකගැනීමට හැකිවී ඇත්තේ එම වැලිකන්ද මත පිරිමි පුද්ගලයෙක් කාන්තාවන් දෙදෙනෙක් සහ දරුවන් තුන්දෙනෙකු සිටින ආකාරයයි.\nඉතාමත් විඩාපත්ව සිටි ඔවුන් සිය භාරයට ගැනීමෙන් අනතුරුව ආහාර සහ ජලය ලබා දුන් බව ඉන්දීය මාධ්‍ය වාර්තා කර තිබෙනවා.\nමෙම පුද්ගලයින් සරණාගතයන් ලෙස තමිල්නාඩුවට පැමිණෙන්නට ඇති බවටයි ඔවුන් විශ්වාස කරන්නේ.\nකෙසේ වෙතත් අත්අඩංගුවට ගත් මෙම පුද්ගලයින් තමිල්නාඩු මණ්ඩපම් වෙරළාරක්ෂක කාර්යාලය වෙත රැගෙන ගොස් එතනින් මූලික පරීක්ෂණ අවසන් කර ඔවුන් ඉන්දීය මැරීන් පොලිසිය වෙත භාරදීමට නියමිතයි.\nඑහිදී සිදුකරන පරීක්ෂණ වලින් අනතුරුවයි ඔවුන් සම්බන්ධයෙන් අවසන් තීරණයක් ගනු ලබන්නේ.\nඑහිද දී සිදු කෙරෙන විමර්ශන අනුව අදාළ පුද්ගලයින් සරණාගතයන් ලෙස ඉන්දියාවට පැමිණ ඇති බව තහවුරු වුවහොත් ඔවුන් තමිල්නාඩු සරණාගත කඳවුරක් වෙත යොමු කරනු ඇති.\nමේ අතර ඉන්දීය මාධ්‍ය වාර්තා කරන්නේ ශ්‍රී ලංකාවේ මේ දිනවල පවතින කිරිපිටි, භූමිතෙල්, ගෑස් ඇතුළු අත්‍යවශ්‍ය භාන්ඩවල හිඟය සහ අධික ජීවන වියදම දරා ගත නොහැකිව උතුරුකරයේ ශ්‍රී ලාංකිකයින් නැවතත් තමිල්නාඩුව වෙත සංක්‍රමණය වීමේ ප්‍රවණතාවක් මතුවී ඇති බවයි.\nකෙසේ වෙතත් දශක තුනක යුද්ධයෙන් පසු උතුරුකරයේ ජනතාව නැවතත් තමිල්නාඩුව කරා සරණාගතයින් ලෙස යොමුවන පුවතක් වාර්තා වන්නේ පළමු වතාවටයි.",
       "URL": "https://www.hirunews.lk/300112/උතුරේ-දෙමළ-පවුලක්-බෝට්ටුවක-නැගී-ඉන්දියාවට-යාමට-උත්සාහ-දරා-ඇති-බව-වාර්තා-වනවා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1278"
}