{
       "Source": "hirunews",
       "Timestamp": "Wednesday, 22 April 2020 - 8:00",
       "Headline": "ලොව පුරා කොරෝනා මරණ එක් ලක්ෂ 77,000 ඉක්මවයි - ඇමරිකාවේ නව මරණ 2782ක් - ගී‍්‍රන් කාඩ් වරප්‍රසාදයද අත්හිටුවයි",
       "News Content": "ඇමරිකාව ලබාදෙන ග්‍රීන් කාඩ් වරප්‍රසාදය දින 60ක කාලයක් සඳහා තාවකාලිකව අත්හිටුවීමට කටයුතු කරන බව ජනාධිපති ඩොනල්ඩ් ට්‍රම්ප් ප්‍රකාශ කළා.\nනව කොරෝනා වෛරස් තත්ත්වයත් සමඟ මතුව ඇති අර්බුද හේතුවෙනුයි ඔහු මෙම තීරණය ගෙන ඇත්තේ.\nඑමෙන්ම, ඇමරිකා එක්සත් ජනපදයට සංක්‍රමණිකයන් පැමිණීම ද තාවකාලිකව අත්හිටුවමින් ඊයේ පියවර ගැනුණේ.\nකොවිඩ් නයින්ටීන් හෙවත් නව කොරෝනා වෛරසය හේතුවෙන් ඇමරිකාවේ මියයන සහ ආසාදිතයන් සංඛ්‍යාව දිනෙන් දින ඉහළ යන අතර ගත වූ පැය 24 තුල නව මරණ 2782ක් එරටින් වාර්තා වන බවයි විදෙස් වාර්තා සඳහන් කළේ.\nඒ අනුව ඇමරිකාවේ සමස්ත මරණ සංඛ්‍යාව 45,296ක් දක්වා ඉහළ ගියා.\nනව ආසාදිතයින් 25,660ක් සමඟ එරට මුළු ආසාදිතයන් සංඛ්‍යාව අට ලක්ෂ 18,366 දක්වා ඉහළ ගොස් තිබෙනවා.\nබ්‍රිතාන්‍යයෙන් නව මරණ 828ක් සමඟින්, සමස්ත මරණ සංඛ්‍යාව 17,337ක් දක්වා ඉහළ ගියා.\nආසාදිතයින් සංඛ්‍යාව එක්ලක්ෂ 29,044ක්.\nගත වූ පැය 24ක කාලය තුළ ඉතාලියෙන් නව මරණ 534ක් වාර්තා වන අතර එරට මුළු ආසාදිත සංඛ්‍යාව එක්ලක්ෂ 83,957ක්.\nඑමෙන්ම, කොරෝනා වෛරසය හේතුවෙන් ලොව පුරා එක්ලක්ෂ 77,419ක් මියගිය අතර වෛරසය ආසාදන වූවන්ගේ සංඛ්‍යාව 25 ලක්ෂ 54,982ක් දක්වා ඉහළ ගොස් ඇති බවයි විදෙස් වාර්තා සඳහන් කළේ.\nසුවය ලැබූ සංඛ්‍යාව හය ලක්ෂ 90,039ක්.\nමේ අතර, ලොව දරිද්‍රතාවයෙන් පෙළෙන ජනගහනය මෙම වසංගත තත්ත්වය හේතුවෙන් මිලියන 250 ඉක්මවා යනු ඇතැයි එක්සත් ජාතීන්ගේ සංවිධානය පෙන්වා දෙන්නේ.\nමේ වනවිට ලොව දරිද්‍රතාවයෙන් පෙළෙන සංඛ්‍යාව මිලියන 135ක්.",
       "URL": "https://www.hirunews.lk/239172/ලොව-පුරා-කොරෝනා-මරණ-එක්-ලක්ෂ-77000-ඉක්මවයි-ඇමරිකාවේ-නව-මරණ-2782ක්-ගී‍්‍රන්-කාඩ්-වරප්‍රසාදයද-අත්හිටුවයි",
       "Category": "Local News",
       "Parent URL": "https://www.hirunews.lk/local-news.php?pageID=2780"
}