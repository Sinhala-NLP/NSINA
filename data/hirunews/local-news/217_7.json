{
       "Source": "hirunews",
       "Timestamp": "Monday, 03 July 2023 - 14:20",
       "Headline": "ගම්මුන්ගෙන් පේරාදෙණිය පොලිසියට දෝස්මුරයක්",
       "News Content": "පේරාදෙණිය පොලිස් වසමේ ගල්ඔය ප්‍රදේශයේ මහා පරිමාණයෙන් පවත්වාගෙන යන මත්ද්‍රව්‍ය ජාවාරම නවතා දෙන ලෙස ඉල්ලා ගල්ඔය විහාරස්ථානයේ පැවැත් වූ රැස්වීමට සහභාගි වී සිටි මාධ්‍යවේදීන් එම රැස්වීමෙන් එළවා දැමීමට උත්සාහ කළ පේරාදෙණිය පොලිසියේ ස්ථානාධිපතිවරයාට ගම්වාසීන් දැඩි විරෝධය දක්වා තිබෙනවා.\nකුඩුකාරයන් අල්ලනවා වෙනුවට මාධ්‍යවේදීන් මට්ටු කරන්නට උත්සාහ කරන බව පවසමින් ඔවුන් මෙහිදී සිය විරෝධත්වය ප්‍රකාශ කළා.\nවසර ගණනාවක සිට පවත්වාගෙන යන ගල්ඔය මෙම කුඩු තිප්පොළ හෙරොයින්, අයිස් ඇතුළු මත්ද්‍රව්‍ය මහනුවර, ගම්පොළ, පේරාදෙණිය, නාවලපිටිය සහ ගලහ ඇතුළු නගර රැසකට හා වතුකරයට බෙදා හරින බවත් මෙම හේතුව නිසා එම ප්‍රදේශවල හොරකම් ඇතුළු අපරාධ ඉහළ ගොස් ඇති බවටත් ගම්මුන් චෝදනා කරනවා.\nමෙම කුඩු ජාවාරමට එරෙහිව මහා සංඝරත්නය ඇතුළු ප්‍රදේශවාසීන් පසුගිය 25 දින ගල්ඔය මහා මාර්ගයට එක් වී විරෝධතාවක නිරත වුණා.\nමෙම කුඩු ව්‍යාපාරය නිසා මේ වන විටත් එම ගම්මානයේ තිදෙනකු ඝාතනයට ලක්ව ඇති බවත් විශාල පිරිසක් කැපුම් කෙටුම්වලට ලක්ව ඇති බවත් නිවාස සිය ගණනක් සොරකම්වලට ලක්ව ඇති බවත් ඔවුන් චෝදනා කර සිටියා.\nමෙම රැස්වීම ගල්ඔය තුම්බෝධිමළු විහාරයේ ධර්ම ශාලාවේදී පැවැත් වුණ අතර ගම්වාසීන්ගේ ආරාධනයෙන් මාධ්‍යවේදීන් ද ඒ සඳහා සහභාගී වී සිටියා.\nගල්ඔය තුන් බෝධිමළු විහාරාධිපති ඌවපරණගම සුමනරතන හිමි හා හල්ඔය ජයසුමනාරාමාධිපති දිඹුල නන්දසෝම යන හිමිවරුන්ගේ ප්‍රධානත්වයෙන් පැවති මෙම රැස්වීමට පේරාදෙණිය පොලිස් ස්ථානාධිපතිවරයා ඇතුළු නිලධාරීන් රැසක් පැමිණ සිටිය ද මාධ්‍යවේදීන් ශාලාව තුළ සිටින නිසා තමා ශාලාව තුළට නොයන බව පවසා තිබෙනවා.\nමෙම රැස්වීමේදී අදහස් දැක්වූ විහාරාධිපති හිමිවරුන් සඳහන් කළේ,\n\"මේ කුඩු ජාවාරම නිසා ගම්මානත් විනාශයි. සිංහල දෙමළ මුස්ලිම් තරුණ කොල්ලෝ ටිකත් විනාශයි. ගෙවල්වල බඩුමුට්ටුවක් තියාගන්න විදිහක් නෑ. ගහ කොළක ගෙඩියක්වත් තියන්නෙ නෑ ඔක්කොම කුඩුකාරයෝ හොරකම් කරනවා.\nඅපි මේ ගැන හිසේ කෙස් ගාණට පොලිසියට කීවත් වැඩක් වුණේ නෑ. පොලිසියෙන් මේ අය අල්ලන්නේ නෑ,\" යනුවෙන්.\nපොලිසියට වඩා මාධ්‍යවේදීන් ගමට රටට සේවයක් කරනවායැයි ද ගම්මුන් ප්‍රකාශ කළා.\nගම්වාසීන් රැසක් අදහස් දක්වමින් පොලිසියේ කටයුතු දීර්ඝ ලෙස විවේචනයට ලක් කළ අතර පැමිණ සිටින ස්ථානාධිපතිවරයා රැස්වීම් ශාලාවට විත් මෙයට පිළිතුරු දිය යුතු බව ප්‍රකාශ කරනු ලැබුවා.\nමෙහිදී රැස්වීම් ශාලාවට පැමිණි පොලිස් ස්ථානාධිපතිවරයා එහි සිටි මාධ්‍යවේදීන් එළියට එළඹීමට උත්සාහ කළ අතර එයට විරෝධය දැක්වූ ගම්වාසීන් මෙසේ රැස්වීමෙන් පිටව යමින් පොලිස් ස්ථානාධිපතිවරයාට හා පොලිසියට දැඩි ලෙස දොස් පැවරුවා.",
       "URL": "https://www.hirunews.lk/339858/ගම්මුන්ගෙන්-පේරාදෙණිය-පොලිසියට-දෝස්මුරයක්",
       "Category": "Local News",
       "Parent URL": "https://www.hirunews.lk/local-news.php?pageID=217"
}