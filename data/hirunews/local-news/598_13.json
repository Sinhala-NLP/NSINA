{
       "Source": "hirunews",
       "Timestamp": "Monday, 16 January 2023 - 13:10",
       "Headline": "පුංචි ඡන්දයට නිදහස් පක්ෂය අත ලකුණින්? (වීඩියෝ)",
       "News Content": "ශ්‍රී ලංකා නිදහස් පක්ෂය මෙවර පළාත්පාලන ඡන්ද විමසීමේ දී අත ලකුණින් තරග කිරීමට තීරණය කර ඇති බව එම පක්ෂයේ මාධ්‍ය ප්‍රකාශක හිටපු පාර්ලිමේන්තු මන්ත්‍රී වීරකුමාර දිසානායක පවසනවා.\nඒ අනුව, අත ලකුණ යටතේ අනුරාධපුර දිස්ත්‍රික්කයේ පළාත්පාලන ආයතන සඳහා ඔවුන් අද (16) ඇප තැන්පත් කරනු ලැබුවා.\nඑහෙත් එක්සත් ජනතා නිදහස් සන්ධානයේ මහ ලේකම් හිටපු පාර්ලිමේන්තු මන්ත්‍රී තිලංග සුමතිපාල ප්‍රකාශ කළේ නිදහස් පක්ෂය, පළාත්පාලන ඡන්ද විමසීමේ දී තරග කරන්නේ අත ලකුණින් ද නැතහොත්, හෙලිකොප්ටරයෙන් ද යන්න සම්බන්ධයෙන් මෙතෙක් තීරණයක් ගෙන නොමැති බවයි.\nඅද (16) පස්වරුවේ පැවැත්වෙන පක්ෂ විධායක සභාවේ දී ඒ සම්බන්ධයෙන් අවසන් තීරණයක් ගන්නා බවද ඔහු කියා සිටියා.\nඅනුරාධපුර දිස්ත්‍රික්කයේ පළාත්පාලන ආයතන සඳහා ඇප තැන්පත් කිරීමට පැමිණි අවස්ථාවේ දී ශ්‍රී ලංකා නිදහස් පක්ෂයේ මාධ්‍ය ප්‍රකාශක, හිටපු පාර්ලිමේන්තු මන්ත්‍රී වීරකුමාර දිසානායක තවදුරටත් කියා සිටියේ ඊයේ (15) රැස්වු පක්ෂයේ දේශපාලන මණ්ඩල හමුවේ දි අත ලකුණින් තරග කිරීමට අවසානයේ තීරණයක් ගත් බවයි.\nකෙසේ වෙතත් ශ්‍රී ලංකා නිදහස් පක්ෂයේ මහ ලේකම් පාර්ලිමේන්තු මන්ත්‍රි දයාසිරි ජයසේකර කියා සිටියේ පළාත්පාලන ඡන්ද විමසීමේ දී ඇතැම් දිස්ත්‍රික්කවලට අත ලකුණින්ද, ඇතැම් දිස්ත්‍රික්කවලට සන්ධාන ගතවී තරග කිරීමට ද අපේක්ෂා කරන බවයි.\nඑහි අවසන් තීන්දුව අද (16) පස්වරුවේ ගන්නා බව ද ඔහු කියා සිටියා.\nඑමෙන්ම පොළොන්නරුව දිස්ත්‍රික්කයේ පළාත්පාලන ආයතන සඳහා ශ්‍රී ලංකා නිදහස් පක්ෂය ඇප තැන්පත් කිරීම අද (16) පෙරවරුවේ සිදුවූ අතර, ඊට පක්ෂයේ සභාපති හිටපු ජනාධිපති මෛත්‍රීපාල සිරිසේනගේ පුත් දහම් සිරිසේන පැමිණ තිබුණා.\nගාල්ල දිස්ත්‍රික්කයේ පළාත්පාලන ආයතන සඳහා එක්සත් ජාතික පක්ෂය අද (16) ඇප මුදල් තැන්පත් කරනු ලැබුවා.\nඑම දිස්ත්‍රික්කයේ පළාත්පාලන ආයතන විස්ස සඳහා ගාල්ල දිස්ත්‍රික් ලේකම් කාර්යාලයේ දී ඇප මුදල් තැන්පත් කරනු ලැබුවේ එක්සත් ජාතික පක්ෂයේ සභාපති පාර්ලිමේන්තු මන්ත්‍රී වජිර අබේවර්ධන විසින්.\nඑමෙන්ම සමගි ජනබලවේගයද අද (16) අනුරාධපුර දිස්ත්‍රික්කයේ පළාත්පාලන ආයතන සඳහා ඇප මුදල් තැන්පත් කළ අතර, ඊට හිටපු පාර්ලිමේන්තු මන්ත්‍රී පී. හැරිසන් ඇතුලු පිරිසක් එක්ව සිටියා.\nමීට අමතරව සමගි ජනබලවේගය මහනුවර දිස්ත්‍රික්කයේ පළාත්පාලන ආයතන සඳහා ඇප මුදල් තැන්පත් කළ බවයි හිරු වාර්තාකරු සඳහන් කළේ.\nමේ අතර, නව ශ්‍රී ලංකා නිදහස් පක්ෂය සහ 43 වැනි සේනාංකය අද (16) පළාත් පාලන ජන්ද විමසීමේ දි නව සන්ධානයක් ලෙස එක්ව තරග කිරීමට තීරණය කර තිබෙනවා.\nඊට අදාලව අවබෝධතා ගිවිසුමට අද (16) අත්සන් තැබුණේ නව ශ්‍රී ලංකා නිදහස් පක්ෂයේ සභාපති පාර්ලිමේන්තු මන්ත්‍රි කුමාර වෙල්ගම සහ 43 වැනි සේනාංකයේ නායක පාර්ලිමේන්තු මන්ත්‍රි පාඨලී චම්පික රණවකගේ ප්‍රධානත්වයෙන්.",
       "URL": "https://www.hirunews.lk/325176/පුංචි-ඡන්දයට-නිදහස්-පක්ෂය-අත-ලකුණින්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=598"
}