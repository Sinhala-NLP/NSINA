{
       "Source": "hirunews",
       "Timestamp": "Sunday, 04 August 2019 - 6:48",
       "Headline": "update: වස්කඩුවේදී බස් රථ දෙකක් මුහුණට මුහුණ ගැටී 6 ක් මරුට - 52 ක් රෝහලේ",
       "News Content": "කළුතර උතුර - වස්කඩුව  ප්‍රදේශයේදී ගාලූ පාරේ අද අලූයම සිදුවූ  රිය අනතුරකින් පුද්ගලයන් හයදෙනෙකු ජීවිතක්ෂයට පත්ව තිබෙනවා.\nශ්‍රී ලංගම බස් රථයක් සහ පෞද්ගලික බස් රථයක් මුහුණට මුහුණ ගැටී මෙම අනතුර සිදුව ඇති බවයි පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර කියා සිටියේ.\nලංගම බස් රථය තවත් වාහනයක් පසුකර යාමට උත්සාහ කිරීමේදී ඉදිරියෙන් පැමිණි පෞද්ගලික බස් රථයේ ගැටී තිබෙනවා.\nඅනතුරෙන් තුවාල ලැබූ පුද්ගලයන් පනස් දෙදෙනෙකු කළුතර නාගොඩ රෝහලට ප්‍රතිකාර සඳහා ඇතුළත් කර තිබෙනවා.\nඒ අතර පිරිමි පුද්ගලයින් 43 දෙනෙකු සහ කාන්තාවන් අටදෙනෙකු මෙන්ම කුඩා දරුවෙකුද වන බවයි පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර සඳහන් කළේ.\nමියගිය පිරිස අතර කාන්තාවන් තුන්දෙනෙකු සහ පිරිමි පුද්ගලයන් තුන්දෙනෙකු වන බවද පොලිස් මාධ්‍ය ප්‍රකාශකවරයා වැඩිදුරටත් කියා සිටියා.\nupdate :Sunday, 04 August 2019 - 07.19\n-------------------------------------------------------------------\nකළුතරදී බස් රථ දෙකක් මුහුණට මුහුණ ගැටීමෙන් 5ක් මරුට\nකළුතර වස්කඩුව ප්‍රදේශයේදී බස් රථ දෙකක් මුහුණට මුහුණ ගැටීමෙන් සිදුවූ අනතුරකින් 5 දෙනෙකු ජීවිතක්ෂයට පත්වී තිබෙනවා.\nතවත් පිරිසක් තුවාල ලබා ඇති අතර ඔවුන් රෝහල් ගතකර ඇති බවයි පොලිසිය සඳහන් කළේ.\nලංගම බස් රථයක් සහ පෞද්ගලික බස් රථ දෙකක් ගැටීමෙන් අද අලුයම මෙම අනතුර සිදුවී තිබෙනවා.\nලංගම බස් රථය තවත් වාහනයක් පසුකර යාමට උත්සාහ කිරීමේදී ඉදිරියෙන් පැමිණි පෞද්ගලික බස් රථයේ ගැටී තිබෙනවා.\nමියගිය පිරිස අතර කාන්තාවන් තුන්දෙනෙකු ද වන බව සඳහන්.",
       "URL": "https://www.hirunews.lk/221498/update-වස්කඩුවේදී-බස්-රථ-දෙකක්-මුහුණට-මුහුණ-ගැටී-6-ක්-මරුට-52-ක්-රෝහලේ",
       "Category": "Local News",
       "Parent URL": "https://www.hirunews.lk/local-news.php?pageID=3217"
}