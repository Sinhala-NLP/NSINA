{
       "Source": "hirunews",
       "Timestamp": "Monday, 08 November 2021 - 19:32",
       "Headline": "ඇතැම් ප්‍රදේශවල ගෑස් කළු කඩ මිලට (වීඩියෝ)",
       "News Content": "ගෑස් සහ සිමෙන්ති ඇතුළු ඉදිකිරීම් ක්ෂේත්‍රයේ භාණ්ඩවල හිඟයක් වෙළදපළේ පවතින අතර, ඇතැම් ප්‍රදේශවල කිසිදු පාලනයකින් තොරව භාණ්ඩ වැඩි මිලට අලෙවි කරන බවට පාරිභෝගිකයින් චෝදනා කරනවා.\nසීනි, සහල්, කිරිපිටි, ගෑස් ඇතුළු අත්‍යාවශ්‍ය භාණ්ඩ රැසක මිල ඉහළ යාමත් සමඟ මේ වන විට පාරිභෝගික ජනතාව පත්ව සිටින්නේ දැඩි අපහසුතාවකටයි. එවන් පසුබිමක ගෑස් මිල ඇතැම් ප්‍රදේශවල පාලනයකින් තොරව ඉහළ දමා ඇති බවට වාර්තා වනවා.\nකිලෝග්‍රෑම් 12.5ක ලිට්රෝ ගෑස් සිලින්ඩරයක් අලෙවි කළ යුතු උපරිම සිල්ලර මිල රුපියල් 2675ක් වන අතර එම ප්‍රමාණයම ලාෆ් ගෑස් සිලින්ඩරයක් අලෙවි කළ යුතු උපරිම සිල්ලර මිල රුපියල් 2840ක්.\nකෙසේ වෙතත්, ඇතැම් ප්‍රදේශවල එම මිල ඉක්මවා ගෑස් අලෙවි කෙරෙන අතර, අද දිනයේදීත් ගෑස් මිලදී ගැනීම සඳහා දිගු පෝලිම් දක්නට ලැබුණා.\nඑමෙන්ම, සහල් සහ සීනි මිලදී ගැනීමේදි තවත් අමතර භාණ්ඩ 5ක් මිලදී ගත යුතු බවට වෙළඳ අමාත්‍ය ආචාර්ය බන්දුල ගුණවර්ධන පසුගිය දා සිදුකළ ප්‍රකාශය අද පාර්ලිමේන්තුවේදී සංවාදයට බඳුන් වුණා.\nමේ අතර, ජීවන වියදමට සරිලන ලෙස වැටුප් වැඩි කරන ලෙස ඉල්ලා දේශීය ආදායම් පොදු සේවක සංගමය, දේශීය ආදායම් දෙපාර්තමේන්තුව ඉදිරිපිට අද විරෝධතාවක නිරත වුණා.",
       "URL": "https://www.hirunews.lk/287406/ඇතැම්-ප්‍රදේශවල-ගෑස්-කළු-කඩ-මිලට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1574"
}