{
       "Source": "hirunews",
       "Timestamp": "Sunday, 19 March 2017 - 21:47",
       "Headline": "ගතවූ පැය 36 ක කාලය තුළ සිදුවූ රිය අනතුරු හේතුවෙන් පුද්ගලයින් 09 දෙනෙකු ජීවිතක්ෂයට",
       "News Content": "ගතවූ පැය 36ක කාලය තුළ දිවයිනේ විවිධ ප්‍රදේශවල සිදුවූ රිය අනතුරු හේතුවෙන් පුද්ගලයින් 9 දෙනෙකු ජීවිතක්ෂයට පත්ව තවත් 20 දෙනෙකු තුවාල ලබා තිබෙනවා.\nමහනුවර දුම්රියපොල ඉදිරිපිට පදික මාරුවෙන් ගමන් කළ තරුණියක් ටිපර් රථයක ගැටීමෙන් අද දහවල් ජීවිතක්ෂයට පත්ව තිබෙනවා.\nසිද්ධියෙන් මියගියේ දිගන ප්‍ර දේශයේ පදිංචි ආර්.ඒ ගනිමේෂා ප්‍රබෝධනී ගම්ලත් නැමැති 19 හැවිරිදි තරුණියක්.\nඇය සමග ගමන්ගත් තරුණයෙකුද අනතුරෙන් තුවාල ලබා මහනුවර මහ රෝහලට ඇතළත් කර තිබෙනවා.\nමොරටුව එගොඩඋයන ප්‍ර දේශයේදී ලොරි රථයක් බස් නැවතුම්පොලකට කඩා වැදීමෙන් ඊයේ පස්වරුවේ සිදු වූ අනතුරින් මිය ගිය පුද්ගලයින් තිදෙනාගේ දේහයන් පශ්චාත් මරණ පරීක්ෂණ සිදු කිරීමෙන් අනතුරව අද පස්වරුවේ ඔවුන්ගේ නිවෙස් වෙත ගෙන ඒමට නියමිතව තිබුණා.\nසිද්ධියෙන් 48 හැවිරිදි මවක සහ 13 හැවිරිදි දියණියක ජීවිතක්ෂයට පත්වූ අතර ඔවුන් පානදුර පින්වල ප්‍රදේශයේ පදිංචිකරුවන්.\nමේ අතර අවිස්සාවේල්ල - දැරණියගල මාර්ගයේ ඌරුපැලටිය ප්‍ර දේශයේදී වෑන් රථයක් ප්‍රපාතයකට පෙරලීයාමෙන් පුද්ගලයින් 16 දෙනෙකු තුවාල ලැබුවා.\nමෙලෙස අනතුරට පත්ව ඇත්තේ අවමංගල්‍ය පෙරහරක ගමන් කරමින් සිටි වෑන් රථයක්.\nමහියංගනයේ සිට හඟුරන්කෙත දක්වා වැලි ප්‍රවාහනය කළ ටිපර් රථයක් පදියපැලැල්ල මලපට්ටාව ප්‍රදේශයේදී නිවසක් මතට පෙරලීයාමෙන් අද අලුයම තවත් අනතුරක් සිදු වුණා.\nඅනතුරින් ලොරිරථයේ රියදුරු සහ නිවසේ හිමිකරු තුවාල ලබා රෝහල් ගත කර තිබෙනවා.\nපොලීසිය සැක පළ කරන්නේ රියදුරට නින්ද යාම හේතුවෙන් අනතුර සිදුව ඇති බවයි.",
       "URL": "https://www.hirunews.lk/157252/ගතවූ-පැය-36-ක-කාලය-තුළ-සිදුවූ-රිය-අනතුරු-හේතුවෙන්-පුද්ගලයින්-09-දෙනෙකු-ජීවිතක්ෂයට",
       "Category": "Local News",
       "Parent URL": "https://www.hirunews.lk/local-news.php?pageID=4605"
}