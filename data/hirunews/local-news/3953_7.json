{
       "Source": "hirunews",
       "Timestamp": "Wednesday, 09 May 2018 - 17:33",
       "Headline": "ගාල්ල කරාපිටිය රෝහලේ වෛද්‍යවරයෙකුට ප්‍රහාරයක්",
       "News Content": "ගාල්ල කරාපිටිය රෝහලේ රෝගියෙකුගේ උපස්ථාන සදහා සිටි පුද්ගලයෙකු එම වාට්ටුවේ වෛද්‍යවරයෙකුට පහර දීම නිසා එම වෛද්‍යවරයා රෝහල් ගත කර තිබෙනවා.\nඅද (09) දහවල් 12.30 ට පමණ මෙය සිදුව ඇති බවයි සඳහන් වන්නේ.\nරෝගී වී රෝහලට ගෙන ආ තම මවට නිසි ප්‍රතිකාර නොකළ බව කියමින් උපස්ථාන කිරීම සදහා සිටි පුතු මෙසේ පහර දී තිබෙනවා.\nකෙසේ නමුත් මේ සම්බන්ධයෙන් ගාල්ල කරපිටිය රෝහලේ රජයේ වෛද්‍ය නිලධාරීන්ගේ සංගමයෙන් කළ විමසීමක දී ඔවුන් සදහන් කළේ අදාළ රෝගියාට ප්‍රතිකාර කටයුතු සිදු කර වෙනත් වාට්ටුවක් සදහා මාරු කිරීමට නියමිතව තිබිය දී නොදැනුවත්කම මත මෙසේ  වෛද්‍යවරයාට පහර දී ඇති බවයි.\nපහර දුන් සැකකරු කරාපිටිය රෝහල් පොලිසිය විසින් අත්අඩංගුවට ගෙන ගාල්ල මුලස්ථාන පොලිසිය වෙත භාර දී ඇති අතර හෙට  (10) ඔහු අධිකරණයට ඉදිරිපත් කිරීමට නියමිතයි.\nමෙසේ අත්අඩංගුවට ගෙන ඇත්තේ ගාල්ල කරාපිටිය ප්‍රදේශයේ පාසලක උසස් පෙළ සිසුවෙක්.\nසිද්ධිය සම්බන්ධයෙන් කරාපිටිය රෝහල් පොලිසිය සහ ගාල්ල පොලිසිය පරීක්ෂණ පවත්වනවා.",
       "URL": "https://www.hirunews.lk/190357/ගාල්ල-කරාපිටිය-රෝහලේ-වෛද්‍යවරයෙකුට-ප්‍රහාරයක්",
       "Category": "Local News",
       "Parent URL": "https://www.hirunews.lk/local-news.php?pageID=3953"
}