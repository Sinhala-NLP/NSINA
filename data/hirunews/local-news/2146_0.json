{
       "Source": "hirunews",
       "Timestamp": "Monday, 15 February 2021 - 13:16",
       "Headline": "පාසල් සිසුන් 72 දෙදෙනෙකුගේ නිළ ඇදුම් ගලවා පරීක්ෂා කිරීමක් ගැන, මානව හිමිකම් කොමිසමට පැමිණිල්ලක්",
       "News Content": "යාපනය - වලිකාමම් අධ්‍යාපන කලාපයේ පාසලක සිසුන් 72 කුගේ නිල ඇඳුම් ගළවා ගුරුවරුන් විසින් පරීක්ෂා කිරීමක් සම්බන්ධයෙන් එම සිසුන්ගේ දෙමාපියන් මානව හිමිකම් කොමිෂන් සභාව වෙත පැමිණිලි කර තිබෙනවා.\nඅදාළ විදුහලේ 11 වන ශ්‍රේණියේ සිසුන් කිහිපදෙනෙකුගේ සිරුරේ පච්ච කොටා ඇති බවට ලද තොරතුරකට අනුව මෙම පරීක්ෂා කිරීම සිදුකර ඇති බව සඳහන්.\nකෙසේ වෙතත් සිය නිල ඇඳුම් ගළවා පරීක්ෂා කිරීම ප්‍රතික්ෂේප කළ ඇතැම් සිසුන්ට ගුරුවරුන් විසින් බැණ වැදී ඇති බවටද චෝදනා කරමින් සිසුන්ගේ දෙමාපියන් මානව හිමිකම් කොමිසමේ යාපනය කාර්යාලයට පසුගිය 11 වනදා මෙම පැමිණිල්ල සිදුකර තිබෙනවා.\nමීට අමතරව දෙමාපියන් කරුණු දක්වමින් අදාළ පැමිණිල්ලෙන් දක්වා ඇත්තේ තම දරුවන්ගේ  සිරුරු තුළ කිසිදු පච්ච සළකුණක් ද නොතිබෙන බවටයි.\nඅප මේ සම්බන්ධයෙන් මානව හිමිකම් කොමිසමේ යාපනය කාර්යාලයෙන් විමසීමක් කළ අතර එහි නිලධාරියෙකු සදහන් කළේ අදාළ පැමිණිල්ල සම්බන්ධයෙන් විමර්ශනයක් ආරම්භ කර ඇති බවයි.",
       "URL": "https://www.hirunews.lk/262640/පාසල්-සිසුන්-72-දෙදෙනෙකුගේ-නිළ-ඇදුම්-ගලවා-පරීක්ෂා-කිරීමක්-ගැන-මානව-හිමිකම්-කොමිසමට-පැමිණිල්ලක්",
       "Category": "Local News",
       "Parent URL": "https://www.hirunews.lk/local-news.php?pageID=2146"
}