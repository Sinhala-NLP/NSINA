{
       "Source": "hirunews",
       "Timestamp": "Thursday, 16 January 2020 - 19:30",
       "Headline": "නායකත්ව අවුල විසඳාගන්න එජාපයේ මන්ත්‍රී කණ්ඩායම රැස්වේ",
       "News Content": "පක්ෂ නායකත්වය සම්බන්ධයෙන් අවසන් තීරණයක් ගැනීම සඳහා එක්සත් ජාතික පක්ෂ පාර්ලිමේන්තු මන්ත්‍රී කණ්ඩායම මේ වනවිට සිරිකොත පක්ෂ මූලස්ථානයට රැස්ව සිටිනවා.\nඅද පස්වරු 05ට පමණ පක්ෂ නායක රනිල් වික්‍රමසිංහගේ ප්‍රධානත්වයෙන් මෙම හමුව ආරම්භ වූ අතර, එය මෙතෙක් අවසන්ව නැහැ.\nමේ අතර එක්සත් ජාතික පක්ෂය අද පැවැත් වූ මාධ්‍ය හමු දෙකකදී පක්ෂයේ නායකත්ව අර්බුදය සම්බන්ධයෙන් අදහස් පළ වුණා.\nඉන් එක් මාධ්‍ය හමුවක් සිරිකොත එක්සත් ජාතික පක්ෂ මූලස්ථානයේදී පැවැත්වුණු අතර, අනෙක් මාධ්‍ය හමුව පැවැත්වුණේ විපක්ෂ නායක කාර්යාලයේදීයි.\nඑහිදී ප්‍රකාශ කෙරුණේ පක්ෂයේ වෙනසක් අද දිනය තුළ සිදුවන බවයි.\nසිරිකොත පැවති මාධ්‍ය හමුවට පාර්ලිමේන්තු මන්ත්‍රිනි රෝහිණී කවිරත්න එක්ව සිටි අතර, විපක්ෂ නායක කාර්යාලයේ පැවති මාධ්‍ය හමුවට පාර්ලිමේන්තු මන්ත්‍රී ජේ.සී. අලවතුවල එක්ව සිටියා.\nජනාධිපතිවරණයෙන් අනතුරුව එක්සත් ජාතික පක්ෂයේ නායකත්වය සම්බන්ධයෙන් පක්ෂය තුළ අර්බුද හටගත්තා.\nඅනතුරුව පාර්ලිමේන්තුවේ විපක්ෂ නායක ධූරය සම්බන්ධයෙන්ද අර්බුදයක් පැවති අතර, පසුව ජනාධිපතිවරණයට ඉදිරිපත් වූ සජිත් ප්‍රේමදාසට විපක්ෂ නායක ධූරය ලබාදීමට පියවර ගැනුණා.\nකෙසේ වෙතත්, එක්සත් ජාතික පක්ෂයේ පාර්ලිමේන්තු මන්ත්‍රීවරුන් පිරිසක් රනිල් වික්‍රමසිංහගේ නායකත්වය තවදුරටත් අවශ්‍ය බව පවසන අතර, තවත් පිරිසක් විපක්ෂ නායක සජිත් ප්‍රේමදාස පක්ෂ නායකත්වයට පත්කළ යුතු බව පවසනවා.\nඑවන් වාතාවරණයක් තුළයි පක්ෂ නායකත්වය සම්බන්ධයෙන් තීරණයක් ගැනීම සඳහා අද පස්වරුවේ එක්සත් ජාතික පක්ෂ පාර්ලිමේන්තු මන්ත්‍රී කණ්ඩායම සිරිකොත පක්ෂ මූලස්ථානයේදී රැස්වුණේ.\nඒ සඳහා සහභාගි වීමට පක්ෂ නායක රනිල් වික්‍රමසිංහ පස්වරු 4.45ට පමණ සිරිකොත පක්ෂ මූලස්ථානයට පැමිණි අතර, විපක්ෂ නායක සජිත් ප්‍රේමදාස පැමිණියේ පස්වරු 4.55ට පමණයි.",
       "URL": "https://www.hirunews.lk/232390/නායකත්ව-අවුල-විසඳාගන්න-එජාපයේ-මන්ත්‍රී-කණ්ඩායම-රැස්වේ",
       "Category": "Local News",
       "Parent URL": "https://www.hirunews.lk/local-news.php?pageID=2950"
}