{
       "Source": "hirunews",
       "Timestamp": "Monday, 21 December 2020 - 13:01",
       "Headline": "ඊයේ වාර්තා වූ ආසාදිතයින්ගෙන් 253කම කොළඹ දිස්ත්‍රික්කයෙන් (වීඩියෝ)",
       "News Content": "ඊයේ (20) වාර්තා වූ ආසාදිතයන් 594 දෙනාගෙන් 253 දෙනෙකුම කොළඹ දිස්ත්‍රික්කයෙන් වාර්තා වී ඇති බව සෞඛ්‍ය අංශ පවසනවා.\nඉන් 62 නෙකු බොරැල්ල ප්‍රදේශයෙන් වාර්තා වී ඇති බවයි කොවිඩ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානය සඳහන් කළේ.\nකොම්පඤ්ඤවීදිය ප්‍රදේශයෙන් ආසාදිතයන් 30 දෙනෙකු, බ්ලූමැන්ඩල් ප්‍රදේශයෙන් 27 දෙනෙකු, මට්ටක්කුලියෙන් විසි දෙදෙනෙකු, ග්‍රෑන්ඩ්පාස් ප්‍රදේශයෙන් 18 දෙනෙකු සහ දෙමටගොඩින් ආසාදිතයන් 17 දෙනෙකු ඊයේ දිනය තුළ හඳුනාගෙන තිබෙනවා.\nගම්පහ  දිස්ත්‍රික්කයෙන් ද ආසාදිතයන් 124 දෙනෙකු ඊයේ (20) හඳුනා ගැනුණු අතර, ඉන් 30 දෙනෙකු රාගමිනුත්, 24 දෙනෙකු වත්තලින් සහ 23 දෙනෙකු මහර ප්‍රදේශයෙන් වාර්තා වී තිබෙනවා.\nවැලිකඩ බන්ධනාගාරයෙන් ඊයේ අලුතින් ආසාදිතයන් 19 දෙනෙකු, හඳුනාගෙන ඇති අතර, මහර බන්ධනාගාරයෙන් වාර්තා වී ඇති නව ආසාදිත සංඛ්‍යාව 23ක්.\nමේ දක්වා මෙරටින් වාර්තා වන සමස්ත කොරෝනා ආසාදිත සංඛ්‍යාව 37,261ක් වන අතර, සිදුව ඇති මරණ සංඛ්‍යාව 176ක්.\nමේ අතර, බස්නාහිර පළාතෙන් පිටව යන පුද්ගලයන් ඉලක්ක කර ගතවූ දින තුනක කාලය තුළ සිදු කළ රැපිඞ් ඇන්ටිජන් පරීක්ෂණ 2180කින් ආසාදිතයන් 13 දෙනකු හඳුනා ගෙන ඇති බව සෞඛ්‍ය අමාත්‍යාංශය ප්‍රකාශ කළා.\nනියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් කියා සිටියේ⁣සාලාව, කොච්චිකඩේ සහ දංඕවිට ප්‍රදේශවල මෙම අහඹු පරීක්ෂණ සිදුකර ඇති බවයි.\nමේ අතර සංචාරකයින්ට නුවරඑළියේ හෝටල් තුළ නවාතැන් දෙන්නේ නම්, මහජන සෞඛ්‍ය පරීක්ෂකවරයාගේ සහතිකය අනිවාර්ය කර තිබෙනවා.\nනුවරඑළිය මහ නගර සභාවේ නගරාධිපති චන්දන ලාල් කරුණාරත්න ප්‍රකාශ කළේ නගරයට කොරෝනා බලපෑම අවම කිරීම මෙහි අරමුණ බවයි.",
       "URL": "https://www.hirunews.lk/257554/ඊයේ-වාර්තා-වූ-ආසාදිතයින්ගෙන්-253කම-කොළඹ-දිස්ත්‍රික්කයෙන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2262"
}