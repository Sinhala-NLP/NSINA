{
       "Source": "hirunews",
       "Timestamp": "Tuesday, 31 May 2016 - 8:01",
       "Headline": "අදත් වැසි - මුහුදත් රලු වෙයි",
       "News Content": "දිවයිනේ ප්‍රදේශ රැසකට අද දිනයේත් වැසි ඇතිවන බව කාලගුණ විද්‍යා දෙපාර්තමේන්තුව පවසනවා.\nබස්නාහිර / වයඹ / දකුණ / මධ්‍යම සහ සබරගමුව පළාත්වල විටින් විට වැසි හෝ ගිගුරුම් සහිත වැසි ඇතිවන බවයි දෙපාර්තමේන්තුව නිවේදනය කලේ.\nමන්නාරම දිස්ත්‍රික්කයේ තැනින් තැන වැසි හෝ ගිගුරුම් සහිත වැසි ඇතිවනවා.\nබස්නාහිර සහ වයඹ පළාත්වල ඇතැම් ස්ථානවලට මිලිමීටර් 75 ක පමණ තද වැසි ද ඇතිවීමේ හැකියාවක් පවතින බවයි දෙපාර්තමේන්තුව නිවේදනය කලේ.\nමධ්‍යම කඳුකරයේ බටහිර බෑවුම් ප්‍රදේශවල සහ අවට මුහුදු ප්‍රදේශවල විටින් විට තද සුළං ද ඇතිවිය හැකියි.\nපුත්තලම සිට මන්නාරම සහ කන්කසන්තුරය හරහා ත්‍රිකුණාමලය දක්වා සහ මඩකලපුව සිට පොතුවිල් සහ හම්බන්තොට දක්වා වන මුහුදු ප්‍රදේශවල සුළං වේගය පැයට කිලෝමීටර් 65 ක් පමණ දක්වා ඉහළ යාමේ අවධානමක් ද පවතිනවා.\nඑබැවින් එම මුහුදු ප්‍රදේශ විටින් විට ඉතා රලු විය හැකි බවයි කාලගුණ විද්‍යා දෙපාර්තමේන්තුව ප්‍රකාශ කලේ.",
       "URL": "https://www.hirunews.lk/134402/අදත්-වැසි-මුහුදත්-රලු-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=5026"
}