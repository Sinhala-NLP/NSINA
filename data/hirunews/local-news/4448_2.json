{
       "Source": "hirunews",
       "Timestamp": "Wednesday, 28 June 2017 - 18:49",
       "Headline": "කඹුරුපිටිය ඛේදවාචකය සිදු වූ නිවසේ ළිඳෙන් තවත් දෙයක් හමුවෙයි (ඡායාරූප)",
       "News Content": "කඹුරුපිටිය ප්‍රදේශයේදී ඉකුත්දා රාත්‍රියේ දිවි නසාගත් බවට සැකකරන පියා සහ දරුවන් පදිංචිව සිටි නිවස සහ අවට ප්‍රදේශය මහෙස්‌ත්‍රාත් පරික්‌ෂාවට ලක් කිරීමේ දී තවත්කරුණු රැසක් හෙළිවූ බවයි පොලිසිය පවසන්නේ.\nඒ  අනුව මෙම නිවසේ සුරතලයට ඇති කළ බලු පැටියා ද මරා නිවස අසල ළිඳට දමා තිබූ බව පොලිසිය සඳහන් කරනවා.\nමියගිය දරු තිදෙනා මිදුලේ ඇති අතු කපා ඉවත් කළ අඩි 30 ක්‌ පමණ උස ගසක හරස්‌ අතට ලීයක්‌ බැඳ නයිලෝන් නූල්වලින් එල්ලා තිබූ අතර ඔවුන්ගේ දැත් පිටුපසට කර බැඳ තිබූ බවද පොලිසිය ප්‍රකාශ කළා.\n\"අම්මා අපව අතහැර ගිය නිසා දිවි නසා ගන්නා බවට\" දියණියක විසින් ලියන ලද ලිපියක්‌ ද පොලිසියට හමු වුණා.\nමෙය දිවි නසා ගැනීමක්‌ද එසේත් නැතිනම් ඝාතනයක්‌ ද යන කරුණු ඔස්‌සේ පොලිසිය මේවනවිට පුළුල් පරීක්‍ෂණ ආරම්භ කර තිබෙනවා.\nදරුවන් තුන්දෙනා සහ ඔවුන්ගේ පියා නිවස ඉදිරිපිට ගෙළ වැළාලගෙන මිය ගොස් සිටියදී ප්‍රදේශවාසීන් විසින් ඉකුත් (26) රාත්‍රියේ සොයාගෙන තිබුණා.\nමෙලෙස මිය ගොස් ඇත්තේ වයස අවුරුදු 10, 16 වන ගැහැණු ළමයින් දෙදෙනෙකු සහ 14 හැවිරිදි පිරිමි දරුවෙක්.\nමිය ගොස් සිටින පිරිමි දරුවා සාමනේර හිමිනමක් බවට ද පොලීසිය සදහන් කළා.\n44 හැවිරිදි පියා ද ඔවුන් ආසන්නයේ ගෙළ වැළලාගෙන මිය ගොස් සිටියදී සොයාගෙන තිබෙනවා.\nපොලීසිය සදහන් කළේ පියා විසින් මෙම දරුවන් දෑත් පිටුපසට බැඳ, එල්ලා පසුව නිවසට ගිනි තබා ඔහු ද ගෙළ වැළලාගෙන ඇති බවයි.\nවැඩිමල්ම  දරුවා ද මහණ වී රත්නපුරයේ පන්සලක වැඩවාසය කරන බව සඳහන්.\nඅනෙක් පිරිමි දරුවා ද මහණ වී ඇති අතර එම සාමනේර හිමිනම වැඩවාසය කර ඇත්තේ පුජ්‍ය ආචාර්ය ඕමල්පේ සෝභිත හිමියන්ගේ ඇඹිලිපිටියේ බෝධිරාජ ධර්මායතනයේයි.\nමීට අමතරව මියගිය සියලු දෙනාගේ අවසන් කටයුතු අද සිදු කළ අතර එම දේහයන් මිහිදන් කෙරුනේ ඔවුන් ජීවත්ව සිටි නිවාස ඉදිරිපිටයි.",
       "URL": "https://www.hirunews.lk/164615/කඹුරුපිටිය-ඛේදවාචකය-සිදු-වූ-නිවසේ-ළිඳෙන්-තවත්-දෙයක්-හමුවෙයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4448"
}