{
       "Source": "hirunews",
       "Timestamp": "Friday, 16 July 2021 - 16:06",
       "Headline": "පළාත් අතර බස් රථ සහ දුම්රිය ධාවනය හෙට සිට නවතී (වීඩියෝ)",
       "News Content": "පළාත් අතර බස් රථ සහ දුම්රිය ධාවනය කිරීම හෙට සිට ලබන මස පළමුවනදා දක්වා තාවකාලිකව අත්හිටුවන බව රාජ්‍ය අමාත්‍ය දිලුම් අමුණුගම ප්‍රකාශ කළා.\nඔහු වැඩිදුරටත් කියා සිටියේ කොරෝනා වෛරසය පැතිරීම වැළැක්වීමේ පියවරක් ලෙස මෙම තීරණයට එළඹි බවයි.\nපසුගියදා පළාත් අතර බස් රථ සහ දුම්රිය ධාවනයට පියවර ගැනුනේ අත්‍යවශ්‍ය සේවාවන් සඳහා යන අයට ගමන් කිරීම සඳහායි.\nකෙසේවෙතත් සිදු කළ බස් රථ පරීක්ෂා කිරීමේදී හෙළිවී ඇත්තේ වැඩි පිරිසක් අත්‍යවශ්‍ය නොවන සේවා ගණයට අයත් නොවන අය ගමන් කරන බවයි.\nයළිත් අගෝස්තු මස පළමුවනදා සිට පළාත් අතර බස් ධාවනය වෙනුවෙන් බස් රථ යම් ප්‍රමාණයක් ධාවනයට අවසර ලබාදීමට කොවිඩ් මර්දන කමිටුව තීරණය කර ඇති බවයි රාජ්‍ය අමාත්‍යවරයා කියාසිටියේ.\nඒ අනුව පිට පළාත්වලින් පැමිණි බස් රථවලට සහ දුම්රියවලට යළිත් සිය ගමනාන්ත දක්වා යාමට හැකියාව පවතින අතර හෙට දිනයේ සිට පළාත් අතර ධාවනය නතර කෙරෙන බව ඔහු ප්‍රකාශ කළා.\nඉදිරි සති දෙකක කාලය තුල බස්නාහිර පළාතේ එන්නත්කරණය සම්පූර්ණයෙන් අවසන් කිරීමට සැලසුම් කර ඇති අතර එමගින් බස්නාහිර පළාතෙන් වෙනත් දුරස්ථ ප්‍රදේශවලට වෛරසය ව්‍යාප්ත වීමේ අවදානම අවම කිරීමට හැකියාවක් ඇති බවට කොවිඩ් මර්දන කමිටුව තීරණයකර ඇතැයි ප්‍රවාහන රාජ්‍ය අමාත්‍යවරයා කියාසිටියා.\nමෙම කාලය තුල අන්තර් පළාත් බස් රථ හිමියන්ට සහ සේවකයන්ට ද සහන සැලසීමට සැලසුම් කර ඇති බවයි ඔහු පෙන්වා දුන්නේ.\nහදිසි තීරණ ගෙන කටයුතු කළහොත් හතරවන කොරෝනා රැල්ලක් ඇතිවී රට සම්පූර්ණයෙන් විවෘත කිරීම මෙන්ම පාසල් විවෘත කිරීම තවදුරටත් ප්‍රමාද වීමේ අවදානමක් ද ඇතැයි දිලුම් අමුණුගම මහතා සඳහන් කළා.",
       "URL": "https://www.hirunews.lk/277142/පළාත්-අතර-බස්-රථ-සහ-දුම්රිය-ධාවනය-හෙට-සිට-නවතී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1816"
}