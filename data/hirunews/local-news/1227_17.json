{
       "Source": "hirunews",
       "Timestamp": "Saturday, 16 April 2022 - 15:45",
       "Headline": "ගාලුමුවදොරින් සන්නිවේදන කුළුණ සහ පොලිස් ට්‍රක් රථ ඉවත් කෙරේ (වීඩියෝ සහ ඡායාරූප)",
       "News Content": "ගාලුමුවදොර දී ඇරඹි විරෝධතාව 8 වන දිනටත් ක්‍රියාත්මක වන පසුබිමක් තුළ ඊට සහය පළ කරමින් තවත් ප්‍රදේශ කිහිපයක විරෝධතා සංවිධාන කර තිබුණා.\nඑමෙන්ම තවත් ප්‍රදේශ කිහිපයක සිට ගාලුමුවදොර විරෝධතාවට සහය පල කරමින් තරුණ සංවිධාන හා සිවිල් සංවිධාන ලෙස පිරිස් පැමිණීම ද දක්නට ලැබුණා.\nධීවරයින් ඇතුළු පිරිසක් එලෙස ගාලුමුවදොර විරෝධතාවයට සහය පල කිරීම සඳහා මීගමුවේ සිට ගාලුමුවදොර බලා පැමිණියා.\nමෙම විරෝධතාවයට සහාය පළ කිරීම සඳහා අම්බලංගොඩ ප්‍රදේශයේ සිට යුවලක් පාගමනින් පැමිණිමේ පුවතක් ද වාර්තා වුණා.\nමීගොඩ ප්‍රදේශයෙන් ද රථ පෙළපාලියකින් පිරිසක් පැමිණියේ ගාලුමුවදොර විරෝධතාවයට සහාය පළ කිරීම සඳහායි.\nමේ අතර ගාලුමුවදොර විරෝධතාව පැවැත්වෙන භූමියේ නවතා තිබූ පොලිස් ට්‍රක් රථ පෙළ සම්බන්ධයෙන් අද පෙරවරුවේ සිටම සමාජ මාධ්‍ය ඔස්සේ විවිධ ප්‍රචාරයන් පළ වුණාග කෙසේ වෙතත් පසුව එම ට්‍රක් රථ පෙළ එම ස්ථානයෙන් ඉවත් කර ගැනීමටයි පොලීසිය කටයුතු කරනු ලැබුවේ.\nගාලුමුවදොර විරෝධතාව ආරම්භ කරනු ලැබුවේ පසුගිය 9 වනදායිග ඊට සහාය පළ කරමින් කලාකරුවන් ඇතුළු විවිධ ක්ෂේත්‍ර නියෝජනය කරන පිරිස් එම විරෝධතාවට එක්ව සිටින අතර රංගන ශිල්පිනී විශාකා ජයවීර අද උදෑසන එක්දින නිරාහාර සත්‍යග්‍රහයක් ආරම්භ කළා.\nමේ අතර ගාලුමුවදොර විරෝධතා භූමියේ ඊයේ ස්ථාපිත කළ අධි තාක්ෂණික සන්නිවේදන කුළුණ එම ස්ථානයෙන් ඉවත් කිරීමට අදාළ පුද්ගලික සන්නිවේදන ආයතනය අද කටයුතු කර තිබුණා.\nබක්පුර පසලොස්වක පොහොය දිනය යෙදෙන අද ගාලුමුවදොර විරෝධතා භූමියට වැඩම කර සිටි ස්වාමින් වහන්සේ වෙනුවෙන් දහවල් දානමය පිංකමක් ද පැවැත්වුණා.\nඒ ගාලුමුවදොර බණ්ඩාරනායක පිළිරුව අභියසදීයි.\nගාලුමුවදොර පැවැත්වෙන විරෝධතාවය සම්බන්ධයෙන් හිටපු අමාත්‍ය කෙහෙළිය රඹුක්වැල්ල මහනුවරදී අද (16) මාධ්‍ය වෙත අදහස් දක්වමින් කියා සිටියේ විපක්ෂය පාර්ලිමේන්තුවේ බහුතරය පෙන්වන්නේ නම් විපක්ෂයට යාමට තම ආණ්ඩුව සූදානම් බවයි.\nමේ අතර අනුරාධපුර - ඡේතවනාරාම චෛත්‍ය ගර්භයේ හතරැස් කොටුව පාමුලට නැග පුද්ගලයෙකු විරෝධතාවක් ආරම්භ කර තිබෙනවා.\nඒ විරෝධතා සහ උද්ඝෝෂණ පැවැත්වීමෙන් රට අරාජික නොකරන ලෙස ඉල්ලමින්.",
       "URL": "https://www.hirunews.lk/302074/ගාලුමුවදොරින්-සන්නිවේදන-කුළුණ-සහ-පොලිස්-ට්‍රක්-රථ-ඉවත්-කෙරේ-වීඩියෝ-සහ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1227"
}