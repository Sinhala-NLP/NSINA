{
       "Source": "hirunews",
       "Timestamp": "Friday, 10 September 2021 - 14:57",
       "Headline": "කොට්ටාවේ ගණිකා නිවාසක් වටලයි  (වීඩියෝ)",
       "News Content": "නිරෝධායන ඇඳිරි නීති සමයේ පවා අන්තර්ජාලය ඔස්සේ දැන්වීම් පළ කොට කාන්තාවන් ගණිකා වෘත්තියේ යෙද වූ ස්ථානයක් වැටලීමට කොට්ටාව පොලිසිය සමත් වුණා.\nකොට්ටාව පොලිසියේ විශේෂ කණ්ඩායමක් විසින් කොට්ටාව අගහරුවාදා පොළ ආසන්නයේ පිහිටි දෙමහල් ගොඩනැගිල්ලක් පරික්ෂා කිරීමේ දී එහි ඉහළ මාලයේ රඳවා සිටි කාන්තාවන් සිව් දෙනෙකු සහ ඔවුන්ගේ සේවය ලබාගැනීමට පැමිණි පුද්ගලයෙකු ද අත්අඩංගුවට ගත් බවයි පොලිසිය පවසන්නේ.\nකොට්ටාව පොලිසියේ බුද්ධි අංශයට ලද තොරතුරක් අනුව ඔවුන් විසින් දීර්ඝ කලක් තිස්සේ කරන ලද විමර්ශනයකින් අනතුරුව යි මෙම වැටලීම සිදු කෙරුණේ.\nමෙහි දී අත්අඩංගුවට ගැනුණු කාන්තාවන් මතුගම, බෙලිහුල්ඔය, බලංගොඩ, පාදුක්ක සහ කැලණිය යන ප්‍රදේශවල පදිංචිකරුවන් වන අතර ඔවුන් වයස අවුරුදු 30 ත් 37 ත් අතර වයසේ පසුවෙන බවයි පොලිසිය පැවසුවේ.\nමෙම වැටලීමේ දී අදාළ ගණිකා ව්‍යාපාරය පවත්වාගෙන යාමට භාවිත කළ සටහන් පොතක්, ජංගම දුරකතන පහක් සහ කාන්තාවන්ගේ පහස ලබා ගැනීම පිණිස පැමිණි පුද්ගලයා ඒ වෙනුවෙන් ගෙවා තිබූ රුපියල් පන්දහසක අත්තිකාරම් මුදලක් ද පොලිස් භාරයට ගැනුණා.\nමෙම ජාවාරම පවත්වාගෙන ගිය ගොඩනැගිල්ල රුපියල් 70,000ක මාසික කුලී පදනම මත ලබා ගෙන ඇති බවයි පොලිසිය පවසන්නේ.\nමීට පෙර අවස්ථාවක ද මෙම ස්ථානය වටලා කාන්තාවන් පස්දෙනෙකු අත්අඩංගුවට ගෙන අධිකරණයට ඉදිරිපත් කළ බවයි කොට්ටාව පොලිසිය සඳහන් කළේ.\nඅත්අඩංගුවට ගත් කාන්තාවන් අද හෝමාගම අධිකරණයට ඉදිරිපත් කිරීමට නියමිත අතර කොට්ටාව පොලිසිය වැඩිදුර පරීක්ෂණ පවත්වනවා.",
       "URL": "https://www.hirunews.lk/281873/කොට්ටාවේ-ගණිකා-නිවාසක්-වටලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1700"
}