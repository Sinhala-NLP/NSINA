{
       "Source": "hirunews",
       "Timestamp": "Wednesday, 15 January 2020 - 12:42",
       "Headline": "සංස්ථා, මණ්ඩල ප්‍රධානීන්ගේ දීමනාවන්ට සීමා",
       "News Content": "රාජ්‍ය පිරිවැය කළමනාකරණය කරමින් මහජනතාවට උපරිම සේවයක් සැලසීම සදහා ජනාධිපති ගෝඨාභය රාජපක්ෂගේ උපදෙස් පරිදි ජනාධිපති ලේකම්වරයා විසින් චක්‍රලේඛයක් නිකුත් කර තිබෙනවා.\nරාජ්‍ය සේවාවන් සැපයීමේදී කටයුතු කළ යුතු ආකාරය පිළිබද අමාත්‍යාංශ ලේකම්වරුන්, රාජ්‍ය ලේකම්වරුන්, ආණ්ඩුකාර ලේකම්වරුන්, පළාත් ලේකම්වරුන් සහ රාජ්‍ය ආයතන ප්‍රධානීන් වෙත එමගින් උපදෙස් නිකුත් කර ඇති අතර, සංස්ථා සහ ව්‍යවස්ථාපිත ආයතනවල සභාපතිවරුන් සදහා ලබාදෙන මාසික දීමනාව රුපියල් ලක්ෂයකට සීමා කර තිබීම ද විශේෂත්වයක්.\nඑමෙන්ම, සෙසු අධ්‍යක්ෂ මණ්ඩල සාමාජිකයින්ගේ මාසික දීමනාව ද, රුපියල් 25,000 දක්වා සීමා කර ඇති අතර, ආයතන සභාපතිවරුන් සදහා ලබාදෙන ඉන්ධන දීමනාව, ඉන්ධන ලීටර් 150 කට සීමා විය යුතු බවටයි චක්‍රලේඛයේ දක්වා ඇත්තේ.\nඑමෙන්ම, ආයතනවල සිටින ක්‍රියාකාරි අධ්‍යක්ෂවරුන් වෙනත් ආයතනවල තනතුරු සදහා පත් නොකළ යුතු බවට ද, එමගින් සදහන් කර තිබෙනවා.\nජනාධිපති ලේකම්වරයා සිය චක්‍රලේඛය මගින් වැඩිදුරටත් පෙන්වා දී ඇත්තේ ආයතන ප්‍රධානීන් තමන් යටතේ සේවය කරන ප්‍රධාන විධායක නිලධාරිවරුන්ගේ සහ ගණකාධිකාරිවරුන්ගේ සුදුසුකම් පිළිබද ඇගයීමක් කළ යුතු බවයි.\nඑමෙන්ම, රාජ්‍ය ආයතන මගින් මහජනතාවට සේවා සැපයීමේදී සරල ක්‍රමවේදයන් අනුගමනය කල යුතු අතර, සේවා ගාස්තු කිසිදු අවස්ථාවක දෙවරක් අය කිරීමට ඉඩ නොතැබිය යුතු වනවා. ප්‍රවාහන, ප්‍රචාරණ මෙන්ම, වෙනත් ගෙවීම් සිදුකිරීමේදී නිසි කළමනාකරණයක් සිදුකළ යුතු බව ද, ජනාධිපති ලේකම්වරයා සිය චක්‍රලේඛය මගින් ප්‍රකාශ කර තිබෙනවා.\nරාජ්‍ය ආයතන තුළ පිරිස් කළමනාකරණය සිදුකිරීමේදී දැනුම සහ සුදුසුකම් පදනම් කර ගත යුතු අතර, කාර්යක්ෂම මහජන සේවාවක් සැපයිය හැකි පරිදි එය සිදුකළ යුතුයි.\nඑමෙන්ම, බදු ක්‍රමවේදයන් ක්‍රියාත්මක කිරීමේදී එය වඩාත් සරල විය යුතු වනවා. ජනාධිපති ලේකම් පී.බී. ජයසුන්දර සිය චක්‍රලේඛය මගින් වැඩිදුරටත් දක්වා ඇත්තේ. රාජ්‍ය ආයතන ප්‍රධානීන්ට ලබාදෙන ඉහත දීමනා කිසියම් වෙනසකට ලක් කරන්නේ නම්, ඒ පිළිබඳව මහා භාණ්ඩාගාරයේ පූර්ව අනුමැතියක් ලබාගත යුතු බවයි.",
       "URL": "https://www.hirunews.lk/232315/සංස්ථා-මණ්ඩල-ප්‍රධානීන්ගේ-දීමනාවන්ට-සීමා",
       "Category": "Local News",
       "Parent URL": "https://www.hirunews.lk/local-news.php?pageID=2952"
}