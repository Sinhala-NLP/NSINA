{
       "Source": "hirunews",
       "Timestamp": "Saturday, 29 October 2022 - 9:58",
       "Headline": "මාතර - තිහගොඩ වෙඩි තැබීමේ සිද්ධියට උප පොලිස් පරීක්ෂකවරයෙකු අත්අඩංගුවට",
       "News Content": "මාතර තිහගොඩ නායිම්ඹල ප්‍රදේශයේ පොලිසිය විසින් සිදුකළ වැටලීමක් අතරතුර සිදුවූ වෙඩි වැදීමකයින් 15 හැවිරිදි ළමයෙකු තුවාල ලැබීමේ සිද්ධියට අදාළව උප පොලිස් පරීක්ෂකවරයෙකු අත්අඩංගුවට ගෙන තිබෙනවා.\nසිද්ධියට අදාළව විමර්ශන සිදු කරන විශේෂ පොලිස් කණ්ඩායමක් විසින් අදාළ උප පොලිස් පරික්ෂකවරයා අත්අඩංගුවට ගත් බවයි පොලිස් මාධ්‍ය ප්‍රකාශක කාර්යාලය සඳහන් කළේ.\nඅත්අඩංගුවට ගත් 57 හැවිරිදි පොලිස් පරික්ෂකවරයා මේ වනවිට වැඩ තහනමට ලක් කර තිබෙනවා. ඒ අනුව ඔහු අද දිනයේ අධිකරණයට ඉදිරිපත් කිරීමට නියමිතයි.\nඑමෙන්ම දකුණු පළාත් භාර ජ්‍යෙෂ්ඨ නියෝජ්‍ය පොලිස්පති අජිත් රෝහණගේ අධීක්ෂණයෙන් සහකාර පොලිස් අධිකාරිවරයෙකුගේ මුලිකත්වයෙන් මේ සම්බන්ධයෙන් විමර්ශනයක් ක්‍රියාත්මකයි.\nත්‍රිරෝද රථයක ගමන් කළ පිරිසක් පරීක්ෂා කිරීමට යාමේදී මෙම වෙඩි වැදීම සිදුව ඇති අතර එහි දී තුවාල ලැබූ 15 හැවිරිදි ළමයා පළමුව මාතර රෝහලට ඇතුළත් කර ඇති අතර අනතුරුව වැඩිදුර ප්‍රතිකාර සඳහා ගාල්ල - කාරපිටිය ශික්ෂණ රෝහලට ඇතුළත් කර තිබුණා.\nසිද්ධියෙන් අනතුරුව ප්‍රදේශවාසීන් තිහගොඩ පොලිසිය අසලට පැමිණ සිය විරෝධය පළ කළා.\nමේ අතර ප්‍රදේශවාසීන් විසින් තිහගොඩ පොලිස් ස්ථානයේ නවතා තිබූ පොලිස් ජිප් රථයකට ද ඊයේ රාත්‍රියේ ගල් ප්‍රහාර කිහිපයක් එල්ල කර තිබුණා.\nපසුව එම ස්ථානයට දකුණු පළාත භාර ජ්‍යෙෂ්ඨ නියෝජ්‍ය පොලිස්පති අජිත් රෝහණ ද පැමිණ තිබූ අතර, ඔහු ප්‍රදේශවාසීන් සමඟ සාකච්ඡා කිරීමෙන් අනතුරුව ඔවුන් පිටව ගිය බවයි වාර්තාවන්නේ.",
       "URL": "https://www.hirunews.lk/319094/මාතර-තිහගොඩ-වෙඩි-තැබීමේ-සිද්ධියට-උප-පොලිස්-පරීක්ෂකවරයෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=771"
}