{
       "Source": "hirunews",
       "Timestamp": "Tuesday, 29 September 2020 - 6:49",
       "Headline": "මිරිස් කුඩු ගසා ත්‍රිරෝද රථයක් පැහැර ගැනීමට උත්සහ කළ යුවළක් හෙම්මාතගමින් අල්ලයි",
       "News Content": "ත්‍රිරෝද රථයකින් කුලී ගමනක් යන මුවාවෙන් ගොස් එම ත්‍රිරෝද රථය පැහැරගැනීමට උත්සහ කළ යුවළක් අත්අඩංගුවට ගෙන තිබෙනවා.\nඊයේ (28) පස්වරුවේ මෙම සිදුවීම සිදුව ඇත්තේ හෙම්මාතගම ප්‍රදේශයෙන්.\nහෙම්මාතගම නගරයේ ත්‍රිරෝද රථයකින් සිංහරාජ ගම්මානය ප්‍රදේශයට කුලී ගමනක් යන මුවාවෙන් ගොස් එම මාර්ගයේ පාලු ස්ථානයකදී එහි රියදුරාට මිරිස් කුඩු ප්‍රහාරයක් එල්ල කර තියුණු ආයුධයකින් පහර දී ත්‍රිරෝද රථය පැහැර ගැනීමට උත්සහ කර ඇති බවයි වාර්තා වන්නේ.\nඑහිදී ත්‍රිරෝද රථ රියදුරුගේ කෑගැසීමත් සමඟ රථය පැහැරගැනීමට පැමිණි යුවළ පලාගොස් ඇති අතර ප්‍රදේශවාසීන් එක්ව ඔවුන් දෙදෙනා අල්ලා පොලිසිය වෙත භාර දී තිබෙනවා.\nඅත්අඩංගුවට ගැනුණු සැකකරු මාවනැල්ල ප්‍රදේශයේ පදිංචි 22 හැවිරිදි තරුණයෙක් වන අතර සැකකාර කාන්තාව තණමල්විල පදිංචි 28 හැවිරිදි වියේ පසුවන්නියක්.\n55 හැවිරිදි ත්‍රිරෝද රථ රියදුරෙක් මෙම සිදුවීමට මුහුණ පා ඇති අතර ඔහු මේ වනවිට රෝහල් ගතව ප්‍රතිකාර ලබනවා.\nසිද්ධිය සම්බන්ධයෙන් වැඩිදුර පරික්ෂණ හෙම්මාතගම පොලිසි මඟින් සිදුකරනු ලබනවා.",
       "URL": "https://www.hirunews.lk/251347/මිරිස්-කුඩු-ගසා-ත්‍රිරෝද-රථයක්-පැහැර-ගැනීමට-උත්සහ-කළ-යුවළක්-හෙම්මාතගමින්-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=2423"
}