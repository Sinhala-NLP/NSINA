{
       "Source": "hirunews",
       "Timestamp": "Thursday, 30 June 2016 - 13:28",
       "Headline": "මහ බැංකු අධිපති ධුරයට නම් දෙකක්",
       "News Content": "ශ්‍රී ලංකා මහ බැංකුවේ නව අධිපතිවරයා සඳහා නම් දෙකක් පිළිබඳ අවසන් වශයෙන් සාකච්ඡා කෙරෙමින් පවතින බව රජයේ අභ්‍යන්තර ආරංචි මාර්ග පවසනවා.\nමේ වනවිට වාර්තාවී ඇති තොරතුරුවලට අනුව ඉන් එක් පුද්ගලයෙකු මහ බැංකුවේ ජ්‍යෙෂ්ඨ නිලධාරියෙකු වන අතර, අනෙක් පුද්ගලයා මූල්‍ය ක්‍ෂේත්‍රයේ මහාචාර්යවරයෙකු බවයි වාර්තාවන්නේ.\nකෙසේ වෙතත් මහ බැංකු අධිපතිවරයා කවුරුන්ද යන්න පිළිබඳව අවසන් වශයෙන් ප්‍රකාශ වීමට නියමිතව ඇත්තේ ජනාධිපතිවරයා, අග්‍රාමාත්‍යවරයා, මුදල් ඇමතිවරයා ඇතුලූ රජයේ ජ්‍යෙෂ්ඨයන් කිහිපදෙනෙකු අතර පවත්වන අවසන් සාකච්ඡාවකින් අනතුරුවයි.\nඊයේ පස්වරුවේත්, අද පෙරවරුවේත් රජයේ අභ්‍යන්තර සාකච්ඡා කිහිපයක් මේ සම්බන්ධයෙන් පැවති බවද සඳහන්.\nවත්මන් මහ බැංකු අධිපති අර්ජුන මහේන්ද්‍රන්ගේ ධුර කාලය අදින් අවසන් වන අතර, බැඳුම්කර සිද්ධිය පිළිබඳ කෝප් කමිටු විමර්ශනය අවසන් වනතුරු යළි ධුර කාලයේ දිගුවක් භාර නොගන්නා බව ඔහු මීට පෙර ප්‍රකාශ කළා.\nඊයේ ගිරාදුරු කෝට්ටේ පැවති ජන හමුවකදී ජනාධිපති මෛත්‍රිපාල සිරිසේන සඳහන් කළේ නව මහබැංකු අධිපතිවරයෙකු පත් කිරීමට තමන් තීරණය කර ඇති බවයි. මහ බැංකු මූලස්ථානයට ඊයේ පස්වරුවේ පැමිණි ජනාධිපතිවරයා සහ අග්‍රාමාත්‍යවරයා මහ බැංකුවේ ජ්‍යෙෂ්ඨ නිලධාරීන් සමඟ සාකච්ඡාවක් ද පවත්වනු ලැබුවා.\nමේ දක්වා පැවති අභ්‍යන්තර සාකච්ඡාවලදී නව මහ බැංකු අධිපතිවරයා වසරක කාලයක් සඳහා පත් කරන්නේද එසේ නොමැතිනම් වසර හයක පූර්න ධුර කාලය සඳහා පත් කරන්නේද යන්න පිළිබඳව අවසන් එකඟතාවකට පැමිණ නැහැ.",
       "URL": "https://www.hirunews.lk/136846/මහ-බැංකු-අධිපති-ධුරයට-නම්-දෙකක්",
       "Category": "Local News",
       "Parent URL": "https://www.hirunews.lk/local-news.php?pageID=4984"
}