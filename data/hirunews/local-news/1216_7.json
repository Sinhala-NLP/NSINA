{
       "Source": "hirunews",
       "Timestamp": "Friday, 22 April 2022 - 15:04",
       "Headline": "ඉන්දියානුවන් කිසිවෙකු කුසගින්නේ නින්දට නොයවන බව අදානි කියයි",
       "News Content": "වසර 2050 වනවිට ඉන්දියාව ඇමරිකානු ඩොලර් ටි්‍රලියන 30 ක ප්‍රබල ආර්ථිකයක් බවට පත්වන අතර, එරට දුප්පත්කම ඒ වනවිට මුළුමනින්ම පාහේ තුරන් කළ හැකි බව ඉන්දියාවේ ප්‍රකෝටිපති ව්‍යාපාරික ගෞතම් අදානි පවසනවා.\nඑහිදී කිසිදු ඉන්දියානුවෙකුට කුසගින්නේ නින්දට යාමට සිදු නොවන බවයි ටයිම්ස් ජාලය මගින් සංවිධාන කළ ඉන්දීය ආර්ථික සංසදයට එක්වෙමින් ඔහු කියා සිටියේ.\nවසර 2050 ට තව දින දස දහසක් පමණ ඇති අතර, එහිදී එම කාලය තුළ ආර්ථිකයට ඩොලර් ටි්‍රලියන 25 ක් එක් කළ හැකියි.\nඑය දිනපතා දෛනිකව ඩොලර් බිලියන 2.5 ක් දළදේශීය නිෂ්පාදිතයට එක්වීමට සමානයි.\nගෞතම් අදානි වැඩිදුරටත් කියා සිටියේ සැළසුම් කර ඇති අයුරින් ආර්ථික වර්ධනය සිදුවුවහොත් ඉන්දීය කොටස් වෙළඳපොල ප්‍රාග්ධනීකරණයද වසර 2050 වනවිට ඩොලර් ටි්‍රලියන 40 ඉක්මවනු ඇති බවයි.\nපසුගිය වසරේදී ලොව ධනවත්ම පුද්ගලයන් දෙදෙනා වන ඊලොන් මස්ක් සහ ජෙෆ් බෙසොස්ට වඩා ධනයක් සිය වත්කමට එක් කළ ගෞතම් අදානිගේ ශුද්ධ වත්කම් මේ වනවිට ඩොලර් බිලියන 81 ඉක්මවනවා.\nගුවන් තොටුපල, වරාය, විදුලිබල ජනනය සහ බෙදාහැරීම ඇතුලු විවිධාංගික ව්‍යාපාර රැසක නිරත අදානි සමූහය විසින් කොළඹ වරායේ බටහිර පර්යන්තයද සංවර්ධනය කිරීමට නියමිතයි.",
       "URL": "https://www.hirunews.lk/302537/ඉන්දියානුවන්-කිසිවෙකු-කුසගින්නේ-නින්දට-නොයවන-බව-අදානි-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1216"
}