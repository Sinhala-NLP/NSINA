{
       "Source": "hirunews",
       "Timestamp": "Thursday, 22 August 2019 - 19:10",
       "Headline": "එජාපය දෙකඩවීම ස්ථීරයි - විපක්ෂ නායක කියයි",
       "News Content": "එක්සත් ජාතික පක්ෂයේ ජනාධිපතිවරණ අපේක්ෂකයා කවරෙකු වුවත් එම පක්ෂය දෙකඩවීම වැළැක්විය නොහැකි බව, විපක්ෂ නායක මහින්ද රාජපක්ෂ පවසනවා.\nබත්තරමුල්ල - නෙළුම් මාවතේ පිහිටි පොදුජන පෙරමුණු මූලස්ථානයේ අද පැවති පළාත් පාලන ආයතන නියෝජිත හමුවකට එක්වෙමින් ඔහු මේ බව කියා සිටියා.\nඑම අවස්ථාවට එක්වෙමින් ශ්‍රී ලංකා පොදුජන පෙරමුණ ප්‍රමුඛ ඒකාබද්ධ විපක්ෂයේ ජනාධිපති අපේක්ෂක ගෝඨාභය රාජපක්ෂ සඳහන් කළේ තමන්ගේ ඇමරිකානු පුරවැසිභාවය ඉවත් කර ගැනීමේ කටයුතු සම්පූර්ණයෙන්ම අවසන් බවයි.\nඑමෙන්ම, විශේෂ හමුවක් සඳහා ඒකාබද්ධ විපක්ෂය නියෝජනය කරන පාර්ලිමේන්තු මන්ත්‍රීවරුන් අද පස්වරුවේ බත්තරමුල්ල - නෙළුම් මාවත ශ්‍රී ලංකා පොදුජන පෙරමුණේ පක්ෂ කාර්යාලය වෙත කැඳවා තිබෙනවා.\nඑහිදී ඉදිරි මැතිවරණ කටයුතු මෙන්ම ජනාධිපති අපේක්ෂක ගෝඨාභය රාජපක්ෂගේ ප්‍රතිපත්ති ප්‍රකාශය සම්බන්ධයෙන් සාකච්ඡා කිරීමට නියමිත බව සඳහන්.\nමේ අතර, ශ්‍රී ලංකා පොදුජන පෙරමුණ ඇතුළු ඒකාබද්ධ විපක්ෂයේ ජනාධිපති අපේක්ෂක ගෝඨාභය රාජපක්ෂ එක්සත් ජනතා නිදහස් සන්ධානයේ මන්ත්‍රීවරුන් වෙනුවෙන් ඊයේ රාත්‍රි පැවැත්වූ භෝජන සංග්‍රහයට නිදහස් පක්ෂයට සහය දක්වන මන්ත්‍රීවරු පිරිසක් ද සහභාගි වුණා.\nවිපක්ෂ නායක මහින්ද රාජපක්ෂගේ සහභාගීත්වයෙන් පැවති සාදයට නිදහස් පක්ෂයේ මහ ලේකම් දයාසිරි ජයසේකර, නිදහස් සන්ධානයේ මහ ලේකම් මහින්ද අමරවීර, පාර්ලිමේන්තු මන්ත්‍රී එස්.බී. දිසානායක ඇතුළු පිරිසක් එක්ව සිටියා.\nකෙසේ වෙතත් නිදහස් පක්ෂයේ හිටපු මහ ලේකම් දුමින්ද දිසානායක ඇතුළු මන්ත්‍රීවරුන් කිහිපදෙනෙකු ඊට සහභාගි වී සිටියේ නැහැ.\nඒ පිළිබදව නිදහස් පක්ෂ මූලස්ථානයේ අද පැවති හමුවකට එක්වෙමින් අදහස් දැක්වූ නිදහස් පක්ෂයේ ජාතික සංවිධායක, පාර්ලිමේන්තු මන්ත්‍රී දුමින්ද දිසානායක කියා සිටියේ තමන්ටද ඒ සඳහා ආරාධනාවක් ලැබුණු බවයි.",
       "URL": "https://www.hirunews.lk/222747/එජාපය-දෙකඩවීම-ස්ථීරයි-විපක්ෂ-නායක-කියයි",
       "Category": "Local News",
       "Parent URL": "https://www.hirunews.lk/local-news.php?pageID=3185"
}