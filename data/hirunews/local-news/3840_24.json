{
       "Source": "hirunews",
       "Timestamp": "Thursday, 19 July 2018 - 19:23",
       "Headline": "හෙට්ටිපොළ පොලිසියට චෝදනාවක්",
       "News Content": "හෙට්ටිපොළ පොලීසියේ නිලධාරීන් තමන්ට අමානුෂික ලෙස පහර දුන් බව හෙට්ටිපොළ ප්‍රදේශයේ පදිංචි තරුණයෙකු චෝදනා කරනවා.\n19 හැවිරිදි එම තරුණයා මේ වන විට ප්‍රතිකාර ලබන්නේ හලාවත මහ රෝහලේයි.\nකනිෂ්ක බාලසූරිය නම් මෙම තරුණයා අදාළ සිද්ධියට මුහුණපා ඇත්තේ පසුගිය 10 වන දිනයි.\nඔහු සඳහන් කරන්නේ එදින තමන් පදවමින් සිටි රථය නාඳුනන පුද්ගලයන් දෙදෙනෙකු විසින් පැහැර ගත් බවත්, පොලිස් මාර්ග බාධකයකදී ඔවුන්ට රථය නවත්වන ලෙස නියෝග කළත් රථය නොනවත්වා ධාවනය කළ බවයි.\nඑම අවස්ථාවේදී පොලිස් නිලධාරීන් දෙදෙනකු රථය පසු පස හඹාවිත් තිබෙනවා.\nමොහුගේ පියා 2000 වසරේදී එල්.ටී.ටී.ඊ මරාගෙන මැරෙන බෝම්බ ප්‍රහාරයකින් දිවි පිදූ ශ්‍රී ලංකා යුද්ධ හමුදාවේ බුද්ධි අංශයේ කපිතාන්වරයෙක්.\nඔහුව සී.ටී පරීක්ෂණයක් සඳහා ජාතික රෝහළට යොමු කර ඇති අතර ඊයේ රාත්‍රියේ යලි ඔහුව හලාවත මහ රෝහලට රැගෙන ආවේ මෙලෙසයි.\nමෙම තරුණයාගේ චෝදනාව සම්බන්ධයෙන් අප පොලිස් මාධ්‍ය ප්‍රකාශක වරයාගෙන් විමසීමක් කළ අතර එහිදී ඔහු සඳහන් කළේ මෙම තරුණයාව නීතිවිරොධී මධ්‍යසාර ප්‍රවාහනය සහ ලඟ තබා ගැනීම සම්බන්ධයෙන් අත් අඩංගුවට ගෙන අධිකරණයට ඉදිරිපත් කිරීමෙන් පසු ඇප මත මුදා හැර ඇති බවයි.\nඑසේම උසාවි නියෝගයකට අනුව අදාළ තරුණයාව කුරුණෑගල මහ රෝහලේ අධිකරණ වෛද්‍ය නිලධාරී වෙත යොමු කර ඇති බව පොලිස් මාධ්‍ය ප්‍රකාශක වරයා වැඩිදුරටත් සඳහන් කළා.\nමෙම සිද්දිය සම්බන්ධයෙන් කුරුණෑගල පොලිස් අධිකාරීවරයා යටතේ පරීක්ෂණයක් ආරම්භ කර තිබෙනවා.",
       "URL": "https://www.hirunews.lk/195581/හෙට්ටිපොළ-පොලිසියට-චෝදනාවක්",
       "Category": "Local News",
       "Parent URL": "https://www.hirunews.lk/local-news.php?pageID=3840"
}