{
       "Source": "hirunews",
       "Timestamp": "Friday, 22 October 2021 - 17:18",
       "Headline": "‍රජයේ ගිණුම් පිළිබඳ කාරක සභාවෙන් සමාජ සේවා විෂයට නව යෝජනා රැසක්",
       "News Content": "සමාජ සේවා වැනි පොදු විෂයන් එක් අමාත්‍යාංශයක් යටතේ පැවතීමේ අවශ්‍යතාව රජයේ ගිණුම් පිළිබඳ කාරක සභාව විසින් අවධාරණය කර තිබෙනවා.\nසමාජ සේවා දෙපාර්තමේන්තුවේ වර්තමාන කාර්ය සාධනය පරීක්ෂා කිරීම සඳහා ඊයේ (21) කාරක සභා සභාපති පාර්ලිමේන්තු මන්ත්‍රී මහාචාර්ය තිස්ස විතාරණගේ ප්‍රධානත්වයෙන් පැවති රැස්වීමේදී‍යි මේ බව අවධාරණය කෙරුණේ.\nඑහිදී අදහස් දැක්වූ රාජ්‍ය අමාත්‍ය විශේෂඥ වෛද්‍ය සුදර්ශනී ප්‍රනාන්දුපුල්ලේ සඳහන් කළේ, අමාත්‍යාංශවල විෂය පථය සැකසීමේදී ප්‍රමිතිකරණයක් පැවතීම අත්‍යවශ්‍ය බවයි.\nආබාධිත දරුවන් වෙනුවෙන් සේවය කිරීමට දිස්ත්‍රික් මට්ටමින් ආයතන පිහිටුවීම ද සිදු කළ යුතු බව රාජ්‍ය අමාත්‍යවරිය පෙන්වා දුන්නා.\nමෙහිදී සිදු කෙරුණු සෙසු යෝජනා අතර, මතට ඇබ්බැහි වූවන් පුනරුත්ථාපනය කිරීම, ඔවුන්ට පුහුණුව ලබාදීම හා සමාජගත කිරීමේ ක්‍රියාවලිය එක් ආයතනයකින් නියාමනය කිරීමේ යෝග්‍යතාව ද සාකච්ඡාවට ලක් කෙරුණා.\nකාරක සභා සභාපතිවරයා වැඩිදුරටත් අවධාරණය කළේ, දිගු කලක සිට සමාජ සේවා දෙපාර්තමේන්තුවේ පවතින පුරප්පාඩු කඩිනමින් සම්පූර්ණ කළ යුතු බවයි.\nඉදිරියේදී සමාජ සේවා දෙපාර්තමේන්තුව , පළාත් සමාජ සේවා දෙපාර්තමේන්තුව සමග සම්බන්ධීකරණය වෙමින් ඒකාබද්ධව කටයුතු කිරීම වැදගත් බවයි කාරක සභා සාමාජිකයින් විසින් පෙන්වා දෙනු ලැබුවේ.\nයාචකයින් වැඩිවීම ජාතික ප්‍රශ්නයක් බවත්, ඊට කඩිනම් විසඳුම් සෙවිය යුතු බවත් මෙහිදී අවධාරණය කෙරුණා.\nඑමෙන්ම සමාජ සේවා දෙපාර්තමේන්තුවේ කටයුතු සඳහා විධිමත් ක්‍රමවේදයක් යටතේ ස්වේච්ඡා නිලධාරීන් බඳවා ගැනීමට ක්‍රියා කරන ලෙස ද පැවති කාරක සභා රැස්වීමේ දී නිර්දේශ කෙරුණා.\nමෙම හමුවට මැති ඇමතිවරුන් පිරිසක් මෙන්ම, ප්‍රාථමික සෞඛ්‍ය සේවා, වසංගත රෝග හා කොවිඩ් රෝග පාලන කටයුතු රාජ්‍ය අමාත්‍යාංශයේ නිලධාරීන් පිරිසක් ද එක්ව සිටියා.",
       "URL": "https://www.hirunews.lk/285760/‍රජයේ-ගිණුම්-පිළිබඳ-කාරක-සභාවෙන්-සමාජ-සේවා-විෂයට-නව-යෝජනා-රැසක්",
       "Category": "Local News",
       "Parent URL": "https://www.hirunews.lk/local-news.php?pageID=1612"
}