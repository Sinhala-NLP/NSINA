{
       "Source": "hirunews",
       "Timestamp": "Tuesday, 19 January 2016 - 18:48",
       "Headline": "දෙමව්පියන් පිරිසක් අධ්‍යාපන අධ්‍යක්ෂවරයෙකු ග්‍රහණයට ගනී",
       "News Content": "දෙමව්පියන් පිරිසක් පදවිශ්‍රීපුර - පලූගහ වංගුව මහ විද්‍යාලයට පැමිණි ත්‍රිකුණාමලය - ගෝමරන්කඩවල - උතුර කලාප අධ්‍යාපන අධ්‍යක්ෂවරයා අද බලහත්කාරයෙන් රදවා ගත්තා.\nඒ, කලාප අධ්‍යාපන අධ්‍යක්ෂවරයාට පාසලේ පවතින ගැටළුවට තමන්ට විසදුම් ලබාදිය නොහැකි බව ප්‍රකාශ කිරීමත් සමඟයි.\nඅවස්ථා ගණනාවකදී පලූගහවංගුව මහා විද්‍යාලයේ විදුහල්පතිවරයා සහ ගුරුවරුන් කිහිප දෙනෙකු ඉවත් කරන ලෙස ඉල්ලමින් මෙම දෙමව්පියන් පිරිස විරෝධතා පවත්වා තිබෙනවා.\nඒ පිළිබදව සාකච්ඡා කිරීම සඳහායි කලාප අධ්‍යාපන අධ්‍යක්ෂ විමලසේන මද්දුමආරච්චි අද පාසලට පැමිණ ඇත්තේ.\nඑහෙත් ඔහු එහිදී දෙමව්පියන්ට සදහන් කර තිබුණේ තමන්ට මේ සඳහා විසදුමක් ලබාදීමේ හැකියාවක් නොමැති බවයි.\nඒත් සමඟම දෙමව්පියන් ඊට විරෝධය පළ කරමින් අධ්‍යාපන අධ්‍යක්ෂවරයාව ඔවුන්ගේ ග්‍රහණයට ගෙන තිබෙනවා.\nමේ අතර, රාගම - බටුවත්ත මහාවිද්‍යාලයේ විදුහල්පතිනිය ඉවත් කරන ලෙස ඉල්ලමින් අද සිසුන්ගේ දෙමව්පියන් මීගමුව කලාප අධ්‍යාපන කාර්යාලය ඉදිරිපිට විරෝධතාවක නිරත වුණා.\nකුරුණෑගල - තෙලියගොන්න හිස්බුල්ලා මහා විද්‍යාලයේ සිසු සිසුවියන් ද අද දහවල් විද්‍යාලය ඉදිරිපිට විරෝධතාවයක නිරත වුණේ  එහි වර්තමාන විදුහල්පතිවරයාට ලබාදී ඇති ස්ථාන මාරුවීම අවලංගු කරන ලෙස ඉල්ලමින්.\nවිරෝධතාවය හේතුවෙන් කුරුණෑගල - මහනුවර මාර්ගයේ ගමනාගමන කටයුතුවලට ද බාධා එල්ල වුණා.",
       "URL": "https://www.hirunews.lk/124315/දෙමව්පියන්-පිරිසක්-අධ්‍යාපන-අධ්‍යක්ෂවරයෙකු-ග්‍රහණයට-ගනී",
       "Category": "Local News",
       "Parent URL": "https://www.hirunews.lk/local-news.php?pageID=5204"
}