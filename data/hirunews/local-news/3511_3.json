{
       "Source": "hirunews",
       "Timestamp": "Saturday, 09 February 2019 - 13:08",
       "Headline": "2014 දී ඉන්දු - ශ්‍රී ලංකා සබඳතාවල බිඳ වැටීමක් ඇති වූ බව විපක්ෂ නායක මහින්ද රාජපක්ෂ කියයි",
       "News Content": "2014 වසරේ ඉන්දීය ආණ්ඩු පෙරළියත් සමඟ ඉන්දු - ශ්‍රී ලංකා සබඳතාවල බිඳ වැටීමක් සිදුවූ බව විපක්ෂ නායක මහින්ද රාජපක්ෂ පවසනවා.\nඑහිදී රජයන් දෙක අතර ක්‍රියාකාරී සබඳතා වෙනස් වූ බවත්, සන්නිවේදනය අවම වීම නිසා අනවබෝධයක් ඇති වූ බවත් බැංගලෝරයේ අද ආරම්භ වූ සමුළුවක් අමතමින් විපක්ෂ නායකවරයා කියා සිටියා.\nහින්දු පුවත්පත විසින් සංවිධාන කර තිබූ මෙම සංවාද මණ්ඩපයේ සමාරම්භක දේශනය පැවැත්වූයේ විපක්ෂ නායක මහින්ද රාජපක්ෂ විසින්.\n1980 දශකයේදී ද දෙරට අතර මතභේදකාරී වාතාවරණයක් පැන නැගුණු බව ඔහු මෙහිදී වැඩිදුරටත් සඳහන් කළා.\nඑල්.ටී.ටී.ඊ. සංවිධානයේ කුරිරු ත්‍රස්තවාදය දෙරටටම බලපෑ අතර, අතීතයේ වැරදිවලින් පාඩම් උගෙන ඉදිරියට යා යුතු බවයි විපක්ෂ නායක මහින්ද රාජපක්ෂ අවධාරණය කළේ.\nඉන්දියාව තුළ ක්‍රියාත්මක වන කල්ලි කණ්ඩායම් තුළින් ශ්‍රී ලංකාවේ ජාතික ආරක්ෂාවට හානියක් සිදුනොවිය යුතු බව ද මහින්ද රාජපක්ෂ සඳහන් කළා.\nදේශනයෙන් අනතුරුව විපක්ෂ නායක මහින්ද රාජපක්ෂගෙන් ප්‍රශ්න විමසීමට ද ඊට සහභාගි වූවන්ට අවස්ථාව හිමිවුණා.",
       "URL": "https://www.hirunews.lk/210043/2014-දී-ඉන්දු-ශ්‍රී-ලංකා-සබඳතාවල-බිඳ-වැටීමක්-ඇති-වූ-බව-විපක්ෂ-නායක-මහින්ද-රාජපක්ෂ-කියයි",
       "Category": "Local News",
       "Parent URL": "https://www.hirunews.lk/local-news.php?pageID=3511"
}