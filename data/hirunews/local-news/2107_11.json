{
       "Source": "hirunews",
       "Timestamp": "Saturday, 06 March 2021 - 8:17",
       "Headline": "නාරංගල රක්ෂිතයක් කරන්න යෝජනාවක් සම්මතයි",
       "News Content": "බදුල්ල - නාරංගල කන්ද ආශ්‍රිත වනාන්තරය රක්ෂිතයක් ලෙස ගැසට් කර සංරක්ෂණය කළයුතු බවට යෝජනාවක් සොරණාතොට ප්‍රාදේශීය සභාවේදී සභා සම්මත වී තිබෙනවා.\nඑහි මන්ත්‍රීවරුන් රැසක් මෙම යෝජනාවට සහයෝගය පලකරමින් අදහස් දක්වා ඇති අතර, යෝජනාව සම්මත වී ඇත්තේ ඒකඡන්දයෙන්. ඒ අනුව ඉදිරියේදී එම යෝජනාව බදුල්ල දිස්ත්‍රික් සම්බන්ධීකරණ කමිටුව වෙත යොමු කිරීමට නියමිතයි.\nබදුල්ල - නාරංගල කන්දට විනෝද චාරිකාවක් පැමිණි තරුණයෙකු පසුගියදා කන්දෙන් ප්‍රපාතයකට ඇද වැටී මිය ගියා.\nඑමෙන්ම එම කන්ද පාමුල පිහිටි ජල පෝෂක ප්‍රදේශ ද සංචාරකයින් පැමිණීම හේතුවෙන් විනාශයට පත්වෙමින් ඇති බවයි වාර්තාවන්නේ.\nකඳු මුදුනේ පොලිතින් ප්ලාස්ටික්, වීදුරු බෝතල් හා ටින් වර්ග ඇතුළු අපද්‍රව්‍ය රැසක්ද පවතින බව ප්‍රදේශවාසීන් පවසනවා.\nනීතිවිරෝධී මත්ද්‍රව්‍ය  භාවිතය හා වෙනත් අපචාර කටයුතු, වනාන්තරයේ සත්ත්ව හා ශාක ප්‍රජාවට හානි සිදුවීම මෙන්ම කඳු මුදුනේ කූඩාරම් ගැසීම හා ගිණිමැළ දැල්වීම හේතුවෙන් කඳුමුදුන හානියට ලක්වීම පිළිබඳවද ප්‍රාදේශීය සභාවේ සභාපතිවරයාගේ සහ මන්ත්‍රීවරුන්ගේ අවධානයට ලක්ව තිබෙනවා.\nඒ හේතුවෙනුයි වනාන්තරය රක්ෂිතයක් ලෙස ගැසට් කර වනජීවි දෙපාර්තමේන්තුව යටතට පැවරීම සුදුසු බවට යෝජනා වී ඇත්තේ.\nපාසල් සිසුන්, විශ්ව විද්‍යාල සිසුන්, පරිසරවේදීන් වැනි පිරිස්වලට අධ්‍යයන කටයුතු සඳහා පමණක් විශේෂ අවසරයක් හා අධීක්ෂණයක් යටතේ ඊට ඇතුළු වීමට අවසර දිය හැකි බවද එම යෝජනාවට ඇතුළත්.\nමේ අතර දිගින් දිගටම සිදුවන වන විනාශ සම්බන්ධයෙන් යුධ හමුදාවේ අවධානය යොමුව තිබෙනවා.\nයුධ හමුදා මාධ්‍ය ප්‍රකාශක බි්‍රගේඩියර් නිලන්ත ප්‍රේමරත්න කියා සිටියේ මෙරට සිදුවන වන විනාශයන් සම්බන්ධයෙන් ඉදිරියේදී වඩා ක්‍රියාකාරීව කටයුතු කිරීමට සූදානම් බවයි.",
       "URL": "https://www.hirunews.lk/264483/නාරංගල-රක්ෂිතයක්-කරන්න-යෝජනාවක්-සම්මතයි",
       "Category": "Local News",
       "Parent URL": "https://www.hirunews.lk/local-news.php?pageID=2107"
}