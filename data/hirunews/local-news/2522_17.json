{
       "Source": "hirunews",
       "Timestamp": "Thursday, 13 August 2020 - 20:48",
       "Headline": "හිරු CIA ඇසට හසුවූ යාල රක්ෂිතය අවට සතුන් මැරීමේ ජාවාරම (වීඩියෝ)",
       "News Content": "යාල වනෝද්‍යායේ සැරිසරන වන සතුන් මළ පුඩුවලට හසුකර මරාදැමීමේ මහා පරිමාන ජාවාරමක් තොරතුරු හෙළිකර ගැනීමට හිරු සී.අයි.ඒ. සමත්වුණා.\nඅද කළ ගවේෂණයේදී හෙළිවුයේ සංවිධානාත්මක පිරිසක් දිනකට මළපුඩු 250 ක් පමණ අටවා මෙම සතුන් මැරීමේ ජාවාරම ක්‍රියාත්මක කරන බවයි.\nඅද සී.අයි.ඒ. එම ජාතික අපරාධය රට හමුවේ අනාවරණය කිරීම සඳහායි.\nයාල වනෝද්‍යානයට යාබදව පිහිටා ඇති තිස්සමහාරාම අමරවැව ප්‍රදේශයේ වන සංරක්ෂණ දෙපාර්තමේන්තුවට අයත් ඉඩම් ඇල්ලීම සදහා නිරන්තරයෙන් වන කලාප ගිනි තබා විනාශ කෙරෙමින් පවතිනවා.\nවනාන්තර ගිනි තැබීම්වලට අමතරව තිස්සමහාරාම අමරවැව ප්‍රදේශයේ වන සතුන් විශාල වශයෙන් මරා දැමීමේ සංවිධානාත්මක ජාවාරමක් ක්‍රියාත්මක වන බවයි ගම්වාසීන් හිරු සී.අයි.ඒ. හමුවේ හෙළි කළ සිටියේ.\nහිරු සී.අයි.ඒ. කණ්ඩායම මෙම වන කලාපයේ සිදුකළ ගවේෂණයේදී හෙළිවුයේ මෙය දඩමස් ලබා ගැනීමේ අරමුණින් පමණක් සිදුකළ ක්‍රියාදාමයක් නොවන බවයි.\nමුවන්, ගෝනුන්, ඉත්තෑවන් වැනි සතුන් මළ පුඩු තුලම සිරවී මිය ගොස් තිබුන ද ජාවාරම්කරුවන් සතුන්ගේ සිරුරු එම ස්ථානවලම කුණු වීමට ඉඩහැර තිබුනේ මෙලෙසින්.\nමෙරට දැඩි ලෙස ආරක්ෂක සතෙකු ලෙස සැලකෙන කබල්ලෑවෙකු ද මරා දමා තිබුනා.\nහිරු සී.අයි.ඒ. කණ්ඩායමේ මැදිහත්වීමෙන් මලපුඩුවලට හසුව සිටි වන සතුන් බොහොමයක් නිදහස් කර හැරියා.\nමල පුඩුවලට හසු වී මී ගවයන් රැසක් ද මියගොස් සිටි අතර තවත් සතුන් බොහොමයකගේ පාද වලට හානි වී තිබුනා.\nමෙලෙස මළ පුඩු අවටන පුද්ගලයන් දෙදෙනෙකු ද හිරු CIA කණ්ඩායම විසින් සොයාගත් අතර ඔවුන් මෙ අපරාධය පාපොච්ඡාරණය කළා.\nකිසිදු බියක් සැකක් නොමැතිව මොවුන් මෙලෙස තොග වශයෙන් වන සතුන් මරා දමන්නේ වන ජීවී නිලධාරීන්ව තුට්ටුවකට හෝ මායිම් නොකරමින්.\nමෙම මස්වැද්දන්ට නීතිය ක්‍රියාත්මක කොට යාල වනෝදාන්‍ය අවට වන සතුන්ගේ ජීවිත සුරක්ෂිත කරනතුරු හිරු සී.අයි.ඒ. අවධානයෙන්.",
       "URL": "https://www.hirunews.lk/247748/හිරු-cia-ඇසට-හසුවූ-යාල-රක්ෂිතය-අවට-සතුන්-මැරීමේ-ජාවාරම-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2522"
}