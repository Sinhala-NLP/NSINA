{
       "Source": "hirunews",
       "Timestamp": "Thursday, 03 March 2022 - 21:20",
       "Headline": "දෛනික ඉන්ධන සැපයුම ඉහළ දැමීමට ඔපෙක් රටවල් තීරණය කරයි",
       "News Content": "රුසියානු හමුදාව විසින් අත්පත් කර ගත් දකුණු යුක්රේනයේ ප්‍රධාන වරාය නගරයක් වන කර්සන් නගරයට ඇඳිරි නීතිය පනවා තිබෙනවා.\nඑහි නගරාධිපතිවරයා ප්‍රකාශ කර ඇත්තේ රුසියානු හමුදා බලහත්කාරයෙන් නගර සභා ගොඩනැගිල්ලට ද ඇතුළු වී නගරයට ඇඳිරි නීතිය පැනවූ බවයි.\nකර්සන් වරාය නගරයේ ජනගහනය දෙලක්ෂ අසූ දහසකට අධික වන අතර, දරුණු ගැටුම්වලින් පසු රුසියානු හමුදාව ග්‍රහණයට ගත් පළමු ප්‍රධාන නගරය ද එය බවයි විදෙස් වාර්තා සඳහන් කලේ.\nමේ අතර, රුසියානු - යුක්රේන අර්බුදය හමුවේ ලෝක ඉන්ධන සැපයුම දෛනිකව බැරල් හාරලක්ෂයකින් අප්‍රේල් සිට ඉහළ දැමීමට ඔපෙක් රටවල් තීරණය කර තිබෙනවා.\n2013 වසරෙන් පසු ප්‍රථම වරට ලෝක බොරතෙල් වෙළදපොළේ බැරලයක මිල ඇමරිකානු ඩොලර් 118ට ළඟා වී ඇති බවයි විශ්ලේෂකයින් පෙන්වා දෙන්නේ.\nරුසියානු - යුක්රේන යුද උණුසුම ඉහල යාමත් සමඟ අද බ්‍රෙන්ට් වර්ගයේ බොරතෙල් බැරලයක මිල ඩොලර් 116ක් ලෙස සඳහන් වූ අතර, ඇමරිකානු තෙල් බැරලයක මිලද ඩොලර් 113 දක්වා ඉහල ගොස් තිබුණා.",
       "URL": "https://www.hirunews.lk/298591/දෛනික-ඉන්ධන-සැපයුම-ඉහළ-දැමීමට-ඔපෙක්-රටවල්-තීරණය-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1320"
}