{
       "Source": "hirunews",
       "Timestamp": "Friday, 13 August 2021 - 11:33",
       "Headline": "සංචරණ සීමා දැඩි නොකළහොත් ජනේරුවේ රටම මළ ගෙයක් - ලෝක සෞඛ්‍ය සංවිධානය අනතුරු අඟවයි (වීඩියෝ)",
       "News Content": "පවතින සංචරණ සීමා තත්ත්වයන් යටතේ රට ඉදිරියට ගියහොත් ලබන වසරේ ජනවාරි වන විට මෙරට සමස්ත කොවිඩ් 19 මරණ සංඛ්‍යාව 30,000ක් වනු ඇතැයි ලෝක සෞඛ්‍ය සංවිධානය පුරෝකතනය කරනවා.\nඔවුන් පෙන්වා දෙන්නේ සති 4ක කාලයක් සඳහා දැඩි සංචරණ සීමා පනවමින් මේ තත්ත්වය යම් තරමකට හෝ පාලනය කිරීමට පියවර ගතහොත් මරණ සංඛ්‍යාව 12,000කින් පමණ අඩු කර ගත හැකි බවයි.\nපවතින සංචරණ සීමා යටතේ සැප්තැම්බර් මැද භාගය වනවිට මෙරටින් දිනකට ආසාදිතයන් 6000ක් පමණ වාර්තා විය හැකි බවත් ඔක්තෝබර් මුල වන විට දෛනික මරණ සංඛ්‍යාව 220 දක්වා ඉහළ යා හැකි බවත් මෙම පුරෝකතනයන් පෙන්වා දෙනවා.\nමෙම විශේෂඥ කණ්ඩායම ලෝක සෞඛ්‍ය සංවිධානය හා එක්ව ඉදිරිපත් කරන වාර්තාවේ සදහන් වන්නේ ඔක්තෝබර් මුල් භාගය වනවිට දිනකට ආසාදිතයන් 275ක් පමණ දැඩි සත්කාර ඒකක වෙත යොමු කිරීමේ අවශ්‍යතාවක් පැන නගින බවයි.\nකෙසේ වෙතත් මැයි - ජූනි මාසවලදී රට තුල ක්‍රියාත්මක කෙරුණු දැඩි සංචරණ සීමා නැවත ආදේශ කරමින් රෝග ව්‍යාප්ති පාලනයකට පියවර ගතහොත් මෙම තත්ත්වය දිනකට රෝගීන් 1000ක් දක්වා අඩු කර ගත හැකි බවට ඔවුන් විශ්වාසය පල කරනවා.\nමෙම වාර්තාවෙන් පෙන්වා දෙන්නේ එසේ වුවහොත් දිනක මරණ සහ දැඩි සත්කාර ඒකක ප්‍රතිකාර අවශ්‍යවන ආසාදිතයන්ගේ සංඛ්‍යාව 25ක් පමණ දක්වා පහල වැටෙනු ඇති බවයි.\nඑම තත්ත්වයන් යටතේ වුවද ලබන වසරේ ජනවාරි වන විට මෙරටින් කොවිඩ් 19 ආසාදිත මරණ 18000ක් වාර්තා විය හැකි බව මෙම විශේෂඥ කණ්ඩායම අනතුරු අඟවනවා.\nජීවිත රැක ගැනීම ප්‍රමුඛත්වයේ ලා සලකමින් වහාම ක්‍රියාත්මක විය යුතු බවට ලෝක සෞඛ්‍ය සංවිධානය මෙරට බලධාරීන්ට නිර්දේශ කරනවා.\nඒ යටතේ ඔවුන් මෙම තත්ත්වය පාලනය කර ගැනීම සඳහා නිර්දේශ ගණනාවක් ඉදිරිපත් කර ඇති අතර ඉන් ප්‍රමුඛතම නිර්දේශය වන්නේ තදබල සංචරණ සීමා පැන්වීමයි.\nපළාත් සංචරණ සීමා වෙනුවට දිස්ත්‍රික් අතර සංචරණ සීමා පැන්විය යුතු බවට මෙම වාර්තාවෙන් නිර්දේශ කර තිබෙනවා.\nඑමෙන්ම කෙටි කාලයක් සඳහා හෝ ඇඳිරිනීතිය පැනවීමත්, සියලුම මහජන ඒකරාශී වීම් සහමුලින්ම නවතා දැමීමත්, අවම තරමෙන් රට සති තුන කට හෝ වසා දැමීමත්, සෞඛ්‍ය අමාත්‍යංශයට භාර කෙරුණු විශේෂඥ වාර්තා වේ ඇති නිර්දේශ අතර ප්‍රමුඛයි.\nඑමෙන්ම සෞඛ්‍ය අංශ සේවකයින්ගේ ආරක්ෂාව පිළිබඳ වැඩි අවධානයක් යොමු කිරීමත්, මහජනතාව වඩාත් විධිමත් ක්‍රමවේදයන් හරහා දැනුවත් කිරීමත් සිදු කළ යුතු බව මෙම වාර්තාව පෙන්වා දෙනවා.\nඑමෙන්ම මෙම විශේෂඥයින් අවධාරණය කරන්නේ කොවිඩ් 19 වෛරසයට ගොදුරුව මිය යන පුද්ගලයින් පිළිබඳ නිවැරදි සංඛ්‍යා ලේඛන සමාජයට ඉදිරිපත් කළ යුතු බවයි.\nඒ හරහා මෙම රෝගයේ ඇති බරපතළකම පිළිබඳ සමාජයට හොඳින් ප්‍රේරණය කළ හැකි බවත් ඔවුන් පෙන්වා දෙනවා.\nසෞඛ්‍ය අමාත්‍යංශයට මෙම ඊයේ භාර දුන් මෙම විශේෂඥ වාර්තාව සැකසීම සඳහා ලෝක සෞඛ්‍ය සංවිධානය හා එක්ව විශේෂඥ වෛද්‍යවරුන් වන පාලිත අභයකෝන්, නිහාල් අබේසිංහ, රජීව් ද සිල්වා, ලක්මාලී ප්‍රනාන්දු, පද්මා ගුණරත්න සහ ආනන්ද විජේවික්‍රම දායක වී තිබෙනවා.\nමීට අමතරව මහාචාර්යවරුන් වන අසිත ද සිල්වා, රජීව් ද සිල්වා, සරෝජ් ජයසිංහ, ඉන්දික කරුණාතිලක, නීලිකා මලවිගේ, කාමිනී මෙන්ඩිස්, මලික් පීරිස් සහ මංජු විජේසිංහ යන සෞඛ්‍ය විශේෂඥයින් ද මෙම වාර්තාව සැකසූ කණ්ඩායමට අයත්.",
       "URL": "https://www.hirunews.lk/279583/සංචරණ-සීමා-දැඩි-නොකළහොත්-ජනේරුවේ-රටම-මළ-ගෙයක්-ලෝක-සෞඛ්‍ය-සංවිධානය-අනතුරු-අඟවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1757"
}