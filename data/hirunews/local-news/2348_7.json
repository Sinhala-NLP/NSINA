{
       "Source": "hirunews",
       "Timestamp": "Friday, 06 November 2020 - 12:59",
       "Headline": "උසස් පෙළ අවසන් දිනය අදයි",
       "News Content": "කොරෝනා වෛරස ව්‍යාප්තිය මධ්‍යයේ මෙවර පැවැති උසස් පෙළ විභාගය අදින් අවසන් වනවා.\nපසුගිය ඔක්තෝබර් මස 12 වනදා උසස් පෙළ විභාගය ආරම්භ වූ අතර එය කොරෝනා ව්‍යාප්තිය හේතුවෙන් සෞඛ්‍ය මාර්ගෝපදේශවලට අනුව පැවැත්වීමටයි පියවර ගැනුණේ.\nමෙවර විභාගයේදී කොරෝනා වෛරසය ආසාදනය වූ සිසුන් 29 දෙනෙකු අයි.ඩී.එච්.රෝහලේ පැවති විභාග මධ්‍යස්ථානයේදී උසස් පෙළ විභාගයට මුහුණ දුන් අතර නිරෝධායන ක්‍රියාවලියට ලක්වූ සිසුන් 568 දෙනෙකු ද ඔවුන්ට වෙන් වූ විශේෂ මධ්‍යස්ථානවල විභාගයට පෙනී සිටියා.\nවිභාගයේ පිළිතුරු පත්‍ර පරීක්ෂා කිරීම අදියර කිහිපයක් යටතේ සෞඛ්‍ය මාර්ගෝපදේශවලට අනුව සිදුකරන බවයි විභාග කොමසාරිස් ජනරාල් සනත් පූජිත හිරු ප්‍රවෘත්ති අංශයට සඳහන් කළේ.\nමේ අතර මෙවර සාමාන්‍ය පෙළ විභාගයට පෙනී සිටින සිසුන්ගේ විෂය නිරේදේශ සම්පූර්ණ කර ඇති ප්‍රමාණය පිළිබඳව වාර්තාවක් කැඳවීමට අධ්‍යාපන අමාත්‍යාංශය තීරණය කර තිබෙනවා.\nඅමාත්‍යාංශ ලේකම් මහාචාර්ය කපිල පෙරේරා සඳහන් කළේ පළාත් සහ කලාප අධ්‍යාපන අධ්‍යක්ෂවරුන් මාර්ගයෙන් එම වාර්තා ලබා ගන්නා බවයි.\nඒ අනුව සාමාන්‍ය පෙළ එක් එක් විෂයන්ට අදාළව දැනට සම්පූර්ණ කර ඇති විෂය කරුණු හා තවදුරටත් ඒ සඳහා ගත යුතු ක්‍රියාමාර්ග පිළිබඳව සාමාලෝචනය කිරීමට සැලසුම් කර තිබෙනවා.\nඅධ්‍යාපන අමාත්‍යාංශය මීට පෙර සඳහන් කරනු ලැබුවේ ලබන ජනවාරි මස 17 වැනිදා සිට සාමාන්‍ය පෙළ විභාගය පැවැත්වීමට සැලසුම් කර ඇති බවයි.",
       "URL": "https://www.hirunews.lk/254130/උසස්-පෙළ-අවසන්-දිනය-අදයි",
       "Category": "Local News",
       "Parent URL": "https://www.hirunews.lk/local-news.php?pageID=2348"
}