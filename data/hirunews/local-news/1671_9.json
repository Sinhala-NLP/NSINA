{
       "Source": "hirunews",
       "Timestamp": "Friday, 24 September 2021 - 15:20",
       "Headline": "වරායේ ඇති අත්‍යාවශ්‍ය ආහාර ද්‍රව්‍ය තොග වහාම නිදහස් කරන්නැයි අගමැතිගෙන් නියෝගයක්",
       "News Content": "වරාය තුල රඳවා ඇති අත්‍යාවශ්‍ය ආහාර ද්‍රව්‍ය තොග වහාම නිදහස් කරන්නැයි අග්‍රාමාත්‍ය මහින්ද රාජපක්ෂ ආනයන අපනයන පාලක ජෙනරාල්වරියට සහ රේගු අධ්‍යක්ෂ ජනරාල්වරයාට නියෝග කර තිබෙනවා.\nසූම් තාක්ෂණය ඔස්සේ ජීවන වියදම් පිළිබඳ අමාත්‍ය මණ්ඩල අනුකාරක සභාව අද රැස්වූ අවස්ථාවේ අග්‍රාමාත්‍යවරයා අරලියගහ මන්දිරයේ සිට මෙම නියෝගය ලබා දුන් බවයි අග්‍රාමාත්‍ය කාර්යාලය නිවේදනය කළේ.\nඑසේ නිදහස් වන අත්‍යාවශ්‍ය ආහාර ද්‍රව්‍ය කඩිනමින් සතොස හා අත්‍යාවශ්‍ය ආහාර ආනයනකරුවන් හරහා ජනතාවට බෙදා හැරීමට කටයුතු කරන ලෙස මෙහිදී අදහස් පළ කළ මුදල් අමාත්‍ය බැසිල් රාජපක්ෂ, වෙළඳ අමාත්‍යවරයාට දැනුම් දී තිබෙනවා.\nසහල් ඇතුළු අත්‍යාවශ්‍ය ආහාර ද්‍රව්‍ය හිඟයකින් තොරව වෙළඳපොලට නිකුත් කිරීමේ වගකීම වෙළඳ අමාත්‍යාංශය සහ කෘෂිකර්ම අමාත්‍යාංශ නිලධාරින් විසින් දැරිය යුතු බවට ද මෙහිදී අවධාරණය කර තිබෙනවා.",
       "URL": "https://www.hirunews.lk/283124/වරායේ-ඇති-අත්‍යාවශ්‍ය-ආහාර-ද්‍රව්‍ය-තොග-වහාම-නිදහස්-කරන්නැයි-අගමැතිගෙන්-නියෝගයක්",
       "Category": "Local News",
       "Parent URL": "https://www.hirunews.lk/local-news.php?pageID=1671"
}