{
       "Source": "hirunews",
       "Timestamp": "Saturday, 03 October 2020 - 20:20",
       "Headline": "ජලභීතිකා ආසාදිත සිවලුන් 5ක් සොයා ගැනේ - සුනඛයින් සොයා එන කඳුකර කොටි පළවා හැරීමටත් මෙහෙයුම්",
       "News Content": "ජලභීතිකාව රෝගය වැළඳුනු සිවලුන් 5 දෙනෙකු මේ වනවිට සොයා ගෙන ඇති බව වනජිවි දෙපාර්තමේන්තුව පවසනවා.\nමිල්ලනිය, හොරණ, ඉංගිරිය සහ මදුරාවල යන ප්‍රදේශවලින් මෙම සිවලුන් සොයා ගෙන ඇති බවයි වනජීවී නියෝජ්‍ය අධ්‍යක්‍ෂ පශු වෛද්‍ය තාරක ප්‍රසාද් සඳහන් කළේ.\nමේ අතර, ගාල්ල - උඩුගම සෞඛ්‍ය වෛද්‍ය නිලධාරි කාර්යාලයට අයත් මාපලගම සහ යටලමත්ත ප්‍රදේශවලින් ජල භීතිකාව වැළඳී පුද්ගලයන් දෙදෙනෙකු මියගිය බව පසුගිය සතියේ වාර්තා වුණා.\nමේ අතර, සුනඛයන් ගොදුරු කර ගැනීමට පැමිණෙන කඳුකර කොටියන් පලවා හැරීමට කටයුතු කරන බව වනජිවි දෙපාර්තමේන්තුව ප්‍රකාශ කළා.\nහැටන් - කොටගල ප්‍රදේශයේ වැසියන් මෙම තත්ත්වය නිසා අවදානමකට මුහුණදී ඇති අතර, කොටගල - ක්‍රිස්වස්ෆාම් වතුයායේ පදිංචිකරුවන්ගේ කුකුළන් සහ සුනඛයන් රාත්‍රී කාලයේ අතුරුදන්වීම සම්බන්ධයෙන් සොයා බැලීමට සවි කළ ආරක්ෂිත කැමරා වලින් රාත්‍රී කාලයේ අසල රක්ෂිතවල සැරිසරන කඳුකර කොටියෙකු එම සතුන් ගොදුරු කරගෙන යන ආකාරය දක්නට ලැබුණා.",
       "URL": "https://www.hirunews.lk/251737/ජලභීතිකා-ආසාදිත-සිවලුන්-5ක්-සොයා-ගැනේ-සුනඛයින්-සොයා-එන-කඳුකර-කොටි-පළවා-හැරීමටත්-මෙහෙයුම්",
       "Category": "Local News",
       "Parent URL": "https://www.hirunews.lk/local-news.php?pageID=2413"
}