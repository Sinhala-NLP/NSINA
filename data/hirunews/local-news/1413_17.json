{
       "Source": "hirunews",
       "Timestamp": "Thursday, 20 January 2022 - 7:00",
       "Headline": "ගුරුවරුන්ට 5000 දීමනාව නැහැ ! (වීඩියෝ)",
       "News Content": "රාජ්‍ය පළාත් අංක 03/2022 දරණ චක්‍රලේඛයට අනුව රාජ්‍ය සේවකයින්ට ජනවාරි මස සිට රුපියල් 5000ක අතිරේක දීමනාවක් හිමි ගැන්වීම ගුරු සේවයට හිමි නොවන බවට වාර්තා වනවා.\nඅම්පාර කලාප අධ්‍යාපන කාර්යාලය විසින් නිකුත් කළ නිවේදනයට අනුවයි මේ බව තහවුරු වී ඇත්තේ.\nඉහත අංකය දරණ චක්‍රලේඛය අනුව 2022 ජනවාරි මස සිට රජයේ සේවකයින්ට හිමි ගැන්වෙන රුපියල් 5000 දීමනාව ගෙවීම තාවකාලිකව අත්හිටුවා ඇති බව පෙරේදා (18) දිනයේ අම්පාර කලාප අධ්‍යාපන කාර්යාලය මගින් නිවේදනයක් නිකුත් කරමින් සඳහන් කරනවා.\nමෙම නිවේදනය නිකුත් කර ඇත්තේ, නැගෙනහිර පළාත් අධ්‍යාපන දෙපාර්තමේන්තුවේ පැවති ගණකාධිකාරිවරුන්ගේ රැස්වීමේදී යි.\nඑම අතිරේක දීමනාව අදාළ ගුරු වැටුප් පත්‍රිකාවේ පෙන්නුම් කළ ද, එය වැටුපට එක් නොකර ඇති බව ද නිකුත් කළ එම නිවේදනයේ වැඩිදුරටත් සඳහන්.\nකෙසේවෙතත්, ජනවාරි මාසයේ සිට රාජ්‍ය සේවකයින්ට රුපියල් 5000ක අතිරේක දීමනාවක් ලබාදීමට කැබිනට් අනුමැතිය හිමිව ඇති බව මුදල් අමාත්‍ය බැසිල් රාජපක්ෂ ප්‍රකාශ කළේ පසුගිය 02 වැනි දිනයි.\nමෙම දීමනාව විශ්‍රාමිකයන්ට ද ලබා දීමට තීරණය කෙරුණා.\nඒ අනුව විශ්‍රාමිකයින් ලෙස සිටින 666,480ක් දෙනාට ද රුපියල් 5000ක් මාසිකව අතිරේක දීමනාවක් ලෙසින් ලබාදීමටයි යෝජනා කෙරුණේ.\nමේ අතර සමෘද්ධිලාභීන්ගේ 3500 මාසික දීමනාවට ජනවාරි මාසයේ සිට අතිරේකව රුපියල් 1000ක දීමනාවක් ද හිමි ගැන්වීමට තීරණය කෙරුණු අතර, පර්චර්ස් 20ක ගෙවතු වගාවේ නියැලෙන ගොවියන්ට ද රුපියල් 5000ක දීමනාවක් ලබාදීමට තීරණය කරනු ලැබුවා.\nඑසේම අක්කරයට අඩු පර්චර්ස් 20ට වැඩි ගෙවතු සඳහා රුපියල් 10,000 ක දීමනාවක් ද ලබාදීමට තීරණය කළේ.\nමෙම අතිරේක දීමනාවයි රාජ්‍ය සේවයේ නියුතු වුව ද ගුරු සේවයේ නියුතුවූවන්ට හිමි ගැන්වීම තාවකාලිකව අත්හිටුවා ඇති බවට අම්පාර කලාප අධ්‍යාපන කාර්යාලයේ ගණකාධිකාරිවරයා නිකුත් කළ නිවේදනයට අනුකූලව දැක්වෙන්නේ.\nලංකා ගුරු සංගමයේ ප්‍රධාන ලේකම් ජෝශප් ස්ටාර්ලින් කොළඹ පැවති මාධ්‍ය හමුවකට එක්වෙමින් කියා සිටියේ රජයෙන් ලබා දුන් රුපියල් 5000 දීමනාව උතුරුමැද පළාතේ ඇතැම් ගුරු සහ විදුහල්පතිවරුන්ට ලැබී නොමැති බවයි.\nමධ්‍යම පළාතේ ගුරු - විදුහල්පතිවරුන්ට ද රුපියල් 5000 දීමනාව ලබාදිය නොහැකි බවට ලිපියක් නිකුත් වී ඇති බව පාර්ලිමේන්තු මන්ත්‍රීනි රෝහිණී කවිරත්න අද පාර්ලිමේන්තුවේදී අදහස් දක්වමින් කියා සිටියා.\nපිරිවෙන් ගුරුවරුන්ගේ වැටුප් සංශෝධනය කිරීම සඳහා “ගුරු හා විදුහල්පති සේවාවන්හි වැටුප් විෂමතා ඉවත් කිරීමට ලබාදුන් අමාත්‍ය මණ්ඩල තීරණය ප්‍රකාරව පිරිවෙන් ගුරුවරුන්ගේ වැටුප් සැකසීම” මැයෙන් සංදේශයක් කෙටුම්පත් කර අමාත්‍ය මණ්ඩලයට ඉදිරිපත් කරන බවයි දහම් පාසල්, භික්ෂු අධ්‍යාපන, පිරිවෙන් හා බෞද්ධ විශ්වවිද්‍යාල රාජ්‍ය අමාත්‍යාංශය නිවේදනය කළේ.\nඊට අනුමැතිය ලබා ගැනීමෙන් අනතුරුව පිරිවෙන් ගුරු වැටුප් සංශෝධනය කර මේ වසරේ පෙබරවාරි මස සිට ජනවාරි මාසයට ද හිමි හිඟ වැටුප් සහිතව ගෙවීම සිදුකිරීමට කටයුතු කරන බවයි, එම අමාත්‍යාංශය නිවේදනය කළේ.",
       "URL": "https://www.hirunews.lk/294516/ගුරුවරුන්ට-5000-දීමනාව-නැහැ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1413"
}