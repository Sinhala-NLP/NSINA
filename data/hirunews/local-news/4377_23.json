{
       "Source": "hirunews",
       "Timestamp": "Thursday, 10 August 2017 - 15:07",
       "Headline": "විග්නේෂ්වරන්ට අභියෝගයක්",
       "News Content": "උතුරු පළාත් ප්‍රධාන අමාත්‍ය සී.වී. විග්නේෂ්වරන් තමන්ට අමාත්‍ය ධූරයෙන් ඉවත් වන ලෙස දැනුම් දුන්නත් ඉන් ඉවත් නොවන බව පළාත් ප්‍රවාහන අමාත්‍ය පී.ඩෙනීස්වරන් පවසනවා.\nඔහු කියා සිටියේ බලහත්කාරයෙන් තමන් එම ධූරයෙන් ඉවත් කිරීමට ප්‍රධාන අමාත්‍යවරයා කටයුතු කළහොත් ඔහුට විරුද්ධව නීතිමය ක්‍රියාමාර්ග ගන්නා බවයි.\nපළාත් අමාත්‍ය මණ්ඩලය පත් කිරීම ඇතුළු උතුර පළාත් ප්‍රධාන අමාතවරයා සතු බලතල භුක්ති විදීම සඳහා ඔහු වෙත බලය පැවරීමට දෙමල ජාතික සන්ධානය පසුගිය සති අන්තයේදී තීරණය කළා.\nපසුගිය සෙනසුරාදා යාපනයේ පැවති මෙම සාකච්ජාවට දෙමල ජාතික සන්ධානය නියෝජනය කරන ඉලංන්ගෙයි තමිල් අරසු පක්ෂය, ඊ.පී.ආර්.එල්.එෆ්. ටෙලෝ සහ ෆ්ලොට් සංවිධානවල නායකයන් එක්ව සිටියා.\nප්‍රධාන අමාත්‍යවරයා ලෙස සී.වී. විග්නේෂ්වරන්ට හිමි බලතල භුක්ති විදීමට ඔහුට අයිතියක් පවතින බවට මෙහිදී යෝජනා සම්මත කර ගනු ලැබූ අතර නව අමාත්‍යවරුන් පත් කරන්නේ නම් උතුරු පළාත් ප්‍රධාන අමාත්‍යවරයා සියලූ පක්ෂවල අදහස් විමසිය යුතුය යන්න එහිදී ඉදිරිපත් කෙරුණු තවත් යෝජනාවක්.\nමෙම රැස්වීමෙන් අනතුරුව මාධ්‍ය වෙත අදහස් දැක්වූ පළාත් ප්‍රධාන අමාත්‍ය සී.වී. විග්නේෂ්වරන් කියා සිටියේ ඉදිරියේදී පළාත් අමාත්‍ය මණ්ඩලයේ වෙනසක් සිදුකිරීමට සුදානම් බවයි.\nකෙසේ වෙතත් එම සංශෝධනයට ඉඩ සලසමින් පසුගියදා පළාත් සෞඛ්‍ය අමාත්‍ය පද්මනාදන් සත්‍යලිංගම් එම ධූරයෙන් ඉල්ලා අස්වී තිබුණා.\nමීට පෙර දුෂණ චෝදනා එල්ල වීම හේතුවෙන් පළාත් අධ්‍යාපන අමාත්‍ය තම්බිරාජා ගුරුකුලරාජා සහ කෘෂිකර්ම අමාත්‍ය පී.අයින්ගරනේෂන් එම ධූරවලින් ඉල්ලා අස්වුණා.\nඑමෙන්ම පළාත් සෞඛ්‍ය ඇමති ලෙස කටයුතු කළ පද්මනාදන් සත්‍යලිංගම්ට සහ ප්‍රවාහන අමාත්‍ය පී. ඩෙනීස්වරන්ට විමර්ශන අවසන් වනතුරු මාසයක කාලයක් නිවාඩු ලබාදීමටයි තීරණය කර තිබුණේ.\nනමුත් එය නතර වුයේ් දෙමල ජාතික සන්ධානයේ නායක ආර්.සම්බන්ධන් සහ පළාත් ප්‍රධාන අමාත්‍ය සී.වී. විග්නේෂ්වරන් අතර ඇතිවූ එකඟතාවයකට අනුවයි.\nපළාත් ප්‍රවාහන අමාත්‍ය පී.ඩෙනීස්වරන් උතුරු පළාත් සභාවේ ටෙලෝ සංවිධානය නියෝජනය කරන මන්ත්‍රීවරයෙක්.\nකෙසේ වෙතත් එම පක්ෂයම නියෝජනය කරන උතුරු පළාත් සභා මන්ත්‍රී එම්. කේ. සිවාජිලිංගම් කියා සිටියේ ඩෙනීස්වරන් අමාත්‍යවරයාගේ ප්‍රකාශය සම්බන්ධයෙන් අනිද්දා පැවැත්වෙන පක්ෂ රැස්වීමේදී තීරණයක් ගන්නා බවයි.",
       "URL": "https://www.hirunews.lk/168099/විග්නේෂ්වරන්ට-අභියෝගයක්",
       "Category": "Local News",
       "Parent URL": "https://www.hirunews.lk/local-news.php?pageID=4377"
}