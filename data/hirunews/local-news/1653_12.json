{
       "Source": "hirunews",
       "Timestamp": "Saturday, 02 October 2021 - 20:40",
       "Headline": "මරු කපොල්ලක් බවට පත්ව ඇති ගිනි නිවීම් භට පුහුණු මධ්‍යස්ථානය (වීඩියෝ)",
       "News Content": "හදිසි ගිනි ගැනීම්වලදී මිනිස් ජීවිත සහ දේපල බේරාගැනීම සඳහා ජීවිත අවදානම පවා නොතකමින් ගිනි නිවන භට පිරිස් සිදුකරන්නේ සුළුපටු කාර්යක්\nනොවේ.\nඑම භටයන් පුහුණු කිරීමට ඇති ලංකාවේ එකම ආයතනය පිහිටි ගොඩනැගිල්ල මේ වනවිට මරු කපොල්ලක් බවටයි පත්ව තිබෙන්නේ.\nඅද සී.අයි.ඒ. අනාවරණය ඒ පිළිබඳවයි.\nවැල්ලවත්ත - රොක්සිවත්ත ප්‍රදේශය හරහා ගමන් කරන අයෙකුට එහි අක්කර ගණනක භූමියක් පුරා ස්ථාපිතව පවතින මෙම දැවැන්ත ගොඩනැගිල්ල දැකගත හැකියි.\nත්‍රිවිද හමුදාව, පොලිසිය ඇතුළු සියළු රාජ්‍ය ආයතනවල ගිනි නිවීමේ භටයන් පුහුණු කිරීම සඳහා මෙරට තුළ පවතින එකම ගිනි නිවීමේ හා ජීවිත බේරාගැනීමේ පුහුණු පාසල වන්නේ මෙයයි.\nපළාත් පාලන අමාත්‍යාංශයට අයත් මෙම පුහුණු පාසල කොළඹ මහ නගර සභාව මගින් පාලනය වන අතර එය මේ වනවිට ගත වී ඇත්තේ වසර 11ක් පමණයි.\nනිසි ප්‍රමිතියකින් තොරව ඉදිකර ඇති මෙම ගිනි නිවීම් පුහුණු පාසල් ගොඩනැගිල්ලේ ගිනි නිවීමේ භටයින් පුහුණු කිරීමේදී දේශන පවත්වන රැස්වීම් ශාලාව ජලයෙන් පිරී ඇත්තේ පුහුණු පාසලේ වහලය කොටස් වශයෙන් ගැල වී සුළගට ගසා ගෙන ගොස් තිබීම හේතුවෙන්.\nරුපියල් ලක්ෂ ගණනක් වටිනා වායු සමීකරණ යන්ත්‍ර, විදුලි පංකා ඇතුළු බොහෝ දෑ අමු අමුවේ විනාශ මුඛයට පත්වීමට ඉඩහැර තිබෙනවා.\nවැල්ලවත්ත මුහුදු කලාපය ආශ්‍රිතව ඇති මෙම ගොඩනැගිල්ලේ ඇති යකඩ, තහඩු ආදී දෑ ගැලවී විසිවීමෙන් නිරන්තරයෙන් අපදා තත්ත්වයන්ට ලක්වීමට ප්‍රදේශවාසීන්ට සිදුව තිබෙනවා.\nඑපමණක් නොව ණය ආධාර මත මෙරටට ගෙන්වා ඇති රුපියල් කෝටි 50 කට අධික වටිනාකමකින් යුතු ගිනි නිවීමේ රථ හා උපකරණද මෙම භූමිය තුළ දිරාපත්වන්නේ නිසි නඩත්තුවක් සිදු නොකිරීම හේතුවෙන්.\nමෙම රථ බොහොමයක් කිලෝ මීටර් 20ල000 ක්වත් ධාවනය කර නොමැති බවයි හිරු සී.අයි.ඒ. කළ ගවේෂණයේදී හෙළි වුයේ.\nමේ වනතෙක් එක්වරක් හෝ ප්‍රයෝජනයට ගෙන නොමැති මෙම ට්‍රේලරය මහා පරිමාන ගින්නකදී ගිනි නිවීමේ උපකරණ හා ජීවිතාරක්ෂක උපකරණ තැන්පත් කර ඇති කන්ටේනර් බහාලුම් ප්‍රවාහනය කිරීම සඳහා යොදා ගන්නා එකක්.\nනමුත් එය දැන් භාවිත කරන්නේ ගිනි නිවන හමුදා ගොඩනැගිල්ලෙන් ගැල වී විසිවෙන තහඩු ආදිය එක් රැස් කිරීමටයි.\nමේ වනවිට ධාවන තත්ත්වයේ පවතින කෝටි ගණනක් වටිනා ගිනි නිවීමේ රථ ද ගාල් කර ඇත්තේ අබලන් වූ මෙම ගොඩනැගිල්ලේම වීම කණගාටුවට කරුණක්.\nමේ ගිනි නිවීමේ පුහුණු පාසලේ දැක්ම ලෙස දක්වා ඇත්තේ ජීවිතල දේපල සහ පරිසරයේ ආරක්ෂාව තහවුරු කිරිම සඳහා අවශ්‍ය ගිනි සහ මුදාගැනීමේ පුහුණුව ලබාදෙන ශ්‍රී ලංකාවේ අද්විතීය ආයතනය බවට පත්වීම යන්නයි.\nරටේ ජනතාවගේ ජීවිත ආරක්ෂාව තහවුරු කිරීම කෙසේ වුව ද, මෙම මරු කපොල්ල හේතුවෙන් හෙට දිනයේ ප්‍රදේශවාසියෙකුගේ හෝ නේවාසික භටයෙකුගේ ආරක්ෂාවට තර්ජනයක් වන බව නම් අමුතුවෙන් කිවයුතු නැහැ.\nමෙම අනාවරණයෙන් හෝ වගකිව යුතු බලධාරීන් ගිනි නිවන භටයන්ට බලපා ඇති මෙම දැවෙන ප්‍රශ්න විසඳීමට කටයුතු කරන්නේ ද ?\nහිරු සී.අයි.ඒ. ඉදිරියේදීත් මේ පිළිබඳව නිරන්තර අවධියෙන්.",
       "URL": "https://www.hirunews.lk/283890/මරු-කපොල්ලක්-බවට-පත්ව-ඇති-ගිනි-නිවීම්-භට-පුහුණු-මධ්‍යස්ථානය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1653"
}