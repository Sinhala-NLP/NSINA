{
       "Source": "hirunews",
       "Timestamp": "Friday, 02 April 2021 - 7:37",
       "Headline": "යතුරුපැදි මෙහෙයුමේ ප්‍රතිඵල මෙන්න",
       "News Content": "දිවයින පුරා සිදුවන මාර්ග අනතුරුවලදී යතුරු පැදිකරුවන් සහ පසු පැදි කරුවන් බහුල වශයෙන් මිය යාම හේතුවෙන් ශ්‍රී ලංකා පොලීසිය යතුරු පැදිකරුවන් ඉලක්ක කර සිවුදින මෙහෙයුමක් ක්‍රියාත්මක කිරීමට තීරණය කළා.\nපසුගිය තිස් එක් වෙනිදා ආරම්භ කෙරුණු මෙම මෙහෙයුමේ පළමු පැය 24 තුළ දී යතුරුපැදිකරුවන් විසින් සිදු කරනු ලද විවිධ වැරදි 4511 ක් හසුකර ගැනීමට හැකි වූ බවයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ මහතා සඳහන් කළේ.\nඒ අතරින් බීමත්ව යතුරුපැදි පැද වූ පුද්ගලයින් එකසිය විසි දෙදෙනෙක් අත්අඩංගුවට ගෙන තිබෙනවා.\nමීට අමතරව ආරක්ෂක හිස්වැසුම් නොමැතිව ගමන් කල යතුරු පැදි කරුවන් 651 දෙනෙකුත්,විවිධ මාර්ග නීති උල්ලංඝනය කළ යතුරුපැදිකරුවන් 1121 දෙනෙකු මෙම මෙහෙයුමේ දී හඳුනා ගැනුණා.\nලබන තුන් වෙනිදා දක්වා අඛණ්ඩව සිදු කෙරෙන මෙම මෙහෙයුමේ මූලික අරමුණ වන්නේ දිනකට දළ වශයෙන් මහමග මියයන පස්දෙනෙකු පමන වන යතුරුපැදි  කරුවන්ගේ ජීවිත ගලවා ගැනීම බවයි පොලිස් මාධ්‍ය ප්‍රකාශකවරයා වැඩිදුරටත්  සඳහන් කළේ.",
       "URL": "https://www.hirunews.lk/267263/යතුරුපැදි-මෙහෙයුමේ-ප්‍රතිඵල-මෙන්න",
       "Category": "Local News",
       "Parent URL": "https://www.hirunews.lk/local-news.php?pageID=2047"
}