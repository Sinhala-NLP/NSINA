{
       "Source": "hirunews",
       "Timestamp": "Monday, 22 November 2021 - 19:48",
       "Headline": "එළවළු සඳහා පලිබෝධනාශක ගෙන්වීමට අවසර",
       "News Content": "රජයේ ප්‍රතිපත්තියේ කිසිදු වෙනසක් නොමැති අතර, කෘෂිකර්මාන්තය මුළුමනින්ම කාබනික පොහොර භාවිතයට යොමු කෙරෙන හරිත කෘෂිකර්මාන්තයක් සඳහාම පමණක් බව ජනාධිපති ගෝඨාභය රාජපක්ෂ අවධාරණය කළා.\nමහ කන්නයේ වගා කටයුතු සහ කාබනික පොහොර සැපයුම සම්බන්ධයෙන් ජනාධිපති කාර්යාලයේ අද පැවති සාකච්ඡාවේදී ජනාධිපතිවරයා කියා සිටියේ කාබනික පොහොර බෙදා හැරීම, සහනාධාර ලබාදීම කාබනික ගොවිතැන වෙනුවෙන් පමණක් සිදුකරන බවයි.\nගොවීන්, උද්ඝෝෂණවල යෙදීමට සහ වගා කටයුතු ප්‍රමාද කිරීමට හේතුව ඔවුන් නිසි ලෙස දැනුවත් නොවීම බව පෙන්වා දුන් ජනාධිපතිවරයා, නිලධාරීන් වෙත ඒ සම්බන්ධයෙන් අප්‍රසාදය පළ කළා.\nඑහිදී ඔහු කියා සිටියේ රජයේ ප්‍රතිපත්තියට එකග නොවන නිලධාරීන්ට ඉන් ඉවත්වීමට බාධාවක් නොමැති බවයි.\nඑළවළු සඳහා පලිබෝධනාශක යම් ප්‍රමාණයක් සහ විශේෂ පොහොර වර්ගයක් ආනයනය කිරීමට මෙම සාකච්ඡාවේදී තීරණය වූ බවයි, අමාත්‍ය මහින්දානන්ද අලුත්ගමගේ පාර්ලිමේන්තුවේදී අදහස් දක්වමින් කියා සිටියේ.\nමේ අතර, නැනෝ නයිට්‍රජන් පොහොර ආනයනය කිරීමේදී සිදුව ඇතැයි කියන මූල්‍ය වංචාව සම්බන්ධයෙන් ද අද පාර්ලිමේන්තුවේදී අදහස් පළ වුණා.\nවරප්‍රසාද ප්‍රශ්නයක් යොමු කරමින් කෘෂිකර්ම රාජ්‍ය අමාත්‍ය ශෂීන්ද්‍ර රාජපක්ෂ කියා සිටියේ මෙම ගනුදෙනුවට තමන්ගේ සම්බන්ධයක් නොමැති බවයි.",
       "URL": "https://www.hirunews.lk/288851/එළවළු-සඳහා-පලිබෝධනාශක-ගෙන්වීමට-අවසර",
       "Category": "Local News",
       "Parent URL": "https://www.hirunews.lk/local-news.php?pageID=1544"
}