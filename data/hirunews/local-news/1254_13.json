{
       "Source": "hirunews",
       "Timestamp": "Saturday, 02 April 2022 - 19:55",
       "Headline": "මිරිහාන සිද්ධියට අත්අඩංගුවට ගත් තවත් 23 ක් අනිද්දා තෙක් රිමාන්ඩ් (වීඩියෝ)",
       "News Content": "මිරිහානේ සිද්ධියට අත්අඩංගුවට ගෙන කළුබෝවිල ශික්ෂණ රෝහලේ ප්‍රතිකාර ලබන 23 දෙනෙකු අනිද්දා දක්වා රක්ෂිත බන්ධනාගාර ගත කිරීමට ගල්කිස්ස මහේස්ත්‍රාත් අධිකරණය නියෝග කර තිබෙනවා.\nනුගේගොඩ මහේස්ත්‍රාත් අධිකරණයේ නියෝගයක් පරිදි ගල්කිස්ස මහේස්ත්‍රාත් අධිකරණය මොවුන් හඳුනා ගැනීමේ පෙරට්ටුවකට ඉදිරිපත් කරන තුරු මෙම නියෝගය ලබාදී ඇති බවයි පොලීසිය සඳහන් කළේ.\nමිරිහානේ පිහිටි ජනාධිපති ගෝඨාභය රාජපක්ෂගේ පෞද්ගලික නිවස ආසන්නයේ පෙරේදා සිදුවූ කලහකාරි සිද්ධිය සම්බන්ධයෙන් අත්අඩංගුවට ගත් පුද්ගලයින් 53 දෙනාගෙන් 28 දෙනෙකු ඊයේ නුගේගොඩ මහේස්ත්‍රාත් අධිකරණයට ඉදිරිපත් කරනු ලැබුවා.\nඉන් 22 දෙනෙකුට ඇප හිමිවූ අතර, තවත් හයදෙනෙකු අප්‍රේල් 4 වනදා දක්වා රක්ෂිත බන්ධනාගාර ගත කෙරුණා. සඳුදා දිනයේදී ඔවුන් හඳුනාගැනීමේ පෙරට්ටුවක් සඳහා ඉදිරිපත් කිරීමට නියමිතයි.\nමේ අතර, මෙම සැකකරුවන් ඊයේ අධිකරණයට ඉදිරිපත් කළ අවස්ථාවේ ඔවුන් වෙනුවෙන් කරුණු දක්වමින් ජනාධිපති නීතිඥ සරත් ජයමාන්න සඳහන් කළේ මාධ්‍යවේදී සංජීව ගල්හේන අධිකරණයට ඉදිරිපත් නොකලේ ඇයි ද යන්නයි.\n14 වන ව්‍යවස්ථාව යටතේ භාෂනයේ නිදහස වෙනුවෙන් ඔහු කටයුතු කර ඇති අතර ඔහු අධිකරණයට ඉදිරිපත් කළේ නම් සිදුව ඇති තුවාල දැක ගත හැකි අතර එසේ සිදුනොකර ඔහුට පොලිස් ඇප ලබාදී ඇති බව ද ජනාධිපති නීතිඥ සරත් ජයමාන්න අධිකරණය හමුවේ ප්‍රකාශ කළේ.\nඔහු වැඩිදුරටත් සඳහන් කළේ ආණ්ඩුක්‍රම ව්‍යවස්ථාවේ 11 වන ව්‍යවස්ථාවේ කෲර වඳහිංසනයට ලක්වීම යටතේ මානව හිමිකම් උල්ලංඝනයක් සිදුවී ඇති අතර, එයින් සිදුවන අපවාදය වළක්වා ගැනීමට මාධ්‍යවේදී සංජීව ගල්හේනට පොලිස් ඇප ලබාදීමට කටයුතු කර ඇති බවයි.\nඑසේම සාමකාමී ප්‍රජාතන්ත්‍රවාදීව මහජනතාව සිදුකළ විරෝධතාවයේදී කිහිපදෙනෙකු අනර්ථ ක්‍රියාවක නිරතව ඇති අතර, රට තුල දක්ෂ ඔත්තු සේවයක් සිටියදී ඔවුන් හඳුනා ගැනීමට නොහැකිව ඇත්තේ ඇයිදැයි යනුවෙන් ද ජනාධිපති නීතිඥවරයා ප්‍රශ්න කර සිටියා.\nමෙම විරෝධතාවයේ සාධාරණත්වය කෙලසීම සඳහා කූඨ අරමුණින් කුමන්ත්‍රණයකින් සිදුකළ ව්‍යසනයක් ද යන්න සැක ඇති අතර, එසේ වීම තුල රට තුල විරෝධයක් පැවතියහොත් අත්අඩංගුවට ගැනීම් සිදුවන නිසා ජනතාව බියගැන්වීම එහි අරමුණ විය හැකි බවයි ජනාධිපති නීතිඥ සරත් ජයමාන්න අධිකරණය හමුවේ කරුණු පෙන්වා දුන්නේ.\nඋද්ඝෝෂණ මුවාවෙන් පොදු දේපලවලට හානි සිදුකරන්නේ නම් පොලීසිය ඔවුන්ට එරෙහිව දැඩි පියවර ගන්නා බව මහජන ආරක්ෂක අමාත්‍ය සරත් වීරසේකර ප්‍රකාශ කළා. ඔහු මේ බව සඳහන් කලේ රජයේ ප්‍රවෘත්ති දෙපාර්තමේන්තුවේ පැවති මාධ්‍ය හමුවකදීයි.",
       "URL": "https://www.hirunews.lk/301042/මිරිහාන-සිද්ධියට-අත්අඩංගුවට-ගත්-තවත්-23-ක්-අනිද්දා-තෙක්-රිමාන්ඩ්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1254"
}