{
       "Source": "hirunews",
       "Timestamp": "Sunday, 17 October 2021 - 18:19",
       "Headline": "තරුණයෙකු සහ තරුණියක අනවසර විදුලි රැහැනක පැටලී ජීවිතක්ෂයට",
       "News Content": "කොලොන්න පිටවෙල ප්‍රදේශයේ තරුණයෙකු සහ තරුණියක අනවසර විදුලි රැහැනක පැටලීමෙන් ජීවිතක්ෂයට පත්ව තිබෙනවා.\nමෙලෙස ජීවිතක්ෂයට පත්ව ඇත්තේ,  වඩුමඩුව දික්වැල්ල ප්‍රදේශයේ පදිංචි 26 හැවිරිදි තරුණයෙකු සහ කොළොන්න පිටවෙල පදිංචි 17 හැවිරිදි තරුණියක්.\nඔවුන් මෙම අනතුරට මුහුණදී ඇත්තේ, ජීවිතක්ෂයට පත් තරුණියගේ ඥාතියෙකුට අයත් කුරුඳු ඉඩමකදීයි.\nමෙම කුරුඳු ඉඩම වටා, කම්බි යොදා එයට අනවසරයෙන් විදුලිය සම්බන්ධ කර තිබී ඇති අතර, ඔවුන් මියගොස් ඇත්තේ, එම විදුලි කම්බිවල පැටලීමෙන්.\nවන සතුන්ගෙන් සිය වගා ආරක්ෂා කර ගැනීම සඳහා මෙලෙස කුරුඳු ඉඩම වටා කම්බි වැටක් සවි කර, ඊට විදුලිය සම්බන්ධ කර ඇති බවයි  පොලිස් විමර්ශනවලදී හෙළි වී ඇත්තේ.\nජීවිතක්ෂයට පත් දෙදෙනා අන්තර්ජාලය ඔස්සේ ප්‍රේම සබඳතාවක් පවත්වාගෙන ගොස් ඇති අතර, මෙම සිදුවීම සිදු වූ දින දික්වැල්ලේ සිට මෙම තරුණයා අදාළ තරුණිය හමුවීමට පැමිණ තිබෙනවා.\nතරුණියගේ නිවස ආසන්නයේ තරුණයා පැමිණි යතුරුපැදිය නතර කර, තරුණිය සමග කතාබස් කරමින් සිට ඇති අතර, නිවැසියන් මේ බව දැක ඇති බවයි වාර්තා වන්නේ.\nඑයින් කලබල වූ මොවුන් දෙදෙනා පලා ගොස් ඇති අතර, නිවසට යාබදව මීටර් 500ක් පමණ දුරින් පිහිටි අක්කර 5ක පමණ කුරුඳු වත්තක විදුලි සැර වැදී වැටී ජීවිතක්ෂයට පත්ව සිටියදී මොවුන්ගේ සිරුරු සොයා ගැනුණා.\nඒ අද (17) පෙරවරුවේදීයි.\nසිද්ධිය සම්බන්ධයෙන් ඇඹිලිපිටිය ස්ථානීය අපරාධ ඒකකය සහ කොළොන්න පොලීසිය එක්ව පරික්ෂණ පවත්වන අතර, අනවසරයෙන් කුරුඳු ඉඩමට  විදුලිය යෙදූ එම ඉඩමේ හිමිකරු ද පොලිස් අත්අඩංගුවට ගැනීම සඳහා මේ වන විට පොලිස් පරික්ෂණ පැවැත්වෙනවා.",
       "URL": "https://www.hirunews.lk/285274/තරුණයෙකු-සහ-තරුණියක-අනවසර-විදුලි-රැහැනක-පැටලී-ජීවිතක්ෂයට",
       "Category": "Local News",
       "Parent URL": "https://www.hirunews.lk/local-news.php?pageID=1622"
}