{
       "Source": "hirunews",
       "Timestamp": "Thursday, 08 July 2021 - 19:34",
       "Headline": "දයාසිරිගේ පඬුවස්නුවර සභාපති තෝරන ඡන්දයෙන්, පොහොට්ටුවට පරාජයක්",
       "News Content": "නිදහස් පක්ෂ මහ ලේකම් රාජ්‍ය අමාත්‍ය දයාසිරි ජයසේකර නියෝජනය කරන, පඬුවස්නුවර ප්‍රාදේශීය සභාව සඳහා නව සභාපතිවරයෙකු තෝරා ගැනීමට අද පැවති ඡන්ද විමසීමේදී පොදුජන පෙරමුණ ඉදිරිපත් කළ අපේක්ෂකයා පරාජයට පත් කර වෙනත් අපේක්ෂකයෙකු ජයග්‍රහණය කරවීමට නිදහස් පක්ෂ, සමගි ජනබලවේගය සහ එක්සත් ජාතික පක්ෂය කටයුතු කළා.\nඑලෙස ජයග්‍රහණය කළේ පොදුජන පෙරමුණ නියෝජනය කරන ධර්මසේන බමුණුසිංහයි.\nඔහු නිදහස් පක්ෂයේ සාමාජිකත්වය පසුව ලබාගන්නා පොරොන්දුව මත සභාපති ධුරයට තෝරා ගෙන ඇති බවයි වාර්තාවන්නේ.\nපඬුවස්නුවර ප්‍රාදේශීය සභාව මන්ත්‍රීවරුන් 38කගෙන් සැදුම් ලබන අතර, ඡන්ද විමසීමේදී ධර්මසේන බමුණුසිංහට ඡන්ද 20ක් ලැබී තිබෙනවා.\nපොදුජන පෙරමුණ නියෝජනය කරන මන්ත්‍රීවරුන් 18 දෙනෙකු සිටින අතර, මන්ත්‍රීවරුන් 7 දෙනෙකු නිදහස් පක්ෂය නියෝජනය කරනවා.\nසමගි ජන බලවේගයේ මන්ත්‍රීවරුන් 8 දෙනෙකු, එක්සත් ජාතික පක්ෂයේ තුන්දෙනෙකු, ජනතා විමුක්ති පෙරමුණේ මන්ත්‍රීවරයෙකු සහ මුස්ලිම් කොංග්‍රසයේ මන්ත්‍රීවරයෙකු ප්‍රාදේශීය සභාවේ සිටින අතර, ජනතා විමුක්ති පෙරමුණේ මන්ත්‍රීවරයා පමණක් ඡන්දය ලබාදීමෙන් වැළකී සිටියා.\nමෙලෙස පඬුවස්නුවර ප්‍රාදේශීය සභාව සඳහා නව සභාපතිවරයෙකු තෝරා පත් කර ගැනෙන්නේ හිටපු සභාපතිවරයා පසුගිය දා කොරෝනා ආසාදිතව මිය යාමත් සමඟයි.\nමේ අතර, ශ්‍රී ලංකා නිදහස් පක්ෂයේ මධ්‍යම කාරක සභා රැස්වීමක් ඩාර්ලි පාරේ පිහිටි එම පක්ෂ මූලස්ථානයේදී මේ වන විට ආරම්භ වී තිබෙනවා.\nනිදහස් පක්ෂයේ සභාපති හිටපු ජනාධිපති මෛත්‍රීපාල සිරිසේනගේ ප්‍රධානත්වයෙන් පැවැත්වෙන මෙම රැස්වීමේදී වත්මන් දේශපාලන තත්වය මෙන්ම පක්ෂයේ ප්‍රතිසංවිධාන කටයුතු පිළිබද සාකච්ඡා කිරීමට නියමිතයි.",
       "URL": "https://www.hirunews.lk/276461/දයාසිරිගේ-පඬුවස්නුවර-සභාපති-තෝරන-ඡන්දයෙන්-පොහොට්ටුවට-පරාජයක්",
       "Category": "Local News",
       "Parent URL": "https://www.hirunews.lk/local-news.php?pageID=1833"
}