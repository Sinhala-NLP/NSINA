{
       "Source": "hirunews",
       "Timestamp": "Thursday, 15 September 2022 - 19:14",
       "Headline": "ශ්‍රී ලංකාවේ පළමු වතාවට ජාතික ක්‍රීඩා සැළැස්මක්",
       "News Content": "පළමු වතාවට ක්‍රීඩාවට සෘජුවම වගකියන සියළුම පාර්ශව ඒකරාශී කර ජාතික ක්‍රීඩා සැළැස්මක් සැකසීම ක්‍රීඩා හා යෞවන කටයුතු අමාත්‍ය රොෂාන් රණසිංහගේ ප්‍රධානත්වයෙන් අද (15) ක්‍රීඩා හා යෞවන කටයුතු අමාත්‍යාංශයේ දී සිදුකෙරුණා.\nඒ අනුව ක්‍රීඩාවේ පාර්ශවකරුවන් ලෙස පැමිණි ක්‍රීඩා හා යෞවන කටයුතු අමාත්‍යාංශය, අධ්‍යාපන අමාත්‍යාංශය, පළාත් ආණ්ඩුකාරවරු, ජාතික ක්‍රීඩා සභාව, ත්‍රිවිධ හමුදාව, ශ්‍රී ලංකා පොලීසිය, මහවැලි ක්‍රීඩා අංශය, ජාතික තරුණ සේවා සභාව, ජාතික යොවුන් සේනාංකය, ක්‍රීඩා සමාජ, ක්‍රීඩා සංගම් මින් ඉදිරියට ප්‍රාදේශීය, දිස්ත්‍රික් හා පළාත් මට්ටමේ සිට ජාතික මට්ටම දක්වා ක්‍රීඩා හා තරුණ කටයුතු වලදී ඒකාබද්ධව කටයුතු කිරීමටයි එකඟත්වය පළ කර ඇත්තේ.\nපළාත් ක්‍රීඩා සභාව, දිස්ත්‍රික් ක්‍රීඩා සභාව, ප්‍රාදේශීය ක්‍රීඩා කමිටු පිහිටුවීම ඉදිරියේ දී කඩිනමින් සිදු කිරීමට මෙම සාකච්ඡාවේ දී තීරණය වී තිබෙනවා.\nමින් ඉදිරියට ක්‍රීඩා තරගාවලි පැවැත්වීමේ දී මෙම කමිටු ඒකරාශී වී සාකච්ඡා කිරීම මගින් ක්‍රීඩා අභිවෘද්ධීය වෙනුවෙන් විධිමත්ව කටයුතු කිරීමේ හැකියාව ලැබෙනු ඇති.\nලබන වසරේ සිට පොදු එක දින දර්ශණයකට අනුව ක්‍රීඩා තරගාවලි පැවැත්වීමට සියලුම පාර්ශවයන් එකඟ වූ අතර මෙහිදී ක්‍රීඩකයින්ට සෑම තරගාවලියකටම සහභාගීවීමට අවස්ථාව උදාවනවා.\nක්‍රීඩාවේ උන්නතිය සදහා ක්‍රීඩා අමාත්‍යාංශයෙන් ලබා දෙන පහසුකම් එකම දිශාවකට ගලා නොයා සෑම ප්‍රදේශයකටම බෙදී යන සේ සැළසුම් සකස් කිරීමයි අද සාකච්ඡාවේ දී සිදු වුයේ.\nඅධ්‍යපන අමාත්‍යාංශයෙන් සිදු කළ ඉල්ලීම් සියල්ල ඉටු කළ හැකි බව මෙහි දී අධ්‍යාපන අමාත්‍ය සුසිල් ප්‍රේමජයන්ත මහතා ප්‍රකාශ කළා.\nජාතික ක්‍රීඩා සැළැස්ම සදහා පළාත් සභා හරහා සිදු විය යුතු කටයුතු පිළිබදව ඉදිරියේ දී ඒ ඒ පළාත් සභා බල ප්‍රදේශ වෙත ගොස් එම පළාතේ සියළුම ක්‍රීඩාවට සම්බන්ධ ආයතන හා පුද්ගලයින් හට ආරාධනා කර සාකච්ඡා පැවැත්වීමට මෙහිදී එකඟත්වය පළ කෙරුණා.\nක්‍රීඩාවේ හා තාරුණ්‍යයේ සංවර්ධනය උදෙසා වූ ඒකාබද්ධ ප්‍රවේශය සදහා වූ සාකච්ඡාව ඉතා සාර්ථක අයුරින් නිමාවට පත් වූ බවයි ක්‍රීඩා අමාත්‍යංශය කියාසිටියේ.\nජාතික ක්‍රීඩා සැළැස්ම යථාර්තයක් කරමින් ක්‍රීඩාවට සෘජුවම දායකත්වය දක්වන ආයතන හා පාර්ශව ඉදිරියේ දී ඒකාබද්ධව වැඩ කටයුතු කිරීමට තම සහයෝගය ලබා දෙන බව ප්‍රකාශ කර තිබෙනවා.",
       "URL": "https://www.hirunews.lk/315487/ශ්‍රී-ලංකාවේ-පළමු-වතාවට-ජාතික-ක්‍රීඩා-සැළැස්මක්",
       "Category": "Local News",
       "Parent URL": "https://www.hirunews.lk/local-news.php?pageID=866"
}