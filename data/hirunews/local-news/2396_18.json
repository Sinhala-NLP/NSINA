{
       "Source": "hirunews",
       "Timestamp": "Sunday, 11 October 2020 - 13:16",
       "Headline": "\"හිරු ටී.වී බුද්ධි අංශ සාධාරණීයකරණය කරන්න කඩේ යනවා\" කී, යහපාලන CIDයේ නිරුවත හෙළිවෙයි (වීඩියෝ)",
       "News Content": "අපරාධ පරීක්ෂණ දෙපාර්තමේන්තුවේ ඇතුම් නිලධාරීන් තමන්ව බිය ගන්වා අසත්‍ය සාක්ෂි ලබා ගැනිමට උස්සාහ කළ බව යුද හමුදා බුද්ධි අංශයේ බලලත් නිලධාරී කනිෂ්ක ගුණරත්න මහතා පවසනවා.\nඒ දේශපාලන පළිගැනීම් පිළිබඳ සොයාබලන ජනපති කොමිසම හමුවේ පළමුවරට සාක්ෂි ලබාදෙමින්.\nමාධ්‍යවේදී ප්‍රගීත් එක්නැලිගොඩ පැහැරගෙන ගොස් අතුරුදහන් කිරීමේ සිද්ධිය සම්බන්ධයෙන් ව්‍යාජ සාක්ෂි නිර්මාණය කොට අපරාධ පරීක්ෂණ දෙපාර්තමේන්තුව තමාව අත්අඩංගුවට ගෙන රක්ෂිත බන්ධනාගාර ගත කළේ යැයි බලලත් නිලධාරී ගුණරත්න මහතා ජනපති කොමිසමට කළ පැමිණිලි සම්බන්ධයෙන් ඔහු ඊයේ සාක්ෂි ලබාදුන්නා.\nකොමිසම හමුවේ ඔහු ප්‍රකාශ කළේ ශානි අබේසේකර, පොලිස් පරීක්ෂක නිශාන්ත සිල්වා ප්‍රමුඛ CID නිලධාරීන් තමන්ට දිගින් දිගටම අසත්‍ය සාක්ෂි ලබා දෙන ලෙස බලපෑම් කළ බවයි.\n\"නිකං බොරුවට අමාරුවේ වැටෙන්න එපා. එක්නැලිගොඩ කොළඹ සිට ගිරිතලේ යුද හමුදා කඳවුරට ගෙන ගොස් පසුව අක්කරේපත්තුවට රැගෙන ගිය බව කියන්න. එවකට හිටපු ආරක්ෂක ලේකම් ගෝඨාභය රාජපක්ෂ මහතාගේ උපදෙස් පරිදි කර්නල් ෂම්මි කුමාරරත්න විසින් එක්නැලිගොඩ පැහැරගත් බව කියන්න\"\nයනුවෙන් තමන්ට පැවැසූ බව ගුණරත්න මහතා සාක්ෂි ලබාදෙමින් වැඩිදුරටත් කියා සිටියා.\nඅපරාධ පරීක්ෂණ දෙපාර්තමේන්තු නිලධාරීන් ඔවුන් මෙහෙයවූ වෙනත් නඩු කටයුතු සම්බන්ධව ද තමන්ට පවසමින් ඒ තුළින් තමාව බියගන්වා අසත්‍ය සාක්ෂි ලබා ගැනීමට උත්සාහ කළ බව ගුණරත්න මහතා කොමිසම හමුවේ කියා සිටියා.\n\"දුමින්ද සිල්වා ගෝඨාභයට කඩේ ගියා වැඩියි උඩ පැන්නා වැඩියි, ඌටත් ගේම සෙට් කරේ අපි, අපි කිව්ව දේ කෙරුවේ නැත්නම් උඹටත් ඒ ගොඩට යන්න වෙයි. හිරු ටීවී එක ඒ කාලෙත් කඩේ ගියා බුද්ධි අංශ සාධාරණීකරණය කරන්න තවමත් කඩේ යනවා\" යනුවෙන් එක් අවස්ථාවක පොලිස් පරීක්ෂක ප්‍රේමතිලක නම් නිලධාරියා ඉතා අපහාසාත්මකව පැවැසූ බව ගුණරත්න මහතා සාක්ෂි දෙමින් මෙහිදී පැවසුවා.\nතමන් කිසිදු අවස්ථාවක අපරාධ පරීක්ෂක දෙපාර්තමේන්තුවේ නිලධාරීන් අපේක්ෂා කළ අසත්‍ය සාක්ෂි ලබා නොදුන් නිසා උරණවූ නිලධාරීන් තමා සම්බන්ධ කිසිදු පරීක්ෂණයක් හෝ සාක්ෂියක් නොමැතිව ත්‍රස්තවාදී වැළැක්වීමේ පනත සහ මිනීමැරුම් චෝදනා යටතේ හෝමාගම මහේස්ත්‍රාත් අධිකරණයට ඉදිරිපත් කර මාස 8කට ආසන්න කාලයක් රක්ෂිත බන්ධනාගාර ගත කළ බව ගුණරත්න මහතා කියා සිටියා.\nඔබ මෙය දේශපාලනික පළිගැනීමක් ලෙස සලකන්නේ ඇයි ? යනුවෙන් සභාපති විනිසුරුවරයා බලලත් නිලධාරී ගුණරත්න මහතාගෙන් එහිදී ප්‍රශ්න කළා.\nකොමිසම ඉදිරියේ සංවේදී වෙමින් ඊට පිළිතුරු දුන් නිලධාරියා\n\"එක්නැලිගොඩ අතුරුදන් වීම සම්බන්ධයෙන් CID නිලධාරීන් විසින් බුද්ධි අංශ නිලධාරීන් 300 දෙනෙකුගෙන් පමණ ප්‍රශ්න කර තියෙනවා. ඒ තුළින් රාජ්‍ය බුද්ධි අංශය සම්පූර්ණයෙන් අඩපණ වුණා බුද්ධි ක්‍රියාන්විත ඇනහිටියා. අප්‍රේල් 21 පාස්කු ප්‍රහාරයට පවා අඩිතාලම ඇති උනේ මේ බුද්ධි අංශ අඩපණ කිරීමෙන්. එක්නැලිගොඩගේ බිරිඳ ජිනීවා මානව හිමිකම් කවුන්සිලයට ගොස් ද්වේශ සහගතව ශ්‍රී ලංකා හමුදාව සම්බන්ධයෙන් අසත්‍ය සාක්ෂි ලබා දීලා තියෙනවා. එල්.ටී.ටී.ඊ යට සම්බන්ධ එන්.ජී.ඕ වල උපකාර ඇතිව තමයි මොවුන් කටයුතු කරන්නේ, මේක අපේ හමුදාව අඩපණ කිරීමටත් රට ජාත්‍යන්තරය ඉදිරියේ අපකීර්තියට ලක් කිරීමටත් ගහපු ප්‍රධාන මෙහෙයුමක ප්‍රතිඵලයක් ස්වාමිනි\" යන්වෙන් සඳහන් කළා.\nකරුණු සලකා බැලූ සභාපති විනිසුරු උපාලි අබේරත්න මහතා දැනට බන්ධනාගාරගතව සිටින අපරාධ පරීක්ෂණ දෙපාර්තමේන්තුවේ හිටපු අධ්‍යක්ෂ ශානි අබේසේකර ල වැඩ තහනමට ලක්ව සිටින පොලිස් පරීක්ෂක නිශාන්ත සිල්වා, උප පොලිස් පරීක්ෂක ප්‍රේමතිලක ලසැරයන් මෙන්ඩිස් යන නිලධාරීන් වගඋත්තරකරු ලෙස නම්කර ලබන 13 දාට කොමිසම හමුවේ පෙනී සිටින්නැයි සිතාසි නිකුත් කළා.\nමේ අතර කොළඹ රිමාන්ඩ් බන්ධනාගාර නිලධාරීන් සැකකරුවන් සම්බන්ධයෙන් නීතියට පටහැනිව ක්‍රියා රැසක් සිදුකර ඇති බව දේශපාලන පලිගැනීම් පිළිබඳ සොයා බලන ජනපති කොමිසම හමුවේ අනාවරණ වුණා.\nඒ නාවික හමුදාවේ ලුතිනන් කමාන්ඩර් එච්ගඑම්ගපීගසී හෙට්ටිආරච්චි මහතා ජනපති කොමිසමට කළ පැමිණිල්ලකට අදාලවයි.\n2006 වසරේදී දෙමළ ජාතික සන්ධානයේ යාපනය දිස්ත්‍රික් හිටපු පාර්ලිමේන්තු මන්ත්‍රි නඩරාජ් රවිරාජ් ඝාතනය කිරීම සම්බන්ධයෙන් අපරාධ පරීක්ෂණ දෙපාර්තමේන්තුව ද්වේෂ සහගතව කටයුතු කරමින් තමන්ට එරෙහිව නඩු පවරා ඇතැයි හෙට්ටිආරච්චි මහතා කොමිසමට පැමිණිලි කර තිබෙනවා.\n2016/7/20 දින මහේස්ත්‍රාත් අධිකරණයෙන් හෙට්ටිආරච්චි මහතාට ඇප හිමි වුවද නැවත බන්ධනාගාර නිලධාරීන් ඇප කොන්දේසි නොතකා එදිනම මහාධිකරණයට ඉදිරිපත් කොට ඇප ලබා සිටී හෙට්ටිආරච්චි මහතා ව කිසිදු නීතිමය රඳවා තබාගැනීමේ අධිකරණමය නියෝගයකින් තොරව යලි රිමාන්ඩ් බන්ධනාගාර ගත කිරීම නීතියට පටහැනි බව අද කොමිසම හමුවේ දැඩි කතාබහට ලක් වුණා.\nසාක්ෂි ලබාදෙමින් බන්ධනාගාර නිලධාරීන් ප්‍රකාශ කර සිටියේ බන්ධනාගාර අධිකාරිවරයා විසින් ලබාදුන් \"බන්ඳ 5\" නම් ලේඛනයේ නැවත බන්ධනාගාරයට එම සැකකරුව රැගෙන ඒමට සටහන් කර තිබීම මත මෙම සැකකරුවා සම්බන්ධව එලෙස ක්‍රියා කළ බවයි.\nඑහිදී කොමිසම ප්‍රශ්න කළේ \"බන්ඳ 50\" ලේඛනය කුමක්ද යන්නයි ?\nඑය බන්ධනාගාරයේ සිට සිරකරුවන් අධිකරණ වෙත රැගෙන යාම සඳහා කරුණු ඇතුළත් කර සැකසූ පෝරමයක් බවට බන්ධනාගාර නිලධාරීන් කොමිසම හමුවේ සාක්ෂි ලබාදෙමින් කියා සිටියා.\nපසුව සාක්ෂි ලබාදුන් බන්ධනාගාර නිලධාරීන් හෙට්ටිආරච්චි මහතා එදින අධිකරණය වෙත රැගෙන ගිය අදාළ \"බන්ඳ 50\" ලේඛනය කොමිසමට ඉදිරිපත් කළා.\nඅදාල ලේඛනය පරික්ෂා කළ කොමිසම කියා සිටියේ එම ලේඛනයට අනුව අධිකරණ වෙත රැගෙන යා හැක්කේ රිමාන්ඩ් ගතව සිටින සැකකරුවන් නොව බන්ධනාගාර ගතව සිටින වරදකරුවන් පමණක් බවයි.\nසභාපති විනිසුරුවරයා වැඩිදුරටත් පවසා සිටියේ සැකකාරයෙක් වරදකාරයෙක් ලෙස නම් කොට අධිකරණමය කටයුතු සඳහා රැගෙන යාම බරපතල වරදක් බවත් ඒ තුළින් මානව හිමිකම් කඩ වීමක් ද සිදුවන බවයි.\nදීර්ඝ කාලයක සිට බන්ධනාගාරය තුළ සැකකරුවන් ගෙන යාම සඳහා වෙනම පෝරමයක් නොමැති බවත් සැකකරුවන් සහ වරදකරුවන් යන දෙපිරිසම අධිකරණ කටයුතු සඳහා රැගෙන යාමට එකම පෝරමයක් පමණක් පවතින බවත් වැඩිදුරටත් සාක්ෂි දෙමින් බන්ධනාගාර නිලධාරීන් කොමිසම හමුවේ ප්‍රකාශ කළා.\nඑහිදී සභාපති විනිසුරුවරයා දැඩිව කියා සිටියේ අප රටේ බන්ධනාගාර පද්ධතිය තුළ මෙවන් අක්‍රමිකතා රාශියක් පවතින බවට නිරීක්ෂණය වී ඇති බැවින් බන්ධනාගාර නිලධාරීන් නීතියේ පටිපාටීන් ට එරෙහිව යමින් ක්‍රියා කිරීම කාගේ කුමන බලපෑමකින් සිදුවන්නේද යන්න සොයා ගත යුතු බවයි.",
       "URL": "https://www.hirunews.lk/252292/හිරු-ටී-වී-බුද්ධි-අංශ-සාධාරණීයකරණය-කරන්න-කඩේ-යනවා-කී-යහපාලන-cidයේ-නිරුවත-හෙළිවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2396"
}