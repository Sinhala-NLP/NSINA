{
       "Source": "hirunews",
       "Timestamp": "Saturday, 16 July 2022 - 19:14",
       "Headline": "පෝලිමෙන් ඉවත් වෙන්නෙ නැත්නම් ඉවත් කරන්න වෙයි ! (වීඩියෝ)",
       "News Content": "මහා පරිමාණයෙන් ක්‍රියාත්මක වන ඉන්ධන එක් රැස් කිරීමේ ජාවාරම් වැළැක්වීම සඳහා වැඩපිළිවෙලක් ක්‍රියාත්මක වන බව විදුලි බල හා බලශක්ති අමාත්‍ය කංචන විජේසේකර පවසනවා.\nඉන්ධන ලබා ගැනීම සඳහා ලියාපදිංචි වීම වෙනුවෙන් නව වෙබ් අඩවියක් හඳුන්වාදීම වෙනුවෙන් අද පැවති මාධ්‍ය හමුවට එක්වෙමිනුයි ඔහු මේබව කියාසිටියේ.\nකුඩා පරිමාණ කර්මාන්තකරුවන් වෙනුවෙන් ඉන්ධන ලබා දීමේදී ගැටලු මතුවන බවට මාධ්‍යවේදීන් යොමු කළ ප්‍රශ්නවලට පිළිතුරු දෙමින් අමාත්‍යවරයා ප්‍රකාශ කළේ ඉදිරියේදී ඔවුන් වෙනුවෙන් ඉන්ධන ලබාදීමට ප්‍රාදේශීය ලේකම් කාර්යාල හරහා වෙනම වැඩසටහනක් සකස් කරන බවයි.\nඑමෙන් ත්‍රී රෝද රථ විශාල ප්‍රමාණයක් ඉන්ධන පෝලිම්වල රැඳී සිටීම සම්බන්ධයෙන් මෙහිදී අමාත්‍යවරයාට ප්‍රශ්නයක් යොමු වුණා.\nනව ලියාපදිංචි ක්‍රමවේදය හඳුන්වාදීම හරහා ද ඔවුන් පෝලිම්වලින් ඉවත් නොවන්නේ නම් ගැටලුකාරී තත්වයක් මතුවන අතර ඒ වෙනුවෙන් ගන්නා පියවර සම්බන්ධයෙනුයි මෙහිදී ප්‍රශ්න කෙරුණේ.\nඊට පිළිතුරු දෙමින් අමාත්‍යවරයා කියාසිටියේ ඔවුන් ඉවත් නොවන්නේ නම් ඉවත් කිරීමට සිදුවන බවයි.\nඉන්ධන පෝලිමේ සිටින අතරවාරයේ වුව ද ඕනෑම අයෙකුට ලියාපදිංචි වීමට හැකියාව පවතින අතර මෙම වැඩපිළිවෙල තවත් දින කිහිපයක් යන තෙක් ක්‍රියාවට නැංවීමට කටයුතු නොකරන බව ද අමාත්‍යවරයා ප්‍රකාශ කළා.\nමේ අනුව ඉන්ධන නෞකා දිවයිනට පැමිණිය ද ජාතික ඉන්ධන අවසර පත් ක්‍රමවේදය ක්‍රියාත්මක කරන තෙක් අද සිට සිපෙට්කෝ පිරවුම්හල් අසල පෝලිම්වල රැදී සිටීමෙන් වළකින ලෙසටයි අමාත්‍ය කංචන විජේසේකර දැනුම් දෙන්නේ.\nඑහිදී අමාත්‍යවරයා වැඩිදුරටත් සඳහන් කළේ අවසරපත් ක්‍රමවේදය සක්‍රියව ක්‍රියාත්මක වන තෙක් ලංකා අයි.ඕ.සී පිරවුම්හල්වල දැනට පවත්නා ක්‍රමවේදය ඉදිරියටත් ක්‍රියාත්මක බවයි.\nපෝලිම්වල රැඳී සිටින පිරිස ආරක්ෂක අංශ විසින් අනිවාර්යයෙන් ඉවත් කර නව ක්‍රමයට අනුගත වීම සිදු කරන බවයි ඔහු අවධාරණය කළේ. එබැවින් පෝලිම්වල රැඳී නොසිටින ලෙසට අමාත්‍යවරයා දැනුම් දෙනවා.",
       "URL": "https://www.hirunews.lk/310156/පෝලිමෙන්-ඉවත්-වෙන්නෙ-නැත්නම්-ඉවත්-කරන්න-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1015"
}