{
       "Source": "hirunews",
       "Timestamp": "Friday, 03 July 2020 - 21:18",
       "Headline": "උණුසුම් වන දේශපාලන වේදිකාවේ අදත් විවිධ අදහස් (වීඩියෝ)",
       "News Content": "උණුසුම් වන දේශපාලන වේදිකාවේ පක්ෂ විපක්ෂ දේශපාලනඥයින් අදත් අදහස් පළ කළා.\nශ්‍රී ලංකා පොදුජන පෙරමුණේ අපේක්ෂක දයාසිරි ජයසේකර ජන හමුවක් අමතමින් සඳහන් කළේ තුනෙන් දෙකක බලයක් ලබාගනීමට උත්සාහ කරන අවස්ථාවේ පක්ෂ අභ්‍යන්තරයේ ගැටළු ඇතිකරන පුද්ගලයන් ද සිටින බවයි.\nඑම පක්ෂයේම අපේක්ෂක ප්‍රසන්න රණතුංග සඳහන් කළේ ජනාධිපතිවරණයේදී සන්ධානගත වූයේ එය ජය ගැනීමේ අරමුණින් පමණක් බවයි.\nරහසිගතව සිදු කළ දෑ මේවන විට එළිවෙමින් පවතින බව සමගි ජන බලවේගයේ අපේක්ෂක චමින්ද විජේසිරි මැතිවරණ ජන හමුවක් අමතමින් ප්‍රකාශ කළා.\nරනිල් වික්‍රමසිංහට පාඩම් ඉගැන්වීම සඳහා ලිපි ලියා අවසානයේදී සිදුවූ දෙයක් පිළිබඳ එක්සත් ජාතික පක්ෂයේ අපේක්ෂක වජිර අබේවර්ධන හෙළිකළා.\nමේ අතර සමගි ජන බලවේගයේ අපේක්ෂක බන්දුලාල් බණ්ඩාරිගොඩ කියාසිටියේ එක්සත් ජාතික පක්ෂයට සෑම වරදක්ම පැටවීමෙන් වැළකී රජය තමන් සතුව පවතින අවස්ථාවේ හැකි නම් ත්‍රිකුණාමල වරායේ නැගෙනහිර පර්යන්තය ලබාදීම නතර කරන ලෙසටයි.\nමේ අතර අලියාගේ වලිගයේ එල්ලී දිව්‍යලෝකයේ යන ආකාරය පාලිත තෙවරප්පෙරුම මැතිවරණ ජන හමුවකට එක්වෙමින් හෙළිකළා.\nජන හමුවක් අමතමින් ජනතා විමුක්ති පෙරමුණේ ප්‍රධාන ලේකම් ටිල්වින් සිල්වා කියාසිටියේ එක්සත් ජාතික පාක්ෂිකයන් කුමන පක්ෂයකට ඡන්දය ලබාදුන්න ද එහි ප්‍රතිඵලය ලැබෙන්නේ අග්‍රාමාත්‍ය මහින්ද රාජපක්ෂට බවයි.",
       "URL": "https://www.hirunews.lk/244621/උණුසුම්-වන-දේශපාලන-වේදිකාවේ-අදත්-විවිධ-අදහස්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2612"
}