{
       "Source": "hirunews",
       "Timestamp": "Sunday, 22 May 2022 - 19:43",
       "Headline": "කැසෙන්ඩ්‍රා ඔස්ට්‍රේලියානු පාර්ලිමේන්තුවට (වීඩියෝ)",
       "News Content": "ඔස්ට්‍රේලියාවේ 31 වැනි අග්‍රාමාත්‍යවරයා ලෙස කම්කරු පක්ෂයෙන් තරඟවැදුණු ඇන්තනී ඇල්බනීස් තේරීපත් වුණා.\nමෙම මැතිවරණයට එම පක්ෂයෙන්ම තරග කළ ශ්‍රී ලාංකික කාන්තාවක් ඔස්ට්‍රේලියානු පාර්ලිමේන්තුවට තේරීපත් වීම ද විශේෂත්වයක්.\nඔස්ට්‍රේලියානු මහමැතිවරණයෙන් එරට කම්කරු පක්ෂය විශිෂ්ට ජයග්‍රහණයක් අත්කර ගත්තා.\nඒ අනුව ඔස්ට්‍රේලියාවේ 31 වැනි අග්‍රාමාත්‍යවරයා ලෙස ඇන්තනී ඇල්බනීස් තේරීපත් වුණා.\nහිටපු අග්‍රාමාත්‍ය ස්කොට් මොරිසන්ගේ ලිබරල් සන්ධානය පරදවා ඔස්ට්‍රේලියාවේ කම්කරු පක්ෂය ප්‍රමුඛ රජයක් බිහිවී ඇත්තේ දශකයකින් පමණ පසුව බවයි විදෙස් මාධ්‍ය වාර්තා කළේ.\nජයග්‍රහාහී කම්කරු පක්ෂ නායක ඇන්තනී ඇල්බනීස් කියා සිටියේ රටේ ජනතාව උදෙසා විශාල වෙනසක් සිදු කිරීමට තීරණය කර ඇති බවයි.\nමධ්‍ය වාමාංෂික අදහස් දරන කම්කරු පක්ෂ නායකයා ඔස්ට්‍රේලියානු ජනතාව එක්සත් කිරීමටත් සමාජ සේවාවන් හී නිරත වීමටත් ලෝක කාලගුණ වෙනසට එරෙහිව කටයුතු කිරීමටත් තීරණය කර ඇති බවයි දැනට වාර්තා වන්නේ.\nසිය පරාජය පිළිගත් හිටපු අග්‍රාමාත්‍ය ස්කොට් මොරිසන් ස්තූතිය පළ කරමින් කියා සිටියේ ඔස්ට්‍රේලියානු ජනතාව විශ්මිත බවයි.\nතමාට සිය ධුර කාලය තුළ ජනතාව ලබා දුන් සහයෝගය වෙනුවෙන් ද ඔහු ස්තූතිය පුද කළා.\nමැතිවරණ ප්‍රතිඵලවලට අනුව කම්කරු පක්ෂයට ආසන 72ක් හිමිවී ඇති අතර ලිබරල් සන්ධානයට හිමිවී ඇත්තේ ආසන 55ක් පමණයි.\nකෙසේ නමුත් රජයක් පිහිටුවීම සඳහා අවශ්‍ය ආසන 76ක් ලබා ගැනීමට ඔවුන්ට හරිත පක්ෂය, ස්වාධීන සහ අනෙකුත් සුළු පක්ෂවල සහය ලබා ගත යුතු වනවා.\n59 හැවිරිදි ඇන්තනී ඇල්බනීස් නව අග්‍රාමාත්‍යවරයා ලෙස දිවුරුම් දීමට නියමිත අතර ජපානය, ඉන්දියාව,අමෙරිකා එක්සත් ජනපදය සමග පැවැත්වෙන කොඩ් රාජ්‍යයන්ගේ සමුළුව සඳහා ඔහු හෙට ටෝකියා බලා නික්මීමට ද නියමිතයි.\nඒ ඔහු ධුරයට පත්වී සිදු කරන ප්‍රථම නිල සංචාරයයි.\nමේ අතර, දෙරටේ ද්විපාර්ශ්වික සබඳතා තවදුරටත් වර්ධනය කර ගැනීමට ඉදිරියේදී සමීපව කටයුතු කරන බව ජනාධිපති ගෝඨාභය රාජපක්ෂ මහතා ට්විටර් සටහනක් තබමින් ඔස්ට්‍රේලියානු නව අග්‍රාමාත්‍යවරයාට සුබ පැතුම් එක්කරමින් සඳහන් කර තිබෙනවා.\nමෙවර  ඔස්ට්‍රේලියානු මහමැතිවරණයට ශ්‍රී ලාංකිකයින් තිදෙනෙකු තරග වැදුණු අතර ඔවුන් තිදෙනාම ශ්‍රි ලාංකිකයින් බහුතරයක් වෙසෙන වික්ටෝරියා ප්‍රාන්තයෙන් තරග වැදීම විශේෂත්වයක්.\nවික්ටෝරියා ප්‍රාන්තයේ ස්කෝලින් අසුනට ලිබරල් සන්ධානයෙන් තරග වැදුණු ශ්‍රී ලාංකික විරෝෂ් පෙරේරා ඡන්ද 12,543ක් එනම් මුළු ඡන්ද සංඛ්‍යාවෙන් 34.86%ක් ලබා ගනිද්දි කම්කරු පක්ෂයේ ප්‍රතිවාදියා වූ ඇන්ඩෘෘ ජයිල්ස් ඡන්ද 26,252ක් එනම් 65.14%ක් ලබමින් එම අසුන ජයග්‍රහණය කර තිබෙනවා.\nහෝල්ට් අසුනට කම්කරු පක්ෂයෙන් තරග වැදුනු කැසෙන්ඩ්‍රා ප්‍රනාන්දු අසුන ජයග්‍රහණය කළේ ලිබරල් සන්ධානය නියෝජනය කළ රාන්ජ් පෙරේරා පරාජයට පත් කරමින්.\nඑහිදී කැසෙන්ඩ්‍රා ප්‍රනාන්දු ඡන්ද 39,185ක් එනම් මුළු ඡන්ද සංඛ්‍යාවෙන් 57.09% ලබා ගත් අතර රාන්ජ් පෙරේරාට ඡන්ද 28,777ක් එනම් මුළු ඡන්ද සංඛ්‍යාවෙන් 42.91%ක් හිමිව තිබුණා.\n34 හැවිරිදි කැසෙන්ඩ්‍රා ප්‍රනාන්දු ඔස්ට්‍රේලියානු පාර්ලිමේන්තුවට තේරී පත්වු ශ්‍රී ලාංකික සම්භවයක් සහිත ප්‍රථම කාන්තාවයි.\nශ්‍රී ලංකාවේ උපත ලබා වයස අවුරුදු 11 දී සිය දෙමව්පියන් සමග ඔස්ට්‍රේලියාවට සංක්‍රමණය වූ කැසෙන්ඩ්‍රා එහිදී උසස් අධ්‍යාපනය ලබා තිබෙනවා.",
       "URL": "https://www.hirunews.lk/305027/කැසෙන්ඩ්‍රා-ඔස්ට්‍රේලියානු-පාර්ලිමේන්තුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1150"
}