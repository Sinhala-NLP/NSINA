{
       "Source": "hirunews",
       "Timestamp": "Thursday, 26 May 2022 - 15:55",
       "Headline": "අගමැති බැංකු ප්‍රධානීන් හමුවෙයි",
       "News Content": "අපනයන ඉලක්ක කරගත් ආර්ථිකයක් පදනම් කරගනිමින් ප්‍රතිපත්ති තීරණ ගැනීමේ අවශ්‍යතාව අග්‍රාමාත්‍ය රනිල් වික්‍රමසිංහ පෙන්වා දෙනවා.\nවර්තමානයේ රට මුහුණදෙන ආර්ථික අර්බුදය ජය ගත හැක්කේ අපනයන ප්‍රවර්ධනයෙන් පමණක් බවයි අග්‍රාමාත්‍යවරයා අද පෙරවරුවේ බැංකු ප්‍රධානින් හමු වූ අවස්ථාවේ දී ප්‍රකාශ කළේ.\nඉදිරි කාලය තුළ දේශීය හා විදේශීය වශයෙන් අභියෝග රැසකට මුහුණ දීමට සිදුවන අතර ඒ සදහා සූදානම් විය යුතු බව ඔහු මෙහිදී පෙන්වා දුන්නා.\nවත්මන් ලෝක අර්බුදය හමුවේ රටවල් 70ක් පමණ දුෂ්කරතාවලට මුහුණ දී ඇති අතර ශ්‍රී ලංකාව ඉන් පළමු පෙළේ සිටින බවද වික්‍රමසිංහ මහතා ප්‍රකාශ කළා.\nජාත්‍යන්තර පොලී අනුපාත ඉහළ යාමේ වැඩි අවදානමක් පවතින අතර ජාත්‍යන්තර වශයෙන් ආහාර මිල ගණන් ඉහලයාමේ අනතුරක් ද මේ මොහොතේ නිරීක්ෂණය වන බවයි අගමැතිවරයා කියාසිටියේ.\nමෙම තත්වය අවබෝධ කරගෙන කටයුතු කළ යුතු බව රනිල් වික්‍රමසිංහ මහතා මෙහිදී අවධාරණය කළා.\nමේ අවස්ථාවේදී නිවැරදි ප්‍රතිපත්ති අනුගමනය කරමින් ඉදිරියට යාමෙන් රටට වන අහිතකර ප්‍රතිවිපාක සීමා කර ගැනීමට අවස්ථාව ඇති බව ද ඔහු පෙන්වා දුන්නා.\nජාත්‍යන්තර මූල්‍ය අරමුදල සමග එකඟතාවයකට එළඹෙන තෙක් මෙම ගැටලුවලට නිශ්චිත විසඳුම් ලබාදීම අසීරු බවයි මහ බැංකුව පෙන්වා දුන්නේ.\nමේ සඳහා තව කෙටි කාලයක් ගත වන අතර අත්‍යවශ්‍ය ගනුදෙනුකරුවන්ගේ අවශ්‍යතා පදනම් කරගෙන ණය ගෙවීම පමා කිරිමේ සහන ලබා දීම පිළිබඳව මෙහිදී අවධානය යොමු කෙරුණා.\nමහ බැංකු අධිපතිවරයා සහ දේශීය විදේශීය බැංකු ප්‍රධානීන් රැසක් ‍අග්‍රාමාත්‍ය රනිල් වික්‍රමසිංහ සමග පැවති මෙම සාකච්ඡාවට එක්ව සිටියා.",
       "URL": "https://www.hirunews.lk/305354/අගමැති-බැංකු-ප්‍රධානීන්-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=1142"
}