{
       "Source": "hirunews",
       "Timestamp": "Tuesday, 15 March 2022 - 13:06",
       "Headline": "යුක්රේනයට මෙරට තේ යැවීම නැවතෙයි",
       "News Content": "යුදමය තත්ත්වය හේතුවෙන් යුක්රේනයට මෙරටින් තේ අපනයනය කිරීම මේ වනවිට සම්පූර්ණයෙන් නතර වී ඇති බව තේ අපනයනකරුවන්ගේ සංගමය ප්‍රකාශ කළා.\nඑසේම, ඩොලරයට සාපේක්ෂ ව රුසියාවේ මුදල් ඒකකය වන රූබලය ශීඝ්‍රයෙන් අවප්‍රමාණය වීම සහ නෞකා සමාගම් එරටට භාණ්ඩ ප්‍රවාහනය කිරීම ප්‍රතික්ෂේප කිරීම යන හේතූන් නිසා ඉදිරියේ දී මෙරට තේ අපනයන ආදායම අඩුවීමට හේතුවක් වනු ඇති බවයි එම සංගමයේ සභාපති සංජය හේරත් කියා සිටියේ.\nපසුගිය වසරේ මෙරටින් වැඩිම තේ අපනයනය කළ රටවල් අතරින් රුසියාව තුන්වන ස්ථානයේ පසු වූ අතර, යුක්රේනයට හිමිව තිබුණේ 18 වන ස්ථානයයි.\n2021 වසරේ දී රුසියාවට තේ කිලෝ මිලියන 29ක් අපනයනය කර තිබූ අතර, රුපියල් මිලියන 24,822ක ආදායමක් එමගින් උපයා තිබුණා.\nතේ කිලෝ මිලියන 04ක් යුක්රේනයට අපනයනය කර තිබූ අතර, එහි වටිනාකම රුපියල් මිලියන 4,279ක්.",
       "URL": "https://www.hirunews.lk/299540/යුක්රේනයට-මෙරට-තේ-යැවීම-නැවතෙයි",
       "Category": "Local News",
       "Parent URL": "https://www.hirunews.lk/local-news.php?pageID=1292"
}