{
       "Source": "hirunews",
       "Timestamp": "Saturday, 01 February 2020 - 7:40",
       "Headline": "CID උප පොලිස් පරීක්ෂක මාරසිංහ අද ජනපති කොමිසමට",
       "News Content": "පාස්කු ප්‍රහාරය පිළිබඳ විමර්ශනය කෙරෙන ජනාධිපති කොමිසමට අද අපරාධ පරීක්ෂණ දෙපාර්තමේන්තුවේ විශේෂ විමර්ශන අංශ අංක දෙකෙහි ස්ථානාධිපතිවරයා කැඳවා තිබෙනවා.\nජනාධිපති පරීක්ෂණ කොමිෂන් සභාවේ ලේකම් එච්.එම්.බී.පී. හේරත් සඳහන් කළේ එම විමර්ශන අංශයේ ස්ථානාධිපති, පොලිස් පරීක්ෂක එම්.එම්.ජානක මාරසිංහ අද උදෑසන 10ට කොමිසම හමුවට කැඳවා ඇති බවයි.\nමේ අතර, මාවනැල්ලේදී බුදු පිළිමවලට හානි කිරීමේ සිද්ධිය සම්බන්ධයෙන් විමර්ශනය කිරීම සඳහා අපරාධ පරීක්ෂණ දෙපාර්තමේන්තුව එම ප්‍රදේශයට පැමිණියද, නිල වශයෙන් එම විමර්ශන භාර ගැනීමක් සිදුනොකර එහි හිටපු අධ්‍යක්ෂ ශානි අබේසේකර එම ස්ථානයෙන් පිටව ගොස් ඇති බව ඊයේ කොමිසමේදී අනාවරණ වුණා.\nඑම කොමිසම හමුවේ ඊයේ ප්‍රකාශ ලබාදීම සඳහා පැමිණියේ කෑගල්ල සහකාර පොලිස් අධිකාරී එච්. කමල් පෙරේරා යි.\nඑහිදී ඔහු කියා සිටියේ අපරාධ පරීක්ෂණ දෙපාර්තමේන්තුවේ අධ්‍යක්ෂවරයෙකු කිසියම් විමර්ශනයක් සඳහා පැමිණෙන්නේ එය විශේෂ විමර්ශනයක් නම් පමණක් බවයි.\nඑමෙන්ම, එලෙස අධ්‍යක්ෂවරයා පැමිණෙන්නේ අදාළ විමර්ශනය භාර ගැනීමට පමණක් බවත් ඔහු වැඩිදුරටත් සඳහන් කළා.\nශානි අබේසේකර එලෙස පැමිණ විමර්ශන භාර නොගෙන පිටව යෑම පිටුපස යම් දේශපාලන මැදිහත්වීමක් පවතින්නට ඇති බවට තමාට සැකයක් මතුවන බවයි සහකාර පොලිස් අධිකාරිවරයා එහිදී කියා සිටියා.",
       "URL": "https://www.hirunews.lk/233474/cid-උප-පොලිස්-පරීක්ෂක-මාරසිංහ-අද-ජනපති-කොමිසමට",
       "Category": "Local News",
       "Parent URL": "https://www.hirunews.lk/local-news.php?pageID=2924"
}