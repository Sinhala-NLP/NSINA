{
       "Source": "hirunews",
       "Timestamp": "Monday, 18 July 2022 - 12:18",
       "Headline": "අන්තරෙන්; රනිල්ට පණිවිඩයක්! - මහජනතාවගෙන් ඉල්ලීමක්!",
       "News Content": "වැඩබලන ජනාධිපති, අග්‍රාමාත්‍ය රනිල් වික්‍රමසිංහට සිය ධුරවලින් වහා ඉවත් වන ලෙස බලකරමින්, විරෝධතා මාලාවක් පැවැත්වීමට තමා සූදානම් බව අන්තර් විශ්වවිද්‍යාල ශිෂ්‍ය බල මණ්ඩලය පවසනවා.\nඒ අනුව අන්තර් විශ්වවිද්‍යාල ශිෂ්‍ය බල මණ්ඩලයේ කැඳවුම්කරු වසන්ත මුදලිගේ මහජනතාවගෙන් ඉල්ලා සිටියේ අද (18) සහ හෙට (19) යන දිනයන්හි දී තම තම ප්‍රදේශවල දී වැඩබලන ජනාධිපති, අග්‍රාමාත්‍ය රනිල් වික්‍රමසිංහට සිය ධුරවලින් වහා ඉවත් වීමට බල කරමින් විරෝධතාවේ නිරත වන ලෙසයි.\nහිටපු ජනාධිපති ගෝඨාභය රාජපක්ෂ සිය ධුරයෙන් ඉවත් කිරීමට හැකි වූයේ, මුළු රට ම එකතු වී ජාතිය ම උද්ඝෝෂණ භූමියක් බවට පත්කිරීම නිසා බවයි ඔහු පෙන්වා දුන්නේ.\nකෙසේ නමුත් වැඩබලන ජනාධිපති සහ අග්‍රාමාත්‍ය රනිල් වික්‍රමසිංහට එරෙහිව අන්තර් විශ්වවිද්‍යාල ශිෂ්‍ය බල මණ්ඩලය හෙට දිනයේ දී මහා විරෝධතාවක් පැවැත්වීමට නියමිතයි.",
       "URL": "https://www.hirunews.lk/310281/අන්තරෙන්-රනිල්ට-පණිවිඩයක්-මහජනතාවගෙන්-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=1011"
}