{
       "Source": "hirunews",
       "Timestamp": "Friday, 23 August 2019 - 19:52",
       "Headline": "යුද හමුදාපතිට එරෙහි විවේචන ගැන වගකිව යුත්තන් අදහස් පළ නොකිරීම ගැන කණගාටුයි - පූජ්‍ය  ඕමල්පේ සෝභිත හිමි",
       "News Content": "ලූතිනන් ජනරාල් ශවේන්ද්‍ර සිල්වා නව යුද හමුදාපති ධුරයට පත් කිරීමට ජනාධිපතිවරයා ගත් තීරණයට සහය පළ කරමින් වගකිව යුතු කිසිවෙකුත් අදහස් පළ නොකිරීම කණගාටුවට කරුණක් බව පූජ්‍ය  ඕමල්පේ සෝභිත හිමියන් පවසනවා.\nනව යුද හමුදාපතිවරයා ලෙස ලූතිනන් ජෙනරාල් ශවේන්ද්‍ර සිල්වා පත්කිරීමට එරෙහිව මෙරට ඇමරිකානු තානාපති කාර්යාලය, එක්සත් ජාතීන්ගේ මානව හිමිකම් කොමසාරිස් මිෂෙල් බැච්ලට්, කොළඹ පිහිටි කැනඩා මහ කොමසාරිස් කාර්යාලය මෙන්ම, දෙමළ ජාතික සන්ධානය ද පසුගිය දිනවල අදහස් පළ කළා.\nවිදේශ කටයුතු අමාත්‍යාංශය ඒ සම්බන්ධයෙන් පසුව, නිවේදනයක් නිකුත් කරමින් කියා සිටියේ මෙරට යුද හමුදාපතිවරයා පත් කිරීම රාජ්‍ය නායකයාගේ ස්වෛරී තීරණයක් බවයි.\nකෙසේ වෙතත්, දෙමළ ජාතික සන්ධානයේ නායක පාර්ලිමේන්තු මන්ත්‍රී ආර්. සම්බන්ධන් නව යුද හමුදාපතිවරයා පත් කිරීම සම්බන්ධයෙන් මාධ්‍ය වෙත අදහස් පළ කර තිබුණා.\nඑහිදී ඔහු කියා සිටියේ යුද අපරාධ චෝදනා එල්ල වී ඇති පුද්ගලයෙකු යුද හමුදාපති ධුරයට පමණක් නොව වෙනත් උසස් කිසිදු තනතුරකට පත් නොකළ යුතු බවයි.\nකෙසේ වෙතත්, ඇඹිලිපිටිය ප්‍රදේශයේ පැවති මාධ්‍ය හමුවකදී පූජ්‍ය  ඕමල්පේ සෝභිත හිමියන් ප්‍රකාශ කළේ යුද හමුදාපතිවරයා ලෙස ලූතිනන් ජනරාල් ශවේන්ද්‍ර සිල්වා පත් කිරීමට එරෙහිව ඇතැම් පිරිස් සිදුකරන ප්‍රකාශ තුළින් රටේ ආරක්ෂාවට පවතින තර්ජනය මැනවින් පිළිබිඹු වන බවයි.\nමේ අතර, යුද හමුදාවේ නව මාණ්ඩලික ප්‍රධානී ලෙස මේජර් ජනරාල් සත්‍යප්‍රිය ලියනගේ පත් කර ඇති බව යුද හමුදා මාධ්‍ය ප්‍රකාශක බ්‍රිගේඩියර් සුමිත් අතපත්තු ප්‍රකාශ කළා.\nමීට පෙර එම තනතුරේ කටයුතු කළේ නව යුද හමුදාපති ලූතිනන් ජනරාල් ශවේන්ද්‍ර සිල්වායි.",
       "URL": "https://www.hirunews.lk/222821/යුද-හමුදාපතිට-එරෙහි-විවේචන-ගැන-වගකිව-යුත්තන්-අදහස්-පළ-නොකිරීම-ගැන-කණගාටුයි-පූජ්‍ය-ඕමල්පේ-සෝභිත-හිමි",
       "Category": "Local News",
       "Parent URL": "https://www.hirunews.lk/local-news.php?pageID=3183"
}