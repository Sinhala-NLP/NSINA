{
       "Source": "hirunews",
       "Timestamp": "Friday, 11 November 2022 - 15:53",
       "Headline": "සුප්‍රකට බොලිවුඩ් නිළි ජැකලීන් අත් අඩංගුවට නොගන්නේ ඇයි දැයි උසාවිය විමසයි",
       "News Content": "මූල්‍ය අපරාධ චෝදනා ලැබූ සුකේෂ් චන්ද්‍රසේකර් සමඟ සම්බන්ධතා පැවැත්වූ සුරූපී බොලිවුඩ් නිළි ජැකලින් ෆර්නැන්ඩස් තවමත් අත්අඩංගුවට නොගත්තෙ ඇයි දැයි දිල්ලි අධිකරණය අද (11) විමර්ශන නිලධාරින්ගෙන් විමසා සිටියා.\nඅනෙකුත් චූදිතයින් බන්ධනාගාරගතව පසුවෙද්දිත් ඇයව පමණක් අත්අඩංගුවට නොගෙන සිටින්නෙ කවර හේතුවක් මත දැයි මෙහිදී විමර්ශන නිලධාරින්ගෙන් ප්‍රශ්න කෙරුණා.\nඇයට විදෙස් ගමන් තහනමක් ද පනවා ඇති අතර, ඒ පිළිබඳව ද අධිකරණයේ දී අවධානය යොමු වුණා.\nජැකලින්ට මීට පෙර ඇප නියම වූ අතර, අධිකරණය බොහෝ දුරට හෙට (12) දිනයේ ජැකලින් සම්බන්ධයෙන් තීන්දුවක් ප්‍රකාශයට පත් කරනු ඇති.\nසුකේෂ්ගේ ඉන්දීය රුපියල් කෝටි 200ක මූල්‍ය වංචා චෝදනාවට මින් පෙරදී කිහිප වතාවක්ම ජැකලින්ගෙන් විමර්ශන නිලධාරින් ප්‍රශ්න කර තිබුණා.\nඇය රටින් පලා යටම උත්සාහ කළ බවත්, විමර්ශන සඳහා සහාය නොදුන් බවත්, නිලධාරින් අද අධිකරණයේ දී හෙළිදරව් කළා.\n\"අපේ මුලු ජීවිත කාලයටම අපි රුපියල් ලක්ෂ 50ක මුදලක් දැකලා නැහැ. නමුත් ජැකලින් විනෝදය සඳහා රුපියල් කෝටි 7.14ක් වියදම් කර තිබෙනවා. ඇය මේ මුදල් සමඟ පැන යාමටයි උත්සාහ කළේ..\"\nසුකේෂ් චන්ද්‍රසේකර්ගෙන් මිල අධික ත්‍යාග ලබාගත් බවට ජැකලින්ට චෝදනා එල්ල වූ අතර, තවත් නිළියන් කිහිප දෙනෙකුගේ නම් විමර්ශන නිලධාරින් විසින් මාධ්‍යයට නිරාවරණය කළා.\nසුඛෝපබෝගී මෝටර් රථ, ඇඳුම්, බෑග්, ස්වාර්ණාභාරණ මෙන්ම පෞද්ගලික ජෙට් යානා සඳහා ද සුකේෂ් මෙසේ අත දිගහැර වියදම් කොට තිබෙනවා.\nඑසේම, සුකේෂ් ජැකලින් වෙනුවෙන් ශ්‍රී ලංකාවෙන් මිරිස්ස ප්‍රදේශයෙන් ඉඩමක් ලබා ගත් බවට ද තොරතුරු වාර්තා වුණා.",
       "URL": "https://www.hirunews.lk/320162/සුප්‍රකට-බොලිවුඩ්-නිළි-ජැකලීන්-අත්-අඩංගුවට-නොගන්නේ-ඇයි-දැයි-උසාවිය-විමසයි",
       "Category": "Local News",
       "Parent URL": "https://www.hirunews.lk/local-news.php?pageID=741"
}