{
       "Source": "hirunews",
       "Timestamp": "Monday, 06 November 2017 - 14:14",
       "Headline": "ගාමිණී සෙනරත් 09 වන දා අධිකරණයට භාරවෙයි",
       "News Content": "හිටපු ජනපති මහින්ද රාජපක්ෂගේ කාර්ය මණ්ඩල ප්‍රධානි වී ගාමිණී සෙනරත් මේ මස 09 වනදා කොළඹ කොටුව මහේස්ත්‍රාත් අධිකරණය වෙත භාර වීමට සුදානම් බව ඔහුගේ නීතිඥයන් ශ්‍රේෂ්ඨාධිකරණයට අද (06) කියා සිටියා.\nඒ, පොලිස් මූල්‍ය අපරාධ කොට්ඨාසය මඟින් තමන්ව අත්අඩංගුවට ගැනීම වලක්වන ලෙසට ඔහු ශ්‍රේෂ්ඨාධිකරණය හමුවේ ගොනු කර ඇති මුලික අයිතිවාසිකම් පෙත්සම අද කැඳවූ අවස්ථාවේදීයි.\nපොලිස් මූල්‍ය අපරාධ විමර්ශන කොට්ඨාසය මඟින් තමන්ට එරෙහිව සිදුකරන පරීක්ෂණය සඳහා පූර්ණ සහය ලබා දෙන බවද හිටපු ජනාධිපති කාර්යය මණ්ඩල ප්‍රධානී ගාමිණී සෙනරත් සිය නීතිඥයන් මගින් ශ්‍රේෂ්ඨාධිකරණයට දැනුම් දුන්නා.\nමේ අනුව මේ මස 17 වන දා මෙම මුලික අයිතිවාසිකම් පෙත්සම සලකා බැලීමට නියමිතයි.\nහිටපු ජනාධිපති මහින්ද රාජපක්‍ෂගේ කාර්ය මණ්‌ඩල ප්‍රධානී  ගාමිණී සෙනරත් මහතා ඇතුළු තිදෙනකු විදේශගතවීම වළක්‌වමින් කොටුව මහෙස්‌ත්‍රාත් ලංකා ජයරත්න මෙනෙවිය පසුගිය 31 දා තහනම් නියෝගයක්‌ ද නිකුත් කළා.\nමූල්‍ය අපරාධ විමර්ශන කොට්‌ඨාසය විසින් තොරතුරු වාර්තාවක්‌ ඉදිරිපත් කරමින් කළ කරුණු දැක්‌වීමක්‌ සලකා බැලීමෙන් අනතුරුව මහෙස්‌ත්‍රාත්වරිය ගාමිණී සෙනරත්, පියදාස කුඩාබාලගේ සහ නීල් බණ්‌ඩාර හපුහින්න යන තිදෙනාට විදේශ ගමන් තහනම් කර එම නියෝගය නිකුත් කළා.\nපසුගිය රජය සමයේදී කැබිනට්‌ මණ්‌ඩලයේ අනුමැතිය ඇතිව ශ්‍රී ලංකා රක්‍ෂණ සංස්‌ථාවේ හා සේවක අර්ථසාධක අරමුදලින් රුපියල් බිලියන 18.5 ක මුදලක්‌ ආයෝජනය කරමින් ආරම්භ කළ පිනෝ ලංකා හෝටල් ව්‍යාපෘතියට වෙන්කළ මුදලින් රුපියල් බිලියන 4.4 ක්‌ නීති විරෝධී අන්දමින් හම්බන්තොට ග්‍රෑන්ඩ් හයිටි හෝටල් ව්‍යාපෘතියට යොදවා මුදල් අවභාවිත කිරීමේ සිද්ධිය සම්බන්ධයෙන් සිදුකරන පරීක්‍ෂණවල සැකකරුවන් ලෙස ඔවුන් නම් කොට ඇති බව මූල්‍ය අපරාධ විමර්ශන කොට්‌ඨාසය අධිකරණයට දැනුම් දී තිබුනා.\nඑකී පරීක්‍ෂණ සඳහා ගාමිණී සෙනරත් මහතා ඇතුළු සැකකරුවන් තිදෙනාගෙන් ප්‍රකාශ ලබාගෙන පරීක්‍ෂණ සිදුකරන බව මූල්‍ය අපරාධ කොට්‌ඨාසය අධිකරණයට කියා සිටියා.",
       "URL": "https://www.hirunews.lk/175387/ගාමිණී-සෙනරත්-09-වන-දා-අධිකරණයට-භාරවෙයි",
       "Category": "Local News",
       "Parent URL": "https://www.hirunews.lk/local-news.php?pageID=4232"
}