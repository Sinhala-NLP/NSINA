{
       "Source": "hirunews",
       "Timestamp": "Monday, 29 April 2019 - 6:40",
       "Headline": "'ෆොනි' චණ්ඩ වෙයි - දිවයිනේ බොහෝ ප්‍රදේශවලට මිලිමීටර් 150ට වැඩි තද වැසි",
       "News Content": "ගිනිකොණ දිග බෙංගාල බොක්ක මුහුදු ප්‍රදේශයේ, ශ්‍රී ලංකාවට නැගෙනහිර දෙසින් පවතින 'ෆොනි' සුළි කුණාටුව ඊයේ (28) රාත්‍රී 11.30 වන විට මඩකලපුව සිට නැගෙනහිර දෙසින් කිලෝමීටර් 580ක් පමණ දුරින් උතුරු අක්ෂාංශ 8.4 ත් නැගෙනහිර දේශාංශ 86.9 ත් ආසන්නව ස්ථානගතව පවතින බව කාලගුණවිද්‍යා දෙපාර්තමේන්තුව පවසනවා.\nමෙම පද්ධතිය ඉදිරි පැය 12 තුලදී චණ්ඩ සුළි කුණාටුවක් දක්වා වර්ධනය වී ඊළඟ පැය 24 තුල ඉතා චණ්ඩ සුළි කුණාටුවක් බවට පත්වනු ඇති බව අපේක්ෂා කළ හැකි බව එම දෙපාර්තමේන්තුව පවසනවා.\nමෙම පද්ධතිය මැයි මස 01 වන දින දක්වා නැගෙනහිර වෙරළට ඔබ්බෙන් වයඹ දෙසට ගමන් කර ඉන්පසුව ක්‍රමයෙන් නැවත හැරී ඊසාන දෙසට ගමන් කරනු ඇති බවයි විශ්වාස කෙරෙන්නේ.\nඑම දෙපාර්තමේන්තුව වැඩිදුරටත් පවසන්නේ දිවයිනේ බොහෝ ප්‍රදේශවල තද සුළං සහ තද වැසි තත්වයන් අද (29) සහ හෙට (30) දිනයන් වලදී පවතිනු ඇති බවයි.\nඅද (29) දිනයේ දී දිවයින හරහා විශේෂයෙන් උතුරු, උතුරුමැද, වයඹ සහ දකුණු පළාත්වලත් ත්‍රිකුණාමලය සහ අම්පාර දිස්ත්‍රික්කවලත් පැයට කිලෝමීටර් 60ක තද සුළං දක්වා බලාපොරොත්තු විය හැකි බව සඳහන්.\nදිවයිනේ බොහෝ ප්‍රදේශවල විටින් විට වැසි හෝ ගිඟුරුම් සහිත වැසි ඇති විය හැකි අතර සබරගමුව, මධ්‍යම, දකුණු, බස්නාහිර සහ වයඹ පළාත්වල සහ මන්නාරම දිස්ත්‍රික්කයේ ඇතැම් ස්ථානවලට මිලිමීටර් 150 ට වැඩි ඉතා තද වර්ෂාපතනයන් ද සෙසු පළාත්වල මිලිමීටර් 100ක පමණ තද වර්ෂාපතනයන් ඇති විය හැකි බව එම දෙපාර්තමේන්තුව අද (29) උදෑසන නිකුත් කළ නිවේදනයේ දැක්වෙන්නේ.",
       "URL": "https://www.hirunews.lk/215361/ෆොනි-චණ්ඩ-වෙයි-දිවයිනේ-බොහෝ-ප්‍රදේශවලට-මිලිමීටර්-150ට-වැඩි-තද-වැසි",
       "Category": "Local News",
       "Parent URL": "https://www.hirunews.lk/local-news.php?pageID=3379"
}