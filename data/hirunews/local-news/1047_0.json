{
       "Source": "hirunews",
       "Timestamp": "Monday, 04 July 2022 - 16:59",
       "Headline": "රුසියානු බොරතෙල් ඛනිජ තෙල් සංස්ථාවේ පිරිවිතරයන්ට අනුකූල ද යන්න තීරණය කළ යුතුයි - අමාත්‍ය සුසිල් ප්‍රේමජයන්ත (වීඩියෝ)",
       "News Content": "රුසියානු බොරතෙල්, ලංකා ඛනිජ තෙල් නීතිගත සංස්ථාවේ පිරිවිතරයන්ට අනුකූල ද යන්න තීරණය කිරීම අත්‍යවශ්‍ය බව අධ්‍යාපන අමාත්‍ය සුසිල් ප්‍රේමජයන්ත අද (04) පාර්ලිමේන්තුවේ දී පැවසුවා.\nඔහු ඒ බව කියා සිටියේ, ශ්‍රී ලංකාව රුසියාවෙන් ඉන්ධන ලබා නො ගන්නේ මන්දැයි මන්ත්‍රීවරුන් ඇතුළු බොහෝ දෙනෙක් අසන ප්‍රශ්නවලට පිළිතුරු ලබා දීමක් වශයෙන්.\nඑසේ ම එරෝෆ්ලොට් ගුවන් යානා ගැටළුව හේතුවෙන් රුසියාව සහ ශ්‍රී ලංකාව අතර පළුදු වී ඇති මිත්‍රත්වය සමනයට පත් කර ගැනීම සඳහා රුසියානු ශ්‍රී ලංකා මිත්‍රත්ත්ව සම්මේලනයේ සභාපති ලෙස තමා හැකි උපරිමයෙන් කටයුතු කරන බව ද අමාත්‍යවරයා මෙහි දී ප්‍රකාශ කළා.\nතව ද නුදුරේදී ම එරෝෆ්ලොට් ගුවන් යානා නඩුව වානිජ අධිකරණයේ විභාගයට ගැනීමට නියමිත අතර යහපත් තීන්දුවක් ලැබෙනු ඇතැයි තමන් බලාපොරොත්තු වන බව ද ඔහු ප්‍රකාශ කළා.\nඑසේ ම දෙරට අතර සිදුව ඇති මිත්‍රත්ත්වය පළුදු වීම කඩිනමින් සමනයකට පත් කර ගැනීමෙන් අනතුරුව බලශක්ති අමාත්‍යවරයාට, කෘෂිකර්ම අමාත්‍යවරයාට රුසියාවට ගොස් ඉන්ධන පොහොර ගෙන ඒමට කටයුතු සකස් කර ගත හැකි වේවි යනුවෙන් ද ඔහු කියා සිටියා.\nමේ අතර ඊට ප්‍රතිචාර දැක්වූ හිටපු ජනාධිපති මෛත්‍රීපාල සිරිසේන කියා සිටියේ තමන් රුසියානු ජනාධිපතිවරයා සමඟ ලිඛිතව සම්බන්ධ වූ බවත්, ඛනිජ තෙල් නීතිගත සංස්ථාවට රුසියානු සැපයුම්කරුවන් සමඟ සෘජුව සාකච්ඡා කළ හැකි බැවින් ශ්‍රී ලංකාවට ඉන්ධන ලබාගැනීම සඳහා රාජ්‍ය තාන්ත්‍රික මැදිහත්වීමක් අවශ්‍ය නොවන බවත් ජනාධිපතිවරයා ඔහුට දන්වා ඇති බවයි.",
       "URL": "https://www.hirunews.lk/309035/රුසියානු-බොරතෙල්-ඛනිජ-තෙල්-සංස්ථාවේ-පිරිවිතරයන්ට-අනුකූල-ද-යන්න-තීරණය-කළ-යුතුයි-අමාත්‍ය-සුසිල්-ප්‍රේමජයන්ත-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1047"
}