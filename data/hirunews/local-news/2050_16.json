{
       "Source": "hirunews",
       "Timestamp": "Wednesday, 31 March 2021 - 13:08",
       "Headline": "සුබ මොහොතින් කප් සිටුවා හිරු සත් පත්තිනි සෙත් ශාන්තිය ඇරඹේ (වීඩියෝ)",
       "News Content": "සූර්ය සිංහලේ හිරුත් එක්ක තුන් හෙළයේ අවුරුද්දේ උදාවට පෙර සැමට ආශිර්වාද පතා හිරු සංවිධාන කරන සත් පත්තිනි සෙත් ශාන්තිය වෙනුවෙන් අලුත් සහල් එක් රැස් කිරීමේ කටයුත්ත අද පෙරවරු 10.36 ට යෙදුණු සුබ මොහොතින් කප් සිටුවා ආරම්භ කෙරුණා.\nඒ, හිරු මාධ්‍ය ජාලයේ සභාපති රේනෝ සිල්වා මහතාගේ සහභාගීත්වයෙන් බොල්ගොඩ - වයිට් ලෝටස් පරිශ්‍රයේදීයි.\nඑම අවස්ථාවට ජ්‍යෙෂ්ඨ මහාචාර්ය ආරියරත්න කළුආරච්චි ඇතුලු පිරිසක් එක්ව සිටියා.\nඉන් අනතුරුවයි ස්ථාන තුනකින් තුනකින් සත් පත්තිනි සෙත් ශාන්තිය වෙනුවෙන් අලුත් සහල් එක් රැස් කිරීමේ කටයුත්ත ආරම්භ කරනු ලැබුවේ.\nඒ, අනුව අනුරාධපුර රුවන්වැලි මහා සෑය, කතරගම කිරි වෙහෙර සහ මහියංගණය රජමහා විහාරස්ථාන කේන්ද්‍ර කරගනිමින් මේ වනවිටත් අලුත් සහල් එක් රැස් කිරීමේ කටයුතු සිදු වනවා.\nමහියංගණයේ සිට අලුත් සහල් එක් රැස් කරන රථ ගිරාදුරුකෝට්ටේ පසුකර දෙහිඅත්තකණ්ඩිය වෙත ළඟාවීමට සැළසුම් කර තිබෙනවා.\nකිරිවෙහෙර සමිඳුන් අභියසින් ඇරඹි අලුත් සහල් එක් රැස් කිරීමේ රථ පෙරහර බුත්තල හරහා බඩල්කුඹුර වෙත ළඟා වීමට නියමිතයි.\nරුවන්වැලි සෑ රදුන් අභියසින් ඇරඹි අලුත් සහල් එක්රැස් කිරීමේ රථ පෙරහැර නොච්චියාගම හරහා රාජාංගණයට ළඟාවීමට නියමිතව තිබෙනවා.\nරටේ වසංගත රෝග තත්වයන් පැතිර ගිය සියලු අවස්ථාවලදී පත්තිනි මෑණියන් උදෙසා පුද පූජා පවත්වා රෝග භය දුරු කරගැනීම පුරාතන සිරිතක්.\nමෙවර අලුත් අවුරුද්ද ලබන මොහොතේ, කොරෝනා වෛරස් උවදුරින් මිදෙන්නට විද්‍යාත්මක ක්‍රම ඔස්සේ සෞඛ්‍යාරක්ෂිත උපදෙස් සහ ක්‍රමවේද අනුගමනය කරන අතරම, ආධ්‍යාත්මික ආශිර්වාදය ලබාගැනීම අරමුණු කරගනිමිනුයි හිරු මාධ්‍ය ජාලයේ සභාපති රේනෝ සිල්වා මහතාගේ සංකල්පයක් මත සත් පත්තිනි සෙත් ශාන්තිය සංවිධාන කළේ.\nසත් පත්තිනි දෙවියන් මුල් කරගනිමින් රටට සහ සියලු පුරවැසියන්ට ආශිර්වාදය ලැබේවා යන ප්‍රාර්ථනයෙන් අප්‍රේල් 14 වනදා මැදියම් රැයේ ඇරඹෙන සෙත් ශාන්තිය අලුයම තුන දක්වා නවගමුව පුරාණ සත් පත්තිනි දේවාල පුදබිමේදී පැවැත්වෙනවා.\nහිමිදිරි උදෑසන ආහාර අනුභව නැකතින් පසු ගරා යකුන් හත්දෙනෙකු රැඟුම් පා සියලු දොස් දුරු කර සත් පත්තිනි සෙත් ශාන්තිය අවසන් කිරීමටයි සැළසුම් කර ඇත්තේ.\nඅලුත් අවුරුද්ද උදාවන සුබ නැකතේදී පත්තිනි මෑණියන්ගේ ආශිර්වාද ලබාගැනීම සඳහා පහනක් දල්වා ප්‍රාර්ථනාවේ පඬුරු ගැටගසන්නටද හිරු මුළු රටේම ජනතාවට ආරාධනා කරනවා.\nඒ, සත් පත්තිනි දේවාශිර්වාදය සියලු සත හට ලැබී රෝ බිය දුරුවී සශ්‍රීකත්වය උදාවේවා යන ප්‍රාර්ථනය පෙරදැරිවයි.",
       "URL": "https://www.hirunews.lk/267093/සුබ-මොහොතින්-කප්-සිටුවා-හිරු-සත්-පත්තිනි-සෙත්-ශාන්තිය-ඇරඹේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2050"
}