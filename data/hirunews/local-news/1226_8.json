{
       "Source": "hirunews",
       "Timestamp": "Sunday, 17 April 2022 - 13:22",
       "Headline": "ගාල්ලේ විරෝධතා අට්ටාලය ඉවත් කිරීමට යාමේ දී උණුසුම් තත්ත්වයක් (වීඩියෝ)",
       "News Content": "ගාලු මුවදොරදී පැවැත්වෙන විරෝධතාවට සහය පළ කිරීම සඳහා ගාල්ල බස් නැවතුම්පල ඉදිිරිපිට ආරම්භ කළ විරෝධතාව විසුරුවා හැරීමට පොලිසිය කටයුතු කිරීමත් සමඟ අද උදෑසන උණුසුම් තත්වයක් ඇති වුණා.\n“ගෝල්ෆේස් තනි නොකරමු” යන තේමාව යටතේ පසුගිය 15 වනදා ගාල්ල ප්‍රදේශයේ තරුණයින්, සිවිල් ක්‍රියාකාරකයින් සහ වෘත්තිකයින් ඇතුලු පිරිසක් එක්වයි මෙම විරෝධතාව ආරම්භ කළේ.\nදින දෙකක් පුරා පැවති මෙම විරෝධතාවට ඊයේ දිනයේදී පොලිස් නිලධාරීන් පිරිසක් පැමිණ දැනුම්දී ඇත්තේ ආදරවන්තයින්ගේ සටන හෙවත් රිච්මන්ඩ් - මහින්ද වාර්ෂික ක්‍රිකට් තරගය පැවැත්වෙන නිසා අදාළ විරෝධතාව සහ ඔවුන් ඉදිකර තිබූ තාවකාලික අට්ටාලය ඉවත් කරගන්නා ලෙසයි.\nකෙසේ වෙතත් ඊට විරෝධය දක්වමින් විරෝධතාකරුවන් තවදුරටත් එම ස්ථානයේ රැඳී සිටි බව සඳහන්.\nඑහෙත් අද උදෑසන එම ස්ථානයට පැමිණි පොලිස් නිලධාරීන් එහි ඉදිකර තිබූ අට්ටාලය සහ විරෝධතාව දැක්වූ පිරිස් ඉවත් කිරීමට කටයුතු කිරීමත් සමඟ ඇතිවූයේ උණුසුම් තත්වයක්.\nඑමෙන්ම රට තුල පවතින තත්වයට විරෝධය පල කරමින් ගාලුමුවදොර ඇරඹි විරෝධතාවට අද දිනයේදීත් විශාල පිරිසක් එක්ව සිටිනවා.\nඊයේ දිනයේදී එම විරෝධතා භූමියේදී ශාන්තිකර්මයක් සහ පහන් පූජාවක් ද සිදු කෙරුණා.\nමේ අතර ජනතා විමුක්ති පෙරමුණද අද පෙරවරුවේ ජනතා පා ගමනක් ආරම්භ කළා.\nබේරුවල සිට ආරම්භ කළ එම පා ගමනට එම පක්ෂයේ නායක අනුර කුමාර දිසානායක ඇතුලු පිරිසක් එක්ව සිටියා.\nඅද දිනයේ දී එම පා ගමන බේරුවල සිට වාද්දුව දක්වාත්, හෙට වාද්දුවේ සිට මොරටුව දක්වාත්, අනිද්දා දින මොරටුවේ සිට කොළඹ - පුරහල දක්වාත් ගමන් කිරීමට නියමිතයි.\nඅද ඔවුන් බේරුවල ප්‍රදේශයෙන් ජනතා පා ගමන ආරම්භ කළා.\nමේ අතර සාමකාමී විරෝධතාකරුවන්ට එරෙහිව හමුදා බලය අයුතු ලෙස යොදාගැනීමේ කිසිදු සූදානමක් නොමැති බව ආරක්ෂක ලේකම් ජෙනරාල් කමල් ගුණරත්න අවධාරණය කරනවා.\nආරක්ෂක අමාත්‍යාංශය නිකුත් කළ නිවේදනයේ දැක්වෙන්නේ ප්‍රජාතන්ත්‍රවාදීව කෙරෙන සාමකාමී විරෝධතා මැඩපැවැත්වීම සඳහා කිසිසේත්ම හමුදා භටයන් යොදා නොගන්නා බවයි.\nප්‍රචණ්ඩකාරී අවස්ථාවක දේශයේ ආරක්ෂාව වෙනුවෙන් පොලීසිය විසින් එවැනි සහයක් ඉල්ලා සිටින අවස්ථාවකදී පමණක් එලෙස හමුදා සහය ලබාදීමට පියවර ගන්නා බවද ආරක්ෂක ලේකම්වරයා අවධාරණය කරනවා.",
       "URL": "https://www.hirunews.lk/302135/ගාල්ලේ-විරෝධතා-අට්ටාලය-ඉවත්-කිරීමට-යාමේ-දී-උණුසුම්-තත්ත්වයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1226"
}