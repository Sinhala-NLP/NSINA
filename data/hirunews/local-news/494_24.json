{
       "Source": "hirunews",
       "Timestamp": "Monday, 06 March 2023 - 10:57",
       "Headline": "ලාංකිකයින්ගේ ජන වරම උදුරාගත් රනිල් රාජපක්ෂට එරෙහිව මෙල්බර්න් වැසියෝ වීදි බසිති",
       "News Content": "ජන වරමක් ද නොමැති ව ව්‍යවස්ථා කුමන්ත්‍රණ හරහා බලයට පත් ව ඇති රනිල් වික්‍රමසිංහ ප්‍රමුඛ ආණ්ඩුව විසින් ඡන්දය නවත්වා ශ්‍රී ලාංකිකයින්ගේ ප්‍රජාතන්ත්‍රවාදී අයිතිය අහෝසි කර ඇති බවට පවසමින් විශාල විරෝධතාවක් ඊයේ (05) ඔස්ට්‍රෙලියාවේ මෙල්බර්න් නගරයේ state library ඉදිරිපිට දී පැවැත්වුණා.\nමෙම විරෝධතාවට වික්ටෝරියා ප්‍රාන්තයේ ජීවත් වන ශ්‍රී ලාංකික ප්‍රජාව ද එක්ව සිටියා.\nමෙම ආණ්ඩු විරෝධී විරෝධතාව සංවිධානය කර තිබුණේ Australian foundation for save sri lanka සංවිධානය විසින්.\nඊට මෙල්බර්න් නගරයේ ප්‍රජා සංවිධාන, දේශපාලන සංවිධාන ඇතුළු සිවිල් කණ්ඩායම් රැසකගේ සහාය හිමිව තිබුණා.\nමෙහිදී රනිල් රාජපක්ෂ ආණ්ඩුව විසින් ගෙනයනු ලබන පීඩාකාරි අසාධාරණ බදු ප්‍රතිපත්ති, දිනෙන් දින ඉහළ යන ජීවන වියදම, රෝහල්වල ඖෂධ හිඟය, විදුලිය - ඉන්ධන වැනි යටිතල පහසුකම්වල මිල දරාගත නොහැකි ලෙස ඉහළ යාම නිසා ලාංකිකයින් පත්ව ඇති අසීරුතාව ප්‍රදර්ශනය කරමින් විවිධ විරෝධතා පුවරුව ද ඔසවා ජනයා වීදි බැස ඇති අයුරු දක්නට ලැබුණා.\nSave Sri Lanka සංවිධානයේ සභාපති නිමල් ඒකනායක, නීතිඥ නොයිලින් ස්මර්ට්, ඔස්ට්‍රෙලියානු කොමියුනිස්ට් පක්ෂයේ හා වෘත්තීය සංගම්වල පිරිස් ද මොනාර්ච් විශ්වවිද්‍යාලයේ ආචාර්‍යවරුන් ද මීට එක්ව සිටියා.",
       "URL": "https://www.hirunews.lk/329123/ලාංකිකයින්ගේ-ජන-වරම-උදුරාගත්-රනිල්-රාජපක්ෂට-එරෙහිව-මෙල්බර්න්-වැසියෝ-වීදි-බසිති",
       "Category": "Local News",
       "Parent URL": "https://www.hirunews.lk/local-news.php?pageID=494"
}