{
       "Source": "hirunews",
       "Timestamp": "Tuesday, 22 March 2022 - 8:11",
       "Headline": "සර්ව පාක්ෂික සමුළුව ගැන ටී.එන්.ඒ මත ගැටුමක",
       "News Content": "ජනාධිපති ගෝඨාභය රාජපක්ෂ විසින් කැඳවා ඇති සර්ව පාක්ෂික සමුළුව සඳහා සහභාගී වීම පිළිබඳව දෙමළ ජාතික සන්ධානයේ හවුල්කාර පක්ෂ අතර මත ගැටුම් හටගෙන තිබෙනවා.\nඑම සමුළුව සඳහා සහභාගී නො වන බවයි දෙමළ ජාතික සන්ධානයේ හවුල්කාර පක්ෂයක් වන ටෙලෝ සංවිධානයේ නායක පාර්ලිමේන්තු මන්ත්‍රී සෙල්වම් අඩෙයිකලනාදන් ප්‍රකාශ කළේ.\nජනතා ප්‍රශ්න වලට විසදුම් නො මැති තත්ත්වයක් තුළ තම පක්ෂයට සර්වපාක්ෂික සමුළුවට සහභාගි විය නො හැකි බව ඔහු හිරු ප්‍රවෘත්ති අංශයට කියා සිටියා.\nකෙසේ වෙතත්, එම සමුළුව සඳහා දෙමළ ජාතික සන්ධානය සහභාගී වන බව එහි මාධ්‍ය ප්‍රකාශක පාර්ලිමේන්තු මන්ත්‍රී එම්.ඒ. සුමන්දිරන් මීට පෙර ප්‍රකාශ කර තිබුණා.\nසර්ව පාක්ෂික සමුළුව ජනාධිපති ගෝඨාභය රාජපක්ෂගේ ප්‍රධානත්වයෙන් හෙට පෙරවරු 10ට ජනාධිපති ලේකම් කාර්යාලයේ දී ආරම්භ වීමට නියමිත යි.\nසමුළුව සඳහා සහභාගි නොවන බව දේශපාලන පක්ෂ කිහිපයක්ම ඊයේ පස්වරුව වන විට තහවුරු කර තිබුණා.\nඒ අනුව ආණ්ඩුව නියෝජනය කරන පක්ෂයක් වන ලංකා කම්කරු කොංග්‍රසය, පාර්ලිමේන්තු මන්ත්‍රී සී.වී. විග්නේෂ්වරන්ගේ නායකත්වයෙන් යුතු දෙමළ ජාතික ජනතා සන්ධානය හා සමස්ත ලංකා දෙමළ කොංග්‍රසය මෙන්ම පාර්ලිමේන්තු මන්ත්‍රී මනෝ ගනේෂන්ගේ නායකත්වයෙන් යුත් දෙමළ ප්‍රගතිශීලි සන්ධානය සර්ව පාක්ෂික සමුළුවට සහභාගි නොවන බවයි ප්‍රකාශ කළේ.\nඒ සඳහා සහභාගි නොවන බව සමගි ජන බලවේගය හා ජාතික ජන බලවේගය ද දැනුම් දුන්නා.\nඑහෙත් එම සමුළුව සඳහා තම පක්ෂය සහභාගි වන බවයි එක්සත් ජාතික පක්ෂය ප්‍රකාශ කළේ.\nඑසේම පාර්ලිමේන්තු මන්ත්‍රී රිෂාඩ් බදියුදීන්ගේ නායකත්වයෙන් යුතු සමස්ත ලංකා මහජන කොංග්‍රසය සහ පාර්ලිමේන්තු මන්ත්‍රී රවුෆ් හකීම්ගේ නායකත්වයෙන් යුත් ශ්‍රී ලංකා මුස්ලිම් කොංග්‍රසය, එම සමුළුවට සහභාගිවීම සම්බන්ධයෙන් වන අවසාන තීරණය අද දිනයේ ප්‍රකාශයට පත් කිරීමට නියමිතයි.\nමේ අතර අමාත්‍ය වාසුදේව නානායක්කාර, හිටපු අමාත්‍යවරුන් වන විමල් වීරවංශ සහ උදය ගම්මන්පිල යන පිරිස් මෙම සමුළුවට සහභාගී නොවීමට තීරණය කර තිබුණා.\nඑහෙත්, මොවුන් නියෝජනය කරන පක්ෂවල යෝජනා සහ නිර්දේශ, පක්ෂ එකොළහ නියෝජනය කරන නියෝජිතයින් හරහා ඉදිරිපත් කිරීමට නියමිතයි.\nඑම නියෝජිතයින් ලෙස පාර්ලිමේන්තු මන්ත්‍රීවරුන් වන මහාචාර්ය තිස්ස විතාරණ සහ පූජ්‍ය අතුරලියේ රතන හිමියන් නම් කර තිබෙනවා.",
       "URL": "https://www.hirunews.lk/300053/සර්ව-පාක්ෂික-සමුළුව-ගැන-ටී-එන්-ඒ-මත-ගැටුමක",
       "Category": "Local News",
       "Parent URL": "https://www.hirunews.lk/local-news.php?pageID=1279"
}