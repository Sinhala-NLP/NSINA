{
       "Source": "hirunews",
       "Timestamp": "Wednesday, 29 June 2022 - 6:39",
       "Headline": "වෝර්න් - මුරලි කුසලාන පළමු ටෙස්ට් තරගය අද",
       "News Content": "ශේන් වෝර්න්, මුත්තයියා මුරලිදරන් (වෝර්න් - මුරලි) කුසලාන ටෙස්ට් තරගාවලියේ පළමු වැනි තරගය අද (29) ගාලු ජාත්‍යන්තර ක්‍රිකට් ක්‍රීඩාංගනයේ දී පැවැත්වීමට නියමිත යි.\nදෙරට අතර පැවති දීර්ඝ තරගාවලියක් නිමා කරමිනු යි අද මෙම ටෙස්ට් තරගාවලිය ආරම්භ වන්නේ.\nතරග තුනකින් සමන්විත විස්ස යි විස්ස තරගාවලිය දෙකට එකක් ලෙස ඔස්ට්‍රේලියාව ජයග්‍රහණය කළ ද අවසන් විස්ස යි විස්ස තරගය ශ්‍රී ලංකාව ජය ගත්තේ, විස්මිත හා විශිෂ්ට අන්දමින්.\nඑහි දී නායක දසුන් ශානකගේ සුපිරි පිතිහරඹය වඩාත් කැපී පෙනුණා.\nතරග පහකින් සමන්විත වුණු එක් දින තරගාවලිය තරග තුනට දෙකක් වශයෙන් ජය ගත්තේ ශ්‍රී ලංකාව යි.\nඑම තරගාවලිය නිමා වුණේ, ක්‍රිකට් වාර්තා කිහිපයක් ම අලුත් කරමින්.\nදෙරට අතර පැවති අවසන් ටෙස්ට් තරග පහෙන් තරග තුනක් ම ශ්‍රී ලංකාව ජයගෙන ඇති අතර, ඔස්ට්‍රේලියාව තරග දෙකක් ජයග්‍රහණය කර තිබෙනවා.\nශ්‍රී ලංකා කණ්ඩායමේ නායකත්ව වගකීම දිමුත් කරුණාරත්න දරද්දී ඔස්ට්‍රේලියානු පිල මෙහෙයවන්නේ, පැට් කමින්ස් විසිනු යි.",
       "URL": "https://www.hirunews.lk/308452/වෝර්න්-මුරලි-කුසලාන-පළමු-ටෙස්ට්-තරගය-අද",
       "Category": "Local News",
       "Parent URL": "https://www.hirunews.lk/local-news.php?pageID=1061"
}