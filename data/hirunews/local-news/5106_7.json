{
       "Source": "hirunews",
       "Timestamp": "Friday, 01 April 2016 - 19:14",
       "Headline": "වැට් තාම 11%යි",
       "News Content": "නැවත දැනුම් දෙන තුරු වැට් බද්ද සියයට 11 මට්ටමේම පවත්වා ගන්නා බව දේශීය ආදායම් දෙපාර්තමේන්තුව සඳහන් කළා.\nඔවුන් නිවේදනය කළේ එය සියයට 15ක් වේද යන්න සම්බන්ධයෙන් විවිධ පාර්ශවයන් විමසීම් සිදුකරන බවයි.\nරාජ්‍ය ආදායම් ඉහළ නැංවීමේ අරමුණින් ආණ්ඩුව යෝජනා කළ බදු සංශෝධන අද සිට ක්‍රියාත්මකවීමට නියමිත වුවත්, එය එලෙස ක්‍රියාත්මක නොවන බව මුදල් අමාත්‍යාංශය ප්‍රකාශ කළා.\nහිරු ප්‍රවෘත්ති අංශය කළ විමසීමකදී දේශීය ආදායම් දෙපාර්තමේන්තුව සඳහන් කළේ නව සංශෝධනවලින් මෙතෙක් අපේක්ෂිත කිසිදු ආදායමක් දැනට ලබාගත නොහැකි වී ඇති බවයි.\nශ්‍රී ලංකාව රුපියල් ටි‍්‍රලියන 9.5ක ණය උගුලක සිර වී ඇති බව සදහන් කරමින් පසුගිය 8 වන දා නව බදු සංශෝධන යෝජනා කළේ අග්‍රාමාත්‍ය රනිල් වික්‍රමසිංහයි.\nඒ අනුව මෙම බදු සංශෝධන අද සිට ක්‍රියාත්මක කිරීමට අපේක්ෂා කරන බව දේශීය ආදායම් දෙපාර්තමේන්තුව ප්‍රකාශ කළා.\nකෙසේ වෙතත්, ඒ සඳහා අවශ්‍ය ව්‍යස්ථාපිත සංශෝධන පනත් තවමත් මුදල් අමාත්‍යාංශය එම දෙපාර්තමේන්තුවට යොමු කර නැහැ.\nමුදල් අමාත්‍යාංශයේ රාජ්‍ය මූල්‍ය ප්‍රතිපත්ති දෙපාර්තමේන්තුව සදහන් කළේ එම පනත් තවමත් සකසා අවසන් නොවීම නිසා බදු සංශෝධන ක්‍රියාත්මක වන දිනයක් ප්‍රකාශයට පත් කළ නොහැකි බවයි.",
       "URL": "https://www.hirunews.lk/129905/වැට්-තාම-11යි",
       "Category": "Local News",
       "Parent URL": "https://www.hirunews.lk/local-news.php?pageID=5106"
}