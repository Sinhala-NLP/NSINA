{
       "Source": "hirunews",
       "Timestamp": "Tuesday, 20 June 2023 - 19:46",
       "Headline": "නිර්වින්දන ඖෂධ ලබාදීමෙන් පසු සිදුවූ බව කියන මරණවලට පාර්ශව රැසකින් විධිමත් විමර්ශනයක් ඉල්ලයි(වීඩියෝ)",
       "News Content": "පේරාදෙණිය ශික්ෂණ රෝහලේ ප්‍රතිකාර ලැබූ කාන්තාවන් දෙදෙනෙකු සහ පේරාදෙණිය සිරිමාවෝ බණ්ඩාරනායක විශේෂිත ශික්ෂණ ළමා රෝහලේදී දරුවන් දෙදෙනෙකු මියයාමේ සිද්ධිය සම්බන්ධයෙන් විධිමත් විමර්ශනයක් අවශ්‍ය බව පාර්ශව කිහිපයක් අවධාරණය කරනවා.\nනිර්වින්දන ඖෂධ හේතුවෙන් මෙම මරණ සිදුව ඇති බවට මේ වනවිට සමාජයේ සංවාදයක් පවතින අතර, රජයේ වෛද්‍ය නිලධාරීන්ගේ සංගමයද ඉල්ලා සිටියේ ඒ සම්බන්ධයෙන් විධිමත් පරීක්ෂණයක් සිදුකරන ලෙසයි.\nමෙම මරණ සම්බන්ධයෙන් විමසීම සඳහා පේරාදෙණිය ශික්ෂණ රෝහලේ අධ්‍යක්ෂවරයා සහ නියෝජ්‍ය අධ්‍යක්ෂවරයා සම්බන්ධ කරගැනීමට උත්සහ කළද එය ව්‍යර්ථ වුණේ ඔවුන් සාකච්ඡාවල සිටින බවට රෝහල් කාර්ය මණ්ඩලය පැවසීමත් සමඟයි.\nකෙසේ වෙතත් ජාතික ඖෂධ නියාමන අධිකාරියේ සභාපති මහාචාර්ය එස්.ඩී. ජයරත්න ඊයේ(19) පැවති මාධ්‍ය හමුවකදී සඳහන් කළේ ගැටළුවට මුල්වී ඇති නිර්වින්දන ඖෂධ දැනට භාවිතයෙන් ඉවත් කර ඇති බවයි.\nපසුගිය අප්‍රේල් මාසයේ දරු ප්‍රසූතියක් සඳහා පේරාදෙණිය ශික්ෂණ රෝහලට ඇතුළත් කළ කාන්තාවක් නිර්වින්දන ඖෂධ ලබාදීමෙන් පසු මියගිය පුවතක්ද වාර්තාවුණා.\nඑමෙන්ම මැයි මාසයේදී පේරාදෙණිය සිරිමාවෝ බණ්ඩාරනායක විශේෂිත ශික්ෂණ ළමා රෝහලේ දැඩි සත්කාර ඒකකයේදී දෙහැවිරිදි පිරිමි දරුවෙකු මියගොස් තිබුණා.\nපාදයේ අස්ථියක සැත්කමක් සඳහා රෝහල් ගතකෙරුණු එම දරුවාට ලබාදී තිබුණේ ප්‍රමිතියෙන් තොර නිර්වින්දන ඖෂධයක් බවටයි වාර්තාවුණේ.\nඑම දරුවාගේ දෙමව්පියන් හිරු ප්‍රවෘත්ති අංශයට කියා සිටියේ රෝහල් බලධාරීන්ද ඒ බව තමන් හමුවේ ප්‍රකාශ කර සිටි බවයි.\nඑමෙන්ම මෙම මාසයේදී ද සිරිමාවෝ බණ්ඩාරනායක විශේෂිත ශික්ෂණ ළමා රෝහලට ඇතුළත් කෙරුණු දරුවෙකු ද මියගොස් තිබූ අතර, එම දරුවාටද නිර්වින්දන ඖෂධයක් ලබාදී ඇති බවට ප්‍රකාශ වුණා.\nඑමෙන්ම පසුගිය ජූනි 16 වනදා පේරාදෙණිය ශික්ෂණ රෝහලේ දැඩි සත්කාර ඒකකයට ඇතුළත් කෙරුණු තවත් කාන්තාවක් මරණයට පත්ව තිබුණේ ප්‍රමිතියෙන් තොර බවට සැක කෙරෙන නිර්වින්දන ඖෂධයක් ලබාදීම හේතුවෙන්.\nඑමෙන්ම රජයේ වෛද්‍ය නිලධාරීන්ගේ සංගමයේ ප්‍රධාන ලේකම් වෛද්‍ය හරිත අලුත්ගේද කොළඹ අද පැවති මාධ්‍ය හමුවේදීද කියා සිටියේ එම තත්වයට සෞඛ්‍ය අමාත්‍යවරයා මෙන්ම රජය වගකිව යුතු බවයි.\nඅද පාර්ලිමේන්තුවේදී විපක්ෂ නායක සජිත් ප්‍රේමදාස ද මෙම ගැටළුව සම්බන්ධයෙන් අදහස් පළ කළා.\nමේ අතර පසුගිය අප්‍රේල් මාසයේදී නුවරඑළිය මහ රෝහලේ සිදුකළ අක්ෂි ශල්‍යකර්මවලින් පසුව රෝගීන්ට ඇස්වලට දැමීම සඳහා ලබාදුන් ඖෂධයක් විෂවීමෙන් කිහිපදෙනෙකුගේ ඇස් පෙනීම දුර්වලවූ පුවතක්ද වාර්තා වුණා.\nරෝහල් අධ්‍යක්ෂවරයා සඳහන් කර තිබුණේ ඉන්දියාවෙන් ගෙන්වූ ඖෂධයක විෂබීජ තිබීම හේතුවෙන් මෙම තත්වය ඇතිවූ බවයි.\nඑමෙන්ම පසුගිය මාසයේදී කොළඹ ජාතික අක්ෂි රෝහලද දින කිහිපයක් වසා දමා තිබුණේ ඉන්දීය ඖෂධ නිෂ්පාදන සමාගමක් විසින් ඇසේ සුද ඉවත් කිරීමේ ශල්‍යකර්මයෙන් පසු භාවිත කරන ප්‍රෙඩ්නිසිලොන් නම් දියරය භාවිත කිරීමෙන් පසු රෝගීන්ට ඇතිවූ අසාත්මිකතාවක් හේතුවෙන්.",
       "URL": "https://www.hirunews.lk/338538/නිර්වින්දන-ඖෂධ-ලබාදීමෙන්-පසු-සිදුවූ-බව-කියන-මරණවලට-පාර්ශව-රැසකින්-විධිමත්-විමර්ශනයක්-ඉල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=251"
}