{
       "Source": "hirunews",
       "Timestamp": "Thursday, 09 March 2017 - 17:23",
       "Headline": "දැරණියගල ද්විත්ව ඝාතනයේ 19 හැවිරිදි සැකකරු රිමාන්ඩ්",
       "News Content": "දැරණියගල ද්විත්ව ඝාතනයට සම්බන්ධ සැකකරු ලබන 20 වනදා දක්වා රක්ෂිත බන්ධනාගාර ගතකර තිබෙනවා.\nඅවිස්සාවේල්ල මහේස්ත්‍රාත් අධිකරණයයි අද මෙම නියෝගය ලබාදුන්නේ.\nසැකකරු ශ්‍රීපාද රක්ෂිතයේ පහල කොටසේ අතහැර දැමූ නිවසක සැඟව සිටියදී අත්අඩංගුවට ගනු ලැබුවේ අද අළුයමයි.\nඝාතනයට හේතුව ඉඩම් ආරවුලක් බවට අනාවරණය වී තිබෙනවා.\n19 හැවිරිදි සැකකරුගෙන් කරන ලද ප්‍රශ්ණ කිරීම්වලදී මේ පිළිබඳව තොරතුරු හෙලිව ඇති බවයි පොලිසිය සඳහන් කළේ.\nමොහු ශ්‍රීපාද රක්ෂිතයේ පහල කොටසේ සැඟව සිටින බවට ලද තොරතුරකට අනුව පොලිස් කණ්ඩායම් 05ක් ඊයේ පෙරවරුවේ සිට එහි මෙහෙයුම් ක්‍රියාත්මක කළා.\nඝාතනය සිදුවූ නිවස අසළ පදිංචි මෙම සැකකරු රැගෙන ආ ගමන් මල්ලක් එම නිවස තුළ තිබීයදී පොලීසිය පසුගියදා සොයාගත් අතර, එහි තිබී කාන්තා යට ඇඳුම් කිහිපයක් ද හමුවුණා.\nඅත්අඩංගුවට ගත් සැකකරුගෙන් මේ සම්බන්ධයෙන් කළ විමසීමකදී ඔහු ප්‍රකාශ කර ඇත්තේ දැනට තුවාල ලබා රෝහල් ගත කර සිටින නිවස හිමි කාන්තාව බැද තැබීම සඳහා අසළ නිවසක තිබූ රෙදි වැලක් මෙලෙස තමන් බෑගයක දමා සඟවාගෙන සිටි බවයි.\nසැකකරු කිසියම් මානසික ආබාධයකින් පෙලෙන්නෙකු බවද පොලීසිය මීට පෙර ප්‍රකාශ කළා.\nදැරණියගල - මාගල ප්‍රදේශයේදී හත්හැවිරිදි කුඩා දියණියක සහ 45 හැවිරිදි පුද්ගලයෙකු තියුණු ආයුධවලින් පහරදී ඝාතනය කර තිබුණේ පසුගිය 6 වනදායි.\nපහරකෑමෙන් දැරියගේ 41 හැවිරිදි මවද බරපතල තුවාල ලබා කොළඹ ජාතික රෝහලට ඇතුළත් කරනු ලැබුවා.\nමියගිය පුද්ගලයා මෙම කාන්තාවගේ ඥාතියෙකු ද වන අතර සිද්ධිය වූ දිනයේ ඔහු එම නිවසේ රැදී සිට ඇත්තේ නිවසේ හිමිකරු අවමංගල්‍ය උත්සවට සහභාගි වී යලි පැමිණෙන තුරුයි.",
       "URL": "https://www.hirunews.lk/156468/දැරණියගල-ද්විත්ව-ඝාතනයේ-19-හැවිරිදි-සැකකරු-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=4622"
}