{
       "Source": "hirunews",
       "Timestamp": "Wednesday, 02 March 2022 - 15:27",
       "Headline": "හෙටත් (03) පැය හත හමාරක විදුලි කප්පාදුවක් - කොළඹ වරායට පැමිණි ඩීසල් නැවට මුදල් ගෙවා නිදහස් කර ගනී  (වීඩියෝ)",
       "News Content": "හෙට (3) දිනයේත් දිවයින පුරා පැය 7.30ක විදුලි කප්පාදුවක් සිදු කෙරෙනවා.\nඋදෑසන 8 සිට සවස 6 දක්වා කාලය තුල පැය 5ක් වශයෙන් සහ සවස 6 සිට රාත්‍රී 11 දක්වා කාලය තුල පැය දෙක හමාරක් වශයෙන් විදුලි කප්පාදුව සිදුවන බවයි මහජන උපයෝගීතා කොමිෂන් සභාව කියාසිටියේ.\nදිවයිනටම බලපැවැත්වෙන පරිදි පැය 7යි විනාඩි 30ක විදුලි කප්පාදුවක් සිදු කිරීම ආරම්භ වුයේ අද පෙරවරුවේයි.\nමෙලෙස දිගු කාල පරාසයක් විදුලිය කප්පාදුවක් සිදුකෙරෙන්නේ වසර 26කට පසුව වීම විශේෂත්වයක්.\nඒ අනුව අද දිනයේ විදුලි කප්පාදුව සිදුවන ආකාරයෙන් ම හෙට දිනයේත් විදුලි කප්පාදුව සිදුවනු ඇති.\nමෙම විදුලි කප්පාදුව අනුව E සහ F ලෙස අලුතින් නම් කර ඇති කලාප දෙකකට පෙරවරු 8 සිට දහවල් 1 දක්වා පැය 5ක් විදුලිය විසන්ධි කර නැවත වරක් සවස 6 සිට රාත්‍රී 8.30 දක්වා තවත් පැය 2.30ක් විදුලිය විසන්ධි කෙරෙනවා.\nපෙර පැවති T, U, V, W, P, Q, R, S කලාපවලට​ද පෙරවරු 8.30 සිට රාත්‍රී 11 දක්වා වාර දෙකකදී පැය 7යි විනාඩි 30ක් විදුලි සැපයුම අත්හිටවනු ඇති.\nමේ අතර, මෙරටට පැමිණ තිබූ ඩීසල් සහ ඔටෝ ඩීසල් මෙට්‍රික් ටොන් 37,300ක් රැගත් නෞකාවට අද දිනයේ මුදල් නිදහස් කර ඇති බව මුදල් අමාත්‍යාංශයේ ලේකම් එස්.ආර්.ආටිගල ප්‍රකාශ කළා.\nඒ අනුව, එහි අඩංගු ඉන්ධන ගොඩබෑමේ කටයුතු අද රාත්‍රීයේ ආරම්භ කරන බවයි බලශක්ති අමාත්‍ය උදය ගම්මන්පිල සඳහන් කළේ.\nමෙම ඉන්ධන තොගයෙන් මෙට්‍රික් ටොන් 8000 ක් විදුලි උත්පාදනය සඳහා ලබාදෙන බව ද අමාත්‍යවරයා වැඩිදුරටත් කියා සිටියා.\nඑමෙන්ම, අනිද්දා දිනයේ තවත් ඉන්ධන මෙට්‍රික් ටොන් 37,300ක් රැගත් නෞකාවක් මෙරටට ළගාවීමට නියමිතයි.\nගුවන් යානා ඉන්ධන සහ ඩීසල් එම නෞකාවේ අඩංගු වන අතර, ඒ සඳහා ණයවර ලිපි විවෘත කර මුදල් ගෙවීමට ද මහබැංකුව අද බලශක්ති අමාත්‍යාංශයට එකඟතාව පළ කර තිබෙනවා.\nවිදුලි කප්පාදුව හේතුවෙන් ජන ජීවිතයට එල්ල වී ඇත්තේ දැඩි බලපෑමක්.\nමේ අතර විදුලි අර්බුදය විසඳීමට වහාම පියවර ගන්නා බව ජනාධිපති ගෝඨාභය රාජපක්ෂ මහතා මහජන උපයෝගිතා කොමිසමට සහතික වී තිබෙනවා.\nමහජන උපයෝගිතා කොමිසමේ සභාපති ජනක රත්නායක මහතා සඳහන් කළේ මහබැංකුව මැදිහත් කර ගනිමන් අවශ්‍ය ඉන්ධන තොග වහාම ගෙන්වා ගැනීම සඳහා ක්‍රියාමාර්ගයක් ද ආරම්භ කර ඇති බවයි.\nමේ අතර දිවයිනේ බොහෝ ප්‍රදේශවල පවතින ඉන්ධන හිඟය හේතුවෙන් ජනතාව තවදුරටත් පීඩාවට පත්ව සිටිනවා.\nඉන්ධන පිරවුම්හල් ඉදිරිපිට දිගු පෝලිම පවතින බොහෝ ප්‍රදේශවලදී දැකගත හැකිවුණා.\nඉන්ධන හිඟයත් සමඟ ඇතැම් ප්‍රදේශවල පිරවුම්හල් අසළ තවමත් නොසන්සුන්කාරී තත්ත්වයන් ද වාර්තා වනවා.\nඉන්ධන පිරවුම්හල් අසල සාමය පවත්වාගෙන යාම සඳහා අවශ්‍ය පියවර ගන්නැයි පොලිස්පතිවරයා සියලුම පළාත් භාර ජ්‍යෙෂ්ඨ නියෝජ්‍ය පොලිස්පතිවරුන් ඇතුළු නිලධාරීන්ට උපදෙස් ලබාදී තිබෙන්නේ මේ අතරතුරයි.\nපොලිස්පතිවරයා දැනුම් දී ඇත්තේ ගොවි අවශ්‍යතා, කෘෂිකර්මාන්තය සඳහා යොදා ගන්නා උපකරණ සඳහා අවශ්‍ය ඉන්ධන කෑන් හෝ බූලි මගින් ලබාගැනීමට පැමිණෙන ජනතාව වෙත බාධාවකින් තොරව ඉන්ධන ලබාදීමට පියවර ගන්නා\nලෙසයි.\nඑමෙන්ම සංචාරකයින් ප්‍රවාහන කටයුතු, ගිලන්රථ, ගිනි නිවීමේ රථ සඳහා ප්‍රමඛතාව ලබාදී ඉන්ධන ලබාදීමට සුදුසු පියවර ගන්නා ලෙසයි පොලිස්පතිවරයා දැනුම් දී ඇත්තේ.\nපවතින ඉන්ධන හිඟයෙන් පොදු ප්‍රවාහන සේවාවලට එල්ල වී ඇති බලපෑම තවදුරටත් ඔඩුදුවා ඇති අතර බස් සංගම් පෙන්වා දෙන්නේ මේ හේතුවෙන් බොහෝ බස් රථ ධාවනයෙන් ඉවත් කර ඇති බවයි.\nමේ අතර පාසල් නිවාඩුව අවසන් වී මීළඟ පාසල් වාරය ආරම්භයත් සමඟ පාසල් ළමුන් ප්‍රවාහන සේවාවලටද ඉන්ධන හිඟය බලපෑම් එල්ල කරනු ඇතැයි එම සේවාවල නිරත පිරිස් පවසනවා.\nඉන්ධන හිඟය හේතුවෙන් තමන්ද අපහසුතාවට පත්ව ඇතැයි යතුරුපැදි මඟින් ආහාර බෙදාහරින්නන් පවසනවා.\nහෙට විදුලි කප්පාදු සිදුවෙන කාලසටහන මෙතැනින්",
       "URL": "https://www.hirunews.lk/298487/හෙටත්-03-පැය-හත-හමාරක-විදුලි-කප්පාදුවක්-කොළඹ-වරායට-පැමිණි-ඩීසල්-නැවට-මුදල්-ගෙවා-නිදහස්-කර-ගනී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1323"
}