{
       "Source": "hirunews",
       "Timestamp": "Friday, 25 September 2020 - 18:40",
       "Headline": "කොටියෙකු මරා මස් ළඟ තබාගෙන සිටි කාන්තාව ඇතුළු 3දෙනා රිමාන්ඩ්",
       "News Content": "කොටියෙකු මරා මස් ළඟ තබාගෙන සිටීම සම්බන්ධයෙන් අත්අඩංගුවට ගත් කාන්තාව ඇතුළු 3 දෙනා ලබන 28 වනදා දක්වා රක්ෂිත බන්ධනාගාර ගතකර තිබෙනවා.\nතෙල්දෙණිය මහේස්ත්‍රාත් අධිකරණයයි අද මෙම නියෝගය ලබාදුන්නේ.\nකොටියෙකු මරා මස් ළග තබාගෙන සිටින බවට ඊයේ දහවල් උඩුදුම්බර පොලිසියට ලැබුනු තොරතුරකට අනුව කළ වැටලීමකදී කලල්ගමුව ප්‍රදේශයේදී වැටලීමක් සිදුකර තිබුණා.\nඑහිදී නිවසක තිබූ ත්‍රී රෝද රථයක් පරීක්ෂා කර ඇති අතර එම ත්‍රී රෝද රථය තුළ තිබී කොටියෙකුගේ වලිගය සහිත හම් කොටසක් කේබල් වලින් සකස් කරන ලද මදු 3ක් සහ ලේ තැවරුණු පිහියක් සොයාගෙන තිබෙනවා.\nනිවසේ සිටි කාන්තාවක් ද එහිදී අත්අඩංගුවට ගත් බවයි පොලිසිය කියාසිටියේ.\nසැකකාරියගෙන් කළ ප්‍රශ්න කිරීම්වලදී අනාවරණ වූ තොරතුරු මත අදාළ කාන්තාවගේ සැමියා සහ තවත් පුද්ගලයෙකු කොටියාගේ මස් කිලෝ 17ක් සමග එදිනම රාත්‍රී කලල්ගමුව ප්‍රදේශයේදී අත්අඩංගුවට ගනු ලැබුවා.\nසැකකරුවන්ගේ ප්‍රකාශ මත ඝාතනය කරන ලද කොටියාගේ හිස කොටස අද උදෑසන කලල්ගමුව කැලෑබද ප්‍රදේශයක තිබී සොයාගෙන තිබෙනවා.\nමෙම කොටියාගේ වයස අවුරුදු 10ත් 13ත් අතර වන බවටයි වනජීවී නිලධාරීන් ප්‍රකාශකර ඇත්තේ.\nසිද්ධියට අදාළව අත්අඩංගුවට ගත් සැකකාරිය අවුරුදු 35ක කාන්තාවක් වන අතර අනෙක් සැකකරුවන් දෙදෙනා අවුරුදු 32 සහ 46 වයස්වල පසුවනවා.\nඋඩුදුම්බර පොලිසිය වැඩිදුර පරීක්ෂණ සිදු කරනවා.\nකඳුකර ප්‍රදේශවලදී  සතුන් ඝාතනය සඳහා අටවන මදුවලට හසුවීමෙන් මියගිය කොටි රැසකගේ සිරුරු පසුගිය කාලයේ සොයා ගැණුනා.",
       "URL": "https://www.hirunews.lk/251096/කොටියෙකු-මරා-මස්-ළඟ-තබාගෙන-සිටි-කාන්තාව-ඇතුළු-3දෙනා-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=2430"
}