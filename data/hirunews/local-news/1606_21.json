{
       "Source": "hirunews",
       "Timestamp": "Monday, 25 October 2021 - 13:53",
       "Headline": "දුම්රිය වාර 133ක් ධාවනයේ (වීඩියෝ)",
       "News Content": "මාස 3කට ආසන්න කාලයකට පසු පළාත් තුළ දුම්රිය ධාවනය අද පෙරවරුවේ ආරම්භ කෙරුණු අතර, දිනකට දුම්රිය ගමන් වාර 133ක් පමණ යොදවා ඇති බව දුම්රිය දෙපාර්තමේන්තුව ප්‍රකාශ කළා.\nකෙසේ වෙතත් ඒවායේ ගමන් කළ හැකිවන්නේ වාර ප්‍රවේශ පත්‍ර හිමි මඟීන්ට පමණයි.\nදුම්රිය ධාවනය ඇරඹි අද පෙරවරුවේ පාදුක්ක දුම්රිය ස්ථානය ආසන්නයේදී කොළඹ බලා පැමිණි දුම්රියක් කාර්මික දෝෂයට ලක් වීමේ පුවතක් ද වාර්තා වුණා.\nදුම්රිය කාලසටහන සම්බන්ධයෙන් මඟීන් දැනුවත් කරන අතරතුර, වාර ප්‍රවේශපත්‍ර හිමි මඟීන්ට පමණක් දුම්රියේ ගමන් කළ හැකි බවටද දුම්රිය ස්ථානවලදී මඟීන් දැනුවත් කිරීමට පියවර ගෙන තිබුණා.\nමේ අතර ධාවනය යළි ආරම්භ කළද නිසි සැළසුමකට අනුව එය සිදු නොවන බවට දුම්රිය වෘත්තිය සමිති චෝදනා කරනවා.\nඉදිරියටත් මෙම තත්ත්වය ක්‍රියාත්මක වුවහොත් වෘත්තිය සමිති ක්‍රියාමාර්ගයකට අවතීර්ණ වීමට සිදු වනු ඇති බව දුම්රිය එන්ජින් රියදුරු සංගමයේ ලේකම් ඉන්දික දොඩම්ගොඩ කියා සිටියා.\nදුම්රිය ස්ථානාධිපති සංගමයේ සභාපති සුමේධ සෝමරත්න සඳහන් කළේ, වාර ප්‍රවේශ පත්‍ර නොමැති අත්‍යාවශ්‍ය සේවා මඟීන්ට ද ගමන් කිරීමට අවස්ථාව සලසා දිය යුතු බවයි.\nකෙසේ වෙතත් දුම්රිය සාමන්‍යාධිකාරී ධම්මික ජයසුන්දර කියා සිටියේ, දැනට ක්‍රියාත්මක කාළසටහන් ඉදිරියේදී සංශෝධනය කිරීමට අපේක්ෂා කරන බවයි.\nවාර ප්‍රවේශ පත්‍ර හිමි පාසල් සිසුන්ට දුම්රිය භාවිත කළ හැකි බව ඔහු පෙන්වා දුන්නා.\nමේ අතර අන්තර් පළාත් බස්රථ ධාවන බලපත්‍රවල වලංගු කාලය දෙසැම්බර් 31 දක්වා දීර්ඝ කර තිබෙනවා.\nජාතික ගමනාගමන කොමිෂන් සභාවේ සභාපති ශෂී වෙල්ගම කියා සිටියේ, පවතින කොරෝනා වසංගත තත්ත්වය හේතුවෙන් එම තීරණයට එළඹි බවයි.\nමේ අතර නොවැම්බර් 1 වනදා සිට පළාත් අතර දුම්රිය සහ බස් ධාවනය කිරීමට ද පියවර ගෙන තිබෙනවා.\nඑසේම පාසල් ආරම්භ කිරීමත් සමඟ සිසු ප්‍රවාහන කටයුතු වෙනුවෙන් අද දිනයේ සිසු සැරිය බස්රථ ද යොදවා තිබෙන ආකාරයක් දක්නට ලැබුණා.",
       "URL": "https://www.hirunews.lk/286004/දුම්රිය-වාර-133ක්-ධාවනයේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1606"
}