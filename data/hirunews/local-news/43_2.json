{
       "Source": "hirunews",
       "Timestamp": "Friday, 08 September 2023 - 19:51",
       "Headline": "පාස්කු ඉරිදා ප්‍රහාරය සහ ජාතික ආරක්ෂාව ගැන විවාදයක්",
       "News Content": "පාස්කු ඉරිදා ත්‍රස්ත ප්‍රහාරය සහ ජාතික ආරක්ෂාව පිළිබද කල් තැබීමේ විවාදයක් ලබන 21 සහ 22 යන දෙදින පැවැත්වීමට අද (08) පැවති පක්ෂ නායක රැස්වීමේදී තීරණය කර තිබෙනවා..\nමේ අතර, ශ්‍රී ලංකා රාමඤ්ඤ මහා නිකායේ අනුනායක අති පූජ්‍ය කැප්පිටියාගොඩ සිරිවිමල මහානාහිමියන් නිවේදනයක් නිකුත් කරමින් අද ප්‍රකාශ කළේ චැනල් ෆෝ නාලිකාව මගින් නිකුත් කළ වීඩියෝව එල් ටී ටී ඊ හිතවාදී ඩයස්පෝරාවේ කුමන්ත්‍රණයක් දැයි සැක මතුවන බවයි.\nපාස්කු ප්‍රහාරය සදහා යුක්තිය ඉටු කර ගැනීම වෙනුවෙන් දෙව්මව්න්ගේ පිහිට පැතීමේ විශේෂ කන්නලව්වක් අද පස්වරුවේ දිවයින පුරා කතෝලික දේවස්ථානවලදී සිදුකෙරුණා.\nඒ අදට යෙදී ඇති දේවමෑණියන්ගේ පාරිශුද්ධ උත්පත්ති මංගල්‍යයට සමගාමීවයි.\nඑහි ප්‍රධාන දේව මෙහෙය කොළඹ කොච්චිකඩේ ශාන්ත අන්තෝනි මුනිදුන්ගේ දේවස්ථානයේදී පැවැත්වුණේ කොළඹ අගරදගුරු අති උතුම් මැල්කම් කාදිනල් රංජිත් හිමිපාණන්ගේ ප්‍රධානත්වයෙන්.\nකොළඹ අගරදගුරු පදවියේ සහායක රදගුරු අති උතුම් ජේ.ඩී.ඇන්තනී හිමිපාණන්ගේ ප්‍රධානත්වයෙන් මීගමුව කටුවාපිටිය ශාන්ත සෙබස්තියන් දේවස්ථානයේ ද මෙම විශේෂ දේව මෙහෙය පවත්වනු ලැබුවා.\nතවද, චැනල් ෆෝ නාලිකාව එල්ල කරන චෝදනා ප්‍රතික්ෂේප කළ නොහැකි බව පවසමින් පාර්ලිමේන්තු මන්ත්‍රී ෆීල්ඩ් මාර්ෂල් සරත් ෆොන්සේකා ඊයේ (07) පාර්ලිමේන්තුවේදී කළ ප්‍රකාශයට විශ්‍රාමික මේජර් ජනරාල් බොනිෆස් පෙරේරා අද මාධ්‍ය හමුවක් කැඳවමින් ප්‍රතිචාර දක්වා සිටියා.",
       "URL": "https://www.hirunews.lk/347628/පාස්කු-ඉරිදා-ප්‍රහාරය-සහ-ජාතික-ආරක්ෂාව-ගැන-විවාදයක්",
       "Category": "Local News",
       "Parent URL": "https://www.hirunews.lk/local-news.php?pageID=43"
}