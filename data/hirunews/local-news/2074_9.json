{
       "Source": "hirunews",
       "Timestamp": "Sunday, 21 March 2021 - 6:24",
       "Headline": "අතුරුදන්ව සිටි සිසුවා හමුවෙයි (වීඩියෝ)",
       "News Content": "රත්මලාන ප්‍රදේශයේ අතුරුදන්ව සිටි 16 හැවිරිදි පාසල් සිසුවා හමුවී තිබෙනවා.\nඑම සිසුවාගේ මව ප්‍රකාශ කළේ ඊයේ රාත්‍රී 10ට පමණ ඔහු නිවසට පැමිණි බවයි.\nතමාට තනිව සිටීමට අවශ්‍ය බවට සිතුවිල්ලක් පහල වීම හේතුවෙන් නිවසින් පිටව ගිය බව නිවසට පැමිණි පසු ඔහු ප්‍රකාශකර ඇතැයි සඳහන්.\nනිවස අවට ප්‍රදේශයේම මෙම දින කිහිපය ඔහු ගතකර ඇති අතර මව ප්‍රකාශ කලේ සිසුවාට කිසිදු අනතුරක් සිදුවී නොමැති බවයි.\nපොලීසිය ඉලෙක්ට්‍රොනික දත්ත හා සී.සී.ටී.වී. කැමරා දත්ත විශ්ලේෂණය කරමින් මෙම සිසුවා සොයා පොලිස් කණ්ඩායම් 4ක් විශේෂ විමර්ශනයක් ද ආරම්භ කරනු ලැබුවා.\nබම්බලපිටිය ශාන්ත පීතර විද්‍යාලයේ 11 වන ශ්‍රේණියේ ඉගෙනුම ලබන ඇල්ඩන් ඩෙවෝන් කෙනී නමැති මෙම සිසුවා නිවසින් අතුරුදන්ව තිබුණේ පෙරේදා පෙරවරුවේ සිටයි.\nපසුව ඔහු ගාල්ල - කොළඹ ප්‍රධාන මාර්ගයේ මොරටුව දෙසට ගමන් කරන ආකාරය එදින පෙරවරුවේ සී.සී.ටී.වි කැමරාවක සටහන්ව තිබුණා.\nමෙලෙස අතුරුදන්ව ඇත්තේ තම නැගනියගේ දරුවා බව රංගන ශිල්පී සේනක විජේසිංහ සඳහන් කළා.\nඅතුරුදන්ව ඇති ඩෙවෝන්ගේ පියා විදෙස්ගතව සිටින අතර ඔහුගේ මව සඳහන් කළේ තම පුතු නිවසින් පිටව යාමට හේතුවක් නොදන්නා බවයි.\nමෙම සිසුවාගේ අතුරුදන්වීම පිළිබඳ ගල්කිස්ස පොලිසිය විසින් තවදුරටත් සොයා බැලීමට නියමිත බවයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ කියාසිටියේ.",
       "URL": "https://www.hirunews.lk/266023/අතුරුදන්ව-සිටි-සිසුවා-හමුවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2074"
}