{
       "Source": "hirunews",
       "Timestamp": "Thursday, 29 September 2022 - 7:53",
       "Headline": "කජීමාවත්තට ජනපතිගෙන් සහනයක්",
       "News Content": "තොටලඟ - කජීමාවත්තේ ගින්නෙන් අවතැන්වූවන්ට සහන සැලසීම සඳහා ජනාධිපතිවරයාගේ උපදෙසින් විශේෂ වැඩපිලිවෙලක් සකස් කර තිබෙනවා.\nජනාධිපති මාධ්‍ය අංශය සඳහන් කළේ, ඒ සම්බන්ධයෙන් විශේෂ දිස්ත්‍රික් සම්බන්ධීකරණ කමිටු රැස්වීමක් ද ඊයේ පැවැත්වූ බව යි.\nඒ අනුව ගින්නෙන් නිවාස 71ක පුද්ගලයින් 306 දෙනෙකු අවතැන් වී ඇති බව එහි දී අනාවරණ වුණා.\nනිවාස 60 ක් සම්පූර්ණයෙන් විනාශ වී ඇති අතර, අවතැන් වූ සංඛ්‍යාවෙන් 106 දෙනෙකු ළමයින් බවට හඳුනාගෙන තිබෙනවා.\nඑම පිරිස මේ වන විට මෝදර උයන ප්‍රජා ශාලාවේ රඳවා සිටිනවා.\nආපදා කළමනාකරණ මධ්‍යස්ථානය, කොළඹ මහ නගර සභාව, මාදම්පිටිය ග්‍රාම නිලධාරී බල ප්‍රදේශය භාර පොලීසිය, ත්‍රිවිධ හමුදාව සහ අනෙකුත් පිරිස්වල සහාය ඇති ව අවතැන් ජනතාවට අඛණ්ඩව ආහාරපාන සහ මූලික පහසුකම් ලබාදෙන බව යි ජනාධිපති මාධ්‍ය අංශය සඳහන් කළේ.\nඑමෙන්ම, අවතැන් වූ පාසල් සිසුන් ලබන මස 03 වන සඳුඳා සිට පාසල් යැවීම සඳහා අවශ්‍ය පෙළපොත්, අභ්‍යාස පොත්, නිල ඇඳුම් සහ පාවහන් ලබාදීමටත් තීරණය කර තිබෙනවා.\nමීට අමතරව ගැබිණි මව්වරුන්ට මෙන්ම කාන්තාවන්ට සියලු සෞඛ්‍ය පහසුකම් සැලසීමටද නිලධාරීන්ට උපදෙස් දී ඇති බව යි ජනාධිපති මාධ්‍ය අංශය වැඩිදුරටත් සඳහන් කළේ.",
       "URL": "https://www.hirunews.lk/316578/කජීමාවත්තට-ජනපතිගෙන්-සහනයක්",
       "Category": "Local News",
       "Parent URL": "https://www.hirunews.lk/local-news.php?pageID=837"
}