{
       "Source": "hirunews",
       "Timestamp": "Wednesday, 21 December 2022 - 10:10",
       "Headline": "වසන්ත මුදලිගේ රඳවා තබා ගැනීමට ආණ්ඩුව නීතිය අවභාවිත කළා ද?",
       "News Content": "අන්තර් විශ්වවිද්‍යාලයීය ශිෂ්‍ය බල මණ්ඩලයේ කැඳවුම්කරු වසන්ත මුදලිගේ, දැනට රඳවාගෙන සිටින්නේ ත්‍රස්ථවාදය වැළැක්වීමේ පනත යටතේ යි.\nඒ අනුව ත්‍රස්ථවාදය වැළැක්වීමේ පනතේ පවතින නඩුවක් යටතේ පුද්ගලයෙක් ව රක්ෂිත බන්ධනාගාරගත කිරීමේ හැකියාවක් පවතිනවා.\nකෙසේ වෙතත් ත්‍රස්ථවාදය වැළැක්වීමේ පනත යටතේ එසේ රඳවා තබා ගැනීම සඳහා යම් පුද්ගලයකු අදාළ පනතේ දෙවැනි වගන්තිය යටතේ වරදක් සිදු කර යුතු ව තිබෙන බව අප කළ විමසීමක දී නීතීඥ නුවන් බෝපගේ සඳහන් කළා.\nඒ අනුව මෙම පනත විශේෂ මර්දන පනතක් බවත් අදාළ පුද්ගලයා ‍රඳවා තබා ගැනීම සඳහා එම විශේෂ මර්දන පනත යටතේ වරදක් සිදු වී ඇති බවට හෙළිදරව් විය යුතු බවත් නීතීඥ නුවන් බෝපගේ පවසනවා.\nනමුත් වසන්ත මුදලිගේගේ බී වාර්තාව තුළ සඳහන් ව ඇත්තේ, උද්ඝෝෂණ කිහිපයක් පැවැත්වීම සම්බන්ධ ව හා ජූලි 9 වැනි දා ජනාධිපති කාර්‍යාලයයයට ඇතුළු වීමට අදාළ වැරැදි සඳහා බව නීතීඥ නුවන් බෝපගේ අවධාරණය කරනවා.\nඑම බී වාර්තාවේ ම සඳහන් වැරැදි සඳහා වසන්ත මුදලිගේට සාමාන්‍ය නීතිය යටතේ ද මේ වන විට නඩු පවරා තිබෙනවා.\nඑසේ සාමාන්‍ය නීතිය යටතේ පැවරූ නඩූ සඳහා ඇප ලබා ගැනීමට හැකි බවත් එම නඩු විභාග කළ යුත්තේ සාමාන්‍ය නීතිය යටතේ බවත් නීතීඥ නුවන් බෝපගේ වැඩිදුරටත් පවසනවා.\nඒ අනුව වසන්ත මුදලිගේට එක ම වැරැදි යටතේ ත්‍රස්ථවාදය වැළැක්වීම යටතේ හා සාමාන්‍ය නීතිය යටතේත් නඩු පවරා ඇති බව නුවන් බෝපගේ අවධාරණය කරනවා.\nඑය සිදු කළ නො හැකි කරුණක් වන අතර, ත්‍රස්ථවාදය වැළැක්වීමේ පනත භාවිත කර ඇත්තේ, හුදෙක් ම වසන්ත මුදලිගේගේ නිදහස සීමා කරමින් ඔහු ව රඳවා තබා ගැනීමට බව නීතිඥවරයා වැඩිදුරටත් සඳහන් කරනවා.\nඒ අනුව වසන්ත මුදලිගේට එරෙහි ව නීතිය අවභාවිත කිරීමක් ආණ්ඩුව විසින් සිදු කර ඇති බව යි නීතීඥ නුවන් බෝපගේ අවසාන වශයෙන් පවසන්නේ.",
       "URL": "https://www.hirunews.lk/323179/වසන්ත-මුදලිගේ-රඳවා-තබා-ගැනීමට-ආණ්ඩුව-නීතිය-අවභාවිත-කළා-ද",
       "Category": "Local News",
       "Parent URL": "https://www.hirunews.lk/local-news.php?pageID=653"
}