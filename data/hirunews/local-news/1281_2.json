{
       "Source": "hirunews",
       "Timestamp": "Monday, 21 March 2022 - 13:29",
       "Headline": "බොරැල්ලේ අත්බෝම්බ සිද්ධියට ඇල්ලූ විශ්‍රාමික වෛද්‍යවරයාට ඇප",
       "News Content": "බොරැල්ල සියලු‍ සාන්තුවරුන්ගේ දේවස්ථානයේ තිබී අත්බෝම්බයක් හමුවීමේ සිද්ධිය සම්බන්ධයෙන් රක්ෂිත බන්ධනාගාරගත කර සිටි විශ්‍රාමික වෛද්‍ය ෂර්ලි හේරත් ඇප මත මුදා හරින ලෙස කොළඹ මහාධිකරණය නියම කළා.\nසැකකාර විශ්‍රාමික වෛද්‍යවරයා වෙනුවෙන් ඉදිරිපත් කළ ඇප ඉල්ලීමක් අද සලකා බැලීමෙන් අනතුරුව කොළඹ මහාධිකරණ විනිසුරු මංජුල තිලකරත්න විසින් මෙම නියෝගය කරනු ලැබුවා.\nමෙම ඇප ඉල්ලීම කැඳවනු ලැබූ අවස්ථාවේ දී රක්ෂිත බන්ධනාගාර ගත කර සිටින අදාළ සැකකරු ඇප මත මුදා හැරීම සම්බන්ධයෙන් විරුද්ධත්වයක් නොදක්වන බවයි රජයේ නීතිඥවරයා දැනුම් දුන්නේ.\nඒ අනුව නියෝගය ප්‍රකාශයට පත් කරමින් මහාධිකරණ විනිසුරුවරයා සඳහන් කළේ, මෙම සැකකරු මුලින්ම ත්‍රස්තවාදය වැළැක්වීමේ පනත යටතේ මහේස්ත්‍රාත් අධිකරණය හමුවට ඉදිරිපත් කර තිබුණත් මේ වන විට එම චෝදනා පවත්වා ගෙන නොයාමට පැමිණිල්ල තීරණය කර ඇති හෙයින් මෙම ඉල්ලීම මහාධිකරණය වෙත ඉදිරිපත් කර ඇති බවයි.\nඑමෙන්ම සැකකරුට එරෙහිව පීඩාකාරී ආයුධ පනත යටතේ චෝදනා පවත්වාගෙන යන හෙයින් මෙම ඇප ඉල්ලීම මහාධිකරණයට සලකා බැලීමට හැකියාවක් පවතින බවත් පෙත්සම්කාර සැකකරුගේ පාර්ශවය විසින් කරුණු දක්වා ඇතැයි ද විනිසුරුවරයා සඳහන් කළා.\nඒ අනුව අදාළ සැකකරු රුපියල් ලක්ෂයක මුදල් ඇපයක් සහ රුපියල් ලක්ෂ 25 බැගින් වූ ශරීර ඇප දෙකක් මත මුදා හැරීමට නියෝග කළ මහාධිකරණ විනිසුරුවරයා ඇපකරුවන් කොළඹ දිස්ත්‍රික්කය තුළ පදිංචිකරුවන් විය යුතු බවටත් නියෝග කළා.\nඑමෙන්ම සැකකරුගේ විදේශගමන් තහනම් කරන බවත් ඔහුගේ විදේශගමන් බලපත්‍රය අධිකරණයට භාර දිය යුතු බවත් නියෝග කළ මහාධිකරණ විනිසුරුවරයා මෙම නියෝගය ආගමන හා විගමන පාලකවරයා වෙත දැනුම් දීමට පියවර ගන්නා ලෙසත් කොළඹ මහේස්ත්‍රාත් අධිකරණයට දැනුම් දුන්නා.\nපසුගිය ජනවාරි මස 11 වන දා දේවස්ථානය තුළ තිබී මෙම අත්බෝම්බය සොයාගත් අතර මීට පෙර මෙම සිද්ධියට අත්අඩංගුවට ගත් සැකකරුවන් හතර දෙනෙකු ඇප මත මුදාහැරීමට යි කොළඹ ප්‍රධාන මහේස්ත්‍රාත් අධිකරණය නියෝග කළේ.",
       "URL": "https://www.hirunews.lk/299987/බොරැල්ලේ-අත්බෝම්බ-සිද්ධියට-ඇල්ලූ-විශ්‍රාමික-වෛද්‍යවරයාට-ඇප",
       "Category": "Local News",
       "Parent URL": "https://www.hirunews.lk/local-news.php?pageID=1281"
}