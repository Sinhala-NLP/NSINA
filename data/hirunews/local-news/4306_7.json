{
       "Source": "hirunews",
       "Timestamp": "Sunday, 24 September 2017 - 12:54",
       "Headline": "වෛද්‍ය අධ්‍යාපනයේ ප්‍රමිතිය ගැසට් කිරීම ගැන තීරණාත්මක සාකච්ඡාවක් මේ සතියේ",
       "News Content": "වෛද්‍ය අධ්‍යාපනය ප්‍රමිති ගත කිරිම සම්බන්ධයෙන් තීරණාත්මක සාකච්ඡාවක් පැවැත්වීමට නියමිතයි.\nඉදිරි සතිය තුළ මෙම සාකච්ඡාවක් පැවැත්වෙන බවයි අප කළ විමසීමකදී සෞඛ්‍ය අමාත්‍ය රාජිත සේනාරත්න සඳහන් කළේ.\nමීට සති කිහිපයකට පෙර සෞඛ්‍ය අමාත්‍යවරයා ගාල්ලේ පැවති උත්සවයකට එක්වෙමින් සඳහන් කළේ කඩිනමින් වෛද්‍ය අධ්‍යාපනයේ ප්‍රමිතිය සම්බන්ධ ගැසට් නිවේදනය නිකුත් කරන බවයි.\nඊට අදාළව ලබන 27 වනදා සියලූ පාර්ශවයන්ගේ සහභාගීත්වයෙන් මෙම සාකච්ඡාවක් පැවැත්වෙන බවයි සෞඛ්‍ය අමාත්‍ය රාජිත සේනාරත්න අප කළ විමසීමේදී වැඩිදුරටත් කියා සිටියේ.\nමේ අතර රජයේ වෛද්‍ය නිලධාරීන්ගේ සංගමය චෝදනා කරන්නේ වෛද්‍ය අධ්‍යාපනය ප්‍රමිති ගත කිරිම පිලිබද සෞඛ්‍ය අමාත්‍යවරයගේ ප්‍රකාශය පොරොන්දුවකට පමණක් සීමාවී ඇති බවයි.\nඑමෙන්ම වෛද්‍ය අධ්‍යාපනය ප්‍රමිති ගත කරන බව පවසමින් ශ්‍රී ලංකා වෛද්‍ය සභාවේ බලතල වෙනත් ආයතනයකට පැවරිමට සෞඛ්‍ය අමාත්‍යවරයා සූදානම් වන බවටද එ සංගමයේ මධ්‍යම කාරක සභික වෛද්‍ය ප්‍රසාද් කොළඹගේ කියා සිටියා.",
       "URL": "https://www.hirunews.lk/171717/වෛද්‍ය-අධ්‍යාපනයේ-ප්‍රමිතිය-ගැසට්-කිරීම-ගැන-තීරණාත්මක-සාකච්ඡාවක්-මේ-සතියේ",
       "Category": "Local News",
       "Parent URL": "https://www.hirunews.lk/local-news.php?pageID=4306"
}