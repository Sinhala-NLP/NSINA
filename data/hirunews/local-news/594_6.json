{
       "Source": "hirunews",
       "Timestamp": "Wednesday, 18 January 2023 - 14:00",
       "Headline": "කැනඩාව තුළ රාජපක්ෂලාට කළ දේ අනෙක් රටවල් ද කළ යුතු බවට Human Rights Watch සංවිධානයෙන් ප්‍රකාශයක්",
       "News Content": "ශ්‍රී ලාංකික හිටපු ජනාධිපතිවරුන් දෙදෙනෙකුට සම්බාධක පනවමින් කැනඩාව ගත් පියවර අනෙකුත් රජයන් අනුගමනය කළ යුතු බව හියුමන් රයිට්ස් වොච් සංවිධානයේ (Human Rights Watch) සංවිධානයේ දකුණු ආසියානු කලාපීය අධ්‍යක්ෂිකා මීනක්ෂි ගංගුලි පවසනවා.\nකැනේඩියානු රජය පසුගිය දා හිටපු ජනාධිපතිවරුන් දෙදෙනෙකු වන මහින්ද රාජපක්ෂ සහ ගෝඨාභය රාජපක්ෂ දෙසොහොයුරන්ට සහ හිටපු හමුදා සෙබලෙකුට සහ නාවික හමුදා නිලධාරියෙකුට එරෙහිව සම්බාධක පැනවීමට පියවර ගත්තා.\nඑම පියවර මානව හිමිකම් ආරක්ෂා කිරීම සඳහා යම්කිසි රටක් විසින් ගනු ලැබූ බලගතු තීරණයක් ලෙසින් අර්ථ ගන්වන මීනක්ෂි ගංගුලි සඳහන් කරන්නේ ඒ අනුව යමින් ලොව අනෙක් ප්‍රධාන පෙළේ රටවල් ද එවැනි ක්‍රියාමාර්ග ගත යුතු බවයි.\n1983 සිට 2009 දක්වා ශ්‍රී ලංකා ආන්ඩුව සහ බෙදුම්වාදී දෙමල ඊලම් විමුක්ති කොටි (එල්ටීටීඊ) අතර පැවති සිවිල් යුද්ධය අතරතුර සිදු කරන ලද “දළ හා ක්‍රමානුකූලව මානව හිමිකම් උල්ලංඝනය කිරීම්” සම්බන්ධයෙන් මේ සියල්ලෝම වගකිව යුතු බවත් ඇය සඳහන් කරනවා.\nමෙම වාරණය පනවමින් කැනේඩියානු විදේශ කටයුතු අමාත්‍ය මෙලනි ජොලි පැවසුවේ කැනඩාව “ජාත්‍යන්තර නීතිය කඩ කරන්නන්ට එරෙහි ව ජාත්‍යන්තර දණ්ඩමුක්තිය අවසන් කිරීමට තීරණාත්මක ක්‍රියාමාර්ගයක් ගෙන ඇති” බවයි.\nඑමෙන්ම මෙම පියවරයන්ට, වාරණ පැනවූ පුද්ගලයින් හට කැනඩාවට සංචාරක තහනමක් පැනවීමට අමතරව ඔවුන් සතුව කැනඩාවේ යම්කිසි වත්කම් ඇත්නම් ඒවා අත්හිටුවීමට ද බලය ලැබෙනවා.\nඑක්සත් ජාතීන්ගේ සංවිධානය, මාධ්‍ය සහ හියුමන් රයිට්ස් වොච් සහ අනෙකුත් කණ්ඩායම් රජයේ හමුදා සහ එල්ටීටීඊය විසින් සිදු කරන ලද විස්තීරණ යුද අපරාධ සහ මානව හිමිකම් උල්ලංඝනය කිරීම් ලේඛනගත කිරීමට කටයුතු කළා.\nමෙම සිවිල් යුධ ගැටුමේ අවසන් කාළසීමාව වූ 2005-2010 කාලය තුළ මහින්ද රාජපක්ෂ මෙරට ජනාධිපති වූ අතර, ගෝඨාභය රාජපක්ෂ ආරක්ෂක ලේකම්වරයා ලෙස කටයුතු කළා.\nමොවුන් මෙම කාළය තුල දී යුද අපරාධවලට අමතරව මාධ්‍යවේදීන් සහ ක්‍රියාකාරීන් පැහැරගෙන ගොස් ඝාතනය කිරීම සම්බන්ධයෙන් ද වගකිව යුතු බවට කැනඩාව චෝදනා කරනවා.\n2000 වසරේ යාපනයේ මිරුසුවිල් හි දී පස් හැවිරිදි දරුවෙකු ද ඇතුළුව, දෙමළ සිවිල් වැසියන් 8 දෙනෙකු ඝාතනය කිරීමේ සිද්ධියට 2015 වසරේ වරදකරු වූ, හිටපු යුධ හමුදා මාණ්ඩලික සැරයන් සුනිල් රත්නායක හට වසර 2020 දී ගෝඨාභය රාජපක්ෂ ජනාධිපතිවරයා විසින් සමාව දෙනු ලැබූවා.\nඑමෙන්ම කැනඩාවේ වාරණයට ලක් වූ නාවික හමුදා බුද්ධි අංශ නිලධාරියකු වන චන්දන ප්‍රසාද් හෙට්ටිආරච්චි හට පුද්ගලයින් 11 දෙනෙකු පැහැරගෙන ගොස් ඝාතනය කිරීමේ සිද්ධියකට සම්බන්ධ බවට චෝදනා එල්ල වී තිබෙනවා.\nමේ වන විට ඇමෙරිකා එක්සත් ජනපදය ද ශ්‍රී ලංකාවේ ඇතැම් හමුදා නිධාරීන් සඳහා වාරණ පැනවීම සිදු කර ඇති අතර, කැනඩාව හැරුණු විට අනෙක් කිසිදු රටක් මෙතෙක් එවැනි වාරණයක් සිදු කර නොමැති බවයි මානව හිමිකම් සංවිධාන චෝදනා කරන්නේ.\nඑමෙන්ම පළමු වතාවට කැනඩාව යුධ අපරාධ වලට චෝදනා ලත් සමස්ත අණ දෙන නිලධාරීන් ඉලක්ක කර සම්බාධක පැනවීම වැදගත් කරුණක් ලෙසින් ඔවුන් අවධාරණය කරනවා.\nහියුමන් රයිට්ස් වොච් සංවිධානයේ දකුණු ආසියානු කලාපීය අධ්‍යක්ෂිකා මීනක්ෂි ගංගුලි පවසන්නේ, ඔවුන්ගේ නායකත්ව භූමිකාව කුමක් වුවත් බරපතළ අපරාධවලට වගකිව යුතු අය ගණන් බලා යුක්තිය තහවුරු කිරීමේ මූලික වගකීම ශ්‍රී ලංකා රජය වෙත පවතින බවයි.",
       "URL": "https://www.hirunews.lk/325328/කැනඩාව-තුළ-රාජපක්ෂලාට-කළ-දේ-අනෙක්-රටවල්-ද-කළ-යුතු-බවට-human-rights-watch-සංවිධානයෙන්-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=594"
}