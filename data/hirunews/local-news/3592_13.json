{
       "Source": "hirunews",
       "Timestamp": "Sunday, 23 December 2018 - 13:00",
       "Headline": "පැරණි ක්‍රමයට හෝ පළාත් සභා ඡන්දය පවත්වන්න - කොමිසමේ සභාපති  සූදානම්",
       "News Content": "වසරකට වැඩි කාලයක් පමාවී ඇති පළාත් සභා මැතිවරණ මිශ්‍ර ක්‍රමය යටතේ පැවැත්වීම දුෂ්කර වී ඇති නිසා පැරණි ක්‍රමයට හෝ එය පැවැත්වීමට කටයුතු කළ යුතු බව මැතිවරණ කොමිසමේ සභාපති මහින්ද දේශප්‍රිය පවසනවා.\nහිරු ප්‍රවෘත්ති අංශය කළ විමසීමකදී ඔහු කියා සිටියේ ඒ සඳහා පාර්ලිමේන්තුවට හැකියාවක් පවතින බවයි.\nපැරණි ක්‍රමයට පැවැත්වීම සඳහා පාර්ලිමේන්තුව එකඟත්වයකට පැමිණෙන්නේ නම් අප්‍රේල් මස 30 වනදාට ප්‍රථම මැතිවරණය පැවැත්විය හැකි බවද එහිදී ඔහු සඳහන් කළා.\nපැරණි ක්‍රමය යටතේ පළාත් සභා මැතිවරණ පැවැත්වීමට පාර්ලිමේන්තුවේ මන්ත්‍ර‍්‍රීවරුන් 200කට වැඩි පිරිසක් කැමැත්ත පළ කරන බව මැතිවරණ කොමිසමේ සභාපතිවරයාගේ අදහසයි.\nමේ අතර පළාත් සභා මැතිවරණයට අදාළ සීමානිර්ණ වාර්තාව පාර්ලිමේන්තුව තුළ පරාජයට පත්වීමෙන් පසුව පත්කරනු ලැබූ සමාලෝචන කමිටුවේ වාර්තාව මෙතෙක් නොලැබීම හේතුවෙන් පළාත් සභා මැතිවරණය දිනෙන් දින කල් යමින් පවතිනවා.\nමේ වන විට මධ්‍යම, උතුරුමැද නැගෙනහිර, සබරගමුව, වයඹ සහ උතුර පළාත්වල නිළ කාලය මේ වන විට අවසන්ව ඇති අතර එම පළාත් සභා පවතින්නේ ආණ්ඩුකාරවරුන්ගේ පාලනය යටතේයි.\nඑමෙන්ම ලබන වසරේ අප්‍රේල් 10 වනදා දකුණු පළාත් සභාවේත්, අප්‍රේල් 21 වන දා බස්නාහිර පළාත් සභාවේත්, සැප්තැම්බර් 8 වන දා ඌව පළාත් සභාවේත් නිල කාලය අවසන්වීමට නියමිතයි.\nමේ අතර, පළාත් පාලන සහ පළාත් සභා අමාත්‍ය වජිර අබේවර්ධන පසුගිය 21 වනදා සිය අමාත්‍ය ධුරයේ වැඩ භාරගැනීමෙන් අනතුරුව කියා සිටියේ සියලු පළාත් සභාවල මැතිවරණ එකම දිනකදී පැවැත්වීමට අපේක්ෂා කරන බවයි.",
       "URL": "https://www.hirunews.lk/206645/පැරණි-ක්‍රමයට-හෝ-පළාත්-සභා-ඡන්දය-පවත්වන්න-කොමිසමේ-සභාපති-සූදානම්",
       "Category": "Local News",
       "Parent URL": "https://www.hirunews.lk/local-news.php?pageID=3592"
}