{
       "Source": "hirunews",
       "Timestamp": "Saturday, 22 October 2022 - 14:04",
       "Headline": "මාස අටට ළමා හිංසන පැමිණිලි 7,500ක් - වැඩිම සංඛ්‍යාව කොළඹින්",
       "News Content": "මේ වසරේ ගත වූ මාස අට තුලදී ළමා හිංසනයන් සම්බන්ධයෙන් පැමිණිලි 7568 ක් වාර්තා වී ඇති අතර ඉන් වැඩි පැමිණිලි ප්‍රමාණයක් කොළඹ දිස්ත්‍රික්කයෙන් වාර්තා වන බව ජාතික ළමා ආරක්ෂක අධිකාරිය පවසනවා.\nඑහි සභාපති ජ්‍යෙෂ්ඨ කථිකාචාර්ය උදය කුමාර අමරසිංහ සඳහන් කළේ දරුවන්ට පහරදීම්, ලිංගික හිංසන, ශ්‍රමිකයින් ලෙස යොදා ගැනීම් මෙන්ම යාචක වෘත්තියේ යෙදවීම ඇතුළු පැමිණිලි රැසක් ලැබී ඇති බවයි.\nඑමෙන්ම ගම්පහ, කුරුණෑගල, අනුරාධපුරය, මහනුවර, රත්නපුර සහ මාතර යන දිස්ත්‍රික්කවලින් ළමයින් සම්බන්ධයෙන් ලැබෙන පැමිණිලිවල වැඩිවීමක් ද දක්නට ලැබෙන බවයි ඔහු වැඩිදුරටත් කියා සිටියේ.\nළමා හිංසනයන් සම්බන්ධයෙන් ජාතික ළමා ආරක්ෂක අධිකාරියේ 1929 කෙටි දුරකථන අංකය ඇමතීමෙන් පැමිණිලි කිරීමේ හැකියාව පවතිනවා.\nමේ අතර, දරුවන් 8721 ක් පමණ මෙරට පරිවාසභාරයේ සිටින බව සඳහන්.\nඑමෙන්ම අධිකරණය හරහා ළමා නිවාස වෙත භාර දෙන දරුවන් ප්‍රවාහනය කිරීමේදී ගැටලු සහගත තත්ත්වයක් පවතින අතර ඊට විසඳුමක් තවමත් අපේක්ෂාවෙන් සිටින බවයි සමස්ත ලංකා පරිවාස නිලධාරින්ගේ සංගමයේ ලේකම් ප්‍රියන්ත රෝහණ හිරු ප්‍රවෘත්ති අංශයට සඳහන් කළේ.",
       "URL": "https://www.hirunews.lk/318545/මාස-අටට-ළමා-හිංසන-පැමිණිලි-7500ක්-වැඩිම-සංඛ්‍යාව-කොළඹින්",
       "Category": "Local News",
       "Parent URL": "https://www.hirunews.lk/local-news.php?pageID=786"
}