{
       "Source": "hirunews",
       "Timestamp": "Sunday, 06 May 2018 - 15:03",
       "Headline": "වෛද්‍ය පවුලක් අම්බලන්ගොඩ මුහුදේ දී, රළ පහරට හසුවේ - අයෙක් මරුට",
       "News Content": "අම්බලන්ගොඩ - පැරණි තානායම අසළ මුහුදේ දිය නෑමට ගිය පුද්ගලයන් 06 දෙනෙකු රළ පහරකට හසුවී ඇති අතර, ඉන් එක් අයෙකු ජීවිතක්ෂයට පත්ව තිබෙනවා.\nමෙලෙස රළ පහරට හසුව ඇත්තේ ඇල්පිිටිය රෝහලට අනුයුක්ත වෛද්‍යවරයෙකු, ඔහුගේ බිරිඳ වන කරාපිිටිය රෝහලේ වෛද්‍යවරියක්, ඔවුන්ගේ දියණියන් දෙදෙනා සහ තවත් ඥාතීන් දෙදෙනෙක්.\nපොලීසිය පැවසුවේ තානායම අසල නානතොටුපලේ වැලි පිරි ඇති බැවින් නුසුදුසු ස්ථානයක දියනාමින් සිටියදී ඔවුන් මෙම අනතුරට මුහුණ දී ඇති බවයි.\nදියේ ගිලුණු පිරිස බලපිටිය රෝහලට ඇතුළත් කර ඇති අතර, බරපතල තත්ත්වයේ සිටි වෛද්‍යවරයා දැඩි සත්කාර ඒකකයට ඇතුළත් කර තිබෙනවා.\nසිද්ධියෙන් මිය ගොස් ඇත්තේ 73 හැවිරිදි අම්බලන්ගොඩ ප්‍රදේශයේ පදිංචි වෛද්‍යවරයාගේ ඥාතියෙකු වන විශ්‍රාමික පරිපාලන නිළධාරියෙක්.\nපොලිස් මාධ්‍ය ප්‍රකාශක කාර්යාලය නිකුත් කල නිවේදනයේ දැක්වෙන්නේ මේ දිනවල පවතින මුහුදේ රළු ස්වාභාවය සහ එම ස්ථානයේ පවතින අනතුරුදායක තත්ත්වය සම්බන්ධයෙන් අද (06) උදෑසන ද අම්බලන්ගොඩ පොලිසියේ නිළධාරීන් එම ප්‍රදේශයේ ජනතාව දැනුවත් කර ඇති බවයි.",
       "URL": "https://www.hirunews.lk/190097/වෛද්‍ය-පවුලක්-අම්බලන්ගොඩ-මුහුදේ-දී-රළ-පහරට-හසුවේ-අයෙක්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=3958"
}