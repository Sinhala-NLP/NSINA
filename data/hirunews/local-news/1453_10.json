{
       "Source": "hirunews",
       "Timestamp": "Monday, 03 January 2022 - 7:12",
       "Headline": "රාජ්‍ය සේවය අද සිට යථා තත්ත්වයට(වීඩියෝ)",
       "News Content": "රාජ්‍ය සේවයේ කටයුතු අද සිට සාමාන්‍ය පරිදි ආරම්භ කිරීම සිදු වනවා.\nරාජ්‍ය සේවා, පළාත් සභා හා පළාත් පාලන අමාත්‍යාංශය සඳහන් කළේ, ඊට අදාළ උපදෙස් අමාත්‍යාංශ ලේකම්වරුන් ඇතුළු රාජ්‍ය ආයතන ප්‍රධානීන් වෙත නිකුත් කර ඇති බවයි.\nනව වසර සඳහා විශාල මුදල් ප්‍රමාණයක් කෘෂිකාර්මික, කාර්මික, ජීවනෝපාය සංවර්ධන සහ යටිතල පහසුකම් සංවර්ධනය වැනි කටයුතු සඳහා රජය වෙන්කර ඇති අතර, ඒවා මනාව කළමනාකරණය කර ගැනීමට රාජ්‍ය සේවකයින්ගේ දායකත්වය ඉතා වැදගත් වන බව රාජ්‍ය සේවා, පළාත් සභා හා පළාත් පාලන අමාත්‍යාංශ ලේකම් ජේ.ජේ. රත්නසිරි පෙන්වා දෙනවා.\nඒ අනුවයි අද සිට රාජ්‍ය සේවකයින් සාමාන්‍ය පරිදි සේවයට කැඳවා ඇත්තේ.\nමේ අතර අද උදෑසන ජාතික ධජය ඔසවා, ජාතික ගීය වාදනය කර රාජ්‍ය සේවා දිවුරුම ලබා දී රාජකාරී කටයුතු ආරම්භ කරන අතර, වෛද්‍යවරයෙකුගේ දේශනයකින් සෞඛ්‍ය මාර්ගෝපදේශ සහ සෞඛ්‍ය තත්ත්වයන් සම්බන්ධයෙන් රාජ්‍ය නිලධාරීන් දැනුවත් කරන ලෙස ද දන්වා තිබෙනවා.\nකොවිඩ් ව්‍යාප්තියත් සමඟ අවස්ථා කිහිපයක දී රාජ්‍ය සේවකයින් නිවසේ සිට වැඩ කිරීමේ ක්‍රමවේදයට යොමු කළ අතර අත්‍යාවශ්‍ය සේවකයන් පමණක් සේවයට කැඳවනු ලැබුවා.\nමේ අතර, දිස්ත්‍රික් ලේකම් කාර්යාල හා ප්‍රාදේශීය ලේකම් කාර්යාලවල අනුයුක්ත සේවයේ නිරත ආර්ථික සංවර්ධන නිලධාරීන් 14,022කගේ විධිමත් රාජකාරී ලැයිස්තුව අද සිට ක්‍රියාත්මක වන බව අමාත්‍ය චමල් රාජපක්ෂ ප්‍රකාශ කළා.\n2013 වසරේ සිට ආර්ථික සංවර්ධන නිලධාරීන්, ග්‍රාම සේවා වසම් වෙත යොමු කළ ද ඔවුන්ට නිසි රාජකාරී ලැයිස්තුවක් නො මැති වීමෙන් ගැටලු රැසකට මුහුණ දීමට සිදු වුණා.\nදැනට පුහුණුව ලබන රැකියා විරහිත උපාධිධාරීන් 51,000 රජයේ සංවර්ධන නිලධාරීන් ලෙස අද සිට නියමිත රැකියා ස්ථානයේ ස්ථානගත කෙරෙන බව රාජ්‍ය සේවා අමාත්‍යාංශය ප්‍රකාශ කළා.\nපුහුණුව සම්පූර්ණ කළ 42,500කගේ සේවය මුල් අදියරේ දී ස්ථිර කිරීමට නියමිත බවයි මීට පෙර රජය ප්‍රකාශ කළේ.\nඅනෙක් පිරිස අප්‍රේල් 01 වැනි දා ස්ථිර කිරීමට නියමිත යි.",
       "URL": "https://www.hirunews.lk/292859/රාජ්‍ය-සේවය-අද-සිට-යථා-තත්ත්වයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1453"
}