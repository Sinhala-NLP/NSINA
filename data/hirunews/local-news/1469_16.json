{
       "Source": "hirunews",
       "Timestamp": "Sunday, 26 December 2021 - 9:47",
       "Headline": "රිය අනතුරු කිහිපයකින් 5ක් මරුට",
       "News Content": "ඊයේ (25) දිවයිනේ ප්‍රදේශ කිහිපයක සිදුවූ රිය අනතුරුවලින් පුද්ගලයන් 5 දෙනෙකු මියගොස් තිබෙනවා.\nතිස්සමහාරාම, ගිරිඋල්ල, බලංගොඩ, නොරොච්චෝල සහ පන්නල ප්‍රදේශවලදීයි මෙම අනතුරු සිදුවී ඇත්තේ.\nතිස්සමහාරාමය - බෙරලිහෙල මාර්ගයේ ගම්මාන තුන ප්‍රදේශයේදී අපරික්ෂාකාරි ලෙස ධාවනය කළ කැබ් රථයක් වාහන කිහිපයක ගැටී සිදුවු අනතුරකින් එක් පුද්ගලයෙකු ජීවිතක්ෂයට පත්ව තිබෙනවා.\nපොලිසිය ප්‍රකාශ කළේ අපරික්ෂාකාරි ලෙස ධාවනය වු කැබ් රථයක් ඉදිරියෙන් පැමිණි ත්‍රිරෝද රථ දෙක හා යතුරු පැදියක මුහුණට මුහුණ ගැටී ඇති අතර, මාර්ගයේ නවතා තිබු ත්‍රීරෝද රථයක හා යතුරු පැදියක ද ගැටී ඇති බවයි.\nසිද්ධියෙන් තුවාල ලැබු යතුරු පැදිකරු හා ත්‍රීරෝද රථයක් පැදවු කාන්තාවක දෙබරවැව රෝහලට ඇතුලත් කර ඇති අතර එහිදි යතුරුපැදිකරු ජීවීතක්ෂයට පත්ව තිබෙනවා.\n71 හැවිරිදි ඔහු තිස්සමහාරාමය බෙරලිහෙල ප්‍රදේශයේම පදිංචිකරුවෙක්.\nතුවාල ලැබු කාන්තාව හම්බන්තොට රෝහලට ඇතුළත් කර ඇති අතරථ, කැබ් රථයේ රියදුරු අත්අඩංගුවට ගෙන තිබෙනවා.\nපන්නල ප්‍රදේශයේ සිදුවූ අනතුරින් මියගොස් ඇත්තේ 38 හැවිරිදි පුද්ගලයෙක්.\nඅපරීක්ෂාකාරී ලෙසට ධාවනය වූ ලොරියක් ත්‍රී රෝද රථයක් පසුකර යාමට උත්සාහ කිරීමේදී අදාළ ත්‍රී රෝද රථයේ සහ ඉදිරියෙන් පැමිණි යතුරුපැදියක ගැටීමෙනුයි අනතුර සිදුවී ඇත්තේ.\nඑහිදී බරපතල තුවාල ලැබූ යතුරුපැදිකරු දඹදෙණිය රෝහලට ඇතුලත් කිරීමේදී මරණයට පත්ව තිබෙනවා.\nලොරියේ රියදුරා අනතුර සම්බන්ධයෙන් අත්අඩංගුවට ගැනුනා.\nමේ අතර නොරොච්චෝල, උඩප්පුව 01 කණුව ප්‍රදේශයේදී අපරීක්ෂාකාරී ලෙසට ධාවනය වූ යතුරුපැදියක් පැදිකරුට පාලනය කර ගැනීමට නොහැකිව මාර්ගයෙන් ඉවතට පැන අනතුරක් සිදුව තිබෙනවා.\nයතුරුපැදිකරු එම ස්ථානයේදීම මියගොස් ඇති අතර ඔහු පාලවිය ප්‍රදේශයේ පදිංචි 34 හැවිරිදි අයෙක්.\nමේ අතර බලංගොඩ ඕලුගංතොට ප්‍රදේශයේදී බදුල්ල දෙසට අපරීක්ෂාකාරීව ධාවනය වූ ත්‍රී රෝද රථයක් මාර්ගය අසල කාර්මික දෝශයක් හේතුවෙන් නතර කර තිබූ ලංගම බසයක ගැටීමෙන් අනතුරට ලක්ව තිබෙනවා.\nඅනතුරුව එම ත්‍රී රෝද රථය ඉදිරියෙන් පැමිණි කුඩා ලොරියක ද ගැටී ඇති අතර අනතුරින් රියදුරා සහ පිටුපස අසුනේ ගමන් කළ දෙදෙනෙකු තුවාල ලැබුවා.\nඔවුන් බලංගොඩ රෝහලට ඇතුලත් කිරීමේදී රියදුරා මියගොස් ඇති බවයි පොලිසිය කියාසිටියේ.\nඔහු ඕලුගංතොට ප්‍රදේශයේ පදිංචි 27 හැවිරිදි තරුණයෙක්.\nඅනතුරට අදාළව බස් රථයේ රියදුරා සහ ලොරියේ රියදුරා අත්අඩංගුවට ගෙන තිබෙනවා.\nමේ අතර ගිරිඋල්ල නාරම්මල මාර්ගයේ දඹදෙණිය මහා විද්‍යාලය අසලදී සිදුවූ රිය අනතුරකින් 24 හැවිරිදි තරුණයෙක් මරණයට පත්වුණා.\nපාසල අසල පදික මාරුව මතදී නාරම්මල දෙසට අපරීක්ෂාකාරීව ධානය වූ යතුරුපැදියක් එම දිශාවටම ධාවනය කළ මෝටර් රථයක් පසුකර යාමට උත්සාහ කිරීමේදී ඉදිරියෙන් පැමිණි ලංගම බස් රථයක මුහුණට මුහුණ ගැටීමෙනුයි එම අනතුර සිදුවී ඇත්තේ.\nයතුරුපැදිකරු සහ පසු පැදිකරු තුවාල ලබා දඹදෙණිය රෝහලට ඇතුලත්  කිරීමේදී පසුපැදිකරු මරණයට පත්ව තිබෙනවා.\nඅනතුර සම්බන්ධයෙන් බස් රථයේ රියදුරා පොලිස් අත්අඩංගුවට ගැණුනා.",
       "URL": "https://www.hirunews.lk/292153/රිය-අනතුරු-කිහිපයකින්-5ක්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=1469"
}