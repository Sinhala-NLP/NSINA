{
       "Source": "hirunews",
       "Timestamp": "Wednesday, 25 November 2020 - 8:09",
       "Headline": "ඊයේ නව කොරෝනා රෝගීන් 459ක්",
       "News Content": "නව මරණ 4ක් සමඟ මෙරට සමස්ත කොරෝනා මරණ සංඛ්‍යාව 94 දක්වා ඉහළ ගියා.\nඊයේ මිය ගිය රෝගීන් 4 දෙනා අතර පිරිමි පුද්ගලයින් 3 දෙනෙකු සහ කාන්තාවක් සිටින බවයි රජයේ ප්‍රවෘත්ති දෙපාර්තමේන්තුව නිවේදනය කළේ.\nගිනිගත්හේන ප්‍රදේශයේ පදිංචි 74 හැවිරිදි පිරිමි පුද්ගලයෙකු මෙලෙස කොරෝනා ආසාදනය වීම හේතුවෙන් මිය ගොස් ඇත්තේ මහර බන්ධනාගාර රෝහලේ සිට රාගම ශික්ෂණ රෝහලට මාරු කර එවීමෙන් පසුවයි. කොරෝනා ආසාදනයත් සමඟ පාචන රෝගී තත්ත්වයක් නිසා ඇති වූ ආසාදන තත්ත්වයක් හේතුවෙන් බහු අවයව අක්‍රීය වීම මෙම මරණයට හේතු වී තිබෙනවා.\n54 හැවිරිදි මිය ගිය අනෙක් පිරිමි පුද්ගලයා සියඹලාපේ - දකුණ ප්‍රදේශයේ පදිංචිකරුවෙකු වන අතර, ඔහු කොළඹ ජාතික රෝහලේ ප්‍රතිකාර ලබමින් සිටියදියි මිය ගොස් ඇත්තේ. මෙම මරණයට හේතු වී ඇත්තේ කොරෝනා සමඟ නිධන්ගත අක්මා රෝගයක් උත්සන්න වීම හා මොළය ඉදිමීමේ රෝගයක්.\n42 හැවිරිදි බණ්ඩාරගම - අටළුගම ප්‍රදේශයේ පදිංචි පිරිමි පුද්ගලයෙකු ද ඊයේ මියගොස් ඇති අතර පානදුර රෝහලේ ප්‍රතිකාර ලබමින් සිට අයි.ඩී.එච්. රෝහල වෙත මාරු කර එවීමෙන් පසුවයි මොහු මෙලෙස මියගොස් ඇත්තේ.\nආඝාතය සහ කොවිඞ් නියුමෝනියා තත්ත්වය මෙම මරණයට හේතු වී තිබෙනවා. එමෙන්ම මිය ගිය කාන්තාව 73 හැවිරිදි කොළඹ - 15 ප්‍රදේශයේ පදිංචිකාරිණියක් වන අතර හෝමාගම මූලික රෝහලෙන් කොළඹ ජාතික රෝහලට මාරු කර එවීමෙන් අනතුරුව ඇය මෙලෙස මිය ගොස් තිබෙනවා.\nනිධන්ගත වකුගඩු රෝගයක් කොවිඞ් 19 ආසාදනය සමඟ උත්සන්න වීම මෙම මරණයට හේතු වී තිබෙනවා.",
       "URL": "https://www.hirunews.lk/255543/ඊයේ-නව-කොරෝනා-රෝගීන්-459ක්",
       "Category": "Local News",
       "Parent URL": "https://www.hirunews.lk/local-news.php?pageID=2313"
}