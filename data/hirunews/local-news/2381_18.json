{
       "Source": "hirunews",
       "Timestamp": "Monday, 19 October 2020 - 12:59",
       "Headline": "මත්කුඩු සමඟ ඇල්ලූ බන්ධනාගාර ජේලර්වරයාගේ බිරිඳ CID නිලධාරිනියක් බව අනාවරණය වෙයි",
       "News Content": "කළුතර බන්ධනාගාරයේ ජේලර්වරයෙකු මත්කුඩු සමඟ පුත්තලම - සේනකුඩිඉරිප්පුව ප්‍රදේශයේදී අත්අඩංගුවට ගැනුණා.\nපොලිස් මත්ද්‍රව්‍යනාශක කාර්යාංශයේ පුත්තලම ඒකකයේ නිලධාරීන්ට ලද තොරතුරකට අනුව ඊයේ (18) රාත්‍රියේ සිදුකළ වැටලීමකදී අත්අඩංගුවට ගත් සැකකරු සන්තකයේ තිබී සොයාගත් හෙරොයින් ප්‍රමාණය ග්‍රෑම් 40 යි මිලිග්‍රෑම් 870 ක්.\n32 හැවිරිදි මොහු කළුතර බන්ධනාගාරයේ දෙවන පෙළ ජේලර්වරයෙකු වන අතර, සැකකරුගේ  බිරිඳ අපරාධ පරීක්ෂණ දෙපාර්තමේන්තුවේ පොලිස් පරීක්ෂකවරියක් බව සිද්ධිය සම්බන්ධයෙන් විමර්ශන සිදුකරන පොලිස් නිලධාරියෙකු කියා සිටියා.\nමේ අතර ඇල්පිටිය - පිටිගල - ගොඩඅමුණ ප්‍රදේශයේ මත්පැන් පානය කරමින් සිටි පුද්ගලයින් හතරදෙනෙකු අතර ඇතිවූ ආරවුලකදී පුද්ගලයෙකුට වෙඩි තබා තිබෙනවා.\nඊයේ (18) රාත්‍රියේ සිදුවූ මෙම වෙඩි තැබීමෙන් තුවාල ලැබූ පුද්ගලයා, වෙඩි තැබීම කළ සැකකරුට පසුව තියුණු ආයුධයකින් පහරදී ඇති බවයි පොලීසිය සඳහන් කළේ.\nඔවුන් දෙදෙනා කරාපිටිය ශික්ෂණ රෝහලට සහ ඇල්පිටිය රෝහලට ඇතුළත් කර තිබෙනවා.\nමේ අතර කොල්ලුපිටිය ප්‍රදේශයේ නිවාස සංකීර්ණයක මුදල් ඔට්ටුවට සූදු ක්‍රීඩාවේ නිරතවූ චීන ජාතිකයන් පස්දෙනෙකු කොල්ලුපිටිය පොලිසිය මගින් ඊයේ අත්අඩංගුවට ගනු ලැබුවා.\nඒ අතර, නීතිවිරෝධී ලෙස මෙරට රැඳී සිටි චීන ජාතිකයෙකුද වන බවයි පොලීසිය සඳහන් කළේ.\nකොල්ලුපිටිය ප්‍රදේශයේ නිවසක් තුළ පවත්වාගෙන ගිය නීතිවිරෝධී මත්පැන් පෙරීමේ ස්ථානයක් වටලා චීන ජාතික කාන්තාවන් දෙදෙනෙකු ඇතුලු තුන්දෙනෙකු ද පොලීසිය ඊයේ (18) අත්අඩංගුවට ගනු ලැබුවා.",
       "URL": "https://www.hirunews.lk/252846/මත්කුඩු-සමඟ-ඇල්ලූ-බන්ධනාගාර-ජේලර්වරයාගේ-බිරිඳ-cid-නිලධාරිනියක්-බව-අනාවරණය-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=2381"
}