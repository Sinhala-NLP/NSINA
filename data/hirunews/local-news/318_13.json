{
       "Source": "hirunews",
       "Timestamp": "Thursday, 25 May 2023 - 10:01",
       "Headline": "දිනේෂ් ෂාෆ්ටර්ගේ දේහය ගොඩගනී (වීඩියෝ)",
       "News Content": "සමාජයේ මහත් ආන්දෝලනයට තුඩුදුන් ජනශක්ති රක්ෂණ සමූහ ව්‍යාපාරයේ අධ්‍යක්ෂ දිනේෂ් ෂාෆ්ටර්ගේ දේහය අද ගොඩගැණුනා.\nෂාෆ්ටර්ගේ මරණය සම්බන්ධයෙන් පරීක්ෂණ පවත්වන අධිකරණ විශේෂඥ වෛද්‍ය මණ්ඩලය විසින් අධිකරණයෙන් කරන ලද ඉල්ලීමකට අනුවයි දේහය අද යළි ගොඩගැනීමට පියවර ගෙන තිබුණේ.\nෂාෆ්ටර්ගේ දේහය ගොඩගැණුනේ මාස 5 කට වැඩි කාලයකට පසුව වීම ද විශේෂත්වයක්.\nඅද උදෑසන 8.30 ට පමණ දේහය ගොඩගැනීමේ කටයුතු ආරම්භ කළ අතර අධිකරණය විසින් ලබාදුන් නියෝගය අනුව ඒ සඳහා විශේෂඥ වෛද්‍ය මණ්ඩලය ද පැමිණ සිටියා.\nඑමෙන්ම, දිනේෂ් ෂාෆ්ටර්ගේ පියා ද එම ස්ථානයට පැමිණ සිටි බවයි හිරු මාණ්ඩලික වාර්තාකරු වැඩිදුරටත් සඳහන් කළේ. ඒ අධිකරණය විසින් ඊයේ ලබා දුන් නියෝගයකට අනුවයි.\nමේ අතර අද දින දේහය ගොඩගැනීමේ අවස්ථාව ආවරණය කිරීමේදී පොලීසියෙන් ඊට බාධා එල්ල වූ බවටයි වාර්තා වන්නේ.\nගොඩගත් දේහය දෙවන පශ්චාත් මරණ පරීක්ෂණය සඳහා කරාපිටිය ශික්ෂණ රෝහලට යොමුකෙරෙන බවයි මීට පෙර අධිකරණයේදී අනාවරණ වූයේ.\nදෑත් බැඳ ප්ලාස්ටික් පටියකින් ගෙළ සිරකර සිය මෝටර් රථය තුල දමා සිටි ව්‍යාපාරික දිනේෂ් ෂාෆ්ටර්ගේ මළ සිරුර පසුගිය වසරේ දෙසැම්බර් 15 වනදා සොයා ගෙන තිබුණේ බොරැල්ල කනත්තේ තිබියදීයි.\n51 හැවිරිදි වියේ පසුවූ දිනේෂ් ෂාෆ්ටර් කොළඹ 10 මල්පාර ප්‍රදේශයේ පදිංචි ප්‍රකට ව්‍යාපාරිකයෙකු වන අතර ඔහු ජනශක්ති රක්ෂණ සමාගමේ අධ්‍යක්ෂක ද වනවා.\nඑහිදී දේහය පිළිබඳ සිදුකළ පශ්චාත් මරණ පරීක්ෂණයේදී අනාවරණ වූයේ දිනේෂ් ෂාෆ්ටර්ගේ මරණය ගෙළ සිර කිරීමකින් සිදුව ඇති බවයි.\nඒ අනුව, මරණය සම්බන්ධයෙන් අපරාධ පරීක්ෂණ දෙපාර්තමේන්තුව ද පරීක්ෂණ ආරම්භ කළා.\nඑහිදී දිනේෂ් ෂාෆ්ටර්ගේ සිරුරට විෂක් ශරීර ගත වී තිබූ බවට ද කරුණු අනාවරණ වී තිබුණා.",
       "URL": "https://www.hirunews.lk/336163/දිනේෂ්-ෂාෆ්ටර්ගේ-දේහය-ගොඩගනී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=318"
}