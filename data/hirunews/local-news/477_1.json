{
       "Source": "hirunews",
       "Timestamp": "Tuesday, 14 March 2023 - 14:39",
       "Headline": "මාර්තු 9 ඡන්දය නොපැවැත්වීම ගැන ශ්‍රේෂ්ඨාධිකරණයට මූලික අයිතිවාසිකම් පෙත්සමක්",
       "News Content": "පසුගිය 9 වැනි දා පළාත් පාලන ඡන්ද විමසීම නොපැවැත්වීම තුලින් මූලික මිනිස් අයිතිවාසිකම් උල්ලංඝණය කිරීමක් සිදුකර ඇති බවට තීන්දු කරන ලෙස ඉල්ලා ශ්‍රේෂ්ඨාධිකරණය හමුවේ අද (14) පෙත්සමක් ගොනු කෙරුණා.\nඒ ජාතික ජනබලවේගයේ ලේකම් විශේෂඥ වෛද්‍ය නිහාල් අබේසිංහ, එම පක්ෂයේ පාර්ලිමේන්තු මන්ත්‍රී ආචාර්ය හරිනි අමරසූරිය සහ හිටපු පාර්ලිමේන්තු මන්ත්‍රී සුනිල් හඳුන්නෙන්ති විසින්.\nමුදල් අමාත්‍යාංශයේ ලේකම්වරයා, නීතිපතිවරයා, රජයේ මුද්‍රණාලායාධිපතිනිය, පොලිස්පතිවරයා, මැතිවරණ කොමිසමේ සභාපතිවරයා, අග්‍රාමාත්‍ය දිනේෂ් ගුණවර්ධන ඇතුළු අමාත්‍ය මණ්ඩලයේ සාමාජිකයින් 35 දෙනෙකු එහි වගඋත්තරකරුවන් ලෙස නම් කර තිබෙනවා.\nමේ අතර, පාර්ලිමේන්තු මන්ත්‍රී විමල් වීරවංශට නිකුත් කර තිබූ වරෙන්තුව ආපසු කැඳවීමට කොළඹ ප්‍රධාන මහේස්ත්‍රාත් ප්‍රසන්න අල්විස් අද නියෝග කළා.\nඅදාළ වරෙන්තුව ඊයේ නිකුත් කෙරුණේ එක්සත් ජාතීන්ගේ හිටපු මානව හිමිකම් කොමසාරිස් අල් හුසේන් කුමරු මෙරටට පැමිණි අවස්ථාවේ උද්ඝෝෂණයක් කරමින් මහජන පීඩාවක් ඇති කළේ යැයි කියන සිද්ධියට අදාළ නඩුව ඊයේ කැඳවූ අවස්ථාවේ මන්ත්‍රීවරයා පෙනී නොසිටීම හේතුවෙන්.\nකෙසේ වෙතත් ඔහු අද මෝසමක් මාර්ගයෙන් අධිකරණය හමුවේ පෙනී සිටියා.",
       "URL": "https://www.hirunews.lk/329924/මාර්තු-9-ඡන්දය-නොපැවැත්වීම-ගැන-ශ්‍රේෂ්ඨාධිකරණයට-මූලික-අයිතිවාසිකම්-පෙත්සමක්",
       "Category": "Local News",
       "Parent URL": "https://www.hirunews.lk/local-news.php?pageID=477"
}