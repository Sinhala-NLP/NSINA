{
       "Source": "hirunews",
       "Timestamp": "Thursday, 25 May 2017 - 8:21",
       "Headline": "update: ලක්ෂපාන ඇල්ලෙන් පැන අතුරුදන්වු මවගේ සිරුරත් හමුවෙයි (ඡායාරූප)",
       "News Content": "නෝර්ටන් බ්‍රිජ් ප්‍රදේශයේදී මාස දෙකක් වයසැති දියණිය සමග ලක්ෂපාන දිය ඇල්ලෙන් පහළට පැන අතුරුදන්වූ මවගේ සිරුර අද පෙරවරුවේ සොයාගෙන තිබෙනවා.\nපොලිසිය සඳහන් කළේ ලක්ෂපාන දියඇල්ලට පහලින් පිහිටි කොත්තැල්ලෙන පෞද්ගලික ජල විදුලි බලාගාරයට ජලය නිකුත් කරන ජල ටැංකියේ ආරක්ෂිත දැලේ පැටලී තිබියදී එම සිරුර සොයාගෙන ඇති බවයි.\nමෙම කාන්තාව තම මාස දෙකක් වියැති බිළිඳිය සමග ලක්ෂපාන දිය ඇල්ලට ජලය ගලා එන කැළණි ගංඟාවේ අතු ගංඟාවකට පැන තිබුණේ ඊයේ රාත්‍රියේයි.\nපසුව දියණියගේ සිරුර ලක්ෂපාන දියඇල්ල පහළ කොටසේ තිබී අද අලූයම සොයාගනු ලැබුවා.\nමෙලෙස සියදිවි හානිකරගනු ලැබූ මවගේ වයස අවුරුදු 30 ක් වන අතර මොවුන් නෝර්ටන් බ්‍රිජ් ප්‍රදේශයේම පදිංචිකරුවන්.\nupdate: Thursday, 25 May 2017 - 8.21\n-----------------------------------------------------------------------\nලක්ෂපාන දිය ඇල්ලට ජලය ගලා එන කැළණි ගංඟාවේ අතු ගංඟාවකට පැන අතුරුදන් වු බවට සැක කෙරෙන කාන්තාවක් සොයා පොලිසිය සහ ප්‍රදේශවාසීන් මෙහෙයුමක් ආරම්භ කර තිබෙනවා.\nමෙම කාන්තාව සමග සිටි මාස 2 ක් වයසැති බිළිඳාගේ සිරුර අද අලුයම සොයාගෙන ඇති බවයි අප වාර්තාකරු සඳහන් කළේ.\nඒ ලක්ෂපාන දිය ඇල්ල ආසන්නයේ පෞද්ගලික විදුලි බලාගාරයක් අසල රැඳී තිබියදීයි.\nසිය බිළිඳාට ත්‍රිපෝෂ රැගෙන ඒමට යන බවට පවසා ගිය මෙම කාන්තාව යළිත් නොපැමිණීම හේතුවෙන් ඊයේ රාත්‍රී පවුලේ සාමාජිකයන් පොලිසියට පැමිණිලි කර තිබෙනවා.\nඒ අනුව කළ විමර්ශණයකදී ඇයගේ ඇඳුම් කිහිපයක් දිය ඇල්ල අසල තිබී හමුවී ඇතැයි සඳහන්.\nඒ අනුවයි පොලිසිය එම ප්‍රදේශයේ සෝදිසි මෙහෙයුමක නිරතවී ඇත්තේ.\nඅනතුරුව අද අලුයම 2 ට පමණ කුඩා බිළිඳාගේ සිරුර හමුවී තිබෙනවා.\nපොලිසිය සැක පළකරන්නේ 30 හැවිරිදි කාන්තාව දරුවා සමග ඇල්ලට පැන සියදිවි හානිකර ගන්නට ඇති බවටයි.\nමෙම කාන්තාවගේ සැමියා කොළඹ ප්‍රදේශයේ රැකියාවක නිරතවන බව ද සඳහන්.\nපවුල් ආරවුලක් හේතුවෙන් ඇය සියදිවි හානිකර ගන්නට තැත්කර ඇති බවට ද පොලිසිය සැක පළකරනවා.\nඔවුන් නෝර්ටන් බ්‍රිජ් ප්‍රදේශයේම පදිංචිකරුවන්.\nබිළිඳාගේ සිරුර ලක්ෂපාන ප්‍රාදේශීය රෝහලට රැගෙන ගොස් තිබෙනවා.\nඡායාරූප - හැටන් රංජිත් රාජපක්ෂ",
       "URL": "https://www.hirunews.lk/162108/update-ලක්ෂපාන-ඇල්ලෙන්-පැන-අතුරුදන්වු-මවගේ-සිරුරත්-හමුවෙයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4500"
}