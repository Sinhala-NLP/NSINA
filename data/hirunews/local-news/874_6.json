{
       "Source": "hirunews",
       "Timestamp": "Monday, 12 September 2022 - 13:02",
       "Headline": "ජයග්‍රහණයේ සතුට ඉහවහා ගිය ක්‍රීඩා ලෝලීන් - ශ්‍රී ලංකා පිල අවතක්සේරු කළ ගම්භීර්ගෙනුත් සුපැතුම් (වීඩියෝ)",
       "News Content": "ආසියානු කුසලානයේ ජයග්‍රහණයේ සතුට ශ්‍රී ලංකා ක්‍රීඩකයින් ඊයේ (11) රැය පහන් වන තුරුම සමරද්දී, මෙරට ක්‍රීඩා ලෝලීන් මෙන්ම විදෙස්ගත ක්‍රීඩාලෝලීන් ද ශ්‍රී ලංකා ජයග්‍රහණයෙන් අමන්දානන්දයට පත්ව සිටියා.\nමේ අතර ආසියානු කුසලානය ශ්‍රී ලංකාව පස් වතාවක් දිනාගැනීම සම්බන්ධයෙන් තරඟාවලිය ආරම්භයට පෙර අවතක්සේරු කළ ඉන්දීය හිටපු ක්‍රිකට් ක්‍රීඩක ගෞතම් ගාම්භීර් ඊයේ ශ්‍රී ලංකා කණ්ඩායමේ ජයග්‍රහණයෙන් පසු ශ්‍රී ලංකා ජාතික ධජය රැගෙන සුබ පැතුම් එක්කළ ආකාරය දකින්න ලැබුණා.\nජනාධිපති රනිල් වික්‍රමසිංහ ද ශ්‍රී ලංකා කණ්ඩායමට සුබ පැතුම් එක්කර තිබෙනවා.\nනිවේදනයක් නිකුත් කරමින් ජනාධිපතිවරයා පවසන්නේ, ශ්‍රී ලංකාව මුහුණ දී සිටින අභියෝගකාරී තත්ත්වය හමුවේ වූව ද මාතෘ භූමිය වෙනුවෙන් එක්සිත්ව ජයග්‍රහණය තෙක් සියලු දෙනා කළ පොදු කැපවීම ක්‍රිකට් ලෝකයට පමණක් නොව සෙසු ක්ෂේත්‍රවල දෙවැනි පරපුරට ද මහඟු ආදර්ශයක් බවයි.\nමෙම විශිෂ්ට ජයග්‍රහණය වෙනුවෙන් කැපවූ සියලුදෙනා වෙත සිය හෘදයාංගම ස්තුතිය ද ජනාධිපතිවරයා පිරිනමා තිබුණා.\nහිටපු ජනාධිපතිවරුන් වන ගෝඨාභය රාජපක්ෂ සහ මහින්ද රාජපක්ෂ ද ට්විටර් පණිවුඩ නිකුත් කරමින් ශ්‍රී ලංකා කණ්ඩායමේ ජයග්‍රහණයට සුබ පැතුම් එක්කර තිබෙනවා.",
       "URL": "https://www.hirunews.lk/315213/ජයග්‍රහණයේ-සතුට-ඉහවහා-ගිය-ක්‍රීඩා-ලෝලීන්-ශ්‍රී-ලංකා-පිල-අවතක්සේරු-කළ-ගම්භීර්ගෙනුත්-සුපැතුම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=874"
}