{
       "Source": "hirunews",
       "Timestamp": "Sunday, 11 June 2017 - 16:56",
       "Headline": "රක්ෂණ ආවරණය ගන්න අවුරුදු 08ක් වයසැති දියණිය ඝාතනය කළ පියා, සැඟව සිටියදී අත්අඩංගුවට (ඡායාරූප)",
       "News Content": "රක්‍ෂණ ආවරණයක් ලබා ගැනිමට තම දියණිය ඝාතනය කර එම වරදට මරණ දණ්ඩනය හිමිව සිටි පුද්ගලයෙකු  සැඟව සිටියදී  වසර 06කට පසු පොලිසිය මගින් අත්අඩංගුවට ගෙන තිබෙනවා.\nනුවරඑළිය මහා අධිකරණයෙනය විසින් අදාල චූදිතයාට අදාල ඝාතනය සිදුකිරීමේ චෝදනාව මත මරණ දඬුවම නියම කර ඇති බවයි අප වාර්තාකරු සදහන් කළේ.\nඅදාල පුද්ගලයා වෙස් වලාගෙන සැඟව සිටියදි ගිනිගත්හේන පොලිසිය මඟින් ඊයේ (10) අත්අඩංගුවට ගෙන තිබෙනවා.\nමෙලෙස අත්අඩංගුවට පත් තැනැත්තා 2009 වසරේදී සිය අවුරුදු 08ක් වයසැති දියණිය අමානුෂීක ලෙස කපා කොටා ඝාතනය කර ඇති අතර ඔහුගේ බිරිදටද කපා කොටා තුවාල සිදුකර ඇති බවයි වාර්තාවන්නේ.\nඅදාල වරද සම්බන්ධයෙන් අත්අඩංගුවට පත් සැකකරු මහේස්ත්‍රාත් අධිකරණය වෙත ඉදිරිපත් කර ඇති අතර පසුව එම චුදිතයා ඇප ලබා අධිකරණය මඟහැර සිටියදී එම නඩුව නුවරඑළිය අධිකරණයේදී සැකකරු නොමැතිව විභාගයට ගෙන මනුෂ්‍ය ඝාතනය සම්බන්ධයෙන් මරණ දඬුවමත්, කාන්තාවක් කපා කොටා තුවාල සිදුකිරීමේ චෝදනාවට වසර 12ක බරපතල වැඩ සහිත සිර දඬුවමක් සහ රුපියල් 7500ක දඩයක් නියම කර තිබෙනවා.\nසැකකරු ඇප ලබා සිටියදි මහනුවර, අලවතුගොඩ ප්‍රදේශයේ විවහාක කාන්තාවක් සමඟ වාසය කර ඇති බව පොලිසිය අනාවරණය කරගෙන ඇති අතර පසුව ඇය සතු දේපල මොහු විසින් අත්පත් කරගෙන ඇති බවයි වාර්තා වන්නේ.\nදේපල අත්පත් කර ගැනීමෙන් අනතුරුව අදාල කාන්තාවද අතහැර බුත්තල, එගොඩවත්ත ප්‍රදේශයේ වඩු කාර්මිකයෙකු ලෙස වෙස්වලාගෙන සැඟව සිටියදියි ගිනිගත්හේන පොලිසියට ලද තොරතුරක් මත මෙම තැනැත්තා අත්අඩංගුවට ගෙන ඇත්තේ.\nමොහු බුත්තල ප්‍රදේශයේද කාන්තාවක් සමඟ විවහා වී ඇති අතර ඔහුන් දරුවෙක් සිටින බවයි වාර්තාවන්නේ.\nතම දියණියට ලබාගෙන තිබූ ජීවිත රක්‍ෂණ ආවරණයක් ලබා ගැනීමේ චේතනාව මත අවුරුදු 08ක් වයසැති දියණිය ඝාතනය කර ඇති බව මූලික පරීක්ෂණ වලදී පොලිසිය අනාවරණය කරගෙන තිබෙනවා.\nචූදිතයා අද (11) හැටන් වැඩ බලන මහේස්ත්‍රාත්වරයා වෙත ඉදිරිපත් කිරීමෙන් අනතුරුව නියෝග කර ඇත්තේ චුදිතයා හෙට (12) නුවරඑළිය මහා අධිකරණය වෙත ඉදිරිපත් කරන ලෙසයි.\nඡායාරූප - හැටන් රංජිත් රාජපක්ෂ",
       "URL": "https://www.hirunews.lk/163327/රක්ෂණ-ආවරණය-ගන්න-අවුරුදු-08ක්-වයසැති-දියණිය-ඝාතනය-කළ-පියා-සැඟව-සිටියදී-අත්අඩංගුවට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4474"
}