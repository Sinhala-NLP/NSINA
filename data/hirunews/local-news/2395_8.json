{
       "Source": "hirunews",
       "Timestamp": "Monday, 12 October 2020 - 10:33",
       "Headline": "මත්ද්‍රව්‍ය චෝදනා ලැබ සිටින නාකොටික් 13 දෙනා යළි රිමාන්ඩ්",
       "News Content": "මත්ද්‍රව්‍ය ජාවාරම්කරුවන් සමඟ සබඳතා පැවැත්වූ බවට චෝදනා එල්ලවී රිමාන්ඞ් කර සිටින පොලිස් මත්ද්‍රව්‍ය නාශක කාර්යාංශයේ නිලධාරින් 13 දෙනා මේ මස 26 වනදා දක්වා යළි රක්ෂිත බන්ධනාගාර ගත කෙරුණා.\nඒ, කොළඹ ප්‍රධාන මහේස්ත්‍රාත් මොහොමඞ් මිහාර් හමුවේ අද පෙරවරුවේ මෙම නඩුව කැදවූ අවස්ථාවේදීයි.\nදැනට රිමාන්ඞ් කර සිටින සැකකරුවන් අධිකරණයට ඉදිරිපත් කර නොසිටි අතර විමර්ශණවල ප්‍රගතිය දැක්වෙන වාර්තාවක් අපරාධ පරීක්ෂණ දෙපාර්තමේන්තුව වෙනුවෙන් පෙනී සිටි නියෝජ්‍ය සොලිසිටර් ජනරාල් දිලීප පීරිස් අධිකරණයට ඉදිරිපත් කළා.\nඑහිදී ඔහු කියා සිටියේ ප්‍රබල මත්ද්‍රව්‍ය ජාවාරම්කරුවෙකු වන ජනිත් මධුෂංක ද සිල්වා හෙවත් පොඩි ලැසි නැමැත්තා අපරාධ පරීක්ෂණ දෙපාර්තමේන්තුවේ රැදවුම් නියෝග මත රඳවා ගැනීමට ජනාධිපතිවරයාගෙන් අවසර ඉල්ලා ඇති බවයි.\nඑමෙන්ම මෙම මත්ද්‍රව්‍ය ජාවාරම සම්බන්ධයෙන් මේවනවිට අත්අඩංගුවට ගෙන රඳවා සිටින පොලිස් පරීක්ෂක සමන් වසන්ත කුමාර කඩවත පොලීසියට භාරවීමට පෙර ඔහු සතුව තිබු රුපියල් 11 ලක්ෂ 45000ක් අඩංගු මුදල් බැගයක් මොහු යටතේ සේවය කළ සැරයන්වරයෙකුගේ නිවසේ සගවා තිබියදී සොයාගත් බවද නියෝජ්‍ය සොලිසිටර් ජනරාල්වරයා කියා සිටියා.\nඑමෙන්ම ඉකුත් දා ගිනි ගැනීමට ලක්වූ නිව් ඩයමනඩ් නෞකාවේ කපිතාන්වරයාට සිතාසියක් ලද විට කොළඹ මහාධිකරණය හමුවේ පෙනී සිටින ලෙස කොළඹ මහේස්ත්‍රාත් අධිකරණය අද නියෝග කළා.\nඅදාළ නෞකාව ගිනි ගැනීමේ සිද්ධියට අදාළ පැමිණිල්ල අද කැදවනු ලැබුවේ කොළඹ ප්‍රධාන මහේස්ත්‍රාත් මොහොමඞ් මිහාර් ඉදිරියේයි.\nඑහිදී පැමිණිල්ල වෙනුවෙන් පෙනී සිටින නියෝජ්‍ය සොලිසිටර් ජනරාල් දිලීප පීරිස් අධිකරණයට දන්වා සිටියේ විත්තිකරුට එරෙහිව කොළඹ මහාධිකරණය හමුවේ ඉකුත් 8 වනදා අධි චෝදනා පත්‍ර ගොනු කළ බවයි.\nසිතාසියක් ලද විට මහාධිකරණය හමුවේ පෙනී සිටින ලෙස විත්තිකරුට අවවාද කරන ලෙසද මෙහිදී නියෝජ්‍ය සොලිසිටර් ජනරාල්වරයා ඉල්ලා සිටියා.\nඒ අනුව සිතාසියක් ලද විට කොළඹ මහාධිකරණය හමුවේ පෙනී සිටින ලෙස අදාළ නෞකාවේ කපිතාන්වරයා වන තිරෝස් හිල්යාස් නමැත්තාට නියම කළ මහේස්ත්‍රාත්වරයා කොළඹ මහේස්ත්‍රාත් අධිකරණය හමුවේ පැවැත්වෙන මෙම නඩු කටයුතු අවසන් කිරීමට ද නියෝග කළා.",
       "URL": "https://www.hirunews.lk/252343/මත්ද්‍රව්‍ය-චෝදනා-ලැබ-සිටින-නාකොටික්-13-දෙනා-යළි-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=2395"
}