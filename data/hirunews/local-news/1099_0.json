{
       "Source": "hirunews",
       "Timestamp": "Monday, 13 June 2022 - 10:30",
       "Headline": "ලිට්‍රෝ සමාගමට නව සභාපතිවරයෙක් (වීඩියෝ)",
       "News Content": "ලිට්‍රෝ සමාගමේ නව සභාපතිවරයා ලෙස මුදිත පීරිස් පත්කර තිබෙනවා.\nඒ, හිටපු සභාපති විජිත හේරත් එම තනතුරින් ඉල්ලා අස්වීම හේතුවෙන්.\nකෙසේ වෙතත්, ලිට්‍රෝ සමාගම පෙන්වා දෙනනේ, අඛණ්ඩව 6 වැනි දිනටත් අද (13) දිනයේ ගෑස් බෙදා හැරීමක් සිදු නොවන බවයි.\nඒ, දිවයිනට පැමිණ ඇති ගෑස් නෞකාව නිදහස් කර ගැනීමට නොහැකිවීමේ පසුබිම හමුවේයි.\nපසුගිය 08 වැනිදා දිවයිනට ළඟා වු මෙට්‍රික් ටොන් 3900 ක ගෑස් රැගත් නෞකාව මේ දක්වා නිදහස් කර ගැනීමට හැකි වී නැහැ.\nඒ අනුව අද දිනය ද ඇතුළත්ව දින 06 ක් සඳහා එම නෞකාව වෙනුවෙන් ප්‍රමාද ගාස්තු ගෙවිය යුතු වනවා.\nලිට්‍රෝ සමාගම සඳහන් කළේ නෞකාවේ ගෑස් තොගයට අමෙරිකානු ඩොලර් මිලියන 2.5ක මුදලක් ගෙවිය යුතු අතර ඊට අමතරව දින 6ක් සඳහා ප්‍රමාද ගාස්තු ද ගෙවීමට සිදුවන බවයි.\nගෑස් සැපයීම අඩපන වූ තත්ත්වයක් හමුවේ වුවද ගෑස් ලබා ගැනීම සඳහා නිර්මාණය වී ඇති ජනතා පෝලිම් තවදුරටත් දිග්ගැස්සෙමින් පවතින බවයි දිවයින පුරා සිටින අප වාර්තාකරුවන් පවසන්නේ.\nමේ අතර ඉන්ධන රැගත් තවත් නෞකාවක් ද දිවයිනට ළඟා වී ඇති අතර එය මේ වනවිට උස්වැටකෙයියාව - පමුණුගම මුහුදු තීරයේ නැංගුරම්ලා තිබෙනවා.\nකෙසේ වුවත් ජනතාව තවදුරටත් පෙට්‍රල් සහ ඩීසල් ලබා ගැනීමට පෝලිම්වල රැඳී සිටිනු දක්නට ලැබුණා.\nමේ අතර භූමිතෙල් මිලදී ගැනීම සඳහාද ඇති පෝලිම්වල අඩුවක් දක්නට නැහැ.",
       "URL": "https://www.hirunews.lk/306996/ලිට්‍රෝ-සමාගමට-නව-සභාපතිවරයෙක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1099"
}