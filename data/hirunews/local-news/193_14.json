{
       "Source": "hirunews",
       "Timestamp": "Tuesday, 11 July 2023 - 15:44",
       "Headline": "දකුණු මුහුදේදී ශ්‍රී ලාංකික ධීවර යාත්‍රාවකට පෙට්‍රල් බෝම්බ ප්‍රහාරයක් (වීඩියෝ)",
       "News Content": "දකුණු මුහුදේ ධීවර කටයුතුවල නිරත වෙමින් සිටි මෙරට බහුදින යාත්‍රාවකට ඉන්දුනීසියාවේ බවට සැකකෙරෙන යාත්‍රාවක සිටි පිරිසක් පෙට්‍රල් බෝම්බ ප්‍රහාරයක් එල්ල කර තිබෙනවා.\nපසුගිය ඉරිදා එල්ලවූ මෙම ප්‍රහාරයෙන් එහි සිටි ධීවරයෙකු බරපතල පිළිස්සුම් තුවාල ලබා ඇති අතර ඔහු විදේශීය නෞකාවකින් අද ගාලු වරාය වෙත රැගෙන ඒමට නියමිත බවයි වාර්තා වන්නේ.\nපසුගියදා මීගමුව ප්‍රදේශයෙන් මුහුදුගොස් ඇති මෙම යාත්‍රාවේ තවත් ධීවරයින් 06 දෙනෙකු සිට තිබෙනවා. කෙසේ වෙතත් අනෙක් ධීවරයින්ට හානියක් සිදුවී නොමැති අතර මෙලෙස තුවාල ලබා ඇත්තේ ත්‍රිකුණාමලය ප්‍රදේශයේ පදිංචි 33 හැවිරිදි ශිවශාම් නමැති ධීවරයෙක්.\nමේ අතර ශ්‍රී ලංකා නාවික හමුදා භාරයේ සිටින තමිල්නාඩු ධීවරයින් 15 දෙනෙකු සහ යාත්‍රා නිදහස් කරගැනීමට මැදිහත් වන ලෙස තමිල්නාඩු ප්‍රධාන අමාත්‍ය එම්.කේ.ස්ටාලින් ඉන්දීය මධ්‍යම රජයට දැනුම් දී තිබෙනවා.\nශ්‍රී ලංකාව විසින් ධීවරයින් අත්අඩංගුවට ගැනීම සහ ධීවර යාත්‍රා රාජසන්තක කිරීම හේතුවෙන් තමිල්නාඩු ධීවර ප්‍රජාවට පීඩනයක් ඇතිව තිබෙන බවයි ඉන්දීය විදේශීය එස්. ජයිශංකර් වෙත ලිපියක් යොමුකරමින් ඔහු සඳහන් කර ඇත්තේ.",
       "URL": "https://www.hirunews.lk/340855/දකුණු-මුහුදේදී-ශ්‍රී-ලාංකික-ධීවර-යාත්‍රාවකට-පෙට්‍රල්-බෝම්බ-ප්‍රහාරයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=193"
}