{
       "Source": "hirunews",
       "Timestamp": "Monday, 08 March 2021 - 11:02",
       "Headline": "පාඨලීට එරෙහි අසත්‍ය සාක්ෂි නඩුවට දින දෙයි (වීඩියෝ)",
       "News Content": "2016 වසරේ රාජගිරිය ප්‍රදේශයේදී තරුණයෙකු අනතුරට ලක් කිරීමේ සිද්ධියට අදාළව ව්‍යාජ සාක්ෂි සැකසීම හා සාක්ෂි වසන් කළේ යැයි චෝදනා එල්ල වී සිටින පාර්ලිමේන්තු මන්ත්‍රී පාඨලී චම්පික රණවක ඇතුළු තුන්දෙනෙකුට එරෙහිව නීතිපතිවරයා ගොනුකර තිබෙන නඩුව මැයි මස 31 වනදා විභාගයට ගැනීමට කොළඹ මහාධිකරණය අද නියම කළා.\nඒ මෙම නඩුව කොළඹ මහාධිකරණ විනිසුරු දමිත් තොටවත්ත ඉදිරියේ කැඳවූ අවස්ථාවේදීයි.\nපාඨලීට චම්පික රණවකට අමතරව ඔහුගේ රියදුරු දිලුම් තුසිත කුමාර සහ අනතුර සිදුවන අවස්ථාවේ රාජගිරිය පොලිසියේ ස්ථානාධිපතිවරයා ලෙස කටයුතු කළ සහකාර පොලිස් අධිකාරි සුදත් අස්මඩල යන අයට නීතිපතිවරයා චෝදනා ගොනු කර තිබෙනවා.\nපැමිණිල්ල වෙනුවෙන් පෙනී සිටි නියෝජ්‍ය සොලිසිටර් ජනරාල් දිලීප පීරිස් අධිකරණය හමුවේ ඉල්ලීමක් කරමින් මෙම නඩුව විභාගය සඳහා දින නියම කරන ලෙස ඉල්ලා සිටියා.\nඑහිදී ඔහු තවදුරටත් ඉල්ලා සිටියේ මෙම නඩුවේ විත්තිකාර පාඨලී චම්පික රණවක විසින් අනතුර සිදු කළ අවස්ථාවේ පැදවූ බව කියන ඩබ්ලිව්.පී.කේ.කේ 7545 දරණ ජීප් රථය මේ වනවිට මුදල් අමාත්‍යාංශය භාරයේ පවතින බවත් එය මීළඟ නඩු දිනයට අධිකරණයට ඉදිරිපත් කරන ලෙසත් මුදල් අමාත්‍යාංශයේ ලේකම්වරයාට නියෝගයක් නිකුත් කරන ලෙසයි.\nඑම ඉල්ලීම පිළිගත් විනිසුරුවරයා මීළඟ නඩු දිනයේ මුදල් අමාත්‍යාංශය භාරයේ පවතින අදාළ ජීප් රථය අධිකරණය හමුවට ඉදිරිපත් කරන ලෙස එම අමාත්‍යාංශයේ ලේකම්වරයාට නියෝග කළා.\nඑමෙන්ම නියෝජ්‍ය සොලිසිටර් ජනරාල්වරයාගේ ඉල්ලීම අනුව මෙම නඩුවේ විසිවන සාක්ෂිකරු ලෙස මුදල් අමාත්‍යාංශයේ ලෙක්ම්වරයා නම් කිරීමට ද අවසර ලබා දුන්නා.\nවිත්තිය වෙනුවෙන් පෙනී සිටි නීතිඥවරු අධිකරණය හමුවේ කරුණු දක්වමින් මෙම නඩුවේ විභාගය ආරම්භ කරන අවාස්ථාවේදී එය පවත්වාගෙන යාමට ඇති හැකියාව සම්බන්ධයෙන් මූලික විරෝධතා ඉදිරිපත් කිරීමට අපේක්ෂා කරන බව දැනුම් දුන්නා.\nමෙහිදී නියෝජ්‍ය සොලිසිටර් ජනරාල්වරයා කියා සිටියේ මෙවැනි මූලික විරෝධතාවක් ඉදිරිපත් කරන්නේ නම් ඊට පෙර පැමිණිල්ල දැනුවත් කිරීමට විත්ති පාර්ශවය කටයුතු කළ යුතු බවයි.\nමෙහිදී විනිසුරු දමිත් තොටවත්ත විත්තියේ නීතිඥවරුන්ට දැනුම් දුන්නේ මෙම නඩුව සම්බන්ධයෙන් මූලික විරෝධතා ඉදිරිපත් කිරීමට අපේක්ෂා කරන්නේ නම් ඒ පිළිබඳව පැමිණිලි පාර්ශවයට සහ අධිකරණයට පූර්ව දැනුවත් කිරිම් සිදු කරන ලෙසයි.\nඒ අනුව නඩු විභාගය මැයි මස 31 වනදා පැවැත්වීම දින නියම කෙරුණු අතර එදිනට නඩුවේ සාක්ෂිකරුවන් හය දෙනෙකුට අධිකරණය හමුවේ පෙනී සිටින ලෙස දන්වා විනිසුරුවරයා සිතාසි නිකුත් කළා.\n2016 වසරේ පෙරබරවාරි මස 28 වනදා රාජගිරිය ප්‍රදේශයේදී එවක අමාත්‍යවරයෙකු ලෙස කටයුතු කළ පාඨලී චම්පික රණවක විසින් සන්දීප් සම්පත් ගුණවර්ධන නමැති තරුණයකු රිය අනතුරකට ලක් කොට ඒ පිළිබඳව සාක්ෂි වසන් කිරීම, වරදක් සිදු කළ පාර්ලිමේන්තු මන්ත්‍රීවරයා නීත්‍යානුකූල දඩුවමින් බේරා ගැනීම, ව්‍යාජ සාක්ෂි නිර්මාණය කිරීම, අසත්‍ය  කරුණු අධිකරණය වෙත ඉදිරිපත් කිරීම ඇතුලු චෝදනා යටතේ මෙම නඩු පැවරීම සිදු කර තිබෙනවා.",
       "URL": "https://www.hirunews.lk/264682/පාඨලීට-එරෙහි-අසත්‍ය-සාක්ෂි-නඩුවට-දින-දෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2103"
}