{
       "Source": "hirunews",
       "Timestamp": "Sunday, 16 January 2022 - 17:37",
       "Headline": "සුපිරි ටෙනිස් ක්‍රීඩක නොවැක් ජොකොවිච් ඕස්ට්‍රේලියාවෙන් පිටත්ව යයි",
       "News Content": "සුපිරි ටෙනිස් ක්‍රීඩක නොවැක් ජොකොවිච් ඕස්ට්‍රේලියාවෙන් පිටත් වීමට ගුවන් යානයකට නැගී ඇතැයි විදෙස් මාධ්‍ය පවසනවා.\nඅධිකරණ නියෝගයට ගරු කරමින් ඔස්ට්‍රේලියාවෙන් පිටවීමට සූදානම් බවයි ඔහු අද පෙරවරුවේ ප්‍රකාශ කර තිබුණේ.\nඅධිකරණ නියෝගයෙන් පැයකට පමණ පසු මෙල්බර්න් නුවර සිට ඩුබායි දක්වා ගමන් ගන්නා ගුවන්යානයක ගමන් කිරීමට ඔහු කටයුතු කර ඇති බවයි විදෙස් මාධ්‍ය වාර්තා කළේ.\nවීසා අයදුම්පත්‍රයට අසත්‍ය තොරතුරු දීමේ චෝදනාව යටතේ තම වීසා බලපත්‍රය අවලංගු කිරීමට එරෙහිව ජොකොවිච් ගොණු කල අභියාචනය ඉවත දැමීමට ඔස්ට්‍රේලියා ෆෙඩරල් අධිකරණයක් නියෝග කලා.\nඅධිකරණ තීන්දුව සම්බන්ධයෙන් තමා \"අතිශයින්ම කලකිරීමට පත්වන\" බව ජොකොවික් ප්‍රකාශ කර ඇති බවයි විදෙස් මාධ්‍ය වාර්තා කළේ.\nකෙසේවෙතත් රටින් පිටවීම සම්බන්ධයෙන් අදාළ බලධාරීන් සමඟ සහයෝගයෙන් කටයුතු කරන බව ඔහු සඳහන් කර තිබෙනවා.\nඒ අනුව ජොකොවිච්ට හෙට ආරම්භ වන ඔස්ට්‍රේලියා විවෘත ටෙනිස් තරගාවලියට සහභාගීවීමට අවස්ථාවක් හිමි නොවන අතර රටින් බැහැරවීමෙන් පසු නැවත වසර 03ක් යන තෙක් ඔස්ට්‍රේලියාවට පැමිණීමට අවසර හිමිවන්නේද නැහැ.\nනොවැක් ජොකොවිච්ගේ වීසා බලපත්‍රය පළමුවෙන් ප්‍රතික්ෂේප කෙරුණේ පසුගිය 06 වනදායි.\nඒ එන්නත්කරණයෙන් තොරව රටට පැමිණීම හේතුවෙන්.\nකෙසේවෙතත් එම නියෝගය අධිකරණය විසින් පසුව අවලංගු කරනු ලැබුවා.\nඕස්ට්‍රේලියානු ටෙනිස් ශූරතාව නව වරක් ජයග්‍රහණය කර ඇති ජොකොවික් හට මෙම තීරණයත් සමග දහ වන වතාවටත් මෙම කිරුළ ජයග්‍රහණය කිරීමට තිබූ අවස්ථාව අහිමි වෙනවා.\nඔස්ට්‍රේලියානු පංච පුද්ගල ෆෙඩරල් අධිකරණයක් මගින් මෙම තීරණය ලබා දීම හේතුවෙන් එම තීරණයට එරෙහිව අභියාචනයක් ඉදිරිපත් කිරීමේ අවස්ථාවක් ජොකොවිච් හට හිමි වන්නේ නැහැ.\nඒ අනුව ලොව අංක එකේ ටෙනිස් ක්‍රීඩකයා වන සර්බියානු ජාතික නොවැක් ජොකොවිච් ඕස්ට්‍රේලියානු විවෘත ටෙනිස් තරගාවලියට සහභාගිවීම සඳහා එහි රැඳී සිටීමට දැරූ අවසන් ප්‍රයත්නයද අද අසාර්ථක වුණා.\nඒ, ඕස්ට්‍රේලියානු පෙඩරල් අධිකරණය මගින් ජොකොවිච්ගේ වීසා අවලංගු කිරීමට එරට සංක්‍රමණික අමාත්‍යවරයා ගනු ලැබූ තීරණය තහවුරු කිරීමත් සමඟයි.\nසිය දසවන ඕස්ට්‍රේලියානු විවෘත ටෙනිස් ශූරතාවලි ජයග්‍රහණය සඳහා ඕස්ට්‍රේලියාවට පැමිණි ජොකොවිච් එරට සංක්‍රමණික රැඳවුම් භාරයේ පසුවූයේ ඔහු කොරෝනා එන්නත්කරණය නොලැබූවෙකු නිසයි.\nකෙසේ නමුත් ඔහුට වීසා ලබාදීමට මෙල්බර්න් අධිකරණය තීන්දුවකට පැමිණ තිබුණා.\nඉන් පසුවයි එරට සංක්‍රමණික අමාත්‍ය ඇලෙක්ස් හෝක් සිය බලතල යොදාගනිමින් ජොකොවිච්ගේ වීසා අවලංගු කිරීමට පියවර ගත්තේ.\nපෙඩරල් අධිකරණයේ ත්‍රිපුද්ගල විනිසුරු මඩුල්ල අද ඒකමතිකව තීරණය කළේ එම තීරණය නීත්‍යානුකූල බවටයි.\nඒ අනුව ජොකොවිච්ට ග්‍රෑන්ඩ් ස්ලෑම් ටෙනිස් ශූරතාවලි 21 ක් ජයග්‍රහණය කරමින් ටෙනිස් ඉතිහාසයේ විශිෂ්ඨතම ටෙනිස් ක්‍රීඩකයා බවට පත්වීමේ අවස්ථාව මෙන්ම, වසර 3 ක් යනතුරු ඕස්ට්‍රේලියාවට පැමිණීමේ අවස්ථාවද අහිමිවනවා.",
       "URL": "https://www.hirunews.lk/294178/සුපිරි-ටෙනිස්-ක්‍රීඩක-නොවැක්-ජොකොවිච්-ඕස්ට්‍රේලියාවෙන්-පිටත්ව-යයි",
       "Category": "Local News",
       "Parent URL": "https://www.hirunews.lk/local-news.php?pageID=1421"
}