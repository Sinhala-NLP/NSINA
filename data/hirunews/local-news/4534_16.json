{
       "Source": "hirunews",
       "Timestamp": "Thursday, 04 May 2017 - 7:46",
       "Headline": "පෞරාණික පුස්කොළ පොත් සංරක්ෂණය කරන්නැයි ජනපතිගෙන් උපදෙස්",
       "News Content": "දිවයින පුරා විහාරස්ථානවල පවතින පෞරාණික පුස්කොළ පොත් සංරක්ෂණය කිරීම සඳහා විධිමත් වැඩපිළිවෙලක් ක්‍රියාවට නැංවීම පිළිබඳව සාකච්ඡාවක් ජනාධිපති මෛත්‍රීපාල සිරිසේනගේ ප්‍රධානත්වයෙන් ජනාධිපති කාර්යාලයේදී ඊයේ පැවැත්වුණා.\nඑහිදී මීට අදාළ ඉදිරි සැලසුම් මෙන්ම නව අදහස් සහ යෝජනා පිළිබඳ ලිඛිත වාර්තාවක් සතියක් තුළ තමා වෙත ලබාදෙන ලෙසයි ජනාධිපතිවරයා නිලධාරීන්ට උපදෙස් ලබාදී ඇත්තේ.\nවිහාරස්ථානවල මෙන්ම පාරම්පරික දේශීය වෛද්‍යවරුන් සතුවද පවතින ජාතික වැදගත්කමකින් යුත් සියලූ පුස්කොළ පොත් එම ස්ථානවලම මතු පරපුර වෙනුවෙන් සංරක්ෂණය කිරීම සඳහා පුළුල් වැඩපිළිවෙලක අවශ්‍යතාවයද මෙහිදී අවධාරණය කෙරුණා.\nඑමෙන්ම, ක්ෂේත්‍රයේ දැනට සිටින කාර්ය මණ්ඩල ප්‍රමාණවත් නොවන බැවින් එම කාර්ය මණ්ඩල ශක්තිමත් කිරීමේ අවශ්‍යතාවය මෙහිදී ජනාධිපතිවරයා පෙන්වා දී තිබෙනවා.",
       "URL": "https://www.hirunews.lk/160554/පෞරාණික-පුස්කොළ-පොත්-සංරක්ෂණය-කරන්නැයි-ජනපතිගෙන්-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=4534"
}