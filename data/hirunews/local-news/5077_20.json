{
       "Source": "hirunews",
       "Timestamp": "Friday, 22 April 2016 - 18:39",
       "Headline": "තාජුඩීන් ඝාතන සිද්ධියට අත්අඩංගුවට ගත් පොලිස් නිලධාරියාගෙන් පාපොච්චාරණයක්",
       "News Content": "රගර් ක්‍රීඩක වසීම් තාජුඩීන්ගේ මරණය රිය අනතුරකින් සිදුවුවක් බවට සළකා විමර්ශන ක්‍රියාත්මක කරන ලෙස තමන්ට ඉහළ පොලිස් නිලධාරීන්ගෙන් උපදෙස් ලැබුණු බව නාරාහේන්පිට පොලීසියේ අපරාධ අංශයේ එවකට ස්ථානාධිපති සුමිත් චම්පික පෙරේරා ප්‍රකාශ කර තිබෙනවා.\nඒ, ඔහුගෙන් සිදුකළ ප්‍රශ්න කිරීම්වලදීයි.\nමෙම කරුණු අපරාධ පරීක්ෂණ දෙපාර්තමේන්තුව අධිකරණයට දැනුම් දී ඇති අතර, සිද්ධියට අදාළව පරීක්ෂණ සිදු නොකරන ලෙස තමන්ට උපදෙස් ලැබුණු බවද ඔහු ප්‍රකාශ කර තිබෙනවා.\nමෙම ඝාතන සිද්ධියේ විමර්ශනවලට අදාළ සාක්ෂි වසන් කිරීමේ චෝදනාව සම්බන්ධයෙන් නාරාහේන්පිට පොලිස් ස්ථානයේ අපරාධ අංශයේ හිටපු ස්ථානාධිපති සුම්ත් පෙරේරා රහස් පොලීසිය විසින් අත්අඩංගුවට ගනු ලැබුවේ පසුගිය 20 වෙනිදායි.\nපසුව ඔහු කොළඹ අතිරේක මහේස්ත්‍රාත් තිලිණ ගමගේ වෙත ඉදිරිපත් කිරීමෙන් අනතුරුව ලබන මස 05 වන දා දක්වා රක්ෂිත බන්ධනාගාරගත කෙරුණා.",
       "URL": "https://www.hirunews.lk/131491/තාජුඩීන්-ඝාතන-සිද්ධියට-අත්අඩංගුවට-ගත්-පොලිස්-නිලධාරියාගෙන්-පාපොච්චාරණයක්",
       "Category": "Local News",
       "Parent URL": "https://www.hirunews.lk/local-news.php?pageID=5077"
}