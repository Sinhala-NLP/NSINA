{
       "Source": "hirunews",
       "Timestamp": "Monday, 02 November 2020 - 20:52",
       "Headline": "බස්නාහිර පළාතේ වසා දැමූ සියලු ආර්ථික මධ්‍යස්ථාන අනිද්දා (04) විවෘත වෙයි (වීඩියෝ)",
       "News Content": "බස්නාහිර පළාතේ වසාදමා ඇති සියලු ආර්ථික මධ්‍යස්ථාන අනිද්දා (04) විවෘත කරන බව අමාත්‍ය මහින්දානන්ද අලුත්ගමගේ පවසනවා.\nඒ අනුව රත්මලාන නාරාහේන්පිට බෝකුන්දර යන ආර්ථික මධ්‍යස්ථානවල සේවකයන් හෙට 03 පී.සී.ආර්. පරීක්ෂණවලට ලක්කිරීමට නියමිතයි.\nසිල්ලර වෙළඳාම අදාළ ආර්ථික මධ්‍යස්ථානවල සිදු නොවන අතර තොග වෙළඳුන්ට පමණක් අවස්ථාව ලබාදීමටයි තීරණය වී ඇත්තේ.\nමේ අතර ඇඳිරි නීතිය පවතින ප්‍රදේශවල වෙළඳසැල් විවෘත කිරීම කිසිසේත් සිදු නොකරන අතර, මීට පෙර පැවති ආකාරයට ජංගම වෙළඳසැල් මගින් නිවෙස් අසළට අත්‍යවශ්‍ය භාණ්ඩ ලබාදීමේ ක්‍රමවේදයක් ක්‍රියාත්මක කරන බව ආර්ථික පුනර්ජිවනය හා දරිද්‍රතාව තුරන් කිරීම සඳහා වන ජනාධිපති කාර්ය සාධක බලකායේ සභාපති බැසිල් රාජපක්ෂ ප්‍රකාශ කළා.\nඔහු මේ බව කියා සිටියේ නිරෝධායන කටයුතු සහ අත්‍යවශ්‍ය ආහාර ද්‍රව්‍ය බෙදාහැරීම පිළිබඳව අරලියගහ මන්දිරයේ අද පැවති සාකච්ඡාවකට එක්වෙමින්.\nඊට අමාත්‍යවරුන්, දිස්ත්‍රික් ලේකම්වරුන්, ප්‍රාදේශීය සභා සහ පළාත් සභාවල නියෝජිතයින් මෙන්ම පොලිස් ප්‍රධානීන්ද එක්ව සිටියා.\nමේ අතර බස්නාහිර පළාතට සහ කුරුණෑගල නගර සීමාවට මෙන්ම කුලියාපිටිය සහ ඇහැලියගොඩ පොලිස් බල ප්‍රදේශවලට ලබන 9 සඳුදා උදෑසන පහ දක්වා ඇඳිරි නීතිය ක්‍රියාත්මකයි.\nපොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ කියා සිටියේ අත්‍යවශ්‍ය සේවාවන් සඳහා ඇඳිරි නීති බලපත්‍ර නිකුත් කළද පෞද්ගලික මට්ටමින් ඇඳිරි නීති බලපත්‍ර නිකුත් කිරීම දැඩි ලෙස සීමා කර ඇති බවයි.\nයම් කිසි පුද්ගලයෙකුගේ ආසන්නම ඥාතියෙකුගේ මරණයක් හෝ රෝගී තත්වයක් වැනි කරුණකදී පමණක් එලෙස ඇඳිරි නීති බලපත්‍රය නිකුත් කරන බවයි ඔහු කියා සිටියේ.\nඇඳිරි නීතිය පනවා ඇති නිසා කොළඹ - කොටුව දක්වා ධාවනය වන සහ කොළඹ - කොටුවෙන් පිටත්වන දුම්රියවල ඇඳිරි නීතිය පවතින ප්‍රදේශවලදී ගමන් කළ හැක්කේ උසස් පෙළ විභාගයට පෙනී සිටින සිසුන් හෝ ඔවුන්ගේ දෙමාපියන් සහ විභාග කාර්ය මණ්ඩලය පමණක් බව ශ්‍රී ලංකා දුම්රිය දෙපාර්තමේන්තුව නිවේදනය කළා.",
       "URL": "https://www.hirunews.lk/253877/බස්නාහිර-පළාතේ-වසා-දැමූ-සියලු-ආර්ථික-මධ්‍යස්ථාන-අනිද්දා-04-විවෘත-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2355"
}