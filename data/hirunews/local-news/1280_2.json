{
       "Source": "hirunews",
       "Timestamp": "Monday, 21 March 2022 - 20:00",
       "Headline": "ගෑස් ඉල්ලා ප්‍රදේශ කිහිපයක විරෝධතා (වීඩියෝ)",
       "News Content": "මෙරට බහුතර පාරිභෝගික පිරිසක් භාවිත කරන ලිට්රෝ ගෑස් මිල ද වැඩි කරනු ඇතැයි විවිධ මත ප්‍රචාරය වන පසුබිමක් තුල අදත් ගෑස් ලබා ගැනීම සඳහා ජනතාව දිගු පෝලිම් වල රැදී සිටින ආකාරයක් දක්නට ලැබුණා.\nපෝලිම්වල රැදී සිටි ඇතැම් පිරිස් කලහකාරීව හැසිරුණේ අලෙවි නියෝජිතයන් සතුව තිබූ ගෑස් අවසන් වීම නිසා හිස් අතින් ආපසු යාමට සිදුවීම හේතුවෙන්.\nඅලුත්ගම - දර්ගා නගරයෙන් ද එවැනි සිදුවීමක් වාර්තා වුණා.\nඑමෙන්ම රත්ගම ප්‍රදේශයේ ද 300ක පමණ පිරිසකට පමණක් ගෑස් ලබා දීමත් සමඟ පෝලිම්වල රැදී සිටි සෙසු පිරිස් හැසිරුණේ කලහකාරී ලෙසින්.\nමේ අතර, කොළඹ - හොරණ ප්‍රධාන මාර්ගයේ පොකුණුවිට මංසන්ධිය අවහිර කරමින් ජනතාව විරෝධතාවක නිරත වුණේ පෙර දැනුම් දුන් පරිදි අද දිනයේ ගෑස් නොලැබෙන බව ප්‍රකාශ කිරීමත් සමඟයි.\nඑහිදී විරෝධතාව පාලනය කිරීමට පොලිසිය ද මැදිහත් වුණා.\nමේ අතර, මාතර නගරයේ ගෑස් ලබා ගැනීමට පෝලිම්වල රැදී සිටි පිරිසක් ද නොසන්සුන් වූයේ, මීට පෙර ප්‍රකාශ කළ පරිදී ගෑස් නොලැබෙන බවට දැනුම් දීමත් සමඟයි.\nමේ අතර, ගෑස් නොමැති වීම නිසා මහරගම - නාවින්න ප්‍රදේශයෙන් හයිලෙවල් මාර්ගය අවහිර කරමින් විරෝධතාවයේ නිරත වූ පිරිසක් විසුරුවා හැරීමට පොලිසිය අද පෙරවරුවේ පියවර ගත්තා.\nඑමෙන්ම, කෑගල්ල - රංවල ප්‍රදේශයේ ගෑස් අලෙවි සැලක් ඉදිරිපිට රැදී සිට පිරිසක් නොසන්සුන් වූයේ ගෑස් නොමැති බවට අලෙවි නියෝජිතයා දැනුම් දීමත් සමඟයි.\nඑම විරෝධතාව අතර තුර ඒ ආසන්නයෙන් ගමන් කළ රාජ්‍ය අමාත්‍ය කනක හේරත්ගේ වාහනයට ගෑස් සිලින්ඩරයකින් පහර දී ඇති බවට සමාජ මාධ්‍යයේ පළවන වාර්තා සම්බන්ධයෙන් අප රාජ්‍ය අමාත්‍යවරයාගෙන් විමසීමක් කළා.\nඒවා සම්පූර්ණයෙන්ම අසත්‍ය බවයි රාජ්‍ය අමාත්‍ය කනක හේරත් එහි දී ප්‍රකාශ කළේ.\nමේ අතර ගෑස් ලබා ගැනීමට වාද්දූව මංසන්දියේ අලෙවිසැලක් ඉදිරිපිට රැදී සිට 70 හැවිරිදි අයෙක් අද පෙරවරුවේ සිහිසුන්ව ඇඳවැටී පානදුර මූලික රෝහලට ඇතුලත් කර තිබෙනවා.",
       "URL": "https://www.hirunews.lk/300032/ගෑස්-ඉල්ලා-ප්‍රදේශ-කිහිපයක-විරෝධතා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1280"
}