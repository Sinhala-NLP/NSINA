{
       "Source": "hirunews",
       "Timestamp": "Monday, 31 July 2023 - 11:53",
       "Headline": "ශ්‍රී ලංකාව සහ ඉන්දියාව අතර අධ්‍යාපනික වේදිකාවක් නිර්මාණය වෙයි",
       "News Content": "ඉන්දියාවේ සහ ශ්‍රී ලංකාවේ අධ්‍යාපන ආයතනවල ආදි ශිෂ්‍යයන් සම්බන්ධ කර ගනිමින් Indo-Lanka Edu Net වෙබ් අඩවිය නිර්මණය කෙරුණා.\nදෙරටේම සිසුන් සඳහා සහයෝගීතාව වර්ධනය කිරීම සහ අධ්‍යාපන අවස්ථා නිර්මාණය කිරීමේ අරමුණින් ශ්‍රී ලංකාවේ පදිංචි ඉන්දියානු විශ්වවිද්‍යාලවල ආදි සිසුන්ගේ ජාලයක් පිහිටුවීම මෙම සංගමයේ අරමුණයි.\nIndo-Lanka Edu Net හරහා ධනාත්මක සමාජ බලපෑමක් ඇති කළ හැකි බව මෙහි විශ්වාසයයි.\nමෙම වෙබ් අඩවිය තුළින් බලාපොරොත්තු වන්නේ ස්වේච්ඡා අවස්ථා, පරිත්‍යාගශීලී ව්‍යාපෘති සහ ප්‍රජා ප්‍රවේශය හරහා දැවෙන සමාජ ගැටලු විසඳීම සහ අඩු වරප්‍රසාද ඇති අය නඟාසිටුවීමයි.\nIndo-Lanka Edu Net විවිධ පසුබිම්, ශික්ෂණය සහ සංස්කෘතීන් තුළින් ආදි සිසුන් අතර සම්බන්ධතා සඳහා පහසුකම් සපයන දේශසීමා ඉක්මවා යන පාලමක් ලෙස කටයුතු කරනු ඇති.\nපෞද්ගලික සහ වෘත්තීය වර්ධනය සඳහා ආධාරක පරිසරයක් නිර්මාණය කිරීමෙන්\nමෙහි මෑත කාලීන උපාධිධාරීන් හෝ දක්ෂ වෘත්තිකයන් වන සාමාජිකයින්ගේ ඉගෙනුම් ගමන පොහොසත් කිරීම සිදු කෙරෙනවා.\nIndo-Lanka Edu Net, එහි සංවිධානය සහ වෙබ් අඩවිය දියත් කිරීමේ උත්සවය පෙරේදා (29) කොළඹ මැන්ඩරිනා හෝටලයේදී පැවැත්වුණා.\nIndo-Lanka Edu Net හි අධ්‍යක්ෂ කුෂාන් ඇන්තනි ආයතනික අරමුණු පැහැදිලි කළේ මේ විදියට,\n“ඉන්දියාවේ විවිධ ක්ෂේත්‍රවල අධ්‍යාපනය ලබපු විශාල ශ්‍රී ලාංකිකයන් පිරිසක් ඉන්නවා. ඔවුන් එකිනෙකා හා සම්බන්ධ කරන වේදිකාවක් විදිහට Indo-Lanka Edu Net ක්‍රියාත්මක වෙනවා. ඒ වගේම සෑම වසරකම ඉන්දියාව මෙරටට ලබා දෙන ශිෂ්‍යත්ව ඇතුළු අධ්‍යාපන අවස්ථා පිළිබඳ ඒ සම්බන්ධයෙන් උනන්දුවක් දක්වන පිරිස් දැනුවත් කිරීමේ වේදිකාවක් විදිහටත් මෙය ක්‍රියාත්මක වෙනවා. මොකද පහුගිය කාලේ අපේ අත්දැකීම තමයි මේ සම්බන්ධයෙන් දැනුවත්භාවය මදි කියන එක. ඒ හිඩැස පිරවීම අපේ ප්‍රමුඛ අරමුණක්.”\nවෙබ් අඩවිය නිල වශයෙන් එළිදැක්වීම සිදු කෙරුණේ උත්සවයේ ප්‍රධාන ආරාධිත අමුත්තා ලෙස සහභාගි වූ කොළඹ, ස්වාමි විවේකානන්ද සංස්කෘතික මධ්‍යස්ථානයේ අධ්‍යක්ෂ මහාචාර්ය අංකුරන් දත්තා විසින්.\nශ්‍රී ලංකාවේ වෙසෙන ඉන්දියානු විශ්වවිද්‍යාලවල ආදි ශිෂ්‍යයින්ට මෙම වේදිකාව හා සම්බන්ධ වන ලෙසත්, අධ්‍යාපනික සහයෝගීතාව පෝෂණය කිරීමේ සහ සිසුන් සඳහා අවස්ථා නිර්මාණය කිරීමේ මෙහෙවරට දායක වන ලෙසත් Indo-Lanka Edu Net, ආරාධනා කරනවා.",
       "URL": "https://www.hirunews.lk/343140/ශ්‍රී-ලංකාව-සහ-ඉන්දියාව-අතර-අධ්‍යාපනික-වේදිකාවක්-නිර්මාණය-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=137"
}