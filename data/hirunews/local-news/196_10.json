{
       "Source": "hirunews",
       "Timestamp": "Monday, 10 July 2023 - 16:10",
       "Headline": "රත්තරන් නිදහස් කරන්න වජිර බලපෑම් කළේ නෑ",
       "News Content": "පාර්ලිමේන්තු මන්ත්‍රී වජිර අබේවර්ධනගේ ඉල්ලීමකට අනුව රේගු ප්‍රධානියා විසින් අත්අඩංගුවට ගත් රන් ආභරණ රාජසන්තක කිරීම සම්බන්ධයෙන් සමාජ මාධ්‍ය ජාලා තුළ ආන්දෝලනාත්මක ලිපියක් සංසරණය සම්බන්ධයෙන් රේගුව ප්‍රකාශ කරන්නේ ඕනෑම භාණ්ඩයක් රාජසන්තක කිරීම සම්බන්ධයෙන් ඕනෑම කෙනෙකුට ඍජුව හෝ වක්‍රව රේගුවට අභියාචනයක් ඉදිරිපත් කළ හැකි බවයි.\nරේගු මාධ්‍ය ප්‍රකාශක ජ්‍යෙෂ්ඨ අධ්‍යක්ෂ සුදත්ත සිල්වා ප්‍රකාශා කරන්නේ රේගු ප්‍රධානියාට පාර්ලිමේන්තු මන්ත්‍රී අබේවර්ධන විසින් එවැනි බලපෑම් සිදු නොකළ නමුත් රේගු ප්‍රධානියා වෙත විධිමත් ආයාචනයක් කර ඇති බවයි.\nපෙබරවාරි මාසයේ මෙරටට පැමිණෙමින් සිටි කාන්තාවක් රුපියල් මිලියන 15කට අධික වටිනාකමකින් යුත් රන් වළලු හයක් සහ රන් මාල දෙකක් නීතිවිරෝධී ලෙස රැගෙන යෑමට තැත්කිරීමේදී කටුනායක ගුවන් තොටුපොළ පර්යන්තයේදී රේගුව විසින් අත්අඩංගුවට ගෙන ඇති අතර\nරේගු පරීක්ෂණයේදී කාන්තාව නීති විරෝධී ලෙස භාණ්ඩ රැගෙනවිත් ඇති බවට තීරණය වූ නිසා රුපියල් ලක්ෂයක දඩයක් සමඟ භාණ්ඩ රාජසන්තක කිරීමට නියෝග කෙරුණා.\nකෙසේ වෙතත් එම කාන්තාව පසුව මේ බව මන්ත්‍රී අබේවර්ධන වෙත දැනුම්දී ඇති අතර මන්ත්‍රීවරයා විසින් මුදල් ඇමතිවරයා වන ජනාධිපති රනිල් වික්‍රමසිංහගේ අවධානයට එය යොමු කර තිබුණා.\nජනාධිපතිවරයාගේ නියෝගයකට අනුව පාර්ලිමේන්තු මන්ත්‍රී අබේවර්ධන මෙම රන් ආභරණ සම්බන්ධයෙන් රේගු නියෝජ්‍යපතිවරයාට අභියාචනයක් ඉදිරිපත් කර ඇති අතර එම නඩුව රේගු අභියාචනා කමිටුව වෙත යොමු කළ බව රේගු මාධ්‍ය ප්‍රකාශක පවසයි.\nරේගු අභියාචනා කමිටු නිර්දේශ මත රේගු ප්‍රධානියා නියෝග කර තිබුණේ අදාළ රන් ආභරණ නියමිත බදු ගෙවීමට යටත්ව එහි හිමිකරුට නැවත ලබාදෙන ලෙසයි.\nරේගු පරීක්ෂණයකදී ලබා දුන් නියෝගය සාධාරණ නොවන බව හැඟේ නම් අත්අඩංගුවට ගත් හෝ රාජසන්තක වූ භාණ්ඩ නැවත ලබා ගැනීමට නිසි ක්‍රියාවලියක් තිබේ නම් ඕනෑම අයකුට රේගු අධ්‍යක්ෂවරයාට අභියාචනයක් ඉදිරිපත් කළ හැකි බව මාධ්‍ය ප්‍රකාශක වැඩිදුරටත් සඳහන් කරයි.",
       "URL": "https://www.hirunews.lk/340736/රත්තරන්-නිදහස්-කරන්න-වජිර-බලපෑම්-කළේ-නෑ",
       "Category": "Local News",
       "Parent URL": "https://www.hirunews.lk/local-news.php?pageID=196"
}