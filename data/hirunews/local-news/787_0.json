{
       "Source": "hirunews",
       "Timestamp": "Saturday, 22 October 2022 - 8:01",
       "Headline": "අහුංගල්ල වෙඩි තැබීම ගැන කරුණු රැසක් හෙළිවෙයි",
       "News Content": "අහුංගල්ල ප්‍රදේශයේදී වෙඩි තබා මනුෂ්‍ය ඝාතනයකට තැත් කිරීමේ සිද්ධිය පිළිබඳ පොලිසිය කරුණු රැසක් අනාවරණ කරගෙන තිබෙනවා.\nමෙම සිද්ධියට ආධාර අනුබල ලබාදුන් කාන්තාවක් සහ තවත් පුද්ගලයන් තුන් දෙනෙකු ද මේවන විට අත්අඩංගුවට ගෙන ඇති බවයි පොලිසිය කියාසිටියේ.\nබස්නාහිර පළාත් දකුණ අපරාධ කොට්ඨාශය විසින් එක් සැකකරුරවෙකු අත්අඩංගුවට ගෙන ඇත්තේ තලංගම පොලිස් වසමේ සිංහපුර ප්‍රදේශය ආසන්නයේදීයි.\nමෝටර් රථයකින් පැමිණ පසුගිය 12 වනදා අහුංගල්ල ප්‍රදේශයේදි පුද්ගලයෙකුට වෙඩි තබා ඝාතනය කිරීමේ සිද්ධියට අදාළව 17 වනදා සවස් කාලයේදී එම පුද්ගලයා අත්අඩංගුවට ගෙන ඇත්තේ හෙරොයින් ග්‍රෑම් 7යි මිලිග්‍රෑම් 10ක් ද සමගින්.\nසැකකරු සම්බන්ධයෙන් අධිකරණයෙන් ලබාගත් රඳවා ගැනීමේ නියෝග මත විමර්ශන සිදු කෙරෙමින් පවතිනවා.\nමෙම සැකකරුගෙන් සිදු කළ ප්‍රශ්න කිරීම්වලදී හෙළිවි ඇත්තේ සංවිධානාත්මක අපරාධ කල්ලි සාමාජිකයෙකු විසින් දුරකථන මාර්ගයෙන් සම්බන්ධ වී මෙම අපරාධය මෙහෙයවා ඇති බවටයි.\nඒ සඳහා අපරාධ කල්ලි සාමාජිකයා විසින් දැනට පොලිස් භාරයේ සිටින සැකකරු හඳුන්වාදුන් පුද්ගලයා වන හෝකන්දර ප්‍රදේශයේ පදිංචි 29 හැවිරිදි අයෙක් බස්නාහිර පළාත් දකුණ අපරාධ කොට්ඨාශයේ නිලධාරීන් විසින් තලංගම ප්‍රදේශයේදී ඊයේ (21) උදෑසන අත්අඩංගුවට ගනු ලැබුවා.\nඑම පුද්ගලයා සම්බන්ධයෙන් සිදු කළ විමර්ශනයේදී මෙම අපරාධයට අනුබල දුන් 29 හැවිරිදි සැකකාරියක් සහ අවුරුදු 32ක් වයසැති පුද්ගලයෙක් පන්නිපිටිය ප්‍රදේශයේදී අත්අඩංගුවට ගෙන තිබෙනවා.\nඔවුන් දෙදෙනා ගිංතොට ප්‍රදේශයේ පදිංචිකරුවන් බවයි පොලිසිය සඳහන් කළේ.\nමෙම සැකකාරිය අපරාධය මෙහෙයවූ සංවිධානාත්මක අපරාධ කල්ලි සාමාජිකයාගේ ඥාතියෙකු වන අතර ඔහුගේ දැනුම්දීම මත මෙම අපරාධය සිදුකරන ලද සැකකරුට ඇයගේ ගිංතොට පිහිටි නිවසේ නවාතැන් පහසුකම් සහ ආහාරපාන ලබාදී ඇති බවට පොලිසිය හෙළිකරගෙන තිබෙනවා.\nඅත්අඩංගුවට ගත් සැකකරුවන් සහ සැකකාරිය වැඩිදුර විමර්ශන සඳහා අහුංගල්ල පොලිසිය වෙත භාරදී තිබෙනවා.\nසිද්ධිය සම්බන්ධයෙන් අහුංගල්ල පොලිසිය සහ බස්නාහිර පළාත් දකුණ අපරාධ කොට්ඨාශයයි තවදුරටත් විමර්ශන සිදුකරමින් පවතින්නේ.",
       "URL": "https://www.hirunews.lk/318513/අහුංගල්ල-වෙඩි-තැබීම-ගැන-කරුණු-රැසක්-හෙළිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=787"
}