{
       "Source": "hirunews",
       "Timestamp": "Saturday, 09 April 2022 - 7:54",
       "Headline": "විදුලි - ඉන්ධන - ගෑස් අර්බුද විසඳන සැලසුම් ගැන මුදල් අමාත්‍යාංශයෙන් වාර්තාවක් කැඳවන්න - අධිකරණයට ඉල්ලීමක්",
       "News Content": "රට තුළ උද්ගත වී ඇති විදුලිය, ඉන්ධන, ගෑස් සහ ඖෂධ හිඟය වැළැක්වීම සඳහා අනාගතයේ දී ක්‍රියාත්මක කිරීමට නියමිත සැලසුම් පිළිබඳව මුදල් අමාත්‍යාංශ ලේකම්වරයා ඇතුළු බලධාරීන්ගෙන් වාර්තාවක් කැඳවන ලෙසට නීතිපතිවරයාට නියෝගයක් නිකුත් කරන ලෙස ශ්‍රී ලංකා නීතිීඥ සංගමය විසින් ශ්‍රේෂ්ඨාධිකරණය වෙත ඉල්ලීමක් ඉදිරිපත් කර තිබෙනවා.\nඒ එම සංගමය විසින් ගොනුකර තිබෙන මූලික අයිතිවාසිකම් පෙත්සම් දෙකක් ඊයේ (08) මුර්දු ප්‍රනාන්දු, අචල වෙංගප්පුලි සහ අර්ජුන ඔබේසේකර යන ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල ඉදිරියේ කැඳවූ අවස්ථාවේදීයි.\nශ්‍රී ලංකා නීතිීඥ සංගමය වෙනුවෙන් පෙනී සිටි නීතිඥවරුන් අධිකරණය හමුවේ ප්‍රකාශ කළේ විදුලිය, ඉන්ධන, ගෑස්, ඖෂධ සම්බන්ධයෙන් මතු වී තිබෙන හිඟය හේතුවෙන් ජනතාව දැඩි අපහසුතාවයකට පත්ව සිටින බවයි.\nමෙම තත්ත්වය කඩිනමින් නිරාකරණය කිරීම සඳහා අනාගතයේ දී ක්‍රියාත්මක කිරිමට අපේක්ෂා කරන වැඩපිළිවෙළ සම්බන්ධයෙන් අදාළ වාර්තා කැඳවන ලෙස නීතිපතිවරයා වෙත දැනුම් දෙන ලෙසයි ඔවුන් එහිදී ඉල්ලා සිටියේ.\nඑහිදී නීතිපතිවරයා වෙනුවෙන් පෙනී සිටි අතිරේක සොලිසිටර් ජනරාල් නෙරින් පුල්ලේ අධිකරණය හමුවේ කරුණු දක්වමින් ආණ්ඩුක්‍රම ව්‍යවස්ථාව යටතේ නීතිපතිවරයා නියම වී ඇති බල අධිකාරියට අනුකූලව මෙම වාර්තා කැඳවීමට පියවර ගන්නා බව සඳහන් කළා.\nමෙම පෙත්සමේ වගඋත්තරකරු වශයෙන් නම් කර සිටින අමාත්‍ය මණ්ඩලය ලේකම්වරයාට පමණක් අධිකරණය විසින් නිකුත් කළ නොතීසි ලැබී ඇති බවත් සෙසු වගඋත්තරකරුවන් මෙම නඩුවට අදාළව නීතිපතිවරයා වෙත උපදෙස් ලබා දීමක් සිදු කර නොමැති බවත් නියෝජ්‍ය සොලිසිටර් ජනරාල්වරයා එහිදී දන්වා සිටියා.\nඑහිදී ත්‍රිපුද්ගල විනිසුරු මඩුල්ලේ සභාපති විනිසුරු මුර්දු ප්‍රනාන්දු විවෘත අධිකරණයේ සඳහන් කළේ ජනතාව මුහුණ දී සිටින අත්‍යවශ්‍ය භාණ්ඩ හා සේවා හිඟය නිරාකරණය කිරීම සඳහා කඩිනම් වැඩපිළිවෙළක් සැකසීම අවශ්‍ය බවයි.\nඒ අනුව පෙත්සම මැයි මස 05 වනදා කැඳවන ලෙස නියෝග කළ ශ්‍රේෂ්ඨාධිකරණය එදින මෙම කටයුතුවල ප්‍රගතිය දැනුම් දෙන ලෙසට ද දැනුම් දුන්නා.",
       "URL": "https://www.hirunews.lk/301532/විදුලි-ඉන්ධන-ගෑස්-අර්බුද-විසඳන-සැලසුම්-ගැන-මුදල්-අමාත්‍යාංශයෙන්-වාර්තාවක්-කැඳවන්න-අධිකරණයට-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=1241"
}