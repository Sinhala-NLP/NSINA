{
       "Source": "hirunews",
       "Timestamp": "Monday, 15 March 2021 - 8:21",
       "Headline": "කොළඹ ජ්‍යෙෂ්ඨ පුරවැසියන්ට කොරෝනා එන්නත් ලබාගැනීමට වේලාවක් ස්වයංක්‍රියව නොමිලේ වෙන් කරවා ගැනීමට අවස්ථාව",
       "News Content": "කොළඹ මහ නගර සීමාවේ පදිංචි අවුරුදු 60ට වැඩි ජ්‍යෙෂ්ඨ පුරවැසියන්ට කොරෝනා එන්නත් ලබාගැනීම සඳහා පහසු වේලාවක් ස්වයංක්‍රියව නොමිලේ වෙන් කරවා ගැනීමට අවශ්‍ය පහසුකම් සළසා තිබෙනවා.\nඒ අනුව\nwww.colombo.mc.gov.lk\nහෝ\nechannelling.com\nවෙබ් අඩවියට හෝ ඊ චැනලින් ජංගම යෙදුම මගින් වේලාවක් ස්වයංක්‍රියව වෙන් කරගැනිමට අවස්ථාව පවතින බවයි කොළඹ මහ නගර සභාවේ  නාගරික කොමසාරිස්වරිය දැනුම් දුන්නේ.\nමේ අතර පෞද්ගලික බස් සේවකයන්ට කොරෝනා ප්‍රතිශක්තිකරණ එන්නත් ලබාදීමට කටයුතු නොකිරීම හේතුවෙන් ඉදිරියේදී වෘත්තීය ක්‍රියාමාර්ගයකට එළඹෙන බව ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න ප්‍රකාශ කළා.\nඑමෙන්ම ජාත්‍යන්තර මුහුදේ මසුන් මැරීමට ගොස් නැවත පැමිණෙණ මෙරට බහුදින යාත්‍රාවල සේවය කරන ධීවරයින් සම්බන්ධයෙන් මෙන්ම වරාය වෙත පැමිණෙන විදේශීය යාත්‍රාවල සේවය කරන ධීවරයින් පිළිබඳව ද දැඩි අවධානය යොමු කළ යුතුව ඇතැයි ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමයේ සභාපති උපුල් රෝහණ ප්‍රකාශ කළා.\nමේ අතර ලොව පුරා කොරෝනා අසාදිතයන් 12 කෝටි හාරලක්ෂ 1,769 දක්වා ඉහළ ගොස් තිබෙනවා.\nමරණ සංඛ්‍යාව දැක්වෙන්නේ විසිහය ලක්ෂ 64,662ක් ලෙසයි.\nගතවූ පැය විසි හතරේ වැඩිම මරණ සහ ආසාදිතයන් සංඛ්‍යාවක් බ්‍රසිලයෙන් වාර්තාවනවා.\nමේ අතර නව ආසාදිතයන් 307 දෙනෙකු ඊයේ හඳුනාගැනීමත් සමඟ මෙරට මෙරට සමස්ත ආසාදිත සංඛ්‍යාව 87,907 ක් දක්වා ඉහළ ගියා.\nනව ආසාදිතයන්ගෙන් 275 දෙනෙකු පෑලියගොඩ කොවිඩ් පොකුරේ ආශ්‍රිතයන් වන අතර, බන්ධනාගාර පොකුරේ හත්දෙනෙකු සහ විදේශයන්හි සිට පැමිණි 25 දෙනෙකු රෝගීන් ලෙස හඳුනාගෙන තිබෙනවා.\nඒ අනුව තවදුරටත් ආසාදිතයන් 2,732ක් රෝහල්ගතව ප්‍රතිකාර ලබන අතර, සුවය ලැබූ සංඛ්‍යාව 84,648ක්.\nඑමෙන්ම එක් කොරෝනා මරණයක් ද ඊයේ වාර්තා වීමත් සමඟ මෙරට සමස්ත මරණ සංඛ්‍යාව  527ක් දක්වා ඉහළ ගියා.\nඑලෙස මිය ගොස් ඇත්තේ වැලිගම ප්‍රදේශයේ පදිංචි 73 හැවිරිදි පිරිමි පුද්ගලයෙක්.\nමේ අතර, කොවිඩ් 19 පිළිබඳ තාක්ෂණික කමිටුව අද රැස්වීමට නියමිතයි.\nඑහිදී විදේශගතව සිට පැමිණෙන ශ්‍රී ලාංකිකයන් නිරෝධායනයට ලක් කරන කාලසීමාව දින 7ක් දක්වා අඩු කිරීම පිළිබදව අවසන් තීරණයක් ගන්නා බවයි සෞඛ්‍ය අමාත්‍යාංශය සඳහන් කළේ.",
       "URL": "https://www.hirunews.lk/265359/කොළඹ-ජ්‍යෙෂ්ඨ-පුරවැසියන්ට-කොරෝනා-එන්නත්-ලබාගැනීමට-වේලාවක්-ස්වයංක්‍රියව-නොමිලේ-වෙන්-කරවා-ගැනීමට-අවස්ථාව",
       "Category": "Local News",
       "Parent URL": "https://www.hirunews.lk/local-news.php?pageID=2088"
}