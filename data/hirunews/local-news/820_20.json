{
       "Source": "hirunews",
       "Timestamp": "Thursday, 06 October 2022 - 21:46",
       "Headline": "ශ්‍රී ලංකාවේ සංචාරක ව්‍යාපාරය ප්‍රවර්ධනය කිරීමේ වැඩමුළුවක් බෙල්ජියමේ",
       "News Content": "බෙල්ජියමේ බ්‍රසල්ස් හි ශ්‍රී ලංකා තානාපති කාර්යාලය පසුගිය 04 වැනි දින බෙල්ජියමේ නමූර් හිදී සංචාරක ව්‍යාපාරය ප්‍රවර්ධනය කිරීම පිළිබඳ වැඩමුළුවක් පවත්වා තිබෙනවා.\nමෙම වැඩමුළුව ආරම්භ කල නමූර් පළාතේ ආණ්ඩුකාරවරයා වන ඩෙනිස් මැතේන්, එම පළාතේ ජනතාව අතර ශ්‍රී ලංකාව නිවාඩු ගමනාන්තයක් ලෙස ප්‍රවර්ධනය කරමින් සිය අදහස් පළ කළ බවයි විදේශ අමාත්‍යංශය කියාසිටියේ.\nප්‍රංශ භාෂාව භාවිතා කෙරෙන වොලූන් ප්‍රදේශය තුළ ශ්‍රී ලංකාවේ සංචාරක ව්‍යාපාරය ප්‍රවර්ධනය කිරීම පිළිබඳවැඩසටහනක් පැවැත්වූ පළමු අවස්ථාව මෙයයි.\nසංචාරක ක්‍රියාකරුවන් සහ නියෝජිතයන්, සංචාරක මාධ්‍යවේදීන්, සංචාරක මාධ්‍ය සහ රූපවාහිනී වෘත්තිකයන්, සංචාරක බ්ලොග් නිර්මාණකරුවන්, සමාජ මාධ්‍යකරුවන්, ගුවන් සමාගම්වල නියෝජිතයන් සහ බෙල්ජියම් සංචාරක කර්මාන්තය තුළ තීරණ ගන්නන් 50 දෙනෙකු පමණ මෙම අවස්ථාවට එක්වී තිබෙනවා.\nමෙම ප්‍රදේශයේ දේශීය රූපවාහිනී නාලිකාව වන Walloon TV නාලිකාව මෙම වැඩසටහන සඳහා මාධ්‍ය ආවරණය ලබා දුන් අතර, එය ශ්‍රී ලංකාවේ සංචාරක ව්‍යාපාරයට තවත් මංපෙතක් විවර කළ බව විදේශ අමාත්‍යංශය සඳහන් කළා.\nපිළිගැනීමේ දේශනය පැවැත්වූ බෙල්ජියමේ ශ්‍රී ලංකා තානාපති ග්‍රේස් ආසිර්වතම්, ලෝකයේ හොඳම සංචාරක ගමනාන්තයක් ලෙස පිළිගැනීමට පාත්‍ර වූ ශ්‍රී ලංකාව සංචාරකයන් සඳහා අතිශයින්ම ආරක්ෂිත, සහ සාමකාමී ගමනාන්තයක් වන බව සඳහන් කළා.\nතවද, මෙරට පශ්චාද් කොවිඩ්-19 තත්ත්වය පිළිබඳව පැහැදිලි කළ තානාපතිනිය, ලොව පුරා සිටින සංචාරකයන් සඳහා ශ්‍රී ලංකාව පූර්ණ වශයෙන් විවෘතව පවතින බවයි කියාසිටියේ.\nබෙල්ජියම් සංචාරකයන් සඳහා හොඳම ගමනාන්තයක් ලෙස ශ්‍රී ලංකාව සිය රටවල් ලැයිස්තුවට ඇතුළත් කරන ලෙස ද, ඇය සංචාරක නියෝජිතායතනවලට ප්‍රකාශ කළා.\nඇන්ට්වර්ප් හි ශ්‍රී ලංකා නිර්වේතනික කොන්සල් මොනික් ඩි ඩෙකර්, ඇන්ඩෲ ද ට්‍රැවල් කම්පනි (පුද්) සමාගමේ කළමනාකාර අධ්‍යක්ෂ මහේන් කාරියවසම් සහ ක්ලැසික් ඩෙස්ටිනේෂන්ස් හි උපදේශක රුවන් ද අල්විස් ශ්‍රී ලංකාවේ ප්‍රධාන ධාරාවේ සංචාරක ව්‍යාපාරය සහ නිෂ්පාදන ඇතුළු ශ්‍රී ලංකාවේ විවිධ සංචාරක ආකර්ෂණ ස්ථාන ප්‍රවර්ධනය කිරීම සඳහා ඉදිරිපත් කිරීම් සිදු කරනු ලැබුවා.\nමහජන වෙළඳපොළේ පරිපාලක මිෂෙල් ල ග්‍රොන්ද්- දෙචාර්නෝ, ශ්‍රී ලංකාවේ සංචාරක කර්මාන්තය සම්බන්ධයෙන් ඇය සතු හොඳම අත්දැකීම් බෙදාගත් අතර, බෙල්ජියම් සංචාරකයන් අතර ශ්‍රී ලංකාව වඩාත් ආකර්ෂණීය නිවාඩු ගමනාන්තයක් ලෙස ප්‍රවර්ධනය කළා.\nබෙල්ජියමේ සිට ශ්‍රී ලංකාවට පැමිණෙන සංචාරකයන්ගේ ගමනාගමනය පහසු කිරීම සඳහා සිය ගුවන් සමාගම් සපයන ආර්ථිකමය අතින් වාසිදායක සහ ඵලදායී ගුවන් සබඳතා පිළිබඳව ප්‍රවර්ධනය කිරීම සඳහා එමිරේට්ස් සහ කටාර් යන ගුවන් සමාගම්වල නියෝජිතයෝ ද මෙම අවස්ථාව සඳහා සහභාගී වී සිටියා.\nශ්‍රී විභූතිය සහ අසිරිය, රන්වන් වෙරළ තීර, විශ්මයජනක භූ ලක්ෂණ ආදිය ඔස්සේ සියලුම සංචාරකයන්ට අමතක නොවන සංචාරක අත්දැකීමක් පිරිනමන ස්වභාවික සංචාරක ගමනාන්තයක් ලෙසටයි ශ්‍රී ලංකාව මෙම සමුළුව මඟින් ප්‍රවර්ධනය කර ඇත්තේ.\n2010 වසරේ සිට ශ්‍රී ලංකාවට පැමිණෙන බෙල්ජියම් සංචාරකයන්ගේ සංඛ්‍යාව කැපී පෙනෙන ලෙස ඉහළ ගොස් තිබෙනවා.\n2010 වසරේ දී බෙල්ජියම් සංචාරකයන් 5371 දෙනෙකු ශ්‍රී ලංකාවට පැමිණ ඇති අතර, 2018 වසරේ දී එය 17,519ක් ලෙස ඉහළ ගියා.\nපශ්චාත් කොවිඩ්-19 තත්ත්වය හමුවේශ්‍රී ලංකාවට පැමිණෙන බෙල්ජියම් සංචාරකයන් සංඛ්‍යාව ක්‍රමයෙන් ඉහළ යමින් පවතින අතර එය 2022 අගෝස්තු මස වන විට 4,783ක් ලෙස සටහන් වුණා.\nබෙල්ජියම් රජය ශ්‍රී ලංකාව සඳහා වනසිය සංචාරක උපදේශනය 2022 සැප්තැම්බර් මාසයේදී ලිහිල් කිරීමත් සමඟම, ශ්‍රී ලංකාව බෙල්ජියම් සංචාරකයන් අතර හොඳම නිවාඩු ගමනාන්තයක් ලෙස ප්‍රවර්ධනය කිරීම සඳහා සංචාරක කර්මාන්තය උනන්දුවෙන් පසුවනවා.\nශ්‍රී ලංකා තානාපති කාර්යාලය 2021 වසරේ සිට බ්‍රසල්ස්, ගෙන්ට් සහ ඇන්ට්වර්ප් වැනි අනෙකුත් ප්‍රධාන නගරවල මෙවැනි ආකාරයේ සංචාරක ප්‍රවර්ධන ක්‍රියාකාරකම් සංවිධානය කර ඇති අතර, සිය ආර්ථික රාජ්‍යතාන්ත්‍රික කටයුතු යටතේ එහි වාර්ෂික ක්‍රියාකාරී සැලැස්මේ ස්ථිර ක්‍රියාකාරකමක් ලෙස මෙම වැඩසටහන අඛණ්ඩව සිදු කිරීමට ද තීරණය කර තිබෙනවා.",
       "URL": "https://www.hirunews.lk/317212/ශ්‍රී-ලංකාවේ-සංචාරක-ව්‍යාපාරය-ප්‍රවර්ධනය-කිරීමේ-වැඩමුළුවක්-බෙල්ජියමේ",
       "Category": "Local News",
       "Parent URL": "https://www.hirunews.lk/local-news.php?pageID=820"
}