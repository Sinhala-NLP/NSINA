{
       "Source": "hirunews",
       "Timestamp": "Saturday, 13 May 2023 - 17:16",
       "Headline": "උඩරට දුම්රිය මාර්ගය යථා තත්ත්වයට පත්කෙරේ",
       "News Content": "නාවලපිටියේ සිට නානුඔය දක්වා ධාවනය වූ භාණ්ඩ ප්‍රවාහන දුම්රියක එන්ජිම සහ මැදිරියක් වටගොඩ සහ ග්‍රේට්වෙස්ටන් දුම්රිය ස්ථාන දෙක අතර දී පීලි පැනීම හේතුවෙන් උඩරට දුම්රිය මාර්ගයේ ධාවන කටයුතු ඊයේ (12) පස්වරු 6.15 සිට ඇනහිට තිබුණා.\nමේ වන විට උඩරට දුම්රිය මාර්ගයේ ගමනා ගමන කටයුතු යථා තත්ත්වයට පත්කර ඇති බවයි වාර්තා වන්නේ.\nඅද (13) පස්වරු 2 සිට දුම්රිය මාර්ගය යථා තත්වයට පත් කළ බව නාවලපිටිය දුම්රිය පාලක මැදිරියේ නිලධාරියෙකු ප්‍රකාශ කර තිබෙනවා.\nපීලි පැනීම හේතුවෙන්  බදුල්ලේ සිට කොළඹ දක්වා ධාවනය වූ දුම්රිය නානුඔය දුම්රිය ස්ථානය දක්වාත් කොළඹ කොටුවේ සිට බදුල්ල දක්වා ධාවනය වු දුම්රියන් හැටන් දුම්රිය ස්ථානය දක්වාත් ධාවනය කර එම දුම්රියවල ගමන් ගත් මගීන් ලංගම බස් රථ මගින් දුම්රිය ස්ථාන දෙක දක්වා ප්‍රවාහනය කර දුම්රියන්වලට මාරු කර තිබෙනවා.\nදුම්රිය පීලි පැනීම හේතුවෙන් දුම්රිය මාර්ගයට ද දැඩි අලාභ හානි සිදු වී තිබූ බවයි අප වාර්තාකරුවන් ප්‍රකාශ කළේ.",
       "URL": "https://www.hirunews.lk/335080/උඩරට-දුම්රිය-මාර්ගය-යථා-තත්ත්වයට-පත්කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=346"
}