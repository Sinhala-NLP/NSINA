{
       "Source": "hirunews",
       "Timestamp": "Saturday, 09 April 2022 - 7:39",
       "Headline": "අදත් විදුලි කප්පාදුවක් (වීඩියෝ)",
       "News Content": "බලාගාරවලට ප්‍රමාණවත් ඉන්ධන නොමැති වීම හේතුවෙන් අදත් (09) දිවයින පුරා පැය 2ක විදුලි කප්පාදුවක් සිදුකිරීමට මහජන උපයෝගීතා කොමිසන් සභාව මගින් ලංකා විදුලි බල මණ්ඩලය වෙත අනුමැතිය ලබා දී තිබෙනවා.\nඒ අනුව A,B,C,P සහ Q කලාපවලට පස්වරු 3 සිට පස්වරු 5 දක්වාත් D,E,F,R සහ S කලාපවලට මෙන්ම පස්වරු 5 සිට පස්වරු 7 දක්වාත් විදුලිය කප්පාදු කෙරෙනු ඇති.\nඑමෙන්ම G,H,I,T සහ U කලාපවලට පස්වරු 6 සිට රාත්‍රී 8 දක්වාත් J,K සහ L කලාපවලට රාත්‍රී 7 සිට රාත්‍රී 9 දත්වාත්, V සහ W කලාපවලට රාත්‍රී 8 සිට 10 දක්වාත් පැය 2ක් විදුලිය කප්පාදු කිරීමට නියමිතයි.\nකෙසේ වෙතත් CC-1 කලාපයට උදෑසන 6 සිට උදෑසන 9 යි 30 දක්වා පැය තුනහමාරක් විදුලිය කප්පාදු කිරීමට සිදුවන බවයි ලංකා විදුලි බල මණ්ඩලය සඳහන් කළේ.\nඑහෙත් මෙවර සිංහල හා දෙමළ අලුත් අවුරුද්ද සමය තුළ එනම් 13,14, සහ 15 යන දිනයන්හි විදුලි කප්පාදුවක් සිදු නොකරන බව මහජන උපයෝගීතා ඊයේ (08) ප්‍රකාශ කළා.\nඑහි සභාපති ජනක රත්නායක හිරු ප්‍රවෘත්ති අංශයට කියා සිටියේ එම දිනවලට අදාළ ව විදුලි බලාගාර සඳහා අවශ්‍ය ඉන්ධන මේ වනවිට ලැබෙමින් පවතින බවයි.\nමේ අතර අප්‍රේල් මාසය සඳහා ඛණිජ තෙල් සංස්ථාව සතුව ඉන්ධන මෙට්‍රික් ටොන් 124,000ක් පවතින බව එහි සභාපති සුමිත් විජේසිංහ ප්‍රකාශ කළා.\nඊයේ කොළඹ පැවති මාධ්‍ය හමුවකට එක් වෙමින් ඔහු කියා සිටියේ ඉන්දීය ආධාර යටතේ ඇමරිකානු ඩොලර් මිලියන 500 ක ඩීසල් තොග ලැබීමට නියමිත අතර, ඉන් ඇමරිකානු ඩොලර් මිලියන 290ක ඉන්ධන මේ වනවිට මෙරටට ලැබී ඇති බවයි.\nකෙසේ වුවත් ඩීසල් බෙදා හැරීමේ කටයුතු සිදු කෙරුණ ද, ඉන්ධන ලබා ගැනිම සඳහා පිරවුම්හල් අසල ජනතාව තවදුරටත් දිගු පෝලිම්වල රැඳී සිටිනවා.",
       "URL": "https://www.hirunews.lk/301528/අදත්-විදුලි-කප්පාදුවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1241"
}