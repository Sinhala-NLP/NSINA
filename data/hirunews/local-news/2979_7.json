{
       "Source": "hirunews",
       "Timestamp": "Monday, 30 December 2019 - 7:20",
       "Headline": "ජ්‍යෙෂ්ඨ පොලිස් අධිකාරිවරුන් 11 දෙනෙකු නියෝජ්‍ය පොලිස්පති තනතුරට",
       "News Content": "ජ්‍යෙෂ්ඨ පොලිස් අධිකාරිවරුන් 11 දෙනෙකු, නියෝජ්‍ය පොලිස්පති තනතුරට උසස් කර තිබෙනවා.\nපසුගිය 21 වනදා පැවති සම්මුඛ පරීක්ෂණයේදී ලබා ගත් ලකුණු සහ ජ්‍යෙෂ්ඨත්වය අනුව, පොලිස් කොමිසමේ අනුමැතියට යටත්ව එම උසස් වීම් ලබාදී ඇති බවයි පොලිස් ආරංචි මාර්ග සදහන් කළේ.\nඒ අනුව, ජ්‍යෙෂ්ඨ පොලිස් අධිකාරිවරුන් 8 දෙනෙකු , පසුගිය නොවැම්බර් මස 30 වනදා සිට බලපැවැත්වෙන ලෙසත්, ජ්‍යෙෂ්ඨ පොලිස් අධිකාරිවරුන් 3 දෙනෙකු ලබන වසරේ ජනවාරි මස 5 වනදා සිට බලපැවැත්වෙන පරිදිත්, නියෝජ්‍ය පොලිස්පති තනතුරට උසස් කර තිබෙනවා.\nගල්කිස්ස කොට්ඨාශය භාරව කටයුතු කළ ජ්‍යෙෂ්ඨ පොලිස් අධිකාරි මුදිත පුස්සැල්ල, නියෝජ්‍ය පොලිස්පති තනතුරට උසස් කර පරිසර ආරක්ෂක දිසාව සහ රථවාහන හා මාර්ග ආරක්ෂාව කොට්ඨාශයට අනුයුක්ත කර ඇති බව සදහන්.\nඅල්ලස් හෝ දූෂණ විමර්ශන කොමිෂන් සභාවේ අධ්‍යක්ෂ ලෙස කටයුතු කළ ප්‍රියන්ත චන්ද්‍රසිරි, පොලිස්පති මාණ්ඩලික නියෝජ්‍ය පොලිස්පති ලෙස පත් කර තිබෙනවා.\nඑමෙන්ම, සුබසාධන කොට්ඨාශයේ අධ්‍යක්ෂ එච්.එන්.කේ.ඞී විජය ශ්‍රී, රාජ්‍ය බුද්ධි සේවයේ කටයුතු කළ එන්.එල්.කේ. නානායක්කාර, සහ මීගමුව කොට්ඨාශය භාර ජ්‍යෙෂ්ඨ පොලිස් අධිකාරි කේ.කඩුපිටිය ද එලෙස නියෝජ්‍ය පොලිස්පති තනතුරට උසස් කළ නිලධාරින් අතර වනවා.\nමේ අතර, පොලිස් විශේෂ කාර්ය බලකායේ ජ්‍යෙෂ්ඨ පොලිස් අධිකාරි ජී.ඒ.එන්.එල් විජේසේන සහ ජ්‍යෙෂ්ඨ පොලිස් අධිකාරි ලයනල් ගුණතිලක ද නියෝජ්‍ය පොලිස්පති තනතුරට උසස් කර තිබෙනවා.",
       "URL": "https://www.hirunews.lk/231209/ජ්‍යෙෂ්ඨ-පොලිස්-අධිකාරිවරුන්-11-දෙනෙකු-නියෝජ්‍ය-පොලිස්පති-තනතුරට",
       "Category": "Local News",
       "Parent URL": "https://www.hirunews.lk/local-news.php?pageID=2979"
}