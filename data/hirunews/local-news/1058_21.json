{
       "Source": "hirunews",
       "Timestamp": "Wednesday, 29 June 2022 - 19:58",
       "Headline": "කන්දකාඩු පුනරුත්ථාපන මධ්‍යස්ථානයෙන් පලා ගිය 258ක් පොලිස් භාරයට (වීඩියෝ)",
       "News Content": "මත්ද්‍රව්‍යවලට ඇබ්බැහිවූවන් රඳවා තබා සිටින වැලිකන්ද - කන්දකාඩු ප්‍රතිකාර හා පුනරුත්ථාපන මධ්‍යස්ථානයෙන් පලාගිය රැඳවියන් 258 දෙනෙකු මේ වනවිට පොලිස් භාරයට ගෙන තිබෙනවා.\nපුනරුත්ථාපන කොමසාරිස් ජනරාල් මේජර් ජෙනරල් දර්ශන හෙට්ටිආරච්චි හිරු ප්‍රවෘත්ති අංශයට කියා සිටියේ අදාළ මධ්‍යස්ථානයෙන් 500 කට වැඩි පිරිසක් පලාගොස් ඇති බවට සැක කරන බවයි.\nපුනරුත්ථාපන මධ්‍යස්ථානයේ ඊයේ රාත්‍රියේ ඇති වූ ගැටුමකින් පසු රැඳවියෙකු මියයාමත් සමග කලහකාරි ලෙස හැසිරුණු රැඳවියන් අද අලුයම මෙලෙස පලාගොස් තිබුණා.\nමාසයකට පමණ පෙර මධ්‍යස්ථානයට පැමිණි රැඳවියෙකු මෙලෙස මියගොස් ඇති අතර ඒ සම්බන්ධයෙන් ද විමර්ශනයක් ක්‍රියාත්මකයි.\nකෙසේ වෙතත් පලාගිය රැඳවියන් අත්අඩංගුවට ගැනීම සඳහා පොලීසිය, පොලිස් විශේෂ කාර්ය බලකාය සහ යුද හමුදාව තවදුරටත් මෙහෙයුම් සිදුකරන අතර අද දහවල් ඔවුන් සිය භාරයට ගැනීමට යාමේදී උණුසුම් තත්ත්වයක් ද හට ගැණුනා.\nසෝමාවතිය - පොළොන්නරුව මාර්ගයේ පෙරියාරු පාලම අසලදී මෙම උණුසුම් තත්ත්වය හට ගත් අතර රැඳවියන් ආරක්ෂක අංශ වෙත ගල් ප්‍රහාර එල්ල කිරීමත් සමග ඔවුන් පාලනය කිරීම සදහා පොලීසිය කඳුළු ගෑස් ප්‍රහාරයක් ද එල්ල කළා. පසුව ඔවුන් පොලීසිය භාරයට ගැනුනා.\nමේ අතර, පුනරුත්ථාපන කොමසාරිස් ජනරාල් මේජර් ජනරාල් දර්ශන හෙට්ටිආරච්චි කියා සිටියේ පොලිස් භාරයට ගත් රැඳවියන් පොළොන්නරුව අධිකරණය වෙත ඉදිරිපත් කරන බවයි.\nමේ අතර නැවත මධ්‍යස්ථානය වෙත ගෙන ආ රැඳවියන් අද පස්වරුවේ මියගිය රැඳවියාගේ දේහය රැගෙන ඉන් පිටතට පැමිණ විරෝධතාවල නිරත වූ බවයි වාර්තා වන්නේ.",
       "URL": "https://www.hirunews.lk/308565/කන්දකාඩු-පුනරුත්ථාපන-මධ්‍යස්ථානයෙන්-පලා-ගිය-258ක්-පොලිස්-භාරයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1058"
}