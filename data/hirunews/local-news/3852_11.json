{
       "Source": "hirunews",
       "Timestamp": "Thursday, 12 July 2018 - 17:19",
       "Headline": "කැකිරාවේදී බිරිඳ ඝාතනය කළ පුද්ගලයෙකු දිවි නසා ගැනීමට තැත් කරයි",
       "News Content": "කැකිරාව කයිලපොතාන ප්‍රදේශයේදී තියුණු ආයුධයකින් පහරදී කාන්තාවක් ඝාතනය කිරීම සම්බන්ධයෙන් පොලිසිය පරීක්ෂණ ආරම්භ කර තිබෙනවා.\nඅප වාර්තාකරු සඳහන් කළේ ඝාතනයට ලක්වූ කාන්තාව කලක් විදෙස්ගතව සිට මීට දින කිහිපයකට පෙර මෙරටට පැමිණ ඇති බවයි.\nඇයගේ සැමියා විසින් ඝාතනය සිදුකර ඇතැයි අනාවරණ වී ඇති අතර එම සැකකරු ද බරපතල කැපුම් තුවාල සහිතව රෝහල් ගතකර තිබෙනවා.\nකාන්තාව ඝාතනය කිරීමෙන් පසු ඔහු ද සියදිවි හානිකර ගැනීමට උත්සාහ කර ඇති බවටයි අනාවරණ වී ඇත්තේ.\nඔහුගේ තත්වය බරපතල බැවින් කැකිරාව රෝහලට ඇතුලත් කිරීමෙන් පසු වැඩිදුර ප්‍රතිකාර සඳහා දඹුල්ල රෝහලට මාරුකර යවා ඇතැයි සඳහන්.\nමියගොස් ඇත්තේ මාතලේ මඩවලඋල්පත ප්‍රදේශයේ පදිංචි 34 හැවිරිදි තිදරු මවක්.\nඇය මීට දින කිහිපයකට පෙර ලංකාවට පැමිණ කැකිරාව ප්‍රදේශයේ ඥාති නිවසක නතරවී තිබෙනවා.\nඑහි සිටි කාන්තාවක් සමග අදාළ නිවසේ දරුවන් දෙදෙනෙකුට ප්‍රතිකාර ගැනීමට රෝහලට ගොස් පැමිණෙන අතරවාරයේ ඝාතනය සිදුව ඇති බවටයි හෙළිවී ඇත්තේ.\nකැකිරාව පොලිසිය සිද්ධිය පිළිබඳ විමර්ශණ සිදුකරනවා.",
       "URL": "https://www.hirunews.lk/195058/කැකිරාවේදී-බිරිඳ-ඝාතනය-කළ-පුද්ගලයෙකු-දිවි-නසා-ගැනීමට-තැත්-කරයි",
       "Category": "Local News",
       "Parent URL": "https://www.hirunews.lk/local-news.php?pageID=3852"
}