{
       "Source": "hirunews",
       "Timestamp": "Saturday, 18 March 2017 - 18:21",
       "Headline": "update: තිදෙනෙකුට මරු කැඳවු අනතුරින් පසු මොරටුව පොලිසිය අසල උණුසුම් තත්වයක්",
       "News Content": "මොරටුව එගොඩ උයන ප්‍රදේශයේ සිදුවු රිය අනතුරින් පසු මොරටුව පොලිස් ස්ථානය අසල උණුසුම් තත්වයක් ඇතිවී තිබෙනවා.\nඅප වාර්තාකරු සඳහන් කලේ අනතුරට සම්බන්ධ බස් රථයේ සහ ලොරියේ රියදුරන් අත්අඩංගුවට ගැනීමෙන් අනතුරුව පොලිසියට පැමිණි පිරිසක් කලහකාරීව හැසිරුනු බවයි.\nමෙම උණුසුම් තත්වය පාලනය කිරීමට මොරටුමුල්ල අගුලාන පොලිස් ස්ථානවල නිලධාරීන්ගේ ද සහය ලබාගෙන තිබෙනවා.\nමේ අතර පොලිසිය සඳහන් කලේ අනතුරින් මියගිය තුන්දෙනා අතර මවක් සහ දියණියක් ද වන බවයි. ඔවුන් එගොඩ උයන ප්‍රදේශයේ පදිංචිකරුවන්.\nඅද පස්වරුවේ මෙම අනතුර සිදුව ඇත්තේ මොරටුව එගොඩඋයන ප්‍රදේශයේයි.\nපොලිසිය පැවසුවේ අලුත්ගම සිට කොළඹ දෙසට ධාවනය වූ බස් රථයක් ඊට ඉදිරියෙන් ධාවනය වූ ලොරි රථයක ගැටී ඇති බවයි.\nඑහිදී රියැදුරාට පාලනය කර ගැනීමට නොහැකි වූ ලොරි රථය මාර්ගය අසළ තිබූ බස් නැවතුම්පොළකට කඩාවැදී තිබෙනවා.\nපොලිසිය සදහන් කළේ එම අවස්ථාවේදී නැවතුම්පොළේ සිටි තිදෙනෙකු ලොරි රථයේ ගැටී ඇති බවයි.\nupdate : saturday, 18 march 2017 - 21.40\n----------------------------------------------------------------------------------------------\nමොරටුව - එගොඩ උයන ප්‍රදේශයේදී බස් රථයක් සහ ලොරි රථයක් ගැටී සිදුවූ අනතුරකින් පසු ලොරි රථය බස් නැවතුම්පොලකට කඩා වැදීමෙන් එම ස්ථානයේ සිටි තුන්දෙනෙකු මියගොස් තිබෙනවා.\nපානදුර රෝහලේ ප්‍රකාශකයෙකු සදහන් කළේ මියගිය තුන්දෙනාගේ සිරුරු මේ වනවිට එම රෝහලේ තැන්පත් කර ඇති බවයි.\nතුවාලකරුවන් කිසිවෙකුත් රෝහල් ගත කර නොමැති බව ද එම ප්‍රකාශකයා කියා සිටියා.\nඅලූත්ගම සිට කොළඹ බලා ධාවනය වූ බස්රථයක් මෙලෙස ලොරියෙහි ගැටී ඇති අතර, අනතුරුව ලොරිය අසල තිබූ බස් නැවතුම්පොලට කඩා වැදී ඇති බව පොලිසිය ප්‍රකාශ කළා.\nමියගිය පිරිස අතර අවුරුදු 68 ක පිරිමි පුද්ගලයකු අවුරුදු 60 ක කාන්තාවක් සහ අවුරුදු 15 ක ගැහැණු ළමයෙකු ද වනවා.\nඔවුන් මොරටුව එගොඩ උයන ප්‍රදේශයේ පදිංචිකරුවන් බවටයි අනාවරණ වී ඇත්තේ.\nඅනතුර සම්බන්ධයෙන් බස් රථයේ සහ ලොරියේ රියදුරන් දෙදෙනා අත්අඩංගුවට ගෙන තිබෙනවා.",
       "URL": "https://www.hirunews.lk/157176/update-තිදෙනෙකුට-මරු-කැඳවු-අනතුරින්-පසු-මොරටුව-පොලිසිය-අසල-උණුසුම්-තත්වයක්",
       "Category": "Local News",
       "Parent URL": "https://www.hirunews.lk/local-news.php?pageID=4607"
}