{
       "Source": "hirunews",
       "Timestamp": "Monday, 23 January 2023 - 18:47",
       "Headline": "කුකුළු මස් හා බිත්තර නිෂ්පාදන කර්මාන්තයේ උන්නතිය පිළිබඳ විශේෂ සාකච්ඡාවක්",
       "News Content": "කුකුළු මස් හා බිත්තර නිෂ්පාදන කර්මාන්තයේ උන්නතිය වෙනුවෙන් සියලු පාර්ශ්වයන් සාමුහික එකඟතාවකට පැමිණීමේ අවශ්‍යතාව අවධාරණය කිරීම පිළිබඳ සාකච්ඡාවක් ජනාධිපති මාධ්‍ය ඒකකයේ දී පැවැත්වී තිබෙනවා.\nඒ, අද (23) ආහාර සුරක්ෂිතතාව පිළිබඳ ජනාධිපති ජ්‍යෙෂ්ඨ උපදේශක ආචාර්ය සුරේන් බටගොඩගේ ප්‍රධානත්වයෙන්.\nසත්ත්ව ආහාර හිඟය, අමුද්‍රව්‍යවල මිල ඉහළ යාම, ඉන්ධන අර්බුදය, ප්‍රවාහන ගැටලු, ආනයනය කරන සත්ත්ව ආහාර සඳහා පවතින විදේශ විනිමය ගැටලු යනාදිය සහ ඒ සඳහා ලබාගත හැකි විසඳුම් පිළිබඳ මෙහි දී අවධානය යොමු වූ බව යි වාර්තා වන්නේ.\nමෙම කර්මාන්තයට සම්බන්ධ සියලු පාර්ශ්වයන් සාමූහික එකඟතාවකට පැමිණීමෙන් කර්මාන්තයෙහි පවතින බහුතරයක් ගැටලු විසඳාගත හැකි බව පෙන්වා දුන් ආචාර්ය සුරේන් බටගොඩ, එම තත්ත්වය යටතේ බිත්තර හා කුකුළු මස් නිෂ්පාදනවල මිල ගණන් තීරණය කිරීමට හැකියාව ලැබෙන බව ද පෙන්වා දෙනවා.\nකුකුළු මස් හා බිත්තර නිෂ්පාදන කර්මාන්තය අපනයන කර්මාන්තයක් බවට පත්කිරීම ජනාධිපතිවරයාගේ අපේක්ෂාව බවත්, ඒ සඳහා කර්මාන්තයේ නියුතු සියලු දෙනා සාමුහික එකඟතාවකින් එහි උන්නතියට කැප වනු ඇතැ යි ජනාධිපතිවරයා අපේක්ෂා කරන බවත් ආචාර්ය සුරේන් බටගොඩ අවධාරණය කරනවා.",
       "URL": "https://www.hirunews.lk/325728/කුකුළු-මස්-හා-බිත්තර-නිෂ්පාදන-කර්මාන්තයේ-උන්නතිය-පිළිබඳ-විශේෂ-සාකච්ඡාවක්",
       "Category": "Local News",
       "Parent URL": "https://www.hirunews.lk/local-news.php?pageID=583"
}