{
       "Source": "hirunews",
       "Timestamp": "Friday, 15 January 2016 - 13:19",
       "Headline": "2014 ගෙන්වූ සහල් පාරිභෝජනයට නුසුදුසුලූ",
       "News Content": "අමාත්‍ය මණ්ඩල අනුමැතියකින් තොරව රුපියල් බිලියන 15 ක් රජයට පාඩු කරමින්  2014 වසරේදී ගෙන්වූ සහල් තොගය සම්බන්ධයෙන් කොළඹ වෛද්‍ය පර්යේෂණ ආයතනයේ පරීක්ෂණ වාර්තාව නිකුත් වී තිබෙනවා.\nමෙම සහල් තොගය ගබඩාවලට රැගෙන එන විටත් පරිභෝජනයට නුසුදුසු මට්ටමේ පැවති බවටයි වෛද්‍ය පර්යේෂණ ආයතනය නිකුත් කළ වාර්තාවේ දැක්වෙන්නේ.\nසහල් තොගය ගබඩා කර තිබූ වැල්ලම්පිටිය සහ වේයන්ගොඩ මෙන්ම තවත් ගබඩා කිහිපයක සේවකයන්ගෙන් ලබාගත් ප්‍රකාශවලට අනුව ඒ බව තහවුරු වී ඇතැයි අදාළ වාර්තාව අනාවරණය කරනවා.\nමේ අතර, මෙම සහල් ගබඩාවල ආහාර ගබඩා කිරීම සඳහා අවශ්‍ය මූලික පහසුකම් පවා නොතිබූ බවද වාර්තාවේ සඳහන්.\nසහල් මෙටි‍්‍රක් ටොන් දෙලක්ෂ 25,000 න් කොටසක් පසුගියදා වේයන්ගොඩ සහ සේදවත්ත යන ප්‍රදේශවලින් සොයා ගත්තා.\nඒ, බරපතල වංචා සොයන ජනාධිපති විමර්ශන කොමිසමට ලැබුණු පැමිණිල්ලක් මතයි.\n2014 වර්ෂයේදී මෙලෙස සහල් මෙටි‍්‍රක් ටොන් 50,000ක් ගෙන්වීම සඳහා කැබිනට් අනුමැතිය ලැබී ඇත්තේ පැවති කාලගුණ තත්ත්වය පදනම් කර ගනිමින්.\nඑහෙත් ඒ වෙනුවට ඉන්දියාවෙන් සහල් මෙටි‍්‍රක් ටොන් දෙලක්ෂ 25,000ක් ගෙන්වා ඇති බවටයි ජනාධිපති විමර්ශන කොමිසමට පැමිණිල්ලක් ලැබී තිබුණේ.\nමාස කිහිපයක් කොළඹ වරායේ ගබඩා කර තිබූ සහල් විවිධ ප්‍රදේශවල තිබූ ගබඩාවලට පසුව රැගෙන ගොස් තිබෙනවා.\nඑම සහල් තොගය පරිභෝජනයට නුසුදුසු බව පෙනී යාමෙන් අනතුරුවයි ඒ පිළිබද වැඩිදුර පරීක්ෂණ ආරම්භ වූයේ.",
       "URL": "https://www.hirunews.lk/124081/2014-ගෙන්වූ-සහල්-පාරිභෝජනයට-නුසුදුසුලූ",
       "Category": "Local News",
       "Parent URL": "https://www.hirunews.lk/local-news.php?pageID=5208"
}