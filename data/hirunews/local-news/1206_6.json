{
       "Source": "hirunews",
       "Timestamp": "Wednesday, 27 April 2022 - 20:12",
       "Headline": "පොලොන්නරුවට ගිය ඉන්ධන බවුසරයක් වරාය නගරයෙන් මතුවීම ගැන පරීක්ෂණ",
       "News Content": "පොළොන්නරුව ප්‍රදේශයට ඉන්ධන ප්‍රවාහනය කළ බවුසරයක් කොළඹ වරාය නගරයට රැගෙනයාම සම්බන්ධයෙන් කොළොන්නාව ඛනිජ තෙල් ගබඩා පර්යන්ත සමාගම පරික්ෂණයක් ආරම්භ කර තිබෙනවා.\nමේ වනවිට අදාළ ඉන්ධන බවුසරය කොළොන්නාව ඛනිජ තෙල් ගබඩා පර්යන්ත සමාගම වෙතට ගෙන්වා ගෙන ඇති බවයි හිරු ප්‍රවෘත්ති අංශයට වාර්තා වුයේ.\nපෙරේදා මෙම බවුසරය ඉන්ධන ලීටර් 33,000 ක් සමග පොළොන්නරුව සහල් මෝලක් වෙත රැගෙන යාමට සැලසුම් කර තිබූ අතර, පසුව එම බවුසරය කොළඹ වරාය නගරයට රැගෙන යාම සම්බන්ධයෙන් කොළොන්නාව ඛනිජ තෙල් ගබඩා පර්යන්ත සමාගමට තොරතුරු වාර්තා වී තිබෙනවා.\nපසුව ඒ සම්බන්ධයෙන් වරාය පොලීසිය කටයුතු කිරීමත් සමඟ අදාළ බවුසරය කොලොන්නාව පර්යන්තයට යොමු කිරීමට කටයුතු කෙරුණා.\nඅප මේ සම්බන්ධයෙන් බවුසර් රථ හිමියන්ගේ සංගමයෙන් සිදුකළ විමසීමකදී එහි නියෝජිතයෙකු සඳහන් කළේ වැඩි මිලට ඉන්ධන අලෙවි කිරීම සඳහා අදාල බවුසරය කොළඹ වරාය නගරය වෙත රැගෙන යාමට කටයුතු කර ඇති බවයි.\nමේ අතර, ලංකා ඛනිජ තෙල් සංස්ථාවට ඉන්ධන සැපයුම් සිදුකරන සමාගම්වල නියෝජිතයන් සමග විශේෂ හමුවක් අද විදුලිබල හා බලශක්ති අමාත්‍ය කංචන විජේසේකරගේ ප්‍රධානත්වයෙන් පැවැත්වුණා.\nඑහිදී අමාත්‍යවරයා සඳහන් කළේ පසුගිය කාලයේ ඔවුන් සිදු කරන ලද සැපයුම් වෙනුවෙන් හිඟ මුදල් කඩිනමින් පියවීමට පියවර ගන්නා බවයි.\nමේ අතර, දින ගණනාවකට පසු බොහෝ පිරවුම්හල් වලට භුමිතෙල් ලැබීමත් සමඟ දිවයින පුරා ඉන්ධන පිරවුම්හල් අසල භූමිතෙල් පෝලිම් වැඩිවී තිබෙනවා.\nහෙට සිට ලබන 30 වනදා දක්වා පැය 3 යි මිනිත්තු 20 ක විදුලි කප්පාදුවක් සිදුකිරීමට මහජන උපයෝගිතා කොමිෂන් සභාව විදුලිබල මණ්ඩලයට අවසර ලබාදී තිබෙනවා.\nමේ අනුව, ඒ සිට ඩබ්ලිව් දක්වා කලාපවලට එම දිනවල පෙරවරු 9 ත් පස්වරු 5 ත් අතර පැය 2 ක් සහ පස්වරු 5 ත් රාත්‍රී 9 ත් අතර පැය 1 යි මිනිත්තු 20 ක කාලයක් විදුලිය කප්පාදුවක් සිදුකෙරෙනු ඇති.\nමීට අමතරව, සී.සී. කලාප සඳහා උදෑසන 6 ත් 9 ත් අතර පැය 3 ක කාලයක් විදුලිය කප්පාදු කිරීම සිදුකෙරෙනවා.",
       "URL": "https://www.hirunews.lk/302961/පොලොන්නරුවට-ගිය-ඉන්ධන-බවුසරයක්-වරාය-නගරයෙන්-මතුවීම-ගැන-පරීක්ෂණ",
       "Category": "Local News",
       "Parent URL": "https://www.hirunews.lk/local-news.php?pageID=1206"
}