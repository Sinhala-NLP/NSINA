{
       "Source": "hirunews",
       "Timestamp": "Friday, 13 July 2018 - 14:14",
       "Headline": "ප්‍රාථමික සෞඛ්‍යය නංවන්න ලෝක බැංකුවෙන් ඩොලර් මිලියන 200 ක්",
       "News Content": "ශ්‍රී ලංකාවේ ප්‍රාථමික සෞඛ්‍ය සේවාවන්හි ප්‍රමිතිය නංවාලීම සඳහා ඇමරිකානු ඩොලර් මිලියන 200 ක මූල්‍යාධාරයක් ලබාදීමට ලෝක බැංකුවේ අධ්‍යක්ෂ මණ්ඩලය තීරණය කර තිබෙනවා.\nවිශේෂයෙන් බෝ නොවන රෝග පාලනය සඳහා මෙම ණය ව්‍යාපෘතිය මගින් වැඩි අවදානමක් සහිත ජන කොටස් ඉලක්ක කර ගැනෙණු ඇති.\nමාතෘ සහ ළමා සෞඛ්‍ය සේවාවන් මෙන්ම, බෝවන රෝග පාලනය අතින් ශ්‍රී ලංකාව ගෝලීය මට්ටමින් කැපී පෙනෙන ප්‍රගතියක් අත්කරගෙන සිටින බවයි ලෝක බැංකුව ප්‍රකාශ කළේ.\nඑහෙත්, දකුණු ආසියාවේ සීඝ්‍රයෙන් වයස් ගත ජනගහනයක් ඇති ශ්‍රී ලංකාවේ වසර 60 ඉක්මවූ ජන කොටස ඉදිරි වසර 25 තුළ දෙගුණයක් වන බව එමගින් පෙන්වා දෙනවා.\nමෙම ප්‍රවණතාව මෙරට මරණවලින් සියයට 87 කටම බෝ නොවන රෝග හේතුවීම තුළින් පැහැදිලි වන බව ලෝක බැංකුව වැඩිදුරටත් ප්‍රකාශ කළා.",
       "URL": "https://www.hirunews.lk/195133/ප්‍රාථමික-සෞඛ්‍යය-නංවන්න-ලෝක-බැංකුවෙන්-ඩොලර්-මිලියන-200-ක්",
       "Category": "Local News",
       "Parent URL": "https://www.hirunews.lk/local-news.php?pageID=3851"
}