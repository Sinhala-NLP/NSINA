{
       "Source": "hirunews",
       "Timestamp": "Wednesday, 07 June 2023 - 9:12",
       "Headline": "සා. පෙළට පෙනී සිටි මහනුවර සිසුවෙකුට සිසුන් පිරිසක් පහරදීමෙන් තුවාල ලබා රෝහල් ගතකරයි",
       "News Content": "මහනුවර - කටුගස්තොට ජනප්‍රිය පාසලක මෙවර සාමාන්‍ය පෙළ විභාගයට පෙනී සිටින සිසුවෙකුට සිසුන් පිරිසක් පහරදීම හේතුවෙන් තුවාල ලබා රෝහල් ගතකර තිබෙනවා.\nපොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව සඳහන් කළේ ක්‍රිකට් පිතිවලින් මෙම සිසුවාට පහරදී ඇති බවට පොලිසියට පැමිණිල්ලක් ලැබී ඇති බවයි.\nඊයේ (06) දිනයේ ගණිත ප්‍රශ්න පත්‍රයේ පළමු කොටසට පෙනී සිටීමෙන් අනතුරුව විභාග ශාලාවෙන් පිටත රැඳී සිටින අවස්ථාවේ දී සිසුන් හයදෙනෙකුගෙන් යුත් කණ්ඩායමක් පැමිණ දුලාර දසුන් නැමති යටියාවල - කටුගස්තොට පදිංචි මෙම සිසුවාට පහර දී තිබෙනවා.\nඉන් තුවාල ලැබූ සිසුවා මහනුවර රෝහලට ඇතුළත් කර ඇති අතර, එහි 11 වන වාට්ටුවේ මේ වනවිටත් ප්‍රතිකාර ලබනවා.\nපසුගිය 02 වැනිදා ද සාමාන්‍ය පෙළ විභාගයට පෙනී සිටි සිසුවෙකුට තවත් සිසුන් පිරිසක් පහරදීමේ සිද්ධියක් පානදුර ප්‍රදේශයෙන් වාර්තා වුණා.\nපානදුර ප්‍රදේශයේ ජනප්‍රිය පාසලක මෙම සිසුන් පිරිස ඉගෙනුම ලබන අතර සිද්ධිය සම්බන්ධයෙන් පසුව සිසුන් 05 දෙනෙකු අත්අඩංගුවට ගෙන පොලිස් ඇප මත මුදාහරිනු ලැබුවා.",
       "URL": "https://www.hirunews.lk/337239/සා-පෙළට-පෙනී-සිටි-මහනුවර-සිසුවෙකුට-සිසුන්-පිරිසක්-පහරදීමෙන්-තුවාල-ලබා-රෝහල්-ගතකරයි",
       "Category": "Local News",
       "Parent URL": "https://www.hirunews.lk/local-news.php?pageID=289"
}