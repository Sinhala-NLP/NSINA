{
       "Source": "hirunews",
       "Timestamp": "Friday, 04 September 2020 - 7:20",
       "Headline": "2025 අවසන් වීමට පෙර සියලු නිවෙස් වෙත පානීය ජලය (වීඩියෝ)",
       "News Content": "2025 වසර අවසානවීමට පෙර පැය විසිහතර පුරාම සියලු නිවාසවලට පිරිසිදු පානීය ජලය ලබාදීමේ වැඩසටහනේ ඉදිරි සැලසුම් පිළිබඳව ජනාධිපති ගෝඨාභය රාජපක්ෂගේ විමසුමට ලක්ව තිබෙනවා.\nග්‍රාමීය හා ප්‍රාදේශීය ජල සම්පාදන ව්‍යාපෘති සංවර්ධන රාජ්‍ය අමාත්‍යාංශයේ ඉදිරි සැලසුම් පිළිබඳව ජනාධිපති කාර්යාලයේ ඊයේ ඒ පිළිබඳව සාකච්ඡාවක් පැවැත්වුණා.\nඑහිදී ගංඟා, ඇල දොල සහ ජලපෝෂක ප්‍රදේශ පිරිසිදුකොට සංරක්ෂණයට විශේෂ අවධානය යොමු කරමින් වැඩසටහන් කඩිනම් කිරීමේ අවශ්‍යතාවය ජනාධිපතිවරයා විසින් පෙන්වා දුන්නා.\n“සැමට ජලය” සෞභාග්‍යයේ දැක්ම ප්‍රතිපත්ති ප්‍රකාශයෙන් ජනතාවට ඉදිරිපත් කෙරුණු ප්‍රමුඛ ප්‍රතිඥාවක්. ඒ අනුව ඉදිරි සිව් වසර තුළ පවුල් ලක්ෂ 47 කට ජලය සැපයීම රජයේ අපේක්ෂාවයි.\nදේශීය සහ විදේශීය අරමුදලින් මෙම ව්‍යාපෘති ක්‍රියාත්මක කෙරෙන අතර, ඒ සඳහා ජල නල කිලෝමීටර් 40,000 ක් අලුතින් එලීමට සිදුවනවා.\nකොළඹ දිස්ත්‍රික්කයේ පමණක් කාන්දුවීම හේතුවෙන් අපතේ යන ජල ප්‍රමාණය සමස්ත ජල සැපයුමෙන් 45% ක්.\nකෙසේ වෙතත්, ගතවූ මාස කිහිපය තුළ අලුතින් ජල නළ එලීමෙන් එය 15% දක්වා අඩුකර ගැනීමට හැකිව තිබෙනවා.\nජල නල එලීමේදී මාර්ගවලට වන හානිය සහ එමඟින් ජාතික ධනය විනාශවීම වැළැක්වීමට මාර්ග සංවර්ධන අධිකාරිය මෙන්ම ජල සම්පාදන මණ්ඩලය ඒකාබද්ධව සංවර්ධන සැලසුම් ක්‍රියාත්මක කිරීමටද ඊයේ පැවති සාකච්ඡාවේදී එකඟතාවය පළවුණා.",
       "URL": "https://www.hirunews.lk/249366/2025-අවසන්-වීමට-පෙර-සියලු-නිවෙස්-වෙත-පානීය-ජලය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2478"
}