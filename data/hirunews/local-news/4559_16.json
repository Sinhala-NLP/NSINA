{
       "Source": "hirunews",
       "Timestamp": "Monday, 17 April 2017 - 18:58",
       "Headline": "නොරොච්චෝලේ අක්‍රිය වූ විදුලි ජනන යන්ත්‍රය පරීක්ෂාවට තවත් දින 3ක්",
       "News Content": "නොරොච්චෝලේ ලක් විජය ගල් අඟුරු තාප විදුලි බලාගාරයේ අක්‍රිය වු විදුලි ජනන යන්ත්‍රයේ පවතින දැඩි උෂ්ණත්වය හේතුවෙන් එය පරික්ෂා කිරිමට දින තුනක් පමණ ගත වන බව  විදුලිබල හා පුනර්ජනනීය බලශක්ති අමාත්‍යාංශයේ මාධ්‍ය ප්‍රකාශක සුලක්ෂණ ජයවර්ධන පවසනවා.\nඅද උදෑසන 6 ට පමණ මෙම විදුලි ජනන යන්ත්‍රය අක්‍රිය වීම හේතුවෙන්  බදුල්ල, මාතර, මතුගම, අතුරුගිරිය, බෙලිඅත්ත ඇතුලූ ප්‍රදේශ කිහිපයක විදුලි සැපයුමට බාධා එල්ල වුණා.\nකෙසේ නමුත්, සුළු වේලාවකින් විදුලිය බිඳ වැටීම යළි යථා තත්ත්වයට පත් කෙරුණු බවයි විදුලිබල හා පුනර්ජනනීය බලශක්ති අමාත්‍යාංශය සඳහන් කළේ.\nනොරොච්චෝලේ විදුලි බලාගාරයේ විදුලි ජනන යන්ත්‍ර 03 ක් පවතින අතර අද පෙරවරුවේ මෙලෙස අක්‍රිය වුයේ එහි පළමු විදුලි ජනන යන්ත්‍රයයි.\nඑහි තුන්වන විදුලි ජනන යන්ත්‍රය ද නඩත්තු කටයුත්තක් හේතුවෙන් පසුගිය 09 වනදා සිට අක්‍රියව පවතිනවා.\nඒ අනුව ක්‍රියාත්මක මට්ටමේ පවතින්නේ එහි එක් යන්ත්‍රයක් පමණයි.\nමේ හේතුවෙන් විදුලි බලය බෙදාහැරිමේ ගැටලූවක් ඇති නෙවන බව විදුලිබල හා පුනර්ජනනීය බලශක්ති අමාත්‍යාංශය සඳහන් කළා.\nතුන්වන විදුලි ජනන යන්ත්‍රයේ නඩත්තු කටයුතු අවසන් කර එය හෙට දිනයේදී යළි ජාතික විදුලි පද්ධතියට එක්කිරීමට සැලසුම් කර ඇති බවයි විදුලිබල හා පුනර්ජනනීය බලශක්ති අමාත්‍යාංශයේ මාධ්‍ය ප්‍රකාශක සුලක්ෂණ ජයවර්ධන වැඩිදුරටත් සඳහන් කළේ.",
       "URL": "https://www.hirunews.lk/159365/නොරොච්චෝලේ-අක්‍රිය-වූ-විදුලි-ජනන-යන්ත්‍රය-පරීක්ෂාවට-තවත්-දින-3ක්",
       "Category": "Local News",
       "Parent URL": "https://www.hirunews.lk/local-news.php?pageID=4559"
}