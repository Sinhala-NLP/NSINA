{
       "Source": "hirunews",
       "Timestamp": "Sunday, 03 January 2021 - 17:35",
       "Headline": "මධ්‍යම පාන්තිකයින් වෙනුවෙන් නිවාස 5000ක් ඉදිකිරීමේ ව්‍යාපෘතිය හෙට ඇරඹෙයි",
       "News Content": "මධ්‍යම ආදායම්ලාභී පවුල් වෙනුවෙන් නිවාස ඒකක 5000ක් ඉදිකිරීමේ ව්‍යාපෘතිය හෙට (04) ඔරුගොඩවත්ත ප්‍රදේශයේ දී ආරම්භ කිරීමට නියමිතයි.\nඑහි පළමු අදියර ලෙස නිවාස 3000ක් ඉදිකරන බවයි නාගරික සංවර්ධන සහ නිවාස අමාත්‍යංශය සඳහන් කර සිටියේ.\n'සෞභාග්‍යයේ දැක්ම' ප්‍රතිපත්ති ප්‍රකාශයට අනුව මෙම ව්‍යාපෘතිය ක්‍රියාත්මක වනවා.\nනියමිත ප්‍රමිතියට අනුකූලව වඩාත් ආකර්ෂණීය ලෙස මෙම නිවාස සාදා නිම කරන ලෙසට නිවාස විෂය භාර අමාත්‍ය, අග්‍රාමාත්‍ය මහින්ද රාජපක්ෂ නාගරික සංවර්ධන අධිකාරියට උපදෙස් ලබා දී තිබෙනවා.\nමේ අතර  නිවාස නොමැති මධ්‍යම පාන්තික පවුල්වල ජනතාවගේ අවශ්‍යතාවයන් හඳුනාගෙන ඔවුන්ට සරිලන ආකාරයෙන් මෙම නිවාස ඉදිකරන ලෙසටයි අග්‍රාමාත්‍යවරයා උපදෙස් ලබා දී ඇත්තේ.\nප්‍රථම අදියර යටතේ මධ්‍යම පාන්තිකයින් වෙනුවෙන් ඉදිකෙරෙන මෙම නිවාස ඒකක කොළඹ දිස්ත්‍රික්කයේ ඔරුගොඩවත්ත, බ්ලූමැන්ඩල්, මාලඹේ, මාකුඹුර සහ බොරලැස්ගමුව ප්‍රදේශවල ද ගම්පහ දිස්ත්‍රික්කයේ පෑලියගොඩ ප්‍රදේශයෙ ද මහනුවර දිස්ත්‍රික්කයේ ගැටඹේ යන  ප්‍රදේශවල ද ඉදිකිරීමට නියමිතයි.\nමෙම නිවාස ව්‍යාපෘතියේ විකුණුම් මිල තීරණය කිරීම සඳහා ඉඩම්වල මිල ඇතුළත් නොකරන අතර ඉදිකිරීම් ද්‍රව්‍ය සඳහා බදු සහන ලබාදීම සිදුකරනු ඇති\nමේ අතර වසර 25ක කාලයකට රජයෙ බැංකු විසින්  6.25% ක පොළි අනුපාතයක් යටතේ ගැණුම්කරුවන්ට ණය පහසුකම් ලබාදීම තුළින් මෙම නිවාස මිලදී ගැනීමට අවස්ථාව ද හිමිවනවා.\nතරුණ වෘත්තිකයින්, ගුරුවරුන් වෛද්‍යවරුන්, බැංකු නිලධාරීන් සහ මධ්‍යම පාන්තිකයින් ඉලක්කරගෙන මෙම නිවාස වැඩසටහන ක්‍රියාත්මක වනවා.",
       "URL": "https://www.hirunews.lk/258674/මධ්‍යම-පාන්තිකයින්-වෙනුවෙන්-නිවාස-5000ක්-ඉදිකිරීමේ-ව්‍යාපෘතිය-හෙට-ඇරඹෙයි",
       "Category": "Local News",
       "Parent URL": "https://www.hirunews.lk/local-news.php?pageID=2236"
}