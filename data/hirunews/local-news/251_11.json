{
       "Source": "hirunews",
       "Timestamp": "Tuesday, 20 June 2023 - 20:34",
       "Headline": "වෛද්‍යවරයාගේ නොසැලකිල්ලෙන් තරුණියන් දෙදෙනෙකු මරුට (වීඩියෝ)",
       "News Content": "රාගම ශික්ෂණ රෝහලේ ශල්‍යකර්මයකට ලක්වූ 28 හැවිරිදි තරුණියක් මිය යාම සම්බන්ධයෙන් එම රෝහලේ විශේෂඥ වෛද්‍යවරයෙකු වගකිව යුතු බවට අදාළ තරුණියගේ මව්පියන් චෝදනා කරනවා.\nමීට පෙර පෞද්ගලික රෝහලකදී සිදුකළ ශල්‍යකර්මයකින් පසු තරුණියක් මියයාම සම්බන්ධයෙන් එම වෛද්‍යවරයාටම චෝදනා එල්ල වී තිබෙනවා.\nකොළඹ මියුසියස් විද්‍යාලයේ ක්‍රීඩා භාර ගුරුවරියක් ලෙස සේවයේ නිරත වූ අදාළ තරුණිය, 2021 වසරේ නොවැම්බර් මාසයේදී පිත්තාශයේ ගල් ඉවත් කිරීමේ ශල්‍යකර්මයක් සඳහා ඇතුළත් වන්නේ උතුරු කොළඹ ශීක්ෂණ රෝහලේ 31 වැනි වාට්ටුවටයි.\nඑහිදී විශේෂඥ වෛද්‍ය හසංජය ගුණවර්ධනගේ මූලිකත්වයෙන් ඇය ශල්‍යකර්මයට භාජනය කර ඇති අතර, ඉන් අනතුරුව ඇය අසාධ්‍ය තත්ත්වයෙන් දැඩි සත්කාර ඒකකයට ඇතුලත් කර තිබෙනවා.\nමාස තුනකින් අනතුරුව තරුණිය, උතුරු කොළඹ ශීක්ෂණ රෝහලේ පස්වැනි වාට්ටුවටත්, පසුව රාගම පුනුරුත්ථාපන රෝහලටත් මාරුකර යවා ඇති අතර, ඇයව නැවතත් ඇගේ නිවස වෙත රැගෙනවිත් ඇත්තේ ඉන් අනතුරුවයි.\nඑහිදී බට ආධාරයෙන් ආහාරපාන ලබාගනිමින් මාස 5කට ආසන්න කාලයක් එක්තැන්ව සිටීමටයි ඇයට සිදුව ඇත්තේ.\nඅදාළ තරුණිය ශල්‍ය කර්මය සඳහා නැවතත් පසුගිය පස්වැනිදා උතුරු කොළඹ ශීක්ෂණ රෝහලට රැගෙන යාමට ඇයගේ මව්පියන් පියවර ගන්නේ රෝහලෙන් සිදුකළ දැනුම් දීමක් මතයි.\nඑම ශල්‍යකර්මය නිමවීමෙන් පසු නිවසට පැමිණෙන ඇයට, ස්වසන අපහසුතාවක් හේතුවෙන් නැවත රාගම ශීක්ෂණ රෝහලේ හදිසි ප්‍රතිකාර ඒකකයට ඇතුළත් කෙරෙන අතර, එහි ප්‍රතිකාර ලබමින් සිටිය දී පසුගිය 18 මෙළොව හැර ගොස් තිබෙනවා.\nඇයගේ පවුලේ සාමාජිකයින් චෝදනා කරන්නේ, ශල්‍යකර්මයට ලක් කළ විශේෂඥ වෛද්‍යවරයාගේ නොසැලකිල්ල හේතුවෙන් මෙම මරණය සිදුව ඇති බවටයි.\nමීට පෙර පෞද්ගලික රෝහලක දී ශල්‍ය කර්මයකට ලක් කෙරුණු ජාඇල, දෑලතුර ප්‍රදේශයේ පදිංචි තරුණියක් ඉන් අනතුරුව ඇති වූ රෝගාතුර තත්ත්වයන් හේතුවෙන් ජීවිතක්ෂයට පත්වීමේ සිද්ධියක් හිරු ප්‍රවෘත්ති මීට පෙර වාර්තා කළා.\nඑම පෞද්ගලික රෝහලේ දී බුද්ධිකා හර්ෂනීව ශල්‍යකර්මයට ලක්කර තිබුණේ හසංජය ගුණවර්ධන නම් පෙර සඳහන් විශේෂඥ වෛද්‍යවරයාමයි.\nවෛද්‍යවරයාගේ නොසැලකිල්ල මත එම මරණය සිදු වූ බවයි බුද්ධිකාගේ පවුලේ ඥාතීන් චෝදනා කළේ.\nමේ සම්බන්ධයෙන් කළ විමසීමක දී උතුරු කොළඹ ශීක්ෂණ රෝහලේ අධ්‍යක්ෂ වෛද්‍ය එස්.පී.ඒ. ලියනගේ ප්‍රකාශ කළේ අදාළ මරණ දෙක සම්බන්ධයෙන්ම මේ වනවිට වෙන වෙනම පරික්ෂණ ක්‍රියාත්මක වන බවයි.",
       "URL": "https://www.hirunews.lk/338543/වෛද්‍යවරයාගේ-නොසැලකිල්ලෙන්-තරුණියන්-දෙදෙනෙකු-මරුට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=251"
}