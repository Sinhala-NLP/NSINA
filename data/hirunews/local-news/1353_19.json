{
       "Source": "hirunews",
       "Timestamp": "Wednesday, 16 February 2022 - 13:16",
       "Headline": "යහපාලනයෙන් ගෙන්වූ දුම්රිය මැදිරිවල ගැටලුවක් (වීඩියෝ)",
       "News Content": "යහපාලන ආණ්ඩුව සමයේ මෙරටට ගෙන්වූ දුම්රිය මැදිරි සම්බන්ධයෙන් දුම්රිය සාමාන්‍යාධිකාරිවරයා ජනාධිපතිවරයා වෙත ඉදිරිපත් කළ තොරතුරු සාවද්‍ය බව දුම්රිය ස්ථානාධිපති සංගමය චෝදනා කරනවා.\nයහපාලන ආණ්ඩුව සමයේ මෙරටට ඇණවුම් කරන ලද දුම්රිය මැදිරි 160කින් මේ වන විට ගෙන්වා ඇත්තේ දුම්රිය මැදිරි 120ක් පමණක් බවත් ඉන් ධාවනයට එක් කර ඇත්තේ මැදිරි 40ක් බවත් හෙළි වුණේ ඊයේ ජනාධිපතිවරයාගේ ප්‍රධානත්වයෙන් පැවති ප්‍රවාහන, ප්‍රවාහන නියාමන බස් රථ සේවා හා දුම්රිය මැදිරි හා මෝටර් රථ කර්මාන්ත අමාත්‍යාංශවල ප්‍රගති සමාලෝචන රැස්වීමේදියි.\nඑහි දී අදාළ දුම්රිය මැදිරිවල පවතින තාක්ෂණික දෝෂ නිවැරදි කර වහා ම ධාවනයට යොදවන ලෙස ජනාධිපති ගෝඨාභය රාජපක්ෂ බලධාරීන්ට දැනුම් දෙනු ලැබුවා.\nකෙසේ වෙතත්, මෙම රැස්වීමේ දී දුම්රිය සාමාන්‍යාධිකාරිවරයා ප්‍රකාශ කළ කරුණු සාවද්‍ය බවයි කොළඹ අද පැවති මාධ්‍ය හමුවකට එක්වෙමින් දුම්රිය ස්ථානාධිපතිවරුන්ගේ සංගමයේ සභාපති සුමේධ සෝමරත්න ප්‍රකාශ කළේ.\nකෙසේ වෙතත්, ජනාධිපතිවරයා සමග පැවති ප්‍රගති සමාලෝචන රැස්වීමෙන් පසුව ප්‍රවාහන රාජ්‍ය අමාත්‍ය දිලුම් අමුණුගම දෙමටගොඩ දුම්රිය අංගනයේ ඇති අදාළ දුම්රිය මැදිරි නිරීක්ෂණය කරනු ලැබු අතර එම අවස්ථාවට දුම්රිය සාමාන්‍යාධිකාරි ධම්මික ජයසුන්දර ද එක්ව සිටියා.",
       "URL": "https://www.hirunews.lk/297162/යහපාලනයෙන්-ගෙන්වූ-දුම්රිය-මැදිරිවල-ගැටලුවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1353"
}