{
       "Source": "hirunews",
       "Timestamp": "Thursday, 21 September 2023 - 11:51",
       "Headline": "අක්ෂි කාච නොමිලේ ලබා දෙන ව්‍යාපෘතියක් යාපනය රෝහලෙන්",
       "News Content": "අක්ෂි රෝගවලින් පෙළෙන රෝගීන්ගේ ඇස්වල සුද ඉවත් කොට ඇස් කාච නොමිලේ ලබා දීමට යාපනය ශීක්ෂණ රෝහල ස්වේච්ඡා සංවිධාන කීපයක ආධාර මත විශේෂ වැඩපිළිවෙලක් ආරම්භ කර තිබෙනවා.\nමේ සදහා රෝගීන් ලියාපදිංචි කිරීමේ කටයුතු මේ දිනවල සිදු කෙරෙන අතර පදවිය, කැබිතිගොල්ලෑව, වවුනියාව, මැදවච්චිය යන ප්‍රදේශවල සිටින අක්ෂි රෝගීන්ට ද මෙම වැඩ සටහන තුළින් ප්‍රතිලාභ ලබා ගැනීමට අවස්ථව සලසා දී ඇති බවයි වාර්තා වන්නේ.\nයාපනය ශීක්ෂණ රෝහලේ අක්ෂි ශල්‍ය විශේෂඥ එම්.මලරවන් ඇතුළු කාර්ය මණ්ඩලය ඇස්වල සුද ඉවත් කොට අක්ෂිකාච යොදන අතර ඊට ලන්ඩනයේ හා මැලේසියාවේ ස්වේච්ඡා සංවිධානවලින් ආධාර ලැබෙන බවද සඳහන්.\nකෙසේ වෙතත් අප වාර්තාකරු පවසා සිටින්නේ අක්ෂි ශල්‍ය කර්මවලට භාජනය වන රෝගීන් ඔවුන්ගේ ගම් පළාතේ සිට යාපනය රෝහල දක්වා ප්‍රවාහනය කොට ඔවුන්ට අවශ්‍ය ආහාර පාන ආදී සියල්ලක්ම නොමිලයේ ලබා දීමට පියවර ගෙන ඇති බවයි.",
       "URL": "https://www.hirunews.lk/348946/අක්ෂි-කාච-නොමිලේ-ලබා-දෙන-ව්‍යාපෘතියක්-යාපනය-රෝහලෙන්",
       "Category": "Local News",
       "Parent URL": "https://www.hirunews.lk/local-news.php?pageID=16"
}