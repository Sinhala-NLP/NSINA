{
       "Source": "hirunews",
       "Timestamp": "Sunday, 05 February 2023 - 14:00",
       "Headline": "කුඩම්මාගේ කරදර දරාගත නොහැකි තැන දැරියක් තනිවම පොලිසියට",
       "News Content": "සිය කුඩම්මාගේ හිරිහැර ඉවසා ගැනීමට නොහැකි වූ අවුරුදු 11 දැරියක් සිදුකළ පැමිණිල්ලකට අනුව එම කාන්තාව පොලිසිය විසින් අත්අඩංගුවට ගෙන තිබෙනවා.\nමරදන්කඩවල පදිංචි දැරිය පා ගමනින්ම හොරොව්පතානේ පොලිසියට පැමිණ මෙම පැමිණිල්ල සිදුකර ඇති බවයි අප වාර්තාකරු සඳහන් කළේ.\nදැරියගේ මව මීට වසර 05 ට පමණ පෙර මියගොස් ඇති අතර, පියා නැවත විවාහ වී ඇති අතර, ඇයට ද පෙර විවාහයේ දරුවෙකු සිටින බව සඳහන්.\nදැරියගේ පියා සහ මිත්තනිය පොලිසියට ගෙන්වා විමර්ශනයක් සිදුකර දරුවා පියා හට බාරදීම හෝ අධිකරණයට කරුණු වාර්තා කර පරිවාස භාරයට පත් කිරීමට කටයුතු කරන බවයි පොලිසිය සඳහන් කළේ.\nමේ අතර, දින දෙකක් වයසැති බිළිදෙකු ත්‍රිකුණාමලය සර්ධාපුර මාර්ගයේ දමා ගොස් සිටියදී ගම්වැසියන් විසින් සොයාගෙන පොලිසියට බාර දී තිබෙනවා.\nබිළිඳා මේ වනවිට ත්‍රිකුණාමලය රෝහලට ඇතුළත් කර ඇති අතර, දරුවා මහ මඟ දමාගිය පුද්ගලයන් පිළිබඳව මෙතෙක් කිසිදු තොරතුරක් වාර්තා වී නොමැති බවයි හිරු ප්‍රවෘත්ති අංශය කළ විමසීමක දී ත්‍රිකුණාමලය පොලිසිය සඳහන් කළේ.",
       "URL": "https://www.hirunews.lk/326717/කුඩම්මාගේ-කරදර-දරාගත-නොහැකි-තැන-දැරියක්-තනිවම-පොලිසියට",
       "Category": "Local News",
       "Parent URL": "https://www.hirunews.lk/local-news.php?pageID=556"
}