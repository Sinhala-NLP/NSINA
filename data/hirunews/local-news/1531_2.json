{
       "Source": "hirunews",
       "Timestamp": "Monday, 29 November 2021 - 7:34",
       "Headline": "ජා ඇලින් සහ අහංගමිනුත් ගෑස් ආශ්‍රිත තවත් සිදුවීම් දෙකක් - සීනිගම දේවාලයේ දේව කන්නලව්වක්",
       "News Content": "ගෑස් ආශ්‍රිත ගිනි ගැනීම් සම්බන්ධයෙන් ස්ථානීය පරීක්ෂණ සිදු කිරීම කෙරෙහි රස පරීක්ෂක දෙපාර්තමේන්තුවේ අවදානය යොමුව තිබෙනවා.\nඒ අනුව ඉදිරියේදී ගිනි ගැනීම් වාර්තා වූ ස්ථාන වෙත එම දෙපාර්තමේන්තුවේ විශේෂ කණ්ඩායමක් ගොස් විමර්ශන ආරම්භ කිරීමට නියමිත බවයි ආරංචි මාර්ග සඳහන් කළේ.\nමේ අතර, අහංගම ප්‍රදේශයේ හෝටලයක ඊයේ පස්වරුවේ ගෑස් සිලින්ඩරයකට රෙගියුලේටරය සවි කිරීමට යාමේදී විශාල ශබ්දයක් ඇසීමේ සිද්ධියක් වාර්තා වී තිබෙනවා.\nඒ පිළිබදව අහංගම පොලිසියට ද තොරතුරු වාර්තා වී ඇති බවයි අප කළ විමසීමකදී සදහන් කළේ.\nකෙසේ වෙතත්, කිසිදු ගිනි ගැනීමක් එම ස්ථානයේ සිදුව නොමැති බව පොලිසිය ප්‍රකාශ කළා.\nඑමෙන්ම, ජාඇල - තුඩැල්ල ප්‍රදේශයේ නිවසකින් ද ඊයේ රාත්‍රියේ විශාල ශබ්දයක් සමගින් ගෑස් ලිප පුපුරා යාමේ සිද්ධියක් වාර්තා වුණා.\nගෑස් ආශ්‍රිත ගිනි ගැනීම් දෙකක් ඊයේ දිනයේම කෑගල්ල සහ පුත්තලම - ආරච්චිකට්ටුව ප්‍රදේශවලින් ද වාර්තා වූ අතර, ආරච්චිකට්ටුව ප්‍රදේශයේ ගෑස් ආශ්‍රිතව වාර්තා වූ සිදුවීම ද අලුතින් මිල දී ගත් සිලින්ඩරයකට රෙගියුලේරටය සවි කර ලිප දැල්වීමට යාමේදී ඇති වූවක් බව සඳහන්.\nඑමෙන්ම, ගත වූ දින කිහිපය තුල ගෑස් කාන්දු ආශ්‍රිතව ඇති වු ගිනි ගැනීම් සිද්ධීන් රත්නපුර, අලව්ව, වැලිගම, පන්නිපිටිය, කොළඹ තුරඟ තරඟ පිටිය අසල අවන්හලකින් සහ නිකවැරටිය ප්‍රදේශවලින් ද වාර්තා වී තිබුණා.\nඑම තත්ත්වය හමුවේ සිලින්ඩරවල අන්තර්ගත සංයුතිය සම්බන්ධයෙන් සමාජය තුළ වැඩි කතාබහක් මතුව තිබෙනවා.\nජනතාව තුළ පවතින මෙම ගැටලුකාරී තත්ත්වය සැලකිල්ලට ගනිමින් පාරිභෝගික කටයුතු පිළිබඳ අධිකාරිය පියවර ගත්තේ කොළඹ ඇතුළු දිස්ත්‍රික් 7කින් සාම්පල ලබාගෙන පරීක්ෂණ සඳහා යොමු කිරීමටයි.\nඑහි වාර්තා අද තමන් වෙත ලැබෙන බවයි පාරිභෝගික කටයුතු පිළිබඳ රාජ්‍ය අමාත්‍ය ලසන්ත අලගියවන්න ප්‍රකාශ කළේ.\nමේ අතර, ගෑස් අනතුරුවලින් ජනතාව බේරාදෙන ලෙස ඉල්ලා ඊයේ සීනිගම දේවාලයේ දේව කන්නලව්වක් පැවැත්වුණා.\nගාල්ල දිස්ත්‍රික් එක්සත් ප්‍රජාතන්ත්‍රවාදී සංවිධානයේ නියෝජිතයින් පිරිසක් ගෑස් ටැංකියක් ද රැගෙන සීනිගම දේවාලයට ගොස් පඬුරක් ගැට ගසා දේව කන්නලව්වක් පැවැත්වූ බවයි හිරු වාර්තාකරු සඳහන් කළේ.\nසිලින්ඩරවල පවතින ගෑස් සංයුතිය වෙනස්වීම හේතුවෙන් ගිනිගැනීම් සිදුවන බවට පැහැදිළි කිරීම සඳහා මහජනයා සුරැකීමේ පදනමේ සභාපති අසේල සම්පත් පසුගිය දා සමාජ මාධ්‍ය වෙත වීඩියෝවක් ද නිකුත් කර තිබුණා.",
       "URL": "https://www.hirunews.lk/289489/ජා-ඇලින්-සහ-අහංගමිනුත්-ගෑස්-ආශ්‍රිත-තවත්-සිදුවීම්-දෙකක්-සීනිගම-දේවාලයේ-දේව-කන්නලව්වක්",
       "Category": "Local News",
       "Parent URL": "https://www.hirunews.lk/local-news.php?pageID=1531"
}