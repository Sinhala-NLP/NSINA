{
       "Source": "hirunews",
       "Timestamp": "Saturday, 16 September 2017 - 13:11",
       "Headline": "රන්ජන්ට එරෙහිව ත්‍රිකුණාමලයේ විරෝධතා",
       "News Content": "නියෝජ්‍ය අමාත්‍ය රන්ජන් රාමනායක පසුගිය දා භික්ෂුන් වහන්සේලා සහ නීතිඥවරුන් සම්බන්ධයෙන් සිදුකළ ප්‍රකාශය සම්බන්ධයෙන් ත්‍රිකුණාමලය දිස්ත්‍රික්කයේ භික්ෂුන් වහන්සේලා සහ ප්‍රදේශවාසීන් අද විරෝධතාවක නිරත වුණා.\nඒ, ත්‍රිකුණාමලය ඔරලෝසු කණුව අසලදීයි.\nමේ අතර අමාත්‍ය සරත් ෆොන්සේකා සහ නියෝජ්‍ය අමාත්‍ය රංජන් රාමනායක පසුගියදා භික්ෂුන් වහන්සේලා සහ රණවිරුවන් සම්බන්ධයෙන් සිදුකළ ප්‍රකාශ පිළිබදව අදත් (16) විවිධ අදහස් පළවුණා.\nපාර්ලිමේන්තු මන්ත්‍රී කෙහෙළිය රඹුක්වැල්ල කියා සිටියේ ‘‘අර හැට්ට කෑල්ලක් ඇඳගෙන කෑගහන කවුද නළුවෙක් ඉන්නේ පාර්ලිමේන්තුවේ කවුද මම නම දන්නේ නැහැ මොකක්ද ආහ් අන්න එහෙම එක්කෙනෙක්. මේ ප්‍රබුද්ධයි කියන පාර්ලිමේන්තුවට ඇවිල්ලා ඉන්නව පෙලක් අය මේ රටේ බිහිවිය යුතු නැති අය. බෞද්ධාගම ප්‍රවර්ධනය කිරීම ව්‍යවස්ථාවේ 9වෙනි ඡේදයෙන් සහ 14වෙනි වගන්තියෙන් ඉතාම පැහැදිලිව සදහන් කරල තියෙන කොටත් මේ ආකාරයෙන් හැසිරීමම මට කියන්න තේරෙන්නේ නැහැ මම කියන්න යන දේ කියන්න හොඳ නැහැ. එතන තමයි වැරැද්ද තියෙන්නේ’’ යනුවෙන් සඳහන් කළා.\nනීතිඥ සංවිධාන එකමුතුවේ නීතිඥ මේජර් අජිත් ප්‍රසන්න ඒ සම්බන්ධයෙන් අදහස් පළ කරමින් කියා සිටියේ\n‘‘ ආණ්ඩුක්‍රම ව්‍යවස්ථාවේ කියනවා නිත්‍ය හමුදාවේ තැනැත්තෙක් පාර්ලිමේන්තුවේ පත්වීමට හෝ අසුන් ගැනීමට හෝ ඡන්දය භාවිත කිරීමට නොහැකිය . සරත් ෆොන්සේකා කියන්නේ යුද්ධ හමුදාවේ නිත්‍ය බලකායේ සාමාජිකයෙක්ගඔහුගේ නිලය ෆීල්ඩ් මාෂල්. එතකොට නිත්‍ය හමුදාවේ සරත් ෆොන්සේකා ෆීල්ඩ් මාෂල් කොහොමද පාර්ලිමේන්තුවේ වාඩිවෙන්නේ?ඒ විතරක් නෙවෙයි ඔහු ඇමතිවරයෙක් විධායක බලතලත් දීලා තියෙනවා. අශ්වයට අං දීලා තියෙනවා ඔලුවට විතරක් නෙවෙයි පස්ස පැත්තටත්. ෆීල්ඩ් මාෂල් අඟින් තවම ඇනලා නැහැ. පස්ස පැත්තේ තියෙන අඟෙන් නම් අනිනවා දැන්’’ බවයි.\nඅමාත්‍ය කබීර් හෂීම් මේ සම්බන්ධයෙන් පළ කරමින් ‘‘ අපි දේශප්‍රේමීත්වය ඡන්දය ගන්න පාවිච්චි කරන පක්ෂයක් නෙවෙයි. එක්සත් ජාතික පක්ෂය බුද්ධාගමට කල යුතු යුතුකම් ඔක්කෝම කරන පක්ෂයක්. මේ රටේ පළවෙනි බෞද්ධ කටයුතු අමාත්‍යංශයක් ඇති කළේ සංස්කෘතික ත්‍රිකෝණයේ අරමුදල ඇතිකළේ එක්සත් ජාතික පක්ෂය. ඒනිසා අපි ක්‍රියාවෙන් කටයුතු කරන පක්ෂයක්’’ බව සඳහන් කළා.",
       "URL": "https://www.hirunews.lk/171061/රන්ජන්ට-එරෙහිව-ත්‍රිකුණාමලයේ-විරෝධතා",
       "Category": "Local News",
       "Parent URL": "https://www.hirunews.lk/local-news.php?pageID=4319"
}