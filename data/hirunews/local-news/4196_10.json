{
       "Source": "hirunews",
       "Timestamp": "Wednesday, 29 November 2017 - 8:28",
       "Headline": "ජාතියට ද්‍රෝහියෙකු නොවන බව ජනපති කොරියාවේදී කියයි",
       "News Content": "දකුණු කොරියාවේ තුන්දින සංචාරයක නිරත ජනාධිපති මෛත්‍රීපාල සිරිසේන සහ දකුණු කොරියානු ජනාධිපති මූන් ජේ ඉන් අතර නිල හමුව අද පැවැත්වීමට නියමිතයි.\nඑහිදී  දෙරට අතර සහයෝගීතාව ඉහළ නැංවෙන ගිවිසුම් කිහිපයකට අත්සන් තැබීමට නියමිත බවයි ජනාධිපති මාධ්‍ය අංශය නිවේදනය කළේ.\nමේ අතර දකුණු කොරියාවට ගොස් සිටින ජනාධිපති මෛත්‍රිපාල සිරිසේන සහ එරට ජනපති මූන් ජේ ඉන් අතර අනපේක්ෂිත හමුවක් ඊයේ සිදුවුණා.\nඒ ජනාධිපති මෛත්‍රිපාල සිරිසේන සෝල් නුවර පෞරාණික බෞද්ධ විහාරස්ථානයක් වන ජොග්යේසා වැඳ පුදාගැනීමට පැමිණි අවස්ථාවේදියි.\nසියලුදෙනා පුදුමයට පත් කරමින් කොරියානු ජනාධිපතිවරයාද එහි පැමිණ ශ්‍රී ලංකා ජනාධිපතිවරයා පැමිණෙන පෙරමග බලා සිටි බවයි ජනාධිපති මාධ්‍ය අංශය ප්‍රකාශ කළේ.\nදෙරටේ නායකයන් අතර නිල හමුව අදට යෙදී තිබුණද ශ්‍රී ලංකා ජනාධිපතිවරයා වෙනුවෙන් මිත්‍රශීලී පිළිගැනීමක් ලබාදීමට තමා එහි පැමිණි බවයි කොරියානු ජනාධිපතිවරයා එහිදී සඳහන් කර ඇත්තේ.\nදෙරටට පොදු තත්ත්වයන් රැසක් පවතින බව සඳහන් කළ දකුණු කොරියානු ජනාධිපතිවරයා කියා සිටියේ රටවල් දෙක අතර සුවිශේෂී සබඳතා රැසක් ඉදිරියේදී නිර්මාණය වනු ඇති බවට තමන් අපේක්ෂා කරන බවයි.\nමේ අතර, රට නොබෙදෙන දේශපාලන විසඳුමක් සමඟ රට සංවර්ධනය කරා ගෙන යමින් සියලු ජාතීන් අතර විශ්වාසය සහ සහෝදරත්වය ගොඩනැගීම තම අරමුණ බව ජනාධිපති මෛත්‍රිපාල සිරිසේන ප්‍රකාශ කළා.\nදකුණු කොරියාවේ වෙසෙන ශ්‍රී ලාංකික ප්‍රජාව සමඟ සෝල් නුවරදී ඊයේ පස්වරුවේ පැවති හමුවකට එක්වෙමිනුයි ජනාධිපතිවරයා මේ බව සඳහන් කළේ.\nකිසිවෙකුට ෆෙඩරල් බලයක් ලබාදීමට තමා සුදානම් නොමැති අතර ජනාධිපති ධුරයට පත්වූයේ ජාතියට ද්‍රෝහියෙකු වීමට නොවන බවද ජනාධිපතිවරයා මෙහිදී අවධාරණය කර තිබෙනවා.\nවෘත්තිකයින්, ව්‍යාපාරිකයින්, ශිෂ්‍යයින් ඇතුළු විවිධ ක්‍ෂේත්‍රවල නිරත ශ්‍රී ලාංකිකයනින් විශාල පිරිසක් මෙම හමුවට එක්ව සිටි බවයි ජනාධිපති මාධ්‍ය අංශය සඳහන් කළේ.\nතමා රට භාරගත්තේ යුද හමුදාව දුර්වල කිරීමට හෝ ජාතික ආරක්ෂාව දුර්වල කිරීමට නොවන බවද ජනාධිපතිවරයා එහිදී සඳහන් කර තිබෙනවා.\nමාතෘභූමිය වෙනුවෙන් පළමුවෙන්ම ඉටුකළ යුතුව තිබූ කාර්යයක් වූ ජාත්‍යන්තරය දිනාගැනීමේ අභියෝගය ජයගැනීම තම ප්‍රමුඛ අරමුණක් වූ බවද ජනාධිපති මෛත්‍රිපාල සිරිසේන මෙහිදී ප්‍රකාශ කළා.",
       "URL": "https://www.hirunews.lk/177174/ජාතියට-ද්‍රෝහියෙකු-නොවන-බව-ජනපති-කොරියාවේදී-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4196"
}