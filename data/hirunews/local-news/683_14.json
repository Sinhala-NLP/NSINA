{
       "Source": "hirunews",
       "Timestamp": "Wednesday, 07 December 2022 - 7:34",
       "Headline": "රාජ්‍ය දේපොළ විකුණලා හරි ඩොලර් හොයන්න වෙනවා - බන්දුල ගුණවර්ධන",
       "News Content": "රාජ්‍ය දේපොළ විකුණා හෝ ඩොලර් අර්බුදය විසඳා නො ගත හොත් ලංකාවට ජාත්‍යන්තර වෙළෙඳපොළහි මිල දී ගැනීම් කිරීම අපහසු වනු ඇති බව අමාත්‍ය බන්දුල ගුණවර්ධන පවසනවා\nරට තුළ පවතින විදෙස් සංචිත ගොඩ නඟන්නට කටයුතු නො කරන්නේ නම්, මොන ම හෝ දේපොළක් විකුණා පවතින ඩොලර් අර්බුදය විසඳා ගත යුතු බව යි ඔහු සඳහන් කරන්නේ.\nඑසේ නොමැති වුව හොත් ජාත්‍යන්තරය සමඟ ගනුදෙනු කරන්නට හැකියාවක් නොමැති බවත් හා එදිනෙදා රජයේ වියදම් පවත්වාගෙන යෑමේ ගැටලුවක් මතු වන බවත් බන්දුල ගුණවර්ධන අවධාරණය කරනවා.\nලංකාව අනිවාර්යයෙන් ම විදේශ සංචිත ප්‍රමාණය ඇමරිකානු ඩොලර් බිලියන 03ට වැඩි මට්ටමකට ගෙන ඒමට කටයුතු කළ යුතු බව ද ඔහු පවසනවා.\nරටේ කුමන හෝ වත්කම් අලෙවි කිරීමට කටයුතු කර අය-වැයේ පවතින අර්බුදය සමනය කිරීමට කටයුතු කළ යුතු බව යි කැබිනට් තීරණ දැනුම් දීමේ මාධ්‍ය හමුවේ දී ඔහු ඊයේ (06) පැවසුවේ.\nඑවන් වත්කම් අලෙවි කිරීමේ දී ඉතා ප්‍රවේශමෙන් හා වගකීමෙන් කටයුතු කළ යුතු බවත් හැකි උපරිමයෙන් විදේශ ආයෝජන රට තුළට ගෙන්වීමට කටයුතු කළ යුතු බවත් බන්දුල ගුණවර්ධන අවසාන වශයෙන් සඳහන් කරනවා.",
       "URL": "https://www.hirunews.lk/322127/රාජ්‍ය-දේපොළ-විකුණලා-හරි-ඩොලර්-හොයන්න-වෙනවා-බන්දුල-ගුණවර්ධන",
       "Category": "Local News",
       "Parent URL": "https://www.hirunews.lk/local-news.php?pageID=683"
}