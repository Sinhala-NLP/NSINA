{
       "Source": "hirunews",
       "Timestamp": "Saturday, 08 May 2021 - 7:15",
       "Headline": "මාලදිවයින් හිටපු ජනපති නෂීඩ්ගේ තත්ත්වය බරපතලයි",
       "News Content": "බෝම්බ ප්‍රහාරයකින් බරපතල තුවාල ලැබූ මාලදිවයින් හිටපු ජනාධිපති සහ එරට වත්මන් කතානායක මොහොමඩ් නෂිීඩ්ගේ තත්ත්වය බරපතල බව මාලේ නුවරින් ලැබෙන වාර්තා සඳහන් කළා.\nපෙරේදා රාත්‍රියේ සිය නිවස ඉදිරිපිට මෝටර් රථයට නැගීමට සැරසෙද්දී අසල නතර කර තිබූ යතුරුපැදියක ඇටවූ බෝම්බයක් පිපිරීමෙන් බරපතල තුවාල ලැබූ මොහොමඩ් නෂීඩ් ඇතුළත් කෙරුණේ මාලේ නුවර ඒ.ඩී.කේ. පෞද්ගලික රෝහලටයි.\nඒ අනුව පැය 16 ක් තුළ ඔහුට දිවි රැක ගැනීමේ ශල්‍යකර්ම කිහිපයක්ම සිදුකර තිබෙනවා.\nහිසේ, පපු ප්‍රදේශයේ, උදරයේ සහ අත් පා වල සිදුවූ කැපුම් තුවාලවලට මෙලෙස ශල්‍ය කර්ම සිදුකර ඇති අතර, ඔහු තවදුරටත් දැඩි සත්කාර ඒකකයේ සිටින බවයි විදෙස් වාර්තා සඳහන් කළේ.\n53 හැවිරිදි මොහොමඩ් නෂීඩ් මාලදිවයිනේ ප්‍රජාතන්ත්‍රවාදී ලෙස තේරී පත් වූ ප්‍රථම ජනාධිපතිවරයා වන අතර, වරෙක ඔහුගේ පාලන බලය පෙරලා සිරදඬුවමකටද ලක් කෙරුණා.\nඑමෙන්ම, ඔහු හිටපු ජනාධිපති අබ්දුල්ලා යමීන්ගේ පාලන සමයේ මාලදිවයින් සංචාරක ප්‍රවර්ධන අධිකාරියේ සිදුවූ බව කියන ඩොලර් මිලියන 90 ක මූල්‍ය වංචාවක් සම්බන්ධයෙන් පරීක්ෂණ පැවැත්වීමටද මූලිකත්වය ගනු ලැබුවා.\nමාලදිවයින් හිටපු ජනපති මොහොමඩ් නෂීඩ්ට එල්ල වූ ප්‍රහාරය සම්බන්ධයෙන් පැවැත්වෙන විමර්ශනවලට සහය වීම සඳහා ඕස්ටේ්‍රලියානු ෆෙඩරල් පොලිස් කණ්ඩායමක්ද අද මාලේ නුවරට පැමිණීමට නියමිතයි.\nමේ අතර, හිටපු ජනපති මොහොමඩ් නෂීඩ්ට එරෙහිව එල්ල වූ ත්‍රස්ත ප්‍රහාරය ශ්‍රී ලංකාව හෙළා දකින බව මෙරට විදේශ අමාත්‍යංශය සඳහන් කළා.\nනිවේදනයක් නිකුත් කරමින් එම අමාත්‍යංශය ප්‍රකාශ කළේ මෙම තීරණාත්මක අවස්ථාවේදී මාලදිවයින් ජනතාව සහ රජය සමග සහයෝගීතාව ප්‍රකාශ කිරීම සඳහා ශ්‍රී ලංකා රජය සහ ජනතාව එක් වන බවයි.",
       "URL": "https://www.hirunews.lk/270752/මාලදිවයින්-හිටපු-ජනපති-නෂීඩ්ගේ-තත්ත්වය-බරපතලයි",
       "Category": "Local News",
       "Parent URL": "https://www.hirunews.lk/local-news.php?pageID=1968"
}