{
       "Source": "hirunews",
       "Timestamp": "Friday, 27 January 2017 - 18:56",
       "Headline": "ඒකාබද්ධ විපක්ෂයේ නුගේගොඩ රැළියටත්, කොස් කොළ සහ ක්‍රෝටන්",
       "News Content": "ඒකාබද්ධ විපක්ෂය සංවිධානය කරන පෙරළියක ඇරඹුම ජන රැළිය හිටපු ජනාධිපති මහින්ද රාජපක්ෂගේ ප්‍රධානත්වයෙන් මේ වන විට නුගේගොඩ ආනන්ද සමරකෝන් එළිමහන් රංග පීඨයේදී පැවැත්වෙනවා.\nඒ, රට බෙදන ව්‍යවස්ථාව, ජීවන වියදම, සොරකම සහ දූෂණය, පළාත් පාලන මැතිවරණය කල් දැමීම සහ රාජ්‍ය ආයතන විකිණීම ඇතුළු කරුණු 5කට විරෝධය පළ කරමින්. රැලියට ඒකාබද්ධ විපක්ෂය නියෝජනය කරන පාර්ලිමේන්තු, පළාත් සභා සහ හිටපු පළාත් පාලන මන්ත්‍රීවරුන් මෙන්ම, දේශපාලන පක්ෂ රැසක නායකයින් සහ නියෝජිතයින් සහ කලාකරුවන් ද එක්ව සිටින බවයි හිරු වාර්තාකරුවන් සදහන් කළේ.\nජන රැළියට පැමිණි ජනතාව ක්‍රෝටන් කොළ සහ කොස් කොළ ද රැගෙන පැමිණ සිටීම විශේෂත්වයක්.\nරැළිය හේතුවෙන් නුගේගොඩ සහ ඒ අවට මාර්ග රැසක දැඩි රථ වාහන තදබදයක් පවතිනවා.\nජනරැළිය අමතමින් පාර්ලිමේන්තු මන්ත්‍රී රෝහිත අබේගුණවර්ධන කියා සිටියේ ආණ්ඩුව පරාජය කරන පණිවුඩය ලබාදෙන ඓතිහාසික ජන රැළියක් මෙලෙස පවත්වන බවයි.\nආණ්ඩුව ලබාදුන් සියලු පොරොන්දු කඩ වී ඇති බවයි ඊට එක්වෙමින් අදහස් දැක්වූ පාර්ලිමේන්තු මන්ත්‍රිනී ගීතා කුමාරසිංහ කියා සිටියේ.\nහිටපු නියෝජ්‍ය අමාත්‍ය විනායගමූර්ති මුරලිදරන් හෙවත් කරුණා අම්මාන් ද රැළිය ඇමතූ අතර ඔහු කියා සිටියේ මාතෘභූමිය වෙනුවෙන් සියලු  දෙනා හිටපු ජනාධිපතිවරයා සමඟ එක්ව සිටින බවයි.\nකවියකින් රැළිය ඇමතූ කලාකරු සමන් ඒකනායක මෙවැනි අදහසක් පළ කළා.\n‘‘ඩිෆෙන්ඩර්වලින් තරුණයෝ උස්සන - චන්ඩි රැජිණියෝ හිත හිරිවට්ටන\nසෙනසුරාදා නඩු අහලා ඇප දෙන - පුදුම රටක් නීතිය දණ ගස්සන’’",
       "URL": "https://www.hirunews.lk/153065/ඒකාබද්ධ-විපක්ෂයේ-නුගේගොඩ-රැළියටත්-කොස්-කොළ-සහ-ක්‍රෝටන්",
       "Category": "Local News",
       "Parent URL": "https://www.hirunews.lk/local-news.php?pageID=4689"
}