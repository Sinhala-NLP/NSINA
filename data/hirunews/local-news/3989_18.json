{
       "Source": "hirunews",
       "Timestamp": "Sunday, 15 April 2018 - 17:01",
       "Headline": "බීමතින් රිය පැදවූ 140 දෙනෙකු අත්අඩංගුවට",
       "News Content": "ගත වූ පැය 24ක කාලය තුළ බීමත්ව රිය පැදවූ 140 දෙනෙකු පොලීසිය අත්අඩංගුවට ගෙන තිබෙනවා.\nපොලිස් මාධ්‍ය ප්‍රකාශක කාර්යාලය සඳහන් කළේ අපරික්ෂාකාරී ලෙස රිය ධාවනය කළ තවත් පුද්ගලයින් විසි දෙදෙනෙකු ද අත්අඩංගුවට ගත් බවයි.\nමීට අමතරව තවත් 166 දෙනෙකු අධික ලෙස වේගයෙන් රිය ධාවනය කිරීම සම්බන්ධයෙන් අත්අඩංගුවට ගෙන ඇති බව සඳහන්.\nමේ අතර, ගතවූ පැය 24 තුළ දිවයිනේ ස්ථාන අටකදී සිදුවූ යතුරුපැදි අනතුරුවලින් පුද්ගලයින් අටදෙනෙකු ජීවිතක්ෂයට පත්වුණා.\nතිරුක්කෝවිල්, පිටිගල, මැදිරිගිරිය, ගිරාදුරුකෝට්ටේ, වැලිකන්ද, වලස්මුල්ල, සූරියවැව සහ මොරගොඩ ප්‍රදේශවලදීයි මෙම අනතුරු සිදුව ඇත්තේ.\nඊයේ (14) පස්වරුවේ සිදුවූ මෙම අනතුරුවලින් මියගිය සියලුදෙනා පිරිමි පුද්ගලයින් වන අතර, ඔවුන් අතුරින් බහුතරයක් තරුණයන් වීම විශේෂත්වයක්.\nපොලීසිය සඳහන් කළේ උත්සව සමයත් සමඟ යතුරුපැදිවල ගමන් කිරීමේදී තරුණ, තරුණයින් ඒ පිළිබදව වැඩි අවධානයක් යොමු කළ යුතු බවයි.",
       "URL": "https://www.hirunews.lk/188453/බීමතින්-රිය-පැදවූ-140-දෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=3989"
}