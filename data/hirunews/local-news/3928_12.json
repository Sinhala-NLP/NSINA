{
       "Source": "hirunews",
       "Timestamp": "Thursday, 24 May 2018 - 21:55",
       "Headline": "සැඩ පහරකට හසුවීමෙන් පාසල් දැරියක් මරුට (ඡායාරූප)",
       "News Content": "රාගල සමගිපුර ප්‍රදේශයේදී පාසල අවසන්වී නිවස වෙත යමින් සිටි දැරියක් සැඩ පහරකට හසුවී ගසාගෙන යාමෙන් ජීවිතක්ෂයට පත්ව තිබෙනවා.\nඅද සවස 2.30 ට පමණ මාර්ගයක් හරහා වැටී ඇති ඇළ මාර්ගයක සැඩ පහරකට දැරිය හසුවී ඇති බවයි පොලිසිය සඳහන් කළේ.\nමියගොස් ඇත්තේ උඩුපුස්සැල්ලාව ප්‍රදේශයේ පදිංචි 9 හැවිරිදි දැරියක්.\nඇය කනිකාවත්ත දමිළ විද්‍යාලයේ 4 වන වසරේ ඉගෙනුම ලබමින් සිටි බව සඳහන්.\nදැරිය පාසල අවසන් වී සම වයසේ ළමුන් 5 දෙනෙකු සමග නිවසට යමින් සිටියදී අනතුරට ලක්ව තිබෙනවා.\nමෘත ශරීරය නුවරඑළිය රෝහලේ තැන්පත් කර ඇති අතර රාගල පොලිසිය විමර්ශණ මෙහෙයවනවා.\nඅද පස්වරුවේ ප්‍රදේශයට පැවති දැඩි වර්ෂාවත් සමග සිසුවියන් ගමන් ගන්නා මාර්ගයේ පැවති කුඩා ජල පහරක් දැඩි ජල ධාරාවක් බවට පත්ව ඇතැයි සඳහන්.\nප්‍රදේශවාසීන් සඳහන් කර ඇත්තේ මීට පෙර මෙවැනි ජල ධාරාවක් එම ස්ථානයෙන් ගලා නොගිය බවයි.",
       "URL": "https://www.hirunews.lk/191505/සැඩ-පහරකට-හසුවීමෙන්-පාසල්-දැරියක්-මරුට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=3928"
}