{
       "Source": "hirunews",
       "Timestamp": "Thursday, 28 April 2022 - 16:39",
       "Headline": "මහබැංකු ලොක්කෙක් කලින් විශ්‍රාම ගෙන රට පනින සූදානමක",
       "News Content": "පසුගිය සමයේ ශ්‍රී ලංකා මහා බැංකුව විසින් ගන්නා ලද වැරදි තීරණවලට උඩගෙඩි දුන් මහ බැංකුවේ ලොක්කෙක් හදිසියේ විශ්‍රාම යාමට ලිපි ලේඛන ඉදිරිපත් කර ඇති බව වාර්තා වනවා.\nමෙලෙස විශ්‍රාම යාම සඳහා ලිපි ලේඛන ඉදිරිපත් කර ඇත්තේ ශ්‍රී ලංකා මහ බැංකුවේ නියෝජ්‍ය අධිපතිවරයෙකු ලෙස කටයුතු කළ ධම්මික නානායක්කාරයි.\nමේ වන විටත් ඔහුගේ විශ්‍රාම යාම ශ්‍රී ලංකා මහා බැංකුව විසින් අනුමත කර ඇති අතර ඒ අනුව ඔහු මැයි මස පළමුවැනිදා සිට ශ්‍රී ලංකා මහබැංකු සේවාවෙන් විශ්‍රාම යනු ඇති.\nපසුගිය සමයේ, හිටපු මහ බැංකු අධිපති අජිත් නිවාඩ් කබ්රාල් විසින් ගන්නා ලද නිවැරදි නොවන ආර්ථික තීන්දු තීරණ රැසක පසුපස සිටි ප්‍රධාන පෙළේ චරිතයක් ලෙස සැලකෙන මෙම නියෝජ්‍ය අධිපතිවරයා හිටපු මහ බැංකු අධිපතිවරයාගේ සමීපතම පුද්ගලයකු ලෙස සැලකෙනවා.\nමහ බැංකුවට සමීප ආරංචි මාර්ග සඳහන් කරන්නේ නියෝජ්‍ය අධිපති ධම්මික නානායක්කාර මහබැංකු සේවාවෙන් විශ්‍රාම ගෙන ඕමාන් රාජ්‍යයේ රැකියාවක් සඳහා රටින් බැහැරව යාමට සූදානමින් සිටින බවයි.\nවත්මන් මහබැංකු අධිපති නන්දලාල් වීරසිංහ ඔස්ට්‍රේලියාවේ සියලු වරප්‍රසාද අත්හැර මේ වන විට දැඩි ආර්ථික අර්බුදයකට මුහුණ දී ඇති ශ්‍රී ලංකාවේ ආර්ථිකය යථාවත් කිරීම සඳහා නැවත මෙරටට පැමිණ සිය සේවය සපයන අතර වාරයේ පසුගිය සමයේ ගත් තර්කානුකූල නොවන ආර්ථිකමය තීන්දු තීරණවලට සෘජුවම වගකිවයුතු මෙවැන්නන් මේ මොහොතේ රට හැර යාම කෙතරම් දුරට සාධාරණ දැයි මහබැංකු සේවකයින් ප්‍රශ්න කරනවා.\nමෙම දුෂ්කර අවස්ථාවේ ශ්‍රී ලංකා මහා බැංකුවේ සිටින මෙවැනි ජ්‍යේෂ්ඨ නිලධාරීන් සිය සේවය මෙරටට ලබා දිය යුතු බව පෙන්වා දෙන මහබැංකු සේවකයින් පවසන්නේ ඒ වෙනුවට ඔවුන් තෝරාගෙන ඇත්තේ සිය පෞද්ගලික ලාභ පරමාර්ථයන් පමණක් බවයි.\nමේ අතර මේ වන විටත් හිටපු මහ බැංකු අධිපතිවරයාට එරෙහිව අධිකරණයේ ගොනු කර ඇති නඩු සඳහා වග උත්තර බැඳීමට සිටින ප්‍රධානතම සාක්ෂිකරුවකු වන්නේ ද මෙම නියෝජ්‍ය අධිපතිවරයා බවයි වාර්තා වන්නේ.\nඑම නිසා මහ බැංකුවේ අභ්‍යන්තර ආරංචි මාර්ග පෙන්වා දෙන්නේ මෙලෙස මෙම නියෝජ්‍ය අධිපතිවරයා යම් හෙයකින් රට හැර ගියහොත්, පසුගිය සමයේ මහ බැංකුවේ සිදු වූ සියලු අක්‍රමිකතා පිළිබඳ පරීක්ෂණ යට යනු ඇති බවටයි.",
       "URL": "https://www.hirunews.lk/303017/මහබැංකු-ලොක්කෙක්-කලින්-විශ්‍රාම-ගෙන-රට-පනින-සූදානමක",
       "Category": "Local News",
       "Parent URL": "https://www.hirunews.lk/local-news.php?pageID=1204"
}