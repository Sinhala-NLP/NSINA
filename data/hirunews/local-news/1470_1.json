{
       "Source": "hirunews",
       "Timestamp": "Sunday, 26 December 2021 - 6:22",
       "Headline": "සුනාමි ව්‍යසනයට අදට වසර 17යි - පෙරවරු 9.25 සිට විනාඩි දෙකක නිශ්ශබ්දතාවක්",
       "News Content": "2004 වසරේ දෙසැම්බර් 26 වනදා ලොව රටවල් රැසකට බලපෑ සුනාමි ව්‍යසනයට අදට වසර 17ක්.\nඉන්දුනීසියාවේ සුමාත්‍රා දූපත් ආසන්න ගැඹුරු මුහුදේ හටගත් ප්‍රබල භු කම්පනයක් හේතුවෙනුයි සුනාමි රළ රටවල් රැසකට කඩා වැදුනේ.\nඑම කම්පනයේ ප්‍රබලත්වය රික්ටර් මාපකයේ ඒකක 9යි දසම බින්දුවක් ලෙසට පසුව අනාවරණ කෙරුණා.\nමෙම සුනාමි තත්වය හමුවේ ශ්‍රී ලංකාව ද ඇතුලුව රටවල් රැසකින් වාර්තා වූ මරණ සංඛ්‍යාව 228,000කට ආසන්නයි.\nශ්‍රී  ලංකාවෙන් වාර්තාවූ තහවුරු කරගත් මරණ සංඛ්‍යාව 35000කට ආසන්නයි.\nඉන් දෙදහසකට ආසන්න පිරිසකට දිවි අහිමි වූයේ ලොව දරුණුතම දුම්රිය අනතුරක් ලෙසට ද සැලකෙන පැරෑලිය ප්‍රදේශයේදී සුනාමි රළ පහරට හසුවූ දුම්රියේ ගමන් කරමින් සිටියදීයි.\nඒ අනුව 2005 වසරේ සිට සෑම වසරකම දෙසැම්බර් මස 26 වනදා ජාතික සුරක්ෂිතතා දිනය ලෙසට ප්‍රකාශයට පත් කර ඇති අතර සුනාමි ඇතුලු ආපදා හමුවේ මියගිය සියලු ජනතාව සිහිපත් කරමින් විවිධ වැඩසටහන් ක්‍රියාත්මක කරනු ලබනවා.\nඒ අනුව සුනාමියෙන් මියගිය ජනතාව සිහිපත් කරමින් අද පෙරවරු 9.25 සිට මිනිත්තු දෙකක කාලයක් නිශ්ශබ්දතාවයක් පවත්වන ලෙසටයි ජාතික ආපදා කළමනාකරණ මධ්‍යස්ථානය ජනතාවට දැනුම් දෙන්නේ.\nමෙහි ප්‍රධාන අනුස්මරණ වැඩසටහන හෙට හික්කඩුව - පැරෑලිය දුම්රිය අනතුර සිදුවූ ස්ථානයේ පිහිටි ස්මාරකය අසල පැවැත්වීමට නියමිතයි.\nවර්තමානයේ පවතින කෝවිඩ් -19 ව්‍යසන තත්වය හේතුවෙන් සෞඛ්‍ය අංශ විසින් ලබාදී ඇති මාර්ගෝපදේශ සහ නීති රීති අනුගමනය කරමින් සීමිත පිරිසකගේ සහභාගීත්වයෙන් දිස්ත්‍රික් මට්ටමින් සර්ව ආගමික වතාවත් සිදුකර ආපදා වලින් මියගිය අය සිහිපත් කිරීමට සර්ව ආගමික වතාවත් සිදු කිරීමට ආපදා කළමනාකරණ මධ්‍යස්ථාන කටයුතු සංවිධානය කර තිබෙනවා.\nජාතික සුරක්ෂිතා දින ජාතික උත්සවය ත්‍රිවිධ හමුදාව, පොලීසිය සහ මහජනතාවගේ සහභාගීත්වයෙන් අද පෙරවරු 9.00 සිට ගාල්ල, තෙල්වත්ත, පැරෑලිය සුනාමි ස්‌මාරකය අභියස දී පැවැත්වෙනවා.\nඊට සමගාමීව සියලු දිස්ත්‍රික්කවල ආගමික වැඩසටහන් සිදුකිරීමටද ආපදා කළමනාකරණ මධ්‍යස්ථානය සැලසුම් කර තිබෙනවා.\nමේ අතර සුනාමි රළ පහරින් අනතුරට ලක්වූ දුම්රිය අද විශේෂ ගමන් වාරයක් ලෙසට බෙලිඅත්ත දක්වා අද ධාවනය කෙරෙන අතර එය පැරෑලියේ නතර කිරීමට සැලසුම් කර තිබෙනවා.\nකොවිඩ් වසංගත තත්වය හමුවේ පසුගිය වසරේ (2020) සුනාමි සැමරුම් දිනයේදී එම දුම්රිය ධාවනය කෙරුණේ නැහැ.\nමෙවර විශේෂ උත්සව සැමරුම් නොමැති වුව ද බෙලිඅත්ත දක්වා ධාවනය කෙරෙන දුම්රිය පැරෑලියේ නතර කර සුනාමි ව්‍යසනයෙන් මියගිය පුද්ගලයන් සිහි කර යළිත් ධාවනය කිරීමටයි සූදානම් කර ඇත්තේ.\nඅදාළ දුම්රියෙහි එන්ජිම මේවන විට සුනාමි රළ සිතුවම් කර කොළඹ මඩකලපුව මාර්ගයේ ධාවනයට එක්කර තිබෙනවා.\nමේ අතර, කොළඹ දිස්ත්‍රික් ආපදා කළමනාකරණ ඒකකය සංවිධාන කරන ජාතික සුරක්ෂිත දින වැඩසටහන පෙරවරු 8.45 ට කාක දූපතේදී පැවැත්වීමට නියමිතයි.\nඒ සඳහා ත්‍රිවිධ හමුදා සාමාජිකයින්ද එක්වනු ඇති.",
       "URL": "https://www.hirunews.lk/292139/සුනාමි-ව්‍යසනයට-අදට-වසර-17යි-පෙරවරු-9-25-සිට-විනාඩි-දෙකක-නිශ්ශබ්දතාවක්",
       "Category": "Local News",
       "Parent URL": "https://www.hirunews.lk/local-news.php?pageID=1470"
}