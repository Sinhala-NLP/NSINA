{
       "Source": "hirunews",
       "Timestamp": "Monday, 16 May 2016 - 19:36",
       "Headline": "තමිල්නාඩු මැතිවරණය දා මෙරට අත්අඩංගුවේ පසුවන ඉන්දීය ධීවරයන්ට නිදහස",
       "News Content": "යාපනයේ සිටින ශ්‍රී ලංකාවේ ඉන්දීය නියෝජ්‍ය මහ කොමසාරිස් ඒ. නඩරාජන් ප්‍රකාශ කළේ එම ධීවරයන් කයිට්ස් සහ මන්නරාම මහේස්ත්‍රාත් අධිකරණ වෙත ඉදිරිපත් කිරීමෙන් පසු මෙලෙස නිදහස් කෙරෙනු ඇති බවයි.\nමෙරට මුහුදු සීමාව උල්ලංඝනය කිරීම හේතුවෙන් අත්අඩංගුවට පත් ඉන්දීය ධීවරයන් නිදහස් කිරීම සඳහා රජය මීට පෙර තීරණයක් ගෙන තිබුණා.\nධීවරයන් පිරිස නිදහස් කරන ලෙස නීතිපතිවරයා විසින් දැනුම්දීමක් සිදුකර ඇති බවයි නියෝජ්‍ය ඉන්දීය මහ කොමසාරිස්වරයා සඳහන් කළේ.\nඉන්දීය ධීවරයන් 34 දෙනෙකු මේ වනවිට  මෙරට අත්අඩංගුවේ පසුවන අතර ඉන් 13 දෙනෙකු යාපනය බන්ධනාගාරයේ සහ 21 දෙනෙකු වවුනියාව බන්ධනාගාරයේ රඳවා සිටිනවා.\nජනාධිපති මෛත්‍රිපාල සිරිසේනගේ ඉන්දීය සංචාරයේදීද ඉන්දු - ශ්‍රී ලංකා ධීවර ගැටළුව පිළිබඳව සාකච්ඡාවට ලක්වුණා.\nඉන්දීය රජයේ අමාත්‍යවරයෙකු තමිල්නාඩුවේ මදුරෙයි හිදී පසුගිය සෙනසුරාදා කියා සිටියේ ධීවර ගැටළුවට ස්ථිර විසඳුමක් හිමිවිය යුතු බව අග්‍රාමාත්‍ය මෝදි ජනාධිපති මෛත්‍රිපාල සිරිසේන හමුවේ ප්‍රකාශ කළ බවයි.\nඉන්දු - ශ්‍රී ලංකා ධීවර ගැටළුව අද පැවැත්වෙන තමිල්නාඩු ප්‍රාන්ත මැතිවරණයේ ප්‍රචාරක ව්‍යාපාරයේද ප්‍රධාන මාතෘකාවක් බවට පත්ව තිබුණා.",
       "URL": "https://www.hirunews.lk/133371/තමිල්නාඩු-මැතිවරණය-දා-මෙරට-අත්අඩංගුවේ-පසුවන-ඉන්දීය-ධීවරයන්ට-නිදහස",
       "Category": "Local News",
       "Parent URL": "https://www.hirunews.lk/local-news.php?pageID=5043"
}