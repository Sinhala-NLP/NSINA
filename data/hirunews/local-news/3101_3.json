{
       "Source": "hirunews",
       "Timestamp": "Saturday, 12 October 2019 - 18:36",
       "Headline": "ඇල්පිටියේ ඉතිරි සභිකයින් නම් කිරීම ඡන්ද කොමිසමේ උපදෙස් වලින් පසු",
       "News Content": "ඇල්පිටිය ප්‍රාදේශීය සභාවේ කාන්තා නියෝජිතයින් සම්බන්ධයෙන් මැතිවරණ කොමිෂන් සභාවේ උපදෙස් ලැබුණු පසු සභිකයින්ගේ නම් ගැසට් කිරීම සිදුකරන බව ගාල්ල දිස්ත්‍රික් තේරීම්භාර නිලධාරි සෝමරත්න විදානපතිරණ පවසනවා.\nඇල්පිටිය ප්‍රාදේශීය සභාවට අයත් කොට්ඨාශ 17 ම විශිෂ්ඨ ලෙස ජයග්‍රහණය කරමින් එම සභාවේ බලය තමන් සතු කර ගැනීමට ශ්‍රී ලංකා පොදුජන පෙරමුණ සමත් වුණා.\nඒ ඊයේ පැවති ඡන්ද විමසීමේදී සමස්ත ඡන්ද 23,372 ක් සහ සමස්ත කොට්ඨාශ 17ම ජය ගනිමින්.\nඑක්සත් ජාතික පක්ෂය ඡන්ද 10,113ක් ලබා ගත් අතර, ඔවුන් ලබා ගත් ආසන සංඛ්‍යාව 7ක්.\nඑක්සත් ජනතා නිදහස් සන්ධානය ඡන්ද 5273 ක් ලබාගෙන මන්ත්‍රී ධුර 3 ක් හිමිකර ගැනීමට සමත් වූ අතර, ජනතා විමුක්ති පෙරමුණ මන්ත්‍රී ධුර 2 ක් තමන් සතු කර ගත්තේ සමස්ත ඡන්ද 2435ක් ලබා ගනිමින්.\nකෙසේ වෙතත්, ඇල්පිටිය ප්‍රාදේශීය සභාවට ඉදිරිපත් කළ නාම යෝජනා ප්‍රතික්ෂේප වීම හේතුවෙන් අධිකරණයෙන් අතුරු තහනම් නියෝගයක් ලබා ගැනීමට කටයුතු කළ ප්‍රජාතන්ත්‍රවාදී එක්සත් ජාතික පෙරමුණට මෙහිදී කිසිදු මන්ත්‍රී ධුරයක් හිමි නොවූ අතර, ඔවුන් ලබා ගත්තේ ඡන්ද 310 ක් පමණයි.\nඒ අනුව, ඇල්පිටිය ප්‍රාදේශීය සභාවේ සියලූම කොට්ඨාශ ජයග්‍රහණය කිරීමට ශ්‍රී ලංකා පොදුජන පෙරමුණ සමත් වූ අතර සෙසු පක්ෂවලට හිමිවූයේ ලැයිස්තු මන්ත්‍රී ධුර පමණයි.\nපසුගිය පළාත් පාලන මැතිවරණයේදී සියයට 40.47 ක ඡන්ද ප්‍රතිශතයක් හිමි කර ගත් ශ්‍රී ලංකා පොදුජන පෙරමුණ මෙම ඡන්ද විමසීමේදී සිය ඡන්ද ප්‍රතිශතය සියයට 56.31 ක් දක්වා ඉහළ නංවාගෙන තිබෙනවා.\nකෙසේ වෙතත්, පසුගිය පළාත් පාලන මැතිවරණයේදී සියයට 32.63ක ප්‍රතිශතයකට හිමිකම් කියූ එක්සත් ජාතික පක්ෂයට මෙම ඡන්ද විමසීමේදී ලබා ගත හැකිවූයේ සියයට 24.37ක ප්‍රතිශතයක් පමණයි.\nමේ වනවිට එක්සත් ජනතා නිදහස් සන්ධානය සහ ශ්‍රී ලංකා පොදුජන පෙරමුණ සන්ධානගතව ඇති බැවින් එම පක්ෂ දෙකම ඇල්පිටිය ප්‍රාදේශීය සභා මැතිවරණයේදී ලබා ගත් ඡන්ද ප්‍රතිශතය සියයට 69.1ක්.\nශ්‍රී ලංකා පොදුජන පෙරමුණ ඇල්පිටිය ප්‍රාදේශීය සභාව ජයග්‍රහණය කළ බවට ප්‍රකාශ වීමත් සමග ඊයේ සහ අද දිවයින පුරා පාක්ෂිකයින් රැසක් සිය සතුට සැමරීම වෙනුවෙන් සැමරුම් උත්සව සංවිධාන කර තිබුණා.",
       "URL": "https://www.hirunews.lk/226119/ඇල්පිටියේ-ඉතිරි-සභිකයින්-නම්-කිරීම-ඡන්ද-කොමිසමේ-උපදෙස්-වලින්-පසු",
       "Category": "Local News",
       "Parent URL": "https://www.hirunews.lk/local-news.php?pageID=3101"
}