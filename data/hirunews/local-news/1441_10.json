{
       "Source": "hirunews",
       "Timestamp": "Saturday, 08 January 2022 - 7:19",
       "Headline": "කොටදෙණියාවේ දරුවන් දෙදෙනා මීගමු රෝහලට",
       "News Content": "මාස එකහමාරක් තිස්සේ, අතුරුදන්ව සිට හමුවූ කොටදෙනියාව ප්‍රදේශයේ බාලවයස්කාර පිරිමි ළමයින් දෙදෙනා, මේ වනවිට මීගමුව දිස්ත්‍රික් මහරෝහලට ඇතුළත් කර තිබෙනවා.\nඒ වෛද්‍ය පරීක්ෂණයක් සඳහා එම දරුවන් රැගෙන ගිය අවස්ථාවේ ප්‍රධාන අධිකරණ වෛද්‍ය නිලධාරිවරයා එහි නොසිටීම හේතුවෙන්.\nඑහිදී සහකාර අධිකරණ වෛද්‍ය නිලධාරි ලබාදුන් උපදෙස් මත එම ළමයින් රෝහලට ඇතුළත් කරනු ලැබුවා.\nඒ අනුව මේ වනවිට එම දරුවන් දෙදෙනා පොලිස් ආරක්ෂාව යටතේ මීගමුව දිස්ත්‍රික් මහරෝහලේ නේවාසිකව සිටින බව සඳහන්.\nවෛද්‍ය වාර්තාව ලබා ගැනීමෙන් අනතුරුව ඔවුන් ලබන සඳුදා අධිකරණය වෙත ඉදිරිපත් කිරීමට කටයුතු යොදා ඇති බවයි පරීක්ෂණ සිදු කරන පොලිස් නිලධාරිනියක් සඳහන් කළේ.\nපසුගිය වසරේ නොවැම්බර් 23 වන දා අතුරුදන් වූ මෙම දරුවන් දෙදෙනා මීරිගම නගරයේ වෙළඳසැළක සිටියදී එහි හිමිකාරිනිය විසින් හඳුනාගෙන පෙරේ දා පෙරවරුවේ මීරිගම පොලිසිය වෙත භාර කෙරුණා.\nඑහිදී අදාළ දරුවන් පොලිසියට ප්‍රකාශ කර තිබුණේ, මව ඇතුළු නිවැසියන් පහර දීම නිසා තමන් නිවසින් පලා ආ බවයි.\nකෙසේ වෙතත් අදාළ ළමයින් දෙදෙනා පොලිසිය වෙත භාර කළ කාන්තාව මෙන්ම ඇගේ සැමියාගෙන් ද ප්‍රකාශ ලබා ගැනීමට ඔවුන් පෙරේ දා කොටදෙණියාව පොලිසියට ද කැඳවා තිබූ අතර තවදුරටත් ඔවුන්ගෙන් ප්‍රකාශ ලබා ගැනීමට නියමිත යි.",
       "URL": "https://www.hirunews.lk/293335/කොටදෙණියාවේ-දරුවන්-දෙදෙනා-මීගමු-රෝහලට",
       "Category": "Local News",
       "Parent URL": "https://www.hirunews.lk/local-news.php?pageID=1441"
}