{
       "Source": "hirunews",
       "Timestamp": "Tuesday, 15 February 2022 - 17:05",
       "Headline": "විස්සයි විස්ස තරගාවලි ජය ඔස්ට්‍රෙලියාවට",
       "News Content": "සංචාරක ශ්‍රී ලංකා කණ්ඩායම සහ ඔස්ට්‍රෙලියානු කණ්ඩායම අතර පැවැත්වෙන තරග පහකින් සමන්විත පන්දුවාර විස්ස ක්‍රිකට් තරගාවලියේ ජයග්‍රහණය අත්කර ගන්නට ඔස්ට්‍රෙලියානු කණ්ඩායම සමත් වුණා.\nඒ තවත් තරග දෙකක් ඉතිරිව තිබියදී.\nසංචාරක ශ්‍රී ලංකා කණ්ඩායම සහ ඔස්ට්‍රෙලියානු කණ්ඩායම අතර අද පැවති තරගයේදී ඔස්ට්‍රෙලියානු කණ්ඩායම කඩුලු 6ක ජයග්‍රහණයක් අත්කර ගත්තා.\nමේ තරගයේ පළමුව පන්දුවට පහරදුන් ශ්‍රී ලංකා කණ්ඩායම නියමිත පන්දුවාර 20 තුළදී රැස් කර ගත්තේ ලකුණු 121ක් පමණයි\nමේ අනුව සත්කාරක ඔස්ට්‍රෙලියානු කණ්ඩායමට තරගය ජයග්‍රහණය සඳහා ලකුණු 122ක් ලබා ගත යුතුව තිබුණා.\nමේ ඉලක්කය පන්දු ඕවර 16.5ක දී කඩුලු 4ක් පමනක් බිඳ වැටී සපුරාගන්නට ඔස්ට්‍රෙලියානු කණ්ඩායම සමත්වුණා.\nඔස්ට්‍රෙලියානු කණ්ඩායම වෙනුවෙන් ග්ලෙන් මැක්ස්වෙල් ලකුණු 39 ක් ලබාගත් අතර ඔහු ඒ සඳහා හතරේ පහර 3ක් සහ දැවැන්ත හයේ පහර දෙකක් එල්ල කළා.\nඊට අමතරව ආරොන් ෆින්ච් ලකුණු 35ක් රැස්කර ගත්තේ පන්දු 36 කට මුහුණ දෙමින්.\nජෝෂ් ඉංග්ලිෂ් නොදැවී ලකුණු 21ක් රැස් කළා.\nපන්දු යැවීමේදී මහීෂ් තීක්ෂණ ලකුණු 24ට ඔස්ට්‍රෙලියානු කඩුලු 3ක් බිඳ දැමුවා.",
       "URL": "https://www.hirunews.lk/297106/විස්සයි-විස්ස-තරගාවලි-ජය-ඔස්ට්‍රෙලියාවට",
       "Category": "Local News",
       "Parent URL": "https://www.hirunews.lk/local-news.php?pageID=1354"
}