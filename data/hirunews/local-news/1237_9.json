{
       "Source": "hirunews",
       "Timestamp": "Monday, 11 April 2022 - 13:01",
       "Headline": "ගම්මන්පිලගෙන් ට්විටර් පණිවුඩයක්",
       "News Content": "අන්තර්වාර පාලනයක් පිහිටුවීම සම්බන්ධයෙන් ජනාධිපතිවරයා සහ විපක්ෂ නායකවරයා සමඟ පැවැත්වූ සාකච්ඡා සාර්ථක බව ට්විටර් පණිවිඩයක් නිකුත් කරමින් පාර්ලිමේන්තු මන්ත්‍රී උදය ගම්මන්පිල සඳහන් කළා.\nඑහි දැක්වෙන්නේ ජනතාවගේ අත්‍යාවශ්‍ය සේවාවන් පවත්වාගෙන යාම මුල්කරගනිමින් මෙම අන්තර්වාර පාලනය බිහි කරන බවයි.\nඑහි අවසානයේ මහ මැතිවරණයක් පවත්වා තමන් කැමති පාලනයක් බිහි කිරීමට ජනතාවට අවස්ථාව පවතින බව අදාළ ට්විටර් පණිවුඩයේ වැඩිදුරටත් සඳහන්.\nකෙසේ වෙතත් ජනාධිපතිවරයා සහ පාර්ලිමේන්තුවේ ස්වාධීන වූ මන්ත්‍රී කණ්ඩායම අතර ඊයේ (10) පැවති සාකච්ජාවෙන් අනතුරුව මාධ්‍ය වෙත අදහස් දක්වමින් පාර්ලිමේන්තු මන්ත්‍රී වාසුදේව නානායක්කාර කියා සිටියේ අන්තර්වාර පාලනයක් පිළිබඳව ජනාධිපතිවරයා සමඟ සාකච්ඡා නොකළ බවයි.\nහිරු ප්‍රවෘත්ති සමඟ විශේෂ සංවාදයකට එක්වෙමින් පාර්ලිමේන්තු මන්ත්‍රී අනුර ප්‍රියදර්ශන යාපා ද ඒ බව ප්‍රකාශ කළා.\nඊයේ තවත් සාකච්ඡාවක් විපක්ෂ නායක සජිත් ප්‍රේමදාසගේ ප්‍රධානත්වයෙන් පැවති අතර ඊට සමගි ජන බලවේගයේ මන්ත්‍රීවරුන් සහ එම පක්ෂයට සම්බන්ධ තවත් පාර්ශ්ව කිහිපයක් එක්ව සිටියා.\nඑහිදී රජයට එරෙහි විශ්වාසභංග යෝජනාව මෙන්ම අන්තර්වාර පාලනයක් පිළිබඳ කර ඇති යෝජනාව සම්බන්ධයෙන් ද සාකච්ජා කර තිබෙනවා.\nඉන් පසුව විපක්ෂ නායකවරයා මෙන්ම විමල් වීරවංශ, උදය ගම්මන්පිල, ස්වාධීන වූ මන්ත්‍රී කණ්ඩායමේ තවත් පිරිසක් සහ හිටපු ජනාධිපති මෛත්‍රීපාල සිරිසේන අතර සාකච්ඡාවක් පැවත්වුණේ ඔහුගේ නිල නිවසේදීයි.\nමෙහිදී සාකච්ඡාවට බදුන් වූ කරුණු පිළිබදව සිය මන්ත්‍රී කණ්ඩායම දැනුවත් කිරීම සදහා විපක්ෂ නායක සජිත් ප්‍රේමදාස අද (11) පියවර ගත්තා.\nවිපක්ෂ නායක කාර්යාලයේදී ඊට අදාළ සාකච්ඡාව පැවති අතර සමගි ජන බලවේගයේ පාර්ලිමේන්තු මන්ත්‍රීවරුන් සමග කාලීන දේශපාලන කරුණු කිහිපයක් පිළිබඳව ද විපක්ෂ නායකවරයා සාකච්ඡාවට ලක් කර තිබෙනවා.\nමේ අතර විධායකයත්, ව්‍යවස්ථාදායකයත් නීතියට යටත් වන ජාතික ප්‍රතිපත්ති මත පදනම් වූ ව්‍යවස්ථා සංශෝධනයක් කඩිනමින් සිදුකළ යුතු බව හිටපු විගණකාධිපති ගාමිණී විජේසිංහ ප්‍රකාශ කළා.\nඔහු මේ බව සඳහන් කළේ විද්වතුන්ගේ සහභාගීත්වයෙන් අද පැවති ජාතික ආර්ථික කතිකාවට එක්වෙමින්.",
       "URL": "https://www.hirunews.lk/301713/ගම්මන්පිලගෙන්-ට්විටර්-පණිවුඩයක්",
       "Category": "Local News",
       "Parent URL": "https://www.hirunews.lk/local-news.php?pageID=1237"
}