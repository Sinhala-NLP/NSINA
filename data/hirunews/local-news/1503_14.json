{
       "Source": "hirunews",
       "Timestamp": "Friday, 10 December 2021 - 18:14",
       "Headline": "2022 අයවැය වැඩි ඡන්දයෙන් සම්මතයි (වීඩියෝ)",
       "News Content": "2022 වසර සඳහා වන අයවැය 03 වන වර කියවීම වැඩි ඡන්ද 93 කින් අද(10)දින පාර්ලිමේන්තුවේදී සම්මත වුණා.\nඑහිදී අයවැයට පක්ෂව ඡන්ද 157 ක් හිමි වූ අතර විරුද්ධව හිමිවූයේ ඡන්ද 64 ක් පමණයි.\nඅයවැය ඡන්ද විමසීමේදී ශ්‍රී ලංකා පොදුජන පෙරමුණ ඇතුළු ආණ්ඩුවේ හවුල්කාර පක්ෂ ඊට පක්ෂව ඡන්දය භාවිත කළ අතර, සමගි ජන බලවේගය, ජාතික ජන බලවේගය, ඉලංගෙයි තමිල් අරසු හා එක්සත් ජාතික පක්ෂය ඇතුළු විපක්ෂයේ පාර්ශව ඊට එරෙහිව ඡන්දය භාවිත කළා.\nඅයවැය කාරක සභා අවස්ථා විවාදයේ අවසන් දිනය වූ අද දිනයේදී මුදල් ඇතුළු අමාත්‍යාංශ කිහිපයක වැය ශීර්ෂ විවාදයට ගැනුණා.\nඅද පස්වරුවේ තුන්වන වර කියවීමේ අයවැය ඡන්ද විමසීමට පෙර පිළිතුරු කතාව කරමින් මුදල් අමාත්‍ය බැසිල් රාජපක්ෂ ප්‍රකාශ කළේ ලබන වසරේ ගෙවීමට නියමිත සෑම ඩොලරයක්ම ගෙවීමේ හැකියාව රජය සතු බවයි.",
       "URL": "https://www.hirunews.lk/290625/2022-අයවැය-වැඩි-ඡන්දයෙන්-සම්මතයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1503"
}