{
       "Source": "hirunews",
       "Timestamp": "Sunday, 05 March 2017 - 12:43",
       "Headline": "බන්ධනාගාරවලට පාතාල අධිකරණ",
       "News Content": "දරුණු ගණයේ අපරාධකරුවන් සම්බන්ධ නඩු විභාග කිරීම සඳහා බන්ධනාගාර තුළ අධිකරණ ඒකක  පිහිටුවීමට යෝජනා වී තිබෙනවා.\nපසුගියදා කළුතර බන්ධනාගාරයේ සිට අධිකරණය වෙත පාතාල නායකයෙකු වන සමයං ඇතුලූ පිරිසක් රැගෙන යද්දී එල්ලවූ ප්‍රහාරය සහ ගල්කිස්ස අධිකරණ භූමියෙන් ගිනි අවි හමුවීමේ සිද්ධිය පිළිබඳව සැළකිල්ලට ගෙනයි මෙම යෝජනාව ඉදිරිපත් වී ඇත්තේ.\nබන්ධනාගාර සහ අධිකරණ ක්‍ෂේත්‍රයේ ඉහළ නිලධාරීන්ගේ සහභාගීත්වයෙන් විශේෂ සාකච්ඡාවක් ඊයේ පැවැත්වුණා.\nඑහිදී බන්ධනාගාර නිලධාරින්ට පොලිස් විශේෂ කාර්ය බලකා පුහුණුව ලබාදීම ඇතුලූ යෝජනා ගණනාවක් සාකච්ඡාවට ලක්වී තිබෙනවා.\nමෙම සාකච්ඡාවේදී දරුණු ගණයේ අපරාධකරුවන් බන්ධනාගාරවලින් පිටතට රැගෙන යාමේදී ඔවුන්ගේ ආරක්ෂාව සඳහා ගත යුතු පියවරක් ලෙසයි පාතාල නඩු විභාග කිරීමේ විශේෂ අධිකරණ ඒකක පිහිටුවීම කෙරෙහි අවධානය යොමුවී ඇත්තේ.\nමේ පිළිබඳව අධිකරණ සේවා කොමිෂන් සභාව සහ  බන්ධනාගාර දෙපාර්තමේන්තුව අතර තවත් සාකච්ඡා වට කිහිපයක් ඉදිරි දිනවලදී පැවැත්වීමට නියමිත බව සඳහන්.",
       "URL": "https://www.hirunews.lk/156098/බන්ධනාගාරවලට-පාතාල-අධිකරණ",
       "Category": "Local News",
       "Parent URL": "https://www.hirunews.lk/local-news.php?pageID=4630"
}