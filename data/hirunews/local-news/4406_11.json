{
       "Source": "hirunews",
       "Timestamp": "Monday, 24 July 2017 - 13:41",
       "Headline": "හම්බන්තොට වරාය ගැන සංශෝධිත ගිවිසුම හෙට අමාත්‍ය මණ්ඩලයට ?",
       "News Content": "හම්බන්තොට වරාය චීන සමාගමකට පැවරීමට අදාළ ගිවිසුමට සම්බන්ධ කැබිනට් පත්‍රිකාව හෙට(25) අමාත්‍ය මණ්ඩලයට ඉදිරිපත් කිරීමට නියමිත බව වාර්තා වනවා.\nඑය අද (24) පෙරවරුවේ අමාත්‍යවරුන් වෙත ලැබුන බව ද සඳහන්.\nසාමාන්‍යයෙන් එවන් කැබිනට් පත්‍රිකාවක් පෙර සතියේ සිකුරාදා පමණ වන විට අමාත්‍යවරුන් වෙත ලැබෙතත් මෙය අද (සඳුදා) ලැබී ඇති බවයි ආරංචි මාර්ග කියා සිටියේ.\nඒ අනුව හම්බන්තොට වරාය චීන සමාගමකට පැවරීමට අදාළ ගිවිසුමට අමාත්‍ය මණ්ඩල අනුමැතිය සඳහා හෙට (25) ඉදිරිපත් කෙරෙනු ඇති.\nමේ අතර ඛනිජ තෙල් වෘත්තීය සමිති ලිපියක් මගින් රජයට දැනුම් දී ඇත්තේ හම්බන්තොට තෙල් ටැංකි තෙල් සංස්ථාවට පවරා දීම ගැන ස්ථිර තීරණයක් අවශ්‍ය බවයි.\nඅද සවස වනවිට එම තීරණය අවශ්‍ය බවද ඔවුන් දැනුම් දී ඇතැයි සඳහන්.\nමිට පෙර අගමැතිවරයා හා සාකච්ඡාවකදී පවසා ඇත්තේ හම්බන්තොට වරාය චීන සමාගමකට පැවරීමට පෙර තෙල් ටැංකි ගැන තීරණයක් ගන්නා බවයි.\nහම්බන්තොට වරාය චයිනා මර්චන්ට්ස් පෝර්ට් හොල්ඩිංග්ස් කම්පැනි ලිමිටඞ්ට විකිණීමේ හෙවත් වසර අනූනව කාලයකට චීනයට ලබාදීමට සකස් කර ඇති ගිවිසුමට වරාය එවකට විෂය භාර අමාත්‍ය අර්ජුන රණතුංග සිය ලිඛිත විරෝධය පළ කර තිබුණා.\nහම්බන්තොට වරාය චීන සමාගමකට විකිණීම පිළිබඳව මූලික කෙටුම්පතක් සකස් කර නොමැති බවත් හවුල් ව්‍යාපාරයක් ලෙස පවත්වාගෙන යාමට කටයුතු කරන බවත් මේ පිළිබඳව සාකච්ඡා කරමින් සිටින බවත් මේ සම්බන්ධයෙන් එකඟවීමෙන් පසුව ගිවිසුම් පාර්ලිමේන්තුවට ඉදිරිපත් කරන බවත් අග්‍රාමාත්‍ය රනිල් වික්‍රමසිංහ මිට පෙර පවසා තිබුණා.\nකෙසේවෙතත් හම්බන්තොට වරාය පැවරීමේ තීරණ ගැන අධිකරණයේ නඩු කිහිපයක් ද පවරා තිබුණා.\nමේ අතර කොළඹ අද (24) පැවති මාධ්‍ය හමුවකට එක්වෙමින් ලංකා සමසමාජ පක්ෂයේ ප්‍රධාන ලේකම් මහාචාර්ය තිස්ස විතාරණ කියා සිටියේ පෙර පැවති ගිවිසුම සංශෝධනය කර ඉදිරිපත් කිරීමට මෙහිදී කටයුතු කර ඇති බවයි.",
       "URL": "https://www.hirunews.lk/166645/හම්බන්තොට-වරාය-ගැන-සංශෝධිත-ගිවිසුම-හෙට-අමාත්‍ය-මණ්ඩලයට",
       "Category": "Local News",
       "Parent URL": "https://www.hirunews.lk/local-news.php?pageID=4406"
}