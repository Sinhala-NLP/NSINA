{
       "Source": "hirunews",
       "Timestamp": "Wednesday, 21 September 2022 - 23:55",
       "Headline": "මුලතිව් කුරුඳුමලෛ විහාරයේ උණුසුම් තත්ත්වයක්",
       "News Content": "සිංහල බෞද්ධ ආක්‍රමණයක් සිදු වන බව පවසමින් ද්‍රවිඩ ජාතික සන්ධාන පාර්ලිමේන්තු මන්ත්‍රී සිවඥාණම් ශ්‍රීධරන්, හිටපු උතුරු පළාත් සභා මන්ත්‍රී තුරෛරාසා රවිහරන් හා මඩකලපුව ප්‍රදේශයේ වේලන් සාමි නැමැති පූජකවරයා ඇතුළු පුද්ගලයින් පිරිසක් ඊයේ (20) මුලතිව් කුමලමුණේ ප්‍රදේශයේ විරෝධතාවයක් පවත්වා තිබෙනවා.\nපසුව මොවුන් කුරුඳුමලෛ පුරාවිද්‍යා භූමිය වෙත ගොස් කලහකාරී ලෙස හැසිරී ඇති බවයි තොරතුරු වාර්තා වන්නේ.\nමෙහිදී එම ස්ථානයේ සිටි පොලිසිය සමගින් කලහකාරී ලෙස මෙම පිරිස් හැසිරී ඇති අතර, ඔවුන්ගේ රාජකාරී සඳහා බාධා වන අයුරින් ද කටයුතු කර තිබෙනවා.\nමෙම අවස්ථාවේ දී නුඹලාට අවැසි දේ මැදවච්චියෙන් එපිට සිදු කළ හැකි බවත්, ද්‍රවිඩයන්ගේ නිජ භූමියෙහි කටයුතු කිරීම සඳහා ඉඩ ලබා නොදෙන බවට පවසමින් විරෝධතාකරුවන් කලබල ලෙසින් හැසිරී ඇතැයි වාර්තා වනවා.\nතව ද එම පුරාවිද්‍යා ස්ථානය භාරව සිටින එස්.කේ.ජී. සේනාධීර නමැති නිලධාරියාට පහර දීමට තැත් කර ඇති අතර, ඔහු විසින් ඒ පිළිබඳව මුලතිව් පොලිසිය වෙත පැමිණිලි කර තිබෙනවා.\nඊයේ රාත්‍රියේ දී උතුරු පළාත් සභා හිටපු මන්ත්‍රී තුරෛරාසා රවිහරන් හා මයුරන් නැමැති පුද්ගලයෙකු සිද්ධියට සම්බන්ධව අත්අඩංගුවට ගැනුණා.\nසිදුවීමට සම්බන්ධ තවත් පුද්ගලයින් කිහිපදෙනෙකු අත්අඩංගුවට ගැනීම සඳහා කටයුතු කරමින් සිටින බවයි පොලිසිය පැවසුවේ.",
       "URL": "https://www.hirunews.lk/315974/මුලතිව්-කුරුඳුමලෛ-විහාරයේ-උණුසුම්-තත්ත්වයක්",
       "Category": "Local News",
       "Parent URL": "https://www.hirunews.lk/local-news.php?pageID=853"
}