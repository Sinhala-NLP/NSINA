{
       "Source": "hirunews",
       "Timestamp": "Friday, 17 June 2022 - 23:44",
       "Headline": "විශේෂඥ වෛද්‍ය අනුරුද්ධ පාදෙණිය රටින් පිටවීමේ උත්සාහයක ?",
       "News Content": "රජයේ වෛද්‍ය නිලධාරීන්ගේ සංගමයේ සභාපතිවරයා ලෙස වසර 11කට ආසන්න කාලයක් කටයුතු කළ විශේෂඥ වෛද්‍ය අනුරුද්ධ පාදෙණිය සහ ඔහුගේ පවුලේ සාමාජිකයින් රටින් බැහැරව යාමට උත්සාහ කරන බවට වාර්තා වනවා.\nතොරතුරු වාර්තා වන ආකාරයට වෛද්‍ය අනුරුද්ධ පාදෙණිය සහ ඔහුගේ පවුලේ සාමාජිකයින් ඔස්ට්‍රේලියාව බලා පිටත්ව යෑමටයි සූදානම් වන්නේ.\nළමා ස්නායු රෝග විශේෂඥ වෛද්‍යවරයෙකු ලෙස කටයුතු කරන වෛද්‍ය පාදෙනිය රජයේ වෛද්‍ය නිලධාරීන්ගේ සංගමයේ සභාපතිවරයා ලෙස කටයුතු කරමින් ජනාධිපති ගෝඨාභය රාජපක්ෂ ප්‍රමුඛ පවතින රජය බලයට ගෙන ඒම සඳහා කැපී පෙනෙන වැඩ කොටසක් සිදු කළ පුද්ගලයෙක්.\nඑමෙන්ම ජනාධිපති ගෝඨාභය රාජපක්ෂ ගත් ඇතැම් තීන්දු තීරණ සඳහා පසුබිමේ සිට පෙළඹවීම් සිදුකළ ප්‍රධාන පුද්ගලයකු ලෙසත් වෛද්‍ය පාදෙනිය සැලකෙනවා.\nඒ අතරින් විශේෂ වන්නේ ජනාධිපති ගෝඨාභය රාජපක්ෂ කාබනික කෘෂිකර්මාන්තය කරා යොමු වීමට පැය 24න් ගත් තීරණයයි.\nඑම තීරණය සාධාරණීකරණය කරමින් වෛද්‍ය පාදෙණිය ජනමාධ්‍ය ඔස්සේ සහ විවිධ ක්‍රියාකාරකම් හරහා ඉතා ප්‍රබල හඬක් නැගුවා.\nමෙරට කෘෂි කර්මාන්තය සහමුලින් බිඳදැමූ එම තීරණය කරලියට ගෙන ඒමට වේදිකාවේ පසුපස සිට වැඩි වැඩ කොටසක් සිදු කළ පුද්ගලයකු ලෙසයි වෛද්‍ය පාදෙනිය සැළකෙන්නේ.\nඑමෙන්ම වෛද්‍ය පාදෙනිය කුරුණෑගල ශික්ෂණ රෝහලේ සේවය කළ වෛද්‍ය මොහොමඩ් ශාෆිට සිංහල මව්වරුන් බලහත්කාරයෙන් වන්ධ්‍යාකරණයට ලක් කරන බවට චෝදනා කළ කණ්ඩායමේ ද ඉදිරියෙන්ම සිටි පුද්ගලයක්.\nජනාධිපති ගෝඨාභය රාජපක්ෂ ප්‍රමුඛ මෙම රජයේ ඇතැම් අමනෝඥ තීරණ කොන්දේසි විරහිතව සාධාරණීකරණය කළ සහ එම තීරණ වෙනුවෙන් පෙනී සිටි වෛද්‍ය පාදෙණිය පසුගිය මස නව වැනි දින කොළඹ ගාලු මුවදොර ගෝඨා ගෝ ගම සාමකාමී විරෝධතා ව්‍යාපාරයට එල්ල වූ ප්‍රහාරයෙන් අනතුරුව කිසිදු ප්‍රසිද්ධ ක්‍රියාකාරකමක දක්නට ලැබුණේ නැහැ.\nඑමෙන්ම පසුගියදා පැවති රජයේ වෛද්‍ය නිලධාරීන්ගේ සංගමයේ නිලවර්ණය ටත් ඔහු ඉදිරිපත් වීමෙන් වැළකී සිටියා.\nමේ අතර ඇතැම් ආරංචි මාර්ග සඳහන් කළේ මෙම විශේෂඥ වෛද්‍යවරයා පසුගිය කාලසීමාව තුළදී ඔහුගේ ගම් පළාත වන පාදෙනිය ප්‍රදේශයේ වැඩි වශයෙන් කල් ගෙවූ බවයි.",
       "URL": "https://www.hirunews.lk/307439/විශේෂඥ-වෛද්‍ය-අනුරුද්ධ-පාදෙණිය-රටින්-පිටවීමේ-උත්සාහයක",
       "Category": "Local News",
       "Parent URL": "https://www.hirunews.lk/local-news.php?pageID=1087"
}