{
       "Source": "hirunews",
       "Timestamp": "Wednesday, 29 March 2017 - 18:56",
       "Headline": "කරාපිටිය රෝහලේ ටොකු ප්‍රශ්නයක්",
       "News Content": "වැටුප් විෂමතා ඇතුලූ ඉල්ලීම් 10 ක් මුල් කරගනිමින් පරිපූරක වෛද්‍ය සේවා වෘත්තිය සමිති ඒකාබද්ධ බලමණ්ඩලය ක්‍රියාත්මක කරන පැය විසි හතරක සංකේත  වර්ජනයක් හේතුවෙන් දිවයින පුරා රෝහල් කටයුතුවලට බාධා  එල්ලවී තිබෙනවා.\nඒ හේතුවෙන් දිවයින පුරා රෝහල්වල ඖෂධ සැපයීම, වෛද්‍ය රසායනාගාර පරීක්ෂණ, විකිරණ පරීක්ෂණ සහ භෞත චිකිත්සක පරීක්ෂණ කටයුතුවලට බාධා එල්ලවුනා.\nඒ අනුව රෝගීන්ට සිදුවුණේ පෞද්ගලික සෞඛ්‍ය මධ්‍යස්ථානවලින් අදාළ පරීක්ෂණ සිදුකරගැනීමටයි.\nමේ අතර අද පැවති මාධ්‍ය හමුවකදී පරිපූරක වෛද්‍ය සේවා වෘත්තිය සමිති බල මණ්ඩලයේ සභාපති අජිත් පී. තිලකරත්න කියා සිටියේ ඉදිරි සති හතර තුළ තමන්ගේ ඉල්ලීම්වලට විසඳුම් ලබා නොදෙන්නේ නම් දීපව්‍යාප්ත අඛන්ඩ වැඩර්ජනයකට සූදානම් බවයි.\nඑමෙන්ම කරාපිටිය ශික්ෂණ රෝහලේ සුළු සේවකයින් අද වර්ජනයක නිරතවුණේ හෙදියක් විසින් සුළු සේවිකාවන් දෙදෙනෙකුට ටොකු ඇණීමේ සිද්ධියකට විරෝධය දක්වමින්.\nඒ අනුව පරිපූරක වෛද්‍ය වෘත්තිය ක්‍රියාමාර්ගය හේතුවෙන් පීඩාවට පත්ව සිටි රෝගීන් තවත් අපහසුතාවට පත්වුණා.\nරෝගීන් සහ කරාපිටිය ශික්ෂණ රෝහලේ සුළු සේවකයින් අතර එහිදී උණුසුම් වචන හුවමාරුවක්ද සිදුවුණා.",
       "URL": "https://www.hirunews.lk/158052/කරාපිටිය-රෝහලේ-ටොකු-ප්‍රශ්නයක්",
       "Category": "Local News",
       "Parent URL": "https://www.hirunews.lk/local-news.php?pageID=4589"
}