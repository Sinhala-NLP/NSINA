{
       "Source": "hirunews",
       "Timestamp": "Wednesday, 28 September 2022 - 18:04",
       "Headline": "දුස් තොරතුරු අවම කිරීමට ජනාධිපති මාධ්‍ය අංශයේ නව ඒකකයක්",
       "News Content": "දුස් තොරතුරු නිර්මාණය වීම අවම කිරීම තුළින් ජන ජිවිතය වඩා යහපත් කිරීම අරමුණ කරගත් නව ඒකකයක් ස්ථාපනය කිරීමට ජනාධිපති මාධ්‍ය අංශය අද (28) කටයුතු කළා.\nඅදට යෙදී ඇති තොරතුරු දැන ගැනීම සඳහා වූ ජාත්‍යන්තර දිනයට සමගාමීව ජනාධිපති කාර්යාලයේ දී ජනාධිපති ලේකම් සමන් ඒකනායකගේ ප්‍රධානත්වයෙන් මෙම වැඩසටහන ආරම්භ වූ අතර මහජන ගැටලු කඩිනමින් විසඳීම අරමුණු කරගත් ‘‘ප්‍රතිචාර\" නමැති නව වෙබ් පිටුව ද ජනගත කිරීමට කටයුතු කළා.\nමෙම නව ඒකකයේ අරමුණ ලෙස ජනාධිපති මාධ්‍ය ඒකකය පවසන්නේ, මාධ්‍යයේ පළවන ජනතා ගැටලුවලට කඩිනම් අවධානය යොමු කරමින් හා ඒ හා සම්බන්ධිත පුවත් සත්‍යාපනය කර රජයේ අදාළ බලධාරියා වෙත සෘජුවම යොමු කොට ජනතා ගැටලු කඩිනමින් විසඳීමයි.\nජනතා ගැටලු යටපත් වී චේතනාන්විත දුස් තොරතුරු (Disinformation) ස්මතු වීම පසුගිය දිනවල නිරීක්ෂණය වූ බැවින් ඒ කෙරෙහි වැඩි අවධානයක් යොමු කොට එවැනි තොරතුරු හඳුනාගෙන සත්‍ය‍ය ජනගත කිරීමත් නව ඒකකයේ අරමුණ බවයි ජනාධිපති මාධ්‍ය අංශය සඳහන් කරන්නේ.\n(අදාල වෙබ් අඩවිය සඳහා\nhttps://pmd.gov.lk/counter-disinformation-unit/\nයන වෙබ් ලිපිය ඔස්සේ පිවිසිය හැකියි.)",
       "URL": "https://www.hirunews.lk/316545/දුස්-තොරතුරු-අවම-කිරීමට-ජනාධිපති-මාධ්‍ය-අංශයේ-නව-ඒකකයක්",
       "Category": "Local News",
       "Parent URL": "https://www.hirunews.lk/local-news.php?pageID=838"
}