{
       "Source": "hirunews",
       "Timestamp": "Thursday, 01 September 2022 - 19:22",
       "Headline": "නිදහස් පක්ෂය, සිය ව්‍යවස්ථාව සංශෝධනය කරයි",
       "News Content": "ශ්‍රී ලංකා නිදහස් පක්ෂයේ ව්‍යවස්ථාව සංශෝධනය කිරීම සදහා එහි මධ්‍යම කාරක සභාවේ ඒකමතික අනුමැතිය හිමිව තිබෙනවා.\nඑහි මධ්‍යම කාරක සභා රැස්වීම අද පස්වරුවේ ඩාර්ලි පාරේ නිදහස් පක්ෂ මූලස්ථානයේදී පැවැත්වුණා.\nමේ අතර ව්‍යවස්ථාව සංශෝධනය කිරීම පිටුපස පක්ෂ සභාපතිවරයාගේ බලතල වැඩිකර ගැනීමේ අරමුණක් ක්‍රියාත්මක බවට එහි ක්‍රියාකාරීන් පිරිසක් ප්‍රකාශ කරන බවයි නිදහස් පක්ෂ ආරංචි මාර්ග සදහන් කළේ.\nකෙසේ වෙතත් ව්‍යවස්ථා සංශෝධනයට අදාළ ඇතැම් යෝජනා සංශෝධනය කිරීමේ එකගත්වය මත පක්ෂ ව්‍යවස්ථාව සංශෝධනයට අනුමැතිය හිමි වූ බවයි නිදහස් පක්ෂයේ අභ්‍යන්තර ආරංචි මාර්ග ප්‍රකාශ කළේ.\nශ්‍රී ලංකා නිදහස් පක්ෂයේ ව්‍යවස්ථාව සංශෝධනය කරන්නේ නම් එය මධ්‍යම කාරක සභාවට ඉදිරිපත් කර, පසුව සමස්ත ලංකා කාරක සභාවේදී අනුමත කරගත යුතුයි.\nඒ අනුව අද (01) මධ්‍යම කාරක සභාවේදී අනුමත කරගන්නා ව්‍යවස්ථා සංශෝධන හෙට නිදහස් පක්ෂයේ 71 වන සංවත්සරයට සමගාමීව කැදවා ඇති සමස්ත ලංකා කාරක සභාවට ඉදිරිපත් කිරීමට නියමිත බව සදහන්.\nමධ්‍යම කාරක සභාවට අද ඉදිරිපත් කිරීමට නියමිතව තිබූ ව්‍යවස්ථා සංශෝධන අතර පක්ෂයේ දැනට ජ්‍යෙෂ්ඨ උප සභාපතිවරුන් 4ක් ලෙස පවතින සංයුතිය 7ක් දක්වා වැඩි කිරීමටත්, උප සභාපතිවරු 10ක් ලෙස ඇති සංයුතිය 14ක් දක්වා වැඩි කිරීමටත් යෝජනා කර ඇති බව වාර්තා වුණා.\nඑමෙන් ම නව සංශෝධන හරහා ජ්‍යෙෂ්ඨ උප සභාපතිවරු, උප සභාපතිවරු, ජාතික සංවිධායක හා භාණ්ඩාගාරික ඇතුළු තනතුරු ඉවත් කිරීමේ බලය සභාපතිවරයා වෙත පවරා ගැනීමටද නියමිත බවටයි මත පළව තිබුණේ.\nමේ අතර හිටපු ජනාධිපති මෛත්‍රීපාල සිරිසේන නිදහස් පක්ෂයේ සභාපති ධුරයේ කටයුතු කිරීම ව්‍යවස්ථා විරෝධී බැවින් ඔහු එම තනතුර දැරීම වලක්වන ලෙස ඉල්ලා පක්ෂයේ ජ්‍යෙෂ්ඨතම විධායක සභිකයකු වන මොන්ටේගු සරත්චන්ද්‍ර දැනට කොළඹ දිසා අධිකරණය හමුවේ නඩුවක් ද පවරා තිබෙනවා.\nශ්‍රී ලංකා නිදහස් පක්ෂයේ සභාපති නොවන පක්ෂ සාමාජිකයකු විධායක ජනාධිපති ලෙස තෝරා පත්වන ඕනෑ ම අවස්ථාවක පක්ෂ ව්‍යවස්ථාවේ දොළහේ 1, 2 (අ) වගන්ති අනුව පක්ෂයේ සභාපති ධුරයට පත්වන අතර විධායක ජනාධිපතිගේ නිල කාලය අවසන් වීමත් සමග පක්ෂ ව්‍යවස්ථාවට අනුව නිල බලයෙන් පක්ෂයේ අනුශාසක ධුරයට පත් වීම සිදුවනවා.\nඑමෙන් ම විධායක ජනාධිපතිවරයෙකු නොවන අවස්ථාවක පක්ෂ සභාපති ධුරය තෝරා පත්කරගත යුත්තේ විධායක සභාව විසින් බවටද නිදහස් පක්ෂ ව්‍යවස්ථාවේ සදහන්.\nකෙසේ වෙතත් පක්ෂ ව්‍යවස්ථාවේ සදහන් මෙම කරුණුවලට පටහැනිව වත්මන් සභාපති\nහිටපු ජනාධිපති මෛත්‍රීපාල සිරිසේන කටයුතු කිරීම අභියෝගයට ලක් කරමිනුයි 1987 වසරේ සිට නිදහස් පක්ෂයේ විධායක සභාව නියෝජනය කරන සාමාජිකයෙකු වන මොන්ටේගු සරත්චන්ද්‍ර පසුගිය අප්‍රේල් මස 8 වනදා කොළඹ දිසා අධිකරණය හමුවේ නඩුවක් පවරනු ලැබුවේ.\nඑවැනි නඩුවක් පැවැතියද පක්ෂ විධායක සභාවේ සංයුතිය 25 සිට 35 දක්වා නියෝජිතයන් දස දෙනෙකුගෙන් වැඩි කිරීමට යෝජනා කර තිබූ බවද සදහන්.\nපක්ෂ සභාපතිවරයාට පක්ෂග්‍රාහි පිරිස් විධායක සභාවට ඇතුලත් කරගැනීම සදහා මෙලෙස විධායක සභාවේ සංයුතිය වැඩි කිරීමට පියවර ගෙන ඇති බවටද මත පළ වනවා.\nශ්‍රී ලංකා නිදහස් පක්ෂය නියෝජනය කරන මන්ත්‍රීවරුන් 14ක් පාර්ලිමේන්තුවේ සිටින අතර මහින්ද අමරවීර සහ නිමල් සිරිපාල ද සිල්වා යන මන්ත්‍රීවරුන් දැනට රජයේ අමාත්‍ය තනතුරු දරනවා.\nපාර්ලිමේන්තු මන්ත්‍රීවරුන් වන ශාන්ත බණ්ඩාර, සුරේන් රාගවන් සහ චාමර සම්පත් දසනායක මේ වනවිටත් ආණ්ඩුවට සහය පළකරමින් කටයුතු කරනවා.\nමේ අතර හෙට පැවැත්වෙන ශ්‍රී ලංකා නිදහස් පක්ෂයේ 71 වන සංවත්සරයේ සූදානම පිළිබදව සොයා බැලීමට මහරගම ජාතික තරුණ සේවා සභා පරිශ්‍රයට ගිය නිදහස් පක්ෂයේ ජාතික සංවිධායක පාර්ලිමේන්තු මන්ත්‍රී දුමින්ද දිසානායක පක්ෂ ව්‍යවස්ථාව සංශෝධනය සම්බන්ධයෙන් අදහස් පළකළා.",
       "URL": "https://www.hirunews.lk/314313/නිදහස්-පක්ෂය-සිය-ව්‍යවස්ථාව-සංශෝධනය-කරයි",
       "Category": "Local News",
       "Parent URL": "https://www.hirunews.lk/local-news.php?pageID=897"
}