{
       "Source": "hirunews",
       "Timestamp": "Saturday, 06 May 2023 - 12:55",
       "Headline": "\"වනජීවී සම්පත මෙරටට විදේශ විනිමය ගෙන ඒමට යොදාගත හැකියි\" -  පවිත්‍රා",
       "News Content": "සිය දිවි දෙවෙනිකොට රාජකාරි කරන වනජීවී නිලධාරීන් වෙනුවෙන් ඔවුන්ට රාජකාරිය තුළ සිදුවන අනතුරු සහ ජීවිතය අවසන්වීම් වෙනුවෙන් වන්දි ලබාදීම සඳහා අවශ්‍ය පියවර ගෙන ඇති බවත්, ඒ සඳහා වන කැබිනට් පත්‍රිකාව මේ වනවිට සකස් කර ඇති බවත්, වනජීවී සහ වන සම්පත් සංරක්ෂණ අමාත්‍ය නීතීඥ පවිත්‍රා දේවි වන්නිආරච්චි පවසනවා.\nඅමාත්‍යතුමිය මේ බව පැවසුවේ පසුගිය මැයි 04 වන දා ගිරිතලේ වනජීවී පුහුණු හා පර්යේෂණ සඳහා වන ආයතනයක් අභිනවයෙන් විවෘත කරමින් පැවති උත්සවයේදී පැමිණ සිටි පිරිස අමතමින්.\nමෙම පුහුණු හා පර්යේෂණ ආයතනය සඳහා රුපියල් මිලියන 1,050ක් පමණ වැයකොට ඇති අතර ඒ සඳහා ඇමරිකානු ආධාර (USAID) හිමිවී තිබෙනවා.\nසිය දිවිය දෙවැනිකොට රාජකාරිකරන නිලධාරීන්ට ඔවුන්ගේ රාජකාරිය වෙනුවෙන් සහතිකයක් ලැබිය යුතු බවත්, එම නිලධාරීන්ගේ කැපකිරීමට අගයක් ලැබිය යුතු බවත් අමාත්‍යවරිය කියා සිටියා.\nතමන් අමාත්‍යධුරය ලබාගෙන මාස තුනකට ආසන්න කාලයක් තුළ වනජීවී දෙපාර්තමේන්තු නිලධාරීන්ගේ අභ්‍යන්තර ගැටලු රාශියක් විසඳීමට කටයුතු කළ බවත්, එම නිලධාරීන් තෘප්තියෙන් සිය රාජකාරි නොකරන්නේ නම් ආයතනය පවත්වාගෙන යාමට නොහැකි බව‍යි ඇය එම අවස්ථාවේ ප්‍රකාශ කර තිබෙන්නේ.\nවනජිවී දෙපාර්තමේන්තුව රට වෙනුවෙන් විශාල මෙහෙයක් කළ දෙපාර්තමේන්තුවක් බවත්, එම දෙපාර්තමේන්තුවටම අනන්‍ය ජීව ගුණයක් පවත්නා බවත්, වනජීවී දෙපාර්තමේන්තුවට මෙවන් ආයතනයක් ඇති කරමින් හොඳ පුහුණුවක් ලබාදීමට හැකිවීම සම්බන්ධයෙන් විෂයය භාර අමාත්‍යවරයා ලෙස තමන් සතුටු වන බවත් ඇය පැවසුවා.\nමෙම ආයතනය රැකගැනීම සියලු දෙනාගේ වගකීමක් බවත්, මෙම ආයතනයේ නඩත්තුව වෙනුවෙන් දෙපාර්තමේන්තුවේ නිලධාරීන්ට පුහුණු සැසි නොමැති අවස්ථාවලදී යම් මුදලක් අයකරමින් භාහිර පාර්ශවයනට දිය හැකි නම් එමගින් එදිනෙදා නඩත්තු කටයුතු කරගෙන යාමට හැකියාව ඇති බවයි එතුමිය තවදුරටත් කියා සිටියේ.\nඅභිනවයෙන් විවෘත කළ වනජීවී පුහුණු ආයතනය පොළොන්නරුව දිස්ත්‍රික්කයටම සුවිශේෂී සම්පතක් බවත්, මෙම පුහුණු ආයතනය තුළ විදේශ නිලධාරීන් පුහුණු කිරීමේ මට්ටමට පවත්වාගෙන යාමට හැකි වුවහොත් අපරටේ ස්වභාවික සම්පත් මෙන්ම වනජීවී සම්පත මෙරටට විදේශ විනිමය ගෙන ඒම සඳහා යොදාගත හැකි බවත්, එම අවස්ථවය එක්වෙමින් අමාත්‍යතුමිය වැඩිදුරටත් කියා සිටියා.",
       "URL": "https://www.hirunews.lk/334396/වනජීවී-සම්පත-මෙරටට-විදේශ-විනිමය-ගෙන-ඒමට-යොදාගත-හැකියි-පවිත්‍රා",
       "Category": "Local News",
       "Parent URL": "https://www.hirunews.lk/local-news.php?pageID=365"
}