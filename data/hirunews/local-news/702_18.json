{
       "Source": "hirunews",
       "Timestamp": "Monday, 28 November 2022 - 12:42",
       "Headline": "බලශක්ති සහයෝගීතාව ගැන අගමැති හා එක්සත් අරාබි එමීර් රාජ්‍යයේ තානාපති අතර සාකච්ඡාවක්",
       "News Content": "ශ්‍රී ලංකාවේ බලශක්ති ක්ෂේත්‍රයේ ආයෝජන සඳහා විශාල විභවයක් පවතින බව එක්සත් අරාබි ජනරජයේ තානාපති Khaled Nasser AlAmeri පවසනවා.\nඅද (28) පෙරවරුවේ අග්‍රාමාත්‍ය කාර්‍යාලයේ පැවති සාකච්ඡාවකදියි තානාපතිවරයා මේ බව සඳහන් කර ඇත්තේ.\nද්විපාර්ශ්වික සහයෝගීතාව සහ නව ආයෝජන පිළිබඳව ද මෙහිදී සාකච්ඡා කෙරුණු අතර, එක්සත් අරාබි තානාපති සඳහන් කළේ, ශ්‍රී ලංකාවේ පුනර්ජනනීය බලශක්ති ව්‍යාපෘති සඳහා ආයෝජනයට සිය රජය උනන්දු බවයි.\nපුනර්ජනනීය බලශක්ති ක්ෂේත්‍රයට අමතරව කෘෂිකර්මාන්තය සහ කාර්මික ක්ෂේත්‍ර වැනි නව ක්ෂේත්‍රවල ආයෝජනය කිරීමට දැන් අවස්ථාව පවතින බව ද අග්‍රාමාත්‍ය දිනේෂ් ගුණවර්ධන මෙහිදී අවධාරණය කළා.\nඑමෙන්ම සංවර්ධන කටයුතු සඳහා ශ්‍රී ලංකාවට ලබා දී ඇති සහයෝගය මෙන්ම වර්තමාන ආර්ථික ගැටලුවලින් ඉක්මනින් යථා තත්ත්වයට පත්වීමට උපකාර කිරීම සම්බන්ධයෙන් ද අග්‍රාමාත්‍යවරයා එක්සත් අරාබි එමීර් රාජ්‍යයට සිය රජයේ ප්‍රශංසාව සහ ස්තුතිය පුද කළා.",
       "URL": "https://www.hirunews.lk/321484/බලශක්ති-සහයෝගීතාව-ගැන-අගමැති-හා-එක්සත්-අරාබි-එමීර්-රාජ්‍යයේ-තානාපති-අතර-සාකච්ඡාවක්",
       "Category": "Local News",
       "Parent URL": "https://www.hirunews.lk/local-news.php?pageID=702"
}