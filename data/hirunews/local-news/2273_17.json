{
       "Source": "hirunews",
       "Timestamp": "Tuesday, 15 December 2020 - 13:58",
       "Headline": "පුරාවිද්‍යා ආඥා පනත වෙනස් වෙයි (වීඩියෝ)",
       "News Content": "ඓතිහාසික විජිතපුර බලකොටුවට අයත් පුරාවිද්‍යා නටඹුන් වනසමින් සිදුකළ ඉදිකිරීම් වහාම ඉවත් කිරීමට උපදෙස් ලබා දුන් බව පුරාවිද්‍යා අධ්‍යක්ෂ ජනරාල් මහාචාර්ය සෙනරත් දිසානායක මහතා පවසනවා.\nකොළඹ දී මාධ්‍ය වෙත අදහස් දක්වමින් ඔහු වැඩිදුරටත් සඳහන් කළේ පුරාවිද්‍යා ස්ථාන විනාශ කරන පුද්ගලයින්ට එරෙහිව උපරිම දඬුවම් ලබාදීමට හැකිවන  පරිදි නීති සංශෝධනය කිරීමට පියවර ගන්නා බවයි.\nඅනුරාධපුර - අලහප්පෙරුමාගම පිහිටි මුස්ලිම් පල්ලියක් සහ සුසාන භූමියක් වෙන් කිරීම සඳහා තාප්පයක් ඉදිකිරීමේදී විජිතපුර බලකොටුවට අයත් බවට පැවසෙන පුරාවිද්‍යාත්මක වටිනාකමක් සහිත ගොඩනැගිල්ලක නටඹුන්වලට දැඩි ලෙස හානි සිදුව තිබූ අයුරු හිරු ප්‍රවෘත්ති ඔස්සේ අප පසුගියදා රටට අනාවරණ කළා.\nමෙම පුරාවිද්‍යා නටඹුන් විනාශ කිරීම සම්බන්ධයෙන් අනුරාධපුර පුරාවස්තු විශේෂ පොලිස් ඒකකය විමර්ශන ආරම්භ කළ අතර සිද්ධිය සම්බන්ධයෙන් සැකපිට අත්අඩංගුවට ගත් පුද්ගලයින් 10 දෙනෙකු මේ වනවිට රක්ෂිත බන්ධනාගාර ගත කර තිබෙනවා.\nවැලි කැනීම් හේතුවෙන් සිදුවන දැවැන්ත පරිසර විනාශයට එරෙහිව මාදම්පේ සුදුවැල්ල ප්‍රදේශවාසීන් පිරිසක් විරෝධතාවක නිරත වුණා.\nමාදම්පේ ප්‍රාදේශිය ලේකම්වරයා පවසන්නේ එම වැලි කැනීම් සඳහා අවසර ලබා දී ඇත්තේ සිය විරෝධය නොතකමින් බවයි.",
       "URL": "https://www.hirunews.lk/257082/පුරාවිද්‍යා-ආඥා-පනත-වෙනස්-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2273"
}