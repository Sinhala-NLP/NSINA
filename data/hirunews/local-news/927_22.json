{
       "Source": "hirunews",
       "Timestamp": "Friday, 19 August 2022 - 22:03",
       "Headline": "වස්ගමු රක්ෂිතය වනසන පතල් ජාවාරම (වීඩියෝ)",
       "News Content": "වනජීවී දෙපාර්තමේන්තුවට අයත් වන අලි බහුල වශයෙන් ගැවසෙන ඇලහැර ගිරිතලේ අභයභූමියේ සිට වන අලි වස්ගමුව ජාතික වනෝද්‍යානය දක්වා මාරුවන අලිමංකඩ පවතින්නේ කිරිඔය ලෙස හැදින්වෙන ප්‍රදේශය හරහායි.\nදඹුල්ල - මහියංගනය මාර්ගය ද මේ අසලින් වැටී ඇති අතර වස්ගමුව ජාතික වනෝද්‍යානයේ දෙන්නගෙ ආර හා ගෝන ආර අතර ප්‍රදේශයේ මෙම අලිමංකඩ පිහිටා තිබෙනවා.\nකලක පටන් නීති විරෝධී මැණික් පතල්කරුවන්ගේ ග්‍රහණයට මෙම ප්‍රදේශය නතුව ඇති බවට හිරු සී.අයි.ඒ. වෙත තොරතුරු වාර්තා වුණා.\nඒ අනුව රාජ්‍ය බුද්ධි අංශ නිලධාරීන් ද සමග හිරු සී.අයි.ඒ. කණ්ඩායම දින ගණනාවක් තිස්සේ වස්ගමුව ජාතික වනෝද්‍යානයට අයත් මෙම කලාපය නිරීක්ෂණය කළා.\nඑහිදී අනාවරණය වුණේ වනෝද්‍යාන කලාපයෙන් බැහැරව පවත්වාගෙන යන ඇතැම් නීත්‍යානුකූල මැණික් පතල්වලට ජාතික වනෝද්‍යානය තුල නීති විරෝධීව පවත්වාගෙන යන පතල්වලින් ඉල්ලම් හාරා ට්‍රැක්ටර් මගින් ප්‍රවාහනය කරන බවයි.\nඑලෙස ප්‍රවාහනය කරන නීති විරෝධී ඉල්ලම් සේදීමෙන් පසු ඉවත් කරන අපජලයෙන් අවට ප්‍රදේශයේ ජලය අපවිත්‍ර වී තිබෙනවා.\nවස්ගමුව වනෝද්‍යානය ඉවක් බවක් නොමැතිව වනසමින් මෙලෙස අඩි ගණන් යටට කපා ඇති නීති විරෝධී පතල් හේතුවෙන් වන අලින් ඇතුළු සත්වයන්ගේ ජීවිතවලට ද මතුව ඇත්තේ දැඩි අවදානමක්.\nඒ අනුව හිරු සී.අයි.ඒ. කණ්ඩායම මේ පිළිබඳව පොලිස් විශේෂ බලකායේ අණදෙන නිලධාරී නීතීඥ වරුණ ජයසුන්දර මහතාව දැනුවත් කළා.\nඔහුගේ උපදෙස් මත එම බලකායේ දඹුල්ල කාර්යාංශයේ නිලධාරීන් නීති විරෝධී පතල්කරුවන් සොයා අද පෙරවරුවේ මෙහෙයුමක් දියත් කළා.\nඑම වැටලීමේදී නීති විරෝධී පතල්කරුවන් පළායාමට ද උත්සාහ ගත් නමුත් එය සාර්ථක වුණේ නැහැ.\nවැටලීමේදී වනෝද්‍යානය තුල නීති විරෝධීව පතල් කැණීම්වල නිරත වු පුද්ගලයන් 09 දෙනෙකු අත්අඩංගුවට ගත් අතර කැණීම් සඳහා භාවිත කළ උපකරණ රැසක් ද විශේෂ කාර්ය බලකා නිලධාරීන්ගේ භාරයට ගනු ලැබුවා.\nවැටලීමේදී අත්අඩංගුවට ගත් සැකකරුවන් පිරිස හා කැණීම් උපකරණ ඉදිරි නීතිමය කටයුතු සඳහා වනජීවී දෙපාර්තමේන්තු නිලධාරීන්ට භාරදෙනු ලැබුවා.",
       "URL": "https://www.hirunews.lk/313229/වස්ගමු-රක්ෂිතය-වනසන-පතල්-ජාවාරම-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=927"
}