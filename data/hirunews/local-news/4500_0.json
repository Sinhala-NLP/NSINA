{
       "Source": "hirunews",
       "Timestamp": "Thursday, 25 May 2017 - 8:34",
       "Headline": "කෑගල්ලේදී කප්පම්කරුවෙකු අත්අඩංගුවට ගැනීමට යාමේදී පොලිස් නිලධාරියෙකුට වෙඩි වදී",
       "News Content": "කෑගල්ල - හෙට්ටිමුල්ල ප්‍රදේශයේදී කප්පම්කරුවෙකු අත්අඩංගුවට ගැනීමට යාමේදී ගිනි අවියක් ක්‍රියාත්මක වීමෙන් පොලිස් නිලධාරියෙකු සුළු තුවාල ලබා තිබෙනවා.\nඊයේ රාත්‍රි 9 ට පමණ කෑගල්ල පොලීසියේ නිලධාරීන් පිරිසක් හෙට්ටිමුල්ල ප්‍රදේශයට පිටත්ව ගොස් ඇත්තේ කෑගල්ලේ ව්‍යාපාරිකයෙකුගෙන් කප්පමක් ඉල්ලූ සැකකරුවෙකු අත්අඩංගුවට ගැනීම සඳහායි.\nකප්පම්කරු අත්අඩංගුවට ගැනීමට සූදානම් වීමේදී පලා  යාමට උත්සහ කර ඇති අතර, එම අවස්ථාවේදී සිදුවූ පොර බැදීමෙන් පොලිස් පරීක්ෂකවරයෙකුගේ ගිනි අවියක් ක්‍රියාත්මක වී තිබෙනවා.\nඑහිදී තවත් පොලිස් නිලධාරියෙකුට වෙඩි වැදී ඇති අතර, ඔහු මේ වනවිට ප්‍රතිකාර සඳහා කෑගල්ල මහ රෝහලට ඇතුළත් කර ඇති බව සඳහන්.\nමේ අතර පලායාමට උත්සහ කළ කප්පම්කරුද අත්අඩංගුවට ගෙන තිබෙනවා.\nඔහු ද පොලිස් ආරක්ෂාව යටතේ කෑගල්ල රෝහලේ ප්‍රතිකාර ලබන බව සඳහන්.\nකෑගල්ල පොලිසියට පසුගිගිය 23 වනදා කෑගල්ල ප්‍රදේශයේ පදිංචිකරුවෙකුගෙන් පැමිණිල්ලක් ලැබී තිබුනේ තම දියණියට කරදර කරමින් කිසියම් පිරිසක් ලක්ෂ 30 ක කප්පම් මුදල් ඉල්ලා සිටින බවටයි.\nඔවුන් පවුලේ සාමාජිකයන් ඝාතනය කරන බවට තර්ජනය කරන බව ද පැමිණිලිකරු ප්‍රකාශකර තිබෙනවා.\nමේ සම්බන්ධයෙන් කෑගල්ල කොට්ඨාශ අපරාධ විමර්ශණ අංශය විමර්ශණ ආරම්භ කර තිබුනා.\nඑහිදී හෙට්ටිමුල්ල ප්‍රදේශයට අදාළ කප්පම් මුදල වන රුපියල් ලක්ෂ 30 රැගෙන එන ලෙසට දුරකථනයෙන් කළ දැනුම්දීමකට අනුව පොලිස් නිලධාරීන් කණ්ඩායමක් එම ස්ථානයේ රාජකාරී සඳහා යොදවා තිබෙනවා.\nඑහිදී පැමිණිලිකරු මුදල් ලබාදෙන අවස්ථාවේදීයි පොලිසිය කප්පම්කරුවන් අත්අඩංගුවට ගැනීමට කටයුතු කර ඇත්තේ.\nඑහිදී පොලිස් පරීක්ෂකවරයෙකුගේ රාජකාරී ගිනි අවිය ක්‍රියාත්මක වී එම ස්ථානයේ සිටි කොස්තාපල්වරයෙකුගේ පාදයට තුවාල සිදුව තිබෙනවා.\nපොලිසිය සඳහන් කළේ කප්පම් ලබාගැනීමට පැමිණි තවත් සැකකරුවෙකු පළාගොස් ඇති අතර ඔහු හඳුනාගෙන ඇති බවයි.\nඑම පුද්ගලයා අත්අඩංගුවට ගැනීමට කෑගල්ල පොලිසිය පරීක්ෂණ ආරම්භ කර තිබෙනවා.",
       "URL": "https://www.hirunews.lk/162109/කෑගල්ලේදී-කප්පම්කරුවෙකු-අත්අඩංගුවට-ගැනීමට-යාමේදී-පොලිස්-නිලධාරියෙකුට-වෙඩි-වදී",
       "Category": "Local News",
       "Parent URL": "https://www.hirunews.lk/local-news.php?pageID=4500"
}