{
       "Source": "hirunews",
       "Timestamp": "Sunday, 10 January 2021 - 18:42",
       "Headline": "පාර්ලිමේන්තුවේත් ඇන්ටිජන් පරීක්ෂණ - හකීම්ගේ ආශ්‍රිත මන්ත්‍රීවරුන් 07කට ස්වයං නිරෝධායනයට යොමුවන්නැයි උපදෙස් (වීඩියෝ)",
       "News Content": "ශ්‍රී ලංකා මුස්ලිම් කොංග්‍රසයේ නායක, පාර්ලිමේන්තු මන්ත්‍රී රවුෆ් හකීම්ට කොරෝනා ආසාදනය වී ඇති බව තහවුරු වීමත් සමඟ ඔහුගේ ආශ්‍රිතයින් ලෙස සැලකෙන පසුගිය 05 වැනිදා පාර්ලිමේන්තු සැසිවාරයට සහභාගි වූ මන්ත්‍රීවරුන් 07 දෙනෙකුට පී.සී.ආර්. පරීක්ෂණ සිදුකරගන්නා ලෙස සහ ස්වයං නිරෝධායනය වන ලෙස දැනුම් දී තිබෙනවා.\nපාර්ලිමේන්තු ආරංචි මාර්ග සඳහන් කළේ ඒ අතර සමගි ජනබලවේගයේ මන්ත්‍රීවරුන් දෙදෙනෙකු, දෙමළ ජාතික සන්ධානයේ මන්ත්‍රීවරුන් දෙදෙනෙකු සහ තවත් මන්ත්‍රීවරුන් තුන් දෙනෙකු වන බවයි.\nඑසේම, පාර්ලිමේන්තු සභා ගර්භයද අද (10) දිනයේදී විෂබීජහරණය කෙරුණු අතර, හකීම් මන්ත්‍රීවරයා පසුගිය 05 වැනිදා පාර්ලිමේන්තු සංකීර්ණයේ ගමන් කළ ස්ථාන හඳුනාගෙන ඒවාද විෂබීජහරණයට ලක් කිරීමටයි පියවර ගැනුණේ.\nමේ අතර, කොරෝනා වෛරසය ආසාදනය වූ රාජ්‍ය අමාත්‍ය දයාසිරි ජයසේකරගේ හෙටිටිපොල කාර්යාලයේ කාර්ය මණ්ඩලයේ 04 දෙනෙකු ස්වයං නිරෝධායනයට යොමුකර තිබෙනවා.\nඑසේම, රාජ්‍ය අමාත්‍යවරයා පසුගිය 02 වැනිදා සහභාගි වූ කුලියාපිටිය - අස්වැද්දුම - සුභාරතීපුර ප්‍රදේශයේ පැවති සාදයක සිටි ඔහුගේ ළඟම ආශ්‍රිතයින් 08 දෙනෙකුද ස්වයං නිරෝධායනයට යොමුකළ බවයි කුලියාපිටිය මහජන සෞඛ්‍ය පරීක්ෂකවරයා සඳහන් කළේ.\nකතානායක මහින්ද යාපා අබේවර්ධන මාතර පැවති මාධ්‍ය හමුවකට එක්වෙමින් සඳහන් කළේ පාර්ලිමේන්තුවේ රැපිඩ් ඇන්ටිජන් පරීක්ෂණ ඉදිරියේදී සිදුකිරීමට බලාපොරොත්තු වන බවයි.",
       "URL": "https://www.hirunews.lk/259346/පාර්ලිමේන්තුවේත්-ඇන්ටිජන්-පරීක්ෂණ-හකීම්ගේ-ආශ්‍රිත-මන්ත්‍රීවරුන්-07කට-ස්වයං-නිරෝධායනයට-යොමුවන්නැයි-උපදෙස්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2220"
}