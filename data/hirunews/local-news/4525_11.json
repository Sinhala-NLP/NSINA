{
       "Source": "hirunews",
       "Timestamp": "Tuesday, 09 May 2017 - 16:18",
       "Headline": "මොරටුව සරසවි සිසුවියගේ සිරුර නාන කාමරයේ",
       "News Content": "මොරටුව විශ්ව විද්‍යාලයේ උපාධි අපේක්ෂිකාවක් ඇය තාවකාලිකව පදිංචිව සිටි නිවසේ නාන කාමරය තුල අභිරහස් ලෙස මියගොස් සිටියදී  හමුවී තිබෙනවා.\nඊයේ උදෑසන සිරුර හමුවී ඇත්තේ ඇයගේ සැමියාට බවයි අප වාර්තාකරු සඳහන් කළේ.\nමෙම උපාධි අපේක්ෂිකාව මොරටුව විශ්ව විද්‍යාලයේ ඉංජිනේරු පීඨයේ අවසන් වසරේ සිසුවියක් වන අතර 27 හැවිරිදි ඇය සිය සැමියා සමගින් තාවකාලිකව පදිංචිව සිට ඇත්තේ පිළියන්දල මඩපාත තිඹිරිගස්වත්ත ප්‍රදේශයේ නිවසකයි.\nඇය විලාසිතා සහ මෝස්තර නිරූපණ ශිල්පය සම්බන්ධයෙන් හැදෑරීම  සිදුකර ඇති අතර එහි ව්‍යාපෘතිය භාරදීමට නියමිතව තිබී ඇත්තේ ඊයේ දිනයේදීයි.\nඒ හේතුවෙන් ඇය සැමියා සමග පෙරදා රාත්‍රීයේ සිට ඊයේ උදෑසන දක්වා ව්‍යාපෘතිය සකස්කර තිබෙනවා.\nකෙසේවෙතත් සැමියා අලුයම 4 ට පමණ නින්දට ගොස් ඇති අතර උපාධි අපේක්ෂිකාව උදෑසන 6 ට පමණ පැමිණ සැමියාට පවසා ඇත්තේ තමා නින්දට යන බැවින් 6.30 ට පමණ කථා කරන ලෙසටයි.\nටික වේලාවකින් සැමියා නැගිට සිසුවිය සොයා ඇති අතර නාන කාමරයේ වතුර වැටෙන හඩ නොකඩවාම ඇසීම හේතුවෙන් ඒ සම්බන්ධයෙන් ඇතිවු සැකයක් මත සොයා බැලීමේදී ඇය නාන කාමරය තුල මියගොස් සිටියදී හමුවී තිබෙනවා.\nසිද්ධිය පිළිබඳ මහේස්ත්‍රාත් පරීක්ෂණයක් සිදුකර ඇති අතර පශ්චාත් මරණ පරීක්ෂණය අද පැවැත්වීමට නියමිතයි.\nපිළියන්දල පොලිසිය මේ සම්බන්ධයෙන් විමර්ශණ මෙහෙයවනවා.",
       "URL": "https://www.hirunews.lk/160956/මොරටුව-සරසවි-සිසුවියගේ-සිරුර-නාන-කාමරයේ",
       "Category": "Local News",
       "Parent URL": "https://www.hirunews.lk/local-news.php?pageID=4525"
}