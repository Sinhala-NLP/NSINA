{
       "Source": "hirunews",
       "Timestamp": "Friday, 07 July 2023 - 14:05",
       "Headline": "අධිකරණයෙන් පොලීසියට නියෝගයක්",
       "News Content": "2021 වසරේදී ගුරුවරුන් 40 ක් ඇතුළු පිරිසක් නිරෝධායන නීති උල්ලඝංනය කරමින් සිදුකළ උද්ඝෝෂණයේදී අධිකරණ නියෝග කඩකළේ යැයි කියන සිද්ධිය සම්බන්ධයෙන් වහාම පැමිණිල්ලක් ගොනුකරන ලෙස කොටුව මහේස්ත්‍රාත් තිලිණ ගමගේ අද නියෝග කළා.\nඒ ඇප මත මුදා හැර ඇති ගුරුවරුන් 38 දෙනා ඇතුළු සැකකරුවන් හතළිස් දෙදෙනෙකු අධිකරණයට ඉදිරිපත් වූ අවස්ථාවේදීයි.\nඅවසාන වශයෙන් පැමිණිල්ලක් ගොනු කිරීමට දින ලබාදෙන ලෙස නියෝග කළ මහේස්ත්‍රාත්වරයා, එසේ නොකරන්නේ නම් සැකකරුවන් පිරිස මුදා හැරීමට පියවර ගන්නා ලෙසයි පොලිසියට දැනුම් දුන්නේ.\nසිද්ධිය සම්බන්ධයෙන් මුදා හැර ඇති ගුරුවරුන් දෙදෙනෙක් විභාග රාජකාරියේ යෙදී සිටින බැවින් අද දින අධිකරණයේ පෙනී නොසිටින බව ඔවුන්ගේ නීතිඥවරුන් අධිකරණයට දැනුම් දුන්නා.\nමෙම උද්ඝෝෂණයට සහභාගි වූ ගුරුවරුන් 40 ක් දිවයිනේ විවිධ ප්‍රදේශවල අධිකරණවලට පැමිණෙන බවත්, පැමිණිල්ලක් ගොනු නොකර පොලීසිය, කටයුතු කරන බවයි නීතීඥයින් අධිකරණයට දැනුම් දුන්නා.",
       "URL": "https://www.hirunews.lk/340333/අධිකරණයෙන්-පොලීසියට-නියෝගයක්",
       "Category": "Local News",
       "Parent URL": "https://www.hirunews.lk/local-news.php?pageID=206"
}