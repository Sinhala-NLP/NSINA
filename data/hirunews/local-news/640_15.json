{
       "Source": "hirunews",
       "Timestamp": "Tuesday, 27 December 2022 - 13:30",
       "Headline": "කන්තලේ සේරුවිල රක්ෂිතයේ අක්කර 30ක වන විනාශයක් (වීඩියෝ)",
       "News Content": "කන්තලේ සේරුවිල ප්‍රාදේශීය ලේකම් කොට්ඨාසයට අයත් රක්ෂිත ප්‍රදේශයක අක්කර 30ක පමණ ප්‍රදේශයක් අනවසරයෙන් හෙළි පෙහෙළි කර තිබෙනවා.\nගම්වාසීන් චෝදනා කරන්නේ, සේරුවිල ප්‍රාදේශීය සභා සභාපතිවරයාට අයත් ලෝඩරයකින් මෙම නීති විරෝධී වන විනාශය සිදු කරන බව යි.\nකන්තලේ සේරුවිල ප්‍රාදේශීය ලේකම් කොට්ඨාසයට අයත් දෙහිවත්ත ගම්මානයේ මහවැලි ගඟ උතුරු රක්ෂිතයේ මෙම වන විනාශය සිදුකර තිබෙනවා.\nප්‍රදේශවාසීන් පවසන්නේ මේ වන විට අක්කර 30ක පමණ ප්‍රදේශයක් වන සංහාරකයන්ට ගොදුරු වී ඇති බව යි.\nපෙරේදා රාත්‍රී 10ට පමණ මෙම වන විනාශය සිදු කරන බවට ගම්වාසීන් පොලිසියට දැනුවත් කර ඇතත්, පොලිස් නිලධාරීන් ඒ පිළිබද සොයා බැලීමට පැමිණ තිබුණේ\nනැහැ.\nඒ අනුව ගම්වාසීන් යුද හමුදා නිලධාරින්ට මේ පිළිබඳ දන්වා ඇති අතර, යුද හමුදා නිලධාරීන් පැමිණීමත් සමග වන විනාශය සිදු කරමින් සිටි ලෝඩරය දමා එහි රියදුරු පළා ගොස් තිබෙනවා.\nගම්වාසීන් චෝදනා කරන්නේ වන විනාශය සඳහා යොදාගත් මෙම ලෝඩරය සේරුවිල ප්‍රාදේශීය සභාවේ සභාපතිවරයාට අයත්වුවක් බව යි.\nමීට පෙර ද සාෆි නගර් ප්‍රදේශයේ අනවසර වැලි ගොඩදැමීමට මෙම ලෝඩරය භාවිත කර තිබු අවස්ථාවක එය පොලිස් භාරයට ගෙන තිබුනා.\nපසු ව අධිකරණයට ඉදිරිපත් කර තිබු මෙම ලෝඩරය පසුව ඇප මත නිදහස් කරගෙන පැමිණ මෙම වනවිනාශය සිදුකර ඇති බවයි ගම්වාසීන් පෙන්වා දෙන්නේ.\nයුද හමුදා නිලධාරීන්ගේ භාරයට ගත් ලෝඩරය පොලිසියට භාරදීමට යි මේ වන විට කටයුතු කර ඇත්තේ.",
       "URL": "https://www.hirunews.lk/323668/කන්තලේ-සේරුවිල-රක්ෂිතයේ-අක්කර-30ක-වන-විනාශයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=640"
}