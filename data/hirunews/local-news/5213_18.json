{
       "Source": "hirunews",
       "Timestamp": "Monday, 11 January 2016 - 15:21",
       "Headline": "රාජකීය විද්‍යාලයට අමතර ශිෂ්‍යත්වය සමතුන් 40ක්",
       "News Content": "පහ ශ්‍රේණිය ශිෂ්‍යත්ව සමතුන් වැඩි සංඛ්‍යාවකට ජනප්‍රිය පාසල්වලට ඇතුළත් වීමේ අවස්ථාව පවතින බවට කරුණු අනාවරණ වීමත් සමඟ ප්‍රධාන පාසල්වල කඩඉම් ලකුණ එක් ලකුණකින් පහළ යනු ඇතැයි අධ්‍යාපන අමාත්‍යාංශය සඳහන් කළා.\nඅධ්‍යාපන අමාත්‍යාංශය සිදුකළ සොයාබැලීමකදී අනාවරණ වී ඇත්තේ ඇතැම් ජනප්‍රිය පාසල්වල ශිෂ්‍යත්ව සමතුන්ට ලබාදිය හැකි අවස්ථා තවදුරටත් වැඩිකිරීමේ හැකියාව පවතින බවයි.\nපහ ශ්‍රේණිය ශිෂ්‍යත්ව විභාගයේ වැඩිම කඩඉම් ලකුණ පවතින්නේ කොළඹ රාජකීය විද්‍යාලයේයි. එම විදුහලේ 6 ශ්‍රේණිය සඳහා පන්ති 14 ක් පවතින අතර, ඉන් 4 ක් ශිෂ්‍යත්ව විභාග සමතුන්ට වෙන්වනවා.\nඒ අනුව එක් පන්තියකට 40 බැගින් ශිෂ්‍යත්වය සමත් සිසුන් 180 දෙනෙකු  අධ්‍යාපන අමාත්‍යාංශය විසින් රාජකීය විද්‍යාලයට මීට පෙර යොමුකර තිබුණා.\nඑහෙත් 6 ශ්‍රේණිය පවතින පන්ති 14 වෙනුවට තවත් අමතර පන්තියක් 7 ශ්‍රේණියේ සිට එක් කර ඇති බව අධ්‍යාපන අමාත්‍යාංශය සිදුකළ සොයාබැලීමකදී අනාවරණ වී තිබෙනවා.\nඒ අනුව එම අමතර පන්තිය 6 ශ්‍රේණියේ සිටම පවත්වාගෙන යන ලෙස විෂය භාර අමාත්‍ය අකිල විරාජ් කාරියවසම් නිලධාරීන්ට උපදෙස් දී ඇති බවයි අධ්‍යාපන අමාත්‍යාංශය සඳහන් කළේ.\nමේ අනුව රාජකීය විද්‍යාලයට තෝරාගන්නා පහ ශ්‍රේණිය ශිෂ්‍යත්ව විභාගය සමත් සිසුන් සංඛ්‍යාව 180 සිට 220 දක්වා ඉහළ යනු ඇති.\nඑසේම තවත් පාසල් රැසක මෙවැනි පුරප්පාඩු පවතින බවට හෙළිවී තිබෙනවා.\nඑම අවස්ථා 2015 වසරේ ශිෂ්‍යත්වය සමත් දරුවන්ට ලබාදෙන ලෙස අමාත්‍යවරයා නිලධාරීන්ට නියෝග කර ඇති බව අධ්‍යාපන අමාත්‍යාංශය සඳහන් කළා.\nතවද පසුගිය කාලයේ දේශපාලන බලපෑම් මත සහ අයථා ක්‍රම හරහා සිසුන් පාසල්වලට ඇතුළත් කිරීමද සිදුව තිබෙනවා.\nදේශපාලනඥයින්ගේ වුවමනා මත නව පන්ති කාමරද ජනප්‍රිය පාසල් තුළ ආරම්භ කර ඇති බවයි අධ්‍යාපන අමාත්‍යාංශය වැඩිදුරටත් සඳහන් කළේ.",
       "URL": "https://www.hirunews.lk/123802/රාජකීය-විද්‍යාලයට-අමතර-ශිෂ්‍යත්වය-සමතුන්-40ක්",
       "Category": "Local News",
       "Parent URL": "https://www.hirunews.lk/local-news.php?pageID=5213"
}