{
       "Source": "hirunews",
       "Timestamp": "Saturday, 21 August 2021 - 7:57",
       "Headline": "රජයේ රෝහල් තුළ ඖෂධ 169ක් හිඟයිලු",
       "News Content": "රජයේ රෝහල් තුළ ඖෂධ නීතිගත සංස්ථාව විසින් බෙදා හරිනු ලබන අත්‍යාවශ්‍ය ඖෂධ වර්ග 169ක් පමණ හිඟයක් පවතින බව හිටපු සෞඛ්‍ය අමාත්‍ය පාර්ලිමේන්තු මන්ත්‍රී රාජිත සේනාරත්න පවසනවා.\nකොළඹ ඊයේ (20) පැවති මාධ්‍ය හමුවකට එක්වෙමින් ඔහු මේ බව සදහන් කළා.\nමේ අතර, ඖෂධ හිඟය සම්බන්ධයෙන් විපක්ෂ නායක සජිත් ප්‍රේමදාස පෙරේදා දිනයේදී නිකුත් කළ නිවේදනයට ඖෂධ නිෂ්පාදන, සැපයීම් සහ නියාමන රාජ්‍ය අමාත්‍ය මහාචාර්ය චන්න ජයසුමන ප්‍රතිචාර දක්වා තිබෙනවා.\nවිපක්ෂ නායකවරයා වෙත ලිපියක් යොමු කරමින් ඔහු සඳහන් කර ඇත්තේ ඖෂධ 40ක පමණ හිඟයක් පවතින බවට විපක්ෂ නායකවරයා අදාළ නිවේදනයෙන් පෙන්වා දුන්න ද මේ පිළිබදව ජාතික පුවත්පත් දෙකක් විසින් පසුගිය 19 වන දා වාර්තා කර තිබූ බවයි.\nඑහෙත් අදාළ මාධ්‍යවේදියා කරුණු සොයා බැලීමකින් තොරව ඖෂධ 40ක ලැයිස්තුවක් පුවත්පතේ පළ කර ඇතැයි රාජ්‍ය අමාත්‍යවරයා විපක්ෂ නායකවරයා වෙත යැවූ ලිපියේ දක්වා තිබෙනවා.\nඔහු එමගින් තවදුරටත් පෙන්වා දී ඇත්තේ පුවත්පතක පළ වූ පමණින් කරුණු විමසා බැලීමකින් තොරව පුනරුච්චාරණය කිරීම විපක්ෂ නායක ධුරය වැනි වගකිව යුතු තනතුරක් දරන අයෙකුට සුදුසු නොවන බවයි.",
       "URL": "https://www.hirunews.lk/280230/රජයේ-රෝහල්-තුළ-ඖෂධ-169ක්-හිඟයිලු",
       "Category": "Local News",
       "Parent URL": "https://www.hirunews.lk/local-news.php?pageID=1740"
}