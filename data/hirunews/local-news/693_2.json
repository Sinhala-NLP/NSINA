{
       "Source": "hirunews",
       "Timestamp": "Friday, 02 December 2022 - 14:32",
       "Headline": "දැන් ගුවන්යානා ඉන්ධන ඇති තරමට තියෙනවා! - ඇමැති සිරිපාල",
       "News Content": "පුද්ගලික පාර්ශ්ව දෙකකට ආනයනය සඳහා අවසර දීමත් සමග ශ්‍රී ලංකාව සතුව මාසයක ගුවන් ඉන්ධන තොග ඇති බව නාවික හා ගුවන් සේවා අමාත්‍ය නිමල් සිරිපාල ද සිල්වා පවසනවා.\nඑබැවින් දැන් කොළඹට පැමිණෙන ජාත්‍යන්තර ගුවන් සේවාවන් හි ගුවන්යානාවලට ඉන්ධන සැපයීම සහතික කළ හැකි බවයි අමාත්‍යවරයා වැඩිදුරටත් කියා සිටියේ.\n“දැන් පෞද්ගලික ආයෝජකයෝ දෙන්නෙක් ගුවන් යානා ඉන්ධන ගේනවා, ඔවුන් ඩොලර් වලින් ගෙවන අතර ඔවුන් ඒවා අලෙවි කරන්නේත් ඩොලර්වලට. එය ඉතා හොඳින් සිදුවෙමින් පවතී. මාසයකට ප්‍රමාණවත් තොග අප සතුව තියෙනවා. තවත් නැවක් එනවා. මේවා විවෘත කළ යුතුයි කියලා මට ලංකා ඛනිජ තෙල් නීතිගත සංස්ථාවත් එක්ක සටන් කරන්නත් සිද්ධ වුණා.”ඇමැතිවරයා වැඩි දුරටත් කියා සිටියා.\nගුවන් යානාවලට ඉන්ධන සැපයීම පිළිබඳ සහතිකය ලබා දීමෙන් පසු රුසියාවේ Aeroflot ඇතුළු බොහෝ ගුවන් සමාගම් කොළඹට පැමිණෙන බව පැවසූ ඇමතිවරයා වැඩිදුරටත් කියා සිටියේ එලායන්ස් එයාර් ඔෆ් ඉන්දියා ගුවන් සේවාව දෙසැම්බර් 12 වැනිදා යාපනයේ පලාලි ගුවන් තොටුපළ වෙත ගුවන් ගමන් ආරම්භ කරන බවයි.\nමහ බැංකුව විසින් පොලී අනුපාත පහත හෙළීම සඳහා සිදුකළ මුදල් මුද්‍රණය හේතුවෙන් වසර දෙකකට පසු 2022 විදේශ විනිමය අර්බුදය උත්සන්න වීමත් සමඟ කටුනායක ශ්‍රී ලංකාවේ ප්‍රධාන ගුවන් තොටුපළේ ගුවන්යානා ඉන්ධන තොග අවසන් වුණා.",
       "URL": "https://www.hirunews.lk/321799/දැන්-ගුවන්යානා-ඉන්ධන-ඇති-තරමට-තියෙනවා-ඇමැති-සිරිපාල",
       "Category": "Local News",
       "Parent URL": "https://www.hirunews.lk/local-news.php?pageID=693"
}