{
       "Source": "hirunews",
       "Timestamp": "Friday, 17 June 2022 - 19:30",
       "Headline": "ගාලුමුවදොර විරෝධතා පැවැත්වෙන ප්‍රදේශයෙන් වාර්තාවන අපරාධ ඉහළට",
       "News Content": "පසුගිය මාස 2ක ආසන්න කාලය තුල ගාලු මුවදොර සහ විරෝධතා පැවැත්වෙන ප්‍රදේශයේ සිදුවී ඇති අපරාධ සම්බන්ධයෙන් පැමිණිලි රැසක් ලැබී ඇතැයි පොලිසිය පවසනවා.\nකොටුව පොලිස් ස්ථානයට මේ පැමිණිලි ලැබී ඇති අතර යතුරුපැදි සොරකම් කිරීම්, ත්‍රී රෝද රථ සොරකම් කිරීම්, ජංගම දුරකථන සොරකම් මෙන්ම මුදල් සොරකම් ද වන බවයි පොලිසිය කියාසිටියේ.\nඑමෙන්ම පුද්ගලයන් අතර ඇතිවන ආරවුල් හේතුවෙන් වූ පහරදීම් පිළිබඳව ද වාර්තාවී තිබෙනවා.\nඊයේ (16) රාත්‍රියේ දී ද ගාලු මුවදොර ප්‍රදේශයේ පුද්ගලයන් දෙදෙනෙකු ඇතිකරගත් ආරවුලක් මත එක් අයෙකු පහරදීමෙන් අනතුරුව පහරකෑමට ලක්වූ පුද්ගලයා රෝහල් ගතවී තිබෙනවා.\nපහරදුන් පුද්ගලයා කොටුව පොලිසිය මගින් අත්අඩංගුවට ගෙන තිබෙනවා.\nඅත්අඩංගුවට ගත් සැකකරු මත්ද්‍රව්‍යවලට ඇබ්බැහිවූවෙක් බවට පොලිසිය සැක කරන අතර ඒ පිළිබඳ කොටුව පොලිසිය විසින් පරීක්ෂණ සිදුකරනු ලබනවා.\nමෙම හේතු මත පොලිසිය මහජනතාවගෙන් ඉල්ලා සිටින්නේ ගාලු මුවදොර සහ විරෝධතා ප්‍රදේශවල සැරිසැරීමේ දී වඩාත් කල්පනාකාරීව කටයුතු කරන ලෙසටයි.",
       "URL": "https://www.hirunews.lk/307421/ගාලුමුවදොර-විරෝධතා-පැවැත්වෙන-ප්‍රදේශයෙන්-වාර්තාවන-අපරාධ-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=1087"
}