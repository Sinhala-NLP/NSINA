{
       "Source": "hirunews",
       "Timestamp": "Thursday, 07 December 2017 - 16:38",
       "Headline": "බන්ධනාගාරයට පැමිණි පෙම්වතිය, පෙම්වතා විවාහ කරගනී",
       "News Content": "වසර තිස්හත හමාරක සිරදඬුවමක් විඳිමින් සිටින 39 හැවිරිදි සෙනරත් බන්දුල ලියනාරච්චි නමැති සිය පෙම්වතා සමඟ චමිලා නමැති තරුණිය අද (07) විවාහ වුයේ මැගසින් බන්ධනාගාරයේ දියි.\nමෙය බන්ධනාගාර ඉතිහාසයේ සුවිශේෂී විවාහයක් බවට පත්වනවා.\nමෙසේ විවාහ දිවියට පිවිසි චමිලා, බන්ධනාගාර රැඳවියන්ගේ අයිතිවාසිකම් සුරැකීමේ කමිටුවේ ක්‍රියාකාරී සාමාජිකාවක්.\nවිවාහයෙන් පසු බන්ධනාගාරය ඉදිරිපිට මාර්ගය අසල මංගල සභාවක්ද පැවැත්වුනා.\nඑහිදී අදහස් දැක්වූ එම්. ශක්තිවේල් පියතුමා කියා සිටියේ එළඹෙන නත්තල් සමයේ එහි සැබෑ අරුත වන ප්‍රේමය කදිමට විදහා දැක්වූ අවස්ථාවක් ලෙස මෙය හැඳින්විය හැකි බවයි.\nවත්තල ප්‍රදේශයේ පදිංචි චමිලා ද මෙහිදී අදහස් පළ කර තිබෙනවා.\nතමන් අද (07) සිට ස්විටි ෂෙරින් චමිලා ලියනාරච්චි ලෙස හැඳින්වූ ඇය වසර 03ක සටනකින් පසු සිය පෙම්වතා මෙසේ බන්ධනාගාරයේ දී විවාහ කර ගැනීමට හැකි වූ බව සඳහන් කළා.\nතමන් සිය පෙම්වතාගේ අයිතීන් වෙනුවෙන් සටන් කරන අවස්ථාවේදී  එක්තරා බන්ධනාගාර ප්‍රධානියෙකු තමන්ට මේ ගැන කතා කිරීමට නීතිමය අයිතියක් නැතැයි කී බවත්, විවාහ සහතිකය පෙන්වන ලෙස කී බවත් ඇය සිහිපත් කළා.\nතම පෙම්වතා වන රැඳවියා විටෙක කුරුවිට බන්ධනාගරයටත්, තවත් විටෙක අනුරාධපුර බන්ධනාගරයටත් මාරු කළ බවද ඇය සඳහන් කළා.\nවිවාහයෙන් පසු සැමියා යළි බන්ධනාගාරයටත් බිරිඳ ඇගේ නිවසටත් පිටත්ව ගියා.",
       "URL": "https://www.hirunews.lk/177842/බන්ධනාගාරයට-පැමිණි-පෙම්වතිය-පෙම්වතා-විවාහ-කරගනී",
       "Category": "Local News",
       "Parent URL": "https://www.hirunews.lk/local-news.php?pageID=4182"
}