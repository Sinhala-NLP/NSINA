{
       "Source": "hirunews",
       "Timestamp": "Tuesday, 26 July 2022 - 19:38",
       "Headline": "ආණ්ඩු පක්ෂ රැස්වීම අවසන් (වීඩියෝ)",
       "News Content": "ජනාධිපති රනිල් වික්‍රමසිංහගේ ප්‍රධානත්වයෙන් පැවැති ආණ්ඩු පක්ෂ රැස්වීම මේ වනවිට අවසන් වී තිබෙනවා.\nමුදල් අමාත්‍යාංශයේ පැවැති එම රැස්වීම ආරම්භ වුයේ පස්වරු 03ට පමණයි.\nඑහිදි සර්ව පාක්ෂික රජය පිළිබදව සහ හෙට පාර්ලිමේන්තුවට ඉදිරිපත් කෙරෙන හදිසි නීතී යෝජනා විවාදය පිළිබදව මෙන්ම ආර්ථික තත්ත්වය සම්බන්ධයෙන් සාකච්ජා වූ බවයි වාර්තා වන්නේ.\nමෙම සාකච්ඡාවට ආරක්ෂක ලේකම්වරයා සහ බුද්ධි අංශ ප්‍රධානියාද එක්ව ඇති අතර, එහිදී බුද්ධි අංශ ප්‍රධානියා පවතින විරෝධතා සම්බන්ධයෙන් සවිස්තරාත්මක විග්‍රහයක් ඉදිරිපත් කර ඇති බවයි වාර්තාවන්නේ.\nඔහු ප්‍රකාශ කර ඇත්තේ එම තත්වය මතුපිටින් පෙනෙන දෙයක් නොව සංවිධානාත්මක ජාලයක් මගින් මෙහෙයවන්නක් බව පෙනී යන බවයි.\nඑය, අයිස්බර්ගයකට සමාන බව ඔහු අවධාරණය කර ඇති අතර, සංවිධානාත්මක කුමන්ත්‍රණයක් හරහා රාජ්‍යය දුර්වල කිරීමේ අරමුණින් ක්‍රියාත්මක බවද ප්‍රකාශ කර තිබෙනවා.\nඅදාළ අංශ සහ සංවිධාන හඳුනාගෙන ඇති බවයි බුද්ධි අංශ ප්‍රධානියා වැඩිදුරටත් ප්‍රකාශ කර ඇත්තේ.\nමේ අතර මෙම හමුවට ජාතික කොංග්‍රසයේ පාර්ලිමේන්තු මන්ත්‍රි ඒ.එල්.එම්. අතාවුල්ලා සහ පාර්ලිමේන්තු මන්ත්‍රී ජීවන් තොණ්ඩමන්ද එක්ව සිටියා.",
       "URL": "https://www.hirunews.lk/311029/ආණ්ඩු-පක්ෂ-රැස්වීම-අවසන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=991"
}