{
       "Source": "hirunews",
       "Timestamp": "Tuesday, 16 May 2023 - 14:22",
       "Headline": "අමරපුර මහනිකායේ මහනායක අතිපූජ්‍ය දොඩම්පහළ චන්දසිරි නාහිමියන් අපවත් වෙයි",
       "News Content": "සම්බුද්ධ ශාසනයේ චිරස්තිථිය වෙනුවෙන් අමිල මෙහෙවරක් ඉටු කළ අමරපුර මහා නිකායේ උත්තරීතර මහ නායක අග්ගමහා පණ්ඩිත අතිපූජ්‍ය දොඩම්පහළ චන්දසිරි මහ නාහිමියන් අද අපවත් වුණා.\n2021 වසරේ සිට අමරපුර මහා නිකායේ උත්තරීතර මහා නායක පදවිය හෙබවූ උන්වහන්සේ අපවත් වන විට පසුවූයේ 84 වැනි වියේයි.\nඑදිරිවීර පටබැඳිගේ සරණේරිස් සිල්වා මහතාට සහ එදිරිසූරිය පටබැඳිගේ මිසිනෝනා උපාසිකා මාතාවට දාව1939 වසරේ දෙසැම්බර් මස 20 දින මාතර දොඩම්පහළ ග්‍රාමයේ උපත ලද කුල දරුවෙකු වයස අවුරුදු 10 සම්පුර්ණ වත්ම දොඩම්පහල චන්දසිරි නමින් පැවිදි බිමට පිවිසෙන්නේ ‍සිය මව්පියන්ගේ ආශිර්වාදය මතයි.\nඒ කුඩාවැල්ල වාළුකාරාමාධිපති පූජ්‍ය මාතර සද්ධාරාම නායක ස්වාමින් වහන්සේ සහ පූජ්‍ය මාතර ශ්‍රී මේදානන්ද මහනායක ස්වාමීන් වහන්සේගේ ශිෂ්‍ය හිමිනමක් ලෙසින්.\nවසර 8ක් ජයමහා වීරබා පිරිවණෙන් අධ්‍යාපනය ලැබු උන්වහන්සේ වැඩිදුර අධ්‍යාපනය සඳහා ගාල්ල විද්‍යාලෝක මහ පිරිවෙණට ඇතුළත් වෙනවා.\nවයස අවුරුදු 23 සම්පූර්ණ වත්ම 1962 වසරේ දී පූජ්‍ය දොඩම්පහළ චන්දසිරි හිමියන් අමරපුර කල්‍යාණිවංශික සංඝ සභාවේ උපසම්පදා භික්ෂුවක ලෙස උපසම්පදාව ලබාගත්තා.\nපිරිවෙන් අධ්‍යාපනය නිමාකළ පසු උන්වහන්සේ කොළඹ ජර්මන් ධර්ම දූත ආශ්‍රමය වෙත පැමිණ සිය ශාසනික මෙහෙවර අරඹන්නේ පූජ්‍ය කුඩාවැල්ල වංගීෂ නායක ස්වාමීන් වහන්සේ යටතේයි.\nඒ අනුව අරහත්ත තපෝවනය, පදවිපුර තපෝවනය ඇතුළු තපෝවන රැසකම වැඩ හිඳිමින් ලක්ෂ සංඛාත බෞද්ධ සැදැහැවතුන්ගේ සුබසිද්ධිය උදෙසා උන්වහන්සේ සිදුකළ කාර්යභාරය අතිමහත්.\nකුඩාවැල්ල වංගීශ නායක ස්වාමීන් වහන්සේගේ අපවත් වීමෙන් අනතුරුව වගකීම් රැසක් තම උර මතට ගත් උන්වහන්සේ, රාජගිරිය ගෞතම තපෝවනය නිර්මාණය කිරීමට ද පුරෝගාමී වුණා.\nරටපුරා විහිදුනු තපෝවන රැසකම මූලිකත්වය ගෙන කටයුතු කල දොඩම්පහළ චන්ද්‍රසිරි හිමියන් කාන්තා සමිති, ළමා සමිති හරහා සමාජ මෙහෙවර රැසක්ම සිදු කළේ සිය ශාසනික මෙහෙවරට අමතරවයි.\n2004 වසරේදී මෙරට මුහුණ දුන් සුනාමි ව්‍යසනයේදී අවතැන් වූ ජනතාවට සහන සැලසීම සඳහා ජාත්‍යන්තර ප්‍රජාවගේ ද සහය ඇතිව උන්වහන්සේ ක්‍රියාත්මක කළ වැඩපිළිවෙළ අතිමහත්.\nඋන් වහන්සේ ශාසනය වෙනුවෙන් සිදු කළ සේවාව අගයමින් මියනමාර රජය විසින් අග්ගමහා පණ්ඩිත පදවිය පිරිනමන්නේ 2021 වසරේ ජනවාරි 04 වන දිනයි.\nඅතිපූජ්‍ය අග්ගමහාපණ්ඩිත මඩිහේ පඤ්ඤාසීහ මහානාහිමි, අග්ගමහාපණ්ඩිත දවුල්දෙණ ඤාණිස්සර මහානාහිමි, අග්ගමහාපණ්ඩිත කොටුගොඩ ධම්මාවාස මහානාහිමි ආදී මහ තෙරවරුන් වහන්සේලා මහනායක ධුරය දරමින් ඒකාලෝක කළ අමරපුර මහා නිකාය, දොඩම්පහළ චන්ද‍සිරි හිමියන්ගේ ශාසනික මෙහෙවරෙන් සුදිලෙන්නේ 2021 වසරේ සිටයි.\nඅග්ගමහා පණ්ඩිත කොටුගොඩ ධම්මාවාස උත්තරීතර මහානාහිමියන්ගේ අපවත්වීමෙන් හිස්වූ මහනායක පදවියට අග්ගමහා පණ්ඩිත දොඩම්පහළ චන්දසිරි මහානායක මහා ස්වාමීන්ද්‍රයන් වහන්සේ පත්වන්නේ 2021 වසරේ ජූලි මස 20 වනදායි.\nඑමෙන්ම වයස අවුරුදු 80 සම්පූර්ණ කරමින් ශාසනය වෙනුවෙන් සිදු කළ අපරිමිත සේවය අගයමින් ද උන්වහන්සේට අග්ගමහා රට්ඨගුරු පදවිය 2022 වසරේදි පිරිනැමෙනවා\nමෙරට ඉතිහාසය පුරා මෙතෙක් එම පදවිය හිමිවී ඇත්තේ උන් වහන්සේ ඇතුලු යතිවරයාණන් වහන්සේ සිව් නමකට පමණයි.\nඑලෙස අර්ථයෙන් ධර්මයෙන් සුපසන්ව අනුශාසනා ලබා දෙමින් සිය ශාසනික සේවාවන් තවදුරටත් ඉදිරියට ගෙන ආ අග්ගමහා පණ්ඩිත දොඩම්පහළ චන්දසිරි මහානා හිමියන් සිය ශාසනික මෙහෙවර අද අවසන් කළා.\nකලක සිට රෝගාතුරව සිටි උන්වහන්සේ අද දහවල් ශ්‍රී ජයවර්ධනපුර රෝහලේදී අපවත් වුණා.\nඒ වනවිට උන්වහන්සේ පසුවූයේ 84 වැනි වියේයි.\nඅතිපූජ්‍ය දොඩම්පහළ චන්දසිරි මහ නාහිමියන්ගේ ශ්‍රී දේහය පිළිබඳ ආදාහන පූජෝත්සවය එළැඹෙන ඉරිදා දින රාජ්‍ය ගෞරව සහිතව සිදු කරන බවයි අමරපුර මහ සංඝ සභාව ප්‍රකාශ කළේ.",
       "URL": "https://www.hirunews.lk/335355/අමරපුර-මහනිකායේ-මහනායක-අතිපූජ්‍ය-දොඩම්පහළ-චන්දසිරි-නාහිමියන්-අපවත්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=339"
}