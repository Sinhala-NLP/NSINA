{
       "Source": "hirunews",
       "Timestamp": "Wednesday, 19 January 2022 - 8:44",
       "Headline": "ජනපති ලේකම් පුටුවට නව මුහුණක් (වීඩියෝ)",
       "News Content": "නව ජනාධිපති ලේකම්වරයා ලෙස ගාමිණී සෙනරත් අද (19) පෙරවරුවේ වැඩභාර ගැනීමට නියමිතයි.\nදැනට ජනාධිපති ලේකම්වරයා ලෙස කටයුතු කරන ආචාර්ය පී.බී. ජයසුන්දර සිය ධුරයෙන් ඉල්ලා අස්වීම හේතුවෙනුයි නව ජනාධිපති ලේකම්වරයා ලෙස ගාමිණී සෙනරත් පත්වීමට නියමිතව ඇත්තේ.\nඔහු මේ වන විට අග්‍රාමාත්‍ය ලේකම්වරයා ලෙස කටයුතු කරනවා.\n1984 වර්ෂයේදී ශ්‍රී ලංකා පරිපාලන සේවයෙහි විභාගය සමත්ව ත්‍රිකුණාමලය, මොරවැව සහකාර ප්‍රාදේශීය ලේකම්වරයා ලෙස සිය රාජකාරි දිවිය ආරම්භ කළ ගාමිණි සෙනරත් එදා මෙදා තුර රාජ්‍ය පරිපාලන සේවයෙහි විවිධ තනතුරු දරමින් ඉදිරියට ආ අයෙක්.\nහක්මණ ඉඩම් හිමි වැවිලිකරු ලයනල් ජෝර්ජ් සේදර සෙනරත් පියාණන්ට සහ රත්නායක මැතිනියට දාව මෙලොව එළිය දුටු ගාමිණී සෙනරත්, තම පරම්පරාවේ වතුපිටි, ඉඩකඩම් පෞද්ගලික පරිහරණය කරනවා වෙනුවට එම ප්‍රදේශයේ ජනතාවගේ සෞඛ්‍ය, අධ්‍යාපන පොදු පහසුකම් නංවාලීම සඳහා පරිත්‍යාග කරමින් කටයුතු කළේ මාපියන්ගෙන් ලද ‍උදාර ගතිගුණ නිසාවෙනි.\nමාතර රාහුල විද්‍යාලයෙන් සහ ගාල්ල රිච්මන්ඩ් විද්‍යාලයෙන් පාසල් අධ්‍යාපනය ලැබූ ගාමිණී සෙනරත් මහතා කැලණිය විශ්වවිද්‍යාලයේ උපාධිධරයෙකු වන අතර, දශක හතරකට ආසන්න කාලයක් තිස්සේ රාජ්‍ය සේවයේ විවිධ තනතුරු දරමින් රටේ ජනතාවගේ සංවර්ධනය, සුබසාධනය ඇති කරලීම සඳහා වෙහෙසි ක්‍රියා කළ කීරිතිමත් රාජ්‍ය නිලධාරියෙකු බවයි වාර්තා වන්නේ.\nකලක් ආගමන විගමන දෙපාර්තමේන්තුවේ නියෝජ්‍ය පාලක, මෝටර් රථ ප්‍රවාහන දෙපාර්තමේන්තුවේ මුල් පුටුව, අග්‍රාමාත්‍ය අතිරේක ලේකම්, අග්‍රාමාත්‍ය කාර්ය මණ්ඩල ප්‍රධානී, අග්‍රාමාත්‍ය ලේකම්, ජනාධිපති කාර්ය මණ්ඩල ප්‍රධානි ධුරය ද මොහු හෙබවූ උස් පුටු ය.\nමෙරට පස්වැනි විධායක ජනාධිපතිවරයා ලෙස වත්මන් අගමැති මහින්ද රාජපක්ෂ තේරීපත් වූ 2005 නොවැම්බර් 17 පැවැති ජනාධිපතිවරණ මැතිවරණයට පෙර අගමැති ධුරය හොබවද්දි අග්‍රාමාත්‍ය ලේකම්වරයා ලෙස ගාමිණී සෙනරත් විසින් සුවිසල් කාර්යභාරයක් ඉටු කළ බව එම ක්ෂේත්‍රයේ බොහෝ අයෙකු දන්නා ප්‍රසිද්ධ කාරණයක්.\nඅග්‍රාමාත්‍ය ලේකම්වරයා ලෙස සිටින අතරම මහජන බැංකුව, ශ්‍රී ලංකා රක්ෂණ සංස්ථාව, ලිට්රෝ සමාගම ඇතුළු රාජ්‍ය ව්‍යවසායන් ගණනාවක ද මුල් පුටුව හෙබ වූ සෙනරත්, සංචාරක කර්මාන්තයේ ද විශාල වැඩ කොටසක් ඉටු කළ රාජ්‍ය පරිපාලකයෙක්.\nමේ අතර වාරිමාර්ග අමාත්‍යාංශයේ ලේකම් අනුර දිසානායක ද අග්‍රාමාත්‍ය ලේකම්වරයා ලෙස හෙට වැඩ භාර ගැනීමට නියමිතයි.",
       "URL": "https://www.hirunews.lk/294406/ජනපති-ලේකම්-පුටුවට-නව-මුහුණක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1416"
}