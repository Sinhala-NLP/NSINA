{
       "Source": "hirunews",
       "Timestamp": "Monday, 07 August 2023 - 21:47",
       "Headline": "වැලිගමදී බන්ධනාගාර නියාමකට පහර දුන්නේ හරක් කටාගේ ගෝලයින් - තවත් 8 ක් සොයා මෙහෙයුම්",
       "News Content": "බස් රථයකින් ගමන් කරමින් සිටි ගාල්ල බන්ධනාගාරයේ නියාමකවරයෙකුට ගිනිඅවි පෙන්වා වැලිගම බස් නැවතුම්පළේදී පහරදීමේ සිද්ධියට අදාළව නදුන් චින්තක හෙවත් හරක්කටාගේ සමීපතමයන් දෙදෙනෙකු අත්අඩංගුවට ගෙන තිබෙනවා.\nමේ සඳහා තවත් පුද්ගලයින් 08 දෙනෙකු පැමිණ ඇති අතර ඔවුන්ද අත්අඩංගුවට ගැනීමට විමර්ශන ක්‍රියාත්මක බවයි මාතර පොලිසිය ප්‍රකාශ කළේ.\nරාජකාරි නිමකර පෙරේදා ගාල්ලේ සිට මාතර දක්වා බස් රථයෙන් ගමන්කරමින් සිටියදී සිදුකළ මෙම පහරදීමෙන් තුවාල ලැබූ ඔහු තවදුරටත් මාතර මහ රෝහලේ ප්‍රතිකාර ලබමින් සිටිනවා.\nමෙම නියාමකවරයා බන්ධනාගාරය තුළ තහනම් ද්‍රව්‍ය හා ජංගම දුරකථන වැටලීම් රාශියක් සිදු කර ඇති බවද සඳහන්.\nමේ අතර දැනට අපරාධ පරීක්ෂණ දෙපාර්තමේන්තුවේ රඳවාගෙන සිටින හරක්කටාගේ සමීපතමයෙකු බවට පවසමින් කොළඹ ප්‍රදේශයේ ව්‍යාපාරිකයෙකුගෙන් රුපියල් ලක්ෂ 10 ක කප්පම් මුදලක් ලබාගත් සැකකරුවෙකු අත්අඩංගුවට ගෙන තිබෙනවා.\nමනුෂ්‍ය ඝාතන හා සංවිධානාත්මක අපරාධ විමර්ශන කොට්ඨාසට පසුගිය මස 31 වනදා පැමිණිල්ලක් ලැබී තිබූ අතර ඒ අනුවයි මෙම සැකකරු ඊයේ දෙහිවල - මිහිදු මාවත ප්‍රදේශයේදී අත්අඩංගුවට ගෙන ඇත්තේ.\n31 හැවිරිදි මොහු සන්තකයේ තිබී ජංගම දුරකථන දෙකක්ද පොලිසිය භාරයට ගෙන තිබෙනවා.",
       "URL": "https://www.hirunews.lk/344011/වැලිගමදී-බන්ධනාගාර-නියාමකට-පහර-දුන්නේ-හරක්-කටාගේ-ගෝලයින්-තවත්-8-ක්-සොයා-මෙහෙයුම්",
       "Category": "Local News",
       "Parent URL": "https://www.hirunews.lk/local-news.php?pageID=116"
}