{
       "Source": "hirunews",
       "Timestamp": "Sunday, 04 October 2020 - 14:40",
       "Headline": "කබලෙන් ලිපට වැටුනු ලොකු ලූනු ගොවීන් (වීඩියෝ)",
       "News Content": "ඕනෑම ගොවියෙකුගේ සිහිනය සරු අස්වැන්නක්.\nනමුත් වන අලින් නිසා එය සිහිනයක්ම පමණක් බවට පත්වූ ගොවියන් පිරිසක් පිළිබඳව අපට බකමූණ ප්‍රදේශයෙන් වාර්තා වුණා.\nශ්‍රී ලාංකීය ජනතාවගේ අත්‍යාවශ්‍ය කුළුබඩු පරිභෝජන ආහාර ද්‍රව්‍ය අතර ලොකු ලූනු සඳහා හිමිවන්නේ ප්‍රධාන ස්ථානයක්.\nඒ හේතුවෙන් බකමූණ ජයසිරිපුර ගඟේයාය ප්‍රදේශයේ වගාකරුවන් මෙවර වී වගාවට අමතරව ලොකු ලූනු වගාව කෙරෙහි යොමුවුණේ සරු අස්වැන්නක බලාරොත්තු පෙරදැරිවයි.\nනමුත් ඒ සියල්ල සිහිනයක් බවට පත්ව ඇත්තේ වන අලින්ගේ ගම්වැදීම් නිසායි.\nසරු අස්වැන්නක් ලබා ගැනීමට නම් ලොකු ලූණු බීජ දින 96ක් පමණ පොළව අභ්‍යන්තරයේ තැබිය යුතුයි.\nනමුත් දින 70ත් 75 අතර කාලයකින් ලොකු ලූණු ගලවා ඉවත් කරන්නට ගම්වාසින් කටයුතු කරන්නේ වන අලින්ගෙන් සිදුවන හානිය අවම කර ගැනීමේ අපේක්ෂාවෙන්.\nමේ හේතුවෙන් ගොවි ජනතාවට සිදුව ඇත්තේ කබලෙන් ලිපට වැටීමටයි.\nනිසි කලට වැඩීමක් නොවුණ ලොකු ලූනු ගලවා ඉවත් කිරීම හරහා තම අපේක්ෂා බිඳවැටී ඇති බව ගොවීන් පෙන්වා දෙනවා.\nවගාකරුවන් ඉල්ලා සිටින්නේ තම වගාවන් පමණක් නොව ජීවිතද ආරක්ෂා කර ගැනීම වෙනුවෙන් අබලන් තත්ත්වයේ ඇති අලිවැට හැකි ඉක්මණින් ප්‍රතිසංස්කරණය කර දෙන ලෙසයි.",
       "URL": "https://www.hirunews.lk/251779/කබලෙන්-ලිපට-වැටුනු-ලොකු-ලූනු-ගොවීන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2412"
}