{
       "Source": "hirunews",
       "Timestamp": "Monday, 18 April 2022 - 7:44",
       "Headline": "මෙම වසරේ පළමු පාසල් වාරය අදින් ඇරඹේ (වීඩියෝ)",
       "News Content": "2022 වසර සදහා වන පළමු පාසල් වාරය අදින් ආරම්භ වනවා.\nකෙසේ වෙතත්, අධ්‍යාපන අමාත්‍යාංශය සදහන් කළේ සියලු ශ්‍රේණි සදහා ඉගැන්වීම් කටයුතු අද ආරම්භ කළ ද 2022 වසර සදහා පළමු ශ්‍රේණියට ඇතුළත් වන සිසුන් සදහා ඉගැන්විම් කටයුතු හෙට (19) සිට ඇරඹෙන බවයි.\nඑමෙන්ම, මුස්ලිම් පාසල් සදහා පළමු ශ්‍රේණි ආරම්භය මැයි මස 05 වනදා සිදු කෙරෙනවා.\nඅදින් (18) ඇරඹෙන නව පාසල් වාරය වෙනුවෙන් පාසල් පන්ති කාමර පිරිසිදු කිරීම දෙමාපියන් සහ සිසුන්ගේ සහභාගීත්වයෙන් ඊයේ සිදුකෙරුණා.\nමේ අතර, අදින් ආරම්භ වන මේ වසරේ පළමු පාසල් වාරය සඳහා පාසල් සිසුන්ට අවශ්‍ය සියලු ප්‍රවාහන සේවා සුදානම් බව ලංකා ගමනාගමන මණ්ඩලය සහ පෞද්ගලික මගී ප්‍රවාහන සේවා සංගම් ප්‍රකාශ කළා.\nඅද සිට සාමාන්‍ය පරිදි පෞද්ගලික බස්රථ ධාවනය සිදු කෙරෙන බව ලංකා පෞද්ගලික බස් රථ හිමියන්ගේ සංගමයේ සභාපති ගැමුණූ විජේරත්න ප්‍රකාශ කළා.\nඩීසල් ලබා ගැනීමේ අර්බුදයක් පැවතිය ද අද සිට පාසල් ප්‍රවාහන කටයුතු සාමාන්‍ය පරිදි සිදුකරගෙන යාමට සූදානම් බව පාසල් ළමයින් ප්‍රවාහන සංගම් පවසනවා.",
       "URL": "https://www.hirunews.lk/302179/මෙම-වසරේ-පළමු-පාසල්-වාරය-අදින්-ඇරඹේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1225"
}