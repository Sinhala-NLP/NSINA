{
       "Source": "hirunews",
       "Timestamp": "Sunday, 20 March 2022 - 13:12",
       "Headline": "ලාභය අඩු කිරීමේ චක්‍රලේඛයට ඉන්ධන පිරවුම්හල් හිමියන්ගේ විරෝධය",
       "News Content": "ඉන්ධන අලෙවිය මත පිරවුම්හල් හිමියන්ට ලබාදෙන ලාභය අඩු කිරීමට තෙල් සංස්ථාව ගෙන ඇති තීරණයට විරෝධය පළ කරන බව ඉන්ධන පිරවුම්හල් හිමියන්ගේ සංගමය පවසනවා.\nසියලු පිරවුම්හල් හිමියන් වෙත ලිපියක් යොමු කරමින් තෙල් සංස්ථාව ප්‍රකාශ කර ඇත්තේ අලෙවිකරන ඉන්ධන මත පිරවුම්හල් හිමියන්ට ලබාදෙන සියයට තුනේ ලාභ ප්‍රතිශතය 2019 වසරට සාපේක්ෂව ගණනය කරන බවයි.\nඒ අනුව දැනට පවතින මිල ගණන් යටතේ ගණනය කෙරෙන ලාභ ප්‍රතිශතය 2019 මිලට ගණනය කිරීමේදී තමන්ට හිමිවන ලාභය අවම වන බව පිරවුම්හල් හිමියන්ගේ අදහසයි.\nඒ අනුව පිරවුම්හල් හිමියන් සතු ප්‍රාග්ධනය අඩුවීමෙන් සංස්ථාවෙන් ඉන්ධන මිලදී ගැනීමේ හැකියාව අවම විය හැකි බව එම සංගමය පෙන්වා දෙනවා.\nමෙම තීරණය ක්‍රියාත්මක වුවහොත් එය, තෙල් සැපයුමට බාධාවක් විය හැකි බව පිරවුම්හල් හිමියන්ගේ සංගමයේ අදහසයි.\nමෙරට තෙල් සංස්ථාව සතුව ඉන්ධන පිරවුම්හල් 1,200 ක් පමණ පවතින අතර, ඉන් 200 ක් පවතින්නේ සංස්ථාවේ ඍජු පාලනය යටතේයි.\nතවත් දහසක් පමණ බලය ලත් නියෝජිතයන් මගින් ක්‍රියාත්මක කෙරෙනවා.\nලාභය ගණනය කිරීමේ ක්‍රමවේදය වෙනස් කිරීම පිළිබඳව මේ වනවිට තෙල් සංස්ථාව චක්‍රලේඛයක්ද නිකුත් කර ඇති බව සඳහන්.\nමෙවැනි තීරණයක් ගෙන ඇත්දැයි හිරු ප්‍රවෘත්ති අංශය, බලශක්ති අමාත්‍යාංශ ලේකම් කේ.ඩී.ආර්.ඔල්ගා ගෙන් විමසීමක් කළා.\nඇය කියා සිටියේ ඉහළ යන ඉන්ධන මිල මත පිරවුම්හල් හිමියන්ගේ ලාභ ප්‍රතිශතය ගණනය කිරීමේදී ඔවුන්ට අසීමිත ලාභ ප්‍රතිශතයක් හිමිවන බවයි.\nඑය පාරිභෝගිකයාට හෝ තෙල් සංස්ථාවට නොලැබෙන බව ඇය ප්‍රකාශ කළා.\nඒ අනුව ලාභ ප්‍රතිශතය ගණනය කිරීමේ ක්‍රමවේදය වඩාත් විධිමත් කිරීමේ අරමුණින් පිරවුම්හල් හිමියන්ට ලබාදෙන සියයට තුනේ ලාභ ප්‍රතිශතය 2019 පැවති ඉන්ධන මිලට සාපේක්ෂව ස්ථාවර මිල ගණන් යටතේ ගණනය කිරීමට නව චක්‍රලේඛය මගින් ප්‍රතිපාදන සළසා තිබෙනවා.\nකෙසේ වෙතත් අමාත්‍යාංශ ලේකම්වරිය සඳහන් කළේ මේ සම්බන්ධයෙන් අවසන් තීරණයක් මේ වනතුරුත් ගෙන නොමැති අතර, ඉන්ධන පිරවුම්හල් හිමියන්ගේ පාර්ශවය සහ තෙල් සංස්ථාව ඒකාබද්ධ කමිටුවක් මගින් ඉදිරියේදී එය තීරණය කරන බවයි.\nඑමෙන්ම බොරතෙල් නොමැතිවීම හේතුවෙන් සපුගස්කන්ද තෙල් පිරිපහදුව අද රාත්‍රියේ සිට යළිත් වසා දැමීමට පියවර ගැනෙනවා.\nමීට පෙරද අවස්ථා දෙකකදී සපුගස්කන්ද තෙල් පිරිපහදුව වසා දැමුණේ ප්‍රමාණවත් තරම් බොරතෙල් නොමැතිවීම හේතුවෙන්.\nමෙවැනි පසුබිමක් තුළ දින 200ක ණය පදනමක් යටතේ එක්සත් අරාබි එමීර් රාජ්‍යයෙන් බොරතෙල් ලබාගැනීම සඳහා මේ වනවිට සාකච්ඡා කරමින් පවතිනවා.\nබලශක්ති අමාත්‍යාංශ ලේකම්වරිය සඳහන් කළේ හෙට ඊට අදාළ අමාත්‍ය මණ්ඩල පත්‍රිකාව කැබිනට් මණ්ඩලය වෙත ඉදිරිපත් කරන බවයි.\nපසුගිය දෙසැම්බර් මාසයේ සිට ගතවූ මාස හතරක පමණ කාලසීමාව තුළ තුන් වතාවක් මෙලෙස සපුගස්කන්ද තෙල් පිරිපහදුව බොරතෙල් නොමැතිවීමෙන් වසා දැමුණා.\nමේ අතර ලාෆ්ස් ගෑස් සමාගම සිය 12.5 හේ ගෘහස්ථ ගෑස් සිලින්ඩරයක මිල රුපියල් 4,199 ක් දක්වා ඉහළ නැංවීමට තීරණය කර තිබෙනවා.\nඒ අනුව රුපියල් 2,840 ක්ව පැවති ගෑස් සිලින්ඩරයක මිල මෙලෙස ඉහළ දැමෙන්නේ රුපියල් 1,359 කින්.\nලිට්රෝ සුරැකීමේ සංවිධානය පසුගියදා මාධ්‍ය හමුවක් කැඳවමින් සඳහන් කළේ ලිට්රෝ ගෑස් අලෙවි කරනු ලබන්නේද පාඩු ලබමින් බවයි.\nඒ අනුව ආයතනයේ සුරක්ෂිතතාව වෙනුවෙන් අවම වශයෙන් රුපියල් 4,600 ක් දක්වා වත් 12.5 ක ගෘහස්ථ ගෑස් සිලින්ඩරයක මිල ඉහළ නැංවිය යුතු බව ඔවුන් යෝජනා කළා.\nඑම මිල ගණන් සම්බන්ධයෙන් අවසන් තීරණයක් දැනගැනීම සඳහා පාරිභෝගික කටයුතු පිළිබඳ රාජ්‍ය අමාත්‍ය ලසන්ත අලගියවන්න සම්බන්ධ කරගැනීමට අප උත්සහ කළද එය සාර්ථක වූයේ නැහැ.\nකෙසේ වෙතත් ලිට්රෝ සමාගමේ උසස් නිලධාරියෙකු හිරු ප්‍රවෘත්ති අංශයට සඳහන් කළේ මිල ඉහළ නැංවීම සම්බන්ධයෙන් මෙතෙක් අවසන් තීරණයක් ගෙන නොමැති බවයි.",
       "URL": "https://www.hirunews.lk/299909/ලාභය-අඩු-කිරීමේ-චක්‍රලේඛයට-ඉන්ධන-පිරවුම්හල්-හිමියන්ගේ-විරෝධය",
       "Category": "Local News",
       "Parent URL": "https://www.hirunews.lk/local-news.php?pageID=1282"
}