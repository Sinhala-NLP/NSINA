{
       "Source": "hirunews",
       "Timestamp": "Sunday, 15 August 2021 - 13:19",
       "Headline": "ඉන්දීය නිදහස් උළෙලේදී ඔලිම්පික් ශූරයන්ට උපහාර",
       "News Content": "ඉන්දියාවේ 75 වන නිදහස් දින සැමරුම් උත්සවය නවදිල්ලියේ ඓතිහාසික රතු බල කොටු පරිශ්‍රයේදී අග්‍රාමාත්‍ය නරේන්ද්‍ර මෝදිගේ ප්‍රධානත්වයෙන් අද උදෑසන පැවැත්වුණා.\nකෙසේ නමුත් මෙම නිදහස් දින සැමරුම් ජන සහභාගීත්වයකින් තොරව දෙවන වසරටද පැවැත්වුණේ කොරෝනා වෛරස් ගෝලීය වසංගතය හේතුවෙන්.\nජාතික ධජය එසවීමත් සමග ඉන්දීය ගුවන් හමුදාවේ එම් අයි 17 හෙලිකොප්ටර් යානා මගින් උත්සව භූමියේ මල්පෙති විසුරවනු ලැබූ අතර අග්‍රාමාත්‍ය මෝදී ජාතිය ඇමතුවේ ඉන් අනතුරුවයි.\nඑහිදී අදහස් දක්වමින් අග්‍රාමාත්‍ය මෝදි සඳහන් කළේ ගෝලීය වසංගතයේදී ඉන්දීය විද්‍යාඥයන් ඉන්දියාව වෙනත් කිසිවෙකු මත යැපීමෙන් වළක්වා ඇති බවයි.\nලොව විශාලතම කොරෝනා එන්නත්කරණය සිදු කරමින් ඉන්දියාව කෝටි 54ක් වූ ජනතාවට එන්නත් ලබා දී ඇති බව ඔහු සඳහන් කළා.\nමෙවර ඉන්දීය නිදහස් දින උත්සවයේදී ටෝකියෝ ඔලිම්පික් උළෙලේ පදක්කම් ලාභී ඉන්දීය ක්‍රීඩක ක්‍රීඩිකාවන්ට සම්මාන පිරිනැමීමද සිදු කෙරුණා.\nඅග්‍රාමාත්‍ය නරේන්ද්‍ර මෝදි කියා සිටියේ ඔලිම්පික් උළෙලේදී දස්කම් දැක්වූ ඉන්දීය ක්‍රීඩක ක්‍රීඩිකාවන් ජාතියේ හදවත් දිනා ගත්තා පමණක් නොව අනාගත පරපුරට ද දිරියක් වනු ඇති බවයි.\nඉන්දියාව මෙවර ඔලිම්පික් උළෙලේදී පදක්කම් 7 ක් ජයග්‍රහණය කළ අතර, නිරාජ් චොප්රා හෙල්ල විසිකිරීමේ ඉසව්වෙන් ලබා ගත් රන් පදක්කම ඒ අතරින් ප්‍රධානයි.",
       "URL": "https://www.hirunews.lk/279755/ඉන්දීය-නිදහස්-උළෙලේදී-ඔලිම්පික්-ශූරයන්ට-උපහාර",
       "Category": "Local News",
       "Parent URL": "https://www.hirunews.lk/local-news.php?pageID=1753"
}