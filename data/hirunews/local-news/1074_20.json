{
       "Source": "hirunews",
       "Timestamp": "Thursday, 23 June 2022 - 10:29",
       "Headline": "ඉන්දීය ධූත පිරිස දිවයිනට (වීඩියෝ)",
       "News Content": "දිවයිනට පැමිණි ඉන්දීය විදේශ ලේකම් ශ්‍රී විනේයි ක්වාත්‍රා ඇතුළු දූත පිරිස අද පෙරවරුවේ ජනාධිපති ගෝඨාභය රාජපක්ෂ හමුවී සාකච්ඡාවක නිරත වුණා.\nඔවුන් අද දහවල් අග්‍රාමාත්‍ය රනිල් වික්‍රමසිංහ ද මුණ ගැසීමට නියමිත යි.\nඉන්දියාවට අයත් කේ. 3603 දරණ විශේෂ යානයෙන් අද උදෑසන 9.20ට පමණ කටුනායක ගුවන්තොටුපලින් මෙරටට පැමිණි ඔවුන් පිළිගනු ලැබුවේ ශ්‍රී ලංකාවේ ඉන්දීය මහකොමසාරිස් ගෝපාල් බග්ලේ විසින්.\nඅනතුරුව, ගුවන්තොටුපලෙන් බැස ගත් වහාම මෝටර් රථයකින් මෙම ඉන්දීය දූත පිරිස කොළඹ බලා පිටත්වුණා.\nමෙම පිරිසට ඉන්දියාවේ ප්‍රධාන ආර්ථික උපදේශක වී.ආනන්ත නාගේෂ්වරන් සහ ඉන්දීය ආර්ථික කටයුතු දෙපාර්තමේන්තුවේ ලේකම්වරයා ද ඇතුළත්.\nඉන්දියාවෙන් ඇමෙරිකානු ඩොලර් මිලියන 500ක ණය මුදලක් ශ්‍රී ලංකාව ඉල්ලා ඇති පසුබිමක යි ඔවුන් මෙරටට පැමිණියේ.\nපසුගිය 20 වනදා ඉන්දීය විදේශ ඇමති ආචාර්ය එස්. ජයිශංකර් සහ ඉන්දියාවේ ශ්‍රී ලංකා මහකොමසාරිස් මිලින්ද මොරගොඩ අතර මේ සම්බන්ධයෙන් සාකච්ඡාවක් ද පවත්වා තිබෙනවා.\nඉන්දීය විදේශ ලේකම්වරයා ඇතුළු පිරිස ශ්‍රී ලංකාවට තවදුරටත් මූල්‍ය ආධාර ලබාදීම සම්බන්ධයෙන් සාකච්ඡා කරනු ඇති.\nආර්ථික අර්බුදය මතුවීමත් සමග ඉන්දියාවෙන් මේ දක්වා ඇමෙරිකානු ඩොලර් බිලියන 4ක ණය ආධාර සපයා තිබෙනවා.\nහිරු ගුවන්තොටුපල වාර්තාකරු සඳහන් කළේ අද දිවයිනට පැමිණි ඉන්දීය විදේශ ලේකම්වරයා ඇතුළු දූත පිරිස පස්වරු 6ට පමණ පැමිණි යානයෙන්ම ඉන්දියාවේ නවදිල්ලි නුවර බලා පිටත්ව යාමට නියමිත බවයි.\nමේ අතර, මූල්‍ය අර්බුදයෙන් මිදීම සඳහා ශ්‍රී ලංකාවට සෑම උපකාරයක්ම සිදු කරන බව මෙරට චීන තානාපති චී ෂෙන්ග් හොන්ග් මහජන ආරක්ෂක අමාත්‍ය ටිරාන් අලස් වෙත ප්‍රකාශ කර තිබෙනවා.\nඒ එම අමාත්‍යාංශයේ දී අමාත්‍යවරයා සහ චීන තානාපතිවරයා අතර ඊයේ පැවති හමුවකදීයි.\nමෙහිදී මෙරට ආර්ථික අර්බුදය මෙන්ම, දේශපාලන තත්ත්වය පිළිබඳව ද සාකච්ඡා වී තිබෙනවා.\nමේ අතර, ශ්‍රී ලංකාව මෙන් දැඩි මූල්‍ය අර්බුදයකට මුහුණදී සිටින පාකිස්ථානයට ඇමෙරිකානු ඩොලර් බිලියන 2යි දශම 3ක ණය මුදලක් පිරිනැමීමට චීනය එකඟත්වය පළ කර තිබෙනවා.\nඑරට බැංකු සමූහයක් විසින් මෙම ණය මුදල පාකිස්ථානයට ලබාදීමට තීරණය කර ඇති අතර, දින කිහිපයකින් එම මුදල සිය රටට ලැබෙනු ඇති බවයි පාකිස්ථානයේ මුදල් අමාත්‍ය නිෆ්තා ස්මයිල් සඳහන් කළේ.\nඑසේම, මීට පෙර ලබා ගත් ණය වෙනුවට ලබන වසරේ නොවැම්බර් වනවිට පියවිය යුතු ඇමෙරිකානු ඩොලර් මිලියන 55යි දශම 6ක මුදල නියමිත දිනට ගෙවා දැමිය යුතු බව ද චීනය මෙහිදී පාකිස්ථානයට දැනුම්දී තිබෙනවා.\nණය අර්බුදය හමුවේ පාකිස්ථානය ජාත්‍යන්තර මූල්‍ය අරමුදලෙන් ඇමෙරිකානු ඩොලර් බිලියන 6 ක ණය මුදලක් ද ඉල්ලා ඇති අතර, ඔවුන්ගේ නිර්ණායක මත පදනම් වෙමින් පාකිස්ථානය නව අයවැයක් ද මෑතකදී ඉදිරිපත් කරනු ලැබුවා.",
       "URL": "https://www.hirunews.lk/307947/ඉන්දීය-ධූත-පිරිස-දිවයිනට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1074"
}