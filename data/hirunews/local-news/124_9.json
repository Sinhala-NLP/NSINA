{
       "Source": "hirunews",
       "Timestamp": "Saturday, 05 August 2023 - 8:53",
       "Headline": "පාංශුකූලයට වැඩමවීමට භික්ෂුවක් 24,000ක මුදලක් ඉල්ලලා (වීඩියෝ)",
       "News Content": "කාන්තාවකගේ පාංශුකූල කටයුතු ඉටු කිරීමට රුපියල් 24,000 මුදලක් ඉල්ලා සිටි බව කියන භික්ෂුවක් පිළිබඳව තොරතුරු අරලගංවිල පොලිසියෙන් වාර්තා වී තිබෙනවා.\nමියගිය තම මවගේ පාංශුකූල කටයුතු සඳහා පුතෙකු විසින් ගම්මානයේ විහාරස්ථානයේ විහාරාධිපතිට ආරාධනා කර ඇති අතර එය සිදු කිරීමට නම් රුපියල් 24,000 මුදලක් අවශ්‍ය බව විහාරාධිපති පවසා තිබෙනවා.\nකෙසේ වෙතත් පොලිසිය විසින් අදාළ විහාරස්ථානයේ විහාරාධිපති කැඳවා පවුල පත්ව ඇති අසරණ බාවය පිළිබඳ දැනුවත් කළ ද එය නිෂ්ඵල වී ඇති අතර ස්වාමීන් වහන්සේ එම ඉල්ලීම ප්‍රතික්ෂේප කර ඇති බවයි වාර්තා වන්නේ.\nපසුව පොලිසිය මැදිහත්වීමෙන් වෙනත් විහාරස්ථානයක ස්වාමීන් වහන්සේලා දහනමක් වැඩමවා, එම පාංශුකූල කටයුතු පොලිස් ආරක්ෂාව මධ්‍යයේ සිදු කර ඇති බවයි අප වාර්තාකරු සඳහන් කර සිටියේ.\nවසර දෙකකට අධික කාලයක් පුරා පැවති මවගේ රෝගී තත්ත්වය නිසා ඇති වූ අපහසුතා හේතුවෙන් විහාරස්ථානයට දානය ලබාදීමට මෙම පවුලට නොහැකි වී තිබෙනවා.\nවිහාරාධිපති ස්වාමින්වහන්සේ පවසා ඇත්තේ ඒ හේතුවෙන් ඊට දඩ මුදලක් වශයෙන් මාසෙකට රුපියල් 1000 බැගින් විහාරස්ථ දායක සභාවට රුපියල් 24,000ක මුදලක් ගෙවන ලෙසයි.",
       "URL": "https://www.hirunews.lk/343668/පාංශුකූලයට-වැඩමවීමට-භික්ෂුවක්-24000ක-මුදලක්-ඉල්ලලා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=124"
}