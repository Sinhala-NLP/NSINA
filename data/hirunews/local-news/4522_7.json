{
       "Source": "hirunews",
       "Timestamp": "Thursday, 11 May 2017 - 19:11",
       "Headline": "පිලියන්දල වෙඩි තැබීමෙන් තුවාල ලැබූ එකම පවුලේ දරුවන් තවමත් රෝහලේ",
       "News Content": "පිලියන්දල -  මොරටුව මාර්ගයේ රාජ්‍ය බැංකුවක් ඉදිරිපිටදී පොලිස් මත්ද්‍රව්‍ය නාශක කාර්යාංශයේ නිලධාරින් පිරිසකට එල්ල වූ වෙඩි ප්‍රහාරයට මැදිවීමෙන් තුවාල ලැබු එකම පවුලේ දරුවන් තිදෙනාගෙන් දෙදෙනෙකු කළුබෝවිල ශික්ෂණ රෝහලේ දැඩි සත්කාර එකකයේ තවදුරටත් ප්‍රතිකාර ලබනවා.\nසිය පියාට අයත් වෙළදසැල තුල සිටියදී මෙලෙස වෙඩි ප්‍රහාරයට ලක් වුණේ වෙළදසැල් හිමියාගේ 7 සහ 12 හැවිරිදි වියේ පසුවන දියණියන් දෙදෙනා සහ 16 හැවිරිදි පුත්‍රයායි.\n7 හැවිරිදි දියණිය මේ වනවිට ප්‍රතිකාර ලබා රෝහලෙන් පිටව ගොස් ඇති අතර, අනෙක් දෙදෙනා තවදුරටත් කළුබෝවිල රෝහලේ ප්‍රතිකාර ලබමින් සිටිනවා.\nකෙසේ වෙතත් 12 හැවිරිදි දියණියගේ තත්ත්වය වඩාත් බරපතල හෙයින් ඇය වැඩිදුර ප්‍රතිකාර සදහා විදෙස් රටකට ගෙන යාමට අවශ්‍ය සහාය ලබා දෙන ලෙස දරුවන්ගේ පියා වන ඩබ්ලිව්. පී. රංජිත් බලධාරින්ගෙන් ඉල්ලීමක් කළා.\nවෙඩි ප්‍රහාරයෙන් එක් පොලිස් කොස්තාපල්වරයෙකු ජීවිතක්ෂයට පත්වූ අතර, තුවාල ලැබූ පොලිස් පරීක්ෂක නියොමාල් රංගජීව සහ අනෙක් පොලිස් කොස්තාපල්වරයා කොළඹ ජාතික රෝහලේ තවදුරටත් ප්‍රතිකාර ලබනවා.\nපොලිස් පරීක්ෂක නියොමාල් රංගජීවගේ පපුවට සහ හිසට වෙඩි වැදිම හේතුවෙන් බරපතල තුවාල සිදුව ඇති බවයි ජාතික රෝහලේ අධ්‍යක්ෂ අනිල් ජාසිංහ සදහන් කළේ.\nවෙඩි තැබිමෙන් මියගිය පොලිස් කොස්තාපල් චමින්ද අබේවික්‍රම සැරයන් තනතුරට උසස් කර ඇති අතර දේහය පිලිබද අවසන් කටයුතු අනිද්දා (13) හලාවත - මාරවිල පොදු සුසාන භූමියේදි සිදු කිරිමට නියමිතයි.",
       "URL": "https://www.hirunews.lk/161115/පිලියන්දල-වෙඩි-තැබීමෙන්-තුවාල-ලැබූ-එකම-පවුලේ-දරුවන්-තවමත්-රෝහලේ",
       "Category": "Local News",
       "Parent URL": "https://www.hirunews.lk/local-news.php?pageID=4522"
}