{
       "Source": "hirunews",
       "Timestamp": "Monday, 09 July 2018 - 9:55",
       "Headline": "මිලියන 50 ක් වටිනා හෙරොයින් සමඟ පුද්ගලයෙකු අල්ලයි",
       "News Content": "රුපියල් මිලියන 50 ක් වටිනා හෙරොයින් තොගයක් සමඟ පාකිස්ථාන ජාතිකයෙකු කටුනායක ජාත්‍යන්තර ගුවන් තොටුපලේදී අද උදෑසන අත්අඩංගුවට ගනු ලැබුවා.\nපොලිස් මත්ද්‍රව්‍යනාශක කාර්යාංශයට ලද තොරතුරකට අනුව අත්අඩංගුවට ගත් 45 හැවිරිදි මෙම පාකිස්ථානු ජාතිකයාගේ ගමන් මල්ලේ තිබී සොයාගත් හෙරොයින් තොගයේ බර කිලෝ 4 යි ග්‍රෑම් 186 ක්.\nගමන් මල්ලේ ව්‍යාජ පතුලක් සකස් කර එහි මෙම හෙරොයින් තොගය අසුරා තිබූ බවයි පොලිස් මත්ද්‍රව්‍යනාශක කාර්යාංශයේ උසස් පොලිස් නිලධාරියෙකු හිරු ප්‍රවෘත්ති අංශයට සඳහන් කළේ.\nමේ අතර කළුබෝවිල සහ බත්තරමුල්ල - සුභූතිපුර යන ප්‍රදේශවලදී රුපියල් මිලියන 1248 ක් පමණ වටිනා හෙරොයින් සමඟ ඊයේ අත්අඩංගුවට ගත් සැකකරුවන් දෙදෙනාගෙන් පොලීසිය තවදුරටත් ප්‍රශ්න කිරීම් සිදුකරනවා.\nකිලෝග්‍රෑම් 103 කට අධික බරකින් යුත් මෙම හෙරොයින් තොගය මත්කුඩු ජාවාරම් කිරීමේ චෝදනා මත මරණ දඩුවමට නියමව සිටින ධර්මරාජා සුසෙන්දුන් හෙවත් සුසෙයි නැමැත්තාට අයත් බවටයි හෙළිවී ඇත්තේ.\nමේ අතර පසුගියදා පොලිස් විශේෂ කාර්ය බලකායේ වෙඩි පහරින් මියගිය ඞී. මංජු නැමැත්තාගේ සමීපතමයෙකු සහ තවත් දෙදෙනෙකු මත්කුඩු සහ  විදේශ රටක නිෂ්පාදිත රිවෝල්වරයක් සමඟ එඬේරමුල්ල ප්‍රදේශයේදී, කැළණිය කොට්ඨාශ නීතිය බලගැන්වීමේ ඒකකයේ නිලධාරීන් ඊයේ අත්අඩංගුවට ගෙන තිබෙනවා.\nමොහොමඞ් ෂම්මු හෙවත් ජම්බෝ ලෙස හඳුන්වන සැකකරු පොලීසියට ප්‍රකාශ කර ඇත්තේ අදාළ රිවෝල්වරය ඞී. මංජු විසින් තමන්ට ලබාදුන් එකක් බවයි. මීට අමතරව සැකකරුවන් සන්තකයේ තිබී රුපියල් එක්ලක්ෂ විසි පන්දහසක් සහ ජංගම දුරකථන 5 ක් මෙන්ම සිම් කාඞ්පත් 6 ක් ද සොයාගැනුනා.",
       "URL": "https://www.hirunews.lk/194806/මිලියන-50-ක්-වටිනා-හෙරොයින්-සමඟ-පුද්ගලයෙකු-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=3858"
}