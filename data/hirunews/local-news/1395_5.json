{
       "Source": "hirunews",
       "Timestamp": "Thursday, 27 January 2022 - 7:56",
       "Headline": "කැලණිතිස්සට ඩීසල් භාවිතයෙන් දිනකට මිලියන 20ක පාඩුවක්",
       "News Content": "කැලණිතිස්ස බලාගාරයේ පවතින රජය සතු සංයුක්ත චක්‍රීය බලාගාරය ඩීසල්වලින් පමණක් ධාවනය කරවීම නිසා රජයට දෛනිකව රුපියල් මිලියන 20ක පමණ පාඩුවක් සිදුවන බව විදුලිබල මණ්ඩල ආරංචි මාර්ග පවසනවා.\nඒ අනුව මාසිකව රජයට සිදුවන පාඩුව රුපියල් මිලියන 600කට ආසන්න යි.\nනැෆ්තා සහ ඩීසල් භාවිත කරමින් එම බලාගාරය ක්‍රියාත්මක කරවිය හැකියි.\nසාපේක්ෂව නැෆ්තා භාවිත කිරීම ඩීසල් භාවිත කිරීමට වඩා ලාභදායී බැවින් එම බලාගාරයේ සම්පූර්ණ කටයුතු නැෆ්තාවලින් පමණක් සිදු කරන්නේ නම් එය රජයට වාසි සහගත වනවා.\nකෙසේ වෙතත්, පසුගිය කාලවකවානුව තුළ දී එම බලාගාරය ක්‍රියාත්මක කර ඇත්තේ නැෆ්තා සහ ඩීසල් භාවිත කරමින්.\nඑහෙත් සපුගස්කන්ද තෙල් පිරිපහදුව සම්පූර්ණයෙන්ම වසා දැමීම නිසා මේ වනවිට කැලණිතිස්ස සංයුක්ත චක්‍රීය බලාගාරය ඩීසල්වලින් පමණක් ධාවනය කෙරෙනවා.\nඑම බලාගාරය සම්පූර්ණයෙන්ම ක්‍රියාත්මක කරවීමට තරම් නැෆ්තා සපුගස්කන්ද තෙල් පිරිපහදුව හරහා ලබාගැනීමේ හැකියාවක් නැහැ.\nඒ අනුව හිඟ නැෆ්තා ප්‍රමාණය ආනයනය කිරීමට රජය කටයුතු කරන්නේ නම් ලාභදායී ලෙස විදුලිය නිෂ්පාදනය කිරීමට හැකියාව පවතිනවා.\nකෙසේ වෙතත්, පසුගියදා සපුගස්කන්ද තෙල් පිරිපහදුව තාවකාලිකව වසා දැමීම හේතුවෙන් කැලණිතිස්ස සංයුක්ත චක්‍රීය බලාගාරයට මීට පෙර භාවිත කළ අඩක් පමණ වූ නැෆ්තා නො ලැබී යාම නිසා දැන් එම බලාගාරය සම්පූර්ණයෙන්ම ක්‍රියාත්මක වන්නේ ඩීසල්වලින්.\nමීට පෙර අඩක් නැෆ්තා භාවිත කළ වකවානුවේ, සම්පූර්ණයෙන්ම නැෆ්තා භාවිත නො කිරීම නිසා මාසිකව රජයට මිලියන 300කට ආසන්න මුදලක් අහිමි වී තිබූ බව සඳහන්.\nවිදුලිබල මණ්ඩලයේ ආරංචි මාර්ග සඳහන් කළේ සපුගස්කන්ද තෙල් පිරිපහදුව නොමැති වූවද රජයට අවශ්‍ය නම් ඩීසල් වෙනුවට නැෆ්තා ආනයනය කර එම බලාගාරය ක්‍රියාත්මක කළහොත් රජයට විශාල මුදලක් ඉතිරි කර ගැනීමේ හැකියාව පවතිනවා.\nමේ අතර, යළි විදුලි කප්පාදුවක් සිදු කරන්නේ ද නැද්ද යන්න සම්බන්ධයෙන් මහජන උපයෝගිතා කොමිසම අද රැස්වී සාකච්ඡා කිරීමට නියමිත යි.",
       "URL": "https://www.hirunews.lk/295301/කැලණිතිස්සට-ඩීසල්-භාවිතයෙන්-දිනකට-මිලියන-20ක-පාඩුවක්",
       "Category": "Local News",
       "Parent URL": "https://www.hirunews.lk/local-news.php?pageID=1395"
}