{
       "Source": "hirunews",
       "Timestamp": "Sunday, 31 July 2022 - 7:45",
       "Headline": "පාසල් දරුවන්ට දිවා ආහාර වේලක් ලබාදීමට සැලසුම්",
       "News Content": "පාසල් දරුවන්ට දිවා ආහාර වේලක් ලබාදීම සඳහා උපරිම උත්සාහයක් දරන බව අධ්‍යාපන අමාත්‍ය සුසිල් ප්‍රේමජයන්ත ප්‍රකාශ කළා.\nඔහු මේ බව සඳහන් කළේ පසුගියදා අධ්‍යාපන අමාත්‍යාංශයේ පැවති උත්සවයකට එක්වෙමින්.\nඑසේම, 1 සහ 2 වන ශ්‍රේණිවල ප්‍රාථමික අධ්‍යාපනය අහිමිව 03 වන ශ්‍රේණියට පිවිසෙන දරුවන්ගේ සාධන මට්ටම් සම්බන්ධයෙන් ද සමීක්ෂණයක් සිදුකරන බව සුසිල් ප්‍රේමජයන්ත අමාත්‍යවරයා කියා සිටියා.\nමේ අතර, එළඹෙන සතිය තුලත් සඳුදා, අඟහරුවාදා සහ බ්‍රහස්පතින්දා දිනවල පාසල් පැවැත්විය යුතුයි.\nකෙසේ වෙතත් ප්‍රවාහන අපහසුතා නොමැති පාසල්වල කලාප අධ්‍යාපන අධ්‍යක්ෂවරුන්ගේ සහ විදුහල්පතිවරුන්ගේ එකඟතාව මත සාමාන්‍ය පරිදි දින පහේම පාසල් පැවැත්විය හැකි බව නිවේදනයක් නිකුත් කරමින් අධ්‍යාපන අමාත්‍යාංශය සඳහන් කළා.\nමෙහිදී පාසල් තුල පවතින තත්ත්වයන් සලකා සෑම ගුරුවරයෙකුටම අවම වශයෙන් දින 3 ක් පාසලට පැමිණ ඉගැන්වීමේ කටයුතු සිදුකිරීමට හැකිවන ලෙස නම්‍යශීලි කාල සටහනක් සකස් කළ හැකි බවත් අධ්‍යාපන අමාත්‍යාංශය වැඩිදුරටත් සඳහන් කළා.",
       "URL": "https://www.hirunews.lk/311445/පාසල්-දරුවන්ට-දිවා-ආහාර-වේලක්-ලබාදීමට-සැලසුම්",
       "Category": "Local News",
       "Parent URL": "https://www.hirunews.lk/local-news.php?pageID=978"
}