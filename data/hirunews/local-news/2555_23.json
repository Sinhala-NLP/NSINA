{
       "Source": "hirunews",
       "Timestamp": "Tuesday, 28 July 2020 - 7:37",
       "Headline": "දිවයිනේ සියළු වැව් ප්‍රතිසංස්කරණයට ජාතික වැඩසටහනක්",
       "News Content": "දිවයිනේ සියළු වැව් ප්‍රතිසංස්කරණයට ජාතික වැඩසටහනක් සකසන බව ජනාධිපති ගෝඨාභය රාජපක්ෂ ප්‍රකාශ කළා.\nදීර්ඝ කාලයක සිට නිසි අයුරින් වැව් සහ වාරි පද්ධතිය ප්‍රතිසංස්කරණය නොවීම තමන් පසුගිය දිනවල චාරිකා කළ සියළු දිස්ත්‍රික්කවලදී ජනතාව ඉදිරිපත් කළ ප්‍රධාන ගැටළුවක් බවයි ජනාධිපතිවරයා පෙන්වා දුන්නේ.\nකෘෂිකර්මාන්තයට සහ ජන ජීවිතයට එය ඉමහත් හානිකර බලපෑමක් එල්ල කර ඇති බැවින් ඊට විසදුම් ලෙස විධිමත් මෙන්ම නිසි ප්‍රමිතිගත සැලැස්මක් ඇතිව සියළු වැව් ප්‍රතිසංස්කරණය කරන බව ද  ජනාධිපතිවරයා අවධාරණය කළා.\nපොදුජන පෙරමුණෙන් මෙවර මහ මැතිවරණයට තරඟ වදින අපේක්ෂකයින්ගේ ජයග්‍රහණය තහවුරු කිරීම සඳහා දෙවන දිනටත් කුරුණෑගල දිස්ත්‍රික්කයේ චාරිකාවක නිරත වූ ජනාධිපතිවරයා කුලියාපිටිය සමූපකාර ක්‍රීඩාංගණයේ ඊයේ පැවති ජන හමුවකට ද එක්වුණා.\nඊට අමතරව බිංගිරිය - දුම්මලසූරිය - නෙරළුගම ක්‍රීඩාංගණයේ සංවිධාන කර තිබූ තවත් ජන හමුවකට ද ජනාධිපතිවරයා එක්වූ අතර, එහිදී මැටි කර්මාන්තය ආශ්‍රිත ස්වයං රැකියාවල නිරත පිරිස් තමන් මුහුණ දී ඇති ගැටළු පිළිබදව ජනතාව අවධානය යොමු කළා.",
       "URL": "https://www.hirunews.lk/246564/දිවයිනේ-සියළු-වැව්-ප්‍රතිසංස්කරණයට-ජාතික-වැඩසටහනක්",
       "Category": "Local News",
       "Parent URL": "https://www.hirunews.lk/local-news.php?pageID=2555"
}