{
       "Source": "hirunews",
       "Timestamp": "Sunday, 09 April 2017 - 8:37",
       "Headline": "පොලීසිය පහරදුන් බව පවසමින් කාන්තාවක් මාරවිල රෝහලේ",
       "News Content": "වැටලීමකට පැමිණි හලාවත පොලීසියේ නිලධාරීන් පිරිසක් පහරදීමක් සිදුකළ බව පවසමින් හලාවත මාදම්පේ ප්‍රදේශයේ 53 හැවිරිදි කාන්තාවක් රෝහල්ගතවී තිබෙනවා.\nකෙසේ වෙතත් එවැනි පහරදීමක් සිදු නොවුණු බවත්, වැටලීමකට ගිය අවස්ථාවේදී අදාළ කාන්තාව සිහිසුන් වූ බවත් හලාවත පොලීසියේ මූලස්ථාන පොලිස් පරීක්ෂක වසන්ත හේරත් ප්‍රකාශ කළා.\nඅනවසර වැලි ප්‍රවාහනය කළ ලොරි රථයක්, සිය භාරයට ගැනීම සඳහා හලාවත පොලීසියේ නිලධාරීන් ඊයේ මාදම්පේ ප්‍රදේශයේ වැටලීමක් සිදුකර තිබෙනවා.\nඑහිදී පොලීසිය ටිපර් රථයේ හිමිකරු අත්අඩංගුවට ගැනීමට කටයුතු කළ අතර එහිදී ඔහුගේ මව ඊට විරුද්ධත්වය පළ කරමින් කළහකාරී ලෙස හැසිරුණු බවයි පොලීසිය සඳහන් කළේ.\nකෙසේ වෙතත් පොලීසිය තමන්ට පහරදුන් බව පවසමින් අදාළ කාන්තාව මේ වනවිට මාරවිල මූලික රෝහලට ඇතුළත්වී ප්‍රතිකාර ලබනවා.\nමේ සම්බන්ධයෙන් කළ විමසීමකදී හලාවත පොලිස් ස්ථානාධිපතිවරයා සඳහන් කළේ අනවසර වැලි ප්‍රවාහනය කිරීමේ සිද්ධියක් සම්බන්ධයෙන් පසුගිය 29 වනදා මෙම ටිපර් රථය පොලිස් භාරයට ගැනීමට යාමේදී එය පලාගිය බවයි.\nඒ අනුව වැඩිදුර පරීක්ෂණ සිදුකර අදාළ ටිපර් රථය පොලිස් භාරයට ගැනීමට යාමේදී මෙම කාන්තාව සිහිසුන්වී රෝහල් ගතකළ බව ඔහු වැඩිදුරටත් ප්‍රකාශ කළා.",
       "URL": "https://www.hirunews.lk/158820/පොලීසිය-පහරදුන්-බව-පවසමින්-කාන්තාවක්-මාරවිල-රෝහලේ",
       "Category": "Local News",
       "Parent URL": "https://www.hirunews.lk/local-news.php?pageID=4571"
}