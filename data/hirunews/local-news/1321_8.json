{
       "Source": "hirunews",
       "Timestamp": "Thursday, 03 March 2022 - 13:15",
       "Headline": "තෙල් අර්බුදයත් උග්‍ර වේ - දිගු පෝලිම් තවදුරටත් (වීඩියෝ)",
       "News Content": "ඩීසල් නො මැති වීම හේතුවෙන් අද දිනයේත් දිවයින පුරා ඉන්ධනහල් අසල දිගු පෝලිම් දක්නට ලැබෙනවා.\nමෙලෙස ඉන්ධන නො මැති ව රැඳී සිටින අතරතුර හාලිඇල ප්‍රදේශයේ පිරවුම්හලකට පැමිණි ඉන්ධන බවුසරයක් ජනතාව විසින් නමස්කාර කොට පිළිගන්නා අයුරු ද දැකගන්නට ලැබුණා.\nඇතැම් ස්ථානවල කිලෝමීටර් 2ක පමණ රථ වාහන පෝලිම් දක්නට ලැබුණු බවයි හිරු වාර්තාකරුවන් සදහන් කළේ.\nඒ අතර, බස් රථ විශාල සංඛ්‍යාවක් දක්නට ලැබෙනවා.\nකෙසේ වෙතත්, ඊයේ මුදල් ගෙවා නිදහස් කර ගත් ඩීසල් සහ සුපර් ඩීසල් මෙටි්‍රක් ටොන් 37,300ක් මේ වන විට මුතුරාජවෙල තෙල් ගබඩා පර්යන්තය වෙත පොම්ප කිරීමේ කටයුතු ආරම්භ කර තිබෙනවා.\nමේ අතර, පිටකොටුව - හෝමාගම 138 බස් මාර්ගයේ ධාවනය වන බස් රථ 75න් අද ධාවනය කර තිබුණේ බස් රථ 12ක් පමණක් බවයි ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න සදහන් කළේ.\nපවතින අර්බුදය සම්බන්ධයෙන් සාකච්ඡා කිරීම සඳහා බලශක්ති අමාත්‍ය උදය ගම්මන්පිල, බස් සංගම් නියෝජිතයින් වෙත අද දහවල් සාකච්ඡාවක් ලබාදී ඇති බව ද ඔහු කියා සිටියා.\nමේ අතර, පවතින ඉන්ධන හිඟය සමග ඊයේ රාත්‍රියේ හිඟුරක්ගොඩ සමූපකාර ඉන්ධන පිරවුම්හලෙන් ඉන්ධන ලබා ගැනීම සඳහා දිගු පෝලිම් දක්නට ලැබුණු බව ප්‍රදේශයේ හිරු වාර්තාකරු සදහන් කළා.\nඔහු සදහන් කළේ රුපියල් 5000ක ඩීසල් නිකුත් කරන බවට එම ඉන්ධන පිරවුම්හලෙහි ප්‍රදර්ශනය කර තිබූ නමුත් මහවැලි රාජ්‍ය අමාත්‍ය සිරිපාල ගම්ලත්ට අයත් සහල් ආයතනයක ලොරි රථයකට රුපියල් 10,000ක ඩීසල් ඉල්ලා සිටීමත් සමග එහි උණුසුම් තත්ත්වයක් ඇති වූ බවයි.\nඩීසල් හිඟය හේතුවෙන් ආනයනය කරනු ලබන අත්‍යාවශ්‍ය භාණ්ඩ රැගත් බහලුම් බස්නාහිර පළාතෙන් පිටතට රැගෙන යාමට ගැටළුවක් මතු වී ඇති බව එක්සත් ලංකා බහාලුම් ප්‍රවාහන රථ හිමිකරුවන්ගේ සංගමයේ සභාපති සනත් මංජුල කියා සිටියා.\nඑමෙන්ම ඉන්ධන මිල ඉහළ යාම සහ තවත් ගැටළු කිහිපයක් මුල් කර ගනිමින් මීගමුව දිස්ත්‍රික් එකමුතුව කොළඹ - පුත්තලම ප්‍රධාන මාර්ගය තෙල්වත්ත මං සන්ධියෙන් අවහිර කරමින් මේ වනවිට විරෝධතාවක නිරත වනවා.\nඅදාළ විරෝධතාවට එරෙහිව වාරණ නියෝගයක් ලබාදෙන ලෙස මීගමුව පොලීසිය, මීගමුව ප්‍රධාන මහේස්ත්‍රාත්වරයාගෙන් ඉල්ලීමක් කර තිබූ අතර, ඔහු එය ප්‍රතික්ෂේප කර තිබුණා.\nමේ අතර අද දිනයේත් පැය හත හමාරක විදුලි කප්පාදුවක් දිවයින පුරා සිදු වනවා.\nකෙසේ වෙතත් ලබන සඳුදායින් පසු එළඹෙන සතිය තුළ විදුලි කප්පාදු කරන කාලසීමාව අඩු කර ගත හැකි බව මහජන උපයේගීතා කොමිෂන් සභාවේ සභාපති ජනක රත්නායක ප්‍රකාශ කළා.\nඔහු මේ බව සදහන් කළේ, පසුගිය වසරේ දෙසැම්බර් 3 වන දා මුළු දිවයිනටම සිදුවූ විදුලිය ඇණහිටීම ගැන විමර්ශනය සඳහා මහජන මත විමසුම, ආරම්භ කිරීම සඳහා බණ්ඩාරනායක සම්මන්ත්‍රණශාලා පරිශ්‍රයට අද පැමිණි අවස්ථාවේදියි.",
       "URL": "https://www.hirunews.lk/298548/තෙල්-අර්බුදයත්-උග්‍ර-වේ-දිගු-පෝලිම්-තවදුරටත්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1321"
}