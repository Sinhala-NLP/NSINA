{
       "Source": "hirunews",
       "Timestamp": "Monday, 14 August 2017 - 8:01",
       "Headline": "කුරණ ගැටුමේදී අත්අඩංගුවට ගත් දෙදෙනෙකු රදවාගෙන ප්‍රශ්න කිරීමට පොලිසියට අවසර",
       "News Content": "මීගමුව - කුරණ මංසන්ධියේදී පොලිස් විශේෂ කාර්ය බලකාය සමග ඇති වූ වෙඩි හුවමාරුවේදී අත්අඩංගුවට ගත් සැකකරුවන් දෙදෙනෙකු මේ මස 18 වනදා දක්වා රදවාගෙන ප්‍රශ්න කිරීමට පොලිසියට අවසර හිමිවුණා.\nඒ සැකකරුවන් ඊයේ මීගමුව වැඩබලන මහේස්ත්‍රාත් කේ.පී.ගුණදාස හමුවට ඉදිරිපත් කිරීමෙන් පසුවයි.\nමෙම සිද්ධියේදී තුවාල ලැබූ තවත් සැකකරුවන් දෙදෙනෙකු කොළඹ ජාතික රෝහලේ සහ රාගම රෝහලේ ප්‍රතිකාර ලබනවා.\nකොළඹ ජාතික රෝහලේ ප්‍රතිකාර ලබන සැකකරුගේ තත්ත්වය බරපතල බවයි රෝහල් ප්‍රකාශකයෙකු සදහන් කළේ.\nඅපරාධයක් සිදුකිරීමේ අරමුණින් මෙම පාතාල කල්ලි සාමාජිකයින් සිව්දෙනා වෑන් රථයකින් යමින් සිටියදී විශේෂ කාර්ය බලකාය ලූහුබැද ගොස් මාර්ගය හරස් කර රථය නවතා තිබුණේ පෙරේදා දිනයේයි.\nඑම අවස්ථාවේදී එහි සිටි පිරිස් විශේෂ කාර්ය බලකා සෙබලූන්ට වෙඩි තැබූ අතර, එල්ල කෙරුණු ප්‍රතිප්‍රහාරවලින් වෑන් රථයේ සිටි දෙදෙනෙකු බරපතල තුවාල ලැබුවා.\nතවත් දෙදෙනෙකු අත්අඩංගුවට ගත් පොලිස් විශේෂ කාර්ය බලකාය පසුව ඔවුන් මීගමුව පොලිසිය වෙත භාරදීමටයි කටයුතු කළේ.\nඅත්අඩංගුවට ගත් මෙම සැකකරුවන් දරුණු ගණයේ අපරාධ රැසකට සම්බන්ධ පුද්ගලයින් බව පොලිසිය සදහන් කළා.\nමෙම සිද්ධියෙන් තුවාල ලබා දැනට කොළඹ ජාතික රෝහලේ ප්‍රතිකාර ලබන 41 හැවිරිදි සීදුව - රාජපක්ෂපුර ප්‍රදේශයේ පදිංචි වජිර කුමාර නමැත්තා සමයං ඝාතන සිද්ධියේ ප්‍රධාන සැකකරුවෙකු වන මධූෂ් ලක්ෂිත හෙවත් මාකඳුරේ මධූෂ් නමැත්තාගේ සමීපතමයෙකු වනවා.\nවෙඩි හුවමාරුවේදී සැකකරුවන් ගමන්ගත් වෑන් රථයට බරපතල හානි සිදුවූ අතර, එහි තිබී ටී-56 වර්ගයේ ගිනි අවි දෙකක්, පිස්තෝලයක් සහ වාහන අංක තහඩු කිහිපයක් ද සොයා ගැණුනා.",
       "URL": "https://www.hirunews.lk/168362/කුරණ-ගැටුමේදී-අත්අඩංගුවට-ගත්-දෙදෙනෙකු-රදවාගෙන-ප්‍රශ්න-කිරීමට-පොලිසියට-අවසර",
       "Category": "Local News",
       "Parent URL": "https://www.hirunews.lk/local-news.php?pageID=4372"
}