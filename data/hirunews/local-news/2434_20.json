{
       "Source": "hirunews",
       "Timestamp": "Wednesday, 23 September 2020 - 19:51",
       "Headline": "විදුහල්පති දැරියකට යැවූ ලිපිය ගැන ඇත්ත හෙලි වේ (වීඩියෝ)",
       "News Content": "ලබන වසරේ පාසලක පළමු ශ්‍රේණියට ඇතුළත්වීමට සිටින දැරියකට පාසලෙන් අපූරු ලිපියක් ලැබී තිබුණා.\nගලෙන්බිඳුණුවැව - ආසිරිගම - නාමල්පුර ප්‍රදේශයේ පදිංචි දැරියකට මෙම ලිපිය යොමුකර ඇත්තේ කැකිරාව - පළුගස්දමන - පුස්දිවුල්වැව විද්‍යාලයේ විදුහල්පති ඩී.එම්.ජී.එස්.ඒ. බණ්ඩාරයි.\nසමාජ මාධ්‍යට එක්වුණු මෙම ලිපිය ගැන අපි අවධානය යොමු කළේ ඒ තුළ සැඟවුණු සොඳුරු කතාවක් බලාපොරොත්තුවෙන් නොවේ.\nපාසල්වල පළමු ශ්‍රේණියට තම දරුවා ඇතුල් කිරීම සඳහා දෙමව්පියන් අතර අදටත් පවතින්නේ දැඩි තරඟයක්.\nඒ සඳහා අල්ලස් ලබාගන්නා විදුහල්පතිවරුන්ද නැතුවාම නොවේ.\nඑවැනි වකවානුවක පාසලට ඇතුළත්වීමට නියමිත දරුවන් වෙනුවෙන් මෙවන් ලිපියක් යොමුකළ කැකිරාව - පළුගස්දමන - පුස්දිවුල්වැව විද්‍යාලයේ විදුහල්පති ඩී.එම්.ජී.එස්.ඒ. බණ්ඩාරගෙන් හිරු ප්‍රවෘත්ති අංශය ඊට හේතු විමසා සිටියා.\nඔහු කියා සිටියේ ඉතා දුෂ්කර පාසලට දරුවන් ආකර්ශනය කර ගැනීම සඳහා මෙලෙස කටයුතු කළ බවයි.\nඅති දුෂ්කර පාසලක් වන මෙහි ළමයින් 118 දෙනෙකු ඉගෙනුම ලබනවා.\nමෙවර එහි පළමු ශ්‍රේණියට අයදුම්පත් ලැබී තිබුණේ දරුවන් 11 දෙනෙකු වෙනුවෙන් පමණයි.\nවිදුහල්පතිවරයා මාතලේ - නාවුල සිට යතුරුපැදියෙන් පාසලට පැමිණෙන්නේ කිලෝමීටර් 70ක් දුර ගෙවමින්. යාමට ඒමට කිලෝමීටර් 140 ක්.\nමෙය සීමිත දරු පිරිසකට සොඳුරු පාසලක් බිහි කරන්නට දරන පුංචි උත්සාහයක් වූවත්, එහි අගය වඩා වටින්නේ දරුවන් වෙනුවෙන් ජනප්‍රිය පාසල් සොයන්නට යන තරඟය අද බරපතල සමාජ ප්‍රශ්නයක් බවට පත්ව තිබීම නිසාවෙන්.\nපංති පහේ පාසලකට අයදුම්පත් දහස් ගණනක් ලැබෙන සමාජයක දරුවන් වෙනුවෙන් බලා සිටින පාසල් තවත් කොපමණ මේ රටේ විසිරී ඇත්ද ?",
       "URL": "https://www.hirunews.lk/250938/විදුහල්පති-දැරියකට-යැවූ-ලිපිය-ගැන-ඇත්ත-හෙලි-වේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2434"
}