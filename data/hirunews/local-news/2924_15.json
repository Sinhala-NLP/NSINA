{
       "Source": "hirunews",
       "Timestamp": "Friday, 31 January 2020 - 20:40",
       "Headline": "හිරු CIA කොටුකළ ජාවාරම්කරු",
       "News Content": "මුන්දලම ප්‍රදේශයේ ව්‍යාජ රියදුරු බලපත්‍ර සාදන ජාවාරම්කරුවකු පිළිබඳ හිරු සී.අයි.ඒ. ඊයේ අනාවරණ කළා.\nඅප කළ එම අනාවරණයෙන් අනතුරුව එම සැකකරු පොලිසිය විසින් අත්අඩංගුවට ගෙන තිබෙනවා.\nඅදාළ ජාවාරම්කරු කූට ලෙස පවුල් පසුබිම් වාර්තා සකසා කාන්තාවන් විදෙස් ගත කිරීමේ ක්‍රියාවලියක ද නිරත වන බව එහිදී අනාවරණය වුණා.\nපුත්තලම - මුන්දලම බරණංකට්ටුව ප්‍රදේශයේ පදිංචි සිටින මෙම පුද්ගලයා මෝටර් රථ ප්‍රවාහන දෙපාර්තමේන්තුව මගින් පවත්වන විභාගයට පෙනී සිටීමකින් තොරව වංචනික ලෙස රියදුරු බලපත්‍ර සාදා දෙන බව පවසා මුදල් අය කර තිබුණා.\nඑලෙස ව්‍යාජ රියදුරු බලපත්‍රයක් සෑදීම සදහා මොහු අයකරන මුදල රුපියල් 20000 ක්.\nහිරු සී.අයි.ඒ. හරහා මේ පිළිබද අණාවරණය කිරීමත් සමග මුන්දලම පොලිසිය ඔහුගේ නිවස සොයා ගොස් ඔහුගෙන් ප්‍රශ්න කළේ අප හෙළිකළ ප්‍රවෘත්තිය ද සැකකරුට පෙන්වමින්.\nපළමුව මේ සම්බන්ධයෙන් තමන් කිසිවක් නොදන්නා බව පැවසු ජාවාරම්කරු පසුව තැරව්කරුවන් හරහා අදාල ජවාරම සිදුකරන බව පිළිගත්තා.\nමොහුගේ නිවස සෝදිසි කිරීමේදී ප්‍රාදේශීය ලේකම්කාර්යාලවල ලිපි ශීර්ෂ සහිත හිස් කොළ, විවිධ පුද්ගලයන්ගේ උප්පැන්න සහතිකවල ජායා පිටපත්, කාන්තාවන් විදේශගත කිරීමට අදාළ පවුල් පසුබිම් වාර්තා ඇතුළු ලිපි ලේඛණ රැසක් සොයා ගැනුණා.\nකලකට ඉහත මුන්දලම ප්‍රදේශීය ලේකම් කාර්යාලයේ මුරකරුවෙකු ලෙස සේවය කර ඇති මොහු වැඩතහනමකට ලක්ව ඇත්තේ ද කූට ලේඛණ සැකසීමේ සිද්ධියක් මුල් කර ගෙනයි.\nසැකකරු අත්අඩංගුවට ගැනීමෙන් පසු පුත්තලම මහේස්ත්‍රාත් අධිකරණයට ඉදිරිපත් කෙරුණා.\nඑහිදී අනාවරණය වුනේ කූට ලේඛණ සැකසීමේ සිද්ධි සම්බන්ධයෙන් පුත්තලම මහේස්ත්‍රාත් අධිකරණයේ මොහුට විරුද්ධව මේ වනවිට තවත් නඩු දෙකක් ද පවතින බවයි.",
       "URL": "https://www.hirunews.lk/233459/හිරු-cia-කොටුකළ-ජාවාරම්කරු",
       "Category": "Local News",
       "Parent URL": "https://www.hirunews.lk/local-news.php?pageID=2924"
}