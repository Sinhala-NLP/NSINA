{
       "Source": "hirunews",
       "Timestamp": "Wednesday, 07 August 2019 - 19:23",
       "Headline": "විසඳුම් නොමැතිව කොළඹ කුණු ප්‍රශ්නය උග්‍ර වේ - පුත්තලමට යැවීම ගැනත් දෙගිඩියාවක්",
       "News Content": "වත්තල - කෙරවළපිටිය කසල අංගනයට කසළ බැහැර කිරීම මහ නගර හා බස්නාහිර සංවර්ධන අමාත්‍යාංශය පෙරේදා සිට නතර කිරීමත් සමඟ කොළඹ මහ නගර සභා බල ප්‍රදේශය තුළ එක්රැස් වූ කසළ ඉවත් කිරීම මේ වනවිට බරපතල අර්බුදයක් බවට පත්ව තිබෙනවා.\nඅප වාර්තාකරුවන් සදහන් කළේ නගරයේ බොහෝ ස්ථානවල කැලි කසල ගොඩ ගැසී ඇති බවයි.\nමේ අතර, ලබන 11 වනදා සිට පුත්තලම - අරුවක්කාලූ කසල අංගනයට කසල රැගෙන යාමට නියමිත බව කොළඹ මහ නගර සභාවේ ඝන අපද්‍රව්‍ය පාලක සභවේ සභාපති නාගරික මන්ත්‍රී මහේන්ද්‍ර පෙරේරා හිරු ප්‍රවෘත්ති අංශයට සඳහන් කළා.\nඔහු කියා සිටියේ ඊට අදාළව කොන්ත්‍රාත් සමාගමක් සමග ගිවිසුමකට ද අත්සන් තැබූ බවයි.\nකෙසේ වෙතත්, මේ වනවිට කොළඹ මහනගර සභාව තුළ කසල මෙටි‍්‍රක් ටොන් 2200 ක් ගොඩ ගැසී ඇති බවයි වාර්තා වන්නේ.\nමෙම ගැටළුව විසදීම සම්බන්ධයෙන් කොළඹ නාගරික කොමසාරිස්වරයාගේ ප්‍රධානත්වයෙන් අද පෙරවරුවේ සිට නගර සභා පරිශ්‍රයේ සාකච්ඡා කිහිපයක් ද පැවැත්වුණා.\nපුත්තලම - අරුවක්කාලූ කසළ අංගනයට කසල රැගෙන යාමට තීරණය කළත්, ඒ සඳහා ප්‍රවාහන පහසුකම් නොමැතිවීමේ ගැටළුවක් ද මතුව තිබෙනවා.\nඒ අනුවයි පෞද්ගලික සමාගමක් හරහා මෙම කසළ පුත්තලම - අරුවක්කාලූ කසළ අංගනයට රැගෙන යාමට ගිවිසුම් අත්සන් කර ඇත්තේ.\nකෙසේ වෙතත්, එතෙක් කෙරවළපිටිය කසල අංගනයට කසල බැහැර කිරිමට ඉඩම් සංවර්ධනය කිරිමේ සංස්ථාවෙන් අවසර ඉල්ලා ඇති බවද කොළඹ නගර මහා නගර සභාවේ ඝන අපද්‍රව්‍ය පාලක සභවේ සභාපති නාගරික මන්ත්‍රී මහේන්ද්‍ර පෙරේරා සහන් කළා.\nඊට ප්‍රතිචාර නොලැබුණහොත් ලබන 11 වනදා දක්වා කොළඹ මහ නගර සභා බල ප්‍රදේශය තුළ කැළි කසළ එක් රැස්වී තිබෙනු ඇති බවයි ඔහු සදහන් කළේ.\nකොළඹ මහනගර සභාව මුදල් ලබා දී අරුවක්කාලූ කසල අංගනයට කසල බැහැර කිරීමට බලාපොරොත්තු වුවත්, එම කසල අංගනය පාලනය වන වනාතවිල්ලූව ප්‍රාදේශීය සභාව ඊට පැහැදිලි එකගතාවක් පළ කර නැහැ.\nවනාතවිල්ලූව ප්‍රාදේශීය සභාවේ සභාපති සමන්ත මුණසිංහ ද අද කොළඹ මහනගර සභාවේ පැවති සාකච්ඡාවක් සදහා එක්ව සිටියා.",
       "URL": "https://www.hirunews.lk/221753/විසඳුම්-නොමැතිව-කොළඹ-කුණු-ප්‍රශ්නය-උග්‍ර-වේ-පුත්තලමට-යැවීම-ගැනත්-දෙගිඩියාවක්",
       "Category": "Local News",
       "Parent URL": "https://www.hirunews.lk/local-news.php?pageID=3210"
}