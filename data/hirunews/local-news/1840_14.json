{
       "Source": "hirunews",
       "Timestamp": "Monday, 05 July 2021 - 13:24",
       "Headline": "පොහොර හිඟය, ඉන්ධන මිල ඉහළ යාමට තැන තැන  විරෝධයතා (වීඩියෝ)",
       "News Content": "පොහොර සහ කෘෂි රසායන හිඟය හේතුවෙන් තමන් තවමත් දුෂ්කරතාවට මුහුණු දී ඇතැයි බොහෝ ප්‍රදේශවල ගොවීන් චෝදනා කරනවා.\nමේ අතර, පොහොර හිඟය, ඉන්ධන මිල ඉහළ යාම ඇතුළු කරුණු කිහිපයක් මුල්කර ගනිමින් ප්‍රදේශ කිහිපයක අදත් උද්ඝෝෂණ ක්‍රියාත්මක කෙරුණේ ගැටලුවලට කඩිනමින් විසඳුම් ලබා දෙන ලෙස ඉල්ලමින්.\nඉහළ ගිය ඉන්ධන මිල සහ රට තුළ පවතින පොහොර හිඟයට විරෝධය පළ කරමින් අදත් ප්‍රදේශ කිහිපයක විරෝධතා සහ උද්ඝෝෂණ පැවැත්වුණා.\nගාල්ල බද්දේගම ප්‍රදේශයේ කුඩා තේ වතු හිමියන් ඊයේ පස්වරුවේ බද්දේගම ප්‍රදේශයේදී මුදලට හෝ රසායනික පොහොර ලබා දෙන ලෙස ඉල්ලමින් විරෝධතාවක් සංවිධාන කර තිබුණා.\nඑම අවස්ථාවට සමගි ජන බලවේගයේ හිටපු පාර්ලිමේන්තු මන්ත්‍රී බන්දුලාල් බන්ඩාරිගොඩ , විජේපාල හෙට්ටිආරච්චි , ඇතුළු පිරිසක්ද එක්ව සිටියා.\nමේ අතර ඉන්ධන මිල ඉහළ යාම ඇතුළු කරුණු කිහිපයක් මුල්කරගනිමින් පන්දම් දල්වා උණවටුණ ප්‍රදේශයේදී විරෝධතාවක් සංවිධාන කර තිබුණේ සමස්ත ලංකා පොදු ධීවර සම්මේලනය විසින්.\nගොවි සංවිධාන කිහිපයක් එක්ව පූගොඩ මණ්ඩාවල බෝධිය ඉදිරිපිටදී දේව කන්නලව්වක් සහ විරෝධතාවක් සංවිධාන කර තිබුණේ පොහොර හිඟයට විසඳුම් ලබා දෙන ලෙස ඉල්ලමින්.\nපාර්ලිමේන්තු මන්ත්‍රීවරුන් වන හර්ෂණ රාජකරුණා සහ කාවින්ද ජයවර්ධන ඇතුළු පිරිසක්ද ඊට එක්ව සිටියා.\nසමගි ජන බලවේගයේ පාර්ලිමේන්තු මන්ත්‍රීවරුන් ඇතුළු පිරිසක් හිඟුරක්ගොඩ නගරයේදීත් උද්ඝෝෂණයක් සංවිධාන කර තිබුණේ ඉහළ ගිය ඉන්ධන මිල සහ රට තුළ පවතින පොහොර හිඟයට විසදුම් ලබාදෙන ලෙස ඉල්ලමිනුයි.\nමේ අතර පොහොර හිඟය, බඩුමිල ඉහළ දැමීම ඇතුළු කරුණු කිහිපයක් මුල්කරගනිමින් ජනතා විමුක්ති පෙරමුණේ පිරිසක් හෝමාගම දුම්රියපොළ අසළ සිට හෝමාගම නගරය දක්වා පා ගමනකින් පැමිණ විරෝධතාවක නිරත වුණා.\nමේ අතර ඇළහැර - බකමූණ කෝට්ටපිටිය ප්‍රදේශයේ ගොවීන් පිරිසක් විසින් කාබනික පොහොර යොදා ගනිමින් අක්කර 5 ක පමණ කඹූරු ගොවිතැන් සිදුකර ඇත්තේ මෙලෙසින්.\nඔවුන් පවසන්නේ කිසිදු අලාභයකින් තොරව සිදු කරන මේ වගාවේ අස්වැන්න කොවිඩ් රෝගීන් වෙනුවෙන් ලබාදෙන බවයි.\nයාපනය ආරක්ෂක සේනා මූලස්ථානය මගින්ද කොම්පෝස්ට් පොහොර නිෂ්පාදනය කිරීමේ වැඩසටහනක් ආරම්භ කර තිබෙනවා.\nයාපනය පලාලි පිහිටි යුදහමුදා ගොවිපල කේන්ද්‍රකර ගනිමින් කාබනික පොහොර සකස් කිරීමේ වැඩසටහන ක්‍රියාත්මකයි.\nඅදාළ ව්‍යාපෘතිය යටතේ කාබනික පොහොර අවශ්‍යතාව වෙනුවෙන් මෙට්ට්‍රික්ටොන් 3600 ක් ලබාදීමට නියමිතයි.",
       "URL": "https://www.hirunews.lk/276137/පොහොර-හිඟය-ඉන්ධන-මිල-ඉහළ-යාමට-තැන-තැන-විරෝධයතා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1840"
}