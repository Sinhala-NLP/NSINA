{
       "Source": "hirunews",
       "Timestamp": "Sunday, 15 August 2021 - 7:13",
       "Headline": "කැබිනෙට්ටුවේ පුටු මාරුවක්",
       "News Content": "කැබිනට් මණ්ඩලයේ අමාත්‍ය ධූරයන් හතරක සංශෝධනයක් සිදු කිරීමට ජනාධිපති ගෝඨාභය රාජපක්ෂ තීරණය කර ඇති බවට වාර්තා වෙනවා\nරජයේ අභ්‍යන්තර ආරංචි මාර්ග පෙන්වා දෙන ආකාරයට මෙම කැබිනට් සංශෝධනය සිදු කිරීමට නියමිතව ඇත්තේ ලබන අඟහරුවාදා යි.\nමෙම කැබිනට් සංශෝධනයේ දී කෙහෙළිය රඹුක්වැල්ල, ඩලස් අලහප්පෙරුම, මහාචාර්ය ජී. එල්. පීරිස් සහ දිනේෂ් ගුණවර්ධන යන අමාත්‍යවරුන්ගේ අමාත්‍යංශ වගකීම් මාරුවනු ඇති.\nඒ අනුව විදේශ කටයුතු අමාත්‍ය ධූරය දරන දිනේෂ් ගුණවර්ධනට අධ්‍යාපන අමාත්‍යාංශයත් දැනට විදුලිබල හා බලශක්ති අමාත්‍යවරයා වශයෙන් කටයුතු කරන ඩලස් අලහප්පෙරුමට ජනමාධ්‍ය අමාත්‍යාංශයත් භාර කෙරෙන බවයි වාර්තා වන්නේ.\nඅමාත්‍ය කෙහෙළිය රඹුක්වැල්ල විදුලිබල හා බලශක්ති අමාත්‍යවරයා වශයෙන් හා අධ්‍යාපන අමාත්‍ය ධූරය දැරූ මහාචාර්ය ජී එල් පීරිස් විදේශ අමාත්‍ය වරයා වශයෙන් වැඩ භාර ගැනීමට නියමිත බවයි රජයේ අභ්‍යන්තර ආරංචි මාර්ග පවසන්නේ.\nපසුගිය කාලසීමාව තුළ දී ජනමාධ්‍ය අමාත්‍යවරයා සහ අධ්‍යාපන අමාත්‍යවරයා දැඩි විවේචනයන්ට ලක්වුණා.\nපවතින කෝවිඩ් ව්‍යාප්තිය හමුවේ අධ්‍යාපන කටයුතු අඛණ්ඩව සිදුකරගෙන යාමට නිසි ක්‍රමවේදයක් සකස් කිරීමට අධ්‍යාපන ඇමතිවරයා අපොහොසත් වූ අතර වැටුප් වර්ධක ඉල්ලා වෘත්තීය ක්‍රියාමාර්ග වලට යොමු වූ ගුරු ගැටලු විසඳීමටත් අධ්‍යාපන අමාත්‍යවරයා ප්‍රමුඛ අමාත්‍යාංශයට හැකි වූයේ නැහැ.\nමේ හේතුවෙන් අධ්‍යාපන අමාත්‍යවරයාට සහ අමාත්‍යංශයට එල්ල වූයේ දැඩි ජනතා විරෝධයක්.\nඑමෙන්ම ජනමාධ්‍ය අමාත්‍ය කෙහෙළිය රඹුක්වැල්ල කැබිනට් මාධ්‍ය ප්‍රකාශක ලෙස සිදුකළ ඇතැම් ආන්දෝලනාත්මක ප්‍රකාශ හරහා රජය දැඩි අපහසුතාවයට ලක් වූ බවයි රජයට සමීප ආරංචි මාර්ග සඳහන් කරන්නේ.",
       "URL": "https://www.hirunews.lk/279724/කැබිනෙට්ටුවේ-පුටු-මාරුවක්",
       "Category": "Local News",
       "Parent URL": "https://www.hirunews.lk/local-news.php?pageID=1754"
}