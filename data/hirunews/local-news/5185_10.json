{
       "Source": "hirunews",
       "Timestamp": "Tuesday, 02 February 2016 - 17:00",
       "Headline": "නැවක ගැටුණු බෝට්ටුවේ සිටි ධීවරයන් පස්දෙනාගේ සිරුරු සොයාගනී",
       "News Content": "ගාල්ල වරායෙන් මුහුදු ගොස් වෙළඳ නැවක ගැටී අනතුරට පත්වූ බෝට්ටුවක සිට අතුරුදන්වූ ධීවරයන් පස්දෙනාගේ සිරුරු නාවික හමුදාව අද සොයාගත්තා.\nඒ, සාගර පුතා - 3 නැමති මෙම බෝට්ටුව අනතුරට පත්වූ කුඩා රාවණා කොටුව මුහුදු තීරයට සැතපුම් 40 ක් පමණ දුරින් වූ ගැඹුරු මුහුදේදියි.\nපෙරේදා රාත්‍රියේ මෙම බෝට්ටුව අදාළ අනතුරට මුහුණදුන් අතර, එක් ධීවරයෙකුගේ දිවි ගලවාගැනීමට වෙනත් බෝට්ටුවක සිටි ධීවරයන් පිරිසක් සමත්වුණා.\nඅතුරුදන්ව සිටි ධීවරයන් ජාඇල, රත්ගම සහ කහව යන ප්‍රදේශවල පදිංචිකරුවන්.\nමෙම බෝට්ටු අනතුර වාර්තාවීමෙන් පසු නාවික හමුදාව අතුරුදන්වූ ධීවරයන් සොයා කඩිනම් මෙහෙයුමක් ආරම්භ කළා.\nඊට ඩෝරා යාත්‍රා දෙකක් සහ කිමිදුම්කරුවන් පස්දෙනෙකු යෙදවූ බවයි නාවික හමුදාව ප්‍රකාශ කළේ.\nමේ වනවිට ධීවරයන්ගේ මෘත ශරීර ගාලූ වරාය වෙත රැගෙන එමින් පවතිනවා.",
       "URL": "https://www.hirunews.lk/125316/නැවක-ගැටුණු-බෝට්ටුවේ-සිටි-ධීවරයන්-පස්දෙනාගේ-සිරුරු-සොයාගනී",
       "Category": "Local News",
       "Parent URL": "https://www.hirunews.lk/local-news.php?pageID=5185"
}