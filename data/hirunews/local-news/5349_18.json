{
       "Source": "hirunews",
       "Timestamp": "Monday, 28 September 2015 - 18:54",
       "Headline": "Update : නළය පිපිරීමෙන් ජල සැපයුමට බාධා නෑ",
       "News Content": "ලබුගම ජලාශයේ සිට කොළඹට ජලය ගෙන එන ප්‍රධාන ජල නළයක් පුපුරා යාමෙන් ජලය සැපයීමට බාධාවක් නොවන බව අඹතලේ ජල කළමනාකරණ කාර්යාලය පවසනවා. එහි මෙහෙයුම් කළමනාකරු පියල් රාජපක්ෂ හිරු ප්‍රවෘත්ති අංශයට සඳහන් කළේ ප්‍රධාන ජල නළය පුපුරා යාමට හේතුව මෙතෙක් අනාවරණ වී නොමැති බවයි.\nකඩුවෙල - සල්ගහමුල ප්‍රදේශයේදී ලබුගම සිට කොළඹ දක්වා ජලය ප්‍රවාහනය කෙරෙන ප්‍රධාන ජල නළයක් ඊයේ පස්වරුවේ පුපුරා යාමකට ලක්වුණා. මේ හේතුව නිසා කොළඹ - අවිස්සාවේල්ල - පරණ මාර්ගයේ කොටස අඩි 20ක් පමණ ගිලා බැසීමට ලක්වූ අතර එබැවින් මාර්ගයේ ගමනාගමනය ද තාවකාලිකව අත්හිටුවීමට පොලීසිය පියවර ගත්තා. කෙසේ වෙතත්, මෙම මාර්ගයේ ගමන් කිරීමේ කටයුතු තවදුරටත් දුෂ්කර වන බැවින් විකල්ප මාර්ග භාවිතා කරන ලෙසයි ජනතාවගෙන් පොලීසිය ඉල්ලා සිටින්නේ.\nකෙසේ වෙතත්, නළය පුපුරා යාම සම්බන්ධයෙන් විමර්ශනයක් ආරම්භ කිරීමට ජල සම්පාදන හා ජලාපවහන මණ්ඩලය තීරණය කර තිබෙනවා. අඹතලේ ජල කළමනාකරණ කාර්යාලයේ මෙහෙයුම් කළමනාකරු පියල් රාජපක්ෂ වැඩිදුරටත් සඳහන් කළේ මෙලෙස පුපුරා ගිය ප්‍රධාන නළය වසර 110ක් පමණ පැරණි බවයි.\nUpdate : Tuesday, 29 September 2015 - 7:58\n------------------------------------------------------\nජල නළයක් පුපුරා යාමෙන් කොළඹ - අවිස්සාවේල්ල පරණ පාර ගමනාගමනයට බාධා\nප්‍රධාන ජල නළයක් පුපුරා යාම හේතුවෙන් කොළඹ - අවිස්සාවේල්ල - පරණ මාර්ගයේ කොටසක් ගිලා බැස හෙයින් වාහන ගමනාගමනයට බාධා එල්ල වී ඇති බව පොලීසිය පවසනවා. පොලිස් මාධ්‍ය ප්‍රකාශක කාර්යාලය සදහන් කලේ කඩුවෙල - සල්ගහමුල ප්‍රදේශයේදී ලබුගම සිට කොළඹ දක්වා ජලය ප්‍රවාහනය කෙරෙන ප්‍රධාන ජල නළයක් අද පස්වරුවේ පුපුරා ගොස් ඇති බවයි. මේ හේතුව නිසා මාර්ගයේ කොටසක් ගිලා බැස ඇති බැවින් විකල්ප මාර්ග භාවිතා කරන ලෙසයි පොලීසිය රියදුරන්ගෙන් ඉල්ලා සිටින්නේ.",
       "URL": "https://www.hirunews.lk/117437/update-නළය-පිපිරීමෙන්-ජල-සැපයුමට-බාධා-නෑ",
       "Category": "Local News",
       "Parent URL": "https://www.hirunews.lk/local-news.php?pageID=5349"
}