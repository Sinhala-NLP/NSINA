{
       "Source": "hirunews",
       "Timestamp": "Tuesday, 23 May 2023 - 16:23",
       "Headline": "වයෝවෘද්ධ පිරිමින් රවටා රන් භාණ්ඩ සොරාගත් තරුණියක් අත්අඩංගුවට",
       "News Content": "වයෝවෘද්ධ පිරිමි පුද්ගලයින් මුලා කර අනඟ රැගුම් පා ඔවුන් සන්තකයේ ඇති රන් භාණ්ඩ සොරාගත් තරුණියක් අත්අඩංගුවට ගෙන තිබෙනවා.\nඅදාළ කාන්තාව වයස අවුරුදු 30ක් වන මාලබේ ප්‍රදේශයේ පදිංචිකාරියක්.\nසැකකාරිය පිළිබඳ තොරතුරු රැසක් අනාවරණය වී තිබුණ ද මේ සම්බන්ධයෙන් අගතියට පත් වැඩිහිටි පිරිමි පුද්ගලයින් පොලිසියට පැමිණිලි කිරීමට මැලි වූ බව ද පොලිසිය සඳහන් කරනවා.\nමෙම කාන්තාව ''මගේ මහත්තයා ඉස්සර ඉන්නවා මාව ඉස්සරහින් බස්සගෙන යනව ද'' ලෙස අසා වයෝවෘද්ධ පුද්ගලයින්ගේ වාහනවලට ඇතුල්වන අතර වාහනවල ගමන් ගන්නා අතරතුර ලිංගික ඇරයුමකට ආරාධනා කරන මෙන් හැසිරී පුද්ගලයින්ව පාළු ස්ථානයකට රැගෙන යන බවයි වාර්තා වී ඇත්තේ.\nපසුව ඔවුන් සතුව ඇති රන් භාණ්ඩ කඩාගෙන පලායන බවයි මූලික පොලිස් විමර්ශනවල දී අනාවරණය වී ඇත්තේ.\nඅදාළ කාන්තාව මෙම රන් භාණඩ සොරකම් කිරීමෙන් පසුව තංගල්ල ප්‍රදේශයට ගොස් සැඟව සිටින අතර නැවත මාලබේ ප්‍රදේශයට පැමිණෙන්නේ එවැනිම සොරකමක් කිරීමට අවශ්‍ය වූ විට බවයි හෙළි වී ඇත්තේ.\nඇය මෙම ජාවාරම දීර්ඝ කාලයක් පුරා සිදු කරගෙන ගොස් තිබෙන බවද වාර්තා වී තිබෙනවා.\nසැකකාරිය කඩුවෙල මහේස්ත්‍රාත් අධිකරණයට ඉදිරිපත් කිරීම නියමිතයි.",
       "URL": "https://www.hirunews.lk/336008/වයෝවෘද්ධ-පිරිමින්-රවටා-රන්-භාණ්ඩ-සොරාගත්-තරුණියක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=322"
}