{
       "Source": "hirunews",
       "Timestamp": "Friday, 12 August 2016 - 6:42",
       "Headline": "රටට විධිමත් වැට් බදු ප්‍රතිපත්තියක් අවශ්‍යයයි - ඇමති පාඨලීගෙන් ප්‍රකාශයක්",
       "News Content": "රටට විධිමත් බදු ප්‍රතිපත්තියක අවශ්‍යතාවය මතු වී ඇතැයි බස්නාහිර හා මහානගර සංවර්ධන අමාත්‍ය පාඨලී චම්පික රණවක පවසනවා.\nවර්තමානය වනවිට වැට් බද්දෙන් රජයට ලැබෙන ආදායම අඩු වී ඇති බවයි ඔහු ඊයේ (11) කඩුවෙල ප්‍රදේශයේ පැවති උත්සවයකට එක්වෙමින් සඳහන් කළේ.\n‘‘අද හුඟක් දෙනෙක් බදු ගැන කතා කරනවා. මේ වැට් බද්ද හඳුන්වා දුන්නේ 2002 දී. 2006 වෙනකොට මේ නියම සිල්ලර වෙළඳාම හරහා වැට් බදු අයකිරීමකින් තොරව රටේ දල දේශීය නිෂ්පාදිතය 5 යි දශම 6 ක ආදායමක් වැට් බද්දෙන් ආවා. දැන් මොකද වෙලා තියෙන්නේ අද හරියටම ඒකෙන් බාගයයි එන්නේ. සිල්ලර වෙළඳාමෙන් බදු අය කර ගන්නේ නැතුව, තොග වෙළඳාමෙන් බදු අය කර ගන්නේ නැතුව, කොහොමද මේ වැට් බද්දෙන් එන ආදායම නැති වෙලා තියෙන්නේ. ඒ නිසා රටට විධිමත් වැට් ප්‍රතිපත්තියක් අවශ්‍යයි. නිකම් බොරු වීරයෝ වෙලා ජනතාවට බදු බර පටවන්න එපා කියලා රාජ්‍ය ආයතන කඩාකප්පල් කරලා මුළු රටම ණයගැති කරලා බොරු වීරයෝ වෙලා වැඩක් නෑ. මේ සඳහා තිරසාර ශක්තිමත් බදු ප්‍රතිපත්තියක් අපි අනාගතයේදී ඇතිකරගත යුතු වෙනවා.’’\nඑහිදී තවදුරටත් අදහස් දක්වමින් අමාත්‍යවරයා සඳහන් කළේ ඉදිරියේදී රටේ දෙවන අගනගරය ලෙස කඩුවෙල සහ මාලඹේ ප්‍රදේශ සංවර්ධනය කිරීමට කටයුතු කරන බවයි.\n‘‘අපි ඉදිරි කාලයේදී අපේ මහා නගර සැලසුමේ පියවරෙන් පියවර, මේ වසරේ අපේ ඒ ආරම්භ කටයුතු ආරම්භ කරන්නට කටයුතු කරන බවත් කියන්න  ඕනේ. විශේෂයෙන්ම අපි වරාය නගරය මූල්‍ය නගරයක් හැටියට, ඒ වගේම තාක්ෂණ නගරය පළමු පියවර අපි ඉදිරි කෙටි කාලය ඇතුළත තබන්න බලාපොරොත්තු වෙනවා. ඒ වගේම මේ ප්‍රවාහන ප්‍රශ්නයට පිළියමක් හැටියට ඒ මධ්‍යම ප්‍රවාහන මධ්‍යස්ථානය ඉදිකිරීමේ කටයුතුත් කරන්න අපි බලාපොරොත්තු වෙනවා. ඒ නිසා අපේ නාගරික සැලැස්මේ වැදගත් පියවරක් වන්නේ කුමක්ද කොළඹ තවදුරටත් අපේ අග නගරය හැටියට තියෙන කොට දෙවෙනි අග නගර ගණනාවක් මේ වටපිටාවේ ගොඩනැංග්වීමයි අපි බලාපොරොත්තු වෙන්නේ. රටේ දෙවෙනි අග නගරයක් ලෙස මේ කඩුවෙල, මාලබේ ප්‍රදේශය වැඩිදියුණු කිරීමට අපි ඉදිරි වසරේදී පියවර ගන්නවා.’’",
       "URL": "https://www.hirunews.lk/140418/රටට-විධිමත්-වැට්-බදු-ප්‍රතිපත්තියක්-අවශ්‍යයයි-ඇමති-පාඨලීගෙන්-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=4926"
}