{
       "Source": "hirunews",
       "Timestamp": "Friday, 03 February 2023 - 13:14",
       "Headline": "ශ්‍රී ලංකා බැඳුම්කර හිමියන්ගේ කණ්ඩායමෙන් ජාත්‍යන්තර මූල්‍ය අරමුදලට ලිපියක්",
       "News Content": "ශ්‍රී ලංකාව විසින් නිකුත් කරන ලද ජාත්‍යන්තර බැඳුම්කර මිලදී ගත් ගැණුම්කරුවන්ගේ එකතුවක් විසින් ජාත්‍යන්තර මූල්‍ය අරමුදල කළමනාකාර අධ්‍යක්ෂවරිය ට ලිපියක් යොමු කර තිබෙනවා.\nඑහි දී වත්මන් අර්බුදය විසඳීමට සහ ණය තිරසාරභාවය ප්‍රතිෂ්ඨාපනය කිරීම සඳහා ශ්‍රී ලංකා බලධාරීන් ඔවුන්ගේ නිල ණය හිමියන් සමඟ සම්බන්ධ වීමට ගත් තීරණය ශ්‍රී ලංකා බැඳුම්කර හිමියන්ගේ Ad Hoc Group (\"Bondholder Group\") සංගමය අගය කර ඇති අතර මෙම ලිපියේ ඔවුන් වැඩි ම අවධානයක් යොමු කර ඇත්තේ පසුගිය දා ඉන්දියාව විසින් ජාත්‍යන්තර මූල්‍ය අරමුදල වෙත යොමුකළ ශ්‍රී ලංකාව සම්බන්ධ ලිපියට යි.\nමෙම ලිපියෙන් ශ්‍රී ලංකා බැඳුම්කර හිමියන්ගේ සංගමය ජාත්‍යන්තර මූල්‍ය අරමුදල ළමනාකාර අධ්‍යක්ෂ ක්‍රිස්ටලීනා ජෝර්ජියේවා වෙත අවධාරණය කරන්නේ, බැඳුම්කර හිමියන් සමූහය සිය මෙහෙයුම් කමිටුව හරහා ශ්‍රී ලංකාවේ ණය තිරසාරභාවය යථා තත්ත්වයට පත් කිරීමට සහ ජාත්‍යන්තර ප්‍රාග්ධන වෙළෙඳපොළ වෙත නැවත ප්‍රවේශ වීමට ඉඩ සලසන ප්‍රතිව්‍යුහගත කිරීමේ නියමයන් සැලසුම් කිරීම සහ ක්‍රියාත්මක කිරීම සඳහා ශ්‍රී ලංකා බලධාරීන් සමඟ කඩිනමින් හා ඵලදායී ලෙස සම්බන්ධ වීමට සූදානමින් සිටින බවටයි.\nජාත්‍යන්තර මූල්‍ය අරමුදල විස්තීරණ ණය පහසුකම් වැඩසටහනක පරාමිතීන් සහ එහි නිශ්චිතව දක්වා ඇති ඉලක්ක වලට අනුකූලව ශ්‍රී ලංකා බලධාරීන් සමඟ මෙම ප්‍රතිව්‍යුහගත කිරීමේ සාකච්ඡා සඳහා සිය මෙහෙයුම් කමිටුව හරහා සම්බන්ධ වීමට සූදානම් බව එම ලිපියේ වැඩිදුරටත් සඳහන්.\nඑසේ ම ඉන්දියාව විසින් ජාත්‍යන්තර මූල්‍ය අරමුදල වෙත යොමු කරන ලද ලිපියේ සඳහන් කරන ලද වැදගත් කැපවීම් පිළිගනිමින්, ශ්‍රී ලංකා බලධාරීන් ඔවුන්ගේ ඉතිරි සියලුම නිල ද්විපාර්ශ්වික ණය හිමියන්ගෙන් ලබාගත් ණය සහන සම්බන්ධයෙන් ද සංසන්දනාත්මකව සැලකීමේ මූලධර්මයක් අනුගමනය කරනු ඇති බවටත් ඔවුන් විශ්වාසය පළ කරනවා.",
       "URL": "https://www.hirunews.lk/326574/ශ්‍රී-ලංකා-බැඳුම්කර-හිමියන්ගේ-කණ්ඩායමෙන්-ජාත්‍යන්තර-මූල්‍ය-අරමුදලට-ලිපියක්",
       "Category": "Local News",
       "Parent URL": "https://www.hirunews.lk/local-news.php?pageID=560"
}