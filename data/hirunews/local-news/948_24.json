{
       "Source": "hirunews",
       "Timestamp": "Thursday, 11 August 2022 - 16:27",
       "Headline": "අපරීක්ෂාකාරී ව රිය ධාවනය කළ කාන්තාවක් නිසා 14 හැවිරිදි සිසුවකු ජීවිතක්ෂයට (වීඩියෝ)",
       "News Content": "14 හැවිරිදි පාසල් සිසුවකු අද (11) දහවල් මෝටර් රථයකට යට වීමෙන් එම ස්ථානයේ දී ම මියගොස් තිබෙනවා.\nමාර්ගයක් අසල සිය පාපැදිය නවතාගෙන සිටිය දී යි දරුවා මෙම අවාසනාවන්ත ඉරණමට ගොදුරු වී ඇත්තේ,\nපාණදුර මාලමුල්ල පොකුණ හන්දියේ දී සිදු වූ මෙම අනතුරින් මියගොස් ඇත්තේ, පාණදුර පින්වල ප්‍රදේශයේ පදිංචි ව සිටි විහඟ සදෙව් ද සිල්වා නමැති 14 හැවිරිදි පාසල් සිසුවෙක්.\nඑම සිසුවා පාණදුර රාජකීය විද්‍යාලයේ 9 වැනි ශ්‍රේණියේ ඉගෙනුම ලබමින් සිටි අයකු බව යි පොලිසිය පවසන්නේ.\nඔහු උපකාරක පන්තියකට සහභාගී වී ආපසු පැමිණෙමින් සිටිය දී මාලමුල්ල ග්‍රාමීය බැංකුව ඉදිරිපිට මාර්ගය ආසන්නයේ පාපැදිය නවතාගෙන සිට තිබෙනවා.\nඑම අවස්ථාවේ දී 'L' සංඥාව සහිත පුවරුවක් ප්‍රදර්ශනය කරමින් කාන්තාවක් ධාවනය කරගෙන පැමිණි මෝටර් රථයක් එලෙස මාර්ගයෙන් ඉවතට පැන මෙම දරුවා යටකරගෙන ඉදිරියට ධාවනය වී වී ඇති බව සඳහන්.\nඅනතුරෙන් බරපතළ තුවාල ලැබූ දරුවා පාණදුර මූලික රෝහලට ඇතුළත් කරනවිටත් මියගොස් සිටි බව වාර්තා වනවා.\nසිද්ධිය සම්බන්ධයෙන් මෝටර් රථය පැදවූ කාන්තාව අත්අඩංගුවට ගත් බව යි පොලිසිය සඳහන් කරන්නේ.\nමෝටර් රථය පැදවූ කාන්තාවට රියදුරු බලපත්‍රයක් ඇතත් නිසි අයුරින් රිය පැදවීමට පුහුණුව නොමැති හෙයින් 'L' පුවරුවක් මෝටර් රථයේ දෙපස ප්‍රදර්ශනය කර රිය පදවා තිබු බව ද පොලිසිය වැඩිදුරටත් පවසනවා.",
       "URL": "https://www.hirunews.lk/312482/අපරීක්ෂාකාරී-ව-රිය-ධාවනය-කළ-කාන්තාවක්-නිසා-14-හැවිරිදි-සිසුවකු-ජීවිතක්ෂයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=948"
}