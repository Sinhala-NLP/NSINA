{
       "Source": "hirunews",
       "Timestamp": "Monday, 11 December 2017 - 14:54",
       "Headline": "වීරකුමාර, පියසිරි නැවතුන තැන",
       "News Content": "ජාතික නිදහස් පෙරමුණේ පාර්ලිමේන්තු මන්ත්‍රී වීරකුමාර දිසානායක,හිටපු පාර්ලිමේන්තු මන්ත්‍රී පියසිරි විජේනායක හා උතුරු මැද පළාත් මන්ත්‍රී පී බී කුමාර ශ්‍රී ලංකා නිදහස් පක්ෂ සාමාජිකත්වය ලබාගෙන තිබෙනවා.\nජානිපෙ නියෝජ්‍ය නායක පාර්ලිමේන්තු මන්ත්‍රී වීරකුමාර දිසානායක අනුරාධපුරයේ දී 05වන දා මාධ්‍ය හමුවක් පවත්වමින් විමල් විරවංශ මන්ත්‍රීවරයාගේ නායකත්වයෙන් යුත් ජාතික නිදහස් පෙරමුණ විවේචනය කළා.\nවත්මන් දේශපාලනය ගැන අදහස් පළ කරමින් ඔහු සඳහන් කළේ පක්ෂ සදාකාලික නොවන බව හා ඉදිරියේ දී තීරණයක් ගන්නා බවයි.\nසමහරු තමන් ඩොලර් ගත් බව හා රෝ ඔත්තුකරුවෙකු බව ට චෝදනා කරන බව කි ඔහු ඒවා ඔප්පු කරන ලෙස අභියෝග කළා.\nශ්‍රී ලංකා නිදහස් පක්ෂය හා ඒකාබද්ධ විපක්ෂය එක්විය යුතු බව තරයේ සඳහන් කරන මන්ත්‍රීවරයා එසේ නොමැති නම් රටට ඉදිරියක් නොමැති බවද කියා සිටියා.\nමේ අතර තමන් මින් ඉදිරියට විමල් විරවංශ මන්ත්‍රීවරයා සමග ජාතික නිදහස් පෙරමුණේ කටයුතු නොකරන බව, මහින්ද රාජපක්ෂ හිටපු ජනපතිට හා හිටපු අමාත්‍ය බැසිල් රාජපක්ෂට දැනුම් දුන් බව ජාතික නිදහස් පෙරමුණේ ජාතික සංවිධායක ලෙස කටයුතු කළ හිටපු පාර්ලිමේන්තු මන්ත්‍රී පියසිරි විජේනායක කලින් සඳහන් කළා.\nඑහෙත් එජාප දේශපාලනය හා එක නොවන බවත් තමන් හිටපු ජනපතිට දැනුම් දුන් බවයි ඔහු කියා සිටියේ.\nතමන්ව ජාතික සංවිධායක ධුරයෙන් ඉවත් කිරීමට ජාතික නිදහස් පෙරමුණ කටයුතු කර ඇති බවද ඔහු සඳහන් කළා.\nඑහෙත් එම තීරණය ගත රැස්වීමට තමන් හෝ පක්ෂ ලේකම් ප්‍රියන්ජිත් විතාරණ එක් නොවූ බව පැවසු ඔහු කියා සිටියේ පාර්ලිමේන්තුව ව්‍යවස්ථාදායක සභාවක් ලෙස රැස් වන විට එයින් ඉවත් වීමට ජානිපෙ ගත තීරණයට තමන් එකඟ නොවූ බවයි.\nනව ව්‍යවස්ථාවෙන් රට බෙදෙන කරුණ පරාජය කිරීමට නම් එක්සත් ජනතා නිදහස් සන්ධානයේ මන්ත්‍රීවරුන් දිනා ගැනීම හා ජනපති ඇමතීම කළ යුතු බවයි ඔහු සඳහන් කළේ.\nමේ අතර ජාතික නිදහස් පෙරමුණේ නායක පාර්ලිමේන්තු මන්ත්‍රී විමල් වීරවංශ නව ව්‍යවස්ථාව සහ පාර්ලිමේන්තුවට අදාළව සිදුකළ ප්‍රකාශය විවේචනය කරමින් පක්ෂයේ ජාතික සංවිධායක පියසිරි විජේනායක මිට පෙර ප්‍රකාශයක් කළ අතර එය වැරදි ප්‍රකාශයක් බව එම පක්ෂය පසුව කියා සිටියා.\nඑහි නියෝජ්‍ය නායක පාර්ලිමේන්තු මන්ත්‍රී ජයන්ත සමරවීර මාධ්‍ය හමුවක දී පැවසුවේ ඒ අනුව ඔහු සම්බන්ධයෙන් ගත යුතු ක්‍රියාමාර්ග පිළිබදව පක්ෂය ඉදිරියේදී සාකච්ඡා කරන බවයි.\nපසුගිය කාලයේ ඔහු දේශපාලන වශයෙන් යාවත්කාලීන නොවූ බවත්, විමල් වීරවංශ මන්ත්‍රීවරයාගේ ප්‍රකාශය සම්බන්ධයෙන් අවබෝධයකින් තොරව ඔහු ප්‍රකාශ සිදුකර ඇති බවත්, ජයන්ත සමරවීර මන්ත්‍රීවරයා තවදුරටත් කියා සිටියා.\nඑමෙන්ම, ඔහු සිදුකළ ප්‍රකාශය ජාතික නිදහස් පෙරමුණේ දේශපාලන මණ්ඩලයේ අනුමැතියකින් තොරව සිදුකර ඇති බව ද ඔහු පෙන්වා දුන්නා.",
       "URL": "https://www.hirunews.lk/178129/වීරකුමාර-පියසිරි-නැවතුන-තැන",
       "Category": "Local News",
       "Parent URL": "https://www.hirunews.lk/local-news.php?pageID=4177"
}