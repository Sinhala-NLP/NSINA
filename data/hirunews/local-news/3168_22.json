{
       "Source": "hirunews",
       "Timestamp": "Sunday, 01 September 2019 - 19:13",
       "Headline": "මලයාසියාවෙන් ප්‍රතික්ෂේප වූ බෝරා සමුළුව මෙරට පැවැත්වීම ගැන ආගමික සංවිධානවල විරෝධය",
       "News Content": "අලූත්කඬේ මහේස්ත්‍රාත් අධිකරණ බල ප්‍රදේශය තුළ අද සිට ලබන 10 වැනිදා දක්වා පැවත්වීමට නියමිත උද්ඝෝෂණ, රැස්වීම්, පෙළපාලි සම්බන්ධයෙන් අලූත්කඬේ ප්‍රධාන මහේස්ත්‍රාත් අධිකරණය නියෝගයක් නිකුත් කර තිබෙනවා.\nපූජ්‍ය ඉත්තෑකන්දේ සද්ධාතිස්ස හිමියන් ඇතුලූ භික්ෂූන් වහන්සේලා පිරිසක් වෙත යොමු කෙරුණු එම නියෝගයෙන් දක්වා ඇත්තේ එවැනි උද්ඝෝෂණ, රැස්විම්, පෙළපාලි පවත්වන්නේ නම්, සාමය කඩ වන ආකාරයේ කිසිදු ක්‍රියාවක් නොවිය යුතු බවයි.\nඅලූත්කඬේ ප්‍රධාන මහේස්ත්‍රාත් ලංකා ජයරත්නගේ අත්සනින් නිකුත් කර ඇති අදාල නියෝගය ලබාදී ඇත්තේ සිංහල ජාතික බලමුළුවේ කැදවුම්කරු පූජ්‍ය මැඬිල්ලේ පඤ්ඤාලෝක හිමි, රාවණා බලය කැදවුම්කරු පූජ්‍ය ඉත්තෑකන්දේ සද්ධාතිස්ස හිමි ඇතුළු භික්ෂූන් වහන්සේ පිරිසකටයි.\nඅදාළ නියෝගය අද දහවල් සිංහල ජාතික බලමුළුවේ කැදවුම්කාර පූජ්‍ය මැඩිල්ලේ පඤ්ඤාලෝක හිමියන් වෙත පොලීසිය භාර දී තිබෙනවා.\nමේ අතර, ලොව වෙසෙන බෝරා ප්‍රජාව නියෝජනය කරමින් 2019 ජාත්‍යන්තර බෝරා සමුළුව අද සිට ලබන 10 වැනිදා දක්වා කොළඹදී පැවැත්වෙනවා.\nරටවල් 40 ක අධ්‍යාත්මික නායකයින් ඇතුළු නියෝජිතයින් 21,000 ක් පමණ මෙම සමුළුව සදහා සහභාගි වන අතර, මෙවර එහි තේමාව වන්නේ ශ්‍රී ලංකාව ඔබ අප විශ්වාස කරනවා යන්නයි.\nමෙම සමුළුවට සහභාගිවීම සඳහා බෝරාවරුන්ගේ ජීවමාන ආගමික නායකයා වන 53 වන සෙයියද්නාතුමා වන මුෆාද්දල් සෙයිෆුද්දීන් පසුගිය 28 වනදා දිවයිනට පැමිණියා.\nඑමෙන්ම, මෙම සමුළුව හේතුවෙන් කොල්ලූපිටියේ සිට දෙහිවල දක්වා මුහුදුබඩ මාර්ගයේ විශේෂ රථවාහන සැලැස්මක් ක්‍රියාත්මක බවයි පොලීසිය සඳහන් කළේ.\nකෙසේ වෙතත්, අලූත්කඬේ මහේස්ත්‍රාත් අධිකරණ බල ප්‍රදේශය තුළ විරෝධතා පැවැත්වීම සම්බන්ධයෙන් නිකුත් කළ නියෝගය පිළිබදව සිංහල ජාතික බලමුළුවේ කැදවුම්කරු පුජ්‍ය මැඬිල්ලේ පඤ්ඤාලෝක හිමි කොළඹ අද කැදවා තිබූ මාධ්‍ය හමුවකදී අදහස් පළ කළා.\nඑහිදී උන්වහන්සේ කියා සිටියේ මැලේසියාවෙන්  ප්‍රතික්ෂේප වූ මෙම සමුළුව මෙරට දී පැවැත්වීමට සංචාරක සංවර්ධන අමාත්‍යවරයා ඇතුළු රජය කටයුතු කළේ සුළු මුදලක් වෙනුවෙන් ජනතාව වෙනුවෙන් සිදුකරන වගකීම් බැහැර හරිමින් බවයි.",
       "URL": "https://www.hirunews.lk/223396/මලයාසියාවෙන්-ප්‍රතික්ෂේප-වූ-බෝරා-සමුළුව-මෙරට-පැවැත්වීම-ගැන-ආගමික-සංවිධානවල-විරෝධය",
       "Category": "Local News",
       "Parent URL": "https://www.hirunews.lk/local-news.php?pageID=3168"
}