{
       "Source": "hirunews",
       "Timestamp": "Sunday, 16 April 2023 - 21:57",
       "Headline": "ශ්‍රී ලංකාවට ගත් ණය ගෙවීමේ කාලය දීර්ඝ කරයි (වීඩියෝ)",
       "News Content": "බංග්ලාදේශය විසින් ශ්‍රී ලංකාවට ණය ගෙවීමේ සහන කාලය තවදුරටත් දීර්ඝ කර ඇති බවට විදෙස් මාධ්‍ය වාර්තා කරනවා.\nඑම වාර්තා පෙන්වා දෙන්නේ ශ්‍රී ලංකාවට ලබා දුන් අමෙරිකානු ඩොලර් මිලියන 200ක ණය මුදල යළිත් ගෙවීමට දුන් කාලය මාස 06කින් දීර්ඝ කිරීමට බංග්ලාදේශ රජය තීන්දු කර ඇති බවයි.\nශ්‍රී ලංකාව එළඹෙන අගෝස්තු මාසය වන විට එහි පළමු වාරිකය ද සැප්තැම්බර් මාසය වන විට එහි තවත් වාරිකයක් ද ගෙවීමට නියමිතයි.\nශ්‍රී ලංකා බලධාරීන් විසින් කරන ලද ඉල්ලීමකට අනුව මෙම වසරේ ජනවාරි 12 වැනිදින ද බංගලාදේශ මහ බැංකුව, බංගලිදේශ බැංකුව, ශ්‍රී ලංකාවට ලබාදුන් ණය යළි ගෙවීමේ කාලය දීර්ඝ කරනු ලැබුවා.\nඒ ශ්‍රී ලංකාවේ ආර්ථික අර්බුදය හේතුවෙන්.\nහිටපු අග්‍රාමාත්‍ය මහින්ද රාජපක්ෂගේ බංග්ලාදේශ සංචාරය අතරතුර ක්‍රියාත්මක වූ 2021 දී මුදල් හුවමාරු ගිවිසුමක් යටතේ බංග්ලාදේශය ශ්‍රී ලංකාවට ඇමරිකානු ඩොලර් මිලියන 200 ක් ලබා දීම සිදු කෙරුණා.\nඅර්බුදකාරී තත්ත්වය හේතුවෙන් රට තුළ ඇති වූ කැලඹිලි හේතුවෙන් එය ආසියානු නිෂ්කාශන සංගමයේ (ACU) යාන්ත්‍රණයෙන් පිටත සිදු වූ පළමු මුදල් හුවමාරුව ලෙසයි ආර්ථික ගිවිසුම් ඉතිහාසයේ සඳහන් වන්නේ.\nACU යනු බංග්ලාදේශය, භූතානය, ඉන්දියාව, ඉරානය, මියන්මාරය, නේපාලය, පකිස්ථානය, ශ්‍රී ලංකාව සහ මාලදිවයින සම්බන්ධ විධිවිධානයක් වන අතර, ඒ හරහා සහභාගී වන මහ බැංකු අතර අන්තර් කලාපීය ගනුදෙනු බහුපාර්ශ්වික පදනමක් මත පියවනු ලැබෙනවා.",
       "URL": "https://www.hirunews.lk/332701/ශ්‍රී-ලංකාවට-ගත්-ණය-ගෙවීමේ-කාලය-දීර්ඝ-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=410"
}