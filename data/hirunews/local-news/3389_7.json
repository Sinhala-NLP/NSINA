{
       "Source": "hirunews",
       "Timestamp": "Tuesday, 23 April 2019 - 9:09",
       "Headline": "හදිසි අවශ්‍යතාවකට ක්‍රියා කරන්න කොළඹට - බෙල් 212 ගුවන් යානයක්",
       "News Content": "හදිසි අවශ්‍යතාවක් ඇති වුවහොත් ඒ සඳහා ක්‍රියා කිරීම  සඳහා ජලය රැගෙන යා හැකි බෙල් 212 වර්ගයේ ගුවන් යානයක් කොළඹ නගරය කේන්ද්‍ර කර ගනිමින් ස්ථාපිත කර තිබෙනවා.\nඊයේ (22) දින කොටහේන ප්‍රදේශයේදී බෝම්බයක් නිශ්ක්‍රීය කිරීමට යාමේදී එය පුපුරා යාමත් සමඟ ගින්නක් ඇති වූ අතර, එවැනි අවස්ථාවක ක්‍රියා කිරීම සඳහා මෙලෙස ක්‍රියාමාර්ග ගෙන ඇති බවයි ගුවන් හමුදා මාධ්‍ය ප්‍රකාශක, ගෲප් කපිතාන් ගිහාන් සෙනෙවිරත්න සදහන් කළේ.\nඑමෙන්ම, අද (23) උදෑසන කොටුව දුම්රියපොළ ආශ්‍රිතව ද විශේෂ පරීක්ෂාවක් සිදුකිරීමට ගුවන් හමුදාව පියවර ගෙන තිබෙනවා.\nමේ අතර, කටාන - කටුවාපිටිය දේවස්ථානයේ බෝම්බ පිපිරීමෙන් ජීවිතක්ෂයට පත්වූවන්ගෙන් තවත් පිරිසකගේ අවසන් අද (23) සිදුකිරීමට නියමිතයි.\nඊයේ දිනයේදී 70කගේ පමණ අවසන් කටයුතු සිදුකෙරුණා.\nපාස්කු ඉරිදා දිනයේ ශ්‍රී ලංකාවට එල්ල වූ ත්‍රස්ත ප්‍රහාරය ඇමරිකානු රාජ්‍ය ලේකම් මයික් පොම්පියෝ විසින් ද දැඩි සේ හෙළා දකිනු ලැබුවා.\nවොෂින්ටනයේ පැවති මාධ්‍ය හමුවකදී ඔහු කියා සිටියේ ප්‍රහාරයට සම්බන්ධ වූවන් නීතිය ඉදිරියට ගෙන ඒම සඳහා ඇමරිකාවේ පූර්ණ සහය හිමි වන බවයි.\nත්‍රස්තවාදයට එරෙහි සටන ඇමරිකාවේ ද සටනක් වන අතර, එහිදී ශ්‍රී ලංකාව සමඟ එක්ව කටයුතු කිරීමට ඇමරිකාව කැප වී සිටින බව ද රාජ්‍ය ලේකම් මයික් පොම්පියෝ අවධාරණය කළා.",
       "URL": "https://www.hirunews.lk/215003/හදිසි-අවශ්‍යතාවකට-ක්‍රියා-කරන්න-කොළඹට-බෙල්-212-ගුවන්-යානයක්",
       "Category": "Local News",
       "Parent URL": "https://www.hirunews.lk/local-news.php?pageID=3389"
}