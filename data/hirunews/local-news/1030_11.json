{
       "Source": "hirunews",
       "Timestamp": "Monday, 11 July 2022 - 6:47",
       "Headline": "ඉන්දීය භාණ්ඩාගාරය රැකගන්න - සුබ්‍රමනියන්ගේ ප්‍රකාශයට බිමල්ගෙන් සැර උත්තරයක් (වීඩියෝ)",
       "News Content": "මෙරට දේශපාලනික ව්‍යාකූලත්වයට වගකිව යුතු රාජපක්ෂ පවුල බේරා ගැනීම සඳහා ඉන්දීය හමුදාව එවීමට ඉන්දීය භාරතීය ජනතා පක්ෂයේ ජ්‍යෙෂ්ඨ නායක, හිටපු අමාත්‍ය සුබ්‍රමනියන් ස්වාමිට දැඩි අවශ්‍යතාවක් තිබෙන බව ජනතා විමුක්ති පෙරමුණේ ජාතික සංවිධායක බිමල් රත්නායක පවසනවා.\nඔහු ප්‍රකාශ කර ඇත්තේ, ශ්‍රී ලංකාවේ රාජපක්ෂ පවුලට සහාය දැක්වීම සඳහා ඉන්දීය හමුදාව අවශ්‍ය නම්, හමුදාව පිටත් කර එවීමට යෝජනා සුබ්‍රමනියම් විසින් සිදුකර ඇති බවයි.\nඑලෙස පැමිණෙන ඉන්දීය හමුදාව ශ්‍රී ලාංකික ජනතාව විසින් සාදරයෙන් පිළිගනු ඇති බවයි ඔහු සිය නිල ට්විටර් ගිණුමෙහි සටහනක් තබමින් ප්‍රකාශ කර ඇත්තේ.\nඉන්දීය හමුදාව විසින් රාජපක්ෂවරුන් බේරාගෙන ඉන්දියාවට රැගෙන යාමට උත්සාහ කළහොත්, එම බේරාගත් අයගේ පවා වියදම් මෙරට ජනතාව ගෙවනු ඇති බව ද බිමල් රත්නායක පවසනවා.\nනමුත්, ඉන් පසුව ඉන්දීය භාණ්ඩාගාරය සම්බන්ධයෙන් ඉදිරියේදී වඩාත් සැලකිලිමත් වන ලෙසයි ජාතික සංවිධායක බිමල් රත්නායක වැඩිදුරටත් සුබ්‍රමනියම් හට දන්වා ඇත්තේ.\nඊයේ (10) දිනයේ දී සුබ්‍රමනියම් ස්වාමි විසින් සිය ට්විටර් ගිණුමේ සටහනක් තබමින් පැවසුවේ, ගෝඨාභය සහ මහින්ද රාජපක්ෂ යන දෙදෙනාම නිදහස් මැතිවරණයකින් වැඩි බහුතරයකින් තේරී පත් වූ අය බැවින්, එවැනි නීත්‍යානුකූල මැතිවරණයකින් පත් වූ ආණ්ඩුවක් මැර පිරිස් විසින් පෙරළා දැමීමට ඉන්දීය රජය ඉඩ ලබාදෙන්නේ කෙසේද යන වගයි.\nඅපේ අසල්වැසි කිසිදු ප්‍රජාතන්ත්‍රවාදී රටක් ආරක්ෂිත තත්ත්වයක පසු නොවන බව ද ඔහු සඳහන් කර තිබෙනවා.\nමීට පිළිතුරු ලෙසයි බිමල් රත්නායක විසින් සුබ්‍රමනියම්ගේ ප්‍රකාශයට සටහනක් තබා ඇත්තේ.\nමේ අතර, මැතිවරණවලින් තේරී පත් වූ නායකයින්ගේ පෞද්ගලික නිවෙස් ආක්‍රමණය කිරීමට සහ මැර පිරිස් විසින් අසභ්‍ය බසින් යුතුව එය සාධාරණීකරණය කිරීම ශ්‍රී ලංකාවේ වර්තමාන අර්බුදය නිර්මාණය කර ඇති බව පැහැදිලි වී ඇති බව ද සුබ්‍රමනියන් ප්‍රකාශ කර තිබෙනවා.\nඑබැවින් කිසිම දිනෙක මෙම මැර පිරිස ඉන්දියාවේ සරණාගතයන් බවට පත් නොවීමට ඉන්දීය රජය වගබලා ගත යුතු බවයි සුබ්‍රමනියන් ස්වාමි වැඩිදුරටත් අවධාරණය කර ඇත්තේ.",
       "URL": "https://www.hirunews.lk/309661/ඉන්දීය-භාණ්ඩාගාරය-රැකගන්න-සුබ්‍රමනියන්ගේ-ප්‍රකාශයට-බිමල්ගෙන්-සැර-උත්තරයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1030"
}