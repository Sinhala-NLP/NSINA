{
       "Source": "hirunews",
       "Timestamp": "Friday, 03 June 2016 - 12:22",
       "Headline": "කරාපිටියේ හදවත් රෝගීන් සෞඛ්‍ය අමාත්‍යාංශයට",
       "News Content": "කරාපිටිය ශික්ෂණ රෝහලේ හදවත්  සැත්කම් නවතා දැමීම පිළිබදව සාකච්ඡා කිරීමට හදවත් රෝගීන්ගේ සංගමය අද පෙරවරුවේ සෞඛ්‍ය අමාත්‍යාංශය වෙත පැමිණියා.\nඔවුන් මේ වනවිට අමාත්‍යාංශ බලධාරින් සමග සාකච්ඡා කරමින් සිටින බවයි වාර්තා වන්නේ.\nමීට සති දෙකකට පමණ ඉහතදී කරාපිටිය ශික්ෂණ රෝහලේ හදවත් සැත්කම් සිදුකිරීම නවතා දැමුණේ හෘද රෝද ඒකකයේ අත්‍යාවශ්‍ය නඩත්තු කටයුත්තකට බව පවසමින්.\nඑම ඒකකයේ ජල කාන්දුවක් ඇතුළු අඩුපාඩු කිහිපයක් වහාම නිවැරදි කිරීමට සිදුවන තත්ත්වයක් උද්ගතව ඇති බවයි ඒකකය වසා දැමීමේදී බලධාරින් ප්‍රකාශ කළේ.\nකෙසේ වෙතත්, රෝගීන් සහ වෘත්තීය සමිති පවසන්නේ හෘද රෝද ඒකකය කඩිනමින් යථා තත්ත්වයට පත් කිරීමට බලධාරින් ප්‍රමාණවත් මැදිහත් වීමක් සිදු නොකරන බවයි.\nහෘද සැත්කම් සිදුකිරීම නවතා දැමීමත් සමග හදිසි හෘද සැත්කම් සිදුකිරීමට නියමිත රෝගීන් රැසක් ජීවිත අවදානමක් ද සමග පොරොත්තු ලේඛණයේ සිටින බවයි වාර්තා වන්නේ.\nමේ පිළිබදව සාකච්ඡා කර විසදුමක් ලබා ගැනීමට හදවත් රෝගීන්ගේ සංගමයේ සාමාජිකයන් අද සෞඛ්‍ය අමාත්‍යාංශය වෙත පැමිණියා.\nකරාපිටිය රෝහලේ හදවත් ඒකකයේ උද්ගතව ඇති තත්ත්වය පිලිබඳව අප කරාපිටිය රෝහලෙන් විමසීමක් කළා.\nඑහි උසස් පරිපාලන නිලධාරියෙකු කියා සිටියේ හෘද රෝග ඒකකයේ කටයුතු කඩිනමින් යථා තත්ත්වයට පත් කිරීමට අවශ්‍ය කටයුතු සිදුකරමින් පවතින බවයි.\nවෘත්තීය සමිති චෝදනා කරන්නේ රෝහල්  බලධාරින්ගේ සහ සෞඛ්‍ය අමාත්‍යාංශ බලධාරින්ගේ නොසැලකිල්ල හේතුවෙන් දිගින් දිගටම හෘද රෝග ඒකකය යළි විවෘත කිරීම පිළිබද ගැටලූ මතුවී ඇති බවයි.",
       "URL": "https://www.hirunews.lk/134683/කරාපිටියේ-හදවත්-රෝගීන්-සෞඛ්‍ය-අමාත්‍යාංශයට",
       "Category": "Local News",
       "Parent URL": "https://www.hirunews.lk/local-news.php?pageID=5021"
}