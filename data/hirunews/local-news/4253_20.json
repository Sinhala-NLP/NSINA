{
       "Source": "hirunews",
       "Timestamp": "Wednesday, 25 October 2017 - 14:20",
       "Headline": "විදේශ ගතවීමට අර්ජුන් ඇලෝසියස් කළ ඉල්ලීමක් අධිකරණය ඉවත දමයි",
       "News Content": "සිංගප්පූරුවේ සංචාරයක නිරත වීම සඳහා අවසර ලබාදෙන ලෙස පර්පචුවෙල් ටෙ‍්‍රෂරීස් සමාගමේ හිමිකරු වන අර්ජුන් ඇලෝසියස් කළ ඉල්ලීමක් කොළඹ - කොටුව මහේස්ත්‍රාත් ලංකා ජයරත්න අද (25) ප්‍රතික්ෂේප කළා.\nනීතිඥයෙකු මාර්ගයෙන් මෝසමක් ගොනුකරමින්  අර්ජුන් ඇලෝසියස් මෙම ඉල්ලීම සිදුකර තිබූ බවයි හිරු අධිකරණ වාර්තාකරු කියා සිටියේ.\nප්‍රශ්නගත බැඳුම්කර සිද්ධියේ සැකකරුවෙකු ලෙස නම් කර තිබීමත්, අර්ජුන් ඇලෝසියස් මෙතෙක් අධිකරණයට ඉදිරිපත් කර නොතිබීමත් යන කරුණු සලකා කොළඹ - කොටුව මහේස්ත්‍රාත්වරිය විසින් අදාළ ඉල්ලීම ප්‍රතික්ෂේප කර තිබෙනවා.\nප්‍රශ්නගත බැඳුම්කර නිකුතුව සම්බන්ධයෙන් චෝදනා එල්ල වී ඇති පර්පචුවෙල් ටෙ‍්‍රෂරීස් සමාගමේ ප්‍රධානීන් සිව් දෙනෙකුට රටින් පිටවීම තහනම් කරමින් කොළඹ කොටුව මහේස්ත්‍රාත් අධිකරණය පසුගිය 02 වනදා නියෝගයක් නිකුත් කළා.\nපර්පචුවෙල් ටෙ‍්‍රෂරීස් සමාගමේ හිමිකරු අර්ජුන් ඇලෝසියස්, එහි ප්‍රධාන විධායක නිළධාරී කසුන් පලිසේන, ප්‍රධාන ගැණුම්කරු වන නුවන් සල්ගාදු සහ සමාගමේ ප්‍රධාන තාක්ෂණික විධායක නිළධාරී සචින් දේවතන්ත්‍රි ඊට ඇතුළත්.\nබැඳුම්කර නිකුත් කිරීම සම්බන්ධයෙන් පරීක්ෂණ ආරම්භ කර ඇති හෙයින් පර්පචුවෙල් ටෙ‍්‍රෂරීස් සමාගමේ ප්‍රධානීන්ට රටින් පිටවිය හැකි බැවින් එය තහනම් කරමින් නියෝගයක් නිකුත් කරන ලෙසට ඉල්ලා තිබුණේ අපරාධ පරීක්ෂණ දෙපාර්තමේන්තුවයි.\nමේ අතර තම මූලික අයිතිවාසිකම් කඩවන අයුරින් බැඳුම්කර කොමිසම සාක්ෂි ලබාගත් බව පවසමින් ප්‍රාථමික ගැනුම්කරුවෙකු වන එස්. පදුමනාදන් නැමත්තා අද ශ්‍රේෂ්ඨාධිකරණය හමුවේ පෙත්සමක් ගොනුකර ගොනු කළා.\nඑමඟින් කොමිසමේ විනිසුරුවරුන් තුන්දෙනා ඇතුලූ 20 දෙනෙකු වගඋත්තරකරුවන් ලෙස නම් කර තිබෙනවා.",
       "URL": "https://www.hirunews.lk/174408/විදේශ-ගතවීමට-අර්ජුන්-ඇලෝසියස්-කළ-ඉල්ලීමක්-අධිකරණය-ඉවත-දමයි",
       "Category": "Local News",
       "Parent URL": "https://www.hirunews.lk/local-news.php?pageID=4253"
}