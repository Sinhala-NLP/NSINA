{
       "Source": "hirunews",
       "Timestamp": "Thursday, 13 January 2022 - 20:18",
       "Headline": "ඉන්ධන නැතිව බලාගාර කිහිපයක් නවතී (වීඩියෝ)",
       "News Content": "දිවයිනේ ප්‍රදේශ රැසකට අද පස්වරුවේ සිට යළිත් විදුලිය බිඳ වැටීමක් සිදුවුණා.\nඉන්ධන නොමැතිවීම නිසා බලාගාර කිහිපයක් අක්‍රිය වීමත් සමඟ මෙලෙස විදුලිය බිඳ වැටී ඇති බවයි ලංකා විදුලිබල මණ්ඩලයේ අතිරේක සාමාන්‍යාධිකාරි සහ මාධ්‍ය ප්‍රකාශක ඇන්ඩෲ නවමානි හිරු ප්‍රවෘත්ති අංශයට සඳහන් කළේ.\nඉන්ධන නොමැතිවීමත් සමග විදුලි බලාගාරවල ජනන යන්ත්‍ර කිහිපයක් අක්‍රිය වීම නිසා ජාතික පද්ධතියට මෙගාවොට් 300ක අඩුවක් පැවතීම හේතුවෙන් මෙලෙස දිවයිනේ ප්‍රදේශ කිහිපයකට විදුලිය බිඳ වැටී ඇති බවයි ඔහු වැඩිදුරටත් කියා සිටියේ.\nඑමෙන්ම, මීට පෙර ද කැළණිතිස්ස බලාගාරයේ ජනන යන්ත්‍ර අක්‍රිය වීමට එක් හේතුවක් වී ඇත්තේ දැවි තෙල් නොමැති වීමයි.\nඛනිජ තෙල් සංස්ථාවෙන් ලබා ගත් ඉන්ධන සඳහා රුපියල් මිලියන 9100 ක මුදලක් විදුලිබල මණ්ඩලය ගෙවීමට නියමිතව තිබෙනවා.\nඑහෙත් එම මුදල ගෙවා නොමැතිවීම හේතුවෙන් ඛනිජ තෙල් සංස්ථාව විදුලිබල මණ්ඩලය තෙල් ලබා නොදීමට කටයුතු කර ඇති බවයි වාර්තා වන්නේ.\nකෙසේ වෙතත්, විදුලිබල මණ්ඩලයට යළි ඛනිජ තෙල් සංස්ථාව මගින් ඉන්ධන ලබාදීමක් සිදුකරන තෙක් ඉදිරියේදී දිවයිනේ ප්‍රදේශ කිහිපයට විදුලි කප්පාදු සිදුවිය හැකි බව ද සඳහන්.\nමේ අතර, කැළණිතිස්ස බලාගාරයේ ජනන යන්ත්‍රයක පැවති දෝෂය යථා තත්ත්වයට පත් කළද නුදුරේදීම විදුලි කප්පාදුවක් සිදුවිය හැකි බවටයි ඉංජිනේරුවන් අනතුරු අගවන්නේ.\nජල විදුලි බලාගාරවල ජල මට්ටම සියයට 35ක් දක්වා පහත වැටීමත් ඉන්ධන බලාගාර ක්‍රියාත්මක කිරීමේදී මතුව ඇති විදේශ විනිමය අර්බුදයත් ඊට හේතුවී තිබෙනවා.\nකෙසේ වෙතත් විදුලිබල අමාත්‍ය ගාමිණී ලොකුගේ අද කොළඹ පැවති මාධ්‍ය හමුවකදි සඳහන් කළේ ඉදිරියේදී විදුලි කප්පාදු සිදුනොකරන බවයි.\nඑහෙත්, විදුලි බිඳ වැටීම් වරින්වර සිදුවීමත් සමඟ ජනතාව පත් වන්නේ දැඩි අසීරුතාවකටයි.",
       "URL": "https://www.hirunews.lk/293943/ඉන්ධන-නැතිව-බලාගාර-කිහිපයක්-නවතී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1426"
}