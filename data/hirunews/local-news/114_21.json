{
       "Source": "hirunews",
       "Timestamp": "Tuesday, 08 August 2023 - 10:51",
       "Headline": "මුහුදට අපද්‍රව්‍ය බැහැර කළ පරණ බඩු එකතු කරන්නා හසු වේ",
       "News Content": "බේරුවල, මරදාන ධීවර තොටුපොළ යාබදව හා ප්‍රදීපාගාරයට නුදුරින් වෙරළ තීරයේ ගල්වැටිය අසබඩින් කලක පටන් මහ සයුරට අපද්‍රව්‍ය බැහැර කළ එම ප්‍රදේශයේ පුද්ගලයකු බේරුවල ධීවර පරීක්ෂක කාර්යාලයේ නිලධාරීන් කණ්ඩායමකට හසුවීමෙන් අනතුරුව පොලිසියට බාර දී තිබෙනවා.\nමෙම පුද්ගලයා ප්‍රදේශයේ පරණ බඩු එකතු කරන්නෙක් බවත් එලෙස එකතු කරන භාණ්ඩ මුදල් කළ හැකි ඒවා පමණක් රැස් කර අලෙවි කර ඉතිරි අබලි කැළි කසළ විශාල ප්‍රමාණයෙන් රාත්‍රී කාලයේ සහ දිවා කාලවල මුහුදට බැහැර කර දැඩි පරිසර හානියක් සිදුකර තිබෙන බව අප කළ විමසීමක දී එම නිලධාරීන් පැවසුවා.\nකෙසේවෙතත් මෙම පුද්ගලයා එලෙස වරින්වර කසළ බැහැර කරන අවස්ථා නිරීක්ෂණය කර ඊයේ (07) එම නිලධාරීන් කණ්ඩායමක් බේරුවල පොලිසියේ සහාය ද ඇතිව සැකකාර පුද්ගලයා අත්අඩංගුවට ගෙන තිබෙනවා.\nඉන් අනතුරුව ඔහුගෙන් ප්‍රකාශ සටහන් කර ඉදිරි නීතිමය ක්‍රියාමාර්ග ගැනීමට ධීවර පරීක්ෂක ප්‍රධාන කාර්යාලය වෙත රැගෙන ගිය බව බේරුවල පොලිසිය පැවසුවා.",
       "URL": "https://www.hirunews.lk/344065/මුහුදට-අපද්‍රව්‍ය-බැහැර-කළ-පරණ-බඩු-එකතු-කරන්නා-හසු-වේ",
       "Category": "Local News",
       "Parent URL": "https://www.hirunews.lk/local-news.php?pageID=114"
}