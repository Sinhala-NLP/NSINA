{
       "Source": "hirunews",
       "Timestamp": "Wednesday, 14 July 2021 - 15:50",
       "Headline": "කෘෂිකර්ම ඇමති සහ රාජ්‍ය ඇමති පොහොර සමාගම්වල හදිසි නිරීක්ෂණයක (ඡායාරූප සහ වීඩියෝ)",
       "News Content": "කෘෂිකර්ම අමාත්‍ය මහින්දානන්ද අලුත්ගමගේ සහ රාජ්‍ය අමාත්‍ය ශෂින්ද්‍ර රාජපක්ෂ අද පෑලියගොඩ සහ කැළණිය ප්‍රදේශවල ඇති පෞද්ගලික පොහොර සමාගම්වල නිරීක්ෂණයකට එක්වුණා.\nරට තුල පොහොර හිගයක් පැවතිය ද පෞද්ගලික සමාගම් සිය ගබඩාවල පොහොර තොග විශාල වශයෙන් තබාගෙන සිටින ආකාරය අමාත්‍යවරුන්ගේ නිරීක්ෂණයට ලක්වූ බවයි කෘෂිකර්ම අමාත්‍යංශය නිවේදනය කළේ.\nදෛනිකව නිකුත් කළ හැකි පොහොර ප්‍රමාණයන් නිකුත් කිරීමකින් තොරව අඩු වශයෙන් පොහොර නිකුත් කිරීමට සමාගම් ක්‍රියා කිරීම සම්බන්ධයෙන් අමාත්‍යවරුන් මෙහිදී ප්‍රශ්ණ කර තිබෙනවා.\nපොරොන්දු වූ දින වකවානුවලට අවශ්‍ය පොහොර නිකුත් නොකරන්නේ නම් රාජ්‍ය පොහොර සමාගම් මගින් ඒවා බෙදාහැරීම සඳහා පියවර ගැනීමට සිදුවන බවයි අමාත්‍ය මහින්දානන්ද අලුත්ගමගේ මෙහිදී පොහොර සමාගම්වලට ප්‍රකාශකර ඇත්තේ.\nඇතැම් පෞද්ගලික සමාගම් දිනකට පොහොර මෙට්‍රික් ටොන් 600ක් නිකුත් කිරීමට හැකියාව තිබියදී 300ක් වැනි අඩු ප්‍රමාණයක් නිකුත් කිරීම පිළිබඳ කෘෂිකර්ම අමාත්‍යවරයා ප්‍රශ්නකර තිබෙනවා.\nමීට පෙර පැවති සාකච්ඡාවලදී පොරොන්දු වූ ආකාරයෙන් දින 3ක් ඇතුලත ජනතාවට අවශ්‍ය සියලු පොහොර නිකුත් කරන ලෙසට සමාගම් නිලධාරීන්ට කෘෂිකර්ම අමාත්‍යවරයා දන්වා තිබෙනවා.\nඑසේ නොමැති වුවහොත් පොහොර බෙදා හැරීම රාජ්‍ය පොහොර සමාගම් හරහා සිදුකරන ලෙසටයි පොහොර ලේකම් කාර්යාලයේ නිලධාරීන්ට සහ ගොවිජන සේවා නිලධාරීන්ට අමාත්‍යවරයා ප්‍රකාශ කර ඇත්තේ.\nමේ අතර ඉන්දුනීසියාවේ සිට මෙරටට ගෙන්වන ලද යූරියා පොහොර තොගය රට තුල භාවිත කිරීමට අවශ්‍යතාවයක් නොමැති බව කෘෂිකර්ම අමාත්‍ය මහින්දානන්ද අලුත්ගමගේ පවසනවා.\nඔහු මේ බව ප්‍රකාශ කළේ හෙක්ටර් කොබ්බෑකඩුව ගොවි පර්යේෂණායතනයේ අද පැවති වැඩසටහනකට එක් වෙමින්.\nපසුගිය 12 වනදා කොළඹ වරායට ළගා වුණු අදාළ නෞකාවේ අන්තර්ගත යූරියා පොහොර ප්‍රමාණය මෙට්‍රික් ටොන් 9,795ක්.\nඑම පොහොර තොගය මේ වන විට රේගු භාරයේ රඳවාගෙන තිබෙනවා.\nරේගු මාධ්‍ය ප්‍රකාශක සුදත්ත සිල්වා හිරු ප්‍රවෘත්තී අංශයට කියා සිටියේ අදාල පොහොර තොගය නිදහස් කිරීමට නෛතික ප්‍රතිපාදන තිබේද යන්න පරීක්ෂා කිරීම සඳහා මේ වන විට විශේෂ විමර්ශනයක් ආරම්භ කර ඇති බවයි.\nමෙරට තුල රසායනික පොහොර ආනයනය පසුගිය මැයි මස 6 වනදා සිට බලාත්මක පරිදි අත්හිටුවා තිබුනද අදාල පොහොර තොගය ඊට පෙර, පසුගිය මාර්තු මස 6 වනදා නෞකාවට පටවා ඇති බවට නැව්භාර පත්‍රයේ දැක්වෙන බව රේගු මාධ්‍ය ප්‍රකාශකවරයා පෙන්වා දුන්නා.\nඅදාල පොහොර තොගය මෙරට පෞද්ගලික ව්‍යාපාරිකයෙකුට අයත් සමාගමක් මගින් ගෙන්වා ඇති බවටද අනාවරණ වී තිබෙනවා.\nමේ අතර, රසායනික පොහොර නොමැති වීමෙන් වගාවන් සිදුකර ගැනීමට නොහැකිව තමන් දැඩි අසීරුතාවයට පත්ව සිටින බවට දිවයිනේ විවිධ ප්‍රදේශවල ගොවීන් තවදුරටත් ප්‍රකාශ කරනවා.\nමේ අතර සිය මව සමග එක්ව නිවසේ ඉවත ලන ද්‍රව්‍ය භාවිතා කරමින් කාබනික දියර පොහොර නිෂ්පාදනයට යොමු වූ තරුණයෙකු පිළිබඳ පුවතක් මාතර - පොල්හේන ප්‍රදේශයෙන් හිරු ප්‍රවෘත්තී අංශයට වාර්තා වුණා.",
       "URL": "https://www.hirunews.lk/276958/කෘෂිකර්ම-ඇමති-සහ-රාජ්‍ය-ඇමති-පොහොර-සමාගම්වල-හදිසි-නිරීක්ෂණයක-ඡායාරූප-සහ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1820"
}