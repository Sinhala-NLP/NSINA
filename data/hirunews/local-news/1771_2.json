{
       "Source": "hirunews",
       "Timestamp": "Friday, 06 August 2021 - 19:08",
       "Headline": "පහසුකම් සලසන්නේ නම් ගෑස් ඉල්ලුම සපුරනවා - ලාෆ් ගෑස් සමාගම කියයි (වීඩියෝ)",
       "News Content": "තමන්ට ණයවර ලිපි විවෘත කිරීමට පහසුකම් ලබා දෙන්නේ නම් සහ සාධාරණ මිලකට ගෑස් අලෙවියට අවස්ථාව ලබා දෙන්නේනම් හෙට වුවත් සමාගමට අවශ්‍ය කරන ගෑස් ගෙන ඒමට සූදානම් බව ලාෆ්ස් ගෑස් සමාගමේ සභාපතිවරයා පවසනවා.\nඔහු කියා සිටියේ සිය ගෑස් සමාගම සතුව ගෘහස්ථ පාරිභෝගිකයින් මිලියන දෙකක් පමණ සහ වාණිජ පාරිභෝගිකයින් ලක්ෂ නවයකට ආසන්න ප්‍රමාණයක් සිටින බවයි.\nගෑස් ගෙන්වීමට අවශ්‍ය ණයවර ලිපි විවෘත කරගත නොහැකි වීමෙන් සිය සමාගමට පසුගිය කාලය පුරා ගෑස් ආනයනය කිරීමට නොහැකි වූ අතර සමස්ත ඉල්ලුමෙන් සපුරාගත හැකි වූයේ සපුගස්කන්ද පිරිපහදුවෙන් ලබාගන්නා ගෑස් අලෙවියෙන් පමණක් බවත් ඔහුත් සඳහන් කළා.\nශ්‍රී ලංකාව තුළ ලිට්රෝ සහ ලාෆ්ස් සමාගම් එකතුව ගෑස් සිලින්ඩර ලක්ෂ එකසිය පහළොවක් පමණ තිබෙනවා.\nමෙම ගෑස් අර්බුදය හේතුවෙන් මේ වනවිට ලාෆ් ගෑස් සිලින්ඩර මිලට ගත් පාරිභෝගිකයින් මිලියන 2.9ක් අතරමං වී ඇති අතර ඔවුන්ට විකල්පයක් ද නොමැති බවයි ලාෆ්ස් සභාපතිවරයා පවසන්නේ.\nලංකාවේ දෛනික ගෑස් අවශ්‍යතාව මෙට්‍රික් ටොන් 1600ක් වන අතර ඒයින් මෙට්‍රික් ටොන් 350ක් ලාෆ්ස් සමාගම බෙදා හරිනවා.\nසපුගස්කන්ද රජයේ තෙල් පිරිපහදුවෙන් ලැබෙන ගෑස් මෙට්‍රික් ටොන් 25ක් පමණක් දැනට එම සමාගමට නිකුත් කරනවා.\nකෙසේ වෙතත් ණයවර ලිපි විවෘත කිරීම සඳහා ඩොලර් නොමැතිවීම, ආනයන මිල හා අලෙවි මිල අතර පරතරය හේතුවෙන් ලාෆ්ස් ආයතනය දැන් අලෙවි කරනු ලබන්නේ සපුගස්කන්දෙන් ලැබෙන ගෑස් පමණක් බවයි සභාපතිවරයා කියා සිටියේ.\nරජයේ ගෑස් අලෙවි ප්‍රතිපත්තිය අනුව ඉදිරියේදී ලිට්රෝ සමාගමත් ශ්‍රී ලංකන් ගුවන් සමාගම වැනි මහජනයාගේ බදු මුදල් කාබාසිනියා කරන දැවැන්ත පාඩු ලබන රාජ්‍ය ආයතනයක් වීමේ ලකුණු මේ වන විටත් පෙන්නුම් කර ඇති බවයි ආර්ථික විශේෂඥයින් පෙන්වා දෙන්නේ.",
       "URL": "https://www.hirunews.lk/279044/පහසුකම්-සලසන්නේ-නම්-ගෑස්-ඉල්ලුම-සපුරනවා-ලාෆ්-ගෑස්-සමාගම-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1771"
}