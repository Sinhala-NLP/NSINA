{
       "Source": "hirunews",
       "Timestamp": "Tuesday, 22 June 2021 - 10:48",
       "Headline": "ගෑස් පාරිභෝගිකයින්ට සහන ලැබෙන තීරණ රැසක්  (වීඩියෝ)",
       "News Content": "ගෘහස්ත ගෑස් සිලින්ඩරයක මිල සංශෝධනය කිරීම මාස 06ක් යනතුරු සිදුනොකිරීමට අමාත්‍ය මණ්ඩල අනුමැතිය හිමිව තිබෙනවා.\nගෑස් මිල සංශෝධනය සම්බන්ධයෙන් සොයා බැලීම සඳහා කැබිනට් මණ්ඩලය විසින් අමාත්‍ය මණ්ඩල අනු කමිටුවක් පත් කළ අතර එම අනු කමිටුව මගින් ඉදිරිපත් කරන ලද යෝජනා ඊයේ පැවති අමාත්‍ය මණ්ඩලට ඉදිරිපත් කර තිබුණා.\nඒ අනුව පාරිභෝගික කටයුතු පිළිබද අධිකාරිය විසින් දැනට නියම කර ඇති පරිදි ගෘහස්ථ ගෑස් සිලින්ඩරයක් රුපියල් 1493කට ගෑස් සමාගම විසින් තවදුරටත් වෙළඳපොළේ අලෙවි කළ යුතු වනවා.\nඑමෙන්ම, ශ්‍රී ලංකාවේ ද්‍රව පෙට්‍රෝලියම් ගෑස් කර්මාන්තය  (LP ගෑස්) ප්‍රතිව්‍යුහ ගත කිරීම සඳහා වෙළඳ අමාත්‍යවරයාගේ ප්‍රධානත්වයෙන් පත්කළ අමාත්‍ය මණ්ඩල අනුකමිටුවේ තීරණ ක්‍රියාත්මක කිරීම සඳහා කැබිනට් අනුමැතිය හිමිව තිබෙනවා.\nඒ අනුව මේ වනවිට වෙළඳපොළේ පවතින 12.5 Kg  ගෘහස්ථ ගෑස් සිලින්ඩරය අඛණ්ඩව වෙළඳපොලේ අලෙවි කිරීමට තීරණය කර තිබෙනවා.\nඊට අමතරව ගෑස් මිලදී ගැනීම, ප්‍රවාහනය සහ ගබඩා කිරීම  සඳහා හම්බන්තොට නව ගෑස් පර්යන්තය භාවිත කිරීමට යෝජනා කර ඇති අතර ප්‍රධාන සමාගම් දෙකටම ඒ සඳහා සම අවස්ථා හිමිවනු ඇති.\nඑමෙන්ම රටට අවශ්‍ය  LP ගෑස් මිලදී ගැනීමට අදාළ ප්‍රසම්පාදන කටයුතු ප්‍රවාහන හා ගබඩා කිරීමේ කටයුතු ක්‍රමවත්ව පවත්වාගෙන යාම සඳහා ලිට්රෝ සහ ලාෆ් සමාගම් දෙකේම අදාල ක්ෂේත්‍රය පිළිබද විශේෂඥ දැනුමැති නියෝජිතයින් ඇතුලත් වන පරිදි කමිටුවක් පත් කිරීමටත් මෙහිදී යෝජනා වී තිබෙනවා.\nඑමෙන්ම මෙම සියලු යෝජනා මාස 06ක් ඇතුළත ක්‍රියාත්මක කිරීමටත් එහි උපරිම ආර්ථික ප්‍රතිලාභ මහජනතාව වෙත ලබාදීමටත් මෙම අමාත්‍ය මණ්ඩල අනුකමිටුවේ දී තීරණය වී තිබෙනවා.\nකෙසේ වෙතත් පසුගිය කාලසීමාව තුලදී ලිට්රෝ සහ ලාෆ් සමාගම් දෙකම කිලෝ ග්‍රෑම් 9.5ක් වන නව ගෑස් සිලින්ඩර් දෙකක් ලීටර පරිමාවෙන් වෙළඳපොළට හඳුන්වාදීම හේතුවෙන් බරපතල ගැටළු සහගත තත්ත්වය නිර්මාණය කෙරුණා.\nමේ සම්බන්ධයෙන් පර්භෝගිකයින්ට සිදුවන අසාධාරණය පිළිබඳව දිගින් දිගටම පාරිභෝගික අධිකාරියට එල්ල කෙරුණු චෝදනා සහ බලපෑම් හමුවේ අදාල සමාගම් දෙකටම එම ගෑස් සිලින්ඩර වෙළඳපොලෙන් ඉවත්කර ගැනීමට නියෝග කෙරුණා.\nකෙසේ වෙතත් අදාල සමාගම් දෙකම මේ දක්වාත් එම අඩු බරැති ගෑස් සිලින්ඩර වෙළඳපොලෙන් ඉවත්කර ගැනීමට කටයුතුකර නැත්තේ පාරිභෝගික අධිකාරියේ නිලධාරීන්ගේ නීතිය ක්‍රියාත්මක කිරීමේ හැකියාව ප්‍රශ්න කරමින්.\nමේ අතර, අමාත්‍ය මණ්ඩල තීරණ දැනුම්දීම සඳහා රජයේ ප්‍රවෘත්ති දෙපාර්තමේන්තුවේ අද (22) පැවති මාධ්‍ය හමුවේදී පොහොර ගැටළුව සහ සහල් ආනයනය කිරීම සම්බන්ධයෙන් මාධ්‍යවේදීන් විමසා සිටියා.\nකැබිනට් ප්‍රකාශක අමාත්‍ය කෙහෙලිය රඹුක්වැල්ල කියා සිටියේ රට තුළ පොහොර හිඟයක් නොමැති අතර සහල් ආනයනය කිරීමට තීරණය කළේ රට තුළ සහල් සංචිත පවත්වා ගෙන යාමේ අරමුණෙන් බවයි.",
       "URL": "https://www.hirunews.lk/275001/ගෑස්-පාරිභෝගිකයින්ට-සහන-ලැබෙන-තීරණ-රැසක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1868"
}