{
       "Source": "hirunews",
       "Timestamp": "Thursday, 01 April 2021 - 20:49",
       "Headline": "අවුරුදු උත්සව වලට, අවසර ලැබෙන ලකුණු",
       "News Content": "සිංහල හා දෙමළ අලුත් අවුරුද්ද වෙනුවෙන් සෞඛ්‍ය මාර්ගෝපදේශ මාලාවක් කඩිනමින් නිකුත් කරන බව සෞඛ්‍ය අමාත්‍යංශය සඳහන් කළා.\nසෞඛ්‍ය ප්‍රවර්ධන කාර්්‍යංශයේ අද පැවති මාධ්‍ය හමුවේදීයී මහජන සෞඛ්‍ය සේවා, නියෝජ්‍ය සෞඛ්‍ය සේවා අධ්‍යක්ෂ විශේෂඥ වෛද්‍ය සුසී පෙරේරා මේ බව කියා සිටියේ.\nඑමෙන්ම සීමාවන්ට යටත්ව අලුත් අවුරුදු උත්සව පැවැත්වීමට අවස්ථාව ලබා දෙන බවද ඇය එහිදී ප්‍රකාශ කළා.\nඅද දිනයේ මේ දක්වා අළුතින් ආසාදිතයන් 125 දෙනෙකු වාර්තා වී ඇති බව යුධ හමුදාපති ජෙනරාල් ශවේන්ද්‍ර සිල්වා ප්‍රකාශ කළා. ඒ අනුව මෙරට සමස්ථ ආසාදිත සංඛ්‍යාව 92, 831 ක් ලෙසයි දැක්වෙන්නේ.\nඅදත් ආසාදිතයන් 156 දෙනෙකු සුවය ලබා රෝහල් වලින් පිටව යාමත් සමඟ සුවය ලැබූ මුළු සංඛ්‍යාව 89, 407 දක්වා ඉහළ ගියා.\nමේ අතර මගී ප්‍රවාහන සේවයේ නියුතු පුද්ගලයින් හට කොරෝනා වසංගත තත්වය හේතුවෙන් සිදුවූ දුෂ්කරතා සහ සීමා පැනවීම් සැළකිල්ලට ගනිමින් ඔවුන් විසින් ලබා ගෙන ඇති කල්බදු පහසුකම් සඳහා සහනයක් සැලසා දීමට මහබැංකුව පියවර ගෙන තිබෙනවා.\nබලපත්‍රලාභී වාණිජ බැංකු මූල්‍ය සමාගම් හා විශේෂිත කල්බදු සමාගම් වෙත ඒ බව දැනුම් දී ඇති බවයි ශ්‍රී ලංකා මහබැංකුව සඳහන් කළේ. ඒ අනුව අද සිට ක්‍රියාත්මක වන පරිදි මාස 6ක් හෝ ඊට අඩු කාලසීමාවක් සඳහා ණය යෝජනා ක්‍රමයක් ක්‍රියාත්මක කරනු ඇති.\nමෙම ණය සහන යෝජනා ක්‍රමය සඳහා සුදුසුකම් ලබන්නේ පොදු මගී ප්‍රවාහන සේවා, පාසල් සිසුන් ප්‍රවාහන සේවා, කාර්යාල මගී ප්‍රවාහන සේවා, ත්‍රිරෝද රථ, පුද්ගලික මගී ප්‍රවාහන සේවා සහ සංචාරක ක්ෂේත්‍රය සඳහා මගී ප්‍රවාහන සේවා සපයන්නන්.\nඅදාළ ණය සහන වෙනුවෙන් ලිඛිතව හෝ විද්‍යුත් තැපෑල ඔස්සේ නියමිත මූල්‍ය ආයතනය වෙත අප්‍රේල් 19 වන දින හෝ ඊට පෙර ඉල්ලීමක් කළ යුතු බවයි ශ්‍රී ලංකා මහබැංකුව දැනුම් දෙන්නේ.",
       "URL": "https://www.hirunews.lk/267248/අවුරුදු-උත්සව-වලට-අවසර-ලැබෙන-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=2047"
}