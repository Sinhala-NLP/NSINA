{
       "Source": "hirunews",
       "Timestamp": "Friday, 29 January 2021 - 10:58",
       "Headline": "අනියම් සම්බන්ධතාවයක් නිසා සැමියා බිරිඳගේ ගෙල කපා ඝාතනය කරයි (ඡායාරූප)",
       "News Content": "සැමියා විසින් තියුණු ආයුධයකින් සිය බිරිඳගේ ගෙල කපා ඝාතනය කළ පුවතක් ගිනිගත්හේන ප්‍රදේශයෙන් වාර්තා වනවා.\nමෙසේ ඝාතනය කර ඇත්තේ ගිනිගත්හේන පොලිස් වසමට අයත් අඹගමුව, මහපතන, සෙල්ලිපිගම ප්‍රදේශයේ පදිංචි දෙදරු මවක්.\nඉකුත් 27 දින පස්වරුවේ දෙදෙනා අතර ඇති වූ බහින් බස් වීමක් දුර දිග යාමෙන් සැමියා විසින් බිරිඳගේ ගෙලට මෙලෙස තියුණු ආයුධයකින් පහර දී තිබෙනවා.\nපසුව සැකකරුගේ සහෝදරයෙකුගේ මාර්ගයෙන් සිද්දිය පිළිබඳව ඊයේ (28) සැකකරු පොලිසියට දැනුම් දී ඇති බව සඳහන්.\nපොලිසිය විසින් දෙදරු මවගේ සිරුර සොයාගෙන ඇති අතර සිද්දියට අදාළ සැකකාර සැමියා අත්අඩංගුවට ගත් බවයි පොලිසිය පැවසුවේ.\nඅත්අඩංගුවට ගත් සැකකරුගෙන් කල ප්‍රශ්න කිරීම් වලදී ඔහු පවසා ඇත්තේ බිරිද කලක පටන් පවත්වාගෙන ගිය අනියම් සම්බන්ධතාවයක් නිසා මෙම ඝාතනය සිදු කළ බවයි.\nඝාතනය සම්බන්දයෙන් වැඩිදුරටත් පාපොච්චාරණය කල සැකකරු වැඩි දුරටත් පවසා ඇත්තේ, බිරිඳ පවත්වාගෙන ගිය අනියම් සම්බන්ධතාවය නවත්වන ලෙසට අවස්ථා කිහිපයකදී අවවාද කර තිබුණත්, එම අවවාද නොතකා ගිය බිරිඳ ඝාතනය වු දින උදැසන නාවලපිටිය ප්‍රදේශයේදි අනියම් පෙම්වතා සමග ත්‍රිරෝද රථයකින් ගමන් කරමින් සිටි අයුරු තමා දුටු බවයි.\nඑම අවස්ථාවේ සැකකරු විසින් බිරිඳගේ අනියම් පෙම්වතාට සහ බිරිඳට පහර දුන් බවත් එදින සවස නිවසට පැමිණි අවස්ථාවේ එම සිද්ධිය පදනම් කරගෙන ඇති වු බහින් බස් විමක් දුර දිග යාමෙන් පසු බිරිද තියුණු ආයුධයක් ගෙන තමන්ට පහර දිමට උත්සහ කල අවස්ථාවේ එම ආයුධය සැකකරු උදුරාගෙන බිරිඳගේ ගෙල කපා ඝාතනය කළ බවටයි  වැඩිදුරටත් පාපොච්චාරණය කර ඇත්තේ.\nහැටන් මහෙස්ත්‍රාත්වරයාගේ ස්ථාන පරික්ෂාවෙන් පසු සිරුර පශ්චාත් මරණ පරික්ෂණය සදහා නාවලපිටිය මහ රෝහලේ අධිකරණය වෛද්‍යවරයා වෙත යොමු කරන බවයි පොලිසිය පැවසුවේ.\nසිද්ධිය සම්බන්ධයෙන් වැඩිදුර විමර්ශන සිදුකරන්නේ ගිනිගත්හේන පොලිසියයි.",
       "URL": "https://www.hirunews.lk/261040/අනියම්-සම්බන්ධතාවයක්-නිසා-සැමියා-බිරිඳගේ-ගෙල-කපා-ඝාතනය-කරයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=2182"
}