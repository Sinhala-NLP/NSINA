{
       "Source": "hirunews",
       "Timestamp": "Sunday, 26 March 2017 - 21:34",
       "Headline": "අධ්‍යාපනය සියලු දරුවන්ගේ අයිතියක් - අධ්‍යාපන අමාත්‍ය අකිල විරාජ් කාරියවසම්",
       "News Content": "අධ්‍යාපනය යනු සියලු දරුවන්ගේ අයිතියක් බවත් එය කිසිදු නිලධාරියෙකුට හෝ පුද්ගලයෙකුට අහිමි කළ නොහැකි බවත් අධ්‍යාපන අමාත්‍ය අකිල විරාජ් කාරියවසම් පවසනවා.\nඅමාත්‍යවරයා මේ බව සඳහන් කළේ ගනේමුල්ල ප්‍රදේශයේ දරුවෙකුගේ මවකට ඒඩ්ස් රෝගය වැළඳී ඇතැයි පවසමින් පාසල් බලධාරීන් එම දරුවාගේ අධ්‍යාපනය අහිමි කිරීමේ සිද්ධිය සම්බන්ධයෙන් අප වාර්තාකළ පුවතට ප්‍රතිචාර දක්වමින්.\nගනේමුල්ල කුඩාබොල්ලත ශ්‍රී සුමංගල ප්‍රාථමික පාසලේ දැරියකට ඒඩ්ස් රෝගය වැළඳී ඇතැයි පවසමින් ඇයට පාසලට පැමිණීමට අවසර ලබා නොදීම පිළිබඳ පුවතක් අප පසුගිය 17 වැනිදා මුල්වරට වාර්තා කළා.\nඇයගේ මව එහිදී පාසලට පැමිණ තමාට එච්.අයි.වී. ආසාදනය වී ඇතත් සිය දරුවාට එවැනි රෝගයක් වැළඳී නොමැති බව අවධාරණය කළද පාසලේ විදුහල්පතිවරයා, ගුරු මණ්ඩලය හා මව්පියන්ගෙන් දරුවාගේ පාසල් පැමිණීමට විරෝධය එල්ල වුණා.\nමෙම දරුවා මේවන විට මවගේ ඥාතියෙකු භාරයේ සිටින අතර, පසුගිය සතියේද ඇය පාසල් ගිය අවස්ථාවේදී ගුරුවරිය නොමැති බව පවසා විදුහල්පතිවරයා විසින් දරුවා ආපසු හරවා යවා තිබෙනවා.",
       "URL": "https://www.hirunews.lk/157788/අධ්‍යාපනය-සියලු-දරුවන්ගේ-අයිතියක්-අධ්‍යාපන-අමාත්‍ය-අකිල-විරාජ්-කාරියවසම්",
       "Category": "Local News",
       "Parent URL": "https://www.hirunews.lk/local-news.php?pageID=4594"
}