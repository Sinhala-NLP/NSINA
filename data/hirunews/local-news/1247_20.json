{
       "Source": "hirunews",
       "Timestamp": "Tuesday, 05 April 2022 - 20:51",
       "Headline": "පාර්ලිමේන්තු රැස්වීම හෙට පෙරවරු 10 ට කල් තැබේ - රටේ තත්වය ගැන දින දෙකක් විවාද (වීඩියෝ)",
       "News Content": "මේ වනවිට රට තුළ පවතින තත්ත්වය සම්බන්ධයෙන් හෙට සහ අනිද්දා දෙදින පාර්ලිමේන්තුවේ විශේෂ විවාදයක් පැවැත්වීමට අද පස්වරුවේ රැස්වු පක්ෂ නායක රැස්වීමේදි තීරණය කෙරුණා.\nඅද පෙරවරු 10ට කථානායක මහින්ද යාපා අබේවර්ධනගේ ප්‍රධානත්වයෙන් පාර්ලිමේන්තුව ආරම්භ වු අතර එහි කටයුතු පැය 4 ක සිීමා කෙරුණා.\nපාර්ලිමේන්තුව න්‍යාය පත්‍රය අනුව අද පාර්ලිමේන්තුවේ වැඩ කටයුතු සිදු නොවුණේ අමාත්‍යවරුන් ඉවත්ව ඇති මොහොතක සභාවේ කටයුතු ඉදිරියට පවත්වා ගෙන යාමට නොහැකි බවට විපක්ෂය දිගින් දිගටම කරුණු දැක්වීම හේතුවෙන්.\nඒ සම්බන්ධයෙන් සහ රටේ පවතින තත්ත්වය සම්බන්ධයෙන් පාර්ලිමේන්තුව තුළ පක්ෂ විපක්ෂ අදහස් මතුවීම හේතුවෙන් සභාව තුල උණුසුම් සංවාදාත්මක තත්ත්වයක් ඇතිවුණා.\nකෙසේ වෙතත් අවසානයේ සභාවේ කටයුතු තවදුරටත් පවත්වාගෙන යාම සම්බන්ධයෙන් සාකච්ජා කිරීම සදහා කථානායක මහින්ද යාපා අබේවර්ධන පක්ෂ නායක රැස්වීමක් පස්වරු 2ට කැඳවීමට තීරණය කළා.\nඅද පාර්ලිමේන්තු කටයුතු ආරම්භයේදී හිටපු මුදල් අමාත්‍ය බැසිල් රාජපක්ෂ සභා ගර්භයට පැමිණෙන අවස්ථාවේ විපක්ෂයේ මන්ත්‍රීවරුන් ශබ්ද නගා විරෝධය පළකල කර ඇති අතර හිටපු අමාත්‍ය චමල් රාජපක්ෂ සාටකය නොමැතිව සභාවට පැමිණ සිටි බවයි අප පාර්ලිමේන්තු වාර්තාකරු ප්‍රකාශ කළේ.\nරාජ්‍ය අමාත්‍ය රොෂාන් රණසිංහ හිටපු ජනාධිපති මෛත්‍රීපාල සිරිසේන සමග සභා ගර්භය තුළ සුහද කථාබහක නිරත වන අයුරුද නිරීක්ෂණය වුණා.\nපසුව පාර්ලිමේන්තුව හෙට පෙරවරු 10 දක්වා කල් තැබුණා.",
       "URL": "https://www.hirunews.lk/301293/පාර්ලිමේන්තු-රැස්වීම-හෙට-පෙරවරු-10-ට-කල්-තැබේ-රටේ-තත්වය-ගැන-දින-දෙකක්-විවාද-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1247"
}