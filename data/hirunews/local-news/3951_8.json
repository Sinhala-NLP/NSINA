{
       "Source": "hirunews",
       "Timestamp": "Thursday, 10 May 2018 - 19:09",
       "Headline": "ජාත්‍යන්තර හෙද දින සැමරුම ජනපති ප්‍රධානත්වයෙන්",
       "News Content": "රාජ්‍ය සේවා එක්සත් හෙද සංගමය වාර්ෂිකව සංවිධානය කරන ජාත්‍යන්තර හෙද දින සැමරුම් උත්සවය ජනාධිපති මෛත්‍රීපාල සිරිසේනගේ ප්‍රධානත්වයෙන් අද කොළඹ බණ්ඩාරනායක ජාත්‍යන්තර සම්මන්ත්‍රණ ශාලාවේදී පැවැත්වුණා.\nහෙද සේවයේ මාතාව ලෙස විරුදාවලිය ලත් ෆ්ලොරන්ස් නයිටිංගේල්ගේ ජන්ම දිනය පදනම් කරගනිමින් සෑම වර්ෂයකම මැයි මස 12 වැනිදා ජාත්‍යන්තර හෙද දිනය සැමරෙනවා.\nමෙවර සැමරුම් උත්සවය ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් පැවැත්වුණේ සෞඛ්‍ය සේවය මානව අයිතියකි යන තේමාව යටතේ හෙද හෙදියන් 2500 කට වැඩි පිරිසකගේ සහභාගිත්වයෙන්.\nමෙම අවස්ථාවට රාජ්‍ය සේවා එක්සත් හෙද සංගමයේ සභාපති පූජ්‍ය මුරුත්තෙට්ටුවේ ආනන්ද හිමියන්, සෞඛ්‍ය අමාත්‍ය රාජිත සේනාරත්න මහතා ඇතුළු පිරිසක් එක්ව සිටියා.\nමේ අතර, මහවැලි සංවර්ධන නව රාජ්‍ය අමාත්‍යවරයා ලෙස පත් කෙරුණු වීරකුමාර දිසානායක අද සිය අමාත්‍යාංශයේදී රාජකාරි ආරම්භ කළ අතර, එම අවස්ථාවට ද ජනාධිපතිවරයා එක්වුණා.",
       "URL": "https://www.hirunews.lk/190447/ජාත්‍යන්තර-හෙද-දින-සැමරුම-ජනපති-ප්‍රධානත්වයෙන්",
       "Category": "Local News",
       "Parent URL": "https://www.hirunews.lk/local-news.php?pageID=3951"
}