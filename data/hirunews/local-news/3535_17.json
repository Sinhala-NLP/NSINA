{
       "Source": "hirunews",
       "Timestamp": "Friday, 25 January 2019 - 15:06",
       "Headline": "මාලි රාජ්‍යයේ සාම සාධක රාජකාරියේ නිරත ශ්‍රී ලංකා භට පිරිසකට ප්‍රහාරයක් - කපිතාන්වරයෙකු සහ සෙබලෙකු මියගොස් තුන්දෙනෙකුට තුවාල",
       "News Content": "අප්‍රිකානු මාලි රාජ්‍යයේ සාම සාධක රාජකාරිවල නිරත ශ්‍රී ලංකා භට කණ්ඩායමක් ඉලක්ක කර සිදුකළ බෝම්බ ප්‍රහාරයකින් කපිතාන්වරයෙකු සහ සෙබලෙකු ජීවිතක්ෂයට පත්ව තිබෙනවා.\nප්‍රහාරයෙන් තවත් ශ්‍රී ලාංකික සෙබළුන් තුන්දෙනෙකු තුවාල ලබා ඇති බවයි හමුදා ප්‍රකාශක බ්‍රිගේඩියර් සුමිත් අතපත්තු හිරු ප්‍රවෘත්ති අංශයට කියා සිටියේ.\nදුරස්ථ පාලකයක් මගින් ක්‍රියා කරන බෝම්බයක් පුපුරුවා හැර මෙම ප්‍රහාරය එල්ල කර ඇත්තේ ශ්‍රී ලංකා භට කණ්ඩායම ගමන් කළ සංග්‍රාමික රථයක් ඉලක්ක කර ගෙනයි.\nමාලි රාජ්‍යයේ පිහිටි එක්සත් ජාතීන්ගේ සාම සාධක මෙහෙයුම් මූලස්ථානය සිද්ධිය සම්බන්ධයෙන් පරීක්ෂණ පවත්වන බව ද යුද හමුදාව කියා සිටියා.\nමෙම බෝම්බ ප්‍රහාරයෙන් ජීවිතක්ෂයට පත් වූ කපිතාන්වරයා පොළොන්නරුව ප්‍රදේශයේ පදිංචි එච්.ඩබ්ලිව්. ජයවික්‍රම නමැත්තෙක්.\nඔහු 11 වන පාබල රෙජිමේන්තුව යටතේ සේවය කළ අයෙකු බව ද යුද හමුදාව ප්‍රකාශ කළා.\nජීවිතක්ෂයට පත්වූ සෙසු කෝප්‍රල්වරයා කුරුණෑගල - පොල්පිතිගම පදිංචි එස්.එස්. විජේවිකුමාර යි.\nඔහු පළමු යාන්ත්‍රික පාබල රෙජිමේන්තුවට අනුයුක්තව සේවය කළ අයෙක්.\nප්‍රහාරයෙන් තුවාල ලබා ඇත්තේ කෝප්‍රල්වරුන් දෙදෙනෙකු සහ ලාන්ස් කෝප්‍රල්වරයෙකුයි.\nඒ අනුව, පන්විලතැන්න ප්‍රදේශයේ පදිංචි එන්.ජේ.එස්. කුමාරසිංහ, කනත්තොට ප්‍රදේශයේ පදිංචි කේ.සී. පුෂ්පකුමාර සහ මහව ප්‍රදේශයේ පදිංචි සී.එච්.එම්.එස් චන්ද්‍රසේකර එම පිරිස අතරට අයත් වනවා.\nඔවුන් සියලූ දෙනාම යුද හමුදා ඉංජිනේරු රෙජිමේන්තුවට අනුයුක්තව සේවය කළ අය බවයි යුද හමුදාව වැඩිදුරටත් සදහන් කළේ.",
       "URL": "https://www.hirunews.lk/209007/මාලි-රාජ්‍යයේ-සාම-සාධක-රාජකාරියේ-නිරත-ශ්‍රී-ලංකා-භට-පිරිසකට-ප්‍රහාරයක්-කපිතාන්වරයෙකු-සහ-සෙබලෙකු-මියගොස්-තුන්දෙනෙකුට-තුවාල",
       "Category": "Local News",
       "Parent URL": "https://www.hirunews.lk/local-news.php?pageID=3535"
}