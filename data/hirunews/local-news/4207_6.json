{
       "Source": "hirunews",
       "Timestamp": "Wednesday, 22 November 2017 - 7:45",
       "Headline": "නිදහස් පක්ෂයේ මධ්‍යම කාරක සභාව සහ ඒකාබද්ධයත් රැස්වේ",
       "News Content": "ශ්‍රී ලංකා නිදහස් පක්ෂ මධ්‍යම කාරක සභා රැස්වීමක් අද පස්වරුවේ පැවැත්වීමට නියමිතයි.\nඒ ජනාධිපති මෛත්‍රිපාල සිරිසේනගේ ප්‍රධානත්වයෙන්.\nඉදිරි පළාත්පාලන මැතිවරණය සම්බන්ධයෙන් මෙහිදී වැඩි අවධානයක් යොමු කිරීමට නියමිත බවයි පක්ෂ ආරංචි මාර්ග අනාවරණ කළේ.\nමේ අතර බැඳුම්කර සිද්ධිය සම්බන්ධයෙන් ගත හැකි ඉක්මන් ක්‍රියාමාර්ගවලට එළඹෙන ලෙස අද පැවැත්වෙන මධ්‍යම කාරක සභා රැස්වීමේදී ජනාධිපතිවරයාගෙන් ඉල්ලා සිටින බව රාජ්‍ය අමාත්‍ය ලක්ෂ්මන් යාපා අබේවර්ධන ප්‍රකාශ කළා.\nකොළඹ ඊයේ පැවති මාධ්‍ය හමුවකට එක්වෙමින් රාජ්‍ය අමාත්‍යවරයා මේ බව කියා සිටියා.\nපළාත් පාලන මැතිවරණයේදී කටයුතු කළ යුතු ආකාරය සම්බන්ධයෙන් සහ තවත් කරුණු කිහිපයක් සම්බන්ධයෙන් සාකච්ඡා කිරීම සඳහා ඒකාබද්ධ විපක්ෂයේ හදිසි පාර්ලිමේන්තු කණ්ඩායම් රැස්වීමක් අද පැවැත්වෙනවා.\nහිටපු ජනාධිපති මහින්ද රාජපක්ෂගේ ප්‍රධානත්වයෙන් මෙම සාකච්ඡාව පැවැත්වෙන බවයි ඒකාබද්ධ විපක්ෂය නියෝජනය කරන පාර්ලිමේන්තු මන්ත්‍රී රංජිත් ද සොයිසා හිරු ප්‍රවෘත්ති අංශයට කියා සිටියේ.",
       "URL": "https://www.hirunews.lk/176611/නිදහස්-පක්ෂයේ-මධ්‍යම-කාරක-සභාව-සහ-ඒකාබද්ධයත්-රැස්වේ",
       "Category": "Local News",
       "Parent URL": "https://www.hirunews.lk/local-news.php?pageID=4207"
}