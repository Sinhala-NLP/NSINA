{
       "Source": "hirunews",
       "Timestamp": "Thursday, 22 September 2022 - 21:15",
       "Headline": "ලංකා ගල්අඟුරු සමාගමට චෝදනාවක් (වීඩියෝ)",
       "News Content": "ගල් අඟුරු මිලදී ගැනීම සඳහා අවම ලංසුවක් සහ සහනදායී ගෙවීම් යෝජනාවලියක් තම සමාගම විසින් ඉදිරිපත් කර තිබියදීත් වැඩි ලංසුවක් ඉදිරිපත් කළ විදෙස් සමාගමකින් ගල් අඟුරු මිලදී ගැනීමට ලංකා ගල්අඟුරු සමාගම සූදානම්වන බවට බ්‍රවුන්ස් ඉන්වෙස්ට්මන්ට් සමාගම චෝදනා කරනවා.\nඒ හරහා රජයට අමෙරිකානු ඩොලර් මිලියන 750ක පාඩුවක් සිදුවන බවයි අදාළ සමාගම ජනාධිපතිවරයා වෙත යොමුකළ ලිපියකින් පෙන්වා දී ඇත්තේ.\nකෙසේ වෙතත් ලංකා ගල්අඟුරු සමාගමේ සාමාන්‍යාධිකාරීවරයා පවසන්නේ මෙම ගල් අඟුරු මිලදී ගැනීම සිදුකරන්නේ නිවැරදි ටෙන්ඩර් පටිපාටියට අනුකූලව බවයි.\nගල් අඟුරු මිලදී ගැනීමේ ගැටලුව මේ වන විට සමාජයේ දැඩි කතාබහට ලක්වන මාතෘකාවක් බවට පත්ව ඇත්තේ ඒ හරහා විදුලි කප්පාදුව ඉහළ යා හැකි බවට විවිධ මත පළවීමත් සමඟයි.\nඑවන් පසුබිමක විදුලිබල හා බලශක්ති අමාත්‍යවරයා දැනුම් දී ඇත්තේ ලංකා ගල් අඟුරු සමාගමේ ලියාපදිංචි සමාගම්වලට ටෙන්ඩර් ඉදිරිපත් කරන ලෙස සහ අනෙකුත් බාහිර සමාගම්වලට යෝජනා ඉදිරිපත් කරන ලෙසයි.\nඒ අනුව ලියාපදිංචි සමාගම් 2ක් ටෙන්ඩර් ඉදිරිපත් කර තිබූ අතර බ්‍රවුන්ස් ඉන්වෙස්ට්මන්ට් සමාගම යෝජනා ඉදිරිපත් කර තිබුණා.\nබ්‍රවුන්ස් ඉන්වෙස්ට්මන්ට් සමාගම කොළඹ කොටස් වෙළඳපොලේ ප්‍රධාන නියාමන නිලධාරියා වෙත ලිපියක් යොමුකරමින් පවසා ඇත්තේ නැව් ගාස්තු අමෙරිකානු ඩොලර් 30ක්ද ඇතුළත්ව ගල් අඟුරු මෙට්‍රික් ටොන් එකක් අමෙරිකානු ඩොලර් 320 බැගින් සැපයීමට සිය සමාගම යෝජනා කළ බවයි.\nආනයනය කරන ගල් අඟුරු සඳහා 50්‍ර ක මුදලක් අමෙරිකානු ඩොලර්වලින් ගෙවා ඉතිරි 50%ක කොටස අවුරුදු 5ක ණය පදනමට යටත්ව රුපියල්වලින් ගෙවීමට හැකිවන පරිදි යෝජනාවක් ද ඊට ඇතුලත් බව එම සමාගම පවසනවා.\nඑමෙන්ම චයිනා මැෂිනරි ඉංජිනියරින් සමාගම හෙවත් CMEC (සීමෙක්) සහ බ්‍රවුන්ස් ඉන්වෙස්ට්මන්ට් සමාගම ඒකාබද්ධව ජනාධිපතිවරයාට ලිපියක් යොමු කරමින් පවසා ඇත්තේ සිය සමාගම ඉදිරිපත් කර ඇති යෝජනාව හරහා වසර දෙකක කාලයක් තුළ අමෙරිකානු ඩොලර් මිලියන 750ක මුදලක් රටට ඉතිරි කර ගැනීමට හැකිවන බවයි.\nඒ අනුව රජය මේවන විට මිලදී ගැනීමට සැලසුම් කර ඇති ගල් අඟුරු මෙට්‍රික් ටොන් 300000 සඳහා ආමරිකානු ඩොලර් මිලියන 48ක් ලබා දීමටත් එය මිලියන 12 බැගින් සතිපතා වාරික වශයෙන් ගෙවීමටත් හැකවන පරිදි සහනයක් ලබා දීමටත් යෝජනා කරන බව ද එම ලිපියේ සඳහන්.\nජනාධිපතිවරයාට යොමු කළ අදාළ ලිපියේ පිටපතක් විදුලි බල හා බලශක්ති අමාත්‍යවරයාට මහ බැංකු අධිපතිවරයාට සහ මුදල් අමාත්‍යංශ ලේකම්වරයාට ද යොමු කර තිබෙනවා.\nඑවන් පසුබිමක ලංකා ගල් අඟුරු සමාගමේ සභාපති ජගත් පෙරේරා මහතා විසින් විදුලිබල අමාත්‍යාංශයේ ලේකම් මාපා පතිරණ මහතා වෙත ලිපියක් යොමුකර තිබෙනවා.\nඑහි සඳහන් කර ඇත්තේ 2022 අගෝස්තු 22 අමාත්‍ය මණ්ඩලය අනුමැතියට යටත්ව ලංකා ගල් අඟුරු සමාගම විසින් ගල් අඟුරු සැපයීමේ ටෙන්ඩරය එක්සත් අරාබි එමීර් රාජ්‍යයේ බ්ලැක් සෑන්ඩ් කොමඩිටීස් ආයතනය වෙත ප්‍රදානය කර ඇති බවයි.\nකෙසේ වෙතත් තෝරාගත් සැපයුම්කරු ලංසුවේ කොන්දේසි අනුව ප්‍රදානය කිරීමේ දින සිට දින 14ක් ඇතුළත අමෙරිකානු ඩොලර් 36,924,750 ක කාර්ය සාධන බැඳුම්කරයක් තැන්පත් කළ යුතුව තිබුණත් දින 14ක් ඇතුළත එය සිදුකළ නොහැකි බව දන්වා ඇති බව ද එම ලිපියේ සඳහන්.\nඑමෙන්ම පූජ්‍ය ඕමල්පේ සෝභිත හිමියන් ගොනුකර ඇති මූලික අයිතිවාසිකම් පෙත්සමක් හේතුවෙන්ද අදාළ සැපයුම්කරුගෙන් ගල් අඟුරු මිලදී ගැනීම ගැටලුවක්ව තිබෙනවා.\nඒ හේතුවෙන් මීට පෙර ගල් අඟුරු ටෙන්ඩරය ප්‍රදානය කර සියයට 30ක ප්‍රමාණයක් මිලදී ගෙන තිබෙන ස්විස් සිංගප්පූර් සමාගමෙන් ඉතිරි සියයට 70ක ගල් අඟුරු ප්‍රමාණය මිලදී ගැනීම සඳහා ඩොලර් නිකුත් කරන ලෙසයි අදාළ ලිපියෙන් ඉල්ලා ඇත්තේ.\nඑලෙස ගල් අඟුරු මෙට්‍රික් ටොන් 300,000ක් මිලදී ගැනීම සඳහා අවශ්‍ය මුදල අමෙරිකානු ඩොලර් මිලියන 107ක්.\nඒ අනුව අදාළ ගනුදෙනුවේදී ගල්අඟුරු මෙට්‍රික් ටොන් එකක් මිලදී ගැනෙන්නේ අමෙරිකානු ඩොලර් 356ක මුදලකටයි.\nබ්‍රවුන්ස් ඉන්වෙස්ට්මන්ට සමාගම සඳහන් කර ඇති පරිදි අමෙරිකානු ඩොලර් 320කට ගල් අඟුරු මෙට්‍රික් ටොන් එකක් මිලට ගැනීමට හැකියාව තිබියදී අමෙරිකානු ඩොලර් 356කට මිලදී ගන්නේ මන්දැයි අප ලංකා ගල් අඟුරු සමාගමේ සාමාන්‍යාධිකාරී නාමල් හේවගේ මහතාගෙන් විමසීමක් කළා.\nඔහු සඳහන් කළේල අදාළ ගනුදෙනුව සඳහා ටෙන්ඩර් කැඳවන අවස්ථාවේ බ්‍රවුන්ස් ඉන්වෙස්ට්මන්ට් සමාගම යෝජනා කළේ ගල් අඟුරු මෙට්‍රික් ටොන් එකක් අමෙරිකානු ඩොලර් 524කට සහ 552කට මිලදී ගැනීමට බවයි.\nඅදාළ සමාගම ගල් අඟුරු මෙට්‍රික් ටොන් එකක් සඳහා අමෙරිකානු ඩොලර් 320ක මිලක් යෝජනා කර ඇත්තේ ඉන් පසුව බවත් ඔහු සඳහන් කළා.",
       "URL": "https://www.hirunews.lk/316067/ලංකා-ගල්අඟුරු-සමාගමට-චෝදනාවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=851"
}