{
       "Source": "hirunews",
       "Timestamp": "Monday, 23 March 2015 - 12:59",
       "Headline": "Update: විපක්ෂ නායක, දිනේෂ් ගුණවර්ධන",
       "News Content": "මහජන එක්සත් පෙරමුණේ නායක හිටපු අමාත්‍ය දිනේෂ් ගුණවර්ධන පාර්ලිමේන්තුවේ විපක්ෂ නායකවරයා කළ යුතු බව හිටපු අමාත්‍යවරුන් වන විමල් වීරවංශ, වාසුදේව නානායක්කාර සහ පළාත් සභා මන්ත්‍රී උදය ගම්මන්පිළ පවසනවා. ප්‍රජාතන්ත්‍රවාදී වාමාංශික පෙරමුණේ නායක වාසුදේව නානායක්කාර කියා සිටියේ විපක්ෂයේ මන්ත්‍රීවරුන් පිරිසක් ආණ්ඩුවේ අමාත්‍ය ධුර භාර ගැනීමත් සමඟ ඇතිව තිබෙන තත්ත්වය සම්බන්ධයෙන් ඉදිරියේදී යෝජනාවක් කිරීමට බලාපොරොත්තු වන බවයි. ඒ පිළිබඳ කථානායකවරයා ගන්නා තීරණයට අනුව යෝජනාව සකස් කෙරෙන බව පිවිතුරු හෙළ උරුමය කොළඹ අද (23) සංවිධාන කළ මාධ්‍ය හමුවකට එක්වෙමින් ඔහු කියා සිටියා.\nජනාධිපති, බලය හිතුවක්කාරී ලෙස යොදා ගනිමින් පාර්ලිමේන්තු බලය යටපත් කර ඇති බවට ද  මන්ත්‍රීවරයා මෙහිදී චෝදනා කළා.\nමාධ්‍ය හමුවට එක්වූ ජාතික නිදහස් පෙරමුණේ නායක හිටපු අමාත්‍ය විමල් වීරවංශ කියා සිටියේ වර්තමානයේ නිර්මාණය කර ඇත්තේ විකෘති හවුල් ආණ්ඩුවක් බවයි.\nශ්‍රී ලංකා නිදහස් පක්ෂයේ මන්ත්‍රීවරුන් පිරිසක් අමාත්‍ය ධුර ලබා ගැනීමෙන් පසුව වර්තමානයේ බිහිවී ඇත්තේ ජාතික ආණ්ඩුවක් නොව සභාග ආණ්ඩුවක් බවයි මාධ්‍ය හමුවට එක්වූ පළාත් සභා මන්ත්‍රී උදය ගම්මන්පිළ කියා සිටියේ.\nUpdate: Monday, 23 March 2015 - 06:52 PM\n....................................................\nදිනේෂ් ගුණවර්ධන විපක්ෂ නායකයා වෙයිද ?\nමහජන එක්සත් පෙරමුනේ නායක හිටපු අමාත්‍ය දිනේෂ් ගුණවර්ධන, පාර්ලිමේන්තුවේ විපක්ෂ නායකවරයා ලෙස පත් කරන මෙන් කථානායකවරයාගෙන් ඉල්ලීමක් කිරීමට සූදානම් බව ජාතික නිදහස් පෙරමුණේ නායක හිටපු අමාත්‍ය විමල් වීරවංශ පවසනවා. ඔහු මෙම අදහස් පළ කළේ පිවිතුරු හෙළ උරුමය කොළඹ අද කැඳවා තිබූ මාධ්‍ය හමුවකට එක්වෙමින්.\nමෙම මාධ්‍ය හමුවට ප්‍රජාතන්ත්‍රවාදී වාමාංශික පෙරමුණේ නායක වාසුදේව නානායක්කාර එක්ව සිටි අතර ඔහු කියා සිටියේ ශ්‍රී ලංකා නිදහස් පක්ෂය, එක්සත් ජාතික පක්ෂයට යටවී ඇති බවයි.\nශ්‍රී ලංකා නිදහස් පක්ෂ මන්ත්‍රිවරු 26 දෙනෙකු කැබිනට්, රාජ්‍ය සහ නියෝජ්‍ය අමාත්‍ය ධුර භාරගත්තා. එහිදී නිවාස හා සමෘද්ධි රාජ්‍ය අමාත්‍යවරයා ලෙස වැඩභාරගැනීමෙන් පසුව හිරු ප්‍රවෘත්ති අංශයට අදහස් දැක්වූ ඩිලාන් පෙරේරා කියා සිටියේ මෙය ජාතික ආණ්ඩුවකට වඩා සහයෝගීතා ආණ්ඩුවක් බවයි.",
       "URL": "https://www.hirunews.lk/106088/update-විපක්ෂ-නායක-දිනේෂ්-ගුණවර්ධන",
       "Category": "Local News",
       "Parent URL": "https://www.hirunews.lk/local-news.php?pageID=5593"
}