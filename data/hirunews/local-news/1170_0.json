{
       "Source": "hirunews",
       "Timestamp": "Saturday, 14 May 2022 - 12:09",
       "Headline": "කැළණි, කළු, ගිං සහ නිල්වලා ජල මට්ටම් ඉහළට (වීඩියෝ හා ඡායාරූප)",
       "News Content": "දිවයිනේ නිරිත දිග කොටසට පවතින අධික වර්ෂාවත් සමඟ දිවයින වටා මුහුදු ප්‍රදේශවල සුළඟේ වේගය ඉහළ යා හැකි බව කාලගුණ විද්‍යා දෙපාර්තමේන්තුව පවසනවා.\nඒ අනුව ත්‍රිකුණාමලයේ සිට කන්කසන්තුරය, මන්නාරම හරහා පුත්තලම දක්වා මෙන්ම ගාල්ල සිට හම්බන්තොට හරහා පොතුවිල් දක්වා වන මුහුදු ප්‍රදේශයේ සුළඟේ වේගය පැයට කිලෝමීටර 60 සිට 70 දක්වා ඉහළ යා හැකියි.\nධීවර හා නාවික ප්‍රජාව මේ පිළිබඳව සැළකිලිමත් වන ලෙසයි කාලගුණ විද්‍යා දෙපාර්තමේන්තුව ඉල්ලීමක් කරන්නේ.\nඑසේම සබරගමුව පළාතට සහ මහනුවර හා නුවරඑළිය දිස්ත්‍රික්කවල ඇතැම් ස්ථානවලට මිලිමීටර් 150 ක තද වැසි ඇතිවිය හැකි බවද කාලගුණ විද්‍යා දෙපාර්තමේන්තුව සඳහන් කළා.\nඅද (14) පෙරවරු 8.30 න් අවසන් වූ ගෙවුණු පැය 24 තුළ වැඩිම වර්ෂාපතනය වාර්තාවන්නේ කුකුළේ ගඟ ජලාශය ආශ්‍රිත ප්‍රදේශයෙන්.\nඑය මිලිමීටර 135 ක්.\nමෙම වැසි හේතුවෙන් විදුලි බලාගාර ආශ්‍රිත ජලාශවලද ජල මට්ටම ඉහළ යාමේ තත්වයක් පවතින බව කාලගුණ විද්‍යා දෙපාර්තමේන්තුව සඳහන් කළා.\nකළුතර, මහනුවර, කෑගල්ල, මාතර, නුවරඑළිය සහ රත්නපුර යන දිස්ත්‍රික්කවලට පනවා ඇති නායයෑමේ අනතුරු ඇඟවීම තවදුරටත් ක්‍රියාත්මකයි.\nඑමෙන්ම කළු, කැළණි, ගිං, නිල්වලා ගංඟාවල ජල මට්ටම ඉහළ මට්ටමක පවතිනවා.\nමේ හේතුවෙන් එම ගංඟා ආශ්‍රිත පහත්බිම්වල සිටින ජනතාව අවධානයෙන් පසුවිය යුතු බවයි වාරිමාර්ග දෙපාර්තමේන්තුව දැනුම් දෙන්නේ.\nඑමෙන්ම මේ වනවිට කළු ගඟ මිල්ලකන්ද ප්‍රදේශයෙන් සහ නිල්වලා ගඟ, පානදුගම ප්‍රදේශයෙන් පිටාර ගැලීම නිසා සුළු ගං වතුර තත්වයක් හටගෙන ඇති බව වාරිමාර්ග දෙපාර්තමේන්තුව පැවසුවා.",
       "URL": "https://www.hirunews.lk/304317/කැළණි-කළු-ගිං-සහ-නිල්වලා-ජල-මට්ටම්-ඉහළට-වීඩියෝ-හා-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1170"
}