{
       "Source": "hirunews",
       "Timestamp": "Tuesday, 02 April 2019 - 14:56",
       "Headline": "රථවාහන වැරදි 7 ක අවම දඩය 25,000 කිරීමේ ගැසට් පත්‍රය නිකුත් කෙරේ",
       "News Content": "රථවාහන වැරදි 7 කට අදාළ අවම දඩය රුපියල් 25,000 දක්වා ඉහළ දැමීමේ ගැසට් පත්‍රය නිකුත් කර තිබෙනවා.\nවලංගු රියදුරු බලපත්‍රයක් නොමැතිව රිය ධාවනය, මත්පැන් හෝ මත්ද්‍රව්‍ය භාවිතයෙන් පසු රිය ධාවනය, දුම්රිය මාර්ගයක් තුළට අපරික්ෂාකාරීව වාහන ඇතුල් කිරීම, වලංගු රක්ෂණාවරණයක් නොමැතිව රිය ධාවනය කිරීම, අධික වේගයෙන් රිය ධාවනය කිරීම, රියදුරු බලපත්‍රයක් නොමැති තැනැත්තන් සේවා නියුක්ත කිරීම එලෙස අවම දඩය රුපියල් 25,000 දක්වා වැඩි කරන රථවාහන වැරදි වලට අයත්.\nඑමෙන්ම වමෙන් ඉස්සර කිරීම සඳහා පනවන පොදු දණ්ඩනයද පළමු අවස්ථාවේදී රුපියල් 2,500 සිට 3,500 දක්වාත්, දෙවන අවස්ථාවේදී රුපියල් 3,500 සිට 5,000 දක්වාත් තුන්වන අවස්ථාවේදී රුපියල් 5,000 සිට 25,000 දක්වාත් ඉහළ නංවා තිබෙනවා.\nදඩ මුදල් විමසා බැලීමට පත් කළ කමිටුව විසින් සිදුකළ නිර්දේශ අනුව මෙම දඩ මුදල් ඉහළ නංවා ඇති අතර, ඊට අදාළව ප්‍රවාහන අමාත්‍ය අර්ජුන රණතුංග ඉදිරිපත් කළ කැබිනට් පත්‍රිකාවට පසුගියදා අමාත්‍ය මණ්ඩලයේ අනුමැතිය හිමිවුණා.\nමෙහිදී දුම්රිය මාර්ගයක් තුළට අපරික්ෂාකාරීව වාහනයක් ඇතුලු කිරීම නව දඩයක් වන අතර, මීට අමතරව නියමිත වයසට අඩු වයසේ තැනැත්තන් රිය පැදවීම, අපරික්ෂාකාරීව හෝ අනතුරුදායක ලෙස අන්තරාදායක වේගයකින් මෝටර් වාහනයක් ධාවනය කිරීම, ජංගම දුරකථන භාවිත කරමින් රිය ධාවනය කිරීම යන වැරදි සඳහාද ඉදිරියේදී දඩ මුදල් වැඩි කිරීමට අපේක්ෂා කරන බවයි ප්‍රවාහන අමාත්‍යාංශය නිවේදනය කළේ.",
       "URL": "https://www.hirunews.lk/213681/රථවාහන-වැරදි-7-ක-අවම-දඩය-25000-කිරීමේ-ගැසට්-පත්‍රය-නිකුත්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=3423"
}