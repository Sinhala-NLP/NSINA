{
       "Source": "hirunews",
       "Timestamp": "Wednesday, 22 March 2017 - 18:23",
       "Headline": "විමල් තවමත් උපවාසයේ",
       "News Content": "ජාතික නිදහස් පෙරමුණේ නායක පාර්ලිමේන්තු මන්ත්‍රී විමල් වීරවංශ කොළඹ රිමාන්ඩ් බන්ධනාගාරය තුළ ආරම්භ කළ උපවාසය තවදුරටත් ක්‍රියාත්මකයි.\nදින 73 ක් බන්ධනාගාරයේ රඳවාගැනීම ඔස්සේ සිදුකෙරෙන දේශපාලන පලිගැනීම්වලට විරෝධය පළකරමින් උපවාසය ආරම්භ කළ මන්ත්‍රීවරයා අද උදෑසන ආහාරය මෙන්ම දිවා ආහාරයද ලබා නොගත් බව බන්ධනාගාර මාධ්‍ය ප්‍රකාශක තුෂාර උපුල්දෙණිය කියා සිටියා.\nරජයේ වාහන අවභාවිතා කිරීමේ චෝදනාව මත පසුගිය ජනවාරි මස 10 වැනිදා මන්ත්‍රීවරයා අත්අඩංගුවට ගනු ලැබූ අතර ලබන මස  03 වැනිදා දක්වා ඔහු රක්ෂිත බන්ධනාගාර ගත කර තිබෙනවා.\nමන්ත්‍රීවරයා යොමුකළ ඇප අයදුම්පත ද කොළඹ මහාධිකරණය ඊයේ ප්‍රතික්ෂේප කළා.\nමේ අතර විමල් වීරවංශ මන්ත්‍රීවරයාගේ සුවදුක් විමසීම සඳහා අද උදෑසන පාර්ලිමේන්තු මන්ත්‍රීවරුන් වන පද්ම උදයශාන්ත, උදය ගම්මන්පිල සහ හිටපු අමාත්‍ය මහාචාර්ය ජී.එල්. පීරිස් මෙන්ම රාවණාබලය සංවිධානයේ කැඳවුම්කරු පූජ්‍ය ඉත්තෑකන්දේ සද්ධාතිස්ස හිමියන්ද පැමිණියා.\nඅනතුරුව මාධ්‍ය වෙත අදහස් දක්වමින් පිවිතුරු හෙළ උරුමයේ ප්‍රධාන ලේකම් උදය ගම්මන්පිල කියා සිටියේ අධිකරණ කටයුතුවලට දේශපාලන මැදිහත්වීමක් සිදුව ඇති බව පවසමින් පාර්ලිමේන්තු මන්ත්‍රී විමල් වීරවංශ කථානායකවරයා වෙතද ලිපියක් යොමු කර ඇති බවයි.",
       "URL": "https://www.hirunews.lk/157472/විමල්-තවමත්-උපවාසයේ",
       "Category": "Local News",
       "Parent URL": "https://www.hirunews.lk/local-news.php?pageID=4600"
}