{
       "Source": "hirunews",
       "Timestamp": "Monday, 31 July 2023 - 16:19",
       "Headline": "ජාතික ගීයේ පද වෙනස් කිරීම සම්බන්ධයෙන් කඩිනමින් පරීක්ෂණයක්",
       "News Content": "ලංකා ප්‍රිමියර් ලීග් තරගාවලියේ සමාරම්භක උත්සවයේදී ජාතික ගීය වෙනස් කර ගායනය කිරීම සම්බන්ධයෙන් කඩිනම් පරීක්ෂණයක් පැවැත්වීමට රාජ්‍ය පරිපාලන, ස්වදේශ කටයුතු, පලාත් සභා සහ පාලාත් පාලන අමාත්‍යාංශය තීරණය කර තිබෙනවා.\n1978 ආණ්ඩුක්‍රම ව්‍යවස්ථාවේ පවා ජාතික ගීයේ පද මාලාවත් එහි සංගීතයත් පැහැදිලිව දක්වා ඇති පසුබිමක නීති විශාරදයින් පෙන්වා දෙන්නේ ජාතික ගීය විකෘති කිරීම රටේ අභිමානය කෙලෙසීමක් මෙන්ම ව්‍යවස්ථා විරෝධී ක්‍රියාවක් බවයි.\nලංකා ප්‍රිමියර් ලීග් පන්දුවාර 20 ක්‍රිකට් තරගාවලියේ සිව්වැනි අදියරේ සමාරම්භක උත්සවය කොළඹ ආර් ප්‍රේමදාස ක්‍රිඩාංගනයේදී ඊයේ පස්වරුවේ පැවැත්වුණා.\nමෙම උත්සවයේදී ජාතික ගීය ගායනා කිරීමේ අවස්ථාව ලබාදී තිබුණේ උමාරා සිංහවංශටයි.\nමෙහිදී ඔපෙරා ශෛලියෙන් නව ආරක් එක් කරමින් ජාතික ගීය ගායනා කිරීම සම්බන්ධයෙන් මේ වන විට පාර්ශව රැසක් දැඩි විවේචනයට ලක් කර තිබෙනවා.\nවිටක ජාතික ගීයේ සඳහන් මාතා වචනය වෙනුවට මහතා ලෙසද වචන උච්චාරණය කරනු දැක ගත හැකියි.\nජාතික ගීය මෙලෙස ගායනා කිරීම සම්බන්ධයෙන් සමාජ මාධ්‍යවලද දැඩි කතා බහට ලක්ව තිබූ අතර පාර්ශව රැසක් එය විවේචනයට ලක් කර තිබුණා.\n1978 ආණ්ඩුක්‍රම ව්‍යවස්ථාවේ පවා ජාතික ගීයේ පදමාලාවත් එහි සංගීතයත් පැහැදිලිව දක්වා ඇති අතර එය කිසිදු අවස්ථාවක හිතුමතේ වෙනස් කිරීම ව්‍යවස්ථා විරෝධී ක්‍රියාවක්ද වනවා.",
       "URL": "https://www.hirunews.lk/343178/ජාතික-ගීයේ-පද-වෙනස්-කිරීම-සම්බන්ධයෙන්-කඩිනමින්-පරීක්ෂණයක්",
       "Category": "Local News",
       "Parent URL": "https://www.hirunews.lk/local-news.php?pageID=135"
}