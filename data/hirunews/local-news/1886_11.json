{
       "Source": "hirunews",
       "Timestamp": "Monday, 14 June 2021 - 8:12",
       "Headline": "අදත් ප්‍රදේශ රැසකට වැසි සහිත කාලගුණයක්  (වීඩියෝ)",
       "News Content": "අදත් දිවයිනේ ප්‍රදේශ රැසකට වැසි සහිත කාලගුණ තත්ත්වයක් අපේක්ෂා කරන බව කාලගුණ විද්‍යා දෙපාර්තමේන්තුව පවසනවා.\nඒ අනුව මධ්‍යම, සබරගමුව, බස්නාහිර පළාත්වලට සහ ගාල්ල, මාතර දිස්ත්‍රික්කවලට මිලිමීටර් 75 ක පමණ තද වැසි ඇතිවිය හැකියි.\nමධ්‍යම කඳුකරයේ බටහිර බෑවුම් ප්‍රදේශ, උතුරු, උතුරුමැද, වයඹ පළාත් මෙන්ම හම්බන්තොට සහ ත්‍රිකුණාමලය දිස්ත්‍රික්කවල සුළඟේ වේගය පැයට කිලෝමීටර් 50 දක්වා වැඩිවිය හැකි බවයි එම දෙපාර්තමේන්තුව අද අලුයම නිකුත් කළ නිවේදනයේ දැක්වෙන්නේ.\nමේ අතර, කඩුවෙල - තලාහේන ප්‍රදේශයේ නිවාස කිහිපයකට අද අලුයම හමාගිය සුළඟකින් හානි සිදුවී තිබෙනවා.\nඑමෙන්ම රත්නපුර සහ කෑගල්ල දිස්ත්‍රික්කවලට අදාලව නිකුත් කර ඇති නායයෑමේ අවදානම අද (14) රාත්‍රි 08 දක්වා තවදුරටත් දිර්ඝ කෙරුණා.\nමාවුස්සාකැලේ, කාසල්රි සහ ලක්ෂපාන ජලාශවල ජල මට්ටම ද මේ වනවිට පිටාර මට්ටමට පැමිණ ඇති බවයි වාරිමාර්ග දෙපාර්තමේන්තුව සඳහන් කළේ.",
       "URL": "https://www.hirunews.lk/274239/අදත්-ප්‍රදේශ-රැසකට-වැසි-සහිත-කාලගුණයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1886"
}