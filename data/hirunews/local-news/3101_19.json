{
       "Source": "hirunews",
       "Timestamp": "Saturday, 12 October 2019 - 12:30",
       "Headline": "කැකිරාව අධිකරණයේ සිවිලිම මත සැඟවුණු, සැකකරුවෙකුට වෙඩි",
       "News Content": "කැකිරාව - දිසා මහේස්ත්‍රාත් අධිකරණ ශාලාවේ සිවිලම මත නැග බන්ධනාගාර නිලධාරීන්ගෙන් සැඟව සිටීමට උත්සාහ කළ සැකකරුවෙකුට එම නිලධාරීන් වෙඩි තබා තිබෙනවා.\nපොලීසිය සඳහන් කළේ තුවාල ලැබූ සැකකරු මේ වන විට අනුරාධපුර ශික්ෂණ රෝහලේ ප්‍රතිකාර ලබන බවයි.\nසොරකම් කිහිපයකට සම්බන්ධ ගලේවෙල - යටිගල්පොත්ත ප්‍රදේශයේ පදිංචි මෙම සැකකරු ගල්කිරියාගම පොලීසියේ නිලධාරීන් විසින් ඊයේ අධිකරණය වෙත ඉදිරිපත් කර තිබුණා.\nපසුව සැකකරු රක්ෂිත බන්ධනාගාර ගත කරන ලෙසට මහේස්ත්‍රාත්වරයා නියෝග කර ඇති අතර, ඔහු රැගෙන යාම සඳහා බන්ධනාගාර නිලධාරීන් පිරිසක් එහි පැමිණ ඇති බව සඳහන්.\nඑහිදී බිය පත් වූ සැකකරු වැසිකිලි යාමට අවශ්‍ය බව පවසා එහි ගොස් පසුව සිවිලිම මතට නැග සැඟව තිබෙනවා.\nසැකකරු යළි පහළට ගැනීමට නිලධාරීන් කිහිප වරක්ම උත්සාහ කළත් පහළට පැමිණ නැහැ.\nඅනතුරුව බන්ධනාගාර නිලධාරීන්, පොලීසිය සමඟ එක්ව කඳුළු ගෑස් ප්‍රහාරයක් ද එල්ල කර ඇති අතර පසුව එය ද ව්‍යර්ථ වී තිබෙනවා.\nපසුව බන්ධනාගාර නිලධාරීන් සැකකරුගේ එක් පාදයකට වෙඩි තබා අත්අඩංගුවට ගත් බවයි වාර්තා වන්නේ.",
       "URL": "https://www.hirunews.lk/226092/කැකිරාව-අධිකරණයේ-සිවිලිම-මත-සැඟවුණු-සැකකරුවෙකුට-වෙඩි",
       "Category": "Local News",
       "Parent URL": "https://www.hirunews.lk/local-news.php?pageID=3101"
}