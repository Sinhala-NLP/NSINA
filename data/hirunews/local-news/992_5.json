{
       "Source": "hirunews",
       "Timestamp": "Tuesday, 26 July 2022 - 12:47",
       "Headline": "ජනපති රනිල්ගෙන් ඇමතිවරුන් සම්බන්ධයෙන් දැඩි තීරණයක්",
       "News Content": "රාජ්‍ය පරිපාලනය සම්බන්ධයෙන් දැනුම් දීම සඳහා සම කැබිනට් ප්‍රකාශකවරු පත් නො කරන බවත් ඒ වෙනුවට අදාළ විෂය භාර අමාත්‍යවරයා විසින් ම අදාළ තීන්දු තීරණ මහජනතාවට දැනුම්වත් කිරීම සඳහා කැබිනට් තීරණ දැනුම් දීමේ මාධ්‍ය සාකච්ඡාවට අනිවාර්යයෙන් ම සහභාගි විය යුතු බව ජනාධිපති රනිල් වික්‍රමසිංහ විසින් කැබිනට් මණ්ඩලයට දැනුම් දී තිබෙනවා.\nඅද(26) පැවැති කැබිනට් තීරණ දැනුම් දීමේ දී කැබිනට් මාධ්‍ය ප්‍රකාශක අමාත්‍ය ආචාර්ය බන්දුල ගුණවර්ධන මේ බව ප්‍රකාශ කළා.\nඒ අනුව කැබිනට් මණ්ඩලයට කිසියම් කැබිනට් පත්‍රිකාවක් ඉදිරිපත් කරන අමාත්‍යවරයා විසින් ඊට පසු එළඹෙන කැබිනට් තීරණ දැනුම් දීමේ දී එකී කැබිනට් පත්‍රිකාව සම්බන්ධයෙන් තීන්දු තීරණ දැනුම් දිය යුතු වනවා.\nමීට අමතරව විපක්ෂයේ සහ මජනතාවගේ ප්‍රශ්න වලට පිළිතුරු දීම සඳහා සියලු ම අමාත්‍යවරුන් අනිවාර් යයෙන් ම පාර්ලිමේන්තුවේ සිටිය යුතු බවත්, අමාත්‍යවරුන්ට යොමු වන ප්‍රශ්න සඳහා පිළිතුරු දිය යුත්තේ සභා නායකවරයා නොව විෂය භාර අමාත්‍යවරයා ම පමණක් බවත් ජනාධිපතිවරයා විසින් අමාත්‍යවරුන් වෙත දැනුම් දී ඇති බවත් කැබිනට් මාධ්‍ය ප්‍රකාශකවරයා විසින් කැබිනට් තීරණ දැනුම් දීමේ දී ප්‍රකාශ කළා.\nඒ අනුව පාර්ලිමේන්තු ස්ථාවර නියෝගයන්ට අනුව එකී ක්‍රියාව සිදු වීමට නියමිත බවයි අමාත්‍යවරයා කියා සිටියේ.",
       "URL": "https://www.hirunews.lk/310987/ජනපති-රනිල්ගෙන්-ඇමතිවරුන්-සම්බන්ධයෙන්-දැඩි-තීරණයක්",
       "Category": "Local News",
       "Parent URL": "https://www.hirunews.lk/local-news.php?pageID=992"
}