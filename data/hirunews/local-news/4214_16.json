{
       "Source": "hirunews",
       "Timestamp": "Friday, 17 November 2017 - 10:07",
       "Headline": "බිරිඳ, සැමියා ඝාතනය කරයි (ඡායාරූප)",
       "News Content": "හබරණ ප්‍රදේශයේ කාන්තාවක්, සිය සැමියාට පොරවකින් කොටා ඝාතනය කර තිබෙනවා.\nමෙලෙස මියගොස් ඇත්තේ ලක්සිරිගම- හබරණ ප්‍රදේශයේ පදිංචි වයස අවුරුදු 46ක් වූ නෙළුම් සංජය විතානගේ යන අයයි.\nඅද (17) අලුයම 4.15ට පමණ මෙම අඹුසැමි යුවල අතර ඇතිවූ බහින්බස්වීමක් දුරදිග යෑමෙන් මෙය සිදුවී ඇති අතර බරපතල තුවාල ලැබූ සැමියා හබරණ රෝහලට ඇතුළත් කිරීමේදී මියගොස් තිබුණා.\nප්‍රදේශවාසීන් පවසා ඇත්තේ මෙම යුවල නිතරම ගුටි බැට හුවමාරුකරගන්නා බවයි.\nඊයේ(16) සවස 3ට පමණ මෙම ආරවුල ආරම්භ වී ඇති අතර එම නිසා මියගිය පුද්ගලයා විසින් සිය දරුවන් සිව් දෙනා රැගෙන ගොස් බිරිඳගේ සොහොයුරාගේ නිවසේ නවත්වා තිබුණා.\nපසුව අඹුසැමියන් අද (17) අලුයම වනතුරු ගුටි බැට හුවමාරු කරගෙන තිබෙනවා.\nඔවුන් දෙපලට සිව් හැවිරිදි කුඩා දරුවෙකු සහ 22 හැවිරිදි වැඩිමහලු දරුවෙකුද සිටින අතර පාසල් යන වයසේ පසුවන දරුවන් දෙදෙනෙකුද සිටිනවා.\nමෙම යුවල හබරණ - අනුරාධපුර ප්‍රධාන මාර්ගයේ හෝටලයක් පවත්වාගෙන යන බවයි වාර්තා වන්නේ.\n45 වියැති සැකකාරිය විසින් සැමියා ඝාතනය කිරීමෙන් අනතුරුව පොරවත් රැගෙන පොලිසියට පැමිණ ඇති බවත් සිය සැමියා පොරොවෙන් තමන්ට පහර දීමට පැමිණි විට එය ඔහුගෙන් උදුරාගෙන මෙම අපරාධය සිදුකළ බවත් ඇය පාපොච්ඡාරණය කර තිබුණා.\nමියගිය පුද්ගලයාගේ මීට පෙර විවාහයක් අසාර්ථක වී ඇති අතර මෙය ඔහුගේ දෙවන විවාහය බවත් ඔහු යුධ හමුදා සේවයේ යෙදී සිට ඉවත් වූ අයෙකු බවත් පොලිසිය සඳහන් කළා.\nමියගිය පුද්ගලයාගේ මෘත ශරීරය මේ වනවිට හබරණ රෝහලේ තැම්පත් කර තිබෙනවා.\nපශ්චාත් මරණ පරීක්ෂණය සිදු කිරීමට නියමිතයි.\nඅදාළ බිරිඳ හබරණ පොලිසිය මගින් අත්අඩංගුවට ගෙන ඇති අතර ඇය කැකිරාව මහේස්ත්‍රාත් අධිකරණය වෙත ඉදිරිපත් කිරීමට නියමිතව තිබෙනවා.",
       "URL": "https://www.hirunews.lk/176243/බිරිඳ-සැමියා-ඝාතනය-කරයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4214"
}