{
       "Source": "hirunews",
       "Timestamp": "Friday, 07 September 2018 - 10:52",
       "Headline": "මහරගම නගර සභාවේ සේවකයින් සිය රාජකාරි කටයුතුවලින් ඉවත් වෙයි",
       "News Content": "මහරගම නගර සභාවේ සභාපතිවරයා නගර සභාවේ විදුලි අංශයේ සේවකයින් 04 දෙනෙකුට පහරදීමට විරෝධය පළ කරමින් නගර සභාවේ සියලූම සේවකයින් මේ වනවිට රාජකාරීවලින් ඉවත් වී තිබෙනවා.\nඊයේ පස්වරුවේ විදුලි සේවකයින් පන්නිපිටිය බෝගහ අසල වෙළඳසැලක සිටි අවස්ථාවේදී එම ස්ථානයට පැමිණි මහරගම නගර සභාවේ සභාපති ටිරාජ් ලක්රුවන් ඔවුන්ව නගර සභාවට කැඳවාගෙන ගොස් ඇති බව සඳහන්.\nපසුව රාජකාරී වේලාවේ බීමත්ව සිටි බව පවසමින් දණ ගස්වා තමන්ට පහරදුන් බවයි එම සේවකයින් කියා සිටියේ.\nමේ වනවිට පහරකෑමට ලක්වූ නගර සභාවේ විදුලි සේවකයින් 04 දෙනා හෝමාගම මූලික රෝහලේ ප්‍රතිකාර ලබනවා.\nඅප මේ සම්බන්ධයෙන් චෝදනාව එල්ල වන මහරගම නගර සභාවේ සභාපති ටිරාජ් ලක්රුවන්ගෙන් විමසීමක් කළ අතර, ඔහු කියා සිටියේ තමන් සේවකයින්ට අවවාදයක් පමණක් සිදුකළ බවයි.\nකෙසේ වෙතත්, සභාපතිවරයාගේ ක්‍රියා කලාපයට විරෝධය පළ කරමින් අද පෙරවරුවේ නගර සභාවේ සියලූම සේවකයින් රාජකාරීයෙන් ඉවත්ව සිටි අතර, එම ස්ථානයට පැමිණි මහරගම නගර සභාවේ ජනතා විමුක්ති පෙරමුණේ නාගරික මන්ත්‍රී දේවානන්ද සුරවීර මාධ්‍ය වෙත අදහස් දක්වමින් කියා සිටියේ සේවකයින්ට පහරදුන් සභාපතිවරයා වහාම අත්අඩංගුවට ගත යුතු බවයි.\nමහරගම නගර සභාවේ සභාපති ටිරාජ් ලක්රුවන්, තම කාර්යාලයේ ‘‘සර්’’ යන නාමයෙන් තමා අමතන්නැයි දැන්වූ නිවේදනයක් අලවා තිබීම හේතුවෙන් ද පසුගියදා දැඩි කතාබහට ලක්වුණා.",
       "URL": "https://www.hirunews.lk/199348/මහරගම-නගර-සභාවේ-සේවකයින්-සිය-රාජකාරි-කටයුතුවලින්-ඉවත්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=3760"
}