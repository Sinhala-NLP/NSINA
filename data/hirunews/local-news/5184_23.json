{
       "Source": "hirunews",
       "Timestamp": "Tuesday, 02 February 2016 - 20:30",
       "Headline": "යෝෂිතගේ සැපදුක් විමසීමට නියෝජ්‍ය ඇමතිවරුන් පිරිසක් යයි",
       "News Content": "රක්ෂිත බන්ධනාගාර ගතකර සිටින හිටපු ජනාධිපති මහින්ද රාජපක්ෂගේ පුත් යෝෂිත රාජපක්ෂගේ සුවදුක් බැලීම සඳහා ශ්‍රී ලංකා නිදහස් පක්ෂය නියෝජනය කරමින් ජාතික ආණ්ඩුව නියෝජනය කරන නියෝජ්‍ය ඇමතිවරුන් පිරිසක් අද වැලිකඩ බන්ධනාගාරය වෙත පැමිණියා.\nඊට අමතරව අද පස්වරුවේ හිටපු ජනාධිපති මහින්ද රාජපක්ෂ යළිත් වරක් බන්ධනාගාරය වෙත ගොස් යෝෂිත රාජපක්ෂගේ සුවදුක් විමසා තිබෙනවා.\nමේ අතර දැනට රක්ෂිත බන්ධනාගාර ගතව සිටින යෝෂිත රාජපක්ෂ ඇතුළු 5 දෙනාට නිවෙස්වලින් රැගෙන එන ආහාර ලබා ගැනීමට බන්ධනාගාර දෙපාර්තමේන්තුව අද අවසර ලබාදුන්නා.\nබන්ධනාගාර කොමසාරිස් ජනරාල් එච්.එන්.සී. ධනසිංහ හිරු ප්‍රවෘත්ති අංශයට කියා සිටියේ ඔවුන් කළ ඉල්ලීමකට අනුව මෙම අවසරය ලබාදුන් බවයි.\nමේ අතර යෝෂිත රාජපක්ෂගේ සුවදුක් විමසීමට අද නිශාන්ත මුතුහෙට්ටිගම, අනුරාධ ජයරත්න, අරුන්දික ප්‍රනාන්දු, සුසන්ත පුංචිනිලමේ, නිමල් ලන්සා, සුමේධා ජී ජයසේන ඇතුලූ නියෝජ්‍ය අමාත්‍යවරුන් පිරිසක් බන්ධනාගාරයට පැමිණීයා.\nකොළඹ අද පැවති මාධ්‍ය හමුවකදී ඒකාබද්ධ විපක්ෂ නීතීඥ සංගමයේ කැඳවුම්කරු ප්‍රේම්නාත් දොළවත්ත, මෙම සිද්ධිය සම්බන්ධයෙන් පොලීසියේ ක්‍රියාකාරීත්වය සැක සහිත බව ප්‍රකාශ කළා.\nඑහිදී ඔහු පොලිස් මාධ්‍ය ප්‍රකාශකවරයා මෙම සිද්ධිය පිළිබඳ මාධ්‍ය වෙත යොමුකල නිවේදනය සම්බන්ධයෙන් ද ඔහු අදහස් පළ කර සිටියා.\nකොළඹ අද පැවති මාධ්‍ය හමු කිහිපයකදී හිටපු ජනාධිපති මහින්ද රාජපක්ෂගේ පුත් යෝෂිත රාජපක්ෂ අත්අඩංගුවට ගැනීම සම්බන්ධයෙන් අදහස් පළවුණා.\nශ්‍රී ලංකා නිදහස් පක්ෂය සංවිධාන කර තිබූ මාධ්‍ය හමුවේදී අදහස් දැක්වූ අමාත්‍ය නිමල් සිරිපාල ද සිල්වා කියා සිටියේ අධිකරණයෙන් වරදකරුවෙකු ලෙස නම් කරන තුරු යෝෂිත රාජපක්ෂ ඇතුලූ සියලූදෙනා නිවැරදි කරුවන් ලෙස පිළිගැනෙන බවයි.\nවිදුලි සංදේශ හා ඩිජිටල් යටිතල පහසුකම් අමාත්‍ය හරීන් ප්‍රනාන්දු සිරිකොත එක්සත් ජාතික පක්ෂ මූලස්ථානයේ  අද පැවති මාධ්‍ය හමුවකදී යෝෂිත රාජපක්ෂ අත්අඩංගුවට ගැනීම සම්බන්ධයෙන් අදහස් පළ කළා.\nයෝෂිත හිරේ දැමීම, හුරේ දැමීමට කාරණයක් නොවන බව සඳහන් කළ ඔහු මෙය කාටත් හොඳ පාඩමක් බව අවධාරණය කළා.",
       "URL": "https://www.hirunews.lk/125329/යෝෂිතගේ-සැපදුක්-විමසීමට-නියෝජ්‍ය-ඇමතිවරුන්-පිරිසක්-යයි",
       "Category": "Local News",
       "Parent URL": "https://www.hirunews.lk/local-news.php?pageID=5184"
}