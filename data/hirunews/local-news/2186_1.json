{
       "Source": "hirunews",
       "Timestamp": "Wednesday, 27 January 2021 - 14:24",
       "Headline": "ගම්මාන රැසක වැව් කිහිපයක් අවහිර කරමින් ඉදිකළ අලි වැට (වීඩියෝ)",
       "News Content": "හිරු රතු මිනිත්තුවට වාර්තා වූ අයුරින් මයිලන්කුලම,ප්‍රදීපාගම,තේවනුවර,අම්බලම පාර ඇතුළු ගම්මාන රැසක් සින්නක්කරයට ගත් වන අලින් සම්බන්ධයෙන් තොරතුරු වාර්තාකරණය සදහා අප එහි පැමිණෙන විට වේලාව සටහන්ව තිබුණේ උදෑසන 11.30 ලෙසින්.\nවසර ගණනාවක් තිස්සේ වන අලින්ගෙන් පීඩාවට පත් මේ ජනතාව වෙනුවෙන් ඉදි කර තිබූ පැරණි විදුලි වැට ස්ථාපනය කර තිබුණේ ගම්මානයට කිලෝ මීටර් දෙකක් පමණ දුරකින්.\nනමුත් නව විදුලි වැට ස්ථාපනය කිරීමත් සමඟ ගැටළුවට පිලිතුරු වෙනුවට මේ ජනතාවගේ ගැටළුව දෙගුණ තෙගුණ වී තිබෙනවා.\nදෛනික කටයුතුවලට දැඩි තර්ජනයක් වෙමින්, රැයක් දවාලක් නොමැතිව ගම්වදින මේ වන අලින් ගම්වැසියන්ගේ ජීවිතවලටද තර්ජනයක් බවට පත්ව අවසන්.\nඅලි මිනිස් අයිතිවාසිකම් සුරකිනු වස් නව විදුලි වැට ඉදි කර ඇත්තේ ගම්වැසියන්ගේ ප්‍රයෝජනය සදහා ඇති වැව් කිහිපයක්ම අලි වැට  මගින් අවහිර වන අයුරින් බවටයි ගම්වැසියන් පවසන්නේ.\nජීවන අරගලය සමඟ පොර බඳින මේ ගම්වැසියන් අදාළ බලධාරීන්ගෙන් ඉල්ලා සිටින්නේ තම ජීවිත රැකගැනීම වෙනුවෙන් මෙම ගැටළුව සඳහා නිසි විසඳුම් ලබා දෙන ලෙසයි.\nමේ අලි මිනිස් ගැටළුව තවත් ජීවිතයක අවසානයක් දක්වා දුරදිග නොගොස් ඒ වෙනුවෙන් නිසි විසඳුම් ලබා දෙන තෙක් හිරු රතු මිනිත්තුව අවධානයෙන්.",
       "URL": "https://www.hirunews.lk/260889/ගම්මාන-රැසක-වැව්-කිහිපයක්-අවහිර-කරමින්-ඉදිකළ-අලි-වැට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2186"
}