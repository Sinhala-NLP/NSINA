{
       "Source": "hirunews",
       "Timestamp": "Friday, 07 October 2022 - 22:40",
       "Headline": "2022 ලෝක පාපන්දු සැණකෙළියට සැරසෙන කටාර් ක්‍රීඩාපිටි",
       "News Content": "2022 ලෝක කුසලාන පාපන්දු තරගාවලියේ ආරම්භය සඳහා තවත් ඉතිරිව ඇත්තේ මාස එකහාමාරකට ආසන්න කාලයක්.\nලබන නොවැම්බර් මස 20වැනිදා සිට දෙසැම්බර් මස 18 වැනිදා දක්වා කටාර් දේශයේදී දිගහැරෙන මෙවර පාපන්දු ලෝක කුසලානය වෙනුවෙන් සිය අවසන් සුදානම්කිරීම් මේදිනවලදී සිදු කෙරෙන අයුරු දැකිය හැකියි.\nසුරපුරක් බඳු වූ අති නවීන පාපන්දු ක්‍රීඩාංගණ 8ක් මේවන විටත් ඉදිකර අවසන් කරන්නට කටාර් පාපන්දු බලධාරීන්ට හැකියාව ලැබී තිබෙනවා.\nඒහිදී මෙවර ලෝක කුසලානය සාර්ථක කරන්නට කටාර් රාජය සහ පාපන්දු බලධාරීන් වියදම් කිරීමට ඇස්තමේන්තුගත මුදල අමෙරිකානු ඩොලර් රුපියල් බිලියන 200ක්.\nඑසේම ඉතිහාසයේ පළමුවරට කාන්තා විනිසුරුවරියන් සහ සහය විනිසුරුවරියන් මෙවර පාපන්දු ලෝක කුසලානයේදී සිය සේවය ඉටුකරන අයුරුත් තව නොබෝ දිනකින් දැක ගන්නට හැකිවනවා.\nජගත් පාපන්දු සම්මේලනය විසින් මේවන විට විනිසුරුවරුන් සහ සහය විනිසුරුවරුන් 129 දෙනෙකු නම් කර තිබෙන අතර ඊට කාන්තා විනිසුරුවරියන් සහ සහය විනිසුරුවරියන් තිදෙනෙකු බැගින් නම් කර තිබෙනවා.\nඑමෙන්ම මෙවර තරගාවලියේදී අනිසි ක්‍රීඩක ස්තානගතවීම් හෙවත් off side හඳුනා ගැනීම සඳහා නවීන තාක්ෂණික ක්‍රමයක් භාවිත කරන අතර එමගින් පහසුවෙන් off side අවස්තාව හඳුනා ගැනීම සඳහා විනිසුරුවරයාට හැකියාව ලැබෙනවා.\nඒ සඳහා සෑම ක්‍රීඩාංගණයකම කැමරා 12ක් සවිකර තිබෙන අතර එමගින් එක් එක් ක්‍රීඩකයාගේ සිරුරේ ස්ථාන 29කින් තත්ත්පර 50කට වරක්ම ලබා ගන්නා දත්ත විශ්ලේෂණය කරමින් තෙවැනි විනිසුරු හෙවත් VAR විනිසුරුවයා වෙත යොමු කරනු ලබනවා.\nඑහිදී ඔහුට පහසුවෙන්ම ක්‍රීඩකයකු OFF SIDE වුවහොත් හඳුනාගත හැකි අතර එය පිටියේ සිටින ප්‍රධාන විනිසුරුවරයා වෙත දැනුම් දෙනු ලබනවා.\nමීට පෙර ක්‍රීඩකයකු පිටියේදී OFF SIDE වුවහොත් එය හඳුනාගනු ලැබුවේ පැති විනිසුරුවරුන් ලබා දෙන සංඥාවෙන්.\nමේ අතර රුසියාවේ - යුක්‍රේන යුද ආක්‍රමණය හේතුවෙන් යුක්‍රේනයට සහය පළ කිරීම සදහා සුපිරි පාපන්දු ක්‍රීඩක පෝලන්ත නායක රොබට්ලැ වන්ඩොස්කී මෙවර ලෝක කුසලානයේදී තරග වදින්නේ සිය ජර්සියේ අතේ යුක්‍රේන ධජය සහිතවයි.\nඑමෙන්ම එළඹෙන ලෝක කුසලාන පාපන්දු තරගාවලිය සිය අවසන් ලෝක කුසලාන බව සුපිරි ක්‍රීඩක ආර්ජන්ටිනාවේ ලියොනල් මෙසී පවසනවා.\n35 හැවිරිදි මෙසී මේ වනවිට ලෝක කුසලාන තරගාවලි හතරකට ක්‍රීඩා කර තරග 19කදී ගෝල 6ක් වාර්තා කර ගන්නට සමත් වුණා.",
       "URL": "https://www.hirunews.lk/317296/2022-ලෝක-පාපන්දු-සැණකෙළියට-සැරසෙන-කටාර්-ක්‍රීඩාපිටි",
       "Category": "Local News",
       "Parent URL": "https://www.hirunews.lk/local-news.php?pageID=818"
}