{
       "Source": "hirunews",
       "Timestamp": "Sunday, 03 January 2021 - 18:55",
       "Headline": "එංගලන්ත කණ්ඩායමේ කිසිඳු ක්‍රීඩකයෙකුට කොරෝනා ආසාදනය වී නොමැති බව තහවුරු වෙයි (වීඩියෝ)",
       "News Content": "තරඟ දෙකකින් සමන්විත ටෙස්ට් තරගාවලියකට සහභාගිවීම සඳහා මෙරටට පැමිණි එංගලන්ත ක්‍රිකට් කණ්ඩායමේ කිසිවෙකුටත් කොරෝනා වෛරසය ආසාදනය වී නොමැති බවට තහවුරු වී තිබෙනවා.\nකොරෝනා වසංගත තත්වය හමුවේ මෙරටට පැමිණි පළමු ජාත්‍යන්තර ක්‍රිකට් කණ්ඩායම එංගලන්ත කණ්ඩායමයි.\nඔවුන්ටම වෙන්වූ විශේෂ ගුවන් යානයකින් අද පෙරවරුවේ මත්තල ගුවන් තොටුපලින් එංගලන්ත ක්‍රිකට් කණ්ඩායම දිවයිනට පැමිණියේ බ්‍රිතාන්‍ය තුළ සීග්‍රයෙන් නව කොවිඩ් ප්‍රභේදයක් ව්‍යාප්ත වන පසුබිමකයි.\nබ්‍රිතාන්‍යයෙන් පිටත්වීමට පෙර ඔවුන් පී.සී.ආර්. පරීක්ෂණයකට භාජනය කර ඇති අතර, මත්තල ගුවන් තොටුපලට පැමිණීමෙන් පසුවද රැපිඩ් ඇන්ටිජන් පරීක්ෂණවලට භාජනය කර තිබෙනවා.\nඑම සියලු පරීක්ෂණවලින් කිසිදු එංගලන්ත ක්‍රීඩකයෙකුට හෝ පුහුණු කාර්ය මණ්ඩලයේ සාමාජිකයෙකුට කොරෝනා වෛරසය ආසාදනය වී නොමැති බව තහවුරු වූ අතර, ඔවුන් ජෛව ආරක්ෂිත බුබුලකට යටත්ව අනිද්දා සිට හම්බන්තොට මහින්ද රාජපක්ෂ ක්‍රිකට් ක්‍රීඩාංගණයේදී සිය පුහුණුවීම් ආරම්භ කිරීමට නියමිතයි.\nකෙසේ වෙතත් ඔවුන් අද දිවයිනට පැමිණීමෙන් පසු හම්බන්තොට හෝටලයක දින 07ක කාලයක් නිරෝධායනයට ලක් කෙරෙනවා.\nතරග දෙකකින් සමන්විත එංගලන්ත - ශ්‍රී ලංකා ටෙස්ට් ක්‍රිකට් තරගාවලිය ලබන 14 වනදා සිට ගාල්ල ජාත්‍යන්තර  ක්‍රිකට් ක්‍රීඩාංගණයේදී පැවැත්වීමට සැළසුම් කර තිබෙනවා.",
       "URL": "https://www.hirunews.lk/258681/එංගලන්ත-කණ්ඩායමේ-කිසිඳු-ක්‍රීඩකයෙකුට-කොරෝනා-ආසාදනය-වී-නොමැති-බව-තහවුරු-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2236"
}