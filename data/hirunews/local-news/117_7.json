{
       "Source": "hirunews",
       "Timestamp": "Monday, 07 August 2023 - 15:29",
       "Headline": "පකිස්තාන ක්‍රිකට් කණ්ඩායමට ඉන්දියාවට යාමට අවසර",
       "News Content": "පාකිස්තාන රජය විසින් මෙම වසරේ ලෝක කුසලාන තරගාවලියට සහභාගිවීම සඳහා සිය ක්‍රිකට් කණ්ඩායමට ඉන්දියාව බලා පිටත්ව යාමට අවසර ලබාදීමට තීරණය කර තිබෙනවා.\nඅසල්වැසි රටවල්වල පැවති තරග සඳහා පසුගිය දශකය පුරාවටම පාකිස්තාන කණ්ඩායම සහභාගි වුවත් පාකිස්තාන කණ්ඩාමයක් ඉන්දියාවට හෝ ඉන්දීය කණ්ඩායමක් පාකිස්තානයට ගොස් තරග සඳහා සහභාගී වුයේ නැහැ.\nකිසිවිටෙකත් ක්‍රිඩාව සහ දේශපාලනය මිශ්‍රකරගැනීමක් සිදුනොවිය යුතු බවයි, ඔක්තෝබර් සහ නොවැම්බර් මාසවල පැවැත්වීමට නියමිත 2023 ලෝක කුසලාන තරගාවලියට සහභාගීවීමට තීරණය කිරීමත් සමග පාකිස්තානය පවසා තිබෙනවා.\nඑමෙන්ම ඉන්දියාව සමග පවතින ද්විපාර්ශික සබඳතා අන්තර් ජාතික ක්‍රිඩාවට සම්බන්ධ කර නොගන්නා බවත් පාකිස්තානය පවසනවා.\nඑමෙන්ම තරගාවලිය පැවත්වෙන කාලය පුරාවටම සිය කණ්ඩායමේ ආරක්ෂාව සම්බන්ධයෙන් ඉන්දීය රජය මෙන්ම අන්තර්ජාතික ක්‍රිකට් කවුන්සිලය වගකිව යුතු බවත් පාකිස්තානය අවධාරණය කර ඇති බව විදෙස් මාධ්‍ය පවසනවා.\nකෙසේ වෙතත් මෙම මස 31 වනදා පැවැත්වීමට නියමිත ආසියානූ කුසලානයට සහභාගීවීම සඳහා පාකිස්තානයට යාමට ඉන්දියාව ප්‍රතික්ෂේප කළා.\nඑබැවින් එම තරගාවලියේ සමහර තරග ශ්‍රී ලංකාවේදී පැවැත්වෙනවා.",
       "URL": "https://www.hirunews.lk/343961/පකිස්තාන-ක්‍රිකට්-කණ්ඩායමට-ඉන්දියාවට-යාමට-අවසර",
       "Category": "Local News",
       "Parent URL": "https://www.hirunews.lk/local-news.php?pageID=117"
}