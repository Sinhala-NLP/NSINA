{
       "Source": "hirunews",
       "Timestamp": "Friday, 26 January 2018 - 17:02",
       "Headline": "පසුගිය වසර 3 තුල සිදුවූ අක්‍රමිකතාවක් ජනපති හෙළි කරයි",
       "News Content": "පසුගිය වසර 10 තුල ලබාගත් සමස්ත විදේශ ණය ප්‍රමාණය සහ ඒවා භාවිත කළ ආකාරය පිළිබඳ නිවැරදි තොරතුරු කඩිනමින් රටට සහ ජනතාවට හෙළි කළ යුතු බව ජනාධිපති මෛත්‍රීපාල සිරිසේන පවසනවා.\nමාධ්‍ය ආයතන ප්‍රධානීන් සමග අද පෙරවරුවේ පැවති හමුවක් අමතමින් ජනාධිපතිවරයා කියාසිටියේ පසුගිය වසර 10 ක කාලය තුල ලංකාව ලබාගත් විදේශ ණය ප්‍රමාණය ටි‍්‍රලියන 10 ක් වුවත් ඉන් රාජ්‍ය වත්කම් ලෙසට පෙන්වාදිය හැක්කේ රුපියල් ටි‍්‍රලියන එකක් පමණක් බවයි.\nසංවර්ධනය, චංචල සහ නිශ්චල දේපළ, රාජ්‍ය වත්කම් හෝ ජනතා සුබසාධනය සඳහා ඉතිරි ටි‍්‍රලියන 9 ක මුදල වැයකළ බවට කිසිදු ලිපි ලේඛණයක් මුදල් අමාත්‍යංශය සතුව නොමැති බයි ජනාධිපතිවරයා පෙන්වා දුන්නේ.\nරජයට ලැබෙන ආදායම අහිමි කරමින් පසුගිය වසර 3 ක කාලයක් තුල සිදුව ඇති අකටයුත්තක් පිළිබඳ ද මෛත්‍රීපාල සිරිසේන මහතා මෙහිදී හෙළි කළා.\nපසුගිය වසර 60 ක පමණ කාලයක සිට රජයට ඍජුව ලැබෙන ආදායම් රජයේ සහ කැබිනට් මණ්ඩලයේ කිසිදු අනුමැතියකින් තොරව පසුගිය වසර 3  තුල පෞද්ගලික සමාගම්වලට යොමුකර තිබෙන බවට කරුණු අනාවරණ වී ඇති බවයි ජනාධිපතිවරයා කියාසිටියේ.\nරජයට සම්බන්ධව සිටි  සහ සිටින ඇතැම් පිරිසකගේ ව්‍යාපාරවලට වාසිදායක වන ආකාරයෙන් ඉතා සුක්ෂම ලෙසට එම කටයුතු සිදුව ඇති බව ඔහු මෙහිදී පෙන්වා දුන්නා.\nඑමෙන්ම ප්‍රති අපනයනයේදී සහ විදේශ රටවලින් ගෙන්වන භාණ්ඩවල මිල තීරණය කිරීමේ දී දේශපාලන අධිකාරිය සමග පවතින සබඳතා හේතුවෙන් සිදුවන අක්‍රමිකතා පිළිබඳව ද තමාට කරුණු අනාවරණ වී ඇති බව ද ජනාධිපතිවරයා ප්‍රකාශ කළා.\nමෙම තත්වය හමුවේ රට යහපත් තත්වයකට ගෙන ඒම අභියෝගකාරී වුව ද එහිදී තමන්ට හැකි උපරිමයෙන් කටයුතු කරන බවයි ජනාධිපතිවරයා අවධාරණය කළේ.\nමහ බැංකු බැඳුම්කර කොමිෂන් සභා වාර්තාව සහ බරපතල වංචා සහ දුෂණ පිළිබඳ සොයා බැලීමට පත් කළ කොමිෂන් සභා වාර්තාවේ නිර්දේශ අනුව නීතිමය කටයුතු සහ එහි ඉදිරි පියවරයන් ක්‍රියාත්මක කිරීමේ දී ඇතිවන අයහපත් තත්වයන් වලක්වා ගැනීමට සෑම කැපවීමක්ම කරන බව ද ජනාධිපති මෛත්‍රීපාල සිරිසේන වැඩිදුරටත් කියාසිටියා.\nමෙම වංචා දූෂණ රටට හෙළි කිරීමේදී ඒවා වසන් කිරීමට චෞර ප්‍රභූ සන්ධාන බිහිවන බව පැවසූ ජනාධිපතිවරයා ඒවාට විකල්ප ලෙස රටට ආදරය කරන නිල නොවන ශුද්ධ වූ සන්ධාන බිහිවිය යුතු බවද ප්‍රකාශ කළා.\nඑම පරීක්ෂණවලට අදාළව නිලධාරීන් හා ආයතන දුර්වල කිරීමට ඉඩ නොතබා රට වෙනුවෙන් සිය කාර්යභාරය ඉටු කිරීම මාධ්‍ය ආයතනවල වගකීම බවද ජනාධිපතිවරයා එහිදී පෙන්වා දුන්නා.\nමීළඟ ජනාධිපතිවරණයට ඉදිරිපත්වීම පිළිබඳව තමන් මෙතෙක් තීරණය කර නොමැති බවත් මෙහිදී ජනාධිපතිවරයා වැඩිදුරටත් සඳහන් කළා.",
       "URL": "https://www.hirunews.lk/182117/පසුගිය-වසර-3-තුල-සිදුවූ-අක්‍රමිකතාවක්-ජනපති-හෙළි-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4107"
}