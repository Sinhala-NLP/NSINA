{
       "Source": "hirunews",
       "Timestamp": "Friday, 18 December 2020 - 16:13",
       "Headline": "අපේ ජනබල පක්ෂයේ මන්ත්‍රී ධුරය රතන හිමියන්ට (වීඩියෝ)",
       "News Content": "අපේ ජන බල පක්ෂයට හිමි වූ ජාතික ලැයිස්තු මන්ත්‍රී ධුරයට පූජ්‍ය අතුරලියේ රතන හිමියන් පත් කර ඇති බව මැතිවරණ කොමිසමේ සභාපති ජ්‍යෙෂ්ඨ නීතිඥ නිමල් පුංචි හේවා පවසනවා.\nඔහු වැඩිදුරටත් සඳහන් කළේ අද (18) නිකුත් කළ අති විශේෂ ගැසට් නිවේදනයක් මගින් පූජ්‍ය අතුරලියේ රතන හිමියන්ගේ නම ප්‍රකාශයට පත් කළ බවයි.\nමෙම මන්ත්‍රී ධුරය සම්බන්ධයෙන් අපේ ජන බල පක්ෂය තුළ පසුගිය කාලයේ අර්බුදයක් හට ගත් අතර, එම ධුරය සඳහා පූජ්‍ය අතුරලියේ රතන හිමියන් මෙන්ම පූජ්‍ය ගලගොඩඅත්තේ ඥානසාර හිමියන්ගේ නම ද විටින් විට ඉදිරිපත් වුණා.\nඑම පක්ෂයේ හිටපු ලේකම් වූ පූජ්‍ය වේදිනිගම විමලතිස්ස හිමියන් පැහැරගෙන යාමේ සිද්ධිය ද වාර්තා වුණේ ඒ අතරතුරයි.\nඒ සම්බන්ධයෙන් පක්ෂයේ අනෙක් පාර්ශවය රතන හිමියන්ට චෝදනා කළ අතර වේදිනිගම හිමියන් පසුව මාධ්‍ය වෙත ප්‍රකාශ කළේ තමන් පැහැර ගැනීමකට ලක් නොවූ බවයි.\nපැවති අර්බුදකාරි තත්ත්වයෙන් අනතුරුව මැතිවරණ කොමිසම මේ වනවිට එම ධුරය සඳහා පූජ්‍ය අතුරලියේ රතන හිමියන් පත් කර තිබෙනවා.\nමේ සම්බන්ධයෙන් හිරු ප්‍රවෘත්ති අංශය පූජ්‍ය ගලගොඩඅත්තේ ඥානසාර හිමියන්ගෙන් විමසීමක් කළ අතර, උන්වහන්සේ සඳහන් කළේ රතන හිමියන්ට සුබ පතන බවයි.\nඑම ගැසට් නිවේදනය පහතින්..",
       "URL": "https://www.hirunews.lk/257340/අපේ-ජනබල-පක්ෂයේ-මන්ත්‍රී-ධුරය-රතන-හිමියන්ට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2267"
}