{
       "Source": "hirunews",
       "Timestamp": "Friday, 17 June 2022 - 19:23",
       "Headline": "අනවශ්‍ය ලෙස ඉන්ධන රැස්කරන්නන්ට දැඩි නීති - පිරවුම්හල්වලට යුද හමුදා සහ STF ආරක්ෂාව වැඩි කෙරේ",
       "News Content": "දැනට ලැබී ඇති සහ ඉදිරියේදි ලැබීමට නියමිත ඉන්ධන තොග ක්‍රමවත්ව දිවයින පුරා ඉන්ධනහල් වෙත බෙදා හැරීමට පියවර ගන්නා ලෙස ජනාධිපති ගෝඨාභය රාජපක්ෂ උපදෙස් ලබාදී තිබෙනවා.\nඒ අද ජනාධිපති මන්දිරයේ පැවති විශේෂ සාකච්ඡාවකදීයි.\nමෙම සාකච්ඡාවට විදුලිබල හා බලශක්ති අමාත්‍ය කංචන විජේසේකර, මහජන ආරක්ෂක අමාත්‍ය ටිරාන් අලස්, මහබැංකු අධිපති නන්දලාල් වීරසිංහ ඇතුළු නිලධාරින් රැසක් එක්ව සිටි බව ජනාධිපති මාධ්‍ය අංශය පැවසුවා.\nමුදල් අමාත්‍යාංශය හා මහබැංකුව එක්ව රාජ්‍ය සහ පෞද්ගලික බැංකු දායක කරගෙන ප්‍රමාණවත් ඉන්ධන තොග ඇණවුම් කිරීමට ණයවර ලිපි නිකුත් කිරීම සඳහා සැලසුම් සකස් කළ යුතු බව ද ජනාධිපතිවරයා එහිදී ප්‍රකාශ කර තිබෙනවා.\nඅනවශ්‍ය ලෙස ඉන්ධන තොග රැස් කරන්නන්ට එරෙහිව දැඩිව නීතිය ක්‍රියාත්මක කරන ලෙසයි මෙහිදී ආරක්ෂක අංශවලට නියෝග කර ඇත්තේ. මීට අමතරව පවතින ගෑස් තොග ක්‍රමානුකූලව බෙදා හැරීමටත් ප්‍රමාණවත් ගෑස් තොග කඩිනමින් ඇණවුම් කිරීම පිළිබඳවත් සාකච්ඡාවට ලක්වුණා.\nඉන්ධන බෙදාහැරීමේ දී පොදු ප්‍රවාහනය සඳහා ප්‍රමුඛතාව හිමිවන ලංකා ගමනාගමන මණ්ඩලයට අයත් පිරවුම් හල් යොදාගනිමින් පෞද්ගලික හා සංචාරක බස්රථ සහ පාසල් වෑන් රථවලට පොලිසියේ අධීක්ෂණය යටතේ ඉන්ධන නිකුත් කිරීමට කටයුතු කළ යුතු බව ජනාධිපතිවරයා ප්‍රකාශ කළා.\nඅනිකුත් අත්‍යවශ්‍ය සේවා සඳහා හඳුනාගත් ඉන්ධන පිරවුම් හල් වෙතින් ඉන්ධන අඛණ්ඩව නිකුත් කිරීමටත් පිරවුම් හල් වෙත යුද හමුදාවේ සහ පොලිස් විශේෂ කාර්ය බලකායේ ආරක්ෂාව සැපයීමටත් මෙහිදී එකඟ වුණා.\nකඩිනමින් ගෑස් සැපයුම යථා තත්ත්වයට පත් කිරීමට මෙන් ම ඉන්ධන තොග අනවශ්‍ය ලෙස රැස්කරන්නන් සොයා නීතිය ක්‍රියාත්මක කිරීමටත් මෙහිදී ජනාධිපතිවරයා උපදෙස් ලබා දුන්නා.\nමේ අතර, ඔක්ටේන් 92 වර්ගයේ පෙට්රල් බැරල් ලක්ෂ 3ක් මිල දී ගැනීම සඳහා මහජන බැංකුව විසින් ඊයේ දිනයේදී ඇමරිකානු ඩොලර් මිලියන 42.6 ක ණයවර ලිපි විවෘත කළ බව මහජන බැංකුවේ සභාපති සුජීව රාජපක්ෂ සඳහන් කළා.\nමෙට්‍රික් ටොන් හතලිස් එක් දහසක පමණ පෙට්‍රල් තොගයක් මෙම බැරල් ලක්ෂ තුන තුළ ඇතුළත්.\nඉන්දීය ණය ආධාර වැඩසටහන යටතේ මෙරටට ලැබුණු අවසන් ඉන්ධන තොගය රැගෙන ඊයේ කොළඹ වරායට පැමිණි ඩීසල් මෙට්‍රික් ටොන් 40,000ක් රැගත් නෞකාවේ ඉන්ධන ගොඩබෑමේ කටයුතු තවදුරටත් සිදුවනවා.\nමෙවන් පසුබිමක දිවයිනේ ප්‍රදේශ රැසක ඉන්ධන පිරවුම්හල් ආශ්‍රිතව පවතින ඉන්ධන හිඟය නිසා රාත්‍රි කාලයේ මෙන්ම අද දිනයේත් කිලෝ මීටර් ගණනාවක් දිගු පෝලිම් දක්නට ලැබුණා.\nඉන්ධන නොලැබීම නිසා අද පෙරවරුවේ ස්ථාන කිහිපයකදී විරෝධතා හා නොසන්සුන්තා පැවති බව අප වාර්තාකරුවන් සඳහන් කළා.\nපෞද්ගලික බස්රථ සේවකයින් පිරිසක් ඉන්ධන ඉල්ලා සිදු කළ විරෝධතාවක් නිසා අද පෙරවරුවේ කොට්ටාව - මාකුඹුර බහුවිධ ප්‍රවාහන සේවා මධ්‍යස්ථානයෙන් ආරම්භ වන බස්රථ ධාවනයට බාධා එල්ල වුණා.\nබහුවිධ ප්‍රවාහන සේවා මධ්‍යස්ථානයේ පිහිටි ඉන්ධන පිරවුම්හලෙන් අධිවේගී මාර්ගයේ බස් රථ හා සිටි බස් සේවාවට පමණක් ඉන්ධන නිකුත් කිරීමට එරෙහිවයි මෙම විරෝධතාව පැවැත්වුණේ.\nමේ අතර, විශේෂඥ වෛද්‍යවරුන් ඇතුළු කාර්ය මණ්ඩලයට දිගු වේලාවක් ඉන්ධන පෝලිම්වල රැදී සිටීමට සිදුවීමෙන් මහරගම අපේක්ෂා රෝහලේ ප්‍රතිකාර කටයුතු සඳහා ද මේ වනවිට බලපෑම් මතුවෙමින් පවතින බව එම රෝහලේ අධ්‍යක්ෂ වෛද්‍ය අරුණ ජයසේකර ප්‍රකාශ කළා.\nමේ අතර, විදුලිය කප්පාදු වන අවස්ථාවලදී පෞද්ගලික රෝහල් වල විදුලි ජනන යන්ත්‍ර ක්‍රියාකරවීමේ ගැටලු හේතුවෙන් එම රෝහල් වල දැඩි සත්කාර ඒකක ඇතුළු ප්‍රතිකාර සේවා අවදානම් තත්ත්වයක පවතින බව පෞද්ගලික රෝහල් සංගමයේ සභාපති ආනන්ද කුරුප්පුආරච්චි හිරු ප්‍රවෘත්ති අංශය සඳහන් කළා.",
       "URL": "https://www.hirunews.lk/307420/අනවශ්‍ය-ලෙස-ඉන්ධන-රැස්කරන්නන්ට-දැඩි-නීති-පිරවුම්හල්වලට-යුද-හමුදා-සහ-stf-ආරක්ෂාව-වැඩි-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=1087"
}