{
       "Source": "hirunews",
       "Timestamp": "Wednesday, 01 February 2023 - 14:09",
       "Headline": "රාජ්‍ය සේවකයින් විශ්‍රාම ගැන්වීම ගැන අමාත්‍ය මණ්ඩල තීරණයට එරෙහි තහනම් නියෝගය දීර්ඝ කෙරේ (වීඩියෝ)",
       "News Content": "රාජ්‍ය සේවකයින් වයස අවුරුදු 60දී විශ්‍රාම ගැන්වීමට අමාත්‍ය මණ්ඩලය ගත් තීරණය විශේෂඥ වෛද්‍යවරු හා වෛද්‍යවරු සඳහා පමණක් ක්‍රියාත්මක කිරීම වළක්වාලමින් නිකුත් කර තිබෙන තහනම් නියෝගය මාර්තු 29 වැනිදා දක්වා දීර්ඝ කිරීමට නියෝග කළා.\nඒ, අදාළ පෙත්සම අභියාචනාධිකරණයේදී කැඳවූ අවස්ථාවේදීයි.\nරාජ්‍ය සේවකයින් අවුරුදු 60දී විශ්‍රාම ගැන්වීමට අමාත්‍ය මණ්ඩලය තීරණය කර තිබුණේ පසුගිය වසරේ ඔක්තෝබර් මස 17 වැනිදායි.\nකෙසේවෙතත්, වයස අවුරුදු 60දී තමන්ව විශ්‍රාම ගැන්වීමට එරෙහිව විශේෂඥ වෛද්‍යවරු 176 දෙනෙක් අභියාචනාධිකරණය හමුවේ රිට් පෙත්සමක් ගොනු කර තිබුණා.\nපෙත්සම මගින් ඔවුන් පෙන්වා දී තිබුණේ, විශේෂඥ වෛද්‍යවරුන්ට සාමාන්‍යයෙන් වයස අවුරුදු 63 දක්වා සේවයේ නිරතවීමට හැකියාව පවතින අතර අවුරුදු 60දී විශ්‍රාම ගැන්වීමට ගත් තීරණය නිතියට පටහැනි බවයි.",
       "URL": "https://www.hirunews.lk/326397/රාජ්‍ය-සේවකයින්-විශ්‍රාම-ගැන්වීම-ගැන-අමාත්‍ය-මණ්ඩල-තීරණයට-එරෙහි-තහනම්-නියෝගය-දීර්ඝ-කෙරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=565"
}