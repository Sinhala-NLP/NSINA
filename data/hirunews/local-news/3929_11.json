{
       "Source": "hirunews",
       "Timestamp": "Thursday, 24 May 2018 - 13:23",
       "Headline": "ETI ගණුදෙනුකරුවන් ජනපති නිල නිවසට",
       "News Content": "ඊ.ඒ.පී. සමූහ ව්‍යාපාරයට අයත් ඊ.ටී.අයි. මූල්‍ය ආයතනයේ මුදල් තැන්පත් කළ ගණුදෙනුකරුවන් පිරිසක් බොරැල්ල - වෝඩ් පෙදෙසේ පිහිටි එම ආයතනයේ ප්‍රධාන කාර්යාලය ඉදිරිපිට අදත් විරෝධතාවයක නිරත වුණා.\nඒ ඊ.ටී.අයි. ආයතනය සිය ගණුදෙනුකරුවන්ගේ ඉතිරි කිරීම්වලට අදාළ රුපියල් බිලියන ගණනක මුදල් නැවත ලබාදීමට ආයතන ප්‍රධානින් කටයුතු නොකිරිමට එරෙහිව විරෝධය පළ කරමින්.\nමීට පෙරද අවස්ථා රැසකදී ද මෙම ගණුදෙනුකරුවන්  බොරැල්ල - වෝඩ් පෙදෙසේ පිහිටි එම ආයතනයේ ප්‍රධාන කාර්යාලය ඉදිරිපිට විරෝධතාවල නිරත වුණා.\nඒ සෑම අවස්ථාවකදීම ආයතන බළධාරින් ගණුදෙනුකරුවන්ගේ මුදල් නැවත ලබා දෙන බවට විවිධ වකවානු ප්‍රකාශයට පත්කළද ඒ කිසිදු දිනයක අදාළ මුදල් ලබා දිමට ඔවුන් කටයුතු කළේ නැහැ.\nඒ අනුවයි අද දිනයේත්, තැන්පත්කරුවන් විරෝධතාවයේ නිරත වුණේ.\nපසුව ඔවුන් ඊ.ටී.අයි. ප්‍රධාන කාර්යාලය ඉදිරිපිට සිට විරෝධතා පාගමනින් මලලසේකර මාවතේ පිහිට ජනාධිපති නිල නිවස වෙත පැමිණියේ පැවැති අධික වර්ෂාපතනයද නොතකමින්.\nඑහිදී ඔවුන්ගේ නියෝජිතයන් දෙදෙනෙකු ජනාධිපති මෛත්‍රීපාල සිරිසේනගේ සම්බන්ධීකරණ ලේකම්වරයෙකු හමුවී සාකච්ඡා කර ,පසුව අදාළ මුල්‍ය ආයතනය සිදු කර ඇති මුදල් ගෙවීම් පැහැර හැරිම සම්බන්ධයෙන් ඇතුළත් සංදේශයක් භාරදෙනු ලැබුවා.\nමේ අතර, ඊ.ඒ.පී. සමූහ ව්‍යාපාරයට අයත් ස්වර්ණමහල් ජුවලර්ස් ප්‍රයිවට් ලිමිටඩ් ආයතනය මහ බැංකුවේ අවසරයකින් තොරව මහජනතාවගෙන් තැන්පතු ලබාගෙන ඇති බවට ඊයේ පාර්ලිමේන්තුවේදී අනාවරණ වුණා.\nමේ අතර, ඊ.ටී.අයි. ඇතුලු මූල්‍ය ආයතන කඩා වැටීම සම්බන්ධයෙන් වන පාර්ලිමේන්තු විවාදය ලබන 5 වනදා පැවැත්වීමට අද පැවති පක්ෂ නායක රැස්වීමේදී තීරණය කර තිබෙනවා.",
       "URL": "https://www.hirunews.lk/191457/eti-ගණුදෙනුකරුවන්-ජනපති-නිල-නිවසට",
       "Category": "Local News",
       "Parent URL": "https://www.hirunews.lk/local-news.php?pageID=3929"
}