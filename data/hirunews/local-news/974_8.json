{
       "Source": "hirunews",
       "Timestamp": "Monday, 01 August 2022 - 16:47",
       "Headline": "අයහපත් කාලගුණ තත්ත්වය මත උඩරට දුම්රිය ගමනාගමනයට දැඩි බාධා",
       "News Content": "අද (01) මධ්‍යම පළාත තුළ පැවති අධික වර්ෂාව සමඟ ප්‍රදේශ ගණනාවක පස් කඳු කඩා වැටීම්, ගස් කඩා වැටීම් හා විශාල ගල් පෙරලීම් සහ ඒවා දුම්රිය මාර්ගය වෙත පතිත වී ඇති සිදුවීම් වාර්තා වනවා.\nකොටගල දුම්රිය ස්ථානය හා තලවකැලේ දුම්රිය ස්ථාන අතර, රෝසැල්ල දුම්රිය ස්ථානය හා වටවල දුම්රිය ස්ථානය අතර, වටවල දුම්රිය ස්ථානය හා ගලබඩ දුම්රිය ස්ථානය අතර, ගලබඩ දුම්රිය ස්ථානය හා ඉඟුරු ඔය දුම්රිය ස්ථානය අතර හා නානුඔය දුම්රිය ස්ථානය අතර හා ග්‍රේස්වෙස්ටන් දුම්රිය ස්ථාන අතර මෙම හදිසි ආපදා තත්ත්වය ඇති ව තිබෙන බව සඳහන්.\nඅද උදෑසන කොළඹ කොටුව දුම්රිය ස්ථානයෙන් ගමන් ආරම්භ කළ දුම්රිය හා බදුල්ල සිට කොළඹ කොටුව බලා ගමන් ආරම්භ කළ දුම්රිය මේ වන විට නාවලපිටිය හා හැටන් දුම්රිය ස්ථානවල නවතා ඇති බව යි වාර්තා වන්නේ.\nඑමෙන්ම මේ වන විට දුම්රිය මාර්ගය වෙත මෙන් ම බස් මාර්ගය වෙත ද පස් කඳු කඩා වැටීම හේතුවෙන් දුම්රිය තුළ සිටින මඟී ජනතාව ළග ම දුම්රිය ස්ථාන වෙත ප්‍රවාහනය කිරීමේ අපහසුකමක් ද පැන නැඟී තිබෙනව බව වාර්තා වනවා.\nමේ තත්ත්වය හේතුවෙන් අද දින කොළඹ කොටුව සිට බදුල්ල බලා හා බදුල්ල සිට කොළඹ කොටුව බලා ධාවනය කිරීමට නියමිත ව තිබු රාත්‍රී තැපැල් දුම්රිය දෙක අවලංගු කිරීමට දුම්රිය දෙපාර්තමේන්තුව කටයුතු කර තිබෙනවා.",
       "URL": "https://www.hirunews.lk/311596/අයහපත්-කාලගුණ-තත්ත්වය-මත-උඩරට-දුම්රිය-ගමනාගමනයට-දැඩි-බාධා",
       "Category": "Local News",
       "Parent URL": "https://www.hirunews.lk/local-news.php?pageID=974"
}