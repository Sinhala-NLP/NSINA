{
       "Source": "hirunews",
       "Timestamp": "Monday, 31 January 2022 - 9:17",
       "Headline": "ඉන්දියාවේ සිට මෙරටට ධර්ම දූත පිරිසක් - දෙරට අතර ධර්ම සාකච්ඡා (ඡායාරූප)",
       "News Content": "ටිබෙටය හා ශ්‍රී ලංකාව අතර ඇති ඓතිහාසික මිත්‍රත්වය සංකේතවත් කරමින් ඉන්දියාවේ ධර්මශාලාවේ ටිබෙට් ආරාමයේ සිට ගරු ලින්ග් රින්පොචේ හිමිපාණෝ මෙරට සංචාරයක නිරත වෙනවා.\nඉන්දියාවේ සිට තවත් භික්ෂූන් වහන්සේ පිරිසක් සමග කටුනායක බණ්ඩාරනායක අන්තරජාතික ගුවන්තොටුපළට ළඟා වූ ලින්ග් රින්පොචේ හිමියන් පිළිගත්තේ ශ්‍රී සම්බුද්ධ ශාසනෝදය සංඝ සභාවේ මහනායක සහ ශ්‍රී ලංකා අමරපුර මහා සංඝ සභාවේ අනුනායක අතිපූජ්‍ය වස්කඩුවේ මහින්දවංශ මහානායක ස්වාමීන් වහන්සේ, පූජ්‍ය කොස්ගොඩ ඤාණින්ද නාහිමියන් වහන්සේ සහ අන්තර්ජාතික බෞද්ධ සංවිධානයේ නියෝජ්‍ය මහලේකම් ස්වාමීන් වහන්සේ විසිනුයි.\nමෙම සංචාරය ටිබෙට් සහ ශ්‍රී ලාංකීය බෞද්ධයන් අතර පැරණි සබඳතා සංකේතවත් කරමින් ශක්තිමත් කරන බව මහානායක හිමියෝ පැවසුවා.\nලින්ග් රින්පොචේ හිමිපාණන් ශුද්ධෝත්තම 14 වන දලයි ලාමාතුමන්ගේ ශ්‍රේෂ්ඨ ගුරුවරයාගේ පුනරුත්පත්තිය ලෙස පිළිගැනෙනවා.\nඑම පුනරුත්පත්තිය නිසාත්, උන්වහන්සේගේ අපරිමිත දයානුකම්පිත ස්වභාවය නිසාත් එතුමන් අන්තර්ජාතික බෞද්ධ ප්‍රජාවවගේ ගෞරවයට පාත්‍ර වූ හිමිනමක්.\nලින්ග් රින්පොචේ හිමිපාණන් ඉන්දියාවේ සහ තවත් රටවල් කිහිපයකම බෞද්ධ ආරාමවල ප්‍රධානියා වශයෙන් කටයුතු කරනවා.\nමෙරටට පැමිණි ලින්ග් රින්පොචේ හිමිපාණන් ඇතුළු ටිබෙට් ජාතික මහා සංඝරත්නය වැල්ලවත්තේ පිහිටා තිබෙන කොළඹ අමරපුර නිකායේ මහා සංඝ සභා මූලස්ථානය වෙත පැමිණ අතිපූජ්‍ය වස්කඩුවේ මහනායක හිමියන් , ජ්‍යේෂ්ඨ මහාචාර්ය කන්දේගොඩ විමලානන්ද හිමියන් සහ මහාචාර්ය පල්ලේකන්දේ රතනසාර අනුනායක හිමියන් ඇතුළු අමරපුර මහා සංඝ සභාවේ ජ්‍යේෂ්ඨ කාරක සංඝ සභික ස්වාමීන් වහන්සේ බැහැදැක කරුණු සාකච්ඡා කළා.\nදෙරට අතර බෞද්ධ ආගමික හා සංස්කෘතික සබඳතා තවදුරටත් ශක්තිමත් කරගනිමින් තිරසරව ඉදිරියට රැගෙන යෑමේී අනුගමනය කළ යුතු පියවර සහ ක්‍රියාමාර්ග සම්බන්ධයෙන් මෙහි දී දෙපාර්ශ්වයේම අවධානය යොමු වුණා.\nඉන්දියාවේ ධර්මාශාලා සිට පැමිණි ටිබෙට් භික්ෂූන්වහන්සේ පිරිස රාජගිරිය කලපලුවාව ගෝතම තපෝ වනයේ දී අමරපුර නිකායේ මහ නායක අතිපූජ්‍ය දොඩම්පහල චන්දසිරි නාහිමිපාණන් වහන්සේ ද බැහැදුටුවා.\nලින්ග් රින්පොචේ හිමිපාණන් ප්‍රමුඛ මහා සංඝරත්නය ශ්‍රී ලංකාවේ සංචාරය නිරත වන අතරතුර කාලයේ දි මහනුවර ශ්‍රී දළදා මාළිගාවේ වැඩ වාසය කරන දන්ත ධාතූන් වහන්සේ අනුරාධපුර ජය ශ්‍රී මහා බෝධීන් වහන්සේ ඇතුළු බෞද්ධ සිද්ධස්ථාන රැසක් වැඳ පුදා ගත්තා.\nඑමෙන්ම සියම් නිකායේ මල්වතු හා අස්ගිරි පාර්ශ්වයේ මහ නාහිමිපාණන් වහන්සේ ප්‍රමුඛ කාරක මහා සංඝරත්නය, රාමඤ්ඤ නිකායේ මහ නාහිමිපාණන් වහන්සේ ප්‍රමුඛ එම නිකායේ මහා සංඝරත්නය බැහැ දැක සාකච්ඡා කළා.\nමෙම සාකච්ඡාවල දී ශ්‍රී ලංකාවේ බෞද්ධ උරුමය හා සංස්කෘතිය රැකගැනීමේ කාර්යයයේදී මහ නාහිමිවරු ප්‍රමුඛ මහා සංඝරත්නය අතින් සිදුකෙරෙන අනුපමේය මෙහෙවර ලින්ග් රින්පොචේ හිමිපාණන්ගේ දැඩි අවධානයට සහ අගය කිරීමට ලක් වුණා.\nඑමෙන්ම ටිබෙටය සහ ශ්‍රී ලංකාව අතර ඓතිහාසික බෞද්ධාගමික සබඳතාව තවදුරටත් තහවුරු කර ගැනීම පිළිබඳවද අදහසි හුවමාරු කර ගැනුණා.\nවිශේෂයෙන්ම අත්තනෝමතික චීන පාලනය විසින් ටිබෙටයේ බෞද්ධ උරුමය විනාශ කිරීම සඳහා ගෙන යන වැඩපිළිවෙලට කොන්දේසි විරහිතව ලොව පුරා සියලු බෞද්ධ ජනතාව එරෙහි විය යුතු බවයි ලින්ග් රින්පොචේ හිමිපාණන් පෙන්වා දුන්නේ.\n''ඉතිහාස වාර්තාවලට අනුව , එකොලොස් වැනි ශතවර්ෂයේ දී පමණ ලංකාවේ මලය රට උප්පත්තිය ලබපු 'පද්මසම්භව' කියල හාමුදුරු කෙනෙක් ඉන්දියාවට වඩිනවා නාලන්දා විශ්ව විද්‍යාලයේ ඉගෙන ගැනීමට. මේ කාලයේදීම තමයි ඉන්දියාවේ ශාන්ත රක්ෂිත හාමුදුරුවෝ ටිබෙට් රටට බුදු දහම අරගෙන යන්නෙ. ඒකට එවකට ටි‍බෙටයේ හිටපු රජතුමාගේ රාජ්‍ය අනුග්‍රහය ලැබුනත් ඒ පළාත් වල තිබුණු සාමප්‍රදායික “ බොන් ” ආගමේ අනුගාමිකයන්ගෙන් විශාල හිරිහැර සහ බාධා එල්ල වෙලා තිබෙනවා. ''\n''මෙතැනදී තමයි ශාන්ත රක්ෂිත හාමුදුරුවෝ එරට රජතුමාට යෝජනා කරල තියෙන්නෙ නාලන්දා විශ්වවිද්‍යාලයේ වැඩ වාසය කරන තන්ත්‍ර ශාස්ත්‍රය ගැන ප්‍රවීණ දැනුමක් තිබෙන පද්මසම්භව හාමුදුරුවන්ගේ උදව් ලබා ගන්න. අවසානයේදී උන් වහන්සේ ටිබෙට් රටට වැඩම කරලා හිරිහැර කරපු රාක්ෂයන් නමින් ප්‍රචලිතවෙලා හිටපු අන්‍යආගමිකයන් ධර්මපාලවරුන් බවට පත් කරලා ඒ රටේ බුදු දහම් සුරක්ෂිත කළා. ''\n''මෙන්න මේ හේතුව නිසා, ටිබෙට් ජාතිකයන් සහ ටිබෙට් සංස්කෘතිය පැතිර පවතින කලාපය තුල බෞද්ධයන් අදටත් විශ්වාස කරන්නෙ තමන්ගෙ බුද්ධ ශාසනයේ ආදී කතෘ තුමා ලංකාවෙන් වැඩම කරපු පද්මසම්භව හාමුදුරුවන් කියල. උන් වහන්සේ එරට ජනප්‍රිය උනේ ගුරු රිපොන්චේ නමින්. ඉතින් ලංකාවත් ටිබෙටයත් අතර තිබෙන බුදුදහම මා බැදුණු ඓතිහාසික සම්බන්ධය මේ වගේ ශක්තිමත් එහෙත් නිසි ලෙස හැදෑරීමට සහ අවධානයට යොමු නොවුණු එකක්.''\nලින්ග් රින්පොචේ හිමිපාණන්ගේ මෙරට සංචාරය ශ්‍රී ලංකාවේ සහ ටිබෙටයේ බෞද්ධ සංස්කෘතියම සම්බන්ධතාවයේ නව මානයකට මග විවර කිරීමක් මෙන්ම බුදුදහම හා බැදුණු ඉතිහාසගත බැදීම තවදුරටත් ශක්තිමත් කිරීමක් ද වුණා.\nඋන්වහන්සේ 1985 නොවැම්බර් 18 වැනි දින ඉන්දියාවේ උපත ලබා තිබෙනවා. මව මිය ගිය පසු එතුමන්ව ධර්මශාලාහි ටිබෙට් ළමා ගම්මානයට ගෙන යන ලද අතර, ශුද්ධෝත්තම දලයි ලාමා තුමා ඔහුව ඔහුගේ පුනරුත්පත්තිය ලෙස පිළිගන්නා තෙක් එහි රැඳී සිට තිබෙනවා.\nඋන්වහන්සේ දකුණු ඉන්දියාවේ Drepung Monastic විශ්වවිද්‍යාලයට ඇතුළත් වූයේ වයස අවුරුදු පහේදී වන අතර වයස අවුරුදු දහයේදී එහි පැවිදි අධ්‍යාපනය ආරම්භ කරනු ලැබුවා.\nපසුගියදා විවෘත කෙරුණු කුෂිනගර් ගුවන්තොටුපොළ බෞද්ධයන්ට වෙන්කරදීමේ උත්සවයේ ප්‍රධාන ආරාධිතයකු ලෙස සහභාගිවූ උන්වහන්සේ මෑතකාලීන ව ඉන්දියාවේ සංවිධානය කරන ලද සෑම බෞද්ධ උත්සව අවස්ථාවකම ප්‍රධාන අසුනක් දරා තිබෙනවා.\nලොව පුරා ධර්ම ප්‍රචාර කටයුතුවල නිරතවන උන්වහන්සේගේ ආදර්ශ පාඨය වී තිබෙන්නේ \"නිෂේධාත්මක ආකල්පයක් අපට මෙන්ම අප අවට සිටින අයට ද අසතුට ගෙන එයි\" යන්නයි.",
       "URL": "https://www.hirunews.lk/295730/ඉන්දියාවේ-සිට-මෙරටට-ධර්ම-දූත-පිරිසක්-දෙරට-අතර-ධර්ම-සාකච්ඡා-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1385"
}