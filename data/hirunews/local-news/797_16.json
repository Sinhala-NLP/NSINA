{
       "Source": "hirunews",
       "Timestamp": "Monday, 17 October 2022 - 11:12",
       "Headline": "තකට ත‍ක කරමින් ආර්ථික පල්ලම බහින ලෙබනනය හා ශ්‍රී ලංකාව",
       "News Content": "මතු ව ඇති ආර්ථික අර්බුදය සමනය කර ගැනීම සඳහා රජය වහ වහා ක්‍රියාත්මක නො වුණත් මේ වන විට ලෙබනනයේ මතු වී ඇති තත්ත්වය ශ්‍රී ලංකාව තුළ ද උද්ගත වීමට ඉඩ ඇති බව එංගලන්තයේ රෙඩින් විශ්වවිද්‍යාලයේ ජ්‍යේෂ්ඨ කථිකාචාර්ය ශාන්ත ජයරත්න පවසනවා.\nලෙබනනයේ සහ ශ්‍රී ලංකාවේ මතු ව ඇති තත්ත්වයන් සංසන්දනය කරමින් ඔහු සකසා ඇති දීර්ඝ ලිපිය පහතින්\nලෙබනනයේ බැංකු පද්ධතිය මේ වන විට දින නියමයක් නැති ව වසා දමා තිබෙනවා.\nඑයට හේතුව වී ඇත්තේ, තම පාරිභෝගිකයන්ගේ ඉතුරුම් (Savings) ගෙවා ගැනීමට බැංකුවලට නො හැකි වීම යි.\nමෙයින් ප්‍රකෝප වූ ජනයා බැංකු කොල්ල කෑමට පෙළඹීමත් බැංකු සේවකයන් ප්‍රාණ ඇපයට ගැනීමටත් පටන් ගෙන තිබෙනවා.\nඋද්ගත ව ඇති තත්ත්වය සඳහා රජයට ආරක්ෂාව සැපැයීමට නො හැකි වීම තුළ බැංකු සංගම් තම සාමාජිකයන්ගේ ජීවිත ආරක්ෂාව සලකා බලා බැංකු වසා දැමීමට යි තීරණය කර ඇත්තේ.\nමෙසේ තැන්පත්කරුවන්ට තම බැංකු ගැන විශ්වාසය නැති වූ විට ඇති වන්නේ, තම තැන්පතු සියල්ල පැය හෝ දින කිහිපයක් ඇතුළත ඉවත් කර ගැනීම යි.\nඑයට ඉංගිරිසියෙන් හඳුන්වන්නේ Bank Runs ලෙස යි.\nලෙබනනයේ සිදු වුණේ එය යි.\nබැංකුවල liquidity (ද්‍රවශීලතාව හෙවත් මුදල් ගෙවීම් හැකියාව) නොමැති වු විට එය සමස්ත මූල්‍ය පද්ධතියට ම බලපානවා.\nජාත්‍යන්තර මූල්‍ය අරමුදල ලංකාවට දුන් නිර්දේශවල මේ අනතුර පෙන්වා දී තිබෙනවා.\n\"ශක්තිමත් සහ ප්‍රමාණවත් ලෙස ප්‍රාග්ධනීකරණය වූ බැංකු පද්ධතියක් සහතික කිරීම සහ සංශෝධිත බැංකු පනතක් මගින් මූල්‍ය අංශයේ ආරක්ෂිත ජාල සහ නියාමන ප්‍රමිතීන් වැඩි දියුණු කිරීම මගින් මූල්‍ය ස්ථාවරත්වය ආරක්ෂා කිරීම\" යනුවෙන් වචන අතර සඟවා කියන්නේ එය යි.\nමේ නිර්දේශය අනුව යමින් ජනාධිපති රනිල් වික්‍රමසිංහ විසින් ඉදිරිපත් කළ අතුරු අයවැයේ රාජ්‍ය බැංකු කොටස් 20%ක් විකිණීමේ යෝජනාව හරහා බලාපොරොත්තු වන්නට ඇත්තේ එය විය හැකි යි.\nබැංකුවල ප්‍රාග්ධනීකරණය වැඩි කර ගැනීම තුළ ඉදිරියේ ඇති විය හැකි Shocks (චලනයන් ) සඳහා මුහුණ දීම විය හැකි යි.\nනැත හොත් රාජ්‍ය බැංකු පෞද්ගලිකරණය කිරීමේ පළමු පියවර වන්නත් විය හැකි යි.\nඊට අමතර ව, ස්ථාවර තැන්පතු සඳහා 26%-28% පොළී ගෙවමින් විශේෂයෙන්ම රාජ්‍ය බැංකු මුදල් එකතු කරන්නේ උද්ධමනය පාලනය සඳහා බව ප්‍රකාශ කළත් එහි ඊට එහා ගිය අරමුණු තිබෙන බව පැහැදිලි යි.\nඊට අමතර ව, භාණ්ඩාගාර බිල්පත් සඳහා 30%-32% පොලී ගෙවීම තුළ ද උද්ධමන පාලනයට එහා ගිය කතාවක් තිබෙන බව කිව යුතු යි.\nමේ වන විට ලෙබනන් ලීරා මුදලේ අගය 95%කින් පිරිහී ඇති අතර, අමෙරිකානු ඩොලරයට සාපේක්ෂ ව එය ලීරා 38000 මට්ටමට පැමිණ තිබෙනවා.\nලෙබනනයේ මිලියන 6.5ක් වන ජනගහනයෙන් 80%ක් ජනයා මේ වන විට දුප්පත්කමේ පතුළට ම වැටී අවසාන යි.\nමේ වන විට එරට රජයට ජනයාගේ මූලික අවශ්‍යතා සැපැයීමට නො හැකි වී තිබෙනවා.\nලෙබනනයේ දිනකට පැය 23ක් විදුලිය කපා හැරෙන අතර ජනයාට අත්යාවශ්‍ය ඖෂධ, ආහාර ලබා දීමට නො හැකි වී තිබෙනවා.\nමේ සියල්ලට ම හේතුව හැටියට ජාත්‍යන්තර මූල්‍ය අරමුදල පෙන්වා දෙන්නේ පාලකයන්ගේ හොරකම, දූෂණය, මුදල් විශුද්ධීකරණය, ගජමිතුරුවාදය, සහ මූල්‍ය විනයක් නො තිබීම යනාදි කරුණු යි.\nලංකාවේ අද ඇති වී ඇති තත්ත්වය ද එයට ඉතා සමීප නොවෙයි ද?\nලෙබනනයේ රාජ්‍ය ණය 2021 දළ දේශීය නිෂ්පාදිතයේ ප්‍රතිශතයක් ලෙස 495%ක් වෙනවා.\nලෙබනන් ආර්ථිකය විශේෂයෙන්ම රඳා පැවතියේ සංචාරක ව්‍යාපාරය, වැනි ඉතා සංවේදී ආදායම් මාර්ග මත යි.\nඑහෙත්, මේ වන විට විශාල වශයෙන් විදේශ ප්‍රේෂණ රට තුළට පැමිණීම නැවතී තිබෙනවා.\nඑරට තුළ දේශපාලන අස්ථාවරත්වයක් ද ඇති වී තිබෙනවා.\nලංකාවේ වර්තමාන තත්ත්වය ද මීට වෙනස් නැහැ.\nමෙතෙක් මෙරට හිටි පාලකයන් නිෂ්පාදන ආර්ථිකයක් ගැන කයිවාරු ගැසුවාට කිසි දා එය වැඩි දියුණු කිරීමට උනන්දු වූයේ නැහැ.\nඒ වෙනුවට ඔවුන් උස්සාහ කළේ, ආනයනය කොට රටේ ජනයා සනසා තබමින් ඔවුන්ගේ ගජමිතුරන්ගේ සාක්කු පිරවීමට කටයුතු කිරීම යි.\nජාත්‍යන්තර මූල්‍ය අරමුදල කොන්දේසි මාලාවක් යටතේ ලෙබනනයට ඩොලර් බිලියන 3ක ණයක් ලබා දීමට එකඟ වී තිබෙනවා.\nඔවුන් ඉදිරිපත් කොට ඇති කොන්දේසි මාලාවේ තිබෙන එක් කොන්දේසියක් වන්නේ දූෂණ වැලැක්වීමට කටයුතු කිරීම යි.\nඊට අමතර ව ඔවුන් අමෙරිකානු ඩොලර් බිලියන 97.8 (2021 ජුනි දක්වා) වන ණය ප්‍රතිව්‍යුහගත කරගැනීමකට යා යුතු වෙනවා.\nලෙබනන් භාරකාර රජයට දැනට අවුරුදු තුනකට වඩා ගත වී ඇතත් මේ වන තෙක් ඔවුන්ට ස්ථාවර රජයක් පිහිටුවා ගැනීමට නො හැකි වී තිබෙනවා.\nඒ හේතුවෙන්, IMF විසින් අවුරුදු 4කට ලබා දී ඇති විස්තීර්ණ ණය පහසුකම (Extended Fund Facility) මේ වන තෙක් ලබා ගැනීමට ඔවුන්ට හැකියාවක් ලැබී නැහැ.\nමේ අනුව ලංකාවේ ආර්ථික අර්බුදය සහ ලෙබනනන් ආර්ථික අර්බුදය අතර සමානකම් රාශියක් තිබෙන බව ඔබට පේනවා ඇති.\nලංකාවට විදේශ ප්‍රේෂණ නො ලැබීම තුළ ආර්ථිකය කඩා වැටෙනවා.\nසංචාරක ව්‍යාපාරය සම්පූර්ණයෙන් ම කඩා වැටීම නිසා ඩොලර් එන්නේ නැත කියා මැසිවිලි නඟනවා.\nලංකාවේ ණය (දේශීය සහ විදේශීය) ඩොලර් බිලියන 100.9 වෙනවා.\nසමස්ත ණය (2021 ජුනි වන විට ) දළ දේශීය නිෂ්පාදිතයේ ප්‍රතිශතයක් ලෙස 114.4%ක් බවට පත්ව වී තිබෙනවා.\nරජය ජාත්‍යන්තර මූල්‍ය අරමුදලේ කොන්දේසි අනුව යමින් රජයේ ආදායම වැඩි කර ගැනීමට වක්‍ර බදු වැඩි කොට තිබෙනවා.\nඉන්ධන සහනාධාර ඉවත් කොට ඒවායෙහි මිල වැඩි කොට තිබෙනවා (Cost Recovery Based Pricing ).\nඑහෙත් IMF කොන්දේසියක් වන දූෂණ වැළැක්වීමට පියවර ගැනීමක් කොහෙත් ම සිදු වන්නේ නැහැ.\nහොඳම උදාහරණය තෙල්, ගෑස්, සහ ගල් අඟුරු වංචා, එකම පවුලක්, සහ ඔවුන්ගේ සහචරයන් මරණාසන්න රටේ ලේ සාරය උරා බොනවා.\nමේ වන විට ලංකාවේ ග්‍රාමීය බැංකු , සංවර්ධන බැංකු, සහ අනෙකුත් ප්‍රාදේශීය බැංකු වලට දැඩි පීඩනයක් එල්ල වී තිබෙනවා.\nමෙම බැංකුවල වාර්ෂික තැන්පතු පොලිය 10%-15% දක්වා ගණන්වල තිබෙන්නේ.\nඑහෙත්, වෙළෙඳපොළේ වෙනත් බැංකු සහ මූල්‍ය ආයතන 20%-28% දක්වා වාර්ෂික ස්ථාවර තැන්පතු සඳහා පොළී ගෙවීම තුළ ප්‍රදේශීය ව ඇති කුඩා බැංකුවල තැන්පතු ඉවත් කර ගැනීමට පිරිස් පටන්ගෙන තිබෙනවා.\nමෙම කුඩා බැංකුවල ණය ගැතියන්ගේ ක්ෂුද්‍ර සහ සුළු ව්‍යාපාර (Micro and Small) කඩා වැටීම, ණය අය කරගැනීමට නො හැකි වීම යනාදිය මත බැංකු අසරණ වී තිබෙනවා.\nඒ අල්ල පනල්ලේ, තැන්පත්කරුවන් මුදල් ඉල්ලාගෙන බැංකු වෙත පැමිණෙන විට ඔවුන්ගේ තැන්පතු ගෙවීමට මුදල් සපයා ගැනීමට නො හැකි වී තිබෙනවා.\nමහබැංකුව හෝ අදාළ ග්‍රාමීය හා ප්‍රාදේශීය බැංකුවල මව් සංගම් මේ සම්බන්ධ ව ඉක්මන් අවධානය යොමු නො කළ හොත් ලෙබනනයේ දැනට ඇති වී තිබෙන තත්ත්වය ලංකාවේ ද ඇති නො වෙයි කීමට ඇති සාධක කවරේ ද?",
       "URL": "https://www.hirunews.lk/318083/තකට-ත‍ක-කරමින්-ආර්ථික-පල්ලම-බහින-ලෙබනනය-හා-ශ්‍රී-ලංකාව",
       "Category": "Local News",
       "Parent URL": "https://www.hirunews.lk/local-news.php?pageID=797"
}