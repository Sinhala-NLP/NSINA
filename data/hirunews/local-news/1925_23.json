{
       "Source": "hirunews",
       "Timestamp": "Thursday, 27 May 2021 - 9:40",
       "Headline": "එක්ස්ප්‍රස් පර්ල් නෞකා සමාගමේ විධායක අධ්‍යක්ෂක ගෙන්  ආන්දෝලනාත්මක ප්‍රකාශයක්",
       "News Content": "කොළඹ වරායට නාවික සැතපුම් 9.5 ක් දුරින් ගිනි ගැනීමට ලක්ව ඇති එක්ස්ප්‍රස් පර්ල් නෞකාව කොළඹ වරායට පැමිණීමට පෙර ඉන්දියාවේ සහ කටාර් රාජ්‍යයේ වරායන් දෙකකට ඇතුළු වීමට උත්සාහ කර තිබෙනවා.\nනමුත් එම වරායන් දෙකෙන්ම මෙම නෞකාවට ඇතුළු වීම සඳහා අවසර හිමිවී නැති බවයි වාර්තා වන්නේ.\nඑක්ස්ප්‍රස් පර්ල් නෞකා සමාගමේ විධායක අධ්‍යක්ෂ ටිම් හාර්ට්නොල් ප්‍රකාශ කර ඇත්තේ මෙම නෞකාවේ ගින්නට හේතුව ඒ තුල ප්‍රවාහනය කරමින් තිබූ රසායන ද්‍රව්‍ය කාන්දුවක් බවයි.\nමේ අතර නෞකාවේ රැගෙන යමින් තිබූ කන්ටේනර් 1486 ක් අතරේ නයිට්‍රික් ඇසිඩ් ටොන් 25ක් අඩංගු කන්ටේනර් කීපයක් ද ඇතුළත්ව තිබුණා.\nහාර්ට්නොල් පවසන්නේ මෙම රසායන ද්‍රව්‍ය අඩංගු කන්ටේනර නිසි පරිදි ගබඩා කර නොතිබීම හේතුවෙන් මෙම ගින්න ඇතිවූ බවයි.\nකෙසේ වෙතත් අනතුර හඳුනාගත් අවස්ථාවේදීම නෞකාව බටහිර ඉන්දියාවේ හසීරා වරායට ඇතුළුවීම සඳහා අවසර ඉල්ලා තිබෙනවා.\nනමුත්  හසීරා වරායෙන් මෙම නෞකාවේ ඉල්ලීමට යහපත් ප්‍රතිචාරයක් හිමිවී නොමැති බවයි වාර්තා වන්නේ.\nඉන් අනතුරුව කටාර් රාජ්‍යයේ හාමඩ් වරායට මෙම නෞකාව ඇතුළුවීමට උත්සාහ කළත් එම වරායත් එම ඉල්ලීමට යහපත් ප්‍රතිචාරයක් දක්වා නැහැ.\nඉන්පසුවයි නෞකාව එහි ඊලඟ ගමනාන්තය වන ශ්‍රී ලංකාව බලා ගමන් ආරම්භ කිරීමට පටන් ගෙන ඇත්තේ.\nකෙසේ වෙතත් ඒ වන විටත් නෞකාව තුළ ගින්නක් ඇති වීමේ අවදානමක් මතුව තිබූ බව සමාගමේ කරුණාකර අධ්‍යක්ෂවරයා පිළිගෙන තිබෙනවා.\nඑමෙන්ම ඔහු වැඩිදුරටත් අවධාරණය කරන්නේ නෞකාව කලින් ඇතුළුවීමට උත්සාහ කළ ඉන්දීය හෝ කටාර් රාජ්‍යයේ වරායන් දෙකෙන් එකක් නෞකාවට එම වරායන්ට ඇතුළුවීමට අවසර දුන්නේ නම් මේ විනාශයෙන් බේරීමට ඕනෑ තරම් අවස්ථාව තිබූ බවයි.\nවෙළඳ නෞකා රක්ෂණය කරන ලන්ඩනයේ පී ඇන්ඩ් අයි ක්ලබ්(P&I CLUB) රක්ෂණ සමාගම මෑතකදී නිකුත් කළ වාර්තාවක දැක්වුණේ අද වන විට සෑම සති දෙකකට ම වරක් මෙලෙස ලොව කොතැනක හෝ වෙළඳ නෞකාවක් ගිනි ගැනීමට ලක් වන බවයි.\nඔවුන් මෙලෙස ගිනි ගැනීමට ලක් වන ප්‍රධාන කාරණා තුනක් හෙළිදරව් කර තිබෙනවා.\nඒවා නම් ගල් අඟුරු ප්‍රවාහනයේදී සිදුවිය හැකි අධික උෂ්ණත්වය නිසා සිදුවන ගිනි ගැනීම්, රසායන ද්‍රව්‍ය නිසි පරිදි ගබඩා නොකිරීම නිසා සිදුවන ගිනි ගැනීම් සහ බැටරි ප්‍රවාහනයේ දී අධික ලෙස උණුසුම් වීම හේතුවෙන් සිදුවන ගිනි ගැනීම් යනුවෙනුයි.\nමේ වසරේ ජනවාරි මස 28 වනදා වැඩ නිමා කළ අප්‍රේල් මස තුන් වැනිදා සිය කුලුඳුල් ගමන ඇරඹූ සිංගප්පූරුවේ එක්ස්ප්‍රස් නෞකා භාණ්ඩ ප්‍රවාහන සමාගමට අයත් එක්ස් ප්‍රෙස් පර්ල් නෞකාවේ තෙවැනි වෙළඳ සංචාරය මෙයයි.",
       "URL": "https://www.hirunews.lk/272569/එක්ස්ප්‍රස්-පර්ල්-නෞකා-සමාගමේ-විධායක-අධ්‍යක්ෂක-ගෙන්-ආන්දෝලනාත්මක-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=1925"
}