{
       "Source": "hirunews",
       "Timestamp": "Thursday, 02 March 2017 - 7:26",
       "Headline": "කළුතර වෙඩි තැබිමේදි මියගිය බන්ධනාගාර නිලධාරින්ට වන්දි",
       "News Content": "කළුතර බන්ධනාගාර බස් රථ දෙකට වෙඩි තැබීමේ සිද්ධියෙන් මියගිය බන්ධනාගාර නිලධාරීන් දෙදෙනාට රුපියල් මිලියන දෙක බැගින් වන්දි මුදලක් ලබාදීමට බන්ධනාගාර දෙපාර්තමේන්තුව තීරණය කර තිබෙනවා.\nඊට අදාළ යෝජනාව හදිසි යෝජනාවක් ලෙස කැබිනට් මණ්ඩලයට විෂය භාර අමාත්‍ය ඩී.එම්. ස්වාමිනාදන් විසින් ඉදිරිපත් කිරීමටද නියමිතයි.\nඑමෙන්ම මියගිය නිලධාරීන් දෙදෙනාට උසස් වීම් ලබාදීමටද බන්ධනාගාර දෙපාර්තමේන්තුවේ සහ විෂයභාර අමාත්‍යාංශයේ නිලධාරීන් අතර ඊයේ පැවති සාකච්ඡාවකදී තීරණය වී තිබෙනවා.\nඒ අනුව මියගිය දෙවන පෙළ ජේලර්වරයෙකු වන එස්.ආර්. විජේරත්න පළමු පෙළ ජේලර් නිලයටත්, බන්ධනාගාර නියාමක එස්. සන්නිගම් සැරයන් නිලයටත් උසස් කරනු ඇති.\nඑමෙන්ම ප්‍රබල අපරාධකරුවන් අධිකරණය වෙත රැගෙන යාමේදී පොලිස් විශේෂ කාර්ය බලකායේ ආරක්ෂාව ලබාගැනීම කෙරෙහිද අවධානය යොමුව ඇති බව  බන්ධනාගාර අමාත්‍යාංශය සඳහන් කළා.\nඑමෙන්ම සමයං නැමති පාතාල සාමාජිකයා ඇතුලූ හත්දෙනෙකු ඝාතනය කිරීමේ සිද්ධියට අදාළ සැකකරුවන් සම්බන්ධයෙන් මේ වනවිට තොරතුරු රැසක් අනාවරණ වී තිබෙනවා.\nසැකකරුවන් පලාගිය වෑන් රථයේ තිබී හිසකෙස් සහ වෙඩි තැබූ ස්ථානයේ තිබූ ශාකවල කොටස් කිහිපයක් හමුවී ඇති අතර, ඒ ඔස්සේ විද්‍යාත්මක පරික්ෂණ ද ඊයේ දිනයේදී ආරම්භ කරනු ලැබුවා.\nමේ අතර මෙම ඝාතනයට සම්බන්ධ පිරිස රැඳී සිටි බවට සැක කෙරෙන මොරගහහේන ප්‍රදේශයේ කර්මාන්තශාලාවක් ද පොලිස් විශේෂ කාර්ය බලකාය ඊයේ පරීක්ෂාවට ලක් කළා.\nඑම කර්මාන්තශාලාව තුළ තිබී ශක්තිජනක පාන වර්ගයක හිස් බෝතල් සහ කෑම පාර්සල් කිහිපයක්ද හමුවී තිබෙනවා.\nකළුතර ප්‍රදේශය භාර ජ්‍යෙෂ්ඨ පොලිස් නිලධාරියෙකු සඳහන් කළේ ඝාතනයට පෙර මොවුන් මෙම ස්ථානයේ රැඳී සිටි බවට ඇති සැක කෙරෙන බවයි.",
       "URL": "https://www.hirunews.lk/155818/කළුතර-වෙඩි-තැබිමේදි-මියගිය-බන්ධනාගාර-නිලධාරින්ට-වන්දි",
       "Category": "Local News",
       "Parent URL": "https://www.hirunews.lk/local-news.php?pageID=4636"
}