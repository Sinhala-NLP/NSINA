{
       "Source": "hirunews",
       "Timestamp": "Tuesday, 14 December 2021 - 15:50",
       "Headline": "බාලවයස්කරුවන්ට මරණ දණ්ඩනය ලබාදීම අහෝසි කෙරේ",
       "News Content": "අධිකරණයේ මතය අනුව වරද සිදු කරන අවස්ථාවේ දී වයස අවුරුදු 18ට අඩු කවර හෝ තැනැත්තෙකුට එරෙහිව මරණ දණ්ඩනය නියම කිරීම හෝ සටහන් කිරීම නොකළ යුතු බවට සහ එම දඬුවම වෙනුවට අදාළ තැනැත්තා ජනාධිපතිවරයාගේ කැමැත්ත ඇති තාක් රැඳවුම් භාරයේ තැබීමෙන් දඬුවම් කිරීමට හැකි වන පරිදි දණ්ඩ නීති සංග්‍රහයේ 53 වැනි වගන්තිය සංශෝධනය කිරීමට අමාත්‍ය මණ්ඩල තීරණයේ දී පියවර ගෙන තිබෙනවා.\nඑහෙත් වරද සිදු කරන අවස්ථාවේදී එම තැනැත්තාගේ වයස අවුරුදු 18ට අඩු වන විටක දී මරණ දණ්ඩනය පැනවීමෙන් දඬුවම් නොකළැ යුතු බවට වන විධිවිධාන අපරාධ නඩු විධාන සංග්‍රහයේ 281 වන වගන්තියේ ඇතුළත් නොවන බවයි කැබිනට් තීරණ දැනුම්දීමේ නිවේදනයේ දැක්වෙන්නේ.\nඑබැවින් පවතින අවිනිශ්චිතතාව ඉවත් කිරීම පිණිස අපරාධ නඩු විධාන සංග්‍රහය පනතට ද අදාළ සංශෝධන සිදු කළ යුතු බවට හඳුනාගෙන තිබෙනවා.\nඒ අනුව අපරාධ නඩු විධාන සංග්‍රහ පනතේ 281 වැනි වගන්තිය සංශෝධනය කිරීම පිණිස අධිකරණ අමාත්‍යවරයා ඉදිරිපත් කළ යෝජනාව අමාත්‍ය මණ්ඩලය විසින් අනුමත කරනු ලැබුවා.",
       "URL": "https://www.hirunews.lk/291002/බාලවයස්කරුවන්ට-මරණ-දණ්ඩනය-ලබාදීම-අහෝසි-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=1495"
}