{
       "Source": "hirunews",
       "Timestamp": "Sunday, 23 January 2022 - 15:21",
       "Headline": "විල්පත්තුවට ලද අත්වැලෙන් සංචාරක පැමිණීමේ ප්‍රවර්ධනයක් (වීඩියෝ)",
       "News Content": "විදෙස් සංචාරකයින් නැවතත් මෙරටට පැමිණීමට පටන් ගෙන ඇති පසුබිමක් තුළ සංචාරක ක්ෂේත්‍රයේ යටිතල පහසුකම් කඩිනමින් සැපයීම බලධාරීන් සතු වගකීමක්.\nකෙසේ වෙතත්, බලධාරී අවධානය යොමු නොවීම හේතුවෙන් තම ගැටලුව තමන්ම විසඳා ගත් පිරිසක් පිළිබඳවයි මේ තොරතුරු.\nමෙරට සංචාරක කර්මාන්තය පිළිබඳව අවධානය යොමු කිරීමේදී විල්පත්තුව ජාතික වනෝද්‍යානයට හිමිවන්නේ අද්විතීය ස්ථානයක්.\nඈත අතීතයේ සිටම විදේශීය සංචාරකයින් මෙහි පැමිණෙන්නේ වනෝද්‍යානයේ පවතින ඉහළ ස්වභාව සෞන්දර්යය හේතුවෙන්.\nවිල්පත්තුව ජාතික වනෝද්‍යානයට පිවිසෙන පුත්තලම - පරණ මන්නාරම මාර්ගයේ එගොඩ මෙගොඩ යා කළ කලාඔය සපත්තු පාලම පසුගිය සමයේ ඇතිවූ අධික වර්ෂාවත් සමග විනාශයට ලක්ව ඇත්තේ මෙලෙසයි.\nමෙම පසුබිම හමුවේ පසුගිය වර්ෂයේදී මෙම මාර්ග සම්පූර්ණයෙන්ම වසා දැමීම හේතුවෙන් විල්පත්තුවට පැමිණෙන දෙස් විදෙස් සංචාරකයින් රැසක් දැඩි අපහසුතාවට පත්ව තිබුණා.\nකටුනායක ගුවන් තොටුපොළේ සිට මෙම වනෝද්‍යානයට පැමිණීමට ඇති කෙටිම පිවිසුම වන මෙම පාලම කඩිනමින් ප්‍රතිසංස්කරණය කිරීමේ අවශ්‍යතාව, එහි සේවා කටයුතුවල නිරත සෆාරි ජීප් රථ සංගම් විසින් බලධාරීන්ට දැනුම් දුන්නත් කිසිදු ප්‍රතිඵලයක් ලැබී තිබුණේ නැහැ.\nඒ අනුව එහි සෆාරි ජීප් රථ සංගමයක් විසින් බෝට්ටු 12 ක් යොදාගෙන මෙලෙස තාවකාලික පාලමක් ඉදිකර ඇත්තේ, කලක පටන් තිබූ අවශ්‍යතාවක් සපුරාලමින්.\nප්‍රවේශ මාර්ගය යළිත් ස්ථාපනය වීම හේතුවෙන් මේ වනවිට විල්පත්තු ජාතික වනෝද්‍යානයට පැමිණෙන විදේශීය සංචාරකයින්ගේ සංඛ්‍යාව ද ඉහළ ගොස් ඇති ආකාරය දැකිය හැකියි.",
       "URL": "https://www.hirunews.lk/294882/විල්පත්තුවට-ලද-අත්වැලෙන්-සංචාරක-පැමිණීමේ-ප්‍රවර්ධනයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1405"
}