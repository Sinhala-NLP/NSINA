{
       "Source": "hirunews",
       "Timestamp": "Sunday, 06 October 2019 - 19:23",
       "Headline": "අපේක්ෂකයින් 41 ක් ජනාධිපතිවරණයට ඇප බඳියි",
       "News Content": "ජනාධිපතිවරණයට අදාළව අපේක්ෂකයින් 41 දෙනෙකු ඇප මුදල් තැන්පත් කර ඇති බව මැතිවරණ කොමිෂන් සභාව ප්‍රකාශ කළා.\nනොවැම්බර් මස 16 වන දා පැවැත්වෙන ජනාධිපතිවරණයට ඇප තැන්පත් කිරීමට ලබාදුන් කාලය අද මධ්‍යහ්න 12න් අවසන් වූ අතර, අද උදෑසන කාලයේදී අපේක්ෂකයින් 8 දෙනෙකු ඇප තැන්පත් කර ඇති බවයි කොමිෂන් සභාව නිවේදනය කළේ.\nඅද පෙරවරුවේ නැගෙනහිර පළාත් හිටපු ආණ්ඩුකාර එම්.එල්.ඒ.එම්. හිස්බුල්ලා සහ හිටපු උතුරු පළාත් සභා මන්ත්‍රී එම්.කේ. සිවාජිලිංගම් ද ඇප මුදල් තැන්පත් කර තිබුණා.\nජනාධිපතිවරණයට අදාළව ඇප මුදල් තැන්පත් කිරීමේ කටයුතු සැප්තැම්බර් මස 19 වැනිදා ආරම්භ කෙරුණු අතර, ලබා දුන් කාලසීමාව තුළ පිළිගත් දේශපාලන පක්ෂ 19කින් වෙනත් දේශපාලන පක්ෂ 03 කින් සහ ස්වාධීන කණ්ඩායම් 19කින් ඇප මුදල් තැන්පත් කර තිබෙනවා.\nඇප මුදල් තැන්පත් කිරීම අවසන් වීමෙන් පසුව පස්වරු 3ට අපේක්ෂකයින් සහ පක්ෂවල නියෝජිතයින්, මැතිවරණ කොමිෂන් සභාවේ සභාපතිවරයා සමඟ විශේෂ සාකච්ඡාවක නිරත වුණා. ඒ, ජනාධිපතිවරණයේ නාම යෝජනා භාරදීමට අදාළ කටයුතු සම්බන්ධයෙන්.\nජනාධිපතිවරණයට අදාළව නාමයෝජනා භාර ගැනීම හෙට පෙරවරු 09 සිට 11 දක්වා රාජගිරියේ පිහිටි මැතිවරණ කොමිෂන් සභා කාර්යාල ශ්‍රවණාගාරයේදී සිදුකිරීමට නියමිතයි.\nනාමයෝජනා පත්‍රවලට අදාළව එදින පෙරවරු 09 සිට 11.30 දක්වා විරෝධතා දැක්වීමටත් අවස්ථාව පවතිනවා.\nඑමෙන්ම, හෙට දිනයේ කොළඹ අධ්‍යාපන කලාපයට අයත් කොට්ඨාශ 3 ක සියලූ පාසල් හා ශ්‍රී ජයවර්ධනපුර අධ්‍යාපන කලාපයේ පාසල් 3 ක් වසා තැබෙන බව අධ්‍යාපන අමාත්‍යාංශය නිවේදනය කළා.\nඒ අනුව, කොළඹ අධ්‍යාපන කලාපයට අයත් බොරැල්ල, දකුණු කොළඹ හා මැද කොළඹ කොට්ඨාශවල සියලූම පාසල් සහ ශ්‍රී ජයවර්ධනපුර කලාපයේ රාජගිරිය ජනාධිපති විද්‍යාලය, රාජගිරිය හේවාවිතාරණ විද්‍යාලය සහ හේවාවිතාරණ ආදර්ශ කනිෂ්ඨ විද්‍යාලය මෙලෙස වසා තැබෙනු ඇති.\nමේ අතර, නාම යෝජනා භාර ගැනීම සිදුකෙරෙන හෙට පෙරවරු 6 සිට රාජගිරිය මැතිවරණ කොමිෂන් සභා කාර්යාල පරිශ්‍රය අවට විශේෂ ආරක්ෂක සහ රථ වාහන වැඩපිලිවෙලක් ක්‍රියාත්මක බවයි පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර කියා සිටියේ.",
       "URL": "https://www.hirunews.lk/225716/අපේක්ෂකයින්-41-ක්-ජනාධිපතිවරණයට-ඇප-බඳියි",
       "Category": "Local News",
       "Parent URL": "https://www.hirunews.lk/local-news.php?pageID=3111"
}