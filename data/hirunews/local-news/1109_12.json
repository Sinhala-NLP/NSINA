{
       "Source": "hirunews",
       "Timestamp": "Wednesday, 08 June 2022 - 22:12",
       "Headline": "විදුලි වර්ජනයට සහය නොදෙන බව වෘත්තිය සමිති කිහිපයක් කියයි",
       "News Content": "අද මධ්‍යම රාත්‍රියේ සිට සැලසුම් කර ඇති ලංකා විදුලිබල මණ්ඩලයේ ඉංජිනේරු සංගමයේ වර්ජනයට සහය නොදෙන බව විදුලිබල මණ්ඩලයේ තාක්ෂණික ඉංජිනේරු හා අධිකාරී සංගමය සහ ස්වාධීන ඉංජිනේරු සංගමය පවසනවා.\nමේ අතර විදුලි සැපයුම අත්‍යවශ්‍ය සේවාවක් බවට ප්‍රකාශයට පත් කරමින් ජනාධිපති ගෝඨාභය රාජපක්ෂ විසින් අති විශේෂ ගැසට් නිවේදනයක් නිකුත් කර තිබෙනවා.\nඒ විදුලි වෘත්තීය සමිති කිහිපයක් අද මධ්‍යම රාත්‍රියේ සිට ක්‍රියාත්මක කිරීමට සූදානම් වන වර්ජන ක්‍රියාමාර්ගය හමුවේයි.\nවිදුලිබල පනතට ගෙන එන සංශෝධනවලට විරෝධය පළ කරමින් ලංකා විදුලිබල මණ්ඩලයේ ඉංජිනේරු සංගමය අද මධ්‍යම රාත්‍රියේ සිට අඛණ්ඩ වැඩවර්ජනයක නිරත වීමට නියමිතයි.\nවැඩවර්ජනය හේතුවෙන් හෙට උදෑසන 8 පමණ වනවිට දිවයින පුරාම විදුලිය විසන්ධි වන බවයි එම සංගමයේ සභාපතිවරයා සඳහන් කළේ.\nමේ අතර, ලංකා විදුලිබල මණ්ඩලයේ ස්වාධීන ඉංජිනේරු සංගමය සහ තාක්ෂණික ඉංජිනේරු සහ අධිකාරී සංගමය යෝජිත වැඩ වර්ජනයට සහය ලබා නොදෙන බව පවසනවා.\nනිවේදන නිකුත් කරමින් එම සංගම් පවසන්නේ පාරිභෝගිකයින් අපහසුතාවට පත් නොවන අයුරින් විදුලි සැපයුමක් ලබාදීම සඳහා ජාතික පද්ධතිය පවත්වාගෙන යාමට අවශ්‍ය මැදිහත්වීම් සිදුකරන බවයි.\nවිදුලි ඉංජිනේරු සංගමය මෙලෙස දීපව්‍යාප්ත වර්ජන ක්‍රියාමාර්ගක නිරත වීමට සූදානම් වන්නේ වසර 26 කට පසුවයි.\nඔවුන් පවසන ආකාරයට 2009 අංක 20 දරණ විදුලිබල පනතේ 43 වැනි වගන්තියේ උප වගන්ති 3ට අනුව \"තාක්ෂණික වශයෙන් පිළිගත හැකි ටෙන්ඩර් ඉදිරිපත් කරන ලද තැනැත්තන් අතුරෙන් අඩුම පිරිවැයකින් සැපයිය හැකි තැනැත්තෙකු කොමිෂන් සභාවේ කැමැත්ත ඇතුව සම්ප්‍රේෂණය කිරීමේ බලපත්‍රලාභියා විසින් තෝරාගනු ලැබිය යුතුය\"ණ යන කාරණාව නව සංශෝධන මගින් ඉවත් කර ඇති බවයි.\nමෙම කරුණු ඇතුළු තවත් සංශෝධන කිහිපයක් මුල්කර ගනිමිනුයි විදුලි ඉංජිනේරු සංගමය ඇතුළු වෘත්තීය සමිති රැසක් මෙම අඛණ්ඩ වැඩවර්ජනයට එක්ව ඇත්තේ.",
       "URL": "https://www.hirunews.lk/306616/විදුලි-වර්ජනයට-සහය-නොදෙන-බව-වෘත්තිය-සමිති-කිහිපයක්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1109"
}