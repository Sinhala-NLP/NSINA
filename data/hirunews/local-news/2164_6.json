{
       "Source": "hirunews",
       "Timestamp": "Saturday, 06 February 2021 - 20:48",
       "Headline": "පීල්ලකන්ද රක්ෂිතයේ බොරළු කැපීම නවතී",
       "News Content": "නාරම්මල නගරයට සහ පෞරාණික ජල බුබුළු තුනකට ජලය සපයන පීල්ලකන්ද රක්ෂිතයේ සිදුකළ නීතිවිරෝධී පස් කැපීමක් සම්බන්ධයෙන් සොයාබැලීමට සමස්ත ලංකා ගොවිජන සම්මේලනයේ ජාතික සංවිධායක, ජනතා විමුක්ති පෙරමුණේ දේශපාලන මණ්ඩල සභික නාමල් කරුණාරත්න ඇතුලු පිරිසක් අද එහි පැමිණියා.\nඑම අවස්ථාවට ප්‍රදේශයේ මහා සංඝරත්නය මෙන්ම ප්‍රදේශවාසීන් කිහිපදෙනෙකුද එක්ව සිටි අතර, ඔවුන් එහි පැමිණෙන විටත් බොරළු කපා තිබුණා.\nමෙහිදී සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න දුරකථනය ඔස්සේ පරිසර අමාත්‍ය මහින්ද අමරවීර අමතා අදාළ ගැටළුව පිළිබඳව සාකච්ඡා කළා.\nපසුව එම ස්ථානයට කුරුණෑගල දිස්ත්‍රික් පාර්ලිමේන්තු මන්ත්‍රී ශාන්ත බණ්ඩාර ද පැමිණි අතර, ඔහු සඳහන් කළේ මෙම බොරළු කැපීම ගැසට් පත්‍රයක් මගින් සම්පූර්ණයෙන් නතර කිරීමට අවශ්‍ය පියවර ගන්නා බවයි.\nකෙසේ වෙතත් කුරුණෑගල අද පැවති ජන හමුවකදී අමාත්‍ය ජොන්ස්ටන් ප්‍රනාන්දු සඳහන් කළේ බොරළු කැපීම වහාම ක්‍රියාත්මක වන පරිදි නතර කර ඇති අතර, එය දේශපාලන වුවමනාවක් සඳහා ඇතමුන් භාවිත කරමින් සිටින බවයි.",
       "URL": "https://www.hirunews.lk/261844/පීල්ලකන්ද-රක්ෂිතයේ-බොරළු-කැපීම-නවතී",
       "Category": "Local News",
       "Parent URL": "https://www.hirunews.lk/local-news.php?pageID=2164"
}