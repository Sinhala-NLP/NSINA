{
       "Source": "hirunews",
       "Timestamp": "Sunday, 10 April 2016 - 15:35",
       "Headline": "Update : වරායේ වර්ජනය දුරදිග යයි",
       "News Content": "අලුත් අවුරුදු ප්‍රසාද දීමනාව ලබා නොදීම ඇතුළු ඉල්ලීම් 5 ක් මුල් කර ගනිමින් වරාය ඒකාබද්ධ වෘත්තීය සමිති සන්ධානයේ නායකයන් 4 දෙනෙකු අද පස්වරුවේ උපවාසයක් ආරම්භ කළා.\nඅප වාර්තාකරු පැවසුවේ ඔවුන් වරාය අධිකාරියේ අංක 3 අපනයන දොරටුව මත නැග මෙලෙස උපවාසයක් ආරම්භ කළ බවයි.\nමෙම උපවාසය ආරම්භ කිරීමට පෙර වරාය ඒකාබද්ධ වෘත්තීය සමිති සන්ධානය මාධ්‍ය හමුවක් කැඳවා තිබුණා.\nඑහිදී අදහස් දක්වමින් එම සන්ධානයේ සම කැඳවුම්කරු ලාල් බංගමුවගේ කියා සිටියේ ශ්‍රී ලංකා වරාය අධිකාරියේ පාලනයට එරෙහිව අත්සන් ව්‍යාපාරයක්  ක්‍රියාත්මක වන අතර එය හෙට දිනයේ ජනාධිපතිවරයා වෙත භාරදීමට නියමිත බවයි.\nකෙසේ වෙතත්, අද පෙරවරුවේ මාධ්‍ය හමුවක් කැඳවමින් ශ්‍රී ලංකා වරාය අධිකාරියේ කළමානාකාර අධ්‍යක්ෂ සරත් කුමාර ප්‍රකාශ කළේ මෙම වෘත්තීය ක්‍රියාමාර්ගය කඩාකප්පල්කාරි ක්‍රියාවක් බවයි.\nඊට අදාළව විනය ක්‍රියාමාර්ග ගන්නා බව ද ඔහු සඳහන් කළා.\nප්‍රසාද දීමනා ලබා ගැනීම ඇතුළු ඉල්ලීම් 5 ක් මුල් කර ගනිමින් වරාය ඒකාබද්ධ වෘත්තීය සමිති සන්ධානය මීට දින 4 කට පෙරදී අකුරට වැඩ කිරීමේ වෘත්තීය ක්‍රියාමාර්ගයක් ආරම්භ කළා.\nඊට සහාය දක්වමින් අද දිනයේදී ටග් යාත්‍රා අංශය සහ නියමු අංශය ද මෙම වර්ජනයට එක්ව සිටිනවා.\nUpdate : Sunday, April 10, 2016 18.34\n-------------------------------------------------------\nවරාය සේවකයන්ගේ අකුරට වැඩ කිරීමේ වෘත්තීය ක්‍රියාමාර්ගයට සහය පළ කරමින් ටග් යාත්‍රා අංශය සහ නියමු අංශය වැඩ වර්ජනයක් ආරම්භ කර තිබෙනවා.\nඒකාබද්ධ වෘත්තීය සමිති සන්ධානයේ සම කැදවුම්කරු ප්‍රසන්න කළුතරගේ සඳහන් කළේ වරායේ කළමනාකාරීත්වය සිය ඉල්ලීම්වලට එකඟ නොවුණහොත් සියලූ සේවකයන් සමස්ත වැඩ වර්ජනයක් ආරම්භ කරන බවයි.\nඅලූත් අවුරුදු ප්‍රසාද දීමනාව ලබා නොදීම ඇතුළු ඉල්ලීම් 5ක් මුල් කර ගනිමින් වරාය සේවකයන් අකුරට වැඩ කිරීමේ වෘත්තීය ක්‍රියාමාර්ගය ආරම්භ කළේ මීට දින 4කට පෙරයි.",
       "URL": "https://www.hirunews.lk/130561/update-වරායේ-වර්ජනය-දුරදිග-යයි",
       "Category": "Local News",
       "Parent URL": "https://www.hirunews.lk/local-news.php?pageID=5094"
}