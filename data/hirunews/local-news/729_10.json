{
       "Source": "hirunews",
       "Timestamp": "Thursday, 17 November 2022 - 7:17",
       "Headline": "වැටලීමකට ගිය පොලිස් නිලධාරින්ට ගල් ප්‍රහාරයක්",
       "News Content": "හෙරොයින් වැටලීමකට ගිය පොලිස් නිලධාරීන් පිරිසකට පහර දී රාජකාරියට බාධා කිරීමේ සිද්ධියක් සම්බන්ධයෙන් කාන්තාවන් හය දෙනෙකු අනුරාධපුර පුබුදුපුර ප්‍රදේශයේ දී අත්අඩංගුවට ගෙන තිබෙනවා.\nඅනුරාධපුර කොට්ඨාස අපරාධ විමර්ශන අංශයේ නිලධාරීන් පිරිසක් ඊයේ (16) දහවල් පුබුදුපුර ප්‍රදේශයේ සිදු කළ වැටලීමක දී හෙරොයින් ග්‍රෑම් 14යි මිලිග්‍රෑම් 220ක් සමඟ සැකකරුවන් සිවු දෙනෙකු අත් අඩංගුවට ගත් බව සඳහන්.\nඅත්අඩංගුවට ගත් සැකකරුවන් පොලිසිය වෙත රැගෙන යාමට සුදානම් වන අවස්ථාවේ එම ස්ථානයට පැමිණි අදාළ සැකකරුවන්ගේ ඥාතී කාන්තාවන් හය දෙනෙකු පොලිස් නිලධාරීන් වෙත ගල්මුල් ප්‍රහාරයක් එල්ල කර තිබෙනවා.\nඑහි දී තුවාල ලැබූ පොලිස් නිලධාරියෙකු ප්‍රතිකාර සඳහා අනුරාධපුර මහ රෝහලට ඇතුළත් කර ඇති බව යි වාර්තා වන්නේ.\nපොලිස් නිලධාරින්ගේ රාජකාරියට බාධා කර අඩත්තේට්ටම් කිරීම, නීති විරෝධී රැස්වීමක සාමාජිකයන් වීම සහ ගල්වලින් පහර දී තුවාල සිදු කිරීම යන වැරදි සම්බන්ධයෙන් අදාළ කාන්තාවන් හය දෙනා අත්අඩංගුවට ගෙන ඇති බව වාර්තා වනවා.\nඅත්අඩංගුවට ගත් සැකකරුවන් සහ සැකකාරියන් අද (17) දින අනුරාධපුර මහෙස්ත්‍රාත් අධිකරණය වෙත ඉදිරිපත් කෙරෙනු ඇති.",
       "URL": "https://www.hirunews.lk/320561/වැටලීමකට-ගිය-පොලිස්-නිලධාරින්ට-ගල්-ප්‍රහාරයක්",
       "Category": "Local News",
       "Parent URL": "https://www.hirunews.lk/local-news.php?pageID=729"
}