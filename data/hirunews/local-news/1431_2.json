{
       "Source": "hirunews",
       "Timestamp": "Wednesday, 12 January 2022 - 8:13",
       "Headline": "කල් දැමුණු වැලිකඩ රැඳවියන් ඝාතන නඩුවේ තීන්දුව අද (වීඩියෝ)",
       "News Content": "වැලිකඩ බන්ධනාගාරය තුළ දී රැඳවියන් 08 දෙනෙකු වෙඩි තබා ඝාතනය කිරීම සම්බන්ධයෙන් වන නඩුවේ තීන්දුව අද (12) ප්‍රකාශයට පත් කිරීමට නියමිතයි.\nපසුගිය හයවනදා මෙම නඩුවේ තීන්දුව ලබාදීමට නියමිතව තිබුණත් එය අද දිනය දක්වා කල් දැමීමටයි ගිහාන් කුලතුංග, ප්‍රදීප් හෙට්ටිආරච්චි සහ මංජුල තිලකරත්න යන විශේෂ ත්‍රිපුද්ගල මහාධිකරණ විනිසුරු මඩුල්ල තීරණය කළේ.\nනඩුව එදින කැඳවූ අවස්ථාවේදී ත්‍රිපුද්ගල විනිසුරු මඩුල්ලේ සභාපති විනිසුරු ගිහාන් කුලතුංග දැනුම් දුන්නේ මෙම නඩු තීන්දුව සූදානම් කර ගැනීමට නොහැකි වූ හෙයින් එය ප්‍රකාශයට පත් කිරීම මෙලෙස කල් තබන බවයි.\n2012 වසරේ නොවැම්බර් මස 09 වනදා සිදු වූ මෙම ඝාතනය සම්බන්ධයෙන් පොලිස් මත්ද්‍රව්‍ය නාශක කාර්යාංශයේ හිටපු පොලිස් පරීක්ෂක නියොමාල් රංගජීව සහ හිටපු බන්ධනාගාර කොමසාරිස්වරයෙකු වූ එමිල් රන්ජන් ළමාහේවාට එරෙහිව නීතිපතිවරයා නඩු පවරනු ලැබුවා.",
       "URL": "https://www.hirunews.lk/293748/කල්-දැමුණු-වැලිකඩ-රැඳවියන්-ඝාතන-නඩුවේ-තීන්දුව-අද-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1431"
}