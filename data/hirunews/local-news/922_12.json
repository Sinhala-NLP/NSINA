{
       "Source": "hirunews",
       "Timestamp": "Monday, 22 August 2022 - 15:04",
       "Headline": "\"අරගලය නිසා ගාලු මුවදොර භූමියට සිදුව ඇති හානිය රුපියල් ලක්ෂ 49ක්\"  නාගරික සංවර්ධන අධිකාරිය කියයි",
       "News Content": "ගාලු මුවදොර ආශ්‍රිතව ගෝඨාගෝගම ලෙස ස්ථාපිත කර තිබු අරගල භූමිය හේතුවෙන් එම පරිශ්‍රයට සිදුව ඇති හානිය රුපියල් ලක්ෂ 49 ක් පමණ වන බව නාගරික සංවර්ධන අධිකාරිය පවසනවා.\nනිවේදනයක් නිකුත් කරමින් ඒ බව කියා සිටින නාගරික සංවර්ධන සහ නිවාස අමාත්‍යංශය වැඩිදුරටත් ප්‍රකාශ කරන්නේ, නාගරික සංවර්ධන අධිකාරිය විසින් අදාල හානිය පිළිබඳ තක්සේරු වාර්තාවක් ලබා ගැනීමට මේ වන විටත් කටයුතු කර ඇති බවයි.\nඒ අනුව එම භූමිය නැවත සැකසීම සහ මූලික කටයුතු වෙනුවෙන් රුපියල් ලක්ෂ 1 ½ ක් සහ එහි තණ පිඩලි ඇල්ලීම වෙනුවෙන් රුපියල් ලක්ෂ 47 ½ ක මුදලක් ද වැය වන බව නාගරික සංවර්ධන අධිකාරිය විසින් සකස් කරන ලද එම තක්සේරු වාර්තාවෙහි සදහන් වනවා.\nමේ අතර පසුගිය දා, විෂය භාර අමාත්‍යවරයා ලෙස ප්‍රසන්න රණතුංග නාගරික සංවර්ධන අධිකාරියට උපදෙස් ලබා දුන්නේ, නාගරික සංවර්ධන අධිකාරියට අයත් ගෝල්ෆේස් පිට්ටනිය ආශ්‍රිත ප්‍රදේශයට සිදුකළ හානියට වන්දි අරගලකරුවන්ගෙන් අයකර ගැනීමට අවශ්‍ය නීතිමය ක්‍රියාමාර්ග ගන්නා ලෙසයි.\nඅරගලකරුවන් රැඳි සිටි ගෝල්ෆේස් පිටිය 1971 අංක 41 දරණ නාගරික සංවර්ධන අධිකාරි පණත යටතේ 3(1) වගන්තිය ප්‍රකාරව, කොළඹ මහ නගර සභා බල ප්‍රදේශය ප්‍රදේශයට අයත් දේපලක් වන අතර 1978/09/30 දිනැති අංක 4/1 දරණ ශ්‍රී ලංකා ප්‍රජාතාන්ත්‍රික සමාජවාදී ජනරජයේ අතිවිශේෂ ගැසට් පත්‍රය මඟින් එම ප්‍රදේශය නාගරික සංවර්ධන ප්‍රදේශයක් බවට ප්‍රකාශයට පත් කර තිබෙනවා.\nඒ අනුව, නාගරික සංවර්ධන ප්‍රදේශයක යම් සංවර්ධන කටයුත්තක් හෝ තාවකාලික ඉදි කිරීමක් සිදු කරන්නේ නම් 1982 අංක 04 දරණ නාගරික සංවර්ධන අධිකාරි (සංශෝධන) පණතේ 8(ඒ)1 වගන්තිය ප්‍රකාරව ඒ සඳහා බලපත්‍රයක් ලබා ගත යුතු අතර අරගලකරුවන් එම ප්‍රදේශයට අනවසරයෙන් ඇතුළු වී අයුතු ජන රාශියක් සිදු කර ඇති බව ද අදාල අමාත්‍යංශය විසින්නිකුත් කළ නිවේදනයේ දැක්වෙනවා.\nතව ද අදාල අමාත්‍යංශය පවසන්නේ එම භූමිය තුළ අනවසර ඉදිකිරීම් රැසක් ඉදිකර තිබීම හේතුවෙන්, පොදු මහජනතාවට නිදහසේ එම ප්‍රදේශය භාවිතා කිරීමට තිබූ අයිතියටද බාධාවක් සිදුව තිබෙන බවත් මෙම සියලුම ක්‍රියාවන් නාගරික සංවර්ධන පනත උල්ලංඝනය කිරීමක් බවයි.\nහිටපු ජනාධිපති ගෝඨාභය රාජපක්ෂට සිය ධූරයෙන් ඉල්ලා අස්වන ලෙස පවසමින් ඉකුත් අප්‍රෙල් මස තුන් වැනි දා සිට මාස 3ක පමණ කාලයක් අරගලකරුවන් ගෝල්ෆේස් පිටිය ආශ්‍රිත භූමිය තුළ රැඳී සිටි අතර, හිටපු ජනාධිපති ගෝඨාභය රාජපක්ෂ ජනාධිපති ධූරයෙන් ඉවත් වීමෙන් පසුව අරගලකරුවන්ට එම ස්ථානයෙන් ඉවත්ව යන ලෙස පසුව අධිකරණය දැනුම් දුන්නා.",
       "URL": "https://www.hirunews.lk/313442/අරගලය-නිසා-ගාලු-මුවදොර-භූමියට-සිදුව-ඇති-හානිය-රුපියල්-ලක්ෂ-49ක්-නාගරික-සංවර්ධන-අධිකාරිය-කියයි",
       "Category": "Local News",
       "Parent URL": "https://www.hirunews.lk/local-news.php?pageID=922"
}