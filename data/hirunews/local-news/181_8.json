{
       "Source": "hirunews",
       "Timestamp": "Saturday, 15 July 2023 - 20:52",
       "Headline": "සජිත්ගේ විකල්ප කමිටුව",
       "News Content": "රට බංකොළොත්වීමට හේතු සෙවීම සඳහා කතානායකවරයා පත් කළ කමිටුව වෙනුවට විපක්ෂයේ මන්ත්‍රීවරුන්ගේ සහභාගිත්වයෙන් විකල්ප කමිටුවක් පත්\nකිරීමට තීරණය කළ බව විපක්ෂ නායක සජිත් ප්‍රේමදාස පවසනවා.\nනිවේදනයක් නිකුත් කරමින් විපක්ෂ නායකවරයා පවසන්නේ මෙම කමිටුවේ ක්‍රියාකාරිත්වය උදෙසා පාර්ලිමේන්තුවේ සෑම මන්ත්‍රීවරයෙකුටම සිය\nසද්භාවයෙන් යුතු දායකත්වය ලබාදිය හැකි බවයි.\nරටේ මූල්‍ය බංකොළොත්භාවය සම්බන්ධයෙන් සොයා බැලීමට කථානායකවරයා විසින් ශ්‍රී ලංකා පොදුජන පෙරමුණේ මහලේකම් පාර්ලිමේන්තු මන්ත්‍රී සාගර කාරියවසම්ගේ සභාපතිත්වයෙන් යුත් කමිටුවක් පසුගියදා පත් කෙරුණා.\nකෙසේවෙතත් සමගි ජන බලවේගය ඇතුළු විපක්ෂ තීරණය කළේ එම කාරක සභාවෙන් ඉවත් වීමටයි.\nඑවැනි පසුබිමක ව්‍යාජ චෞර කමිටුව වෙනුවට ජනතාවාදී විපක්ෂයෙන් සැබෑ විකල්ප කමිටුවක් යන මැයෙන් විපක්ෂ නායක සජිත් ප්‍රේමදාස අද\nනිවේදනයක් නිකුත් කර තිබුණා.\nඑහි දැක්වුණේ රටේ ආර්ථික අර්බුදයට හේතු වූ කාරණා සහ එයට වගකිවයුත්තන් පිළිබඳව සොයාබැලීමට විපක්ෂයේ මන්ත්‍රීවරුන්ගේ සහභාගිත්වයෙන් කමිටුවක් පත් කිරීමට තීරණය කළ බවයි.\nමෙම කමිටුවේ ක්‍රියාකාරිත්වය උදෙසා පාර්ලිමේන්තුවේ සෑම මන්ත්‍රීවරයෙකුටම සිය සද්භාවයෙන් යුතු දායකත්වය ලබාදිය හැකි බවද එහි සඳහන්.\nඑමෙන්ම රට බංකොළොත්භාවයට පත් කළ පුද්ගලයින් හඳුනාගැනීමටත්, ඔවුන් විසින් ගන්නා ලද අත්තනෝමතික වැරදි තීරණ තුළින් රටට අහිමි වී ගිය මහජන ධනය සහ ජාතික සම්පත් නැවත ලබාගැනීමට අවශ්‍ය පියවර නිර්දේශ කිරීමටත් මෙම කමිටුවෙන් අපේක්ෂා කරන බව පෙන්වා දෙන විපක්ෂ නායකවරයා එහිදී වගකීම පැහැර හැර ඇති සියලු දෙනාට එරෙහිව ගතයුතු සුදුසුම නීතිමය ක්‍රියාමාර්ග නිර්දේශ කරනු ඇති බවද සඳහන් කරනවා.",
       "URL": "https://www.hirunews.lk/341339/සජිත්ගේ-විකල්ප-කමිටුව",
       "Category": "Local News",
       "Parent URL": "https://www.hirunews.lk/local-news.php?pageID=181"
}