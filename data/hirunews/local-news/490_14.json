{
       "Source": "hirunews",
       "Timestamp": "Wednesday, 08 March 2023 - 9:58",
       "Headline": "තැපැල් ඡන්ද විමසීම ලබන 28 වැනිදා ඇරඹේ",
       "News Content": "පළාත් පාලන ඡන්ද විමසීමේ තැපැල් ඡන්ද විමසීම ලබන 28 වැනිදා සිට 31 වැනිදා දක්වා පැවැත්වීමට සැලසුම් කර ඇති බව මැතිවරණ කොමිෂන් සභාව පවසනවා.\nඒ අනුව, තැපැල් ඡන්ද පත්‍රිකා අඩංගු රක්ෂිත පැකට් තැපෑලට භාර දීම ලබන 21 වැනිදා සිදුකරන බවයි මැතිවරණ කොමසාරිස් ජනරාල් සමන් ශ්‍රී රත්නායක කියා සිටියේ.\nපළාත් පාලන ඡන්ද විමසීම අප්‍රේල් 25 වැනිදා පැවැත්වීමට අදාළ අතිවිශේෂ ගැසට් නිවේදනය දිස්ත්‍රික් තේරීම්භාර නිලධාරින් විසින් නිකුත් කිරීමට නියමිතයි.\nමේ අතර, රජයේ මුද්‍රණාලය ප්‍රකාශ කළේ ඡන්ද පත්‍රිකා මුද්‍රණය ඇතුළු ඡන්ද විමසීමට අදාළ මුද්‍රණ කටයුතු සඳහා අවශ්‍ය මුදල් ලබාදෙන ලෙස ඉල්ලා අද (08) දිනයේ මුදල් අමාත්‍යාංශ ලේකම්වරයාට ලිපියක් යොමුකරන බවයි.\nමුද්‍රණ කටයුතු සඳහා මිලියන 400කට අධික මුදලක් ඇස්තමේන්තු කර තිබූ නමුත්, නව ඇස්තමේන්තුවට අනුව එම අගය මිලියන 600 ඉක්මවා ඇති බව රජයේ මුද්‍රණාලායාධිපතිනි ගංගානි ලියනගේ ප්‍රකාශ කළා.\nමුදල් අමාත්‍යාශයේ ප්‍රතිචාරය මත ඡන්ද පත්‍රිකා මුද්‍රණය යළි ආරම්භ කරන බවයි ඇය කියා සිටියේ.\nමේ අතර, පළාත් පාලන ඡන්ද විමසීමේ ඉදිරි කටයුතු පිළිබඳ සාකච්ඡා කිරීම සඳහා තේරීම්භාර නිලධාරින් අනිද්දා (10) දිනයේ මැතිවරණ කොමිසම වෙත කැඳවා තිබෙනවා.\nඑහිදී මීට පෙර මැතිවරණයට අදාළ කටයුතු අත්හිටුවූ දිනයේ සිට යළි කටයුතු ආරම්භ කිරීම පිලිබඳව උපදෙස් ලබාදීමට නියමිත බවයි එම කොමිසම සඳහන් කළේ.",
       "URL": "https://www.hirunews.lk/329320/තැපැල්-ඡන්ද-විමසීම-ලබන-28-වැනිදා-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=490"
}