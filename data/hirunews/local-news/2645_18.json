{
       "Source": "hirunews",
       "Timestamp": "Saturday, 20 June 2020 - 11:20",
       "Headline": "\"මම කොරෝනාවට වඩා භයානකයි, එක දවසේ හමුදාවේ දෙතුන් දහසක් මැරුවා\" - කරුණා අම්මාන් අතීතය හෙළිකරයි",
       "News Content": "තමන් කොවිඩ් 19 වසංගතයට වඩා භයානක බවත් එක රාත්‍රියකින් හමුදාවේ දෙතුන් දහසක් අලිමංකඩදී මරා දැමූ බවත් දෙමළ එක්සත් නිදහස් පෙරමුණේ නායක හා එහි අම්පාර දිස්ත්‍රික් අපේක්ෂක විනයාගමූර්ති මුරලිදරන් හෙවත් කරුණා අම්මාන් පවසනවා.\nඔහු මෙම අදහස් පළකර සිටියේ අම්පාර, නාවදින්වේලි ප්‍රදේශයේ දී පැවති ජනහමුවකට එක්වෙමින්.\n\" කාර්තිව් සභාපතිවරයා කියා තිබෙනවා මම කොරෝනාවට වඩා භයානකයි කියලා. ඔව් ඒක ඇත්ත. මම කොරෝනාවට වඩා භයානකයි. මම එල්.ටී.ටී.ඊ. සංවිධානයේ සිටින කාලයේ අලිමංකඩ කඳවුරේ හිටපු හමුදාවේ 2000 - 3000ක් අතර පිරිසක් එක රැයින් මරා දැමුවා. ඒ වගේමයි කිලිනොච්චි වලදීත්, ඊට වඩා මරා දැමුවා. එය කොරෝනා වෛරසයෙන් මෙරට මැරුණ සංඛ්‍යාවට වඩා වැඩියි\" යනුවෙන් හිටපු නියෝජ්‍ය අමාත්‍යවරයෙක් වන විනයාගමුර්ති මුරලිදරන් හෙවත් කරුණා අම්මාන් එම ජනහමුවේදී කියා සිටියා.",
       "URL": "https://www.hirunews.lk/243512/මම-කොරෝනාවට-වඩා-භයානකයි-එක-දවසේ-හමුදාවේ-දෙතුන්-දහසක්-මැරුවා-කරුණා-අම්මාන්-අතීතය-හෙළිකරයි",
       "Category": "Local News",
       "Parent URL": "https://www.hirunews.lk/local-news.php?pageID=2645"
}