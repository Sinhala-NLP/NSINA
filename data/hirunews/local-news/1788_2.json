{
       "Source": "hirunews",
       "Timestamp": "Thursday, 29 July 2021 - 16:22",
       "Headline": "සැප්තැම්බර් 15 වන විට 30ට වැඩි අයට එන්නත්කරණය සිදුකර අවසන් කරන බව ලලිත් වීරතුංග කියයි",
       "News Content": "සැප්තැම්බර් මස 15 වනදා වන විට වයස අවුරුදු 30ට වැඩි සියලුදෙනාට එන්නත්කරණය සිදුකර අවසන් කරන බව ජනධිපති ප්‍රධාන උපදේශක ලලිත් වීරතුංග පවසනවා.\nඑමෙන්ම වයස අවුරුදු 18ත් 30ත් අතර පිරිසට එන්නත්කරණයට අවශ්‍ය සියලු සැලසුම් සකස් කර ඇති අතර ලෝක සෞඛ්‍ය සංවිධානයේ නිර්දේශ ලැබූ වහාම එය ක්‍රියාත්මක කරන බවයි ඔහු කියාසිටියේ.\nජනාධිපති මාධ්‍ය කේන්ද්‍රය (PMC) විවෘත කිරීමේ අවස්ථාවට එක්වෙමින් කොවිඩ් මර්දන එන්නත්කරණ වැඩපිළිවෙල ප්‍රගතිය සහ ඉදිරි සැලසුම් පිළිබඳ මාධ්‍යවේදීන් දැනුවත් කිරීමට එක්වෙමින් ලලිත් වීරතුංග මහතා මෙම අදහස් පළකළා.\nනවතම වාර්තාවකට අනුව එන්නත් බෙදීයාමේදී 90%කට වැඩි ප්‍රමාණයක් ලෝකයේ ධනවත් රටවල් විසින් ලබාගෙන ඇති අතර දියුණුවන සෙසු රටවල් අතර 5%කට අඩු ප්‍රමාණයක් බෙදීගොස් ඇතැයි ඔහු පෙන්වා දුන්නා.\nඑහිදී ශ්‍රී ලංකාව ලබා ඇති ප්‍රගතිය විශාල ජයග්‍රහණයක් බවයි ජනාධිපති ප්‍රධාන උපදේශකවරයා කියාසිටියේ.\nජනාධිපති මාධ්‍ය කේන්ද්‍රය (PMC) ජනාධිපති ප්‍රධාන උපදේශක ලලිත් වීරතුංගගේ ප්‍රධානත්වයෙනුයි අද (29) පෙරවරුවේ විවෘත කෙරුණේ.\nකොටුව, ජනාධිපති මන්දිරය ඉදිරිපිට, පැරණි චාර්ටඩ් බැංකු ගොඩනැඟිල්ලේ බිම් මහලේ මාධ්‍ය කේන්ද්‍රය ස්ථාපනය කර තිබෙනවා.\n“සෞභාග්‍යයේ දැක්ම” ප්‍රතිපත්ති ප්‍රකාශයෙන් ජනතාවට දුන් ප්‍රතිඥා යථාර්ථයක් කිරීමට ගෙන යන වැඩපිළිවෙළෙහි ප්‍රගතිය, ජනාධිපතිවරයාගේ සහ ජනාධිපති කාර්යාලයේ තොරතුරු නිවැරදිව හා කාර්යක්ෂමව  මාධ්‍යයට සහ ජනතාවට ලබාදීම ජනාධිපති මාධ්‍ය කේන්ද්‍රයේ අපේක්ෂාවයි.\nසතිපතා පැවැත්වෙන මාධ්‍ය හමුවේ දී මාධ්‍යවේදීන්ට තෝරාගන්නා මාතෘකාවන් තුළ ජනාධිපති මාධ්‍ය ප්‍රකාශකවරයාගෙන් සහ රජයේ නිලධාරීන්ගෙන්  සෘජුව හෝ මාර්ගගත ක්‍රමයට ප්‍රශ්න විමසීමට අවස්ථාව සැලසෙනවා.\nමාධ්‍යවේදීන් 40 දෙනෙකුට එකවර අසුන්ගත හැකි සහ ඔවුන්ගේ අවශ්‍යතා සම්පූර්ණ කළ හැකි අංගෝපාංග රැසකින් මෙම මාධ්‍ය කේන්ද්‍රය සමන්විතයි.\nමෙහිදී අදහස් දැක්වූ ජනාධිපති ප්‍රධාන උපදේශක, ලලිත් වීරතුංග සඳහන් කළේ “ජනප්‍රිය මාධ්‍ය භාවිතයෙන් ඔබ්බට ගිය පරිපූර්ණ මාධ්‍ය සංස්කෘතියක් ගොඩනැගීමට ජනාධිපති මාධ්‍ය කේන්ද්‍රය ඉවහල්වනු ඇතැයි” තමා විශ්වාස කරන බවයි.",
       "URL": "https://www.hirunews.lk/278341/සැප්තැම්බර්-15-වන-විට-30ට-වැඩි-අයට-එන්නත්කරණය-සිදුකර-අවසන්-කරන-බව-ලලිත්-වීරතුංග-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1788"
}