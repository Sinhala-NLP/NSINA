{
       "Source": "hirunews",
       "Timestamp": "Wednesday, 22 May 2019 - 14:22",
       "Headline": "ඇප හිමිවූ තඹ කම්හලේ සේවකයන්ට නොතීසි",
       "News Content": "අත්අඩංගුවට ගෙන ඇපමත මුදාහැරුණු වැල්ලම්පිටිය තඹ කම්හලේ සේවකයින් 8 දෙනෙකුට ලබන 27 වනදා අධිකරණය හමුවේ පෙනී සිටින ලෙස අද නොතීසි නිකුත් කෙරුණා.\nවැල්ලම්පිටිය පොලීසිය මෝසමක් මගින් සිදුකළ ඉල්ලීමක් සළකා බැලීමෙන් අනතුරුවයි කොළඹ අතිරේක මහේස්ත්‍රාත් ප්‍රියන්ත ලියනගේ විසින් මෙලෙස නොතීසි නිකුත් කර ඇත්තේ.\nමෙම තඹ කර්මාන්තශාලාව කොළඹ සිනමන් ග්‍රෑන්ඩ් හෝටලයට මරාගෙන මැරෙන ප්‍රහාරය එල්ල කළ ඉන්සාෆ් අහමඩ් ඊබ්‍රාහිම්ට අයත්වන අතර, ප්‍රහාරයෙන් පසු එහි සේවය කළ 9 දෙනෙකු අත්අඩංගුවට ගෙන කොළඹ මහේස්ත්‍රාත් අධිකරණයට ඉදිරිපත් කිරීමෙන් පසු ඇප මත මුදා හැර තිබුණා.\nකෙසේ වෙතත් එහිදී ඇප කොන්දේසි සපුරා ගැනීමට නොහැකිව එක් සේවකයෙකු යළි රක්ෂිත බන්ධනාගාර ගත කිරීමටයි පියවර ගැනුනේ.\nඑසේම මෙම සිද්ධියෙන් පසුව අත්අඩංගුවට ගැණුනු තඹ කම්හලේ තවත් සේවකයෙකු ද මේ වනවිට රක්ෂිත බන්ධනාගාර ගතව පසුවනවා.\nමේ අතර වැල්ලම්පිටිය පොලිස් ස්ථානාධිපති ප්‍රධාන පොලිස් පරීක්ෂක ජී.එස්. හේවාවිතාරණ වහාම ක්‍රියාත්මක වන පරිදි ගාල්ල කොට්ඨාශය වෙත මාරුකර යවා තිබෙනවා.\nපොලිස් මාධ්‍ය ප්‍රකාශක කාර්යාලය සඳහන් කළේ ජාතික පොලිස් කොමිසමේ අනුමැතිය පරිදි මෙම ස්ථාන මාරුවීම සිදු කර ඇති බවයි.\nවැල්ලම්පිටිය තඹ කර්මාන්තශාලාවේ සේවයේ නියුතුව සිටියදී අත්අඩංගුවට ගත් පුද්ගලයින්ට අධිකරණයෙන් ඇප ලබාදීමේ පොලිසිය පාර්ශවයෙන් වරදක් සිදුවී ඇත්ද යන්න සම්බන්ධයෙන් සිදුකෙරෙන පරීක්ෂණවලට අදාළව මෙම ස්ථාන මාරුව සිදුකර තිබෙනවා.\nඑමෙන්ම මිනුවන්ගොඩ ප්‍රදේශයේ කලහකාරී සිදුවීම් සම්බන්ධයෙන් අත්අඩංගුවට ගෙන සිටි තිස් දෙදෙනෙකු ඇප මත මුදා හැරීමට මිනුවන්ගොඩ මහේස්ත්‍රාත් කේසර සමරදිවාකර අද නියෝග කළා.\nතවත් 3 දෙනෙකු මේ මස 29 වනදා දක්වා රක්ෂිත බන්ධනාගාර ගත කෙරුණා.\nමේ අතර මිනුවන්ගොඩ ප්‍රදේශයේ කලහකාරී සිදුවීම වූ දිනයේ පිවිතුරු හෙල උරුමයේ නියෝජ්‍ය නායක මධුමාධව අරවින්ද මහතා ඇතුළු පිරිසක් ගමන්ගත් බවට සැක කෙරෙන මොන්ටේරෝ වර්ගයේ ජීප් රථයක් පොලිසිය සොයාගෙන තිබෙනවා.\nපොලිස් මාධ්‍ය ප්‍රකාශක කාර්යාලය සඳහන් කළේල කිරිල්ලවල - වෑබඩ ප්‍රදේශයේ නිවසක සඟවා තිබියදී පෑලියගොඩ කොට්ඨාස අපරාධ විමර්ශන ඒකකයේ නිලධාරීන් විසින් අදාළ ජීප් රථය ඊයේ පස්වරුවේ සොයාගත් බවයි.\nජීප් රථය අදාල නිවසේ හිමිකරුගේ බවටත්, නිවසේ හිමිකරු මේවන විට ප්‍රදේශයෙන් පලාගොස් ඇති බවටත් අනාවරණ වී තිබෙනවා.\nමේ අතර මිනුවන්ගොඩ සිද්ධියට අදාළව ප්‍රකාශයක් ලබා ගැනීම සඳහා මධුමාධව අරවින්ද මහතාට මිනුවන්ගොඩ පොලිසියට පැමිණෙන ලෙස ඊයේ සිව්වැනි දිනටත් දැනුම්දී තිබුණද ඔහු පොලිසියට පැමිණ තිබුණේ නැහැ.\nමේ අතර ඊයේ පැවැති ප්‍රවෘත්ති සාකච්ඡාවකදී පිවිතුරු හෙල උරුමයේ ප්‍රචාරක ලේකම් නීතිඥ තුෂාර දිසානායක මහතා පැවසුවේ මිනුවන්ගොඩ කලහකාරී සිද්ධිය අතරතුර මධුමාධව අරවින්ද මහතා සිට ඇත්තේ සිය හිතවතෙකු සමඟ බවයි.\nමේ අතර පාස්කු ඉරිදා සිදුවූ පිපිරීම්වලින් පවුල් 344ක් විපතට පත්ව ඇති බව ඊයේ පැවැති අමාත්‍ය මණ්ඩල රැස්වීමේ තීරණ දැනුම් දීමේ නිවේදනයේ දැක්වෙනවා.\nඑහි වැඩිදුරටත් දැක්වෙන්නේ, අදාල සිදුවීම්වලින් පවුල් 156ක එක් මරණයක් හෝ සිදුව ඇති අතර පවුල් 188ක අවම වශයෙන් එක් පුද්ගලයෙකු හෝ තුවාල ලබා ඇති බවයි.",
       "URL": "https://www.hirunews.lk/216880/ඇප-හිමිවූ-තඹ-කම්හලේ-සේවකයන්ට-නොතීසි",
       "Category": "Local News",
       "Parent URL": "https://www.hirunews.lk/local-news.php?pageID=3340"
}