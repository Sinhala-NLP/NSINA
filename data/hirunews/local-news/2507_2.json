{
       "Source": "hirunews",
       "Timestamp": "Friday, 21 August 2020 - 16:45",
       "Headline": "ජනපති ඉදිරිපත් කළ ප්‍රතිපත්ති ප්‍රකාශය, ඡන්ද විමසීමකින් තොරව සම්මත වේ (වීඩියෝ)",
       "News Content": "09 වන පාර්ලිමේන්තුවේ මංගල සැසිවාරය අරඹමින් ජනාධිපති ගෝඨාභය රාජපක්ෂ ඉදිරිපත් කළ නව රජයේ ප්‍රතිපත්ති ප්‍රකාශය සම්බන්ධයෙන් වන යෝජනාව ඡන්ද විමසීමකින් තොරව පාර්ලිමේන්තුවේදී අද සම්මත වුණා.\nඊට අදාළ යෝජනාව පාර්ලිමේන්තු මන්ත්‍රී නිපුන ආර්. රණවක විසින් ඉදිරිපත් කළ අතර, එය ස්ථිර කරනු ලැබුවේ රාජ්‍ය අමාත්‍ය ශෙහාන් සේමසිංහ විසින්.\nඒ අනුව පාර්ලිමේන්තුව ලබන 27 වනදා පෙරවරු 9.30 දක්වා කල් තැබුණා.\nපාර්ලිමේන්තුව අද පෙරවරු 9.30 ට කතානායක මහින්ද යාපා අබේවර්ධනගේ ප්‍රධානත්වයෙන් ආරම්භ වුණු අතර, ස්ථාවර නියෝග යටතේ ප්‍රශ්න යොමු කිරීමෙන් අනතුරුව ප්‍රතිපත්ති ප්‍රකාශය සම්බන්ධයෙන් වන විවාදය ආරම්භ වුණා.\nමේ අතර, පාර්ලිමේන්තුවේ ආණ්ඩු පක්ෂයේ නියෝජ්‍ය සංවිධායකවරුන් ලෙස පාර්ලිමේන්තු මන්ත්‍රීවරුන් වන ඩිලාන් පෙරේරා සහ ජයන්ත කැටගොඩ පත් කර තිබෙනවා.\nඊට අමතරව, ආණ්ඩු පක්ෂයේ සහකාර සංවිධායකවරුන් ලෙස පාර්ලිමේන්තු මන්ත්‍රීවරුන් වන ජගත් පුෂ්පකුමාර, මොහොමඩ් මුසම්මිල් සහ අසංක නවරත්න පත් කර ඇති බවයි පාර්ලිමේන්තුවේ සන්නිවේදන දෙපාර්තමේන්තුව නිවේදනය කළේ.",
       "URL": "https://www.hirunews.lk/248327/ජනපති-ඉදිරිපත්-කළ-ප්‍රතිපත්ති-ප්‍රකාශය-ඡන්ද-විමසීමකින්-තොරව-සම්මත-වේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2507"
}