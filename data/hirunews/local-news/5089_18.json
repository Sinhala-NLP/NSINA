{
       "Source": "hirunews",
       "Timestamp": "Thursday, 14 April 2016 - 7:28",
       "Headline": "රතිඤ්ඤා සහ ගිනිකෙළිි අනතුරු අඩුවේ",
       "News Content": "මෙවර සිංහල අලූත් අවුරුද්දේ රතිඤ්ඤා සහ ගිනිකෙළි අනතුරු ගිය වසරවලට සාපේක්ෂව විශාල අඩුවීමක් පෙන්නුම් කරන බව ජාතික රෝහල පවසනවා.\nඑහි ප්‍රකාශිකාවක සඳහන් කළේ ඊයේ (13) රාත්‍රියේ නව අවුරුදු උදාවත් සමග රතිඤ්ඤා අනතුරු දෙකක් පමණක් කොළඹ ජාතික රෝහලට වාර්තා වී ඇති බවයි.\nකෙසේ වෙතත්, පෙරේදා රාත්‍රී 12 සිට ඊයේ රාත්‍රී 12 දක්වා ජාතික රෝහලේ හදිසි අනතුරු ඒකකයට විවිධ අනතුරු හේතුවෙන් පුද්ගලයින් 203 දෙනෙකු ඇතුළත් කර ඇති අතර, ඉන් 98 දෙනෙකු මේ වනවිටත් නේවාසිකව ප්‍රතිකාර ලබනවා.\nමේ අතර, අවුරුදු සමයේ තවදුරටත් ගිනි කෙළි සහ රතිඤ්ඤා භාවිතයේ දී වඩාත් සැලකිලිමත් වන ලෙස අක්ෂි ශල්‍ය විශේෂඥ වෛද්‍ය චරිත් ෆොන්සේකා පවසනවා.\nඔහු කියා සිටියේ මෙවැනි හදිසි අනතුරකින් අත් හා ඇඟිලිවලට තුවාල සිදුවීම බහුල වන අතර ඇස් අන්ධවීමට තරම් බරපතල තුවාල ද සිදුවිය හැකි බවයි.",
       "URL": "https://www.hirunews.lk/130815/රතිඤ්ඤා-සහ-ගිනිකෙළිි-අනතුරු-අඩුවේ",
       "Category": "Local News",
       "Parent URL": "https://www.hirunews.lk/local-news.php?pageID=5089"
}