{
       "Source": "hirunews",
       "Timestamp": "Tuesday, 25 September 2018 - 14:38",
       "Headline": "පළාත් 7කට සුළං සමඟ තද වැසි",
       "News Content": "බස්නාහිර, සබරගමුව, නැගෙනහිර, ඌව, උතුරුමැද, මධ්‍යම සහ දකුණු පළාත්වල ඉදිරි දිනවලදී මිලිමීටර් 100ට වැඩි තද වැසි ඇති විය හැකි බව කාලගුණ විද්‍යා දෙපාර්තමේන්තුව පවසනවා.\nඑමෙන්ම තාවකාලිකව පැයට කිලෝමීටර් 70ත්, 80ත් අතර තද සුළං ද ඇති විය හැකි බවයි එම දෙපාර්තමේන්තුව සඳහන් කළේ.\nඅද පෙරවරු 8.30න් අවසන් වූ පැය 24 තුළ වැඩිම වර්ෂාපතනය කොළඹ - අංගොඩ ප්‍රදේශයෙන් වාර්තා වූ අතර එය මිලිමීටර් 129.5ක්.\nමිලිමීටර් 106ක් වූ දෙවන වැඩිම වර්ෂාපතනය වාර්තා වී ඇත්තේ කළුතර දිස්ත්‍රික්කයෙන්.\nඅධික වර්ෂාව හේතුවෙන් වැලිකඩ  - රාජගිරිය ප්‍රදේශයේ මෙන්ම කොටිකාවත්ත - මුල්ලේරියාව ප්‍රදේශයේ නිවාස 40කට වැඩි සංඛ්‍යාවක් ජලයෙන් යට වුණා.\nඑසේම කොළඹ තවත් ප්‍රදේශ කිහිපයක මාර්ග ද ජලයෙන් යටවී තිබූ බවයි අප වාර්තාකරුවන් ප්‍රකාශ කළේ.\nවැසි සහිත කාලගුණ තත්ත්වයේ යම් අඩුවීමක් අනිද්දා සිට බලාපොරොත්තු විය හැකි බව කාලගුණ විද්‍යා දෙපාර්තමේන්තුවේ අධ්‍යක්ෂ අතුල කරුණානායක කියා සිටියා.",
       "URL": "https://www.hirunews.lk/200697/පළාත්-7කට-සුළං-සමඟ-තද-වැසි",
       "Category": "Local News",
       "Parent URL": "https://www.hirunews.lk/local-news.php?pageID=3731"
}