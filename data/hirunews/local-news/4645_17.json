{
       "Source": "hirunews",
       "Timestamp": "Friday, 24 February 2017 - 7:29",
       "Headline": "ජානිපෙ ගැන තීන්දුවක් ගන්න සන්ධානය කඩිනමින් රැස්වෙයි",
       "News Content": "ජාතික නිදහස් පෙරමුණ සන්ධානයෙන් ඉවත් වී පාර්ලිමේන්තුව තුළ ස්වාධීනව කටයුතු කිරීම පිළිබඳව සිදුකළ ඉල්ලීම සම්බන්ධයෙන් ඉදිරියේදී රැස්වන එක්සත් ජනතා නිදහස් සන්ධාන මධ්‍යම කාරක සභාවේදී අවසන් තීරණයක් ගන්නා බව එහි මහ ලේකම් අමාත්‍ය මහින්ද අමරවීර ප්‍රකාශ කළා.\nහිරු ප්‍රවෘත්ති අංශය සමග සංවාදයකට එක්වෙමින් අමාත්‍යවරයා මේ බව කියා සිටියා.\nමේ වනවිට ජාතික නිදහස් පෙරමුණ නියෝජනය කරමින් පාර්ලිමේන්තු මන්ත්‍රීවරුන් ලෙස එම පක්ෂයේ නායක විමල් වීරවංශ, වීරකුමාර දිසානායක, ජයන්ත සමරවීර, පද්ම උදයශාන්ත සහ නිරෝෂන් ප්‍රේමරත්න කටයුතු කරනු ලබනවා.\nජාතික නිදහස් පෙරමුණ සන්ධානයෙන් ඉවත් වී පාර්ලිමේන්තුව තුළ ස්වාධීනව කටයුතු කිරීමට ගත් තීරණය සම්බන්ධයෙන් වන ලිපිය සන්ධාන මහලේකම් අමාත්‍ය මහින්ද අමරවීර වෙත ඊයේ භාර දුන්නා.\nඑමෙන්ම, විමල් වීරවංශ ප්‍රමුඛ ජාතික නිදහස් පෙරමුණේ මන්ත්‍රීවරුන්ට පාර්ලිමේන්තුවේ ස්වාධීන මන්ත්‍රීවරයෙකු ලෙස කටයුතු කිරීම සම්බන්ධයෙන් වන කථානායකවරයාගේ තීන්දුව ලබන මස 7 වැනිදා ලබාදීමටයි ඊයේ පැවති පක්ෂ නායක රැස්වීමේදී තීරණය වී ඇත්තේ.",
       "URL": "https://www.hirunews.lk/155311/ජානිපෙ-ගැන-තීන්දුවක්-ගන්න-සන්ධානය-කඩිනමින්-රැස්වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4645"
}