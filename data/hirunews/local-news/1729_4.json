{
       "Source": "hirunews",
       "Timestamp": "Thursday, 26 August 2021 - 19:05",
       "Headline": "පරාක්‍රම සමුද්‍රයේ රළපනාව පිහිටි ප්‍රදේශයේ ඇවිදින මංතීරුවකට විරෝධයක්",
       "News Content": "පොළොන්නරුව පරාක්‍රම සමූද්‍රයේ රළපනාව පිහිටි ප්‍රදේශයේ ගල් ඉවත් කර නව ශරීර සුවතා ඇවිදින මං තීරුවක් ඉදිකිරීමට වාරිමාර්ග දෙපාර්තමේන්තුව පියවර ගෙන ඇති බවට ප්‍රදේශයේ ගොවි සංවිධාන චෝදනා කරනවා.\nඑම නියෝජිතයින් කියා සිටියේ පසුගිය රජය මගින් ඉදි කරන ලද ඇවිදින මංතීරු 2ක් පරාක්‍රම සමූද්‍රය ආශ්‍රිතව තිබියදී මෙලෙස නව මංතීරුවක් ඉදි කිරීමට කටයුතු කරමින් සිටින බවයි.\nමේ සම්බන්ධයෙන් හිරු ප්‍රවෘත්තී අංශය පරාක්‍රම සමූද්‍රය භාර පොළොන්නරුව දිස්ත්‍රික් ප්‍රධාන වාරි ඉංජිනේරු අසේල උදයංගගෙන් විමසීමක් කළා.\nඔහු කියා සිටියේ අදාල ව්‍යාපෘතිය මගින් පරාක්‍රම සමූද්‍රයට හෝ පාරිසරික පද්ධතියට කිසිදු හානියක් සිදු නොවන බවයි.\nකිලෝමීටර 1යි මීටර 750ක දිගකින් යුත් මෙම නව ඇවිදින මංතීරුව ඉදිකිරීම සඳහා රුපියල් මිලියන 35 ක පමණ මුදලක් වැය වන අතර ඊට අදාල ප්‍රතිපාදන නාගරික සංවර්ධන අධිකාරිය මගින් ලබා දී තිබෙනවා.\nමෙම ව්‍යාපෘතිය මෙම වසර තුල අවසන් කිරීමටයි සැලසුම් කර ඇත්තේ.",
       "URL": "https://www.hirunews.lk/280670/පරාක්‍රම-සමුද්‍රයේ-රළපනාව-පිහිටි-ප්‍රදේශයේ-ඇවිදින-මංතීරුවකට-විරෝධයක්",
       "Category": "Local News",
       "Parent URL": "https://www.hirunews.lk/local-news.php?pageID=1729"
}