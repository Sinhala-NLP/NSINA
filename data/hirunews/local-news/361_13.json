{
       "Source": "hirunews",
       "Timestamp": "Monday, 08 May 2023 - 9:29",
       "Headline": "ප්‍රංශයේ තිබී අංජුගේ අවන්හලක් හමුවේ",
       "News Content": "ජාත්‍යන්තර මත්ද්‍රව්‍ය ජාලයේ ප්‍රබලයකු වූ පාතාල නායකයක රත්මලාන කුඩු අංජු නැමැත්තා ප්‍රංශයේ සරණාගතයකු ලෙස ජීවත්වෙමින් ව්‍යාපාර පවත්වාගෙන ගියේ කෙසේ දැයි යන්න සොයාගැනීමට ප්‍රංශ පොලිසිය පරීක්ෂණ ආරම්භ කර තිබෙනවා.\nමුදල් විශුද්ධිකරණය යටතේ මෙම පරීක්ෂණ ආරම්භ කර ඇති බවයි වාර්තා වන්නේ.\nප්‍රංශයේ සුපිරි අවන්හලක් මිලදී ගෙන එය කුඩු අංජු නැමැත්තාගේ අනියම් බිරිඳ බවට පැවසෙන ප්‍රංශ ජාතික තරුණියගේ නමින් මෙම අවන්හල පවත්වාගෙන ගිය බව සඳහන්.\nරත්මලානේ කුඩු අංජු නැමැත්තා එම අවන්හල මිලදී ගෙන සිය අනියම් බිරිඳ බව කියන ප්‍රංශ ජාතික තරුණියට ලබාදුන් අවන්හල නමස්තේ යන නමින් පවත්වාගෙන ගොස් ඇති බවයි විදෙස් මාධ්‍ය සඳහන් කරන්නේ.\nනමස් තේ නමින් හැඳින්වෙන මෙම අවන්හලේ නිතර සාද පැවැත්වෙන බවත් එයට කුඩු අංජු නැමැත්තාගේ සුරූපී ප්‍රංශ පෙම්වතිය ද සහභාගි වී නර්තන ඉදිරිපත් කරන බවයි වැඩිදුරටත් වාර්තා වන්නේ.\nමීට අමතරව ප්‍රංශයේ බෝදෝ ප්‍රදේශයේ වයින් කම්හලක් ද මොහු වෙනත් අයකුගේ නමින් පවත්වාගෙන ගොස් තිබෙනවා.\nප්‍රංශයට පළා ගොස් සැඟව සිටින මත්ද්‍රව ජාවාරම්කරුවන් සහ පාතාල ක්‍රියාකාරිකයන් බවට සැලකෙන ගල්කිස්සේ ජූඩ් ප්‍රියන්ත සහ බටුවත්තේ චාමර නැමැත්තෙකුමෙම ව්‍යාපාර කටයුතු සඳහා රත්මලානේ කුඩු අංජු නැමැත්තා විසින් හවුල් කරගෙන සිටින බව ද සඳහන්.\nප්‍රංශ පෙම්වතිය සමඟ පවත්වාගෙන යන සම්බන්ධතාවය නතර කර ඇයට මුදල් ලබාදීම නතර කරන්නේ නම් පමණක් නැවත ඔහු සමඟ පවුල් ජීවිතයක් ගත කිරීමට කැමති බව කුඩු අංජු නැමැත්තාගේ බිරිඳ මෙහිදී පවසා ඇති බවඳ සදහන්.\nරත්මලානේ කුඩු අංජු නැමැත්තාට ඩුබායිහි වතුර බෝතල් කිරීමේ කර්මාන්ත ශාලාවක් ද ශරීර සුවතා මධ්‍යස්ථානයක් ,සුපිරි ආපන ශාලාවක් සහ ගොඩනැගිලි සංකීර්ණයක් ද තිබෙන බවට තොරතුරු හෙළි වී තිබෙනවා.",
       "URL": "https://www.hirunews.lk/334564/ප්‍රංශයේ-තිබී-අංජුගේ-අවන්හලක්-හමුවේ",
       "Category": "Local News",
       "Parent URL": "https://www.hirunews.lk/local-news.php?pageID=361"
}