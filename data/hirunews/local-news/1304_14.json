{
       "Source": "hirunews",
       "Timestamp": "Wednesday, 09 March 2022 - 15:04",
       "Headline": "මිනුවන්ගොඩ නගර සභාවේ හිටපු සභාපතිවරයෙකු නිවසින් නෙරපීමට නියෝග",
       "News Content": "මිනුවන්ගොඩ නගර සභාවේ හිටපු සභාපතිවරයෙකු වූ නිව්ටන් කුලසූරිය පදිංචි නිවසින් නෙරපීමේ ආඥාවක් මිනුවන්ගොඩ මහේස්ත්‍රාත් සහ දිසා විනිසුරු කේසර සී.ඒ.සමරදිවාකර විසින් නිකුත් කර තිබෙනවා.\nඒ මිනුවන්ගොඩ - මීගමුව පාරේ අංක 87 දේපල සම්බන්ධයෙන් මිනුවන්ගොඩ මහේස්ත්‍රාත් අධිකරණයේ පැවති නඩුවේ තීන්දුව අද ප්‍රකාශයට පත් කරමින්.\nඑක්සත් ජාතික පක්ෂය නියෝජනය කරමින් මිනුවන්ගොඩ නගර සභාවේ සභාපතිවරයා ලෙස කලක් කටයුතු කළ නිව්ටන් කුලසූරිය, දීර්ඝ කාලයක සිට අදාළ ස්ථානයේ පදිංචිව සිටි බවටයි අධිකරණයේ දී සඳහන් වුණේ.\nඅදාළ ඉඩම මිනුවන්ගොඩ නගර සභාව සතු ඉඩමක් වන අතර අදාළ ආඥාවට අනුව මිනුවන්ගොඩ නගර සභාවේ ලේකම්වරයා වෙත එම දේපල වහාම භාර දෙන ලෙසටයි නිව්ටන් කුලසූරිය වෙත දැනුම් දී ඇත්තේ.",
       "URL": "https://www.hirunews.lk/299066/මිනුවන්ගොඩ-නගර-සභාවේ-හිටපු-සභාපතිවරයෙකු-නිවසින්-නෙරපීමට-නියෝග",
       "Category": "Local News",
       "Parent URL": "https://www.hirunews.lk/local-news.php?pageID=1304"
}