{
       "Source": "hirunews",
       "Timestamp": "Wednesday, 13 October 2021 - 7:39",
       "Headline": "ජනාකීර්ණ ප්‍රදේශවල භූමිතෙල් ලිප් අලෙවිය ඉහළට (වීඩියෝ)",
       "News Content": "වෙළඳපොළේ ගෑස් මිල ඉහළ යෑමත් සමඟ පිටකොටුව ඇතුළු ජනාකීර්ණ නගරවල වෙළඳසැල්වලින් භූමිතෙල් ලිප් මිල දී ගැනීම ඉහළ ගොස් ඇති බවට වාර්තා වනවා.\nගෑස් මිල ඉහළ යෑමත් සමඟ සමාජයේ සහ සමාජ මාධ්‍ය ඔස්සේ භූමිතෙල් ලිපට යොමුවන ලෙසට පළ වන සටහන්ද වැඩි වශයෙන් දක්නට ලැබීම විශේෂත්වයක්.\nඑවන් පසුබිමක පසුගිය දෙදින තුළ පිටකොටුවේ වෙළඳසැල්වල භූමිතෙල් ලිප් අලෙවිය ඉහළ ගොස් ඇති බවයි පිටකොටුව එක්සත් ජාතික ස්වයං රැකියා වෙළඳ ව්‍යාපාරිකයින්ගේ සංගමය සඳහන් කළේ.\nඑහි සභාපති ප්‍රදීප් චාර්ල්ස් කියා සිටියේ, භූමිතෙල් ලිප්වලට අමතරව විදුලි උඳුන් අලෙවියද ඉහළ ගොස් ඇති බවයි.\nඑමෙන්ම, දර ලිප් සඳහා යොමු විය යුතු බවට ද සමාජ මාධ්‍ය තුළ පසුගිය දින කිහිපයේ විවිධ අදහස් හුවමාරු වී තිබුණා.\nමේ අතර, ඉදිකිරීම් ක්ෂේත්‍රයේ සිමෙන්තිවලට අමතරව ඒ සඳහා යොදා ගැනෙන අනෙකුත් භාණ්ඩ සහ උපකරණවල මිල ගණන්ද ශීඝ්‍ර ලෙස ඉහළ ගොස් ඇති බවට වාර්තා වනවා.\nසුළු හා මධ්‍ය පරිමාණ ව්‍යවසායකයින් කොළඹදී ඊයේ මාධ්‍ය හමුවක් කැඳවමින් ඉල්ලා සිටියේ, ඉදිරි අයවැය යෝජනා සකස් කිරීමේදී තම අදහස්ද ඊට ලබා ගන්නා ලෙසයි.",
       "URL": "https://www.hirunews.lk/284840/ජනාකීර්ණ-ප්‍රදේශවල-භූමිතෙල්-ලිප්-අලෙවිය-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1632"
}