{
       "Source": "hirunews",
       "Timestamp": "Saturday, 13 August 2022 - 14:20",
       "Headline": "කඳුරට හරහා උඩරටට යන ඇල්ල ඔඩිසි (වීඩියෝ)",
       "News Content": "අපේ රටේ පොදු ප්‍රවාහන සේවා සම්බන්ධයෙන් එක්වරම ඇතැමෙකුට යහපත් ආකල්පයක් මතු නොවුණත් බොහෝ දෙනෙක් දුම්රියෙන් දුර ගමන්\nබිමන් යන්න වැඩි කැමැත්තක් දක්වනවා.\nඑයිනුත් කඳුරට හරහා දිවෙන උඩරට දුම්රිය මාර්ගයට හිමිවෙන්නේ ආකර්ෂණීය තැනක්.\nමේ විමසා බැලීම, දෙස් විදෙස් සංචාරක පහසුව වෙනුවෙන් සෑම සති අන්තයකම කොළඹ සිට බදුල්ල දක්වා යළි ගමන් අරඹන ‘ඇල්ල ඔඩිසි’\nදුම්රිය පිළිබඳවයි.\nඇල්ල ඔඩිසි - දුම්රිය රැජිනියන්, කුමාරිකාවන් අතරට එක්වුණේ මෑත භාගයේදීයි.\nශ්‍රී ලංකාවේ සුන්දරත්වය නරඹන්න අපේ රටට පැමිණෙන මෙන්ම සති අන්තයේ චමත්කාරජනක නිවාඩුවකට යන දෙස් විදෙස් සංචාරකයින්ගේ ගමන් පහසුව වෙනුවෙන් ඇල්ල ඔඩිසි මීට පෙර ගමන් ඇරඹුවේ මහනුවරින් පමණයි.\nපැවති ඉන්ධන අර්බුදය හේතුවෙන් මේ ගමන තාවකාලිකව නවතා තිබුණත් මේ සති අන්තයේ සිට ගමන් ආරම්භ කරන්නේ එහි ගමන් මග දිගු කරමින්.\nසෙනසුරාදා පෙරවරු 5.30ට කොළඹ කොටුවෙන් ගමන් අරඹන ඇල්ල ඔඩිසි සවස 3.50 පමණ වනවිට බදුල්ලට ළඟා වන අතර පසුදින එනම් ඉරිදා පෙරවරු 9.50ට බදුල්ලෙන් යළි ගමන් අරඹා රාත්‍රී 7.20ට කොළඹට ළඟා වනු ඇති.\nඇල්ල ඔඩිසි දුම්රියෙන් ගමන් කිරීමට කලින් වෙන් කරවා ගත් ආසන සඳහා පමණක් දුම්රිය ප්‍රවේශ පත්‍ර නිකුත් කිරීමත් විශේෂත්වයක්.",
       "URL": "https://www.hirunews.lk/312654/කඳුරට-හරහා-උඩරටට-යන-ඇල්ල-ඔඩිසි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=944"
}