{
       "Source": "hirunews",
       "Timestamp": "Friday, 29 April 2022 - 17:08",
       "Headline": "අධික වැස්සෙන් වතු නිවාස පෙළක් ජලයෙන් යට වෙයි (ඡායාරූප)",
       "News Content": "කාසල්රි ජල පෝෂක ප්‍රදේශයට ඇද හැලුණු අධික වර්ෂාවෙන් වතු නිවාස පෙළක් ජලයෙන් යට වී තිබෙනවා.\nකාසල්රි ජල පෝෂක ප්‍රදේශයට අද (29) පස්වරුවේ ඇද හැලුණු අධික වර්ෂාව හේතුවෙන් හැටන් දික්ඔය පොඩයිස් වතු යායේ පහත්බිම් ප්‍රදේශවල පිහිටි වතු නිවාස 30 ක් පමණ මෙලෙස ජලයෙන් යට වී ඇති බවයි නුවරඑළිය දිස්ත්‍රික් ආපදා කළමනාකරණ ඒකකයේ සහකාර අධ්‍යක්ෂක රංජිත් අලහකොන් පැවසුවා.\nපොඩයිස් වතුයාය හරහා කාසල්රි ජලාශයට ප්‍රධාන වශයෙන් ජලය ගලා බසිනා දික්ඔය ඇළ පිටාර ගැලීමෙන් පස්වරු 3 ට පමණ ඇළ ආසන්නයේ පිහිටි වතු නිවාස සහ හැටන් පොඩයිස් හරහා ඩයගම ප්‍රධාන මාර්ගයේ පොඩයිස් වත්ත කොටස වැසි ජලයෙන් යට වූ බව අප වාර්තාකරු සඳහන් කළා.\nදික්ඔය ඇළ පිටාර ගැලිම නිසා ඇළ අසල පිහිටි වතු නිවාස වලට අඩියක පමණ වැසි ජලය කාන්දු වු බවයි වතු කම්කරුවන් කියා සිටියේ.\nඇළෙහි ජලය පිටාර ගැලිමෙන් වතු නිවාසවලට කාන්දු වු ජලය ඉවත් කිරීමට වතු කම්කරුවන් පියවර ගෙන තිබෙනවා.\nදික්ඔය ඇළ මිට ප්‍රථම අවස්ථා කිහිපයක දි වැසි ජලය නිසි ලෙස බැසයාමට ප්‍රතිසංස්කරණය කළ බවත්, යළිත් එම ඇළ ප්‍රතිසංස්කරණය කිරීමට පියවර ගන්නා ලෙසත් නුවරඑළිය දිස්ත්‍රික් ආපදා කලමණාකරණ ඒකකයේ සහකාර අධ්‍යක්ෂකවරයා වැඩිදුරටත් පැවසුවා.\nමේ අතර, දිවයිනේ බොහෝ ප්‍රදේශවලට ඉදිරි පැය 36 තුළ දී වැසි ඇතිවිය හැකි බව කාලගුණ විද්‍යා දෙපාර්තමේන්තුව පවසනවා.\nඑම දෙපාර්තමේන්තුව සඳහන් කළේ බස්නාහිර, සබරගමුව සහ මධ්‍යම පළාත්වල මෙන්ම ගාල්ල සහ මාතර දිස්ත්‍රික්කවල ඇතැම් ස්ථානවලට මිලිමීටර් 75 ඉක්ම වූ තරමක තද වැසි ඇතිවිය හැකි බවයි.",
       "URL": "https://www.hirunews.lk/303103/අධික-වැස්සෙන්-වතු-නිවාස-පෙළක්-ජලයෙන්-යට-වෙයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1202"
}