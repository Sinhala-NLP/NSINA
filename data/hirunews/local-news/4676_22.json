{
       "Source": "hirunews",
       "Timestamp": "Saturday, 04 February 2017 - 20:19",
       "Headline": "නීතීඥ සහාය නොමැතිව නඩුවක් දිනු තරුණයෙක්",
       "News Content": "අධිකරණ කටයුත්තකදී නීතීඥ සහාය ලබා ගැනීම සාමාන්‍ය තත්ත්වයක්.\nඑහෙත් ගම්පොළ පොලීසිය මගින් ගොනුකළ චෝදනා දෙකකට නීතීඥ සහයක් නොමැතිව පෙනී සිටි තරුණයෙක් එම චෝදනා වලින් නිදහස් වීමේ පුවතක් ගම්පොළ මහේස්ත්‍රාත් අධිකරණයෙන් වාර්තා වනවා.\nගම්පොළ - ඇත්ගාල කොළණිය ලිපිනයේ පදිංචි නුවන් තුසිත කුමාර  2014 වසරේ අප්‍රේල් 20 වෙනිදා ගම්පොළ සිංහපිටිය ප්‍රදේශයේදී බීමත්ව රිය පැදවීම සහ පොලිස් රාජකාරියට බාධා කිරීම යන චෝදනා යටතේ ගම්පොළ පොලීසිය මගින් අත්අඩංගුවට ගෙන අධිකරණයට ඉදිරිපත් කළා.\nකෙසේ වෙතත් එල්ල වූ චෝදනා ප්‍රතික්ෂේප කළ තුසිත වසර 3 ක කාලයක් මෙම නඩුවට මුහුණ දී ඇත්තේ නීතිඥ සහයක් ලබා නොගනිමින්.\nපොලිස් නිලධාරීන්ගේ හරස් ප්‍රශ්නකිරීම් හමුවේ තම ස්ථාවරය ඔප්පු කළ තුසිත මෙම නඩු කටයුත්ත නිසි පරිදි ගොනු කර නොමැති බව අධිකරණයට ඒත්තු ගැන්විමට  සමත්වුණා.\nඒ අනුව, වසර තුනක් පුරා විභාග වූ මෙම නඩුව ගම්පොල මහේස්ත්‍රාත් චාන්දනී මීගොඩ මහත්මිය විසින් අවසන් කලේ නුවන් තුසිත කුමාරට එල්ල වී තිබූ චෝදනා දෙකෙන්ම නිදොස් කොට නිදහස් කරමින්.",
       "URL": "https://www.hirunews.lk/153682/නීතීඥ-සහාය-නොමැතිව-නඩුවක්-දිනු-තරුණයෙක්",
       "Category": "Local News",
       "Parent URL": "https://www.hirunews.lk/local-news.php?pageID=4676"
}