{
       "Source": "hirunews",
       "Timestamp": "Thursday, 06 May 2021 - 9:31",
       "Headline": "සේවකයින්ට කොරෝනා වැළදීමෙන්, දුම්රිය සහ ලංගමයටත් බාධා",
       "News Content": "දුම්රිය මාර්ග නඩත්තු අංශයේ සේවය කරනු ලබන සේවකයන් පිරිසකට කොරෝනා වැළදීම නිසා ඇතැම් ප්‍රදේශවල දුම්රිය මාර්ග දෛනික නඩත්තු කටයුතු සිදුකිරීම ගැටළුකාරී තත්ත්වයක් මතුව තිබෙනවා.\nකෙසේ වෙතත්, අඛණ්ඩව ධාවනය පවත්වාගෙන යාම සඳහා දුම්රිය මගීන්ගේ, සේවකයින්ගේ, දුම්රිය මාර්ගවල සහ ධාවන ඇණියේ සුරක්ෂිභාවය උදෙසාත් මේ වන විට ඇතැම් ප්‍රදේශවල දුම්රිය ධාවන වේගය පැයට කිලෝමීටර් 30ක් හෝ ඊට අඩු මට්ටමක පවත්වාගෙන යාමට සිදුව ඇති බවයි දුම්රිය ස්ථානාධිපතිවරුන්ගේ සංගමයේ සභාපති සුමේධ සෝමරත්න සදහන් කළේ.\nඑමෙන්ම, සමස්ත ලංකා දුම්රිය සේවකයින්ගේ පොදු සේවක සංගමය නිවේදනයක් නිකුත් කරමින් කියා සිටියේ රත්මලාන යාන්ත්‍රික වැඩබිම ඇතුළු වැඩබිම් ගණනාවකම කොරෝනා වෛරසය පැතිර යාම හේතුවෙන් වසා දැමීමට සිදුව ඇති බවයි.\nමේ හේතුවෙන් අත්‍යාවශ්‍ය සේවාවන් බාධාවකින් තොරව පවත්වාගෙන යාමේදී දුම්රිය බලධාරීන් බරපතල ප්‍රශ්න හා ගැටළු ගණනාවකට මුහුණදීමට සිදුව ඇති බව ද ඔවුන් සදහන් කළා.\nමේ අතර, වාහන නියාමනය, බස් රථ ප්‍රවාහන සේවා හා දුම්රිය මැදිරි හා මෝටර් රථ කර්මාන්ත රාජ්‍ය අමාත්‍ය දිලුම් අමුණුගම සඳහන් කළේ ලංකා ගමනාගමන මණ්ඩලයේ සේවකයින් 52 නෙකුට කොරෝනා ආසාදනය වී ඇති බවටයි.\nඔහු මේ බව සඳහන් කළේ ප්‍රජා පොලිස් සේවා රාජ්‍ය අමාත්‍යවරයා ලෙස බත්තරමුල්ල මහජන ආරක්ෂක අමාත්‍යාංශයේදී සිය ධුරයේ වැඩ භාරගැනීමෙන් අනතුරුව ඊයේ මාධ්‍ය වෙත අදහස් දක්වමින්.",
       "URL": "https://www.hirunews.lk/270581/සේවකයින්ට-කොරෝනා-වැළදීමෙන්-දුම්රිය-සහ-ලංගමයටත්-බාධා",
       "Category": "Local News",
       "Parent URL": "https://www.hirunews.lk/local-news.php?pageID=1972"
}