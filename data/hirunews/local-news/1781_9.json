{
       "Source": "hirunews",
       "Timestamp": "Sunday, 01 August 2021 - 20:00",
       "Headline": "බදියුදීන්ගේ මස්සිනාට තවත් අතවර චෝදනාවක් (වීඩියෝ)",
       "News Content": "පාර්ලිමේන්තු මන්ත්‍රී රිෂාඩ් බදියුදීන්ගේ බිරිඳගේ සහෝදරයා විසින් තමන්ට අතවර කළ බවට එම නිවසේ මෙහෙකාර සේවයේ යෙදී සිටි 29 හැවිරිදි තරුණියක විසින් පොලීසියට ප්‍රකාශයක් ලබාදී තිබෙනවා.\nඋසස් පොලිස් නිලධාරියෙකු සඳහන් කළේ පරීක්ෂණ සිදුකරන විශේෂ පොලිස් කණ්ඩායම අද පාර්ලිමේන්තු මන්ත්‍රී රිෂාඩ් බදියුදීන්ගේ කොළඹ පිහිටි නිවස වෙත ගොස් ඇය විසින් සිදුකළ ප්‍රකාශය පිළිබඳ විමර්ශන සිදුකළ බවයි.\nමේ අතර, හිෂාලිනී ජූඩ් දැරිය පිලිස්සී මියයාමේ සිද්ධිය සම්බන්ධයෙන් අද දිනයේදීත් කිහිපදෙනෙකුගෙන් ප්‍රකාශ සටහන් කර ගෙන තිබුණා.\nඅධිකරණ නියෝග මත දැරියගේ ගොඩගත් දේහය පිළිබඳ දෙවන පශ්චාත් මරණ පරීක්ෂණය ඊයේ පේරාදෙණිය ශික්ෂණ රෝහලේදී සිදුකෙරුණා. සිරුරේ විවිධ කොටස් වලින් ලබා ගත් සාම්පල රසායනාගාර පරීක්ෂණයක් සඳහා යොමු කිරීමටයි එහිදී තීරණය කෙරුණේ.\nමේ අතර, හිෂාලිනි දැරියට සාධාරණය ඉටු කරදෙන ලෙස ඉල්ලා රත්තොට - රිවස්ටන් මාර්ගයේ මැදවත්ත ප්‍රදේශයේදී වතු කම්කරුවන් පිරිසක් විරෝධතාවක නිරත වුණා.\nමීට අමතරව, හිෂාලිනී දැරියට සාධාරණය ඉටු කරන ලෙස ඉල්ලා පන්විල - කැලෑබොක්ක වතුයායේදී ද උද්ඝෝෂණයක් සංවිධානය කර තිබුණා.\nමීට අමතරව, පූඩළුඔය නගරයේ සහ වටවල යන ප්‍රදේශවල ද තවත් විරෝධතාවයක් සංවිධානය කර තිබුණේ හිෂාලිනි දැරියට සාධාරණය ඉටු කර දෙන ලෙස බලකරමින්.",
       "URL": "https://www.hirunews.lk/278604/බදියුදීන්ගේ-මස්සිනාට-තවත්-අතවර-චෝදනාවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1781"
}