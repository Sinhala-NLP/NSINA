{
       "Source": "hirunews",
       "Timestamp": "Saturday, 10 August 2019 - 15:03",
       "Headline": "ථෙරවාද ධර්ම ප්‍රචාරක වැඩපිළිවෙල වෙනුවෙන් කැප වීමට ශ්‍රී ලංකාව සහ කාම්බෝජය එක්වෙයි",
       "News Content": "මුළුමහත් ලෝකයටම ථෙරවාද බුදු දහම බෙදා හරින ධර්ම ප්‍රචාරක වැඩපිළිවෙල වෙනුවෙන් ශ්‍රී ලංකාව සහ කාම්බෝජය එක්ව කටයුතු කළ යුතු බව ජනාධිපති මෛත්‍රීපාල සිරිසේන පවසනවා.\nකාම්බෝජයේ නිල සංචාරයක නිරත ජනාධිපතිවරයා එරට අගනගරය වන නොම්පෙන් හි පිහිටි වට් ලංකා ප්‍රාකුසුමාරාම් විහාරස්ථානයේ පැවති ආගමික වතාවත්වලට අද එක්වෙමින් මේ බව ප්‍රකාශ කළ බවයි ජනාධිපති මාධ්‍ය අංශය නිවේදනය කළේ.\nකාම්බෝජයේ ශ්‍රී ලංකා තානපති කාර්යාලයක් ආරම්භ කිරීමට කඩිනමින් කටයුතු කරන බවත් එතෙක් එම කටයුතු සම්බන්ධීකරණය වෙනුවෙන් කාම්බෝජයේ ශ්‍රී ලංකා කොන්සල්වරයෙකු සහ ශ්‍රී ලංකාවේ කාම්බෝජ කොන්සල්වරයෙකු පත් කිරීමට කටයුතු කරන බව ජනාධිපතිවරයා මෙහිදී ප්‍රකාශ කළා.\nමේ අතර ශ්‍රී ලංකාව සහ කාම්බෝජය අතර මිත්‍රත්වයේ සංකේතයක් ලෙස එරට භාවනා මධ්‍යස්ථානයකට නා පැළ ප්‍රදානයක් සිදු කිරීම ද ජනාධිපති මෛත්‍රීපාල සිරිසේන අතින් අද සිදු කෙරුනා.\nජනාධිපතිවරයාගේ කාම්බෝජ, රාජ්‍ය සංචාරයේ ප්‍රධාන වැඩසටහනක් ලෙස මෙම නා පැළ ප්‍රදානය සිදුකෙරුණු බවයි ජනාධිපති මාධ්‍ය අංශය නිවේදනය කළේ.\nඑම අවස්ථාවට එක්වූ කාම්බෝජ සංඝරාජ හිමිවරුන් පෙන්වා දුන්නේ කාම්බෝජය සහ ශ්‍රී ලංකාව අතර බෞද්ධාගමික සබඳතාවය ඉතා ඈත අතීතයට විහිද යන බවයි.\nබෞද්ධ දර්ශනය සුරක්ෂිත කිරීමේ සහ එය ලොව පුරා ව්‍යාප්ත කිරීමේ වැදගත්කම සැබෑ බෞද්ධ නායකයෙකු ලෙස ජනාධිපති මෛත්‍රීපාල සිරිසේන හඳූනාගෙන ඇති බවයි එහිදී අදහස් දැක්වූ පූජ්‍ය  ඕමල්පේ සෝභිත හිමියන් පෙන්වා දුන්නේ.\nමේ අතර, ජනාධිපති මෛත්‍රීපාල සිරිසේන එරට අගනගරය වන නොම්පෙන් හි පිහිටි වට් ලංකා ප්‍රාකුසුමාරාම් විහාරස්ථානයේ පැවති ආගමික වතාවත්වලට අද එක්වුණා.\nමේ අතර ජනාධිපති මෛත්‍රීපාල සිරිසේන මහතා සහ හිටපු ආරක්ෂක ලේකම් ගෝඨාභය රාජපක්ෂ මහතා අතර හමුවක් ඉදිරි සතියේදී සිදුවීමට නියමිත බවට තොරතුරු වාර්තා වනවා.",
       "URL": "https://www.hirunews.lk/221954/ථෙරවාද-ධර්ම-ප්‍රචාරක-වැඩපිළිවෙල-වෙනුවෙන්-කැප-වීමට-ශ්‍රී-ලංකාව-සහ-කාම්බෝජය-එක්වෙයි",
       "Category": "Local News",
       "Parent URL": "https://www.hirunews.lk/local-news.php?pageID=3206"
}