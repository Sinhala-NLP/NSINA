{
       "Source": "hirunews",
       "Timestamp": "Monday, 10 July 2023 - 9:25",
       "Headline": "බෞද්ධ දූත පිරිසක් තායිලන්තයේ සිට දිවයිනට",
       "News Content": "ශ්‍රී ලංකාවේ උපසම්පදාව ආරම්භ කර වසර 270ක් සැපිරීම නිමිත්තෙන් තායිලන්තයේ සිට බෞද්ධ දූත පිරිසක් දිවයිනට පැමිණ තිබෙනවා.\nතායිලන්තයේ උබෝන් සංඝරාජ අචාන් ප්‍රරාවිෂන් තාරා පාත් උත්තමෝ මහ තෙරුන් වහන්සේගේ ප්‍රධානත්වයෙන් ඊයේ (09) කටුනායක ගුවන් තොටුපලට පැමිණි මෙම දූත පිරිසට භික්ෂූන් වහන්සේ අට නමක් සහ ගිහි නියෝජිතයින් 17 දෙනෙකු ඇතුළත්.\nමෙම දූත පිරිස තායිලන්තයේ වත්මන් රජුගේ මුත්තනුවන් වන 8 වන රාම රජතුමා, මෙරට තුන්මාසයක තාවකාලික පැවිදි උපසම්පදාව ලබා සිටි කොළඹ කොටහේන දීපදුප්තාරාම විහාරස්ථානය වෙත ගොස් එතුමන්ගේ පිළිරුවට පුෂ්පෝපහාර දැක්වීමට ද නියමිතයි.\nඑමෙන්ම දූත පිරිස අනුරාධපුරය, මහනුවර දළදා මාළිගාව, ජාත්‍යන්තර නෙල්ලිගල බෞද්ධ මධ්‍යස්ථානය, කැළණිය රජමහා විහාරය ආදී පූජනීය ස්ථාන ද වැඳපුදා ගනු ඇති.\nමෙම දූත පිරිස විසින් මෙරට සාමණේර භික්ෂූන් වහන්සේලා 25 දෙනකුට තායිලන්තයේ බෞද්ධ උසස් අධ්‍යාපනය නොමිලේ හැදෑරීමට නේවාසික ශිෂ්‍යත්ව 25 ක්ද පිරිනැමීමට නියමිතයි.\nමීට වසර 270කට පෙර ශ්‍රී ලංකාවේ උප සම්පදාව පිහිටුවා නැවත සංඝ ශාසනය ස්ථාපිත කිරීමට සරණංකර සංඝරාජ හිමියන්ට උපසම්පදාව ලබාදී සියම් මහ නිකාය පිහිටුවනු ලැබුවේ තායිලන්තයේ සිට පැමිණි උපාලි මහ තෙරුන් විසින්.",
       "URL": "https://www.hirunews.lk/340681/බෞද්ධ-දූත-පිරිසක්-තායිලන්තයේ-සිට-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=197"
}