{
       "Source": "hirunews",
       "Timestamp": "Sunday, 01 January 2023 - 13:41",
       "Headline": "විනය කඩ කළ ඇත්තෝ සිරිමාවෝ මග යන හැටි (වීඩියෝ)",
       "News Content": "විනය කඩ කිරීම හේතුවෙන් පක්ෂයෙන් ඉවත් කළ පුද්ගලයින් සිරිමාවෝ බණ්ඩාරනායක මැතිනිය වෙනුවෙන් පවත්වන උත්සව පිලිකුලෙන් යුතුව හෙලා දකින බව ශ්‍රී ලංකා නිදහස් පක්ෂයේ ජ්‍යෙෂ්ඨ උප සභාපති මහාචාර්ය රෝහණ ලක්ෂ්මන් පියදාස පවසනවා.\nකෙසේ වෙතත් සිරිමාවෝ බණ්ඩාරනායක මහත්මිය වෙනුවෙන් සහ රටට සෙත් පතමින් ශ්‍රී ලංකා නිදහස් පක්ෂය ලෙස සංවිධාන කළ ආගමික උත්සවය ඉතා සාර්ථක බවයි අමාත්‍ය මහින්ද අමරවීර සඳහන් කළේ.\nරටට සහ පක්ෂයට සෙත් පතා ශ්‍රී ලංකා නිදහස් පක්ෂය වාර්ෂිකව පවත්වන පිරිත් පිංකම කතරගම කිරිවෙහෙර පුදබිම කේන්ද්‍ර කරගනිමින් ඊයේ පැවැත්වුණේ පක්ෂයෙන් ඉවත් කළ නිදහස් පක්ෂ නියෝජිතයින් ඇතුළු පිරිසකගේ සහභාගීත්වයෙන්.\nඊට සමගාමීව ඊයේ රාත්‍රියේ පැවති ආලෝක පූජාව සඳහා හිටපු ජනාධිපති මහින්ද රාජපක්ෂ ද එක්ව සිටීම විශේෂත්වයක්.\nඊට අමතරව ශ්‍රී ලංකා නිදහස් පක්ෂය නියෝජනය කරමින් සිටිය දී ආණ්ඩුවේ අමාත්‍ය ධුර භාරගත් මහින්ද අමරවීර, නිමල් සිරිපාල ද සිල්වා, ජගත් පුෂ්පකුමාර, සුරේන් රාඝවන්, චාමර සම්පත් දසනායක ඇතුළු පිරිසක් සහ පාර්ලිමේන්තු මන්ත්‍රී දුමින්ද දිසානාය ද ඊට එක්වුණා.",
       "URL": "https://www.hirunews.lk/324014/විනය-කඩ-කළ-ඇත්තෝ-සිරිමාවෝ-මග-යන-හැටි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=630"
}