{
       "Source": "hirunews",
       "Timestamp": "Thursday, 15 June 2023 - 13:42",
       "Headline": "ජනපති හමුවෙන් පසු බැසිල් හදිසි රැස්වීමක් කැඳවයි",
       "News Content": "ශ්‍රී ලංකා පොදුජන පෙරමුණේ විශේෂ සාකච්ඡාවක් මේ වන විට නෙළුම් මාවත පක්ෂ මූලස්ථානයේදී පැවැත්වෙනවා.\nඒ හිටපු අමාත්‍ය බැසිල් රාජපක්ෂගේ ප්‍රධානත්වයෙන්. ජනාධිපතිවරයා සමඟ ඊයේ පස්වරුවේ පැවති සාකච්ඡාවෙන් අනතුරුවයි මෙය කැඳවා ඇත්තේ.\nපොදුජන පෙරමුණේ හිටපු පළාත් පාලන ආයතන ප්‍රධානීන් ඇතුළු පිරිසක් ඊට පැමිණ තිබෙනවා.\nජනාධිපතිවරයා සදුදා කැඳවා තිබූ සාකච්ඡාවට පොදුජන පෙරමුණේ දිස්ත්‍රික් සංවිධායකවරුන් පිරිසක් නොපැමිණ තිබුණේ වෙන් වෙන්ව සාකච්ඡා සඳහා කැඳවීම සිදුනොකර පක්ෂය හරහා අදාළ කැඳවීම් සිදුකළ යුතු බව සඳහන් කරමින්.\nඉන්පසුවයි හිටපු අමාත්‍ය බැසිල් රාජපක්ෂ, මහලේකම් සාගර කාරියවසම් ඇතුළු ආණ්ඩුවේ පක්ෂ නායකයන් සමඟ ඊයේ මෙම සාකච්ඡාව පැවැත්වුණේ.\nඑහිදී රට ගොඩනැගීමට ජනාධිපතිවරයා ගෙන යන වැඩපිළිවෙලට මෙතෙක් ලබාදුන් සහය ඉදිරියටත් ලබාදෙන බව ශ්‍රී ලංකා පොදුජන පෙරමුණ ඇතුළු ආණ්ඩු පක්ෂයේ නායකයන් ජනාධිපතිවරයාට සහතික වී තිබුණා.",
       "URL": "https://www.hirunews.lk/338014/ජනපති-හමුවෙන්-පසු-බැසිල්-හදිසි-රැස්වීමක්-කැඳවයි",
       "Category": "Local News",
       "Parent URL": "https://www.hirunews.lk/local-news.php?pageID=266"
}