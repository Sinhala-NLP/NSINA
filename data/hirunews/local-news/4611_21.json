{
       "Source": "hirunews",
       "Timestamp": "Thursday, 16 March 2017 - 12:57",
       "Headline": "ශ්‍රී ලාංකිකයන් සමග නැව පැහැරගත්තේ ධීවර වෙස් ගත් පිරිසක් බව හෙළිවේ",
       "News Content": "ශ්‍රී ලාංකික කාර්ය මණ්ඩලයේ අටදෙනෙකු සමඟ ජිබුටි රාජ්‍යයේ සිට සෝමාලියාවේ මොගඩිෂු දක්වා ගමන් කරමින් තිබූ බොරතෙල් ප්‍රවාහන නෞකාවක් පැහැරගත් පුද්ගලයින් පළමුව නෞකාවට ඇතුලූවී ඇත්තේ ධීවරයින් ලෙස බවට අනාවරණ වී තිබෙනවා.\nමේ වනවිට නැව කොල්ලකරුවන් විසින් රඳවාගෙන සිටින්නේ සෝමාලියාවේ අලූලා වෙරළ තීරය ආසන්නයේයි.\nඅලූලා ප්‍රදේශය භාර පොලිස් ප්‍රධානියා විදෙස් මාධ්‍ය වෙත සඳහන් කර ඇත්තේ මෙම නැව පැහැරගෙන ඇත්තේ ධීවරයන් පිරිසක්ද නැතහොත් වෙනත් සෝමාලියානු කොල්ලකරුවන්ද යන්න පිළිබඳව තවදුරටත් විමර්ශනය කරන බවයි.\nමේ අතර ශ්‍රී ලංකා නාවික හමුදාවද සඳහන් කළේ බහරේන් හි ඇති ඒකාබද්ධ සමුද්‍රීය බලකා මුලස්ථානය මගින් පාලනය වන ඒකාබද්ධ කාර්ය බලකාය විසින් නැව පිළිබඳ තොරතුරු නාවික හමුදාව වෙත ලබාදී ඇති බවයි. ඒ අනුව ඔවුන් පී.සී. තුන දරණ ගුවන් යානයකින් නෞකාව තිබෙන ස්ථානය පැහැදිළිව හඳුනාගෙන තිබෙනවා.\nශ්‍රී ලාංකික කාර්ය මණ්ඩල සාමාජිකයින් අටදෙනෙකු සමග මෙම නෞකාව පසුගිය 13 වනදා පැහැරගැනීමට ලක්වුණේ  ජිබුටි රාජ්‍යයේ සිට සෝමාලියාවේ මොගඩිෂු දක්වා ගමන් කරමින් සිටියදියි.\nමේ අතර පැහැරගැනීමට ලක්වූ අටදෙනාගේ ඥාතීන් සාකච්ඡාවක් සඳහා වරාය හා නාවික අමාත්‍යාංශයට සහ විදේශ කටයුතු අමාත්‍යාංශයට අද කැඳවා තිබෙනවා. පැහැගරනීමට ලක්වූ එක් නිලධාරියෙකුගේ සොහොයුරියක් ප්‍රකාශ කළේ අද පස්වරු 1.30ට වරාය හා නාවික කටයුතු අමාත්‍යාංශයට පැමිණන ලෙසට දැනුම්දී ඇති බවයි.\nශ්‍රී ලාංකිකයන් 8 ක් සමඟ පැහැරගැනීමට ලක්වූ නෞකාව",
       "URL": "https://www.hirunews.lk/157000/ශ්‍රී-ලාංකිකයන්-සමග-නැව-පැහැරගත්තේ-ධීවර-වෙස්-ගත්-පිරිසක්-බව-හෙළිවේ",
       "Category": "Local News",
       "Parent URL": "https://www.hirunews.lk/local-news.php?pageID=4611"
}