{
       "Source": "hirunews",
       "Timestamp": "Monday, 30 August 2021 - 18:13",
       "Headline": "ලක්මව රනින් සැරසූ දිනේෂ් ප්‍රියන්තට උසස්වීමක් (වීඩියෝ)",
       "News Content": "ටෝකියෝ පැරාලිම්පික් උළෙලේ එෆ් 46 කාණ්ඩයේ හෙල්ල විසි කිරීමේ ඉසව්වේ රන් පදක්කම් ලාභී දිනේෂ් ප්‍රියන්ත හේරත්, සාජන්ට් තනතුරේ සිට බලලත් නිලධාරි 01 තනතුර දක්වා උසස්කර තිබෙනවා.\nජනාධිපතිවරයාගේ සහ ආරක්ෂක ලේකම්වරයාගේ අනුමැතිය ඇතිව යුද හමුදාපතිවරයා විසිනුයි මෙම උසස්වීම පිරිනමා ඇත්තේ.\nකැකිරාව ප්‍රදේශයේ පදිංචිකරුවෙකු වන 35 හැවිරිදි දිනේෂ් ප්‍රියන්ත, කැකිරාව - ඉපලෝගම - කාගම - ධාතුසේන විද්‍යාලයෙන් සාමාන්‍ය පෙළ දක්වා අධ්‍යාපනය ලබා, 2004 වසරේදී ආධුනික සෙබලෙකු ලෙස හමුදා සේවයට එක්වුණා.\nගජබා රෙජිමේන්තුවට නියෝජනය කරන ඔහු, 2008 වසරේ දෙසැම්බර් 16 වනදා ආබාධිත තත්වයට පත්වුණේ කිලිනොච්චි ප්‍රදේශයේදී එල්.ටී.ටී.ඊ. ත්‍රස්තවාදීන්ට එරෙහිව ක්‍රියාන්විත රාජකාරියේ නිරතව සිටියදී එල්ලවූ වෙඩි ප්‍රහාරයක් හේතුවෙන්.\nඅනතුරුව යුද හමුදා පැරා මළල ක්‍රීඩා තරගාවලිය වෙනුවෙන් පුහුණුවීම් වල නිරතවූ ඔහු 2012 වසරේ දියගම මහින්ද රාජපක්ෂ ක්‍රීඩාංගණයේ පැවති යුද හමුදා පැරා මළල ක්‍රීඩා තරගාවලියේදී මීටර 52 ක දුරකට හෙල්ල විසි කරමින් එහි රන් පදක්කම දිනාගනු ලැබුවා.\nඑසේම 2017 වසරේ ලන්ඩන් නුවර පැවති ලෝක පැරා මළල ක්‍රීඩා තරගාවලියේදී එහි රිදී පදක්කමද දිනාගත් දිනේෂ් ප්‍රියන්ත 2016 රියෝ පැරා ඔලිම්පික් උළෙලේදී ලෝකඩ පදක්කම ද හිමිකරගනු ලැබුවා.",
       "URL": "https://www.hirunews.lk/280953/ලක්මව-රනින්-සැරසූ-දිනේෂ්-ප්‍රියන්තට-උසස්වීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1722"
}