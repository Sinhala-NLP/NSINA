{
       "Source": "hirunews",
       "Timestamp": "Tuesday, 26 February 2019 - 14:42",
       "Headline": "තෙල් සංස්ථා මූලස්ථානයේ දී වෙඩි තැබූ ඇමති ආරක්ෂකයාට ඇප",
       "News Content": "දෙමටගොඩ ඛනිජ තෙල් නීතිගත සංස්ථා මූලස්ථානයේ ඇති වූ වෙඩි තැබීමේ සිද්ධිය සම්බන්ධයෙන් අත්අඩංගුවට ගෙන රක්ෂිත බන්ධනාගාර ගත කර සිටි අර්ජුන රණතුංග අමාත්‍යවරයාගේ ආරක්ෂක නිලධාරීයා ඇප මත මුදාහැර තිබෙනවා.\nඒ, කොළඹ මහාධිකරණයෙන් ඔහු කළ ඇප ඉල්ලීමක් සලකා බැලීමෙන් අනතුරුවයි.\nමහාධිකරණ විනිසුරු ආදිත්‍ය පටබැඳිගේ එහිදී නියෝග කළේ රුපියල් 25,000 ක මුදල් ඇපයක් සහ රුපියල් ලක්ෂ 10 බැගින් වූ ශරීර ඇප දෙකක් මත සැකකරු මුදාහැරීමටයි.\nඑමෙන්ම, ඔහුට විදෙස් ගමන් තහනමක් පැනවූ විනිසුරුවරයා සාක්ෂිකරුවන්ට හෝ විමර්ශනවලට බලපෑම් සිදුකළහොත් ඇප අවලංගු වන බවද ප්‍රකාශ කළා.\nපසුගිය වසරේ ඔක්තෝම්බර් 28 වනදා හිටපු අමාත්‍යවරයාගේ මෙම ආරක්ෂක නිලධාරියා එල්ල කළ වෙඩි ප්‍රහාරයකින් 3 දෙනෙකු තුවාල ලැබූ අතර පසුව ගෙලිඔය ප්‍රදේශයේ පදිංචි 34 හැවිරිදි පුද්ගලයෙකුු කොළඹ ජාතික රෝහලේදී ජීවිතක්ෂයට පත් වුණා.",
       "URL": "https://www.hirunews.lk/211231/තෙල්-සංස්ථා-මූලස්ථානයේ-දී-වෙඩි-තැබූ-ඇමති-ආරක්ෂකයාට-ඇප",
       "Category": "Local News",
       "Parent URL": "https://www.hirunews.lk/local-news.php?pageID=3482"
}