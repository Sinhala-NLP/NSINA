{
       "Source": "hirunews",
       "Timestamp": "Wednesday, 01 March 2017 - 7:31",
       "Headline": "ඌව වෙල්ලස්ස අරගලයට දායක වූ විරුවන් 82ක් අද දේශප්‍රේමීන් ලෙස නම් කෙරේ",
       "News Content": "1818 දී ඌව - වෙල්ලස්ස නිදහස් අරගලයට දායක වීම නිසා ඉංග්‍රීසීන් විසින් මරණ දඬුවම නියම කළ සහ රටින් පිටුවහල් කළ විරුවන් අසූ දෙදෙනෙකු දේශප්‍රේමීන් ලෙස ප්‍රකාශයට පත් කිරීම අද සිදුවනවා.\nඒ, ජනාධිපති මෛත්‍රිපාල සිරිසේනගේ ප්‍රධානත්වයෙන්.\nමෙම ජාතික මහෝත්සවය අද පස්වරුවේ මහනුවර - ශ්‍රී දළදා මාළිගාවේ ඓතිහාසික මගුල් මඩුව කේන්ද්‍ර කරගෙන පැවැත්වීමට නියමිතයි.\n1818 උඩරට කැරැල්ල මෙහෙයවූ කැප්පෙටිපොල මහාධිකාරම්, කිරුළේ ගෙදර මොහොට්ටාල, බූටෑවේ රටේ රාළ ඇතුලු වීරවරයන් 49 දෙනෙකුට මරණ දඬුවම නියම කළා.\nඑසේම පිළිමතලාවේ අධිකාරම්, කොහුකුඹුරේ රටේ රාල ඇතුලු තිස් දෙදෙනෙකු මුරුසි දිවයිනට පිටත් කර යැවූ බව ද සඳහන්.\nඒ අනුව මෙම විරුවන් දේශප්‍රේමීන් ලෙස ප්‍රකාශයට පත් කිරීමේ නිළ ගැසට් නිවේදනයට ජනාධිපතිවරයා අද අත්සන් තබනු ඇති.\nඌව - වෙල්ලස්ස කැරැල්ලට නායකත්වය ලබාදුන් කැප්පෙටිපොළ අධිකාරම් ඇතුළු 19 දෙනෙකු ජනාධිපතිවරයා විසින් මීට පෙර රණශූරයන් ලෙස නම් කළා.",
       "URL": "https://www.hirunews.lk/155733/ඌව-වෙල්ලස්ස-අරගලයට-දායක-වූ-විරුවන්-82ක්-අද-දේශප්‍රේමීන්-ලෙස-නම්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=4637"
}