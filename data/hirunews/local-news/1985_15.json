{
       "Source": "hirunews",
       "Timestamp": "Friday, 30 April 2021 - 15:59",
       "Headline": "වාහන නළා විරෝධතාකරුට අධිකරණයෙන් ඇප (වීඩියෝ)",
       "News Content": "චීන ආරක්ෂක අමාත්‍ය ජෙනරාල් වෙයි ෆෙන්ග්හි කොළඹට රථ පෙරහරකින් පැමිණෙන අවස්ථාවේ බොරැල්ල ප්‍රදේශයේදී පොලිස් නිලධාරින්ගේ රාජකාරියට බාධා කිරීම සම්බන්ධයෙන් අත්අඩංගුවට ගත් තරුණයා ඇප මත මුදා හැර තිබෙනවා.\nඒ ඔහු කොළඹ අතිරේක මහේස්ත්‍රාත් හමුවට අද ඉදිරිපත් කිරීමෙන් අනතුරුවයි.\nඑහිදී මහේස්ත්‍රාත්වරයා රුපියල් 50,000ක ශරීර ඇපයක් මත තරයේ අවවාද කර ඔහුව මුදා හැරීමටයි නියෝග කර ඇත්තේ.\nමෙලෙස ඇප මත මුදා හරිනු ලැබුවේ  31 හැවිරිදි තරුණයෙක්.\nඇප ලබාදෙමින් අතිරේක මහේස්ත්‍රාත්වරිය සඳහන් කළේ විදේශ ප්‍රභූවරයෙකු මෙරට සංචාරය කළ අවස්ථාවේ සිදු කළ මෙවැනි නොහික්මුණු ක්‍රියා අනූමත කළ නොහැකි අතර ඉන් රටට සිදු වන අගතිය සුලූ කොට තැකිය නොහැකි බවයි.\nවිනාඩි 10ක් වැනි සුළු කාලයකට පොලීසිය තාවකාලිකව මාර්ග වැසීමට ක්‍රියා කළේ එම ප්‍රභූන්ගේ ආරක්ෂක සදහා යැයි පෙන්වා දුන් මහේස්ත්‍රාත්වරිය අදාළ තරුණයාට තරයේ අවවාද කරමින් සඳහන් කළේ ඒ පිළිබඳව බුද්ධිමත්ව සිතා කටයුතු කළ යුතුව තිබූ බවයි.\nමෙම සැකකරු වසර 10 කට අධික කාලයක් ඕස්ට්‍රේලියාවේ පදිංචිව උසස් අධ්‍යාපනය ලබන අයෙකු වන අතර එරට ජනාධිපතිවරයා පවා මහමග ගමන් ගන්නා අවස්ථාවේ මාර්ග වසා දැමීමක් සිදු නොවන බැවින්  තම සේවාදායකයා වාහනයේ සිට නොකඩවා නලාව ශබ්ද කොට ඇතැයි කී ඔහුගේ නීතිඥවරයා සිදුවු අත් වැරැද්ද පිළිබඳව ඔහු සමාව අයැදින බවත් ප්‍රකාශ කර තිබෙනවා.\nඕස්ට්‍රේලියාවේ එසේ වුවද මෙරට ආරක්ෂක විධිවිධාන ඊට වඩා වෙනස් වන අතර පොලිසිය ඉටුකර ඇත්තේ තමන් වෙත පැවරී ඇති රාජකාරිය බව මහේස්ත්‍රාත්වරිය සඳහන් කළා.\nමේ පිළිබඳව උගත් තරුණයෙකු ලෙස සැකකරු අවබෝධයෙන් කටයුතු කළ යුතු බවද මහේස්ත්‍රාත්වරිය කියාසිටියා.\nමෙම සැකකරු ක්‍රියා කළ ආකාරය තුළින් පොලිස් නිලධාරීන්ගේ රාජකාරියට බාධා සිදුවූ අතර ඔහු එය වීඩියෝ ගත කර සමාජ මාධ්‍ය වෙත මුදාහැරීම නිසා අදාළ ප්‍රභූවරයා ගේ සංචාරයට ශ්‍රී ලාංකිකයින්ගේ විරෝධයක් පවතින බව ලොව පුරා ප්‍රචාරය කිරීමට උත්සාහ කර ඇතැයි ද බම්බලපිටිය පොලිසියේ ප්‍රධාන පොලිස් පරීක්ෂකවරයා පෙන්වාදී තිබෙනවා.\nඅනතුරුව තරයේ අවවාද කර සැකකරු ඇප මත මුදා හළ මහේස්ත්‍රාත්වරිය පැමිණිල්ල නැවත මැයි 12 වනදා කැඳවීමට නියම කළා.",
       "URL": "https://www.hirunews.lk/270005/වාහන-නළා-විරෝධතාකරුට-අධිකරණයෙන්-ඇප-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1985"
}