{
       "Source": "hirunews",
       "Timestamp": "Saturday, 08 May 2021 - 14:50",
       "Headline": "කෝටි 7ක කේරළ ගංජා සමග ඉන්දීය ජාතිකයන් 7 ක් කල්පිටිය මුහුදේදී අල්ලයි (ඡායාරූප)",
       "News Content": "නීතිවිරෝධීව මුහුදු මාර්ගයෙන් මෙරටට රැගෙන ඒමට උත්සාහ කළ කේරළ ගංජා කිලෝග්‍රෑම් 235 කට අධික ප්‍රමාණයක් සමඟ ඉන්දීය ජාතිකයන් 7 දෙනෙකු කල්පිටියට උතුරු මුහුදේදී නාවික හමුදාව අද අලුයම අත්අඩංගුවට ගෙන තිබෙනවා.\nකල්පිටියට උතුරු මුහුදේදී මෙම වැටලීම සිදුකර ඇති අතර, එම කේරළ ගංජාවල වටිනාකම රුපියල් මිලියන 70 ක් පමණ වන බවයි නාවික හමුදා මාධ්‍ය ප්‍රකාශක කපිතාන් ඉන්දික ද සිල්වා සඳහන් කළේ.\nපසුව එම ඉන්දීය ජාතිකයින් 7 දෙනා ඉන්දීය මුහුදු කලාපයට පිටත් කර යැවීමට කටයුතු කර ඇති අතර, කේරළ ගංජා තොගය කොරෝනා වෛරස ව්‍යාප්තියේ අවදානම සැලකිල්ලට ගෙන ගිනි තබා විනාශ කිරීමට පියවර ගෙන තිබෙනවා.\nඑසේම, මීගමුව තුඩුවට ඔබ්බෙන් වූ මුහුදු ප්‍රදේශයේදී සිදුකළ තවත් මෙහෙයුමකදී ඩිංගි යාත්‍රාවක තිබී නීතිවිරෝධී ලෙස මෙරටට ගෙන ඒමට උත්සාහ කළ ළුෑණු බීජ කිලෝ 522 ක තොගයක් සමඟ ශ්‍රී ලාංකිකයින් දෙදෙනෙකු ද අත්අඩංගුවට ගත් බවයි නාවික හමුදාව සඳහන් කළේ.\nමේ අතර, තලංගම - මාලඹේ ප්‍රදේශයේ හදිසි මාර්ග බාධකයක් යොදා සිදුකළ වැටලීමකදී මෝටර් රථයකින් ප්‍රවාහනය කරමින් තිබූ කේරල ගංජා තොගයක් ඊයේ අත්අඩංගුවට ගෙන තිබෙනවා.\nඑහි ගමන් කරමින් සිටි සැකකරුවන් දෙදෙනෙකුද අත්අඩංගුවට ගෙන ඇති අතර, ඔවුන් සතුව තිබූ කේරල ගංජා කිලෝග්‍රෑම් 04 ක්ද සොයාගෙන ඇති බව සඳහන්.\nඑම සැකකරුවන්ගෙන් ලද තොරතුරුවලට අනුව මෙම ජාවාරමට සම්බන්ධ තවත් දෙදෙනෙකු පාදුක්ක - ගලගෙදර ප්‍රදේශයේදී අත්අඩංගුවට ගෙන ඇති අතර, ඔවුන් සතුව තිබී හමුවූ කේරල ගංජා ප්‍රමාණය කිලෝග්‍රෑම් 08 ක්.\nවැඩිදුර ප්‍රශ්න කිරීම්වලදී හෙලිවූ තොරතුරු මත එම ප්‍රදේශයේම නිවසක් පරීක්ෂා කර ඇති අතර, එහිදී කේරල ගංජා කිලෝග්‍රෑම් 32 ක් අත්අඩංගුවට ගෙන තිබෙනවා. මේ අතර, මට්ටක්කුලිය - සමිට්පුර ප්‍රදේශයේදී හෙරොයින් ජාවාරමේ නිරත වූ 23 හැවිරිදි තරුණයෙකු පොලිසිය අත්අඩංගුවට ගනු ලැබුවා.",
       "URL": "https://www.hirunews.lk/270797/කෝටි-7ක-කේරළ-ගංජා-සමග-ඉන්දීය-ජාතිකයන්-7-ක්-කල්පිටිය-මුහුදේදී-අල්ලයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1967"
}