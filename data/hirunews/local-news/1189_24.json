{
       "Source": "hirunews",
       "Timestamp": "Thursday, 05 May 2022 - 22:40",
       "Headline": "පාර්ලිමේන්තුව අසල රැය පහන් කිරීමට අන්තරේ සැරසෙයි (වීඩියෝ)",
       "News Content": "අන්තර් විශ්වවිද්‍යාල ශිෂ්‍ය බල මණ්ඩලය අද (05) රාත්‍රියේ දී පාර්ලිමේන්තුව අසල රැය පහන් කිරීමට තීරණය කර ඇති බව වාර්තා වනවා.\nමහජනයා වැල නො කැඩී ඔවුන් වෙත ආහාරපාන ආදිය සැපයීමට පැමිණෙමින් සිටින බවත් සඳහන්.\nඅන්තර් විශ්වවිද්‍යාලයීය ශිෂ්‍ය බල මණ්ඩලය අදත් විරෝධතාවක නිරත වුණේ, ශ්‍රී ජයවර්ධනපුර සරසවියේ සිට පා ගමනින් පාර්ලිමේන්තුව අසලට පැමිණෙමිනු යි.\nපවතින වියවුල්කාරි දේශපාලන, ආර්ථික මෙන් ම සමාජ අඩපණ තත්ත්වයට වහාම විසඳුම් ලබාදිය යුතු බවත්, පාර්ලිමේන්තු නියෝජිතයින් 225 දෙනා තම තනතුරුවලින් ඉවත් ව ගෙදර යා යුතු බවටත් ඔවුන් අවධාරණය කරනවා.\nඑමෙන්ම ජනතාවගෙන් කොල්ල කෑ මහජන මුදල් යළි ජනතාව වෙත ම පැවරිය යුතු බවටයි අරගලකරුවන් සඳහන් කරන්නේ.",
       "URL": "https://www.hirunews.lk/303602/පාර්ලිමේන්තුව-අසල-රැය-පහන්-කිරීමට-අන්තරේ-සැරසෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1189"
}