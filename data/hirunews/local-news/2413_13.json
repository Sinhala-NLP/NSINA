{
       "Source": "hirunews",
       "Timestamp": "Saturday, 03 October 2020 - 16:59",
       "Headline": "මෙරට නිෂ්පාදිත ගිනි අවි 5ක් සහ විදේශයක නිෂ්පාදිත ගිනි අවි දෙකක් සමග 3 දෙනෙකු පොලිස් අත්අඩංගුවට",
       "News Content": "මෙරට නිෂ්පාදිත ගිනි අවි 5ක් සහ විදේශයක නිෂ්පාදිත ගිනි අවි දෙකක් සමග සැකකරුවන් 3 දෙනෙකු පොලිස් අත්අඩංගුවට ගෙන තිබෙනවා.\nවිදේශ රටක නිෂ්පාදිත එක් ගිනි අවියක් හමුවී ඇත්තේ රත්නපුර දම්බුළුවන ප්‍රදේශයේදීයි.\nසැක සහිත ත්‍රී රෝද රථයක් පරීක්ෂා කිරීමේදී එහි රියදුරා සතුව තිබී විදේශයක නිෂ්පාදිත ගිනි අවිය, එම පතුරම් 4ක් සහ නීති විරෝධී මත්පැන් ලීටර් 33ක් අත්අඩංගුවට ගෙන තිබෙනවා.\nපොලිස් විශේෂ කාර්ය බලකායේ විශේෂ මෙහෙයුම් ඒකකයේ නිලධාරීන්ට ලැබුනු තොරතුරකට අනුවයි වැටලීම සිදුකර ඇත්තේ.\nඅත්අඩංගුවට ගත් 39 හැවිරිදි සැකකරු දම්බුලුවන ප්‍රදේශයේ පදිංචිකරුවෙක් වන අතර ඔහු රත්නපුර මහේස්ත්‍රාත් අධිකරණයට ඉදිරිපත් කිරීමෙන් පසු ලබන 7 වනදා දක්වා රක්ෂිත බන්ධනාගාර ගතකර තිබෙනවා.\nමේ අතර විදේශයක නිෂ්පාදිත ගිනි අවියක් කඩු දෙකක් සහ නීති විරෝධී මත්පැන් සමග අනෙක් සැකකරු අත්අඩංගුවට ගැනුනේ දම්බුළුවන බඩඅමුව ප්‍රදේශයේදීයි.\nපොලිස් විශේෂ කාර්ය බලකාය එම වැටලීම ද සිදුකර තිබුනේ ලැබුනු තොරතුරකට අනුවයි.\nඑම පුද්ගලයා සතුව තිබී විදේශයක නිෂ්පාදිත ගිනි අවියක්, එම උණ්ඩ 4ක්, ගෝඩා ලීටර් 180ක්, කඩු දෙකක් සහ නීති විරෝධී මත්පැන් නිෂ්පාදනයට යොදාගත් උපකරණ කිහිපයක් සොයාගෙන තිබෙනවා.\nඅවුරුදු 40ක් වන එම සැකකරු ද රත්නපුර මහේස්ත්‍රාත් හමුවට ඉදිරිපත් කිරීමෙන් පසු ලබන 7 වනදා දක්වා රක්ෂිත බන්ධනාගාර ගතකර ඇති බවයි පොලිසිය කියාසිටියේ.\nමේ අතර මන්නාරම අඩම්පන් ප්‍රදේශයේ පොලිස් විශේෂ කාර්ය බලකාය සිදු කළ සෝදිසියකදී මෙරට නිෂ්පාදිත ගිනි අවි දෙකක් කැලෑබද ප්‍රදේශයක  සඟවා තිබියදී සොයාගෙන තිබෙනවා.\nසැකකරුවන් කිසිවෙකුත් අත්අඩංගුවට නොමැති අතර අඩම්පන් පොලිසියයි පරීක්ෂණ සිදු කරන්නේ.\nමේ අතර කතරගම පොලිස් විශේෂ කාර්ය බලකා කඳවුරේ නිලධාරීන්ට ලද තොරතුරකට අනුව ඊයේ දහවල් 12ට පමණ කාවන්තිස්සපුර වැව්හේන පාර ප්‍රදේශයේ කළ වැටලීමකින් මෙරට නිෂ්පාදිත ගිනි අවියක් ළග තබාගෙන සිටි පුද්ගලයෙකු අත්අඩංගුවට ගැනුනා.\n30 හැවිරිදි සැකකරු වැඩිදුර විමර්ශණ සඳහා කතරගම වනජීවී අඩවි ආරක්ෂක කාර්යාලයට භාරදී තිබෙනවා.\nමේ අතර මෙරට නිෂ්පාදිත තවත් ගිනි අවි දෙකක් නොච්චියාගම රනෝරාව කැලෑබද ප්‍රදේශයකින් හමුවී තිබෙනවා.\nලැබුනු තොරතුරකට අනුවයි අනුරාධපුර පොලිස් විශේෂ කාර්ය බලකා කඳවුරේ නිලධාරීන් ඊයේ රාත්‍රී වැටලීම සිදුකර තිබුනේ.\nගිනි අවි වැඩිදුර විමර්ශණ සඳහා නොච්චියාගම පොලිසියට භාරදී තිබෙනවා.\nසැකකරුවන් අනාවරණ කර ගැනීම සඳහා නොච්චියාගම පොලිසියයි වැඩිදුර විමර්ශණ සිදු කරන්නේ.",
       "URL": "https://www.hirunews.lk/251725/මෙරට-නිෂ්පාදිත-ගිනි-අවි-5ක්-සහ-විදේශයක-නිෂ්පාදිත-ගිනි-අවි-දෙකක්-සමග-3-දෙනෙකු-පොලිස්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=2413"
}