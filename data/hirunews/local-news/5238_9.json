{
       "Source": "hirunews",
       "Timestamp": "Wednesday, 23 December 2015 - 8:11",
       "Headline": "දියණියන්  සොරකමේ යෙදවූ  මවට නඩු 9යි  - මහියංගනේත්  සොරකමක් - CCTV  දර්ශන මෙන්න",
       "News Content": "හොරණ - ඉංගිරිය නගරයේ පාවහන් වෙළඳසැලකින් මුදල් සොරාගැනීමේ සිද්ධියට සම්බන්ධ මවට සොරකම් කිරීමේ සිද්ධින් සම්බන්ධයෙන් චෝදනා රැසක් එල්ලවී ඇති බව පොලීසිය ප්‍රකාශ කළා. මේ වනවිටත් ඊට අදාළ නඩු 9 ක් පමණ අධිකරණවල විභාග වන බව සඳහන්.\n40 හැවිරිදි මෙම මව තම 8 හැවිරිදි කුඩා දියණිය යොදවා හොරණ - ඉංගිරිය - නගරයේ පාවහන් වෙළඳසැලකින් මුදල් සොරකම් කරන ආකාරය ආරක්ෂිත කැමරා දර්ශන මගින්  අනාවරණ වුණා.\nඑහිදී රුපියල් 55,000 ක මුදලක් කුඩා දැරිය වෙළඳසැලේ මුදල් කවුන්ටරයෙන් සොරකම් කරන අතර ඇයට ආවරණය සළසන්නේ මව සහ 19 හැවිරිදි වැඩිමහල් සහෝදරියයි. එම වැඩිමහල් සහෝදරිය එම ස්ථානයේ රැඳී සිටින්නේ ඇයගේ කුඩා දියණියද සමඟ වීම විශේෂත්වයක්.\nමේ වනවිට, මෙම කාන්තාව සහ දැරියන් දෙදෙනා පොලිස් භාරයේ පසුවනවා. අදාළ වෙළඳසැලේ සී සී ටී වී දර්ශන මාධ්‍ය මගින් ප්‍රචාරය වීමෙන් අනතුරුව  ඔවුන් පදිංචි අවිස්සාවේල්ල - ඉහළ කොස්ගම ප්‍රදේශයේ පදිංචිකරුවන් ලබාදුන් තොරතුරුවලට අනුව පොලීසිය මෙම අත්අඩංගුවට ගැනීම සිදුකර ඇත්තේ.\nමෙම කාන්තාවම සිදුකළ බවට සැකකෙරෙන තවත් සොරකමක දර්ශන අප වෙත ලැබී තිබෙනවා. එම සොරකමටත් දරුවා යොදාගෙන  තිබෙනවා.\nදෙහිඅත්තකණ්ඩියේ පිහිටි රන්භාණ්ඩ වෙළෙඳසැලක  ආරක්ෂිත කැමරා පද්ධතියේ එය සටහන්ව තිබුණා. එම වෙළෙඳසැලේ හිමිකරු සඳහන් කළේ සොරකම් කළ රත්‍රං භාණ්ඩවල වටිනාකම රුපියල් 80,000ක් පමණ වන බවයි.\nඉංගිරිය සහ දෙහිඅත්තකණ්ඩිය  සොරකම් දෙකෙහිදීම ඔවුන් සමග තවත් කාන්තාවක් පැමිණෙන ආකාරය දැකිය හැකියි. ඇය සම්බන්ධයෙන් ද පොලිසිය පරීක්ෂණ ආරම්භ කර තිබෙනවා.",
       "URL": "https://www.hirunews.lk/122624/දියණියන්-සොරකමේ-යෙදවූ-මවට-නඩු-9යි-මහියංගනේත්-සොරකමක්-cctv-දර්ශන-මෙන්න",
       "Category": "Local News",
       "Parent URL": "https://www.hirunews.lk/local-news.php?pageID=5238"
}