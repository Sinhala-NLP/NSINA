{
       "Source": "hirunews",
       "Timestamp": "Friday, 27 October 2017 - 7:45",
       "Headline": "අනුරාධපුර අනතුරකින් එකම පවුලේ සහෝදරියන් දෙදෙනෙක්  ජීවිතක්ෂයට",
       "News Content": "අනුරාධපුර - බුලන්කුලම ප්‍රදේශයේ සිදුවූ රිය අනතුරින් එකම පවුලේ සහෝදරියන් දෙදෙනෙක්  ජීවිතක්ෂයට පත්ව ඇති බව පොලිසිය පවසනවා.\nඅනුරාධපුර - පුත්තලම ප්‍රධාන මාර්ගයේ බුලන්කුලම ප්‍රදේශයේදී නීති විරෝධීව මස් පිණිස ගවයින් ප්‍රවාහනය කළ ලොරි රථයක් හා යතුරුපැදියක් මුහුණට මුහුණ ගැටීමෙන් යතුරු පැදියකින් ගමන් ගත් එකම පවුලේ සහෝදරියන් දෙදෙනෙකු ඊයේ (26) පෙරවරුවේ ජීවිතක්ෂයට පත්වුණා.\nපොලිස් කැබ් රථයක් ලොරි රථය පසුපස ලුහුබැද ඇති අතර ලොරිය අධික වේගයෙන් ධාවනය කර ඇති බවට තොරතුරු අනාවරණ වී තිබෙනවා.\nඑක් තරුණියක් අනතුර සිදුවූ ස්ථානයේදීම ජීවිතක්ෂයට පත්ව ඇති අතර අනෙක් තරුණිය මියගියේ  අනුරාධපුර ශික්ෂණ රෝහලට ඇතුළත් කිරීමෙන් පසුවයි.\nඔවුන් මෙම අනතුරට මුහුණ දී ඇත්තේ ඊයේ (26) පෙරවරුවේ රැකියා ස්ථාන බලා පිටත්ව යන අතරතුරයි.\nකෝපයට පත් ප්‍රදේශවාසීන් ලොරි රථ රියදුරුට පහර දී ඇති අතර පොලිසිය පැමිණීමත් සමග උණුසුම් තත්ත්වයක් ඇති වුණා.\nපහර කෑමට ලක්වූ රියදුරු අනුරාධපුර ශික්ෂණ රෝහලට ඇතුලත් කර තිබෙනවා.\nමේ අතර අනුරාධපුර පොලිසිය සඳහන් කළේ අනතුර සිදුවන අවස්ථාවේ එම ලොරි රථය හඹාගිය   පොලිස් නිලධාරීන් කටයුතු කර ඇති ආකාරය සම්බන්ධයෙන් පරීක්ෂණයක් සිදු කරන බවයි.\nඅනතුරින් මියගොස් ඇත්තේ නොච්චියාගම - ගාල දිවුල්වැව - රෙනොරාව ප්‍රදේශයේ පදිංචිව සිටි ජයකොඩි ආරච්චිගේ ජයනි ස්වේත නැමති  32 හැවිරිදි තරුණිය සහ සමාධි නවෝද්‍ය නැමති 29 හැවිරිදි තරුණියයි.\nඔවුන් දෙදෙනාම උපාධිධාරියන්.",
       "URL": "https://www.hirunews.lk/174540/අනුරාධපුර-අනතුරකින්-එකම-පවුලේ-සහෝදරියන්-දෙදෙනෙක්-ජීවිතක්ෂයට",
       "Category": "Local News",
       "Parent URL": "https://www.hirunews.lk/local-news.php?pageID=4251"
}