{
       "Source": "hirunews",
       "Timestamp": "Thursday, 02 December 2021 - 17:10",
       "Headline": "ශ්‍රී ලංකා ආයෝජන මණ්ඩලය දෙදරයි - සාමාජිකයින් ඉල්ලා අස් වේ",
       "News Content": "ශ්‍රී ලංකා ආයෝජන මණ්ඩලයේ අධ්‍යක්ෂ මණ්ඩල සාමාජිකයින් තිදෙනෙකු අද (02) ඉල්ලා අස්වීමේ ලිපි භාර දී තිබෙනවා.\nමෙලෙස ආයෝජන මණ්ඩලයෙන් ඉල්ලා අස්වීමේ ලිපි භාර දී ඇත්තේ ජනාධිපති නීතිඥ ආචාර්ය හර්ෂ කබ්රාල්, ආචාර්ය හර්ෂ සුබසිංහ සහ සංජය කුලතුංග යන අධ්‍යක්ෂ මණ්ඩලය සාමාජිකයින් තිදෙනායි.\nආයෝජන මණ්ඩල අභ්‍යන්තර ආරංචි මාර්ග සඳහන් කරන ආකාරයට මෙම අධ්‍යක්ෂවරුන් තිදෙනා සිය ධුරවලින් ඉල්ලා අස්වීමට තීරණය කර ඇත්තේ එහි සභාපතිවරයා වන සංජය මොහොට්ටාලගේ ක්‍රියා කලාපයට විරෝධය දක්වමින්.\nපසුගිය වසර 2කට අධික කාලයක් පුරා ආයෝජන මණ්ඩල සභාපති ධුරය දරන සංජය මොහොට්ටාල එම කාලය තුළ සිදු කළ අත්තනෝමතික ක්‍රියා මෙම ඉල්ලා අස්වීමට හේතු වී ඇති බව සඳහන්.\nආයෝජන මණ්ඩල සභාපතිවරයාට එරෙහිව මේ වන විටත් ආයෝජන මණ්ඩලයේ සේවක සේවිකාවන් 850 දෙනකු පමණ අත්සන් කළ පෙත්සමක් ජනානාධිපතිවරයා වෙත යොමු කිරීමට සූදානම් කර ඇති බවත් වාර්තා වනවා.\nආයෝජන මණ්ඩලයේ සමස්ත සේවක සංඛ්‍යාව 1100කට ආසන්නයි.\nමේ අතර ආයෝජන මණ්ඩල ආරංචි මාර්ග සඳහන් කරන්නේ හෙට (03) දිනය තුළ දී බොහෝවිට ආයෝජන මණ්ඩල සභාපති සංජය මොහොට්ටාල සහ අනෙක් සාමාජිකයා වන ජයමින් පැල්පොල දෙදෙනා ද ඉල්ලා අස්වීමේ ලිපි භාරදීමට නියමිත බවයි.",
       "URL": "https://www.hirunews.lk/289838/ශ්‍රී-ලංකා-ආයෝජන-මණ්ඩලය-දෙදරයි-සාමාජිකයින්-ඉල්ලා-අස්-වේ",
       "Category": "Local News",
       "Parent URL": "https://www.hirunews.lk/local-news.php?pageID=1522"
}