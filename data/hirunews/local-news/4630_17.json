{
       "Source": "hirunews",
       "Timestamp": "Sunday, 05 March 2017 - 12:56",
       "Headline": "කුවේටයේදී ශ්‍රී ලාංකිකයෙකු,සහකාරිය ගිනි තබා ඝාතනය කරයි",
       "News Content": "කුවේටයේ, කුවේට් සිටි නගරයේදී ශ්‍රී ලාංකිකයෙකු විසින් තවත් ශ්‍රී ලාංකික කාන්තාවක ගිනි තබා ඝාතනය කළ බවට චෝදනා එල්ලවනවා.\nපසුගිය සතියේ මෙම සිද්ධිය වාර්තාවී ඇත්තේ නගරයේ මහල් නිවාස සංකීර්ණයකින්.\nඑහි ඇතිවූ ගින්නක් සම්බන්ධයෙන් පරීක්ෂණ පැවැත්වූ පොලීසිය පසුව මෙම ශ්‍රී ලාංකිකයා අත්අඩංගුවට ගනු ලැබුවා.\nඅදාළ ගින්න මැඩැපැවත්වීම සඳහා කුවේට් ගිනි නිවන භටයන් දැඩි උත්සහයක නිරතවූ අතර එම ස්ථානයට ආරක්ෂක අංශ සහ වෛද්‍ය කණ්ඩායම්ද පැමිණ තිබෙනවා.\nඑහිදී බරපතල පිළිස්සුම් තුවාල ලබා සිටි ශ්‍රී ලාංකික කාන්තාවක රෝහල් ගත කෙරුණු අතර, පසුව ඇය ජීවිතක්ෂයට පත්වී තිබෙනවා.\nඇය සමඟ එම නිවාස සංකීර්ණයේ සිටි බව කියන ශ්‍රී ලාංකිකයෙකු පිළිබඳව පොලීසියේ අවධානය යොමුවූයේ ඉන් පසුවයි.\nඔහු ප්‍රකාශ කර ඇත්තේ අදාළ කාන්තාව ගිනි තබාගෙන දිවි නසාගැනීමට උත්සාහ කළ අතර, ඇය බේරාගැනීමට යත්න දැරීමේදී තමාටද පිළිස්සුම් තුවාල සිදුවූ බවයි.\nකෙසේ නමුත් කුවේට පොලීසිය තවදුරටත් ප්‍රශ්න කිරීමේදී ඔහු සිය අපරාධය පිළිබඳව පාපොච්චාරණයක් කර තිබෙනවා.\nඇය නිදා සිටියදී මෙලෙස ඇවිළෙන සුළු ද්‍රාවයක් වත්කොට  ඔහු ගිනි තබා ඇති බවට පොලීසිය අනාවරණ කරගත් බවයි ඇරැබ් ටයිම්ස් පුවත්පත සඳහන් කළේ.\nඝාතනය සම්බන්ධයෙන් අත්අඩංගුවට ගත් ශ්‍රී ලාංකිකයා අධිකරණය හමුවට පැමිණවීමට නියමිත බව එහි වැඩිදුරටත් සඳහන්.",
       "URL": "https://www.hirunews.lk/156101/කුවේටයේදී-ශ්‍රී-ලාංකිකයෙකුසහකාරිය-ගිනි-තබා-ඝාතනය-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4630"
}