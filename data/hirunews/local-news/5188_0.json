{
       "Source": "hirunews",
       "Timestamp": "Sunday, 31 January 2016 - 19:46",
       "Headline": "91ක් මියගිය මහබැංකු බෝම්බයට වසර 20යි",
       "News Content": "පුද්ගලයින් 91 දෙනෙකුට මරු කැදවමින් තවත් 1400කට තුවාල සිදුකරමින් එල්.ටී.ටී.ඊ. ත්‍රස්තවාදීන් විසින් මහබැංකුවට බෝම්බ ප්‍රහාරයක් එල්ල කර අදට වසර 20ක් ගත වනවා.\n1996 අද වැනි දිනක එල්ල වූ මෙම ප්‍රහාරයෙන් තවත් 26 දෙනෙකු පූර්ණ ආබාධිත තත්ත්වයට පත්වුණා.\nජනවාරි මස 31 වන දා පෙරවරු 10.45ට කිලෝග්‍රෑම් 200ක පුපුරණ ද්‍රව්‍ය පුරවා ගත් ලොරි රථයක් මහබැංකු ගොඩනැගිල්ල තුලට ධාවනය කිරීමට එල්.ටී.ටී.ඊ. ත්‍රස්තවාදීන් උත්සාහ කළා.\nනමුත්, එම පුපුරණ ද්‍රව්‍ය පිරවූ ලොරි රථයට ගොඩනැගිල්ල තුළට යාමට නොහැකි වූයේ ඉදිරිපස සවි කර තිබූ  යකඩ වැට හේතුවෙන්.\nඑම සිද්ධියත් සමඟ ලොරිය පැදවූ එල්.ටී.ටී.ඊ. ත්‍රස්තවාදියා බෝම්බය පුපුරුවා හැරියා.\nමෙම ප්‍රහාරයෙන් මහල් 10කින් සමන්විත මහබැංකු ගොඩනැගිල්ලේ ඉදිරිපස කොටස සම්පූර්ණයෙන්ම කඩා වැටුණු අතර ඉන් මහල් දෙකක් ගිනිගෙන විනාශ වුනා.\nමෙම ප්‍රහාරයෙන් මියගිය පුද්ගලයින් අතරින් 41 දෙනෙකු මහබැංකු සේවකයින් වන අතර ඔවුන් සිහිපත් කරමින් අද මහබැංකු පරිශ්‍රයේ විශේෂ දානමය පුන්‍යකර්මයක් ද සිදුකෙරුණා.\nඊට මහබැංකු අධිපති අර්ජුන මහේන්ද්‍රන් හා ප්‍රහාරයන් තුවාල ලැබූ බැංකු සේවකයින් ද එක්ව සිටියා.",
       "URL": "https://www.hirunews.lk/125162/91ක්-මියගිය-මහබැංකු-බෝම්බයට-වසර-20යි",
       "Category": "Local News",
       "Parent URL": "https://www.hirunews.lk/local-news.php?pageID=5188"
}