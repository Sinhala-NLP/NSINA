{
       "Source": "hirunews",
       "Timestamp": "Thursday, 14 December 2017 - 8:34",
       "Headline": "විදුහල්පති, පාසල්-පෞද්ගලික කරයි; සිසුවාට නව-පැරණි වෙයි (ඡායාරූප)",
       "News Content": "විදුහල්පතිවරයෙකුගේ ක්‍රියාකලාපය හේතුවෙන් මේ වනවිට ආරම්භ වී ඇති සාමාන්‍ය පෙළ විභාගයේ අපහසුතාවට පත්වූ සිසුවෙකු සම්බන්ධයෙන් කැකිරාව - පලාගල - අධ්‍යාපන කොට්ඨාශයෙන් හිරු ප්‍රවෘත්ති අංශය වෙත වාර්තා වුණා.\nමෙම සිද්ධියට සම්බන්ධ විදුහල්පතිවරයා පිළිබඳ පරීක්ෂණයක් සිදුකරන බවයි අප කළ විමසීමකදී කැකිරාව කලාප අධ්‍යාපන අධ්‍යක්‍ෂ එස්.එස්. වේගොල්ල සඳහන් කළේ.\nපලාගල අධ්‍යාපන කොට්ඨාශයට අයත් මානේරුව මහා විද්‍යාලයේ 11 වන ශ්‍රේණියේ ඉගෙනුම ලබන එච්.එම්. සජිත් අශෝක බණ්ඩාර ශිෂ්‍යයායි මෙලෙස අපහසුතාවට ලක්ව සිටින්නේ.\nඔහු අඹගස්වැව ප්‍රදේශයේ පදිංචිකරුවෙක්.\nකථන ආබාධයකින් පෙළෙන මෙම සිසුවා පළමුවන ශ්‍රේණියේ සිට 11 වන ශ්‍රේණිය දක්වා නොකඩවා අධ්‍යාපනය ලබා ඇත්තේ මෙම විද්‍යාලයේයි.\nඅදාළ දරුවා පාසල් අයදුම්කරුවෙකු ලෙස සාමාන්‍ය පෙළ විභාගයට ඉදිරිපත් කිරීමට පාසලේ විදුහල්පතිවරයා කටයුතු කර නොමැති බවටයි සිසුවාගේ දෙමාපියන් චෝදනා කරන්නේ.\nඒ අනුව තම දරුවාට පෞද්ගලික අයදුම්කරුවෙකු ලෙස වෙනම විභාගයට පෙනී සිටිමට සිදුවූ බව ඔවුන් සඳහන් කළා.\nකෙසේ වෙතත් නව නිර්දේශය යටතේ සාමාන්‍ය පෙළ විභාගයට පෙනී සිටීමට සූදානම් වූ මෙම සිසුවාට අවසානයේ සිදුව ඇත්තේ පැරණි නිර්දේශය යටතේ නිකුත් කළ ප්‍රශ්න පත්‍රවලට පිළිතුරු සැපයීමටයි.\nමේ නිසා තම දරුවාට දැඩි අසාධාරණයක් සිදුව ඇති බවයි ඔහුගේ මව සඳහන් කළේ.\nමේ පිළිබඳව කැකිරාව අප වාර්තාකරු මානේරුව මහා විද්‍යාලයේ විදුහල්පති රංජිත් කේ. ගුරුසිංහගෙන් විමසීමක් කර තිබූ අතර, ඔහු කියා සිටියේ මෙම දරුවාගේ සාධන මට්ටම ප්‍රමාණවත් නොවූ නිසා විභාගය අසමත් වේ යැයි සිතා මෙලෙස පාසල් අයදුම්කරුවෙකු ලෙස ඉදිරිපත් නොකළ බවයි.\nකෙසේ වෙතත් කැකිරාව කලාප අධ්‍යාපන අධ්‍යක්ෂ එස්.එස්. වේගොල්ල සඳහන් කළේ මෙම සිද්ධියේදී විදුහල්පතිවරයා  ක්‍රියාකළ ආකාරය සම්බන්ධයෙන් පරීක්ෂණයක් ක්‍රියාත්මක කරන බවයි.\nඡායාරූප - කැකිරාව, කුෂාන් ජයවර්ධන",
       "URL": "https://www.hirunews.lk/178342/විදුහල්පති-පාසල්-පෞද්ගලික-කරයි-සිසුවාට-නව-පැරණි-වෙයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4173"
}