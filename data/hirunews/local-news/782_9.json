{
       "Source": "hirunews",
       "Timestamp": "Monday, 24 October 2022 - 14:20",
       "Headline": "ඔක්තෝම්බර් 22 ඉන්දියාවට කළු දිනයක් වුණේ ඇයි ?",
       "News Content": "සෑම වසරකම ඔක්තේබර් 22 වැනිදාව ඉන්දියාවට කලු දිනයක් ලෙස සැලකෙනවා.\nඒ මීට 75 වසරකට පෙර පාකිස්ථානුවන් කළ හින්දු හා සික් ජන සංහාරයක් හේතුවෙන්.\n1947 ඔක්තෝබර් 22 වැනිදා පාකිස්තාන හමුදාව විසින් ජම්මු කාශ්මීර ප්‍රාන්තයේ හින්දු හා සීක් ජාතිකයන් ලක්ෂයකට අධික පිරිසක් අමානුෂික ලෙස ඝාතනය කෙරුණා.\nවෙඩි තැබීමෙන්, හිස ගසා දැමීමෙන් සහ වෙනත් වධ බන්ධනයන්ට ලක් කර ඔවුන් ඝාතනය කෙරුණේ ඉස්ලාම් ආගමට අයත් නොවීමේ වරද හේතුවෙන්.\nපකිස්තාන හමුදාවන් සහ විශේෂයෙන් ගෝත්‍රික ලෂ්කාර් කණ්ඩායම් ඒකාබද්ධව, මීර්පූර්වලින් ආරම්භ කර, මෙම ඝාතන ඇතුළු සියලුම ආකාරයේ ප්‍රචණ්ඩ ජම්මුහි බටහිර ප්‍රදේශ දක්වා අඛණ්ඩව ක්‍රියාත්මක කළා.\nඅදටත් කාශ්මීර නිම්නයේ ජීවත් වන පැරණි පරම්පරාවේ සාමාජිකයන් මෙම ප්‍රචණ්ඩත්වය සිහිපත් කරන්නේ තමන්ට ලාබාල අවධියේ අහිමිවුණු බොහෝ දේ සමගින්.\n1958 දිල්ලි ටිමූර්ලේන් සංහාරයෙන් පසු 1947 මීර්පූර් සමූල ඝාතනය, ඉන්දීය ඉතිහාසයේ සිදු වූ දරුණුතම සංහාරය ලෙසින් සටහන්ව තිබෙනවා.\nආක්‍රමණිකයින්ගේ පළමු ඉලක්කය වූයේ මුසාෆරාබාද් සහ මීර්පූර් ය.\nඑහි ඇතුලු වූ පාකිස්තාන හමුදාව සහ ග්‍රෝතික සටන්කරුවන් විසින් \"කලිමා\" කියවිය නොහැකි පිරිස් ඝාතනය කරනු ලැබුවා.\nහින්දු සහ සීක් ජාතිකයන්ට ඉතිරිව තිබුණේ විකල්ප දෙකක් වූ අතර ජීවිතක්ෂයට පත් වීම හෝ හෝ ජම්මු වෙත පළා යෑම ඒ අතර වනවා.\nපකිස්තානයේ විශිෂ්ට ජයග්‍රහණවලින් එකක් ලෙස සැලකෙන මීර්පූර් සහ මුසාෆරාබාද් ප්‍රහාරකයෝ සාර්ථකව අත්පත් කරගත්තා.\nබැරමුල්ලා ප්‍රදේශය අත්පත් කර ගැනීම ආක්‍රමණිකයන්ගේ ඊළඟ ඉලක්කය වුණා.\nනිම්නයට ඇතුළු වූ ඔවුන් එහි ප්‍රචණ්ඩත්වය ව්‍යාප්ත කිරීම ආරම්භ කළේ අතිශය මිලේච්ඡ ආකරයට බව කාශ්මීර ඉතිහාසයේ සඳහන් වනවා.\nකාශ්මීර මව්පියන් සිය තරුණ දියණිවරුන්ට වස පොවා තමන් ද සිය දිවි හානිකර ගෙන පාකිස්ථාන ආක්‍රමණිකයන් අතින් දූෂණය වීමෙන් වැලකුණු බව සඳහන්.\nප්‍රහාරය කොතරම් මාරාන්තික ද යත් බැරමුල්ලා ප්‍රදේශය අත්පත් කර ගන්නා විට එහි ඉතිරිව සිටියේ 14,000ක පමණ වූ ජනගහනයෙන් 3000ක පිරිසක් පමණක් බව මෙම මිලේච්ඡ ප්‍රහාරයේ අණ දෙන නිලධාරියා වූ මේජර් ජෙනරාල් අක්බර් ඛාන් ඔහුගේ ʺරයිඩර්ස් ඉන් කාශ්මීර්ʺ කෘතියේ සටහන් කරනවා.\nම්ලේච්ඡ ක්‍රියා හමුවේ කාශ්මීර කලාපයේ පාලක මහාරාජා හරි සිං ඉන්දීය රජයෙන් උදව් ඉල්ලා සිටි අතර, ප්‍රහාරයට එරෙහිව කාශ්මීරය නිල වශයෙන් ඉන්දියාවට එක් වුණා.\nඒ අනුව ඉන්දියානු හමුදාවේ පළමු පාබල සේනාංකය 1947 ඔක්තෝම්බර් 27 වන දින ශ්‍රීනගර් ගුවන් තොටුපළට ගොඩ බැස කාශ්මීරය මුදා ගැනීමේ සටන ආරම්භ කළා.\nනමුත් එම තීරණය ගැනීම පහසු නොවුණු බව ලුතිනන් ජෙනරාල් කේ. කේ. නන්දා විසින් ලියන ලද ʺWar with No Gainsʺ කෘතියේ සඳහන්.\nතත්ත්වය අධ්‍යයනය කිරීමට ශ්‍රී නගර් වෙත ගිය රාජ්‍ය අමාත්‍ය වී. පී. මෙනන්ගේ නිර්දේශය වූයේ කාශ්මීරය ආරක්ෂා කර ගැනීම ප්‍රමුඛතම කාර්යය විය යුතු බවයි.\nඉන්දීය හමුදා ගුවන් මගින් ශ්‍රී නගර් වෙත යැවෙන්නේ ඒ අනුවයි.\nනොවැම්බර් 8 වැනිදා වන විට ඉන්දීය හමුදාව ශ්‍රීනගර් ද නොවැම්බර් 9 වැනිදා බැරමුල්ලා සහ නොවැම්බර් 13 වන විට යූරි ප්‍රදේශය ද මුලුමනින්ම සිය ග්‍රහණයට නතු කර ගැනීමට සමත් වුණා.\nකෙසේ වෙතත්, පකිස්තාන හමුදා නිල වශයෙන් ගෝත්‍රිකයින්ට සහාය දැක්වීම සඳහා යුධ පිටියට ඇතුළු වීමත් සමඟ, 1948 දෙසැම්බර් 31 රාත්‍රියේ සටන් විරාමයක් ප්‍රකාශයට පත් කරන තෙක් යුද්ධය වසරකට වැඩි කාලයක් පැවතියා.\nකෙසේවෙතත් සිය සෘජු ආක්‍රමණය වෙනස් ආකාරයකින් ලෝකය වෙත ගෙනයෑමට පාකිස්ථානය උත්සාහ කර ඇති බව ද දක්නට ලැබෙනවා.\nජම්මු සහ කාශ්මීරයට ගෝත්‍රිකයන් විසින් මෙම ප්‍රහාරය එල්ල කරන ලද්දේ, කලාපයෙන් එම ගෝත්‍රිකයන්ට එල්ල කෙරෙන ප්‍රහාරවලට ප්‍රතිචාර දැක්වීමක් ලෙසින් බවට ඇතැම් පාකිස්ථාන මුලාශ්‍ර අදට ද වාර්තා කරනවා.\nඑහෙත් සැබෑ ප්‍රහාරයේ තතු සැඟවීමට පාකිස්ථානයට හැකියාව ලැබී නැත්තේ ලේඛනගතව ඇති මෙම ආක්‍රමණයේ ඇසින් දුටු සාක්ෂි රැසක්ම සැබෑ ම්ලේච්ඡත්වය ක්‍රියාවට නංවන ලද්දේ කවුරුන් විසින් ද යන්න ලොවට හෙළිකර තිබීම හේතුවෙන්.\nආක්‍රමණෙයේ අවසන් ප්‍රතිඵලය වූයේ එතෙක් පාරාදීසයක්ව පැවති, සියලු ආගම්වලට අයත් ජනතාව සමගියෙන් ජීවත් වූ කාශ්මීරය මිහිපිට අපායක් බවට පත්වීමයි.\nපකිස්ථානයේ ක්‍රියාවන් විසින් ප්‍රාන්තය පකිස්ථාන පාලිත කාශ්මීරය සහ ජම්මු සහ කාශ්මීරය ලෙස බෙදී ගිය අතර එය අද දක්වාම පවතිනවා.\nකාශ්මීරයේ අහිංසක ජීවිත බිලිගන්නා ත්‍රස්තවාදී කණ්ඩායම් බෝ කරන බවට පාකිස්ථානයට දිගටම චෝදනා එල්ල වනවා.\nඒ සියල්ල මුවාවෙන් පාකිස්තානය උත්සාහ කරනුයේ කාශ්මීර ජනතාවට පාකිස්ථානයේ කොටසක් වීමට ආශාවක් ඇතිබව පෙන්වා දීමයි.\nප්‍රචණ්ඩත්වය අවුලුවා ලීම සඳහා ආගම සාධකයක් කර ගැනීමට පාකිස්ථානය තවදුරටත් උත්සාහ කරන මුත් කාශ්මීරයේ එය කිසිදා සාර්ථක නොවනු ඇත්තේ කලාපයේ ජනතාව පාකිස්තානයේ අපිරිසිදු ක්‍රීඩා තේරුම් ගෙන සිටින බැවිනුයි.\n'70 වසරක බෙදීම: ගෝත්‍රික රණශූරයන්ගේ කාශ්මීරය ආක්‍රමණය' නමින් 2017 ඔක්තෝම්බර් මාසයේ පළ වූ BBC වාර්තාවක දැක්වුණේ 1965 දී, 1988-2003 කාශ්මීර කැරැල්ලේ දී මෙන්ම, 1999 කාර්ගිල් යුද්ධයේ දී ද පකිස්ථානය කාශ්මීරයේ මෙම උපාය නැවත නැවතත් ක්‍රියාවට නැංවු බවයි.\nʺඑයට ඇෆ්ගනිස්ථානයේ රාජ්‍ය නොවන ක්‍රියාකාරීන් ද යොදා ගත් නමුත් කාශ්මීරය මුදා ගැනීම හෝ ඇෆ්ගනිස්ථානය හීලෑ කිරීම වෙනුවට එය දේශපාලන ක්‍රියාවලීන් දුර්වල කිරීමට හේතු වී ඇති අතර, කාශ්මීරයේ සහ ඇෆ්ගනිස්ථානයේ පමණක් නොව පාකිස්තානයේ ද සමාජය මිලිටරිකරණය කර තිබේ'' යැයි බී.බී.සී වාර්තාවේ සඳහන්.\nපාකිස්තානයේ ත්‍රස්තවාදී ගැති ප්‍රතිපත්තිය කලාපයටම සාපයක් වන අතර බලුකිස්තානයේ සහ වසිරිස්තානයේ අහිංසක ජීවිත අදටත් ත්‍රස්තවාදයට බිලිවනවා.\nඑසේම ඇෆ්ගනිස්තානය තුළ තලේබාන් සංවිධානයට සහ IS මතවාදය සඳහා සහාය දක්වන පාකිස්තාන සහයෝගයේ ප්‍රතිඵලය වී ඇත්තේ සිවිල් වැසියන් සමූහ වශයෙන් ඝාතනය වීමයි.\nකාශ්මීර ත්‍රස්තවාදීන්ට පාකිස්තානය දක්වන සහාය එහි ජීවිත විනාශ වී යෑමට හේතු වී තිබෙනවා.\nලෝකය විසින් මේ සියල්ල මේ දක්වා නොසලකා හැර ඇතත් බංග්ලාදේශය විසින් කලක සිට ඉල්ලා සිටින මාර්තු 25 වැනිදා ජන සංහාර දිනයක් ලෙස නම් කරන්නැයි කරන ඉල්ලීම පිලිගැනීමටත් ඔක්තෝබර් 22 වැනිදා කලු දිනයක් ලෙසත් පිලිගැනීමට ගෝලීය ප්‍රජාවට දැන් කාලය එළැඹ තිබෙනවා.\nකලාපය පුරා ක්‍රියාත්මක ත්‍රස්ත කණ්ඩායම්වලට සහාය දක්වන පාකිස්තානයට සම්බාධක පැනවීම අත්‍යවශ්‍ය වනවා.\nඑසේ නොවන්නේ නම් පාකිස්ථානය කිසිදා වෙනස් නොවන අතර තවත් අහිංසක ජීවිත රැසක් ත්‍රස්තවාදයට ගොදුරු වනු ඇති.",
       "URL": "https://www.hirunews.lk/318709/ඔක්තෝම්බර්-22-ඉන්දියාවට-කළු-දිනයක්-වුණේ-ඇයි",
       "Category": "Local News",
       "Parent URL": "https://www.hirunews.lk/local-news.php?pageID=782"
}