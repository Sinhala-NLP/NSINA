{
       "Source": "hirunews",
       "Timestamp": "Friday, 05 February 2016 - 19:09",
       "Headline": "සුෂ්මා ස්වරාජ් සමග ගිවිසුම් 2ක්",
       "News Content": "ශ්‍රී ලංකාව සහ ඉන්දියාව අතර අද පස්වරුවේ ගිවිසුම් දෙකකට අත්සන් තැබුණා.\nඑම ගිවිසුම් දෙක මගින්ම උතුරු සහ නැගෙනහිර පළාත්වල යටිතල පහසුකම් නැංවීම සඳහා ආධාර ලබාදෙනවා.\nමෙම ගිවිසුම් අත්සන් තැබුණේ අද ආරම්භ වූ ඉන්දු - ලංකා ඒකාබද්ධ කොමිසමේ 9 වන සැසිවාරයට සමගාමිවයි.\nඊට සහභාගිවීම සඳහා ඉන්දීය විදේශ කටයුතු ඇමතිනී සුෂ්මා ස්වරාජ් අද දහවල් දිවයිනට පැමිණියා.\nඅනතුරුව ඇය අරලියගහ මන්දිරයේදී අග්‍රාමාත්‍ය රනිල් වික්‍රමසිංහ හමුවූ අතර ඉන් පසුවයි ඉන්දු - ලංකා ඒකාබද්ධ කොමිසමේ 9 වන සැසිවාරය ආරම්භ වුණේ.\nදෙරටේ විදේශ කටයුතු අමාත්‍යවරුන්ගේ සම සහභාගීත්වයෙන් එය පැවැත්වුණා.\nඑහිදී ශ්‍රී ලංකාව සහ ඉන්දියාව අතර අවබෝධතා ගිවිසුම් දෙකකට අත්සන් තැබුණු අතර, ශ්‍රී ලංකාව වෙනුවෙන් ඊට අත්සන් තබනු ලැබුවේ විදේශ කටයුතු අමාත්‍ය මංගල සමරවීර විසින්.\nඑක් ගිවිසුමක් මගින් උතුරු පළාතේ පාසල් 27ක් ප්‍රතිසංස්කරණය කිරීම සිදුවනවා.\nඅනෙක් ගිවිසුම අත්සන් කෙරුණේ මඩකලපුව ශික්ෂණ රෝහලේ ශල්‍යාගාරය ඉදිකිරීම සහ වෛද්‍ය උපකරණ ලබාදීම සඳහායි.",
       "URL": "https://www.hirunews.lk/125556/සුෂ්මා-ස්වරාජ්-සමග-ගිවිසුම්-2ක්",
       "Category": "Local News",
       "Parent URL": "https://www.hirunews.lk/local-news.php?pageID=5180"
}