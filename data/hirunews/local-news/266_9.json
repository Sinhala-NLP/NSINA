{
       "Source": "hirunews",
       "Timestamp": "Thursday, 15 June 2023 - 15:13",
       "Headline": "මාලි රාජ්‍යයේ සාමසාධක රාජකාරියේ නිරත ශ්‍රී ලංකා යුද හමුදාවේ නිලධාරීන් විසින් 20 Kgක් බරැති විශාල බෝම්බයක් සොයාගැනේ",
       "News Content": "මාලි රාජ්‍යයේ සාමසාධක රාජකාරියේ නිරත ශ්‍රී ලංකා යුද හමුදාවේ සංග්‍රාමික රථ ආරක්ෂක අංශයේ නිලධාරීන් පිරිසක් විසින් ත්‍රස්ත සංවිධානයක් විසින් වල දමන ලද කිලෝ 20 ක් බරැති විශාල බෝම්බයක් සොයාගැනීමට සමත්ව ඇතැයි යුදහමුදාව පවසනවා.\nමාලි රාජ්‍යෙය් ටෙසාලිට් සිට ගාඕ දක්වා සිදුකෙරෙන සෝදිසි මෙහෙයුමක් අතරතුරදී යුදහමුදාවේ සංග්‍රාමික රථආරක්ෂක අංශයේ 4 වන කණ්ඩායම විසින් කාන්තාර වැලි බිම් මාර්ගයක වලදමා තිබූ මෙම අධිබලැති බෝම්බය සොයාගත් බවයි සඳහන් වන්නේ.\nඑහිදී ප්ලාස්ටික් උපකරණයකට අධිබලැති පුපුරණ දව්‍ය අඩංගු කොට තිබිය දී සොයාගත් අතර සාමසාධක හමුදාවේ රථපෙල ඉලක්කකර ගනිමින් මෙලෙස බෝම්බය අටවා ඇතැයිද යුදහමුදාව සැකපල කර සිටිනවා.\nමේ අතර පසුගිය මැයිමස 22 වනදා සාමසාධක රථපෙලක් ටෙසාලිට් දක්වා ගමන්කරමින් තිබියදී ශ්‍රී ලංකා යුදහමුදා ආරක්ෂක රථයක් මාර්ගයේ අටවා තිබූ බිම්බෝම්බයකට හසුවීමෙන් එක් යුද හමුදා නිලධාරියෙකු ඇතුලු සිව් දෙනෙකු තුවාල ලැබීය.\nශ්‍රී ලංකා යුද්ධ හමුදා සංග්‍රාමික රථ ආරක්‍ෂක ඛණ්ඩයේ භටපිරිස් විසින් ජීවිත අවදානම, අයහපත් කාලගුණික තත්ත්වයන් සහ භූමියේ දුෂ්කරතා ගැන නොතකා, භටකාර්ය සම්පාදක රථ, ඉන්ධන ප්‍රවාහනය කරන බවුසර් සහ භාණ්ඩ ප්‍ර‍රවාහනය කරන ට්‍රක් රථ සඳහා ආරක්‍ෂාව සපයන බවයි විදෙස් මාධ්‍ය වාර්තා කොට සිටින්නේ.",
       "URL": "https://www.hirunews.lk/338032/මාලි-රාජ්‍යයේ-සාමසාධක-රාජකාරියේ-නිරත-ශ්‍රී-ලංකා-යුද-හමුදාවේ-නිලධාරීන්-විසින්-20-kgක්-බරැති-විශාල-බෝම්බයක්-සොයාගැනේ",
       "Category": "Local News",
       "Parent URL": "https://www.hirunews.lk/local-news.php?pageID=266"
}