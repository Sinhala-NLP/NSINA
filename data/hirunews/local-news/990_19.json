{
       "Source": "hirunews",
       "Timestamp": "Tuesday, 26 July 2022 - 22:32",
       "Headline": "ගුවන්යානයකදී අත්අඩංගුවට ගත් අරගලකරුවෙකු ගැන පොලීසියෙන් නිවේදනයක් (වීඩියෝ)",
       "News Content": "අද (26) සවස් කාලයේදී කටුනායක පොලිස් ඒකකයේ නිලධාරීන් විසින් අත්අඩංගුවට ගත් සැකකරු සම්බන්ධයෙන් පැහැදිලි කිරීමක් සිදුකරමින් පොලීසිය නිවේදනයක් නිකුත් කර තිබෙනවා.\nඑහි දැක්වෙන්නේ කොටුව සහ ගාලු මුවදොර ප්‍රදේශවල ප්‍රචණ්ඩකාරීව සිදුකළ විරෝධතාවයන්ට සමගාමීව ඊට සම්බන්ධ විරෝධතාකරුවන් පිරිසක් විසින් පසුගිය 13 වනදා ප්‍රචණ්ඩකාරීව හැසිරෙමින් ජාතික රූපවාහිනී සංස්ථාව වෙත ඇතුළුවී එහි සජීවීව පෙනීසිටිමින් සහ එහි විකාශන කටයුතු යම් කාලසීමාවකට අත්හිටුවීමට හේතුවූ සිදුවීමට සම්බන්ධ ප්‍රධාන සැකකරු ඔහු බවයි.\nඅත්අඩංගුවට ගත් මෙම සැකකරු 31 හැවිරිදි වෑබඩ කුරුණෑගල ප්‍රදේශයේ පදිංචිකරුවෙක්.\nඅදාළ සැකකරු මේ වනවිට අපරාධ පරීක්ෂණ දෙපාර්තමේන්තු නිලධාරීන් භාරයේ පසුවන බවද පොලිස් මාධ්‍ය කොට්ඨාසය නිකුත් කළ නිවේදනයේ දැක්වෙනවා.",
       "URL": "https://www.hirunews.lk/311041/ගුවන්යානයකදී-අත්අඩංගුවට-ගත්-අරගලකරුවෙකු-ගැන-පොලීසියෙන්-නිවේදනයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=990"
}