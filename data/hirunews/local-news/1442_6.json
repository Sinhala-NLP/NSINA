{
       "Source": "hirunews",
       "Timestamp": "Friday, 07 January 2022 - 16:44",
       "Headline": "කුසල්, දික්වැල්ල, ධනුෂ්ක තිදෙනාට නැවත ක්‍රිකට් දොර ඇරෙයිද? (වීඩියෝ)",
       "News Content": "පසුගිය වසරේ ජූලි මස ශ්‍රී ලංකා ක්‍රිකට් කණ්ඩායමේ නිමා වූ එංගලන්ත තරග සංචාරය අතරතුර දී ක්‍රියාත්මක වූ ජෛව බුබුල උල්ලංඝනය කිරීමේ විනය විරෝධී කටයුත්ත හේතුවෙන් තරග තහනමකට ලක්ව සිටින කුසල් මෙන්ඩිස්, නිරෝෂන් දික්වැල්ල සහ ධනුෂ්ක ගුණතිලක තිදෙනා හෙට ශ්‍රී ලංකා ක්‍රිකට් ක්‍රීඩකයින් සඳහා පැවැත්වෙන ශාරීරික යෝග්‍යතා පරීක්ෂණය සඳහා කැඳවා ඇති බව වාර්තා වනවා.\nමෙම විනය විරෝධී කටයුත්ත සම්බන්ධයෙන් විමර්ශනයක් සිදුකළ ශ්‍රී ලංකා ක්‍රිකට් ආයතනයේ විනය කමිටුව, මෙම ක්‍රීඩකයින්ට වසරක ජාත්‍යන්තර ක්‍රිකට් තරග තහනමකට අමතරව රුපියල් මිලියන 10 බැගින් වූ දඩයක් ද නියම කලා.\nඑමෙන්ම එම තරග තහනමට අමතරව දේශීය තරග සඳහා ද මාස හයක තහනමක් පැනවුණා.\nකෙසේ වෙතත් මෙම ක්‍රීඩකයින් තිදෙනාටම පසුගියදා නිමා වූ ලංකා ප්‍රිමියර් ලීග් තරගාවලිය සඳහා ක්‍රීඩා කිරීමට ශ්‍රී ලංකා ක්‍රිකට් ආයතනය අනුමැතිය ලබා දුන්නා.\nකෙසේ වුවත් පනවා ඇති එම තරග තහනම අතරතුර මෙලෙස එම ක්‍රීඩකයින් තිදෙනා ශාරීරික යෝග්‍යතා පරීක්ෂණයට කැඳවා ඇති බවයි, වාර්තා වන්නේ.\nකෙසේ වෙතත් මෙම ක්‍රීඩකයින් සම්බන්ධයෙන් අදහස් දැක්වූ ශ්‍රී ලංකා ක්‍රිකට් ආයතනයේ ඉහළ පෙළේ නිලධාරියෙකු කියා සිටියේ, මේ වන විට ඔවුන් ශ්‍රී ලංකා ක්‍රිකට් ආයතනයෙන් ඔවුන්ට එරෙහිව පනවා ඇති දඬුවම සම්බන්ධයෙන් නැවත සලකා බලන ලෙස අවස්ථා කිහිපයකදීම ඉල්ලීම් කර ඇති බවයි.\nකෙසේ වෙතත් ඔවුන්ට පනවා ඇති දඬුවම යම් ආකාරයකින් ලිහිල් කරන්නේ ද යන්න පිළිබඳ තවමත් අවසන් තීරණයක් ගෙන නොමැති බවත් ඔහු සඳහන් කළා.",
       "URL": "https://www.hirunews.lk/293302/කුසල්-දික්වැල්ල-ධනුෂ්ක-තිදෙනාට-නැවත-ක්‍රිකට්-දොර-ඇරෙයිද-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1442"
}