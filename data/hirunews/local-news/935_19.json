{
       "Source": "hirunews",
       "Timestamp": "Tuesday, 16 August 2022 - 19:45",
       "Headline": "දින හතරක් මාගම්පුර රැඳෙන නැව ගැන තුන්වන පාර්ශවයක මැදිහත්වීම අනවශ්‍ය බව චීන විදේශ අමාත්‍යාංශය කියයි (වීඩියෝ)",
       "News Content": "හම්බන්තොට වරායට අද ළඟාවූ චීනයේ යුවාන් වැන්ග් ෆයිව් නෞකාවේ විද්‍යාත්මක පර්යේෂණ ක්‍රියාකාරකම් ජාත්‍යන්තර නීතියට සහ සාමාන්‍ය භාවිතයට අනුකූල බව චීන විදේශ අමාත්‍යාංශ ප්‍රකාශකයා පවසනවා.\nඒ සඳහා තුන්වන පාර්ශවයන් මැදිහත් නොවිය යුතු බවයි ඔහු අද ප්‍රකාශ කළේ.\nඅගෝස්තු සහ සැප්තැම්බර් අතර කාලය තුළ ඉන්දියානු සාගරයේ වයඹ දිග මුහුදේ චන්ද්‍රිකා සහ අභ්‍යවකාශ ගවේෂණ කටයුතු සිදුකිරීමට මෙම නෞකාව මෙරටට පැමිණි බවට වාර්තා පළවනවා.\nකෙසේ වෙතත් මෙම නෞකාව මෙරටට පැමිණීමට පෙර ඉන්දියාව, අවස්ථා කිහිපයකදීම සිය අප්‍රසාදය පළ කරනු ලැබුවා.\nහම්බන්තොට වරායට අද සේන්දු වූ යුවාන් වැන්ග් ෆයිව් නෞකාව එහි ලබන 19 වනදා දක්වා නැංගුරම් ලා තැබෙනු ඇති.\nහම්බන්තොට වරායට පැමිණි නෞකාව පිළිගැනීම සඳහා විශේෂ උත්සවයක් අද සංවිධාන කර තිබුණා. ඊට මෙරට චීන තානාපති ඇතුලු පාර්ලිමේන්තු මන්ත්‍රීවරුන් කිහිපදෙනෙකු එක්ව සිටියා.\nඑම අවස්ථාවට එක්වෙමින් පාර්ලිමේන්තු මන්ත්‍රී විමල් වීරවංශ සඳහන් කළේ ණය වශයෙන් නොව ආයෝජන වශයෙන් ලංකාව මුහුණ දී ඇති ගැටළු විසඳීම සඳහා චීනය සහය දක්වනු ඇති බවට බලාපොරොත්තු වන බවයි.\nඑම උත්සවයට පාර්ලිමේන්තු මන්ත්‍රී රියර් අද්මිරාල් සරත් වීරසේකරද එක්ව සිටියා.\nමේ අතර මෙම චීන නෞකාව මෙරටට පැමිණීම සම්බන්ධයෙන් ඉන්දියාව සමඟ ශ්‍රී ලංකාවේ ඇති මිත්‍රත්වයට හානි නොවන අයුරින් රජය කටයුතු කළ යුතු බව දෙමළ ප්‍රගතිශීලී සන්ධානයේ නියෝජ්‍ය නායක පාර්ලිමේන්තු මන්ත්‍රී පලනි දිගම්බරම් සඳහන් කළා.",
       "URL": "https://www.hirunews.lk/312944/දින-හතරක්-මාගම්පුර-රැඳෙන-නැව-ගැන-තුන්වන-පාර්ශවයක-මැදිහත්වීම-අනවශ්‍ය-බව-චීන-විදේශ-අමාත්‍යාංශය-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=935"
}