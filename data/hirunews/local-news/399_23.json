{
       "Source": "hirunews",
       "Timestamp": "Friday, 21 April 2023 - 18:18",
       "Headline": "ආර්ථික කළමනාකරණ ප්‍රතිපත්තිය ගැන ජනපතිගෙන් ප්‍රකාශයක් (ඡායාරූප)",
       "News Content": "ශ්‍රී ලංකාවේ ආර්ථිකය ශක්තිමත් කිරිම සඳහා වන ආර්ථික කළමනාකරණ ප්‍රතිපත්තිය ඉදිරි මාසය තුළ සකස් කර අවසන් කරන බව ද එම ආර්ථික කළමනාකරණ ප්‍රතිපත්තිය පාර්ලිමේන්තුවට ඉදිරිපත් කර සම්මත කර ගැනීමට බලාපොරොත්තු වන බව ද ජනාධිපති රනිල් වික්‍රමසිංහ අවාධරණය කළා.\nජනාධිපතිවරයා මෙම අදහස් පළ කළේ, විශිෂ්ටතම ව්‍යාපාරිකයන් 40 දෙනෙකු අගයමින් ජනාධිපති ලේකම් කාර්යාලයේ ඊයේ (20) පැවති \"බිස්නස් ටුඩේ\" සම්මාන උලෙළ අමතමින්.\nශ්‍රී ලාංකේය ව්‍යාපාරික ක්ෂේත්‍රයේ විශිෂ්ට කාර්ය සාධකයක් දක්වන සමාගම් ඇගැයීමට ලක් කෙරෙන මෙම සම්මාන උලෙළ බිස්නස් ටුඩේ සඟරාව විසින් වාර්ෂිකව සංවිධානය කරනු ලබනවා.\nරට තුළ දියුණු කළ යුතු ක්ෂේත්‍ර ගණනාවක් තිබෙන බවත්, මේ වසර තුළ එය ක්‍රියාත්මක කිරීම අවශ්‍ය බවත්, ණය ප්‍රතිව්‍යුහගත කිරීම ගැන කිසිවෙකු විසින් බිය විය යුතු නොමැති බවත් ජනාධිපතිවරයා තවදුරටත් සඳහන් කළා.\nමේ පිළිබඳ අදහස් දැක් වූ ජනාධිපතිවරයා පෙන්වා දුන්නේ වාර්ෂිකව ඉංජිනේරුවන් 10,000 ක්, වෛද්‍යවරුන් 5,000 ක්, තොරතුරු තාක්ෂණ කාර්මිකයන් සහ අනෙකුත් වෘත්තිකයන් ඇතුළු දක්ෂ ශ්‍රම බලකායක් ඊට අවශ්‍ය වන බව‍යි.\nඑමෙන් ම රජය දැනට වෘත්තීය හා තාක්‍ෂණික පුහුණු ආයතන 400ක් පමණ ක්‍රියාත්මක කරන අතර, පුහුණු ශ්‍රමිකයන්ගේ ඉල්ලුම සපුරාලීම සඳහා සේවා මුර දෙකක් පවත්වාගෙන යාමටත්, ඒ සඳහා පෞද්ගලික අංශය හවුල් කර ගැනීමට අවශ්‍ය‍ වන බවත් ජනාධිපතිවරයා වැඩිදුරටත් සඳහන් කළා.\nඅවසන් වශයෙන් අවධාරණය කළේ මේ මාසය තුළ ජාත්‍යන්තර මූල්‍ය අරමුදලේ වැඩසටහන සඳහා පාර්ලිමේන්තුවේ සහාය ලබා ගනිමින් ලබන මැයි මාසය අවසන් වන විට ආර්ථික කළමනාකරණ ප්‍රතිපත්තිය අවසන් කිරීමට බලාපොරොත්තු වන බව ද මෙම වැඩසටහනේ අවධාරණය කළා.",
       "URL": "https://www.hirunews.lk/333098/ආර්ථික-කළමනාකරණ-ප්‍රතිපත්තිය-ගැන-ජනපතිගෙන්-ප්‍රකාශයක්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=399"
}