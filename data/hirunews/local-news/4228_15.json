{
       "Source": "hirunews",
       "Timestamp": "Wednesday, 08 November 2017 - 18:35",
       "Headline": "පිළියන්දල බස් නැවතුම්පොලේ බෝම්බ පිපිරවූ LTTE සාමාජිකයාට ජීවිතාන්තය දක්වා සිරදඬුවම්",
       "News Content": "හිටපු LTTE සාමාජිකයෙකුට ජීවිතාන්තය දක්වා සිරදඬුවම් නියම කර තිබෙනවා.\nඒ 2008 වසරේ අප්‍රේල් 25 වනදා පිළියන්දල බස් නැවතුම්පොළෙහි තිබූ ලංගම බස් රථයකට බෝම්බයක් අටවා එය පුපුරුවාහැරීම සම්බන්ධයෙන් වරදකරු වූ රජිතානන්දන් ආනන්දසුහාර් නොහොත් ලෝරන්ස් ඩේවිඩ් රාජ් නමැති පුද්ගලයෙකුටයි.\nකොළඹ මහාධිකරණ විනිසුරු පියසේන රණසිංහ හමුවේ අදාළ නඩුව අද (08) කැඳවූ අවස්ථාවේදී මෙම නියෝගය ලබා දුන් බවයි අප අධිකරණ වාර්තාකරු සඳහන් කළේ.\nසිද්ධිය සම්බන්ධයෙන් මොහුට එරෙහිව චෝදනා 94ක් ගොනුකර තිබුණා.\nඉන් පළමුවන චෝදනාවේ සිට 93 දක්වා වූ චෝදනාවන්ට වරදකරු වූ හෙයින් ජීවිතාන්තය දක්වා සිර දඬුවම්ද, 94 වන චෝදනාවට වසර 10ක සිර දඬුවමක්ද නියම කරන ලෙසටයි මහාධිකරණ විනිසුරුවරයා නියෝග කර ඇත්තේ.\nමෙම ත්‍රස්ත ක්‍රියාව හේතුවෙන් බස් රථයේ ගමන්ගත් මගීන් 30 දෙනෙකු ජීවිතක්ෂයට පත්ව ඇති අතර පුද්ගලයින් 40 දෙනෙකු පමණ බරපතල තුවාල ලැබුවා.",
       "URL": "https://www.hirunews.lk/175586/පිළියන්දල-බස්-නැවතුම්පොලේ-බෝම්බ-පිපිරවූ-ltte-සාමාජිකයාට-ජීවිතාන්තය-දක්වා-සිරදඬුවම්",
       "Category": "Local News",
       "Parent URL": "https://www.hirunews.lk/local-news.php?pageID=4228"
}