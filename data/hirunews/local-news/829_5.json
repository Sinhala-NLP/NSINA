{
       "Source": "hirunews",
       "Timestamp": "Sunday, 02 October 2022 - 19:19",
       "Headline": "ඩීසල් මිලත් අඩු කරන්නැයි ඉල්ලීමක් (වීඩියෝ)",
       "News Content": "පෙට්‍රල් මිල අඩුකිරීමෙන් ජනතාවට කිසිදු සහනයක් නොලැබෙන බවත් ඩීසල් මිල අඩුකිරීමෙන් පමණක් ජනතාවට සහනයක් ලබා දිය හැකි බවත් සමස්ත ලංකා අන්තර් පළාත් පාසල් ළමුන් ප්‍රවාහනය කරන්නන්ගේ සංගමය ඇතුලු තවත් සංගම් කිහිපයක් පවසනවා.\nඊයේ මධ්‍යම රාත්‍රියේ සිට ක්‍රියාත්මක වන පරිදි පෙට්‍රල් ලීටරයක මිල රුපියල් 40 කින් පහළ දැමීමට කටයුතු කළා. එහෙත් ඩීසල් මිලෙහි කිසිදු වෙනසක් සිදුව නැහැ.\nමෙවන් තත්වයක් තුළ ඩීසල් මිල අඩුකිරීමට හැකියාව තිබියදී පෙට්‍රල් පමණක් අඩුකිරීම සාධාරණ නොවන බවයි සමස්ත ලංකා අන්තර් පළාත් පාසල් ළමුන් ප්‍රවාහනය කරන්නන්ගේ සංගමයේ සභාපති රුවන් ප්‍රසාද් කොළඹ අද පැවති මාධ්‍ය හමුවකට එක්වෙමින් සඳහන් කළේ.\nඑමෙන්ම විදුලිය පාවිච්චි කරන්නන්ගේ සංගමයේ ජාතික ලේකම් සංජීව ධම්මික කොළඹ අද පැවති මාධ්‍ය හමුවකට එක්වෙමින් ප්‍රකාශ කළේ ඩීසල් ලීටරයක් රුපියල් 200 කට ලබාදීමේ හැකියාව පවතින බවයි.\nඛණිජ තෙල් බෙදුම්කරුවන්ගේ සංගමය කොළඹ අද මාධ්‍ය හමුවක් කැඳවා තිබුණේ පසුගියදා ඉන්ධන පිරවුම්හලක සිදුවූ ඉන්ධන වංචාවක් සම්බන්ධයෙන් කරුණු පැහැදිලි කිරීමක් සඳහායි.\nඑම සංගමයේ සභාපති කුසුම් සඳනායක කියා සිටියේ බෙදුම්කරුවන් සහ ඉන්ධන පිරවුම්හල් හිමිකරුවන් අපහසුතාවට පත්කිරීම සඳහා රජය විසින් කුමන්ත්‍රණයක් සිදුකරන්නේද යන්න පිළිබද සැකයක් පවතින බවයි.",
       "URL": "https://www.hirunews.lk/316885/ඩීසල්-මිලත්-අඩු-කරන්නැයි-ඉල්ලීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=829"
}