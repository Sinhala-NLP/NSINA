{
       "Source": "hirunews",
       "Timestamp": "Monday, 08 November 2021 - 11:23",
       "Headline": "සිරිල් ගාමිණී පියතුමන් අත්අඩංගුවට නොගන්නා ලෙසට නීතිපති අධිකරණයට දැනුම්දෙයි (ඡායාරූප සහ වීඩියෝ)",
       "News Content": "සිරිල් ගාමිණි පියතුමන් අත්අඩංගුවට නොගන්නා බව නීතිපති, ශ්‍රේෂ්ඨාධිකරණයට දැනුම් දෙයි\nමෙම අවස්ථාවේ ආචාර්ය සිරිල් ගාමිණී ප්‍රනාන්දු පියතුමන් අත්අඩංගුවට ගැනීමේ සූදානමක් නොමැති බව අපරාධ පරීක්ෂණ දෙපාර්තමේන්තුව නීතිපතිවරයා මාර්ගයෙන් ශ්‍රේෂ්ඨාධිකරණයට දැනුම් දුන්නා.\nතමන් අත්අඩංගුවට ගැනීම වැළැක්වීමේ නියෝගයක් නිකුත් කරන ලෙස ඉල්ලා සිරිල් ගාමිණී පියතුමන් ඉදිරිපත් කර තිබූ මූලික අයිතිවාසිකම් පෙත්සමක් අද කැඳවනු ලැබූ අවස්ථාවේදීයි අතිරේක සොලිසිටර් ජනරාල් රොහාන්ත අබේසූරිය මේ බව කියා සිටියේ.\nවිමර්ශණ අවසන් වීමෙන් පසු නීතිපති උපදෙස් මත මේ සම්බන්ධයෙන් තීරණයක් ගැනීමට නියමිත බවද ඔහු දැනුම් දුන්නා.\nමෙහිදී සිරිල් ගාමිණී පියතුමන් වෙනුවෙන් පෙනී සිටි ජනාධිපති නීතිඥ රියන්සි අර්සකුලරත්න අධිකරණයට දන්වා සිටියේ දැනුම් දෙන සුදුසු වේලාවක විමර්ශණ කටයුතු සඳහා අපරාධ පරීක්ෂණ දෙපාර්තමේන්තුව හමුවේ පෙනී සිට ප්‍රකාශයක් ලබාදීමට තම සේවාදායකයා සූදානම් බවයි.\nමෙහිදී ත්‍රිපුද්ගල විනිසුරු මඩුල්ලේ සභාපති විනිසුරු විජිත් මළල්ගොඩ අපරාධ පරීක්ෂණ දෙපාර්තමේන්තුව වෙනුවෙන් පෙනී සිටි අතිරේක සොලිසිටර් ජනරාල්වරයාට දන්වා සිටියේ ප්‍රමාණවත් කාලයක් ලබාදී පෙත්සම්කරු අපරාධ පරීක්ෂණ දෙපාර්තමේන්තුවට කැඳවා ප්‍රකාශයක් ලබාගන්නා ලෙසයි.\nඅනතුරුව පෙත්සම වැඩිදුර කරුණු සලකා බැලීම සඳහා ලබන වසරේ අප්‍රේල් මස 4 වැනි දා කැඳවීමට ද නියම කළා.\nමෙම පෙත්සමේ වග උත්තරකරුවන් ලෙස අපරාධ පරීක්ෂණ දෙපාර්තමේන්තුවේ විශේෂ විමර්ශණ ඒකකයේ ස්ථානාධිපති ප්‍රධාන පොලිස් පරීක්ෂක ලලිත දිසානායක, එහි ජ්‍යේෂ්ඨ පොලිස් අධිකාරි රොහාන් ප්‍රේමරත්න, අපරාධ පරීක්ෂණ දෙපාර්තමේන්තුවේ අධ්‍යක්ෂ ඩබ්ලිව්. තිලකරත්න, පොලිස්පතිවරයා, රාජ්‍ය බුද්ධි ප්‍රධානී සුරේෂ් සලෙයි, අගරදගුරු අතිඋතුම් මැල්කම් කාදිනල් රංජිත් හිමිපාණන් සහ නීතිපතිවරයා නම් කර තිබෙනවා.\nරාජ්‍ය බුද්ධි ප්‍රධානී සුරේෂ් සලෙයි විසින් කරන ලද පැමිණිල්ලකට අනුව තමන්ගෙන් ප්‍රකාශයක් සටහන් කර ගැනීම සඳහා පෙනී සිටින ලෙස අපරාධ පරීක්ෂණ දෙපාර්තමේන්තුව විසින් දැනුම් දී ඇතැයි පෙත්සම්කාර සිරිල් ගාමිණී පියතුමන් ප්‍රකාශ කළා.\nපාස්කු ඉරිදා ත්‍රස්ත ප්‍රහාරය සම්බන්ධයෙන් සූම් තාක්ෂණය ඔස්සේ ඉකුත් 25 වන දා පැවති සංවාදයකදී තමන් ජාතික ආරක්ෂාවට තර්ජනයක් වන ආකාරයේ ප්‍රකාශ සිදු කිරීම තුළින් දණ්ඩ නීති සංග්‍රහය සහ එක්සත් ජාතීන්ගේ සිවිල් හා දේශපාලන අයිතිවාසිකම් පිළිබඳ සම්මුති පනතේ වරදවල් සිදුකර ඇති බවට චෝදනා කරමින් විමර්ශන සිදු කරන බවට තොරතුරු අනාවරණය වී ඇතැයි පෙත්සමින් සඳහන් කර තිබෙනවා.\nඑහෙත් එම චෝදනා ප්‍රතික්ෂේප කරන සිරිල් ගාමිණී පියතුමන් කියා සිටියේ අදාළ ප්‍රකාශය සටහන් කර ගැනීමෙන් අනතුරුව තමන්ව අත්අඩංගුවට ගැනීමට අපරාධ පරීක්ෂණ දෙපාර්තමේන්තුව සූදානමින් සිටින බවයි.\nසාධාරණ හේතුවක් නොමැතිව තමන්ව අත්අඩංගුවට ගැනීම වැළැක්වීමේ අතුරු නියෝගයක් නිකුත් කරන ලෙස සිරිල් ගාමිණී පියතුමන් මෙම පෙත්සමෙන් ඉල්ලා තිබෙනවා.\nමේ අතර පෙත්සම අද සළකා බැලුණු අවස්ථාවේදී සිරිල් ගාමිණී පියතුමන්ට සහාය පළ කරමින් ශ්‍රේෂ්ඨාධිකරණ සංකීර්ණය ආසන්නයේ නිහඬ විරෝධතාවක්ද පැවති බවයි හිරු අධිකරණ වාර්තාකරු කියා සිටියේ.",
       "URL": "https://www.hirunews.lk/287354/සිරිල්-ගාමිණී-පියතුමන්-අත්අඩංගුවට-නොගන්නා-ලෙසට-නීතිපති-අධිකරණයට-දැනුම්දෙයි-ඡායාරූප-සහ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1576"
}