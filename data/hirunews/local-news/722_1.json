{
       "Source": "hirunews",
       "Timestamp": "Sunday, 20 November 2022 - 10:18",
       "Headline": "මිනිස් ජාවාරම්වලට සම්බන්ධ තවත් උප ඒජන්තවරයෙක් අත්අඩංගුවට (වීඩියෝ)",
       "News Content": "මිනිස් ජාවාරම සම්බන්ධයෙන් තවත් සැකකරුවෙකු අවිස්සාවේල්ල ප්‍රදේශයේදී අත්අඩංගුවට ගෙන තිබෙනවා.\nඊයේ (19) සවස මොහු අත්අඩංගුවට ගෙන ඇත්තේ තැනැත්තන් වෙළඳාම, ජාවාරම් විමර්ශන හා සමුද්‍රිය අපරාධ විමර්ශන කොට්ඨාසය මගින්.\nමෙම සැකකරු 45 හැවිරිදි අවිස්සාවේල්ල පුවක්පිටිය ප්‍රදේශයේ පදිංචිකරුවෙක්.\nවැඩිදුර පරීක්ෂණවලදී හෙළි වී ඇත්තේ මොහු කාන්තාවන් රවටා රැකියා සඳහා මැදපෙරදිග රටවලට යැවීමේ උප නියෝජිතයෙකු ලෙස කටයුතු කර ඇති බවයි.\nසැකකරු විසින් මෙලෙස මැදපෙරදිග රටවලට යවා, එහි අතරමංව යළි දිවයිනට පැමිණි කාන්තාවන් සිදුකළ පැමිණිලිවලට අනුවයි මෙම අත්අඩංගුවට ගැනීම සිදුකර ඇත්තේ.\nඑමෙන්ම ඕමානයේ සහ ඩුබායි හි රැකියා ලබාදෙන බව පවසා මිනිස් ජාවාරමේ නිරත වීමේ චෝදනාව මත ඊයේ කටුනායක ගුවන්තොටුපලේදී එම ජාවාරමේ ප්‍රධාන සැකකරුවෙකු අත්අඩංගුවට ගනු ලැබුවා.\nමේ අතර රැකියා සඳහා විදේශ ගතවීම පසුගිය වසරට සාපේක්ෂව සියයට 150කට ආසන්න ප්‍රතිශතයකින් ඉහළ ගොස් ඇතැයි විදේශ සේවා නියුක්ති කාර්යාංශය පවසනවා.\nපසුගිය වසර තුළ නීත්‍යානුකූලව රැකියා සඳහා විදේශ ගතවූ සංඛ්‍යාව 122,000 ක්.\nඑම සංඛ්‍යාව මේ වසරේ ගතවූ කාල සීමාව තුළ 278,000 ක් දක්වා වර්ධනය වී තිබෙනවා.\nඑමෙන්ම පසුගිය ඔක්තෝම්බර් මාසයේ සිට ක්‍රියාත්මක වන පරිදි සංචාරක වීසා මගින් විදේශ රැකියා සඳහා පිටත් කර හැරීම නතර කිරීමට විදේශ සේවා නියුක්ති කාර්යාංශය පියවර ගනු ලැබුවා.",
       "URL": "https://www.hirunews.lk/320836/මිනිස්-ජාවාරම්වලට-සම්බන්ධ-තවත්-උප-ඒජන්තවරයෙක්-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=722"
}