{
       "Source": "hirunews",
       "Timestamp": "Sunday, 04 July 2021 - 15:38",
       "Headline": "පළාත් අතර සංචරණ සීමා තවදුරටත් - නව සෞඛ්‍ය මාර්ගෝපදේශ නිකුත් වෙයි (වීඩියෝ)",
       "News Content": "හෙට (05) සිට ක්‍රියාත්මක වන පරිදි සංචරණ සීමා අණ පනත් යාවත්කාලීන කිරීමට සෞඛ්‍ය අධ්‍යක්ෂ ජනරාල්වරයා තීරණය කර තිබෙනවා.\nමෙම නව විධි විධාන අනුව පළාත් අතර සංචරණ සීමා තවත් සති දෙකක කාලයක් සඳහා බලපැවැත්වෙනු ඇති.\nඉන් අනතුරුව සමාලෝචනයකින් පසුව පළාත් අතර සංචරණ සීමා ලිහිල් කිරීම පිළිබඳව අවසන් තීරණයක් ගන්නා බවයි වාර්තා වන්නේ.\nකෙසේවෙතත් පවතින සංචරණ සීමා යම් යම් ලිහිල් කිරීම් යටතේ ජුලි මස 19 වනදා දක්වා බලපැවැත්වෙන අතර බස්නාහිර පළාත තුල දැඩිව පවත්නා කොවිඩ් 19 වසංගත තත්වය පාලනය කිරීම සඳහා විශේෂ තත්වයන් යටතේ සීමාවන් කිහිපයක් ඉදිරියටත් ක්‍රියාත්මක කෙරෙනු ඇති.\nනව සංශෝධන යටතේ පොදු ප්‍රවාහන සේවා සඳහා බස්නාහිර පළාත තුල ආසන ධාරිතාවෙන් සියයට 30ක උපරිමයකට යටත්ව සේවාවන් පවත්වාගෙන යාහැකි අතර අනෙක් පළාත් සඳහා ආසන ධාරිතාව සියයට 50 දක්වා වැඩිකර තිබෙනවා.\nඑමෙන්ම ආයතනික රැස්වීම් සඳහා තිබූ සීමාවන් ලිහිල් කරමින් අත්‍යවශ්‍ය රැස්වීම් සඳහා 10 දෙනෙකුට සීමා කරමින් පැවැත්විය හැකියි.\nවැඩමුළු, සම්මන්ත්‍රණ, සන්නාම දියත් කිරීම සඳහා එක්විය හැකි උපරිම පුද්ගල සංඛ්‍යාව 25ක්.\nනව සීමා ලිහිල් කිරීම් යටතේ සාප්පු සංකීර්ණ විවෘතව තැබීමට අවසර ඇති අතර එතුල නිකරුණේ ගැවසීම තහනම් කර තිබෙනවා.\nඑමෙන්ම සිල්ලර අලෙවිසැල් සෞඛ්‍ය රෙගුලාසි යටතේ විවෘත කිරීමට නව සීමා ලිහිල් කිරීම් අනුව හැකියාව ලැබෙනු ඇති.\nකෙසේවෙතත් මංගල උත්සව, අවමංගල්‍ය අවස්ථා, පූජනීය ස්ථාන සඳහා පනවා ඇති සීමාවන් තවදුරටත් එලෙසම පවතිනවා.\nහෝටල්, විවේකාගාර, ස්ථානය තුල අනුභව කළ හැකි සහ ආහාර පිටතට රැගෙන යාහැකි අවන්හල් සෞඛ්‍ය රෙගුලාසීන්ට යටත්ව විවෘත කිරීමට හෙට සිට අවසර ලැබෙන අතර සම්භාෂණ පැවැත්වීම්, රාත්‍රී සමාජ ශාලා, කැසිනෝ ඔට්ටු මධ්‍යස්ථාන, සම්භාහන මධ්‍යස්ථාන, පබ් සහ බාර් තවදුරටත් වසා තැබෙනු ඇති.\nමේ අතර, සෞඛ්‍ය මාර්ගෝපදේශවලට යටත්ව උත්සව ශාලාවල විවාහ මංගල උත්සව පැවැත්වීමට අවසර ලබාදෙන ලෙස ශ්‍රී ලංකා විවාහ මංගල උත්සව සේවා සංගමය ඉල්ලීමක් කර තිබෙනවා.\nකෙසේ වෙතත්, මෙරටින් මේ වනවිට වාර්තා වී ඇති ඩෙල්ටා කොරෝනා ප්‍රභේදයේ ප්‍රතිඵල තවත් මාසයකින් පමණ දැකගත හැකි වනු ඇති බව ශ්‍රී ලංකා වෛද්‍ය සංගමයේ සභාපතිනි විශේෂඥ වෛද්‍ය පද්මා එස්. ගුණරත්න කියා සිටියා.\nනව මාර්ගෝපදේශ යටතේ වූවද පළාත් අතර සංචරණය සීමා තවදුරටත් පනවා තිබීම හේතුවෙන් පසුගිය සිකුරාදා දිනයේ ධාවනය වූ පරිදි දුම්රිය ධාවනයේ යොදවන බව දුම්රිය දෙපාර්තමේන්තුව පවසනවා.\nඑහි නියෝජ්‍ය සාමාන්‍යාධිකාරී ගාමිණී සෙනෙවිරත්න කියා සිටියේ බදාදා දිනයේදී පළාත් අතර දුම්රිය සේවා ධාවනය කරවීමට අවසර ලබාදෙන්නේද නැද්ද යන්න සම්බන්ධයෙන් වන සාකච්ඡාවක් පැවැත්වීමට නියමිතව ඇති බවයි.\nඅන්තර් පළාත් බස් රථ ධාවනය හෙට දිනයේද සිදුනොවන බව ජාතික ගමනාගමන කොමිෂන් සභාවේ අධ්‍යක්ෂ ජනරාල්, ආචාර්ය නිලාන් මිරැන්ඩා කියා සිටියා.\nබස් රථ ප්‍රවාහන සේවා හා දුම්රිය මැදිරි හා මෝටර් රථ කර්මාන්ත රාජ්‍ය අමාත්‍ය දිලුම් අමුණුගම කියා සිටියේ තවදුරටත් ආසන සංඛ්‍යාවට පළාත් තුළ බස් රථ ධාවනය සිදුකරන බවයි.\nමේ අතර, ෆයිසර් කොරෝනා මර්දන එන්නත් මාත්‍රා 26,000ක් හෙට දිනයේ දිවයිනට ළගා වන බව ඖෂධ නිෂ්පාදනය, සැපයුම් හා නියාමන රාජ්‍ය අමාත්‍ය මහාචාර්ය චන්න ජයසුමන ප්‍රකාශ කළා.\nඔහු කියා සිටියේ දකුණු ආසියානු කලාපයෙන් ෆයිසර් එන්නත හිමිවන පළමු රට වන්නේ ශ්‍රී ලංකාව බවයි.\nඑලෙස දිවයිනට ලැබෙන ෆයිසර් එන්නත් ලබාදෙන කණ්ඩායම් සම්බන්ධයෙන් සෞඛ්‍ය අමාත්‍යාංශයේ විශේෂඥ කමිටුවක් විසින් සලකා බලමින් සිටින බවයි රාජ්‍ය අමාත්‍ය චන්න ජයසුමන වැඩිදුරටත් ප්‍රකාශ කළේ.\nසෞඛ්‍යසේවා අධ්‍යක්ෂ ජනරාල්වරයාගේ අත්සනින් නිකුත් කළ නව සෞඛ්‍ය රෙගුලාසි සවිස්තර වාර්තාව පහතින්.",
       "URL": "https://www.hirunews.lk/276055/පළාත්-අතර-සංචරණ-සීමා-තවදුරටත්-නව-සෞඛ්‍ය-මාර්ගෝපදේශ-නිකුත්-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1842"
}