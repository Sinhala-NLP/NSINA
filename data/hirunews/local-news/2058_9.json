{
       "Source": "hirunews",
       "Timestamp": "Sunday, 28 March 2021 - 8:06",
       "Headline": "සූවස් ඇළේ සිරවූ නෞකාව ඉවත් කරගැනීමට අද නව උත්සාහයක් (වීඩියෝ)",
       "News Content": "ලොව කාර්යබහුලතම නෞකා මාර්ගයක් වන ඊජිප්තුවේ සූවස් ඇළ අවහිර කරමින් අක්‍රිය වූ දැවැන්ත බහලුම් නෞකාව යළි දියඹට එක් කිරීම සඳහා නව උත්සාහයක් ක්‍රියාත්මකයි.\nසූවස් ඇළේ පාලනාධිකාරිය සඳහන් කළේ ටග් යාත්‍රා 14 ක් ඊයේ වඩදිය අවස්ථාව උපයෝගී කරගනිමින් නෞකාව මුදාගැනීමට උත්සාහ කළ බවයි.\nඑමෙන්ම අද දිනයේදීද තවත් ටග් යාත්‍රා එක්වී නෞකාව මුදාගැනීමට උත්සාහ කරනු ඇති.\nඑවර් ගිවන් නමැති මෙම නෞකාව සූවස් ඇළ අවහිර කරමින් පසුගිය අඟහරුවාදා අක්‍රිය වීමත් සමඟ නෞකා 300 කට අධික සංඛ්‍යාවක් ඇළ දෙපස පෙළ ගැසී ඇති බව සඳහන්.\nඇතැම් නෞකා දකුණු අප්‍රිකානු සුබ පැතීමේ තුඩුව හරහා යුරෝපය වෙත ගමන් කිරීමට කටයුතු යොදා තිබුණා.\nසිකුරාදා රාත්‍රිය වනවිට නෞකාවේ ඉදිරි කොටස සිරවී ඇති වැලි ටොන් 20,000ක් පමණ ඉවත් කරගත් අතර, නෞකාවේ භාණ්ඩ නොමැති විට බර රඳවාගැනීමට පුරවා තිබූ ජලය ටොන් 9,000 ක්ද ඊයේ ඉවත් කර ගැනුනා.\nඉන් පසු නැවේ අවර පෙති සහ සුක්කානම ක්‍රියාකාරී වී ඇති අතර, දැඩි සුළං සහ උදම් රළ හේතුවෙන් නෞකාව මුදාගැනීමේ මෙහෙයුම සාර්ථක වූයේ නැහැ.\nදැන් ක්‍රියාත්මක උත්සාහය අසාර්ථක වුවහොත් මීළඟ පියවර වන්නේ නෞකාවේ බහලුම් යම් ප්‍රමාණයක් ඉවත් කර එය සැහැල්ලු කිරීමයි.\nමීටර 400 ක් දිගැති ටොන් දෙලක්ෂයක් බර ලොව මෙතෙක් නිපදවූ විශාලතම බහලුම් නෞකාවක් වන එවර් ගිවන් තායිවාන එවර්ග්‍රීන් මැරීන් සමාගමට අයත්.\nඑම සමාගමේ හිමිකාරත්වය දරන්නේ ජපානයේ ෂොයි කිසන් සමූහයයි.\nඑහි සභාපති යුකිටෝ හිගාකි ඊයේ ටෝකියෝ නුවරදී ප්‍රකාශ කළේ නෞකාව කඩිනමින් දියඹට එක් කිරීමට හැකිවනු ඇති බවයි. එමෙන්ම ඉන්පසු ඊට සාමාන්‍ය පරිදි යාත්‍රා කිරීමට හැකිවනු ඇති බවයි ඔහු සඳහන් කළේ.\nනෞකාව මුදාගැනීමේ මෙහෙයුමට අමතර උපකරණ සහ යාත්‍රා අද දිනයේ ළඟාවනු ඇති බව ඊට එක්ව සිටින බ්‍රිතාන්‍යය නාවුක මණ්ඩලය සඳහන් කළා.\nඇමරිකා එක්සත් ජනපදයද ඒ සඳහා  එක්වීමට කැමැත්ත පළ කර තිබෙනවා.\nගෝලීය වෙළඳාමෙන් සියයට 12ක් කිලෝමීටර 193ක් දිගැති සූවස් ඇළ හරහා ගමන් කරනවා.\nමධ්‍යධරණී මුහුදේ සිට රතු මුහුද දක්වා දිවෙන මෙම ඇළ මාර්ගය ආසියාව සහ යුරෝපය අතර කෙටිම නාවුක සම්බන්ධතාවද වනවා. ඇළ මාර්ගය අවහිරවීමෙන් දිනකට ඊජිප්තුවට ඩොලර් මිලියන 14ක් අහිමිවන බව පාලනාධිකාරිය සඳහන් කළා.\nසූවස් ඇළ මාර්ගය අවහිර වීම ශ්‍රී ලංකාවට ඍජුවම බලපෑමක් ඇති නොකළද ආනයන, අපනයන පමාවීම සහ ඉන්ධන මිල ඉහළ යාම තුළින් එමඟින් වක්‍රාකාර බලපෑමක් ඇතිවිය හැකියි.",
       "URL": "https://www.hirunews.lk/266764/සූවස්-ඇළේ-සිරවූ-නෞකාව-ඉවත්-කරගැනීමට-අද-නව-උත්සාහයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2058"
}