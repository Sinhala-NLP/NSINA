{
       "Source": "hirunews",
       "Timestamp": "Saturday, 16 December 2017 - 16:14",
       "Headline": "පෙන්නුවේ රට රැකියා; ඉල්ලුවේ ලිංගික අල්ලස් (ඡායාරූප)",
       "News Content": "විදෙස් රැකියා ලබාදෙන බව පවසමින් කාන්තාවන්ගෙන් ලිංගික අල්ලස් ලබා ගැනීමට තැත් කළ පුද්ගලයෙකු ගලේවෙල ප්‍රදේශයේදී අත්අඩංගුවට ගෙන තිබෙනවා.\nපොලීසිය ප්‍රකාශ කළේ සැකකරු සතුව තිබී ව්‍යාජ ලිපි ලේඛන රැසක් ද සොයා ගත් බවයි.\nඔහු විසින් මෙම ජාවාරම කලක සිට පවත්වාගෙන ගොස් ඇති අතර, විදෙස් රැකියා ලබාදෙන බවට පවසමින් ලිංගික අල්ලස් ඉල්ලූ බවට කාන්තාවක් සිදුකළ පැමිණිල්ලකට අනුවයි සැකකරු අත්අඩංගුවට ගෙන ඇත්තේ.\nසැකකරුගේ නිවසේ සිදුකළ පරීක්ෂාවකදී කාන්තා ඡායාරූප 50 ක්, විදේශ ගමන් බලපත්‍ර, ව්‍යාජ පොලිස් වාර්තා, පවුල් පසුබිම් වාර්තා මෙන්ම ව්‍යාජ මුද්‍රා කිහිපයක් ද සොයා ගැණුනා.\nපොලීසිය ප්‍රකාශ කළේ සැකකරු ලිංගික අල්ලස් ඉල්ලා ඇති බවට වූ ප්‍රබලම සාක්ෂිය හමුවූයේ වීඩියෝ තාක්ෂණය ඔස්සේ කාන්තාවක් සමග කරන ලද සංවාදයකදී බවයි.\nසිද්ධියට සම්බන්ධ සැකකරු දඹුල්ල මහේස්ත්‍රාත් අධිකරණයට ඉදිරිපත් කිරීමෙන් අනතුරුව ලබන 26 වනදා දක්වා රක්ෂිත බන්ධනාගාර ගත කර තිබෙනවා.\nඡායාරූප - දඹුල්ල, කාංචන කුමාර",
       "URL": "https://www.hirunews.lk/178550/පෙන්නුවේ-රට-රැකියා-ඉල්ලුවේ-ලිංගික-අල්ලස්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4169"
}