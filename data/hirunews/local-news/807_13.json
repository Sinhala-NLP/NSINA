{
       "Source": "hirunews",
       "Timestamp": "Thursday, 13 October 2022 - 9:38",
       "Headline": "කොටුව පොලිසියේ ස්ථානාධිපතිගෙන් තරුණ ජන මාධ්‍යවේදීන්ගේ සංගමයේ සභාපතිට තර්ජනයක්",
       "News Content": "පසුගිය ඔක්තෝබර් 10 වැනි දා ගාලුමුවදොර පැවති විරෝධතාවයේ දී ජ්‍යේෂ්ඨ පොලිස් නිලධාරීන් දෙදෙනෙකුගේ නොමනා ක්‍රියාකලාපය සම්බන්ධයෙන් කොටුව පොලිසියට පැමිණිල්ලක් කිරීමට ගිය තරුණ මාධ්‍යවේදීන්ගේ සංගමයේ නියෝජිතයකුට කොටුව පොලිසියේ ස්ථානාධිපතිවරයා විසින් තර්ජනය කර ඇති බව වාර්තා වනවා.\nඔහුගේ නීතිඥවරයා ඉදිරියේ ම මෙම තර්ජනය කර ඇති බව යි සඳහන් වන්නේ.\nතරුණ ජනමාධ්‍යවේදීන්ගේ සංගමයේ සභාපති තරිඳු ජයවර්ධන, එම සංගමයේ භාණ්ඩාගාරික නිරෝෂ් මෛත්‍රී සහ ඔහුගේ නීතිඥ තරිඳු රත්නායක යන අය මෙසේ පසුගිය අඟහරුවා දා කොටුව පොලිසියට ගොස් ඇති බව සඳහන්.\nවිරෝධතාව පිළිබඳව නිසි ලෙස පොලිසියට දැනුම් දී තිබිය දීත් සංවිධායකයන් ඊට පූර්ව අවසරයක් ලබා නො ගත් බව පවසමින් සාමකාමී විරෝධතාවට බාධා කළ සහකාර පොලිස් අධිකාරී නලින් දිල්රුක් සහ ජ්‍යේෂ්ඨ පොලිස් අධිකාරී රොෂාන් ඩයස්ගේ නොමනා ක්‍රියාවට එරෙහි ව පැමිණිල්ලක් කිරීමට යි මොවුන් කොටුව පොලිසියට ගොස් ඇත්තේ.\nමෙම අවස්ථාවේ දී පොලිසියේ සිටි යම් සැකකරුවෙක් හදිසියේ ම පොලිස් ග්‍රහණයෙන් මිඳී පලා යෑමට තැත් කර ඇති අතර, නැවතත් පොලිස් නිලධාරින් විසින් සැකකරු ව අල්ලාගෙන තිබෙනවා.\nපසු ව එම සැකකරුට පොලිස් ස්ථානාධිපති සාගර ලියනගේ විසින් පා පහරක් දුන් බව ද තරිඳු ජයවර්ධන ප්‍රකාශ කරනවා.\nඉන් පසු තරිඳු ජයවර්ධන ඇතුළු පිරිස ස්ථානාධිපතිවරයාගේ කාමරයට ගොස් ඇති අතර, තමන් පැමිණි අරමුණ ද සඳහන් කර තිබෙනවා.\nකෙසේ වෙතත් දැනටමත් කොටුව පොලිස් ස්ථානයට එරෙහි ව පැමිණිල්ලක් ඇති බැවින් මෙම පැමිණිල්ල පොලිස් මූලස්ථානය වෙත දැනුම් දෙන ලෙස යි ස්ථානාධිපතිවරයා දැනුම් දී ඇත්තේ.\nමෙය ජ්‍යේෂ්ඨ නිලධාරීන් දෙදෙනකුගේ හැසිරීමට පටහැනි බව හා මීට පෙර කොටුව පොලිසියට මෙවැනි පැමිණිලි ලැබී තිබූ බව ඔවුන් ස්ථානාධිපතිවරයාට දැනුම් දී ඇති නමුත් පැමිණිල්ල බාර ගැනීම ස්ථානාධිපතිවරයා ප්‍රතික්ෂේප කළ බව සඳහන්.\nපසුව ස්ථානාධිපති සාගර ලියනගේ සිය මේසයෙන් නැගිට තරිඳු ජයවර්ධන ව තල්ලු කර ඇති බවත් ඔහුගේ අත තදින් අල්ලාගෙන බිය ගන්වා ඇති බවත් වාර්තා වනවා.\nඒ, ඔවුන්ගේ සංවාදය පටිගත කිරීමට උත්සාහ කළේ දැ යි විමසමින්.\nඉන් පසු ස්ථානාධිපතිවරයා තරිඳු ජයවර්ධනගේ ජංගම දුරකථනය උදුරා ගැනීමට ද උත්සාහ කර තිබෙන අතර, නමුත් ඔහු එයට ඉඩ නො දී එය තදින් අල්ලාගෙන තිබෙනවා.\nමේ සියල්ල සිදු වුණේ සිය නීතිඥවරයා ඉදිරියේ බව පවසන තරිඳු ජයවර්ධන, මෙම සමස්ත සිද්ධිය ශ්‍රී ලංකා මානව හිමිකම් කොමිසමට (HRCSL) පැමිණිලි කර තිබෙනවා.\nඒ, තමාගේ මූලික අයිතිවාසිකම් කඩ කරමින් කොටුව පොලිසිය තුළ දී බිය ගන්වා, බලහත්කාරයෙන් රඳවා තබාගෙන, අවමන් කිරීමට පවා කටයුතු කළ බව පවසමින්.\nඑසේම තමාගේ පැමිණිල්ල ශ්‍රී ලංකා නීතිඥ සංගමයේ සභාපති ජනාධිපති නීතිඥ සාලිය පීරිස්ට ද පිටපත් කළ බව තරිඳු ජයවර්ධන සඳහන් කරනවා.\nමේ සම්බන්ධයෙන් පොලිස් මාධ්‍ය ප්‍රකාශක ජ්‍යේෂ්ඃඨ පොලිස් අධිකාරී නිහාල් තල්දූවගෙන් කළ විමසීමක දී කියා ඇත්තේ, මෙම සිද්ධිය සම්බන්ධයෙන් තමන් නො දන්නා නමුත් මූලස්ථානයට යම් පැමිණිල්ලක් ලැබී ඇති නම් ඒ සම්බන්ධයෙන් අපක්ෂපාතී පරීක්ෂණයක් පවත්වන ලෙස පොලිස්පතිවරයා අනිවාර්යයෙන් ම අදාළ බලධාරීන්ට උපදෙස් දෙන බව යි.",
       "URL": "https://www.hirunews.lk/317718/කොටුව-පොලිසියේ-ස්ථානාධිපතිගෙන්-තරුණ-ජන-මාධ්‍යවේදීන්ගේ-සංගමයේ-සභාපතිට-තර්ජනයක්",
       "Category": "Local News",
       "Parent URL": "https://www.hirunews.lk/local-news.php?pageID=807"
}