{
       "Source": "hirunews",
       "Timestamp": "Saturday, 30 April 2016 - 19:21",
       "Headline": "කුමන බාධක ආවත්, අපි කිරුලපනට එනවා - ඒකාබද්ධ විපක්ෂය",
       "News Content": "කුමන බාධා පැමිණියත් ඒකාබද්ධ විපක්ෂයේ කිරුලපන මැයි රැලිය නියමිත පරිදි හෙට දිනයේ පැවැත්වීමට කටයුතු කරන බව ඒකාබද්ධ විපක්ෂය පවසනවා.\nඑහි පාර්ලිමේන්තු මන්ත්‍රී දිනේෂ් ගුණවර්ධන කොළඹ අද (30) පැවති මාධ්‍ය හමුවකට එක්වෙමින් කියා සිටියේ තම මැයි දින පෙලපාලිය ආරම්භ කිරීමට නියමිතව තිබූ ශාලිකා ක්‍රීඩාංගනය නොලැබීයාමේ කුමන්ත්‍රණය පෙර සිටම දැන සිටි බවයි.\nඑම මාධ්‍ය හමුවට එක්වු ඒකාබද්ධ විපක්ෂය නියෝජනය කරන පාර්ලිමේන්තු මන්ත්‍රී ඩලස් අලහප්පෙරුම කියා සිටියේ ශ්‍රී ලංකා නිදහස් පක්ෂයේම අමාත්‍යවරයෙකුට අයත් අමාත්‍යාංශයකින් සිදුවූ කෙනෙහිලිකම් පිළිබඳව කලකිරීමට පත්වන බවයි.\nඑහිදී මාධ්‍යවේදියෙකු හිටපු අමාත්‍ය බැසිල් රාජපක්ෂ ඒකාබද්ධ විපක්ෂයේ මැයි රැලියට ජනතාව සහභාගි කරවීම සඳහා මුදල් වියදම් කරමින් සිටින බවට අමාත්‍ය දයාසිරි ජයසේකර ඊයේ එල්ල කළ චෝදනාව සම්බන්ධයෙන් විමසා සිටියා.\nඊට පිළිතුරු ලබාදෙමින් පාර්ලිමේන්තු මන්ත්‍රී ඩලස් අලහප්පෙරුම කියා සිටියේ එවැනි කිසිදු ආකාරයක මුදල් ලබාදීමක් සිදුවී නොමැති බවයි.",
       "URL": "https://www.hirunews.lk/132115/කුමන-බාධක-ආවත්-අපි-කිරුලපනට-එනවා-ඒකාබද්ධ-විපක්ෂය",
       "Category": "Local News",
       "Parent URL": "https://www.hirunews.lk/local-news.php?pageID=5065"
}