{
       "Source": "hirunews",
       "Timestamp": "Tuesday, 29 March 2016 - 19:03",
       "Headline": "වත්තල ඇවිදින මංතීරුව ගැන ඇමති ජෝන් හරීන්ට කියපු දේ",
       "News Content": "වත්තල - මාබෝල ප්‍රදේශයේ ඉදිකර තිබූ ශරීර සුවතා මංතීරුවේ ගලවා ඉවත් කර ඇති ගල් පාරට දමා තමන් ව්‍යායාම්වල නිරතවන බව එම ස්ථානයට පැමිණෙන ජනතාව අද ප්‍රකාශ කළා.\nමංතීරුව කඩා දැමීම සම්බන්ධයෙන් ඔවුන් අදත් විරෝධය පළ කළේ අමාත්‍ය ජෝන් අමරතුංග ඊට සම්බන්ධ බවට චෝදනා කරමින්.\nවත්තල - මාබෝල ප්‍රදේශයේ ඉදිකර තිබූ මෙම ශරීර සුවතා මංතීරුව කිසියම් පිරිසක් විසින් බැකෝ යන්ත්‍රය යොදා ගලවා ඉවත් කර තිබුණේ පසුගිය 26 වනදා රාත්‍රියේයි. මීටර 450 ක දුරට විහිදෙන අදාළ මංතීරුව එහිදී සම්පූර්ණයෙන්ම ඉවත් කර තිබූ අතර, එහි අතුරා තිබූ ගල් තවමත් එම ස්ථානයේ දක්නට ලැබෙනවා.\n2013 වසරේ ආර්ථික සංවර්ධන අමාත්‍යාංශය විසින් ඉදිකළ මෙම ශරීර සුවතා මංතීරුව සඳහා වැය කළ මුදල රුපියල් කෝටි 8 ක්.\nඒකාබද්ධ විපක්ෂය අද කැඳවා තිබූ මාධ්‍ය හමුවට එක්වු පාර්ලිමේන්තු මන්ත්‍රී ඩලස් අලහප්පෙරුම කියා සිටියේ මේ සිදුවීමට අදාළව කිසිවෙකුත් මෙතෙක් පොලිසිය අත්අඩංගුවට ගෙන නොමැති වීම පුදුමයට කරුණක් බවයි.\nමෙම සිදුවීම සම්බන්ධයෙන් පිවිතුරු හෙළ උරුමය අද කැඳවා තිබූ මාධ්‍ය හමුවේදී එහි ප්‍රධාන ලේකම්, පාර්ලිමේන්තු මන්ත්‍රී උදය ගම්මන්පිල  කියා සිටියේ චෝදනාව විවිධ පාර්ශවවලට යොමු කිරීමට අමාත්‍යවරුන් කටයුතු කරමින් සිටින බවටයි.\nසිරිකොත එක්සත් ජාතික පක්ෂ මූලස්ථානයේ අද කැඳවා තිබූ මාධ්‍ය හමුවේදී විදුලි සංදේශ සහ ඩිජිටල් යටිතල පහසුකම් අමාත්‍ය හරීන් ප්‍රනාන්දු මෙම සිදුවීම සම්බන්ධයෙන් අදහස් පළ කළා.\nඔහු කියා සිටියේ අතුරා ඇති ගල්වලට හානි නොවන ලෙස එය ඉවත් කර ඇති බව අමාත්‍ය ජෝන් අමරතුංග තමන්ට ප්‍රකාශ කළ බවයි.\nමෙම සිදුවීම සම්බන්ධයෙන් ඉදිරි කැබිනට් මණ්ඩල රැස්වීමේදී අවධානය යොමුකරන බව කොළඹදී මාධ්‍ය වෙත අදහස් දක්වමින් එක්සත් ජනතා නිදහස් සන්ධානයේ මහ ලේකම්, අමාත්‍ය මහින්ද අමරවීර ප්‍රකාශ කළා.",
       "URL": "https://www.hirunews.lk/129669/වත්තල-ඇවිදින-මංතීරුව-ගැන-ඇමති-ජෝන්-හරීන්ට-කියපු-දේ",
       "Category": "Local News",
       "Parent URL": "https://www.hirunews.lk/local-news.php?pageID=5110"
}