{
       "Source": "hirunews",
       "Timestamp": "Tuesday, 06 December 2022 - 7:52",
       "Headline": "සංචාරක වීසා මඟින් මැලේසියාවටත් පුද්ගලයන් රැගෙන යාමේ ජාවාරමක්",
       "News Content": "සංචාරක වීසා මගින් මැලේසියාවේ රැකියා සඳහා පුද්ගලයින් රැගෙන යාමේ ජාවාරමක් අනාවරණ වී තිබෙනවා.\nඒ ඕමානයේ එලෙස ක්‍රියාත්මක වන ජාවාරමක් පිළිබඳව හිරු ප්‍රවෘත්ති මගින් කරුණු අනාවරණ කළ පසුබිමක යි.\nඒ අනුව ගත වූ දින තුනේ දී සංචාරක වීසා මගින් මැලේසියාවේ රැකියා සඳහා පිටත්ව යාමට ගත් උත්සාහයන් තුනක් වලක්වා, රැකියා සඳහා පිටත්ව යෑමට කටයුතු කළ පුද්ගලයන් 23 දෙනෙකුගේ විදේශ ගමන් අත්හිටුවීමට විදේශ සේවා නියුක්ති කාර්යාංශයට හැකි වී තිබෙනවා.\nපසුගිය දෙවැනි දා සහ තුන් වැනි දා 16 දෙනෙකුගේ විදේශ ගමන් අත්හිටුවා ඇති අතර ඊට ප්‍රධාන ලෙස මැදිහත් වූ කාන්තාව ඍජුව ම මැලේසියාවේ සිටින හාම්පුතුන්ට සේවිකාවන් ලබා දීමට එකඟ වී ඇති බව සඳහන්.\nඒ අනුව කාන්තාවන් වෙනුවෙන් රුපියල් අසූ දහසක මුදලක් සහ විදේශගත කිරීමට වැය වන සියලු වියදම් ඇය වෙත ලබා දීමට යි හාම්පුතුන් එකඟතාව පළ කර ඇත්තේ.\nමෙම ජාවාරමට සම්බන්ධ අනෙකුත් පුද්ගලයින් අත්අඩංගුවට ගැනීම සඳහා මේ වන විට අපරාධ පරීක්ෂණ දෙපාර්තමේන්තුව සමඟ එක්ව විමර්ශන සිදු කරන බවයි වැඩි දුරටත් කියා සිටියේ.",
       "URL": "https://www.hirunews.lk/322055/සංචාරක-වීසා-මඟින්-මැලේසියාවටත්-පුද්ගලයන්-රැගෙන-යාමේ-ජාවාරමක්",
       "Category": "Local News",
       "Parent URL": "https://www.hirunews.lk/local-news.php?pageID=685"
}