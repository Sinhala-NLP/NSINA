{
       "Source": "hirunews",
       "Timestamp": "Friday, 11 November 2022 - 9:10",
       "Headline": "ඕමාන ශ්‍රී ලංකා තානාපති කාර්යාලයේ කම්කරු නිලධාරියා දිවයිනට කැඳවයි - සංචාරක වීසා මත රැකියා සඳහා ඕමානයට කාන්තාවන් යැවීමත් අත්හිටුවයි",
       "News Content": "ඕමානයේ ශ්‍රී ලංකා තානාපති කාර්යාලයේ කම්කරු නිලධාරියා වහාම දිවයිනට කැඳවීමට තීරණය කර තිබෙනවා.\nවිදේශ අමාත්‍යාංශය විසින් ඒ පිළිබඳව දැනටමත් විදේශ සේවා නියුක්ති කාර්යාංශය දැනුවත් කර ඇති බවයි වාර්තාවන්නේ.\nරැකියාවක් සඳහා එරටට ගිය තමන්ට මොහු විසින් ලිංගික අතවර කිරීමට තැත් කළ බවට කාන්තාවක් කරන ලද පැමිණිල්ලකට අනුවයි ඔහුව යළි මෙරටට කැඳවීමට තීරණය කර ඇත්තේ.\nමේ සම්බන්ධයෙන් මූලික පරීක්ෂණයක් ද විදේශ සේවා නියුක්ති කාර්යාංශය විසින් සිදුකර ඇති අතර, එමඟින්ද ඊට අදාළ කරුණු තහවුරු වී තිබෙනවා.\nමේ අතර සංචාරක වීසා මත ඕමානයේ රැකියා සඳහා කාන්තාවන් යැවීම අද සිට අත්හිටුවා තිබෙනවා.\nඑසේම එක්සත් අරාබි එමීර් රාජ්‍යයට ගෘහ සේවයට කාන්තාවන් රැගෙන යාම අද සිට අත්හිටුවන බවයි විදේශ සේවා නියුක්ති කාර්යාංශය, රැකියා නියෝජිත ආයතන වෙත දැනුම්දී ඇත්තේ.\nගෘහසේවයට රැගෙන යන බව පවසමින් සංචාරක වීසා මත යවන ලද කාන්තාවන් ඕමානයේදී ලිංගික කටයුතු සඳහා අලෙවි කිරීමේ ජාවාරමක තොරතුරු අපරාධ පරීක්ෂණ දෙපාර්තමේන්තුව විසින් අනාවරණ කරගැනීමත් සමඟයි විදේශ සේවා නියුක්ති කාර්යාංශය මෙම තීරණය ගෙන ඇත්තේ.\nඅපරාධ පරීක්ෂණ දෙපාර්තමේන්තුවේ නිලධාරීන් කණ්ඩායමක් ඕමානයට ගොස් කළ පරීක්ෂණයේදී මෙරට කාන්තාවන් 45 දෙනෙකු පමණ මෙලෙස ලිංගික කටයුතු සඳහා අලෙවි කර ඇති බවට අනාවරණ වී තිබෙනවා.\nඇතැම් විදේශ රැකියා නියෝජිත ආයතන මෙම තරුණියන් සහ කාන්තාවන් සංචාරක වීසා මත රැගෙන ගොස් අනතුරුව එරට රැකියා නියෝජිත ආයතනයේදී පෙළට තබා වයස සහ බාහිර පෙනුම මත ලිංගික කටයුතු සඳහා මෙලෙස අලෙවි කර තිබෙනවා.",
       "URL": "https://www.hirunews.lk/320124/ඕමාන-ශ්‍රී-ලංකා-තානාපති-කාර්යාලයේ-කම්කරු-නිලධාරියා-දිවයිනට-කැඳවයි-සංචාරක-වීසා-මත-රැකියා-සඳහා-ඕමානයට-කාන්තාවන්-යැවීමත්-අත්හිටුවයි",
       "Category": "Local News",
       "Parent URL": "https://www.hirunews.lk/local-news.php?pageID=742"
}