{
       "Source": "hirunews",
       "Timestamp": "Tuesday, 26 September 2017 - 19:35",
       "Headline": "එක්කෝටි අනූ ලක්ෂයක් වංචා කළ හිටපු ප්‍රධාන රෙජිස්ට්‍රාර්වරියට අත්හිටවූ සිර දඩුවම්",
       "News Content": "කොළඹ මහාධිකරණයට ඇප සහ දඩ වශයෙන් ලැබුණු රුපියල් එක්කෝටි අනූ ලක්ෂයක මුදලක් වංචා කිරීමේ සිද්ධියකට වරද පිළිගත් එහි හිටපු ප්‍රධාන රෙජිස්ට්‍රාර්වරියට අද අත්හිටවූ සිර දඩුවම් නියම වුණා.\nඒ අනුව මාස 22ක සිර දඩුවමක් ඇයට නියම කළ අධිකරණය එය වසර 10 ක කාලයකට අත්හිටවනු ලැබුවා.\nමහාධිකරණ විනිසුරු විකුම් කළුආරච්චි එහිදී වැඩිදුරටත් නියෝග කළේ ඇයට රුපියල් 13 500 ක දඩයක් සහ ලක්ෂ 10 ක වන්දියක් ගෙවන ලෙසයි.\n1990 වසරේ සිට වසර තුනහමාරක කාලයක් පුරා මහාධිකරණයට දඩ සහ ඇප වශයෙන් ලැබුණු මුදල් සාවද්‍ය පරිහරණය කිරීමේ චෝදනාව යටතේ ඇය ඇතුලූ පස්දෙනෙකුට චෝදනා එල්ලවූ අතර, පසුව තුන්දෙනෙකුට එරෙහි චෝදනා නීතිපතිවරයා ඉවත් කරගෙන තිබුණා.\nහිටපු රෙජිස්ට්‍රාර්වරිය තමන්ට එරෙහි චෝදනාවලට වරද පිළිගත් අතර, 79 වන වියේ පසුවන ඇය දැඩිව රෝගාතුරව පසුවන බවත්, ඇතැම් නිලධාරීන් ඇය මෙහෙයවා ඇති බවත්, විත්තියේ නීතීඥවරයා අධිකරණය හමුවේ ප්‍රකාශ කළා.\nඇයගේ විශ්‍රාම වැටුප පවා මේ වනවිට අහිමිවී ඇති බව ඔහු සඳහන් කළ අතර, ඉදිරිපත් වූ සියලූ කරුණු සළකා බැලීමෙන් අනතුරුවයි විනිසුරුවරයා අදාළ තීන්දුව ලබාදුන්නේ.",
       "URL": "https://www.hirunews.lk/171919/එක්කෝටි-අනූ-ලක්ෂයක්-වංචා-කළ-හිටපු-ප්‍රධාන-රෙජිස්ට්‍රාර්වරියට-අත්හිටවූ-සිර-දඩුවම්",
       "Category": "Local News",
       "Parent URL": "https://www.hirunews.lk/local-news.php?pageID=4301"
}