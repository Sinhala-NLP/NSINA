{
       "Source": "hirunews",
       "Timestamp": "Sunday, 25 June 2017 - 9:02",
       "Headline": "වන අලියෙක් කුඩා දැරියක් ඇතුලු දෙදෙනෙකුට මරු කැඳවයි",
       "News Content": "වන අලි පහරදීම්වලින් කුඩා දැරියක් ඇතුලු දෙදෙනෙකු මියගොස් තිබෙනවා.\nඊයේ උදෑසන 9 ට පමණ කාවන්තිස්සපුර මංගලවැව මාර්ගයේ ගමන් කරමින් සිටි කුඩා දැරියක් වන අලි ප්‍රහාරයකට ලක්ව මියගොස් ඇති බවයි පොලිසිය කියාසිටියේ.\nමෙලෙස ජීවිතක්ෂයට පත්වී ඇත්තේ කාවන්තිස්සපුර ප්‍රදේශයේ පදිංචිව සිටි අවුරුදු 6 ක කුඩා දැරියක්.\nපශ්චාත් මරණ පරීක්ෂණයෙන් අනතුරුව මෘත ශරීරය ඥාතීන්ට භාරදී තිබෙනවා.\nමේ අතර ඊයේ රාත්‍රී 10.30 ට පමණ පොතුවිල් මුරුසානා හංදියේදී මාර්ගයේ ගමන් කරමින් සිටි පුද්ගලයකුට වන අලියෙකු පහරදී තිබෙනවා.\nතුවාල ලැබු එම පුද්ගලයා පොතුවිල් රෝහලට ඇතුලත් කර ප්‍රතිකාර ලබමින් සිටියදී මියගොස් ඇති බවයි පොලිසිය කියාසිටියේ.\nමෙලෙස මියගොස් ඇත්තේ පොතුවිල් ප්‍රදේශයේම පදිංචි 42 හැවිරිදි පුද්ගලයෙක්.\nමෘත ශරීරය පොතුවිල් රෝහලේ තැන්පත් කර ඇති අතර පශ්චාත් මරණ පරීක්ෂණය අද පැවැත්වීමට නියමිතයි.",
       "URL": "https://www.hirunews.lk/164357/වන-අලියෙක්-කුඩා-දැරියක්-ඇතුලු-දෙදෙනෙකුට-මරු-කැඳවයි",
       "Category": "Local News",
       "Parent URL": "https://www.hirunews.lk/local-news.php?pageID=4453"
}