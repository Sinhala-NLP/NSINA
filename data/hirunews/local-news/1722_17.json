{
       "Source": "hirunews",
       "Timestamp": "Monday, 30 August 2021 - 13:13",
       "Headline": "පුත්තලමේ හෙක්ටයාර 100ක වනාන්තරයක් හෙළිපෙහෙළි කරයි",
       "News Content": "වන සංරක්ෂණ දෙපාර්තමේන්තුවේ රක්ෂිත වනාන්තර පද්ධතියට අයත් පුත්තලම සහ කරුවලගස්වැව ප්‍රදේශයේ පිහිටි කැලෑ හෙක්ටයාර 100ක් පමණ සම්පූර්ණයෙන් කපා දමා ඇති බවට පරිසරවේදීන් චෝදනා කරනවා.\nඔවුන් පවසන්නේ නැවත වගාවක් සිදුකරන මුවාවෙන් මෙම හානිය සිදුකර ඇති බවයි.\nබුරුත, කළුවර, කොහොඹ, වීර ඇතුළු ශාඛ වර්ග රැසක් කපා දමා ඇතැම් ශාක කොටස් ගිනි තබා ඩෝසර් කර ඇති බව පරිසරවේදීන් පෙන්වා දෙනවා.\nමේ පිළිබඳ ව පුත්තලම දිසා වන නිලධාරී සරත් කුමාරගෙන් අප කළ විමසීමක දී ඔහු ප්‍රකාශ කළේ, නැවත වන වගාවක් ලෙස කොහොඹ සිටුවීමේ අරමුණින් එය සිදු කළ බවයි.\nඑසේම, වනජීවී රැකවරණ හා වන සම්පත් සංවර්ධන රාජ්‍ය අමාත්‍යාංශය මඟින් එහි මෙහෙයවීම් කටයුතු සිදු කරන බව ද ඔහු සඳහන් කළා.\nකෙසේ වෙතත් මේ සඳහා පරිසර බලපෑම් තක්සේරු වාර්තාවක් ගෙන නොමැති බවයි අප කළ සොයාබැලීමක දී අනාවරණ වුණේ.\nමේ සම්බන්ධයෙන් අදහස් දැක්වූ පරිසරවේදී නීතීඥ ජගත් ගුණවර්ධන කියා සිටියේ, හෙක්ටයාරයකට වැඩි වනාන්තර හෙළිපෙහෙළි කරන්නේ නම් අනිවාර්යයෙන් පරිසර බලපෑම් තක්සේරු වාර්තාවක් ලබාගත යුතු බවයි.",
       "URL": "https://www.hirunews.lk/280926/පුත්තලමේ-හෙක්ටයාර-100ක-වනාන්තරයක්-හෙළිපෙහෙළි-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1722"
}