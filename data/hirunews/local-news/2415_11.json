{
       "Source": "hirunews",
       "Timestamp": "Friday, 02 October 2020 - 18:45",
       "Headline": "තවත් රහස් පොලිස් කණ්ඩායමක් බූස්සට",
       "News Content": "ජනාධිපතිවරයාට, ආරක්ෂක ලේකම්වරයාට සහ බන්ධනාගාර නිලධාරීන්ට ප්‍රසිද්ධියේ මරණ තර්ජන එල්ල කිරීමේ සිද්ධිය සම්බන්ධයෙන් එම සිද්ධිය වන අවස්ථාවේ බූස්ස බන්ධනාගාරයේ සිරමැදිරි තුළ සිටි අනෙක් රැඳවියන්ගෙන් ප්‍රකාශ සටහන් කර ගැනීම සඳහා අපරාධ පරීක්ෂණ දෙපාර්තමේන්තුවේ කණ්ඩායමක් එහි ගොස් තිබෙනවා.\nමේ වනවිටත් ඔවුන් එහි රැඳී සිටින බවයි එම දෙපාර්තමේන්තුවේ උසස් නිලධාරියෙකු සඳහන් කළේ.\nමෙම සිද්ධිය සම්බන්ධයෙන් කොස්ගොඩ තාරක සහ පොඩි ලැසී නැමැති සංවිධානාත්මක අපරාධ කල්ලි නායකයින් වෙත චෝදනා එල්ල වී ඇති අතර, පොඩි ලැසී නැමැත්තා ලබන 09 වැනිදා දක්වා ගාල්ල මහේස්ත්‍රාත් හර්ෂණ කැකුණවෙල විසින් පසුගියදා රක්ෂිත බන්ධනාගාරගත කරනු ලැබුවේද මෙම සිද්ධිය සම්බන්ධයෙන්.\nමේ අතර, දැනට බූස්ස බන්ධනාගාරයේ රඳවා සිටින සංවිධානාත්මක අපරාධකරුවෙකු වන ජනිත් මධුසංක හෙවත් පොඩි ලැසීගෙන් රඳවාගෙන ප්‍රශ්න කිරීමට අපරාධ පරීක්ෂණ දෙපාර්තමේන්තුව තීරණය කර තිබෙනවා.\nඒ අනුව ඉදිරියේදී මේ සඳහා අධිකරණ නියෝගයක් ලබාගැනීමට නියමිත බවයි එම දෙපාර්තමේන්තුව සඳහන් කළේ.\nබන්ධනාගාරයේදී ජනාධිපතිවරයාට, ආරක්ෂක ලේකම්වරයාට සහ බන්ධනාගාර නිලධාරීන්ට ප්‍රසිද්ධියේ මරණ තර්ජන එල්ල කිරීමේ සිද්ධිය සම්බන්ධයෙන් පොඩි ලැසී ලබන 9 වනදා දක්වා රක්ෂිත බන්ධනාගාර ගත කිරීමට ගාල්ල මහේස්ත්‍රාත් අධිකරණය නියෝග කළා.\nකෙසේ වෙතත් පොලීසිය ඔහුව රඳවාගෙන ප්‍රශ්න කිරීමට සූදානම් වන්නේ පොලිස් මත්ද්‍රව්‍ය නාශක කාර්යාංශය අත්අඩංගුවට ගත් මත්කුඩු තොගයක් එහි නිලධාරීන් පිරිසක් විසින් ජාවාරම් කිරීම සම්බන්ධයෙන්. අදාළ මත්කුඩු තොගය පොඩි ලැසී නැමැත්තාට අයත් බවට හෙළිවී තිබෙනවා.\nපොඩි ලැසී භාවිත කළ බවට සැක කරන ගිනි අවියක්, ගෝනාපීනුවල - පින්කන්ද ප්‍රදේශයේදි අපරාධ පරීක්ෂණ දෙපාර්තමේන්තුව අත්අඩංගුවට ගෙන තිබෙනවා.\nඒ, බන්ධනාගාරයේදී ජනාධිපතිවරයාට, ආරක්ෂක ලේකම්වරයාට සහ බන්ධනාගාර නිලධාරීන්ට ප්‍රසිද්ධියේ මරණ තර්ජන එල්ල කිරීමේ සිද්ධිය සම්බන්ධයෙන් අපරාධ පරීක්ෂණ දෙපාර්තමේන්තුව බූස්ස බන්ධනාගාරයේදී පොඩි ලැසීගෙන් ප්‍රශ්න කළ අවස්ථාවේ ඔහු හෙළිකළ තොරතුරුවලට අනුවයි.",
       "URL": "https://www.hirunews.lk/251647/තවත්-රහස්-පොලිස්-කණ්ඩායමක්-බූස්සට",
       "Category": "Local News",
       "Parent URL": "https://www.hirunews.lk/local-news.php?pageID=2415"
}