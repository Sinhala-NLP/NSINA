{
       "Source": "hirunews",
       "Timestamp": "Thursday, 25 August 2022 - 16:00",
       "Headline": "වැඩිමිලට බිත්තර විකුණූ ව්‍යාපාරිකයකුට ලක්ෂයක දඩයක් (වීඩියෝ)",
       "News Content": "උපරිම සිල්ලර මිලට වඩා වැඩි මිලට බිත්තර අලෙවි කිරීම සම්බන්ධයෙන් චෝදනා එල්ල වූ ගාල්ලේ ව්‍යාපාරිකයකුට රුපියල් ලක්ෂයක දඩයක් නියම කර තිබෙනවා.\nඒ ගාල්ල ප්‍රධාන මහේස්ත්‍රාත් පවිත්‍රා සංජීවනී පතිරණ හමුවේ ඊට අදාළ නඩුව අද දින කැදවූ අවස්ථාවේදීයි.\nගාල්ල නගරයේ පිහිටි බිත්තර අලෙවිසැලක ව්‍යාපාරිකයකුටයි මෙලෙස දඩ මුදල් නියමකර ඇත්තේ.\nඔහු විසින් රුපියල් 43කට අලෙවි කළ යුතු බිත්තරයක් රුපියල් 54කට අලෙවි කිරීම සම්බන්ධයෙන් පාරිභෝගික කටයුතු අධිකාරිය නඩු පවරා තිබුණා.\nරජය විසින් බිත්තර සදහා උපරිම සිල්ලර මිලක් පනවා තිබුණද තවමත් වෙළෙදපොලේ එම මිලට බිත්තර අලෙවි නොවන බවටයි වාර්තා වන්නේ.\nබිත්තරවලට උපරිම සිල්ලර මිලක් පනවමින් නිකුත් කළ ගැසට් නිවේදනයේ කිසිදු වෙනසක් සිදු නොකරන බව වෙළඳ අමාත්‍ය නලින් ප්‍රනාන්දු ප්‍රකාශ කළා. කෙසේ වෙතත් බිත්තරයක් රුපියල් පනහකට අලෙවි කිරීමට අමාත්‍යවරයා අවසර ලබාදුන් බවටයි සමස්ත ලංකා බිත්තර නිෂ්පාදකයින්ගේ සංගමය ඊයේ කියා සිටියේ.",
       "URL": "https://www.hirunews.lk/313706/වැඩිමිලට-බිත්තර-විකුණූ-ව්‍යාපාරිකයකුට-ලක්ෂයක-දඩයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=914"
}