{
       "Source": "hirunews",
       "Timestamp": "Thursday, 18 August 2022 - 14:39",
       "Headline": "ප්‍රමාණවත් අස්වැන්නක් නො ලැබුණු බවට මොරගහකන්ද ගොවීන්ගෙන් මැසිවිලි (වීඩියෝ)",
       "News Content": "රජයේ සහතික මිල යටතේ යල කන්නයේ වී මිල දී ගැනීම වී අලෙවි මණ්ඩලයේ සියලු ම ප්‍රාදේශීය කාර්යාලවල දී අද (18) සිට ආරම්භ කිරීමට නියමිත ව තිබුණත් එය නිසි ආකාරයෙන් සිදු කරන ආකාරයක් දක්නට ලැබුණේ නැහැ.\nඇතැම් ප්‍රදේශවල ගොවීන් චෝදනා කරන්නේ, වී මිල දී ගැනීමට අදාළ රජයේ සහතික මිල ද ප්‍රමාණවත් නො වන බව යි.\nවී මිල දී ගැනීමේ දී මතු විය හැකි සියලු අඩුපාඩු අවසන් කර, අද සිට සියලු ම ප්‍රාදේශීය කාර්යාල මඟින් කිසිඳු අඩුපාඩුවකින් තොරව වී මිල දී ගැනීමට කටයුතු කරන ලෙස කෘෂිකර්ම අමාත්‍යවරයා වී අලෙවි මණ්ඩලයට උපදෙස් ලබා දී තිබුණා.\nරජය විසින් වී මිල දී ගැනීම සඳහා නිකුත් කර ඇති සහතික මිල වන්නේ‍, නාඩු වී කිලෝවක් රුපියල් 120ක්, සම්බා වී කිලෝවක් රුපියල් 125ක් සහ කීරි සම්බා වී කිලෝවක් රුපියල් 130ක් ලෙස යි.\nඒ අනුව වී අලෙවි මණ්ඩලයේ ප්‍රාදේශීය කාර්යාලවල දී ගොවීන්ගෙන් වී මිල දී ගැනීමේ කටයුතු අද පෙරවරුවේ සිට සිදු කෙරුණා.\nකෙසේ වෙතත් ඇතැම් ප්‍රදේශවල ගොවීන් පෙන්වා දෙන්නේ, රජයේ සහතික මිල ප්‍රමාණවත් නොමැති බව යි.\nයල කන්නයේ වී අස්වනු නෙලීම මේ වන විට ආරම්භ කර ඇති අතර, ඉන්ධන හා පොහොර අර්බුදය හේතුවෙන් ප්‍රමාණවත් අස්වැන්නක් මෙවර නො ලැබුණු බව යි මොරගහකන්ද මහවැලි කලාපයේ තෝරපිටිය ප්‍රදේශයේ ගොවීන් පවසන්නේ.",
       "URL": "https://www.hirunews.lk/313105/ප්‍රමාණවත්-අස්වැන්නක්-නො-ලැබුණු-බවට-මොරගහකන්ද-ගොවීන්ගෙන්-මැසිවිලි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=931"
}