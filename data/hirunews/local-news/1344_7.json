{
       "Source": "hirunews",
       "Timestamp": "Monday, 21 February 2022 - 7:38",
       "Headline": "හොරෙන් පෙරූ මත්ද්‍රව්‍ය පොලීසියට කොටු වෙයි - සැකකරුවන් දෙදෙනකුටත් මාංචු",
       "News Content": "ජා ඇල පොලිස් වසමේ වහටියගම සහ ඔතේකැලේ ප්‍රදේශයේ දී ඊයේ (20) පෙරවරුවේ වලාන දූෂණ මර්දන ප්‍රහාරක ඒකකයේ නිලධාරින්ට ලද තොරතුරක් මත වැටලීමක් සිදු කර තිබෙනවා.\nඑහිදී නීතිවිරෝධී මත්පැන් පෙරීමට යොදා ගන්නා ගෝඩා ලීටර් 4914ක් නැතහොත් බැරල් 24ක ප්‍රමාණයක් සිය භාරයට ගැනීමට පොලීසිය සමත් වුණා.\nමෙම මත්ද්‍රව්‍ය තොගය සමග සැකකරුවන් දෙදෙනකු ද පොලිස් අත්අඩංගුවට ගෙන ඇති බවයි පොලිස් මාධ්‍ය ප්‍රකාශක කාර්යාලය නිවේදනය කළේ.\nමෙලෙස අත්අඩංගුවට ගත් සැකකරුවන් වයස අවුරුදු 27 සහ 40 යන වයස්වල පසුවන්නන් වන අතර, ඔවුන් ඒකල සහ ජා ඇල ප්‍රදේශවල පදිංචිකරුවන්.\nසිද්ධිය සම්බන්ධයෙන් ජාඇල පොලීසිය වැඩිදුර විමර්ශන සිදු කරන අතර අත් අඩංගුවට ගත් සැකකරුවන් අද (21) දින වැලිසර මහේස්ත්‍රාත් අධිකරණය වෙත ඉදිරිපත් කිරීමට නියමිතයි.",
       "URL": "https://www.hirunews.lk/297568/හොරෙන්-පෙරූ-මත්ද්‍රව්‍ය-පොලීසියට-කොටු-වෙයි-සැකකරුවන්-දෙදෙනකුටත්-මාංචු",
       "Category": "Local News",
       "Parent URL": "https://www.hirunews.lk/local-news.php?pageID=1344"
}