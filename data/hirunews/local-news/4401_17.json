{
       "Source": "hirunews",
       "Timestamp": "Wednesday, 26 July 2017 - 19:20",
       "Headline": "විනිසුරු ඉලංචේලියන්ගෙන් පොලිස් මාධ්‍ය ප්‍රකාශකට චෝදනා",
       "News Content": "පොලිස් මාධ්‍ය ප්‍රකාශකවරයා වගකීම් විරහිත ආකාරයෙන් ප්‍රකාශ නිකුත් කර ඇති බව යාපනය මහාධිකරණ විනිසුරු එම්. ඉලංචේලියන් ප්‍රකාශ කළා.\nඔහු මේ බව කියා සිටියේ යාපනය - නල්ලූර් හිදී ඝාතනයට ලක්වූ පොලිස් සැරයන් සරත් ප්‍රේමචන්ද්‍රගේ දේහයට අවසන් ගෞරව දැක්වීම සඳහා හලාවත - කුමාරකට්ටුවේ පිහිටි ඔහුගේ නිවසට ගිය අවස්ථාවේදියි.\nඑහිදී ඔහු කියා සිටියේ මෙම සිද්ධියේ ප්‍රධාන වින්දිතයා සහ ඇසින් දුටු සාක්ෂි අනුව පෙනී යන්නේ ඉලක්කය වූයේ විනිසුරුවරයා බවයි.\nඑහිදී පොලිස් නිලධාරීන් දෙදෙනා උපරිමයෙන් තමන් ආරක්ෂා කිරීම සඳහා උත්සාහ කළ බව සඳහන් කළ විනිසුරුවරයා කියා සිටියේ මෙය අධිකරණ කටයුත්තක් බැවින් කිසිවෙකුටත් එම පරීක්ෂණවලට අත පෙවීමට නොහැකි බවයි.\nඑසේ සිදුකරන්නේ නම් එය අධිකරණයට සිදුකරන අපහාසයක් බවද විනිසුරු එම්. ඉලංචේලියන් සඳහන් කළා.\nඔහු තවදුරටත් ප්‍රකාශ කළේ ජීවිතක්ෂයට පත්වූ පොලිස් නිලධාරියාගේ දරුවන් දෙදෙනාගේ වගකීමද තමන් භාරගන්නා බවයි.\nයාපනය - නල්ලූර් හිදී ඝාතනයට ලක්වූ පොලිස් සැරයන් සරත් ප්‍රේමචන්ද්‍රගේ දේහය පිළිබඳ අවසන් කටයුතු අද පස්වරුවේ සිදු කෙරුණා.",
       "URL": "https://www.hirunews.lk/166850/විනිසුරු-ඉලංචේලියන්ගෙන්-පොලිස්-මාධ්‍ය-ප්‍රකාශකට-චෝදනා",
       "Category": "Local News",
       "Parent URL": "https://www.hirunews.lk/local-news.php?pageID=4401"
}