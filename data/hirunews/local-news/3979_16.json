{
       "Source": "hirunews",
       "Timestamp": "Sunday, 22 April 2018 - 14:11",
       "Headline": "හොරණ රබර් කර්මාන්තශාලාවේ රසායනාගාර පාලකවරියත් රක්ෂිත බන්ධනාගාරයට",
       "News Content": "හොරණ - බැල්ලපිටිය ප්‍රදේශයේ රබර් සැකසුම් කර්මාන්තශාලාවක විෂ වායු ආඝ්‍රහණයවී  පුද්ගලයින් 05 දෙනෙකු මිය යාමේ සිද්ධිය සම්බන්ධයෙන් අත්අඩංගුවට ගත් එහි ජ්‍යෙෂ්ඨ රසායනාගාර පාලකවරිය මේ මස 25 දක්වා රක්ෂිත බන්ධනාගාර ගත කෙරුණා.\nඒ, ඇය හොරණ වැඩබලන මහේස්ත්‍රාත් ජයන්තා ජයසූරිය හමුවට අද (22) ඉදිරිපත් කිරීමෙන් අනතුරුවයි.\nහොරණ - දික්හේනපුර ප්‍රදේශයේ පදිංචි 42 හැවිරිදි ඉනෝකා සංජීවනී නැමැති මෙම රසායනාගාර පාලකවරිය අත්අඩංගුවට ගනු ලැබුවේ ඊයේ (21) දිනයේයි.\nඇය අද පෙරවරුවේ වැඩබලන මහේස්ත්‍රාත්වරිය හමුවට ඉදිරිපත් කිරීමට රැගෙන ආ අවස්ථාවේදී එම සිද්ධිය වාර්තා කිරීමට ගිය මාධ්‍යවේදීන්ට අදාළ කාන්තාවගේ ස්වාමි පුරුෂයා විසින් බැන තර්ජනය කිරීමේ සිද්ධියක් ද වාර්තා වුණා.\nඑමෙන්ම හොරණ පොලීසිය මහේස්ත්‍රාත්වරිය හමුවට කරුණු ඉදිරිපත් කරමින් කියා සිටියේ මෙම රබර් කර්මාන්තශාලාවේ හිමිකරු ප්‍රදේශය අතහැර පළා ගොස් ඇති බවටයි.\nඔහු කුරුඳුවත්ත ප්‍රදේශයේ පදිංචිකරුවෙකු වන අතර, සැකකරු රටින් පළා යාම වළක්වමින් නියෝගයක් නිකුත් කරන ලෙසයි ඉල්ලා සිටියේ.\nඒ අනුව ඇය, සැකකරුට රටින් පිටවීම වළක්වාලමින් නියෝගයක් නිකුත් කළ අතර එය කටුනායක සහ මත්තල ගුවන් තොටුපළ වෙත දැනුම් දෙන ලෙසට ද නියෝග කළා.\nමීට පෙර එම කර්මාන්තශාලාවේ කළමනාකරු අත්අඩංගුවට ගත් අතර, ඔහු ද මේ මස 25 වන දා දක්වා රක්ෂිත බන්ධනාගාර ගත කර සිටිනවා.\nපසුගිය බ්‍රහස්පතින්දා සිදුවූ මෙම සිද්ධියෙන් මිය ගිය එක් අයෙකුගේ අවසන් කටයුතු අද හොරණ පොදු සුසානභූමියේදී සිදුකෙරුණු අතර ඉතිරි 04 දෙනාගේ අවසන් කටයුතු සිදුකෙරුණේ ඊයේ දිනයේදියි.",
       "URL": "https://www.hirunews.lk/188968/හොරණ-රබර්-කර්මාන්තශාලාවේ-රසායනාගාර-පාලකවරියත්-රක්ෂිත-බන්ධනාගාරයට",
       "Category": "Local News",
       "Parent URL": "https://www.hirunews.lk/local-news.php?pageID=3979"
}