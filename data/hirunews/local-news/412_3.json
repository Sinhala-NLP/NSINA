{
       "Source": "hirunews",
       "Timestamp": "Sunday, 16 April 2023 - 7:10",
       "Headline": "හිසතෙල් ගෑමේ චාරිත්‍රය අදයි (වීඩියෝ)",
       "News Content": "සිංහල හා හින්දු අලුත් අවුරුද්දේ හිසතෙල් ගෑමේ චාරිත්‍රය අද(16) යෙදී තිබෙනවා.\nඒ අද පෙරවරු 09.41ට යි.\nරතු සහ කහ මිශ්‍ර වස්ත්‍රාභරණ‍යෙන් සැරසී දකුණු දිශාව බලා හිසට ඉඹුල් පත් ද, පයට නුග පත් ද තබා, ඉඹුල් පත් යුෂ මිශ්‍ර නානු ද තෙල් ද ගා ස්නානය කරන ලෙසටයි නැකැත් සීට්ටුවේ සඳහන් වන්නේ.\nමෙවර හිසතෙල් ගෑමේ රාජ්‍ය උත්සවය බියගම - හෙයියන්තුඩුව පුරාණ රජමහා විහාරයේදී පැවැත්වෙනවා.\nඑසේම හිරු මාධ්‍ය ජාලය සංවිධාන කරන හිස තෙල් ගෑමේ උත්සවය අද පැවැත්වෙන්නේ කෝට්ටේ රජමහා විහාරයේදියි.\nමේ අතර, අලුත් අවුරුද්දේ රැකී රක්ෂා සඳහා පිටත්ව යාම හෙට පූර්ව භාග 6.28 ට යෙදී තිබෙනවා.\nසුදු පැහැති වස්ත්‍රාභරණයෙන් සැරසී දීකිරි මිශ්‍ර කිරිබතක් සහ කැවිලි වර්ගයක් අනුභව කර දකුණු දිශාව බලා පිටත්ව යාම සුදුසු බවයි නැකැත් චාරිත්‍රවල සඳහන් වුණේ.\nමෙවර අලුත් අවුරුද්දේ පැළ සිටුවීමේ නැකත අප්‍රේල් 20 වනදා පූර්ව භාග 6.38 ට යෙදී තිබෙනවා.",
       "URL": "https://www.hirunews.lk/332621/හිසතෙල්-ගෑමේ-චාරිත්‍රය-අදයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=412"
}