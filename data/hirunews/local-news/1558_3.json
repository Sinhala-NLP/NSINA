{
       "Source": "hirunews",
       "Timestamp": "Tuesday, 16 November 2021 - 13:04",
       "Headline": "සමගි ජන බලවේගයේ විරෝධතාවට පැමිණෙන ආධාරකරුවන්ට පොලිසියෙන් බාධා (වීඩියෝ)",
       "News Content": "සමගි ජන බලවේගයේ උද්ඝෝෂණයට සහභාගි වීම සදහා නුවරඑළිය ප්‍රදේශයෙන් පැමිණි ආධාරකරුවන් පිරිසක් රැගත් බස් රථ දෙකක් මාර්ග බාධක යොදා පොලිසිය අවහිර කිරීමත් සමඟ උණුසුම් තත්ත්වයක් හට ගත්තා.\nඅද පෙරවරුවේ නුවරඑළිය - හැටන් ප්‍රධාන මාර්ගයේ කුඩාගම ප්‍රදේශයේදී සමගි ජන බලවේගයේ ආධාරකරුවන් රැගත් බස් රථ දෙක පොලිස් මාර්ග බාධක යොදා නතර කර තිබෙනවා.\nපසුව එහි රියදුරන් සහ සමගි ජනබලවේගයේ ආධාරකරුවන්ට මහර අධිකරණය ලබාදුන් වාරණ නියෝගය දැනුවත් කර ඔවුන් ආපසු හරවා යවා ඇති බවයි අප වාර්තාකරු කියා සිටියේ.\nඑහි දී පොලිසිය සඳහන් කර ඇත්තේ, සෞඛ්‍ය උපදෙස්වලට පටහැනිව මෙම බස් රථ දෙක තාවකාලික ගමන් බලපත්‍රයක් ද නොමැතිව ධාවනය කරමින් තිබු බවයි.\nපසුව එහි ගමන් ගත් ආධාරකරුවන් පිරිස, එහිදී උද්ඝෝෂණයක් ද සිදු කර තිබෙනවා.\nමේ අතර, බෙන්තර, ඇල්පිටිය, ඇතුළු තවත් ප්‍රදේශ කිහිපයකින් මෙම විරෝධතා පාගමනට පැමිණි බස් රථ කිහිපයක් අද පෙරවරුවේ බෙන්තර මංසන්ධියෙන් පොලිස් මාර්ග බාධක යොදවා නතර කර ඇති බව හිරු වාර්තාකරු සඳහන් කළා.\nඑහිදී එම පිරිස සහ පොලිසිය අතර උණුසුම් සංවාදයක් ද ඇතිව තිබෙනවා",
       "URL": "https://www.hirunews.lk/288178/සමගි-ජන-බලවේගයේ-විරෝධතාවට-පැමිණෙන-ආධාරකරුවන්ට-පොලිසියෙන්-බාධා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1558"
}