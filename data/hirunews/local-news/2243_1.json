{
       "Source": "hirunews",
       "Timestamp": "Thursday, 31 December 2020 - 14:48",
       "Headline": "දියේ ගිලී දින දෙකක් අතුරුදන්ව සිටි ග්‍රාම නිලධාරීවරයාගේ සිරුර හමුවේ",
       "News Content": "මන්නාරම, අරිප්පු පාලම අසල මල්වතු ඔයේ දිය නෑමට ගොස් දියේ ගිලි අතුරුදන් වූ ග්‍රාම නිලධාරීවරයාගේ සිරුර අද (31) අලුයම සොයාගෙන තිබෙනවා.\nඅදාල ග්‍රාම නිලධාරීවරයා දිය නෑමට ගොස් පසුගිය 29 වනදා මෙලෙස අතුරුදන්ව ඇති අතර අප වාර්තාකරු සඳහන් කළේ ඔහු කට්ටකාඩු ගම්මානයේ ග්‍රාම නිලධාරීවරයා වශයෙන් කටයුතු කර ඇති බවයි.\nනානට්ටන් ප්‍රාදේශීය ලේකම් කාර්යාලයට අනුයුක්තව සේවය කළ ග්‍රාම නිළධාරිවරුන් පිරිසක් වසර අවසාන සාදයක් පැවැත්වීමට ගිය අවස්ථාවක ඔහු මෙම අනතුරට මුහුණ පා තිබෙනවා.\nමියගිය ග්‍රාම නිලධාරියා සහ අදාළ පිරිස මල්වතු ඔයේ දිය නෑමට ගිය අවස්ථාවේදී  දිය රළකට හසුව තිබෙනවා.\nඑම අවස්ථාවේ ග්‍රාම නිළධාරිවරුන් පස්දෙනෙකු ඇතුළු පුද්ගලයින් 06ක් බේරාගෙන ප්‍රතිකාර සදහා මන්නාරම රෝහලට ඇතුළත් කර ඇති බවයි වාර්තා වන්නේ.\nදියේ ගිලීමෙන් අතුරුදන්ව සිටි ග්‍රාම නිළධාරිවරයා සොයා නාවික හමුදා කිමිදුම් නිළධාරීන්, පොලිස් නිළධාරීන් හා ප්‍රදේශවාසීන් දින දෙකක කාලයක් සෝදිසි මෙහෙයුම්වල නිරත වුණා.",
       "URL": "https://www.hirunews.lk/258398/දියේ-ගිලී-දින-දෙකක්-අතුරුදන්ව-සිටි-ග්‍රාම-නිලධාරීවරයාගේ-සිරුර-හමුවේ",
       "Category": "Local News",
       "Parent URL": "https://www.hirunews.lk/local-news.php?pageID=2243"
}