{
       "Source": "hirunews",
       "Timestamp": "Tuesday, 11 April 2017 - 19:57",
       "Headline": "කටුනායක නව ධාවන පථය ගැන සිවිල් ගුවන් සේවා අධිකාරියෙන් චෝදනාවක්",
       "News Content": "ධාවන පථය නවීකරණයෙන් පසු විශාල ප්‍රමාණයේ ගුවන්යානා කටුනායක බණ්ඩාරනායක ජාත්‍යන්තර ගුවන්තොටුපලට ගොඩබැස්සවිමේ ඇති හැකියාව පිළිබඳ පසුගිය දින කිහිපයේදීම කතාබහක් ඇති වුණා.\nවිශාල ප්‍රමාණයේ ගුවන්යානා මෙහෙය වීමට නම් ඊ ශ්‍රේණියේ පවතින කටුනායක ධාවන පථය අන්තර්ජාතික සිවිල් ගුවන් සේවා සංවිධානයේ නිර්නායකයන්ට අනුව එෆ් ශ්‍රේණියේ ධාවන පථයක් ලෙස උසස් විය යුතු වනවා.\nකෙසේ වෙතත්, ධාවන පථය නවීකරණය කිරීමේදී එහි අන්තර්ජාතික ශ්‍රේණිගත කිරීම් ඉහළ නැංවීමක් සිදුනොකළ බව ශ්‍රි ලංකා සිවිල් ගුවන්සේවා අධිකාරිය පවසනවා.\nකටුනායක බණ්ඩාරනායක ජාත්‍යන්තර ගුවන්තොටුපලේ ධාවන පථය නවීකරණය කිරීමෙන් අනතුරුව පසුගිය 6 වැනිදා විවෘත කෙරුණා.\nඅන්තරායකර තත්ත්වයක තිබූ ධාවන පථය මුළුමනින්ම ආස්තරණය කිරීම එහිදී සිදු කෙරුණු අතර, මිටර්  3350 ක දිගින් යුත් කටුනායක ධාවන පථයේ පළල මීටර් 45 ක්.\nආස්තරණ ක්‍රියාවලියේදී ධාවන පථයේ පුළුල් කිරීමක් සිදුකර නැහැ.\nකෙසේ වෙතත්, නවීකරණ කටයුතු පිළිබද දැනුවත් කිරීම සදහා පසුගිය වසරේ දෙසැම්බර් මාසයේ කැඳවා තිබූ ප්‍රවෘත්ති සාකච්ඡාවකදී ප්‍රවාහන හා සිවිල් ගුවන් සේවා අමාත්‍ය නිමල් සිරිපාල ද සිල්වා මහතා පැවසුවේ ධාවන පථය පුළුල් කිරීමට අපේක්ෂා කරන බවයි.",
       "URL": "https://www.hirunews.lk/159019/කටුනායක-නව-ධාවන-පථය-ගැන-සිවිල්-ගුවන්-සේවා-අධිකාරියෙන්-චෝදනාවක්",
       "Category": "Local News",
       "Parent URL": "https://www.hirunews.lk/local-news.php?pageID=4567"
}