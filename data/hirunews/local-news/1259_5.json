{
       "Source": "hirunews",
       "Timestamp": "Thursday, 31 March 2022 - 16:10",
       "Headline": "නිවසේ සිට වැඩ කරන්න - අගමැතිගෙන් උපදෙස් (වීඩියෝ)",
       "News Content": "පවතින තත්ත්වය හමුවේ රාජ්‍ය සේවය පවත්වාගෙන යාමේදී ගැටලු රැසක් මතු වී ඇති බව ශ්‍රී ලංකා පරිපාලන සේවා සංගමය පවසනවා.\nඑහි වැඩබලන සභාපති, තැපැල්පති රංජිත් ආරියරත්න කියා සිටියේ මෙම සති අන්තයේදී තම සංගමයේ සාමාජිකයින් රැස්වී ගත යුතු ක්‍රියාමාර්ග පිලිබඳ යෝජනාවලියක් රජයට භාරදීමට අපේක්ෂා කරන බවයි.\nමේ අතර, ඉන්ධන පිරිමසා ගැනීමේ පියවරක් ලෙස අග්‍රාමාත්‍ය කාර්යාලයේ සහ සිය අමාත්‍යාංශවල නිලධාරින්ට නිවසේ සිට රාජකාරි කටයුතුවල නිරතවන ලෙසට අග්‍රාමාත්‍ය මහින්ද රාජපක්ෂ උපදෙස් ලබා දී තිබෙනවා.\nසිය ෆේස්බුක් ගිණුමෙහි සටහනක් තබමින් අග්‍රාමාත්‍යවරයා ප්‍රකාශ කර ඇත්තේ අඛණ්ඩ විදුලි සැපයුමක් නොමැති පසුබිමක වුව ද, නිලධාරින් සිය රාජකාරිය උපරිම ආකාරයෙන් ඉටු කරමින් සිටින බවයි.\nකෙසේ වෙතත්, විදුලි කප්පාදුව සහ ඉන්ධන නොමැතිවීම හේතුවෙන් බොහෝ රාජ්‍ය ආයතන මගින් සේවා සැපයීමේදී බාධා මතුව ඇති බවයි වාර්තා වන්නේ. පවතින තත්ත්වය හමුවේ ලිපි බෙදීමේදී ප්‍රමාදයන් සිදුවිය හැකි බව තැපැල් දෙපාර්තමේන්තුව ප්‍රකාශ කළා.\nඉන්ධන අර්බුදය හමුවේ කම්කරු දෙපාර්තමේන්තුවේ ප්‍රධාන කාර්යාලය සහ ප්‍රාදේශීය කාර්යාලවල කටයුතුවලට ද බාධා මතු වී තිබෙනවා.",
       "URL": "https://www.hirunews.lk/300869/නිවසේ-සිට-වැඩ-කරන්න-අගමැතිගෙන්-උපදෙස්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1259"
}