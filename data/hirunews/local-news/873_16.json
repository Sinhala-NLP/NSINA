{
       "Source": "hirunews",
       "Timestamp": "Monday, 12 September 2022 - 15:52",
       "Headline": "පෙම්වතිය බැලීමට බස් රථයක් පැහැරගත් 15 හැවිරිදි පෙම්වතා (වීඩියෝ)",
       "News Content": "පිළියන්දල බස් නැවතුම්පොළේ නවතා තිබූ බස් රථයක් පැහැරගෙන තම පෙම්වතිය බැලීමට ගිය බාලවයස්කාර සැකකරුවෙකු පොලිසිය විසින් අත් අඩංගුවට ගත් සිදුවීමක් වාර්තා වනවා.\nමෙලෙස අත්අඩංගුවට ගෙන ඇත්තේ, 15 හැවිරිදි වියේ පසු වන තරුණයෙක්.\nඔහු මත්තෙගොඩ සිද්ධමුල්ල ප්‍රදේශයේ පදිංචි සැකකරුවෙක් බව යි වාර්තා වන්නේ.\nඊයේ (11) රාත්‍රියේ පිළියන්දල බස් නැවතුම්පොළෙන් ගමන් ආරම්භ කරන බස් රථ කිහිපයක රියදුරන් පිරිසක් නැවතුම්පොළ වෙත සිය බස් රථවලින් පැමිණ ඇත්තේ, ආසියානු කුසලාන අවසන් ක්‍රිකට් තරගය එක් ව නැරඹීමට යි.\nඑහි දී ඔවුන් පැමිණි බස් රථ, බස් නැවතුම්පොළේ ගාල් කර ශ්‍රී ලංකා ඉනිම නරඹා ආහාර ගැනීම සඳහා වෙනත් ස්ථානයක් වෙත ගොස් ඇති බව සඳහන්.\nසුළු වේලාවකින් ඔවුන් නැවත බස් රථ ගාල් කර තිබූ ස්ථානයට පැමිණ ඇති අතර, එම අවස්ථාවේ එක් බස් රථයක් එහි නො මැති බව දැක තිබෙනවා.\nඅනතුරු ව බස් රථ රියදුරන් විසින් වහා ම මේ පිළිබඳ පිළියන්දල පොලිස් ස්ථානය වෙත පැමිණිලි කර ඇති අතර, එහි දී පොලිසිය වහා ම ක්‍රියාත්මක වී මේ සම්බන්ධයෙන් පරීක්ෂණ ආරම්භ කිරීමට පියවර ගෙන තිබෙනවා.\nඒ වනවිටත් බොහෝ වෙළෙඳසැල් වසා දමා තිබී ඇති බැවින් CCTV දර්ශන පරීක්ෂා කිරීමට නොහැකි වූ බව යි වාර්තා වන්නේ.\nඒ අනුව පිළියන්දල පොලිස් ස්ථානාධිපතිවරයාගේ දැනුම්දීමට අනුව හදිසි මාර්ග බාධක කිහිපයක් යෙදවීමට පියවර ගෙන ඇති බව සඳහන්.\nපසු ව අද (12) අලුයම 12.30ට පමණ කැස්බෑව පිළියන්දල අතුරු මාර්ගයේ මාර්ග බාධකයේ රාජකාරියේ නිරත ව සිටි පොලිස් නිළධාරීන්ට බස් රථයක් පිළිබඳ සැකසිතී එය නවත්වන ලෙසට අණකර ඇති අතර, එම අවස්ථාවේ දී අදාළ බස් රථය පැහැරගෙන ගොස් ඇති බස් රථය බවට පොලිසිය තහවුරු කරගෙන තිබෙනවා.\nකඩිනමින් ක්‍රියාත්මක වූ පොලිස් නිලධාරීන් බස් රථය නවතා ඉන් පැන දිව යාමට උත්සාහ කළ බාලවයස්කාර සැකකරු ලුහුබැඳගොස් අත්අඩංගුවට ගැනීමට සමත් ව ඇති අතර, ඔහුගෙන් සිදු කළ ප්‍රශ්න කිරීම්වල දී අනාවරණය වී ඇත්තේ, ඔහු සිය පෙම්වතිය බැලීමට ගොස් නැවත පැමිණෙමින් සිටිය දී මෙලෙස පොලිසියට හසු වූ බව යි.\nඑහි දී ඔහු ප්‍රකාශ කර ඇත්තේ, තමන්ට ඊයේ රාත්‍රී 8ට පමණ පෙම්වතිය දුරකථන ඇමතුමක් ලබාදුන් බව යි.\nපසු ව පෙම්වතිය තමන් මුණගැසීමට පැමිණෙන ලෙසට අදාළ ඇමතුමක් ලබා දී ඇති අතර, මොරගහහේන ප්‍රදේශයේ පදිංචි අදාළ පෙම්වතිය බැලීමට සැකකාර තරුණයා මෙලෙස බස් රථයකින් ගොස් තිබෙනවා.\nඒ අනුව ඇය මුණගැසීමට බස් රථයකින් ගමන් කිරීමට බස් නැවතුම්පොළට පැමිණිය ද ඒ මොහොතේ බස් රථ නො තිබූ නිසා බස් රථ කිහිපයකට නැග පරීක්ෂා කර බැලූ බව ද සැකකාර බාලයවයස්කරු පවසා තිබෙනවා.\nඑම අවස්ථාවේ දී එක් බස් රථයක යතුරක් තිබූ බවත් තමන් විසින් එය පණගන්වා මොරගහේන ප්‍රදේශයේ සිටින පෙම්වතිය මුණගැසීමට ගිය බව ද අදාළ බාලවයස්කාර සැකකරු ප්‍රකාශ කර සිටිනවා.\nවැඩිදුර විමර්ශනවල දී අනාවරණය වී ඇත්තේ, සැකකරු මීට පෙර අවස්ථාවක ද පෙම්වතිය බැලීමට යාමට බස් රථයක් පැහැරගෙන ගොස් ඇත බව යි.\nඑහි දී සැකකරු හෝමාගම ප්‍රදේශයේ දී බස් රථයක් පැහැරගෙන මේ ආකාරයෙන්ම මොරගහේන ප්‍රදේශයේ පදිංචි සිය පෙම්වතිය බැලීමට ගොස් නැවත පැමිණෙමින් සිටිය දී පොලිස් අත්අඩංගුවට ගෙන තිබෙනවා.\nපිළියන්දල පොලිසිය වැඩිදුර විමර්ශන සිදු කරන අතර, අදාළ බාලවයස්කාර සැකකරු කැස්බෑව මහෙස්ත්‍රාත් අධිකරණය වෙත ඉදිරිපත් කෙරෙනු ඇති.",
       "URL": "https://www.hirunews.lk/315229/පෙම්වතිය-බැලීමට-බස්-රථයක්-පැහැරගත්-15-හැවිරිදි-පෙම්වතා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=873"
}