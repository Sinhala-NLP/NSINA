{
       "Source": "hirunews",
       "Timestamp": "Thursday, 22 April 2021 - 21:15",
       "Headline": "රැකියා ඉල්ලා උපාධිධාරීන් පාරට (වීඩියෝ)",
       "News Content": "රැකියා විරහිත උපාධිධාරීන් පිරිසක් ජනාධිපති ලේකම් කාර්යාලය ඉදිරිපිට අද පැවැත්වූ විරෝධතවක් අතරතුර උණුසුම් තත්ත්වයක් ඇති වුණා.\nඒ එම පිරිස අදාළ ස්ථානයෙන් ඉවත් කිරීමට පොලිසිය උත්සහ කිරීමත් සමඟයි.\nඋපාධිධාරීන්ට වාර්ෂික රැකියා ලබාදීමේ වැඩපිළිවෙල සකස් කිරීම, වයස අවුරුදු 45 ඉක්ම වූ උපාධිධාරීන්ට සාධාරණයක් ඉටු කිරීම ඇතුළු ඉල්ලීම් කිහිපයක් මුල් කරගනිමින් රැකියා විරහිත උපාධිධාරී ඒකාබද්ධ මධ්‍යස්ථානය මෙම විරෝධතාව සංවිධාන කර තිබුණා.\nජනාධිපති ලේකම් කාර්යාලය ඉදිරිපිට රැඳී සිටි විරෝධතාකරුවන්ට පොලිසිය දැනුම් දුන්නේ එම ස්ථානයෙන් ඉවත්ව උද්ඝෝෂණ සඳහා වෙන්කර ඇති ස්ථානය වෙත යන ලෙසයි.\nපොලිසිය සහ විරෝධතාකරුවන් අතර උණුසුම් තත්ත්වයක් ඇති වුණේ එම අවස්ථාවේදීයි.\nවගකිවයුතු නිලධාරියෙකු සමඟ සාකච්ඡාවක් ලබා දෙන බවට පොලිසිය ලබාදුන් පොරොන්දුවත් සමඟ විරෝධතාකරුවන් උද්ඝෝෂණ ස්ථානය වෙත ගමන් කළ අතර විරෝධතාකරුවන් අතරින් කිහිප දෙනෙකුට සාකච්ඡාවක් සඳහා අවස්ථාව හිමිවුණා.",
       "URL": "https://www.hirunews.lk/269226/රැකියා-ඉල්ලා-උපාධිධාරීන්-පාරට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2002"
}