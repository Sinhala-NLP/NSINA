{
       "Source": "hirunews",
       "Timestamp": "Thursday, 20 October 2022 - 7:36",
       "Headline": "ඉන්ධන ටැංකි රථයකට ජලය මිශ්‍ර වීම ගැන පරීක්ෂණ (වීඩියෝ)",
       "News Content": "කොළඹ ප්‍රදේශයේ ඉන්ධන පිරවුම්හලක් වෙත රැගෙන ආ ඉන්ධන ටැංකි රථයක යම් ජලය ප්‍රමාණයක් මිශ්‍ර වී තිබීමේ සිදුවීම සම්බන්ධයෙන් වහා ම පූර්ණ පරීක්ෂණයක් ආරම්භ කර තිබෙනවා.\nලංකා ඛනිජ තෙල් නීතිගත සංස්ථාව නිවේදනයක් නිකුත් කරමින් කියා සිටියේ, විෂය භාර අමාත්‍ය කංචන විජේසේකර පරීක්ෂණයක් සිදු කරන ලෙස සංස්ථා පාලනාධිකාරියට දැනුම් දී ඇති අතර, එහි විමර්ශන කටයුතු රාජ්‍ය අමාත්‍ය ඩී.වී. චානකගේ අධීක්ෂණය යටතේ සිදු කරන බව යි.\nකෙසේ වෙතත් පාරිභෝගික ජනතාව වෙත කිසිදු අයුරකින් ජලය මිශ්‍රිත ඉන්ධන තොග ලැබීමට ඉඩකඩ නොමැති අතර, නිසි ප්‍රමිතියෙන් යුතු ඉන්ධන සැමවිට ම ලබා දීමට සංස්ථාව කටයුතු කරන බව යි එම නිවේදනයේ දැක්වෙන්නේ.\nමේ අතර, ශ්‍රී ලංකාවට තෙල් මිල දී ගැනීමට රුසියාවෙන් දීර්ඝ කාලීන ණය පහසුකමක් ලබා ගැනීම සම්බන්ධයෙන් පැවැත්වූ සාකච්ඡා සාර්ථක බව රුසියාවේ ශ්‍රී ලංකා තානාපති කාර්යාලය පවසනවා.\nනිවේදනයක් නිකුත් කරමින් මොස්කව්හි පිහිටි තානාපති කාර්යාලය ප්‍රකාශ කළේ, ඒ සඳහා වාණිජ ණය පහසුකමක් ලබාදීමට රුසියාව එකඟ වූ බව යි.\nරුසියානු සමූහාණ්ඩුව සහ ශ්‍රී ලංකා රජය වෙනුවෙන් මුදල් අමාත්‍යාංශය කලක සිට රුසියාවෙන් ඉන්ධන ලබා ගැනීම සම්බන්ධයෙන් සාකච්ඡා කිහිපයක් පවත්වා තිබෙනවා.\nරුසියාවේ ශ්‍රී ලංකා තානාපති කාර්යාලය නිකුත් කළ නිවේදනයේ දැක්වුණේ, රට ආර්ථික දුෂ්කරතාවකට පත්ව ඇති අවස්ථාවක එම සාකච්ඡා යළි ඵලදායී ලෙසින් නැවුම් මුහුණුවරකින් ඉදිරියට පවත්වාගෙන යන බව යි.\nරුසියානු සමූහාණ්ඩුව වෙනුවෙන් එරට නියෝජ්‍ය මුදල් අමාත්‍යවරයා සහ ශ්‍රී ලංකාවේ රුසියානු තානාපතිවරයා මෙම සාකච්ඡා සඳහා එක්වූ බවයි ඊට සහභාගි වූ රුසියාවේ ශ්‍රී ලංකා තානාපති ජනිතා ලියනගේ ප්‍රකාශ කළේ.\nලෝක වෙළෙඳපොළේ බොරතෙල් බැරලයක් අලෙවි වන මුදලට වඩා ඩොලර් 11ත් 22ත් අතර ප්‍රමාණයක වට්ටමක් සහිත ව ශ්‍රී ලංකාවට ඉන්ධන ලබා දිය හැකි බව ද මෙම සාකච්ඡාවේ දී පවසා තිබෙනවා.\nකෙසේ වෙතත්, එම ණය මුදලේ ප්‍රමාණය මෙතෙක් තීරණය කර නැහැ.\nමේ අතර, මෙරට රාජ්‍ය ආයතන කිහිපයක් තුළ සිර වී තිබෙන ආයෝජන ව්‍යාපෘති 73ක් සම්බන්ධයෙන් අදහස් දක්වමින් ආයෝජන ප්‍රවර්ධන රාජ්‍ය අමාත්‍ය දිලු‍ම් අමුණුගම කියා සිටියේ එම ව්‍යාපෘති 73 කඩිනමින් ක්‍රියාත්මක කළහොත් ශ්‍රී ලංකාවේ විදේශ ණයවලින් අඩක් පමණ ගෙවා දැමිය හැකි බවයි.\nඔහු මේ බව කියා සිටියේ, ශ්‍රී ලංකා ආයෝජන මණ්ඩලයට අනුයුක්තව, ආයෝජකයින්ට පහසුකම් සැලසීමේ විශේෂ මධ්‍යස්ථානය විවෘත කිරීමේ අවස්ථාවට එක්වෙමින්.",
       "URL": "https://www.hirunews.lk/318323/ඉන්ධන-ටැංකි-රථයකට-ජලය-මිශ්‍ර-වීම-ගැන-පරීක්ෂණ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=791"
}