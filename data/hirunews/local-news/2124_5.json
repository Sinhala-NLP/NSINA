{
       "Source": "hirunews",
       "Timestamp": "Friday, 26 February 2021 - 7:51",
       "Headline": "පාස්කු කොමිසමේ වාර්තාව නිදහස් පක්ෂය ප්‍රතික්ෂේප කරයි",
       "News Content": "පාස්කු කොමිසමේ අවසන් වාර්තාව ප්‍රතික්ෂේප කිරීමට ශ්‍රී ලංකා නිදහස් පක්ෂය තීරණය කර තිබෙනවා. ඒ, ඊයේ රැස්වූ නිදහස් පක්ෂයේ විධායක සභා රැස්වීමේදීයි.\nඑහිදී ශ්‍රී ලංකා නිදහස් පක්ෂයේ සභාපති ධුරයට යළිත් හිටපු ජනාධිපති මෛත්‍රීපාල සිරිසේන පත් කර ගනු ලැබුවා.\nඑමෙන්ම, නිදහස් පක්ෂයේ නව මහලේකම්වරයා ලෙස යළිත් රාජ්‍ය අමාත්‍ය දයාසිරි ජයසේකර පත් කිරීමටයි ඊයේ පස්වරුවේ රැස්වූ ශ්‍රී ලංකා නිදහස් පක්ෂයේ විධායක සභාව තීරණය කළේ.\nඑමෙන්ම, පක්ෂයේ ජ්‍යෙෂ්ඨ උප සභාපතිවරුන් ලෙස අමාත්‍යවරුන් වන නිමල් සිරිපාල ද සිල්වා, මහින්ද අමරවීර සහ මහාචාර්ය රෝහණ ලක්ෂ්මන් පියදාස යළි තෝරා පත් කර ගෙන තිබෙනවා.\nපක්ෂයේ භාණ්ඩාගාරික ධුරයට යළිත් රාජ්‍ය අමාත්‍ය ලසන්ත අලගියවන්න පත් කර ඇති අතර, රාජ්‍ය අමාත්‍ය දුමින්ද දිසානායක යළිත් පක්ෂයේ ජාතික සංවිධායකවරයා ලෙස තේරී පත්වී තිබෙනවා.\nඑමෙන්ම, උප සභාපති ධුර 10 ක් සහ උප ලේකම් ධුර 8 කට ද නිලධාරින් ඊයේ රැස්වූ විධායක සභාවේදී තෝරා පත් කර ගනු ලැබුවා.",
       "URL": "https://www.hirunews.lk/263704/පාස්කු-කොමිසමේ-වාර්තාව-නිදහස්-පක්ෂය-ප්‍රතික්ෂේප-කරයි",
       "Category": "Local News",
       "Parent URL": "https://www.hirunews.lk/local-news.php?pageID=2124"
}