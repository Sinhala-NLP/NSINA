{
       "Source": "hirunews",
       "Timestamp": "Friday, 09 December 2022 - 11:29",
       "Headline": "ආරක්ෂක සේවා අණ සහ මාණ්ඩලික විද්‍යාලයේ 16 වැනි උපාධි ප්‍රදානෝත්සවය ජනපති ප්‍රධානත්වයෙන්",
       "News Content": "ආරක්ෂක සේවා අණ සහ මාණ්ඩලික විද්‍යාලයේ 16 වැනි උපාධි ප්‍රදානෝත්සවය ජනාධිපති රනිල් වික්‍රමසිංහගේ ප්‍රධානත්වයෙන් ඊයේ (08) පස්වරුවේ කොළඹ නෙලුම් පොකුණ රඟහලේ දී පැවැත්වුණා.\nත්‍රිවිධ හමුදාවේ නිලධාරීන් සඳහා උපාධි ප්‍රදානය කරනු ලබන ආරක්ෂක අධ්‍යයන ක්ෂේත්‍ර‍යේ අන්තර්ජාතිකව පිළිගත් මෙරට ප්‍රමුඛතම උසස් අධ්‍යයන ආයතනයක් ලෙස ආරක්ෂක සේවා අණ හා මාණ්ඩලික විද්‍යාලය සැලකෙනවා.\nත්‍රිවිධ හමුදා නිලධාරීන්ගේ අණ හා මාණ්ඩලික අංශයන් දෙකෙහිම වෘත්තීය දැනුම හා අවබෝධය වර්ධනය කිරීමේ අරමුණිනුයි ආරක්ෂක සේවා අණ හා මාණ්ඩලික විද්‍යාලය ස්ථාපිත කර තිබෙන්නේ.\n‍\nආරක්ෂක සේවා අණ හා මාණ්ඩලික විද්‍යාලයේ පාඨමාලා අංක 16 සඳහා සහභාගී වූ ශ්‍රී ලංකා යුද හමුදා නිලධාරීන් 76දෙනෙක්, ශ්‍රී ලංකා නාවික හමුදා නිලධාරින් 26දෙනෙක්, ශ්‍රී ලංකා ගුවන් හමුදා නිලධාරීන් 25දෙනෙක් මෙන්ම බංග්ලාදේශය, ඉන්දියාව, මාලදිවයින, නේපාලය, පාකිස්තානය, ඕමානය, රුවන්ඩාව, සෞදි අරාබිය, සෙනගල්, සැම්බියා යන රටවල් නියෝජනය කරමින් සහභාගී වූ නිලධාරින් 11දෙනෙක් මෙහිදී උපාධි ලබා ගත්තා.\nජාතික ආරක්ෂාව පිළිබඳ ජනාධිපති ජ්‍යෙෂ්ඨ උපදේශක හා ජනාධිපති කාර්ය මණ්ඩල ප්‍රධානී සාගල රත්නායක, ආරක්ෂක අමාත්‍යාංශයේ ලේකම් ජෙනරල් (විශ්‍රාමික) කමල් ගුණරත්න, ආරක්ෂක මාණ්ඩලික ප්‍රධානී ජෙනරල් ෂවේන්ද්‍ර සිල්වා, ගුවන් හමුදාපති එයාර් මාර්ෂල් සුදර්ශන පතිරණ, නාවික හමුදාපති වයිස් අද්මිරාල් නිශාන්ත උලුගෙතැන්න, යුද හමුදාපති ලුතිනල් ජෙනරල් විකුම් ලියනගේ, ආරක්ෂක සේවා අණ සහ මාණ්ඩලික විද්‍යාලයේ පීඨාධිපති මේජර් ජෙනරල් ලසන්ත ‍රොද්‍රිගෝ, පොලිස්පති සී.ඩී. වික්‍රමරත්න ඇතුළු පිරිසක් මෙම අවස්ථාව ට සහභාගි වුණා.\nමේ අතර, 72 වන නාවික හමුදා සංවත්සරයට සමගාමී ව නිලධාරීන් 222ක් ඇතුළු නාවිකයන් 3548 දෙනෙකුට උසස් වීම් ලබා දී තිබෙනවා.",
       "URL": "https://www.hirunews.lk/322276/ආරක්ෂක-සේවා-අණ-සහ-මාණ්ඩලික-විද්‍යාලයේ-16-වැනි-උපාධි-ප්‍රදානෝත්සවය-ජනපති-ප්‍රධානත්වයෙන්",
       "Category": "Local News",
       "Parent URL": "https://www.hirunews.lk/local-news.php?pageID=678"
}