{
       "Source": "hirunews",
       "Timestamp": "Saturday, 23 May 2020 - 10:27",
       "Headline": "තරුණියක මුදා ගැනීමට කොත්මලේ ජලාශයට පැන ජීවිතය අහිමි වූ තරුණයාගේ අවසන් කටයුතු අද (වීඩියෝ)",
       "News Content": "ඉහළ කොත්මලේ ජලාශයට පැන දිවි හානි කර ගැනීමට උත්සාහ කළ තරුණිය මුදා  ගැනීමට ගොස් දියේ ගිලී ජීවිතක්ෂයට පත්වූ මුස්ලිම් ජාතික තරුණයාගේ අවසන් කටයුතු අද සිදුකිරීමට නියමිතයි.\nඒ, ලිදුල - ෆාමස්ටන් රත්නගිරිය පොදු සුසාන භූමියේදියි.\nපශ්චාත් මරණ පරීක්ෂණ කටයුතුවලින් අනතුරුව 28 හැවිරිදි මෙම දෙදරු පියාගේ දේහය ඊයේ පස්වරුවේ ඔහු පදිංචි ෆාමස්ටන් රත්නගිරිය ජනපදය වෙත රැගෙන ගොස් තිබුණා.\nමේ අතර, ජලාශයට පැන දිවි හානි කර ගැනීමට තැත් කළ 22 හැවිරිදි තරුණිය තවදුරටත් ලිදුල ප්‍රාදේශීය රෝහලේ නේවාසිකව ප්‍රතිකාර ලබනවා.\nමිය ගිය තරුණයාගේ මව සිංහල කාන්තාවක වන අතර පියා මුස්ලිම් ජාතියෙක්.\nදෙමළ කතෝලික ආගම අදහන දෙමළ ජාතික තරුණියක සමඟ විවාහ වුණු ඔහු තම දරුවන් දෙදෙනා ද අධ්‍යාපනය සඳහා ඇතුළත් කර තිබුණේ සිංහල බෞද්ධ පාසල් වලටයි.\nදේහය පිළිබඳ අවසන් කටයුතු අද පස්වරු 1ට සිදුකෙරෙන අතර, ආගමික වතාවත් දහවල් සිංහල - බෞද්ධ සිරිත්වලට අනුකූලව ඉටු කෙරුණා.\nඑම තරුණයා පිළිබදව හිරු ප්‍රවෘත්ති අංශයට වැඩිදුරටත් අදහස් දැක්වූ නව සිංහල රාවය සංවිධානයේ මහලේකම් පූජ්‍ය මාගල්කන්දේ සුදත්ත හිමියන් කියා සිටියේ, මුස්ලිම් භක්තිකයෙකු ලෙස ඡන්ම ලාභය ලබා ද්‍රවිඩ කාන්තාවක සමඟ විවාහ වී බෞද්ධ මුහුණුවරකින් ජීවන ගමන ගත කර යහපත් පුරවැසියෙකු ලෙස මෙම තරුණයා හැදින්විය හැකි බවයි.",
       "URL": "https://www.hirunews.lk/241316/තරුණියක-මුදා-ගැනීමට-කොත්මලේ-ජලාශයට-පැන-ජීවිතය-අහිමි-වූ-තරුණයාගේ-අවසන්-කටයුතු-අද-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2714"
}