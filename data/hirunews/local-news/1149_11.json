{
       "Source": "hirunews",
       "Timestamp": "Monday, 23 May 2022 - 13:04",
       "Headline": "වඳුරු උණ ගැන මෙරට සෞඛ්‍ය බලධාරීන් අවධානයෙන් (වීඩියෝ)",
       "News Content": "මේ වන විට රටවල් කිහිපයක පැතිර යන මන්කි ෆොක්ස් හෙවත් වඳුරු උණ වසංගතය පිළිබඳව මෙරට රෝහල් පද්ධතිය සහ වෛද්‍යවරුවන් දැනුවත් කිරීමට පියවර ගෙන ඇති බව සෞඛ්‍ය අමාත්‍යංශයේ වසංගත රෝග විද්‍යා ඒකකය පවසනවා.\nඑහි ප්‍රධානී වෛද්‍ය සමිත ගිණිගේ කියා සිටියේ එම වසංගත රෝගය මෙරටට ඇතුලු වීම වළක්වා ගැනීමේ අරමුණින් මෙරටට පැමිණෙන වඳුරු උණ ආසාදිත විදෙස් ජාතිකයින් හඳුනා ගැනීම සඳහා ගුවන් තොටුපල ද දැනුවත් කර ඇති බවයි.\nඒ අනුව ගුවන් තොටුපලේදී වඳුරු උණ රෝග ලක්ෂණ සහිත ආසාදිතයන් හඳුනාගෙන ඔවුන් වෙන් කර වෙනම නිරෝධායනයට යොමු කිරීමට පියවර ගන්නා බව ඔහු ප්‍රකාශ කළා.\nවසංගත රෝග විද්‍යා ඒකකයේ ප්‍රධානී වෛද්‍ය සමිත ගිණිගේ කියා සිටියේ රෝගයේ ව්‍යාප්ති වේගය කොරෝනා රෝගයට සාපේක්ෂව අඩු මට්ටමක පවතින බවයි.\nඉතා සමීපව ඇසුරු කරන පුද්ගලයන් අතර මෙම රෝගය පහසුවෙන් බෝවීමේ හැකියාව පවතින බව වසංගත රෝග විද්‍යා ඒකකය සඳහන් කළා.\nඒ අනුව කොරෝනා හඳුනා ගැනීමට සිදු කල ආකාරයේ ජාන විශ්ලේෂණ පරීක්ෂණ මගින් මෙම රෝගය හඳුනා ගත හැකියි.\nමුහුණ, අත, පය ඇතුලු ශරීරයේ විවිධ ස්ථාන වල රතු පැහැති ලප හෝ බිබිලි ඇති වීම, වසා ගැටිති ඉදිමීම සහ උණ මෙම මන්කි ෆොක්ස් හෙවත් වඳුරු උණෙහි රෝග ලක්ෂණ වනවා.\nඑම රෝග ලක්ෂණ ඇති වුවහොත් වහා වෛද්‍ය ප්‍රතිකාර වෙත යොමු වන ලෙසයි වසංගත රෝග විද්‍යා ඒකකය ජනතාවට දැනුම් දෙන්නේ.\nලොව පුරා මන්කි ෆොක්ස් රෝගීන් අනූ දෙදෙනෙකු වාර්තාවී ඇති අතර, මෙරටින් මේ දක්වා කිසිදු රෝගියෙකු වාර්තා වී නැහැ.\nමේ අතර ඉදිරියේදී රට තුල උග්‍ර මන්දපෝෂණ තත්වයක් ඇතිවිය හැකි බව වෛද්‍ය සහ සිවිල් අයිතිවාසිකම් පිළිබඳ වෛද්‍යවරුන්ගේ වෘත්තීය සමිති සන්ධානය පවසනවා.\nඑහි සභාපති වෛද්‍ය චමල් සංජීව කියා සිටියේ කුඩා දරුවන්ට ත්‍රිපෝෂ ලබා දීම ඇතුලු දරුවන්ගේ පෝෂණ මට්ටම ඉහළ නැංවීමේ වැඩපිළිවල බාධාවකින් තොරව අඛණ්ඩව පවත්වා ගැනීමට වහා පියවර ගත යුතු බවයි.",
       "URL": "https://www.hirunews.lk/305075/වඳුරු-උණ-ගැන-මෙරට-සෞඛ්‍ය-බලධාරීන්-අවධානයෙන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1149"
}