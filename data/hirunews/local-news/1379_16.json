{
       "Source": "hirunews",
       "Timestamp": "Thursday, 03 February 2022 - 8:29",
       "Headline": "මත්ද්‍රව්‍ය භාවිත කළොත්, වැඩ වරදියි - රිය අනතුරුත් එකපිට එක වැඩිවෙයි",
       "News Content": "හෙරොයින්, කොකේන් සහ අයිස් ඇතුළු මත්ද්‍රව්‍ය භාවිත කිරීමෙන් පසුව රිය ධාවනය කරන්නන් සොයා විශේෂ මෙහෙයුම් ආරම්භ කරන බව ජ්‍යෙෂ්ඨ පොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ ප්‍රකාශ කළා.\nඔහු මේ බව කියා සිටියේ කොළඹ ඊයේ (02) පැවති මාධ්‍ය හමුවකට එක්වෙමින්.\nඑමෙන්ම, පසුගිය මාසයේ දී ත්‍රීරෝද රථ අනතුරු 39 කින් 40 දෙනෙකු මියගොස් ඇති බව පොලිස් මාධ්‍ය ප්‍රකාශක කාර්යාලය සදහන් කළා.\nපොලිස් මුලස්ථානයේ දත්ත වලට අනුව මාර්ග නීති උල්ලංඝනය කරමින් රිය ධාවනය කරන්නන් අතර ත්‍රීරෝද රථ රියදුරන් ඉදිරියෙන්ම සිටින අතර අනෙක් ප්‍රවාහන මාධ්‍යන් වන්නේ බස් රථ සහ යතුරුපැදියි.\nමේ අතර, පසුගිය මාසයේදී සමස්ත රිය අනතුරු සංඛ්‍යාව වන 1,875 න් මාරක රිය අනතුරු 233 ක් සිදුව තිබෙනවා.\nපොලිස් මාධ්‍ය ප්‍රකාශක කාර්යාලය සඳහන් කළේ, එම අනතුරුවලින් 230 දෙනෙකු මියගොස් ඇති බවයි.\nයතුරුපැදිකරුවන් 77 ක්, පසුපැදිකරුවන් 24 ක්, රියදුරන් 29 ක්, පාපැදිකරුවන් 13 ක්, මගීන් 36 ක් සහ පදිකයින් 69 ක් එලෙස මියගොස් ඇති බව සඳහන්.\nපසුගිය වසරේ රිය අනතුරුවලින් මියගිය සංඛ්‍යාව 2,473 ක් වනවා.",
       "URL": "https://www.hirunews.lk/296019/මත්ද්‍රව්‍ය-භාවිත-කළොත්-වැඩ-වරදියි-රිය-අනතුරුත්-එකපිට-එක-වැඩිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=1379"
}