{
       "Source": "hirunews",
       "Timestamp": "Friday, 10 December 2021 - 18:47",
       "Headline": "අදත් ගෑස් පිපිරීම් (වීඩියෝ)",
       "News Content": "නිසි ප්‍රමිතියකින් තොර ගෑස් මෙරටට ගෙන්වීම හේතුවෙන් ඇති වූ අනතුරුදායක සිද්ධීන් සම්බන්ධයෙන් විමර්ශනයක් සිදු කර පොලිස්පතිවරයා වෙත නියෝගයක් නිකුත් කරන්නැයි ඉල්ලා ගොනු කළ පෙත්සම ලබන 14 වනදා සලකා බැලිමට අභියචනාධිකරණය අද (10)දින නියෝග කළා.\nඒ සිවිල් සංවිධාන ක්‍රියාකරුවෙකු වන නීතිඥ නාගානන්ද කොඩිතුවක්කු විසින් ගොනුකළ පෙත්සම අභියාචනාධිකරණ විනිසුරු මඩුල්ල ඉදිරියේ අද(10)දින සළකා බැලු අවස්ථාවේදියි.\nඑහි වගඋත්තරකරුවන් ලෙස අමාත්‍ය බන්දුල ගුණවර්ධන, රාජ්‍ය අමාත්‍ය ලසන්ත අලගියවන්න සහ පාරිභෝගික සේවා අධිකාරියේ සභාපති, මෙන්ම ශ්‍රී ලංකා ප්‍රමිති කාර්යාංශයේ අධ්‍යක්ෂකවරයා නම් කර තිබෙනවා.\nපෙත්සම කැඳවු අවස්ථාවේදි  පෙත්සම්කාර නීතිඥ නාගානන්ද කොඩිතුවක්කු  අධිකරණයට දන්වා  සිටියේ වර්තමාන ගෑස් අර්බුදය හේතුවෙන් මිලියන 6කට ආසන්න ජනතාවකගේ ජීවිතය දැඩි අනතුරකට පාත්‍ර වී ඇති බවයි.\nමේ හේතුවෙන් පෙත්සම කඩිනමින් සළකා බැලීමට කටයුතු කළ යුතු බවට ද ඔහු අධිකරණයෙන් ඉල්ලා සිටියා.\nදෙපාර්ශ්වය ඉදිරිපත් කළ කරුණු සළකා බැලූ අභියාචනාධිකරණය මෙම පෙත්සම සළකා බැලීම ලබන 14 වැනිදා සිදුකිරීමට නියෝග කළා.\nඑදින මේ සම්බන්ධයෙන් කරුණු දක්වන්නැයි දන්වා එහි වගඋත්තරකරුවන් ලෙස නම්කර සිටින ලිට්රෝ ගෑස් සමාගම, පොලිස්පතිවරයා, අමාත්‍යවරුන් වන බන්දුල ගුණවර්ධන, ලසන්ත අලගියවන්න ඇතුළු පිරිසක් වෙත යළි නොතීසි යැවීමට පියවර ගන්නා ලෙසද අධිකරණය නියම කළා.\nමේ අතර, අදත් දිවයිනේ ප්‍රදේශ කිහිපයකින්ම ගෑස් ආශ්‍රිත සිදුවීම් වාර්තා වුණා.",
       "URL": "https://www.hirunews.lk/290632/අදත්-ගෑස්-පිපිරීම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1503"
}