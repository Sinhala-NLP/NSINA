{
       "Source": "hirunews",
       "Timestamp": "Sunday, 30 January 2022 - 14:26",
       "Headline": "ජනවාරි මාසයේදි සංචාරකයින්ගේ වැඩිවීමක්",
       "News Content": "මේ වසරේ ජනවාරි මාසයේ දී මෙරටට පැමිණි සංචාරකයින් සංඛ්‍යාව 75,000 ඉක්මවා තිබෙනවා.\nපසුගිය 1 වනදා සිට 29 වනදා දක්වා සංචාරකයින් 76,536 දෙනෙකු මෙලෙස පැමිණ ඇති අතර, ඉන් 12,368 ක් පැමිණ ඇත්තේ රුසියාවෙන්.\nඉන්දියාව, එක්සත් රාජධානිය, ජර්මනිය, ප්‍රංශය යන රටවලින් මීළඟට වැඩිම සංචාරකයින් පිරිසක් පැමිණි බවයි සංචාරක අමාත්‍යාංශය සඳහන් කළේ.\nමීට අමතරව සංචාරකයන් සැළකිය යුතු පිරිසක් පැමිණ ඇති අනෙකුත් රටවල් වන්නේ පෝලන්තය, මාලදිවයින සහ කසක්ස්ථානයයි.\nපසුගිය වසරේ ජනවාරි මාසයේදි ශ්‍රී ලංකාවට පැමිණ ඇත්තේ සංචාරකයින් 1,682 ක් පමණයි.\nමෙම වසරේදී ලක්ෂ 11කට වැඩි සංචාරකයින් මෙරටට පැමිණෙනු ඇතැයි අපේක්ෂා කරන බව ද සංචාරක අමාත්‍යාංශය සඳහන් කළා.\nමේ අතර, සංචාරකයින් දිවයිනට පැමිණීමේ වර්ධනයක් තිබුණ ද, තවමත් අර්බුද රැසකට මුහුණපා ඇති ව්‍යාපාරිකයින් ගැන ද බොහෝ විට තොරතුරු වාර්තා වනවා.\nසැලකිය යුතු තරම් සංචාරකයින් මෙරටට පැමිණෙන බවට මාධ්‍ය වාර්තා කළත් විදෙස් සංචාරකයින් පොළොන්නරුව පූජා නගරයට නොපැමිණීම හේතුවෙන් තම\nව්‍යාපාර සිදුකරගැනීමට නොහැකිව පීඩාවට පත්ව සිටින බවට එම ප්‍රදේශයේ ව්‍යාපාරිකයින් පවසනවා.\nසංචාරක හෝටල් හිමියන්, අවන්හල් හිමියන්, ත්‍රි රෝද රථ හිමියන්, ජීප් රථ හිමියන් හා විදේශීය සංචාරක‍යින් සදහා විවිධ අත්කම් භාණ්ඩ අලෙවි කිරීම මඟින් දිවි සරිකරගත් බොහෝ පිරිසක් මෙලෙස පීඩාවට පත්ව තිබෙනවා.",
       "URL": "https://www.hirunews.lk/295654/ජනවාරි-මාසයේදි-සංචාරකයින්ගේ-වැඩිවීමක්",
       "Category": "Local News",
       "Parent URL": "https://www.hirunews.lk/local-news.php?pageID=1387"
}