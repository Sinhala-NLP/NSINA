{
       "Source": "hirunews",
       "Timestamp": "Tuesday, 19 July 2022 - 19:51",
       "Headline": "මෙරට දේශපාලන ඉතිහාසයේ අනුප්‍රාප්තික ජනාධිපතිවරයෙකු තෝරන පළමු පාර්ලිමේන්තු ඡන්දය (වීඩියෝ)",
       "News Content": "මෙරට පාර්ලිමේන්තු ඉතිහාසයේ පළමු වරට අනුප්‍රාප්තික ජනාධිපතිවරයෙකු තෝරාගැනීම සදහා පාර්ලිමේන්තුවේදී ඡන්ද වීමසීමක් හෙට පැවත්වෙනවා.\nඒ සදහා නාමයෝජනා කැඳවීම අද පෙරවරුවේ කථානායක මහින්ද යාපා අබේවර්ධනගේ ප්‍රධානත්වයෙන් සිදු කළ අතර, එම කටයුතු මෙහෙයවනු ලැබුවේ පාර්ලිමේන්තු මහලේකම් ධම්මික දසනායක විසින්.\nවැඩබලන ජනාධිපති රනිල් වික්‍රමසිංහ, ශ්‍රී ලංකා පොදුජන පෙරමුණේ පාර්ලිමේන්තු මන්ත්‍රී ඩලස් අලහප්පෙරුම සහ ජාතික ජන බලවේගයේ නායක අනුර කුමාර දිසානායකගේ නම් එහිදී යෝජනා වු අතර පාර්ලිමේන්තු මහලේකම්වරයා එම යෝජනා පිලිගනු ලැබුවා.\nඅපේක්ෂකයින් තුන්දෙනෙකු ඉදිරිපත්ව ඇති හෙයින් රහස් ජන්ද වීමසීම හෙට පාර්ලිමේන්තුවේදී පැවැත්වෙන අතර, තේරීම්භාර නිලධාරියා ලෙස කටයුතු කරන්නේ පාර්ලිමේන්තු මහලේකම්වරයායි.\nඡන්දය ආරම්භ කිරීමට පෙර තේරීම්භාර නිලධාරියා විසින් හිස් ඡන්ද පෙට්ටිය මන්ති්‍රීවරුන්ට පෙන්වීමෙන් පසු මුද්‍රා තැබීමට නියමිතයි.\nමෙම ඡන්ද විමසීමේදී කථානායකවරයාටද සිය ඡන්දය භාවිත කිරීමට අවස්ථාව හිමිවනවා.\nඡන්දය ආරම්භ වු පසු පාර්ලිමේන්තු මහලේකම්වරයා විසින් කථානයකවරයා ඇතුළු එක් එක් මන්ත්‍රීවරුන් ගේ නම් ප්‍රකාශ කරන අතර අදාලමන්ත්‍රීවරයා තේරීම්භාර නිලධාරිවරයා හෙවත් පාර්ලිමේන්තු මහලේකම්වරයාගේ මේසය වෙත ගොස් ජන්ද පත්‍රිකාව ලබාගත යුතුයි.\nඉන්පසු ඡන්දය ප්‍රකාශ කිරීමට පැමිණි මන්ත්‍රීවරයා ඉදිරියේදීම පාර්ලිමේන්තු මහලේකම්වරයා ජන්ද පත්‍රිකාවේ පසුපස තම මුලකුරු සමග කෙටි අත්සන යෙදීම සිදු කරනවා.\nඅනතුරුව ජන්ද පත්‍රිකාව ලබාගත් මන්ති්‍රීවරයා පාර්ලිමේන්තු සහා ගර්භයේ මැද සකස් කර ඇති කුටියට ගොස් ජන්ද පත්‍රිකාව සළකුණු කොට තේරීම්භාර නිළධාරියාගේ කෙටි අත්සන පෙනෙන පරිදි නවා ඡන්ද පෙට්ටියට දැමිය යුතුයි.\nජන්දය ප්‍රකාශ කිරීමේදි එක් මන්ත්‍රීවරයෙකුට එක් ජන්දයක් පමණක් හිමිවන අතර ජන්දය දෙන අපේක්ෂකයාගේ නම ඉදිරියෙන් ඇති කොටුවෙහි එක යන ඉලක්කම යොදා ජන්දය සලකුණු කළ යුතු වනවා.\nඅපේක්ෂකයින් කිහිප දෙනෙකු සිටින විට මනාප සලකුණු කිරීමටද අවස්ථාව පවතින අතර ඉදිරිපත් වී ඇති අපේක්ෂකයන් ගණන අනුව අනෙක් ජන්ද අපේක්ෂකයන්ගේ නම් ඉදිරියෙන් ඇති කොටු 2, 3 ආදී ලෙස මනාප අනුපිළිවෙල අනුව ලකුණු කිරීමට අවස්ථාව හිමිවනවා.\nමේ අතර, අනුප්‍රාප්තික ජනාධිපතිවරයා තෝරාපත් කර ගැනීම සදහා හෙට පැවැත්වෙන ඡන්ද විමසීම ප්‍රජාතන්ත්‍රවාදයට ගරු කරමින් සාර්ථකව අවසන් කර ගැනීමට සියලු පක්ෂවල සහය අපේක්ෂා කරන බව කථානයක මහින්ද යාපා අබේවර්ධන පක්ෂ නායකන්ට දැනුම් දී තිබෙනවා.\nඅද පාර්ලිමේන්තු සංකීර්ණයේ පැවති පක්ෂ නායක හමුවේදී කථනායකවරයා සිදුකළ මෙම ඉල්ලීමට පක්ෂ නායකයින් එකගත්වය පල කෙරුණා.\nඑමෙන්ම, හෙට පාර්ලිමේන්තුව රැස්වීමෙන් අනතුරුව යලි ලබන 27 වැනිදා පාර්ලිමේන්තුව කැදවීමට එහිදි තීරණය වී ඇති අතර එදින වැඩබලන ජනාධිපතිවරයා ප්‍රකාශයට පත් කර ඇති හදිසි නීතීය අනුමැතිය සදහා ඉදිරිපත් කිරීමට ද පක්ෂ නායක රැස්වීමේදී තීරණය වී ඇති බවයි පාර්ලිමේන්තු සන්නිවේදන දෙපාර්තමේන්තුව සදහන් කළේ.\nමේ අතර පොල්දූව මංසන්ධියේ සිට පාර්ලිමේන්තු ප්‍රධාන පිවිසුම දක්වා වූ මාර්ගවල විරෝධතා පැවැත්වීම වළක්වාලමින් කොළඹ ප්‍රධාන මහේස්ත්‍රාත් අධිකරණය, නම්කරන ලද පුද්ගලයින් 14 දෙනෙකුට සහ වෙනත් තැනැත්තන්ට නියෝගයක් නිකුත් කර තිබෙනවා.\nඅන්තර් විශ්වවිද්‍යාලයීය ශිෂ්‍ය බල මණ්ඩලයේ කැඳවුම්කරු ඇතුලු 14 දෙනෙකු අදාළ නම් කළ පිරිසට අයත්.\nපාර්ලිමේන්තුව අවට මාර්ගවල විරෝධතා දැක්වීම හේතුවෙන් මහජන පීඩාවන් ඇතිවිය හැකි බවට වැලිකඩ පොලිසියේ ස්ථානාධිපතිවරයා විසින් අද ප්‍රධාන මහේස්ත්‍රාත් අධිකරණයෙන් කරන ලද ඉල්ලීමකට අනුවයි මෙම නියෝගය නිකුත් කර ඇත්තේ.",
       "URL": "https://www.hirunews.lk/310429/මෙරට-දේශපාලන-ඉතිහාසයේ-අනුප්‍රාප්තික-ජනාධිපතිවරයෙකු-තෝරන-පළමු-පාර්ලිමේන්තු-ඡන්දය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1008"
}