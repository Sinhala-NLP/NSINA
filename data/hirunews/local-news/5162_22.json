{
       "Source": "hirunews",
       "Timestamp": "Friday, 19 February 2016 - 7:49",
       "Headline": "ජනපති අද  ඔස්ටි‍්‍රයාවට",
       "News Content": "ජර්මනියේ නිල සංචාරයකට එක්ව සිටින  ජනාධිපති මෛත්‍රිීපාල සිරිසේන අද ඔස්ටි‍්‍රයාවේ නිල සංචාරයකට එක්වනවා.\nජනාධිපති මාධ්‍ය ඒකකය සදහන් කලේ ජනාධිපතිවරයා ඔස්ටි‍්‍රයානු ජනාධිපති හයින්ස් ෆිෂර් ද හමුවන බවයි.\nසංචාරය  අතුරතුර ජනාධිපතිවරයා ඔස්ටි‍්‍රයාවේ ව්‍යාපාරික ප්‍රජාවද මුණගැසීමට සැලසුම් කර තිබෙනවා.\nමේ අතර ශ්‍රී ලංකාව සහ ජර්මනිය අතර ඊයේ (18) ද්වීපාර්ශවික අවබෝධතා ගිවිසුම් 3 කට අත්සන් තැබුණා.\nජනාධිපති මෛත්‍රීපාල සිරිසේනගේ ජර්මානු සංචාරයට සමගාමීව මෙම ගිවිසුම්වලට ශ්‍රී ලංකාවේ පාර්ශවයෙන් අත්සන් තබා ඇත්තේ විදේශ කටයුතු අමාත්‍ය මංගල සමරවීර සහ ජර්මනියේ ශ්‍රී ලංකා තානපති කරුණාතිලක අමුණුගමයි.\nපළමු අවබෝධතා ගිවිසුම යටතේ සංස්කෘතික සබඳතා සහ අධ්‍යාපන ප්‍රතිපත්තිය සම්බන්ධයෙන් දෙරට අතර සහයෝගිතාව වර්ධනය කෙරෙනවා.\nඅධ්‍යාපනය, භාෂා, ජාතික උරුමයන් සහ කලා නිර්මාණ සංරක්ෂණය, උසස් අධ්‍යාපනය සහ ක්‍රීඩා මේ යටතේ ආවරණය කෙරෙනවා.\nදෙවන අවබෝධතා ගිවිසුම යටතේ මෙරට විශ්වවිද්‍යාල ප්‍රතිපාදන කොමිසම සහ ජර්මනියේ උසස් අධ්‍යාපන හුවමාරු සේවාව අතර සහයෝගිතාව වර්ධනය කිරීමට නියමිතයි.\nදෙරට අතර අධ්‍යයන මට්ටමේ හුවමාරු සිදුකිරීමට මෙමගින් ඉඩ සැලසෙනු ඇති. තුන්වන ගිවිසුම ජර්මනියේ හයිඩල්බර්ග් විශ්වවිද්‍යාලය සහ ශ්‍රී ලංකාව සභාපති ධුරය දරන දකුණු ආසියානු ආයතනය අතර ක්‍රියාත්මක වනු ඇති.\nආයතන දෙක අතර විද්වතුන් හුවමාරු කර ගැනීම මෙහි මූලිකාංගයයි.\nදෙරට අතර වෙළඳාම ප්‍රවර්ධනය සඳහා හැකි සෑම පියවරක්ම ගැනීමට ද ජනාධිපති මෛත්‍රීපාල සිරිසේන ඇතුළු ශ්‍රී ලංකා දුත පිරිස ජර්මන් පාර්ශවය සමග පැවති සාකච්ඡාවකදී අවධාරණය කෙරුණා.\nමේ අතරච ශ්‍රී ලංකාවේ ආර්ථික, වෙළද, වෘත්තීය පුහුණු අධ්‍යාපනය ආදී සියලූ ක්ෂේත්‍ර සඳහා හැකි සෑම සහයෝගයක්ම ලබා දෙන බවයි ජර්මන් රජයේ විදේශ අමාත්‍ය ෆ‍්‍රෑන්ක් වෝල්ටර් ප්‍රකාශ කළේ.\nශ්‍රී ලංකා ජනාධිපති මෛත්‍රීපාල සිරිසේන සමග ඊයේ පැවති නිල සාකච්ඡාවට එක්වෙමින් ඔහු මේ බව කියා සිටියා.\nසංහිඳියා වැඩපිළිවෙල සාර්ථක කරගැනීම සහ ආර්ථිකය ගොඩනැගීම නව රජය මුහුණ දී ඇති ප්‍රධාන අභියෝග දෙකක් බවයි ජනාධිපතිවරයා එහිදී පෙන්වා දුන්නේ.\nඑසේම ජාතික ඒකාබද්ධතා සහ ප්‍රතිසන්ධාන කටයුතු අමාත්‍යාංශය හා නැවත පදිංචි කිරිමේ අමාත්‍යාංශය ස්ථාපිත කළේ සංහිඳියා වැඩපිළිවෙල සඳහා බවද ජනාධිපති මෛත්‍රීපාල සිරිසේන ප්‍රකාශ කළා.\nසංහිඳියා වැඩපිළිවෙලේදී මතුව ඇති ගැටලූ මොනවාදැයි ජර්මන් විදේශ අමාත්‍යවරයා මෙහිදි විමසා සිටියා.\nඊට පිළිතුරු දෙමින් ජනාධිපතිවරයා කියා සිටියේ දෙපාර්ශවයේම සිටින අන්තවාදී පිරිස්වල කටයුතු ඒ සඳහා බාධාවක් වී ඇති බවයි.\nයුරෝපා සංගමය ශ්‍රී ලංකාවට පනවා ඇති මත්ස්‍ය අපනයන තහනම ඉවත් කරගැනීම මෙන්ම GSP ප්ලස් සහනය නැවත ශ්‍රී ලංකාවට ලබාදීමට ජර්මන් රජය කටයුතු කරනු ඇතැයි ද ජනාධිපතිවරයා මෙහිදි විශ්වාසය පළ කළා.",
       "URL": "https://www.hirunews.lk/126609/ජනපති-අද-ඔස්ටි‍්‍රයාවට",
       "Category": "Local News",
       "Parent URL": "https://www.hirunews.lk/local-news.php?pageID=5162"
}