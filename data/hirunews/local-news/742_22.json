{
       "Source": "hirunews",
       "Timestamp": "Friday, 11 November 2022 - 9:26",
       "Headline": "හැම රජයක් ම බැලුවේ මිනිසුන් ගැන මිසක් අලි ගැන නෙවෙයි - වනජීවී සංරක්ෂණ දෙපාර්තමේන්තුවේ හිටපු අධ්‍යක්ෂ ජනරාල්",
       "News Content": "බලයේ සිටි සෑම රජයක්ම අලි මිනිස් ගැටුම විසඳීමට අදහස් කළේ, අලි ඇතුන් නො ව මිනිසුන් ආරක්ෂා කිරීමේ මාර්ගයක් ලෙස බව වනජීවී සංරක්ෂණ දෙපාර්තමේන්තුවේ හිටපු අධ්‍යක්ෂ ජනරාල් ආචාර්ය සුමිත් පිලපිටිය පවසනවා.\nඅලි මිනිස් ගැටුම කළමනාකරණය කිරීමේ සැලසුම් 1949 දී ආරම්භ කළ බවත් එතැන් සිට තවමත් ඒවා ක්‍රියාත්මක කරන බවත් ඔහු සඳහන් කරනවා.\nපසුගිය වසර 70 තුළ අලිමංකඩ හරහා වන සංරක්‍ෂිත ප්‍රදේශවලට අලි රඳවා තබා ගැනීමට උත්සාහ කළ නමුත් සැලසුම් කළ පරිදි කටයුතු කළේ නම්, මේ වන විට අලි මිනිස් ගැටුම අවම වීමට ඉඩ තිබුණු බව යි ඔහු සඳහන් කරන්නේ.\nපසුගිය වසර දහය තුළ අලි මරණ සංඛ්‍යාව මෙන්ම මිනිස් මරණ සංඛ්‍යාව ද ඉහළ ගොස් තිබුණු බව හා අලි මිනිස් ගැටුම විසඳීමට ඇති සංකල්පයේ ප්‍රශ්නයක් ඇති බවත් හිටපු අධ්‍යක්ෂවරයා පවසනවා.\n''අලියාගේ පැත්තෙන් හිතුවොත් වැට දෙපැත්තේ තමයි කෑම තියෙන්නේ. තමන් ජීවත් වන ප්‍රදේශ වැටකින් මායිම් කර තිබූ බවත් එගොඩ නොවිය යුතු බවත් අලියෙක් දන්නේ කෙසේද? මේක හරියට කරනවා නම් අලින්ට පේන මායිම්වල විදුලි වැටවල් දාන්න ඕන. අලියාට පෙනෙන මායිම පරිසර පද්ධතියේ සීමාවයි. විදුලි වැටවල් ඉදිකළ යුත්තේ මිනිසුන් ආරක්‍ෂා කළ යුතු ප්‍රදේශ වටේ මිස වන සංරක්‍ෂණය වටා නොවේ” යනුවෙන් හිටපු අධ්‍යක්ෂවරයා සඳහන් කරනවා.\nමේ අතර, ජෛව විවිධත්වය සහ පරිසර පද්ධති මගින් සපයනු ලබන සේවාවන් නොමැති ව මෙරට කිසිදු සංවර්ධන ව්‍යාපෘතියක් ඉදිරියට ගෙන යා නො හැකි බවත් හිටපු අධ්‍යක්ෂ ජනරාල්වරයා ප්‍රකාශ කරනවා.",
       "URL": "https://www.hirunews.lk/320125/හැම-රජයක්-ම-බැලුවේ-මිනිසුන්-ගැන-මිසක්-අලි-ගැන-නෙවෙයි-වනජීවී-සංරක්ෂණ-දෙපාර්තමේන්තුවේ-හිටපු-අධ්‍යක්ෂ-ජනරාල්",
       "Category": "Local News",
       "Parent URL": "https://www.hirunews.lk/local-news.php?pageID=742"
}