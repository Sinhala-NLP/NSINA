{
       "Source": "hirunews",
       "Timestamp": "Thursday, 16 June 2022 - 18:19",
       "Headline": "ශ්‍රී ලංකාව, ජපානය සමඟ පවත්නා සබඳතාවල වැදගත්කම අවධාරණය කරයි",
       "News Content": "විදේශ කටයුතු අමාත්‍ය මහාචාර්ය ජී.එල්. පීරිස් මානව හිමිකම් කවුන්සිලයේ 50 වැනි සැසිවාරයට සමගාමීව ජපානයේ විදේශ කටයුතු පිළිබඳ උප අමාත්‍යවරයා, එක්සත් රාජධානියේ විදේශ හා පොදුරාජ්‍ය මණ්ඩලයීය කටයුතු පිළිබඳ අමාත්‍යවරයා සහ එක්සත් ජනපදය, කැනඩාව, ඉන්දියාව සහ ප්‍රංශය යන රටවල තානාපතිවරුන් / නිත්‍ය නියෝජිතයන් හමුවී සාකච්ඡා කර තිබෙනවා.\nජපානයේ විදේශ කටයුතු පිළිබඳ පාර්ලිමේන්තු උප අමාත්‍ය මියාකේ ශින්ගෝ සමඟ පැවති ද්විපාර්ශ්වික සාකච්ඡාවේ දී, දෙරට අතර පවතින දිගුකාලීන අන්‍යෝන්‍ය සහයෝගය සහ මිත්‍රත්වය පිළිබඳව සඳහන් කළ විදේශ අමාත්‍යවරයා, ජපානය සමඟ පවත්නා සබඳතාව ශ්‍රී ලංකාවට අත්‍යවශ්‍ය බව සඳහන් කළා.\nදශක ගණනාවක් මුළුල්ලේ ජපානය ශ්‍රී ලංකාවේ සමීප හවුල්කරුවෙකු ලෙස කටයුතු කොට ඇති බව සඳහන් කළ ඔහු, විශේෂයෙන් නිපුණතා සංවර්ධනය, පරිගණක තාක්ෂණය, ශ්‍රී ජයවර්ධනපුර රෝහල ඉදිකිරීම, රූපවාහිනී සංස්ථාවට ලබා දුන් සහය, වෛද්‍ය උපකරණ සහ ඖෂධ ද්‍රව්‍ය සම්බන්ධයෙන් ජපානය මෑතක දී ලබා දුන් සුවිශේෂී සහය මෙන්ම ශ්‍රී ලංකාව සම්බන්ධයෙන් ජපානය විදහා දක්වන සහයෝගීශීලී ස්ථාවරය පිළිබඳව සිය ප්‍රසාදය පළ කර තිබෙනවා.\nදෙවැනි ලෝක සංග්‍රාමය අවසානයේ දී සැන් ෆ්‍රැන්සිස්කෝ සමුළුවේ දී ශ්‍රී ලංකාව ජපානයට ලබා දුන් සහයෝගය ද මෙහිදී සිහිපත් කෙරුණා.\nඩිජිටල්කරණය, කාබන් බලපත්‍රය, වෙරළ සංරක්ෂණය, ධීවර කර්මාන්තය සහ ගෝලීය උණුසුම ඇතුළු සාගර ආශ්‍රිත ක්‍රියාකාරකම් සම්බන්ධයෙන් ජපානය සමඟ පවත්නා සහයෝගීතාව පුළුල් කිරීමට ද ශ්‍රී ලංකාව අපේක්ෂා කරනවා.\nලෝක වෙළඳ සංවිධානයේ විෂය පථයට අයත් ක්ෂේත්‍ර ආශ්‍රිත සහයෝගීතාව ගවේෂණය කිරීම පිළිබඳව ද මෙහිදී සඳහන් කෙරුණු බවයි විදේශ අමාත්‍යංශය නිවේදනය කළේ.\nමෙහිදී අදහස් දැක්වූ ජපාන විදේශ කටයුතු පිළිබඳ පාර්ලිමේන්තු උප අමාත්‍යවරයා, ජපානය ද ජාත්‍යන්තර සංසද හමුවේ ශ්‍රී ලංකාව සමඟ පවත්නා සහයෝගීතාව ගැඹුරු කිරීමට සහ ශක්තිමත් කිරීමට අපේක්ෂා කරන බව සඳහන් කළා.\nශ්‍රී ලංකාව සහ ජපානය අතර පවත්නා රාජ්‍යතාන්ත්‍රික සබඳතාවලට වසර 70ක් සපිරෙන බවත්, සියවස සැමරීමට පෙර දෙරට අතර පවත්නා සබඳතා තවත් ඉහළ මට්ටමකට ගෙන ඒමට බලාපොරොත්තු වන බවත් ඔහු වැඩිදුරටත් කියා සිටියා.\nසඳහන් කරන ලද ක්ෂේත්‍ර සම්බන්ධයෙන් ශ්‍රී ලංකාව සමඟ පවත්නා සහයෝගීතාව තවදුරටත් වර්ධනය කර ගැනීමට ඇති කැමැත්ත ද ඔහු මෙහිදී පළ කළා.\nවිදේශ අමාත්‍යවරයා මානව හිමිකම් කවුන්සිලයේ ඇමරිකා එක්සත් ජනපදයේ තානාපති / නිත්‍ය නියෝජිත මිචෙල් ටේලර් මහත්මිය සමඟ පැවැත්වූ හමුවේ දී ශ්‍රී ලංකාව මුහුණ දෙන ගැටලු සහ සමාජ ආර්ථික තත්ත්වය පිළිබඳව පැහැදිළි කර තිබෙනවා.\nවිදේශීය, පොදු රාජ්‍ය මණ්ඩලයීය හා සංවර්ධන කාර්යාලයේ දී දකුණු ආසියාව, උතුරු අප්‍රිකාව, එක්සත් ජාතීන් සහ පොදුරාජ්‍ය මණ්ඩලයීය අමාත්‍ය විම්බල්ඩන් හි අහමඩ් සාමිවරයා හමු වූ විදේශ අමාත්‍යවරයා, රුවන්ඩාවේ කිගාලි හි පැවැත්වීමට නියමිත පොදුරාජ්‍ය මණ්ඩලයීය සමුළුව පිළිබඳව සාකච්ඡා කරනු ලැබුවා.\nවත්මන් පසුබිම තුළ බොහෝ යහපත් දේ කළ හැකි ආයතනයක් ලෙස ශ්‍රී ලංකාව පොදුරාජ්‍ය මණ්ඩලය සලකන බවයි විදේශ අමාත්‍යවරයා සඳහන් කළේ.\nඑමෙන්ම, මෙරට වත්මන් තත්ත්වය පිළිබඳව ද ඔහු අහමඩ් සාමිවරයා දැනුම්වත් කර තිබෙනවා.\nවිදේශ අමාත්‍යවරයා ඉන්දීය නිත්‍ය නියෝජිත හා තානාපති ඉන්ද්‍රා මනි පාණ්ඩේ, ප්‍රංශයේ නිත්‍ය නියෝජිත හා තානාපති ජෙරොම් බොනෆොන්ට් සහ කැනඩාවේ නිත්‍ය නියෝජිත හා තානාපති ලෙස්ලි ඊ. නෝර්ටන් සමඟ ද ද්විපාර්ශ්වික සාකච්ඡා පවත්වා තිබෙනවා.",
       "URL": "https://www.hirunews.lk/307319/ශ්‍රී-ලංකාව-ජපානය-සමඟ-පවත්නා-සබඳතාවල-වැදගත්කම-අවධාරණය-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1090"
}