{
       "Source": "hirunews",
       "Timestamp": "Wednesday, 01 February 2023 - 20:40",
       "Headline": "ලෝක කුසලාන සංචාරයේ විගණනයේ වාර්තාව ලැබෙන තුරු කිසිදු පියවරක් ගන්නේ නැහැ",
       "News Content": "පසුගිය වසරේ ඔස්ට්‍රෙලියාවේ පැවති පන්දුවාර 20 ලෝක කුසලාන තරගාවලියේ දී ශ්‍රී ලංකා ක්‍රිකට් ආයතනය විසින් සිදු කරන ලඳ වියදම් සම්බන්ධයෙන් සිදුකරනු ලබන වෝහාරික විගණනයේ වාර්ථාව ලැබෙන තුරු ශ්‍රී ලංකා ක්‍රිකට් ආයතනය සම්බන්ධයෙන් කිසිදු පියවරක් නොගන්නා බව ක්‍රීඩා අමාත්‍යවරයා වෙනුවෙන් පෙනී සිටි ජනාධිපති නීතිඥ සංජීව ජයවර්ධන අභියාචනාධිකරණයට දැනුම් දුන්නා.\nඒ 2022 ලෝක කුසලානයේදී ශ්‍රී ලංකා ක්‍රිකට් සම්බන්ධයෙන් සිදු කරන ලඳ විමර්ශන වාර්තාව පදනම් කරගනිමින් ශ්‍රී ලංකා ක්‍රිකට් ආයතනයේ ලියාපදිංචිය අවලංගු කිරීම වළක්වමින් ක්‍රීඩා අමාත්‍යවරයා වෙත නියෝගයක් නිකුත් කරන ලෙස ඉල්ලා ශ්‍රී ලංකා ක්‍රිකට් ආයතනයේ සභාපති ශම්මි සිල්වා සහ ලේකම් මොහාන් ද සිල්වා යන අය විසින් ගොනු කළ රිට් පෙත්සම අභියාචනාධිකරණය හමුවේ කැඳවනු ලැබූ අවස්ථාවේදී යි.\nඒ අනුව පෙත්සම සම්බන්ධයෙන් වග උත්තරකරුවන් වෙත නොතිසි නිකුත් කරන ලෙස නියෝග කළ අභියාචනාධිකරණ විනිසුරු මඬුල්ල පෙත්සම පෙබරවාරි මස 27 වැනිදා යළි කැඳවන ලෙස නියෝග කළා.\nමේ අතර ශ්‍රී ලංකා හිටපු ක්‍රිකට් නායක මහේල ජයවර්ධන ද සිය නීතිඥවරු මාර්ගයෙන් අභියාචනාධිකරණයට අතරමැදි පෙත්සමක් ඉදිරිපත් කර තිබෙනවා.\nමහේල ජයවර්ධන වෙනුවෙන් පෙනී සිටි ජනාධිපති නීතිඥ කුවේර ද සොයිසා අධිකරණය මේ කරුණු දක්වමින් මෙම වාර්තාව මගින් තම සේවාදායකයා සම්බන්ධයෙන් ද සාවද්‍ය කරුණු ඇතුළත් කර ඇති බවත් ඒ තුළින් ඔහුට දැඩි අගතියක් සිදු වන බවත් සඳහන් කර සිටියා.\nඒ අනුව මහේලගේ අතුරු පෙත්සම සලකා බැලීම සඳහා පෙබරවාරි මස 20 වැනි දා කැඳවන ලෙසත් විනිසුරු මඩුල්ල නියම කළා.\nමේ අතර ක්‍රීඩා රෙගුලාසිවල සිදු කළ වෙනස්වීම ගැන දැනුවත් කිරීම සඳහා ජාතික ක්‍රීඩා සභාවේ සභාපති අර්ජුන රණතුංග කොළඹ දී ප්‍රවෘත්ති සාකච්ඡාවක් කැඳවා තිබුණා.\nඑහි දී ඔහු කියා සිටියේ,\n\"ක්‍රීඩා සංගම්වල තියෙන ධූර කාලය ඕන ම ක්‍රීඩා සංගමයක සභාපතිවරයෙක්ට අවුරුදු 02ක කාලයක් දෙපාරක්. ඒ කියන්නේ අවුරුදු 04ක් ඉන්න පුළුවන්.\"\n\"වෙනත් නිලතලයක ඉඳලා ආපසු සභාපති වෙනවා නම් අවුරුදු 08ක් ඉන්න පුළුවන්. සභාපතිවරයා හැටියට ඉන්න පුළුවන් අවුරුදු දෙකේ ඒවා දෙකයි.\"\n\"වයස සීමාවක් පනවලා තියෙනවා.. අවුරුදු 70වට අඩුවිය යුතුයි කියලා.\"\n\"වැදගත්ම දේ මම දකින්නේ.. තමන්ගේ අවුරුදු 03ක වත්කම් බැරකම් ඉදිරිපත් කරන්න ඕනේ.\"\n\"මම අත්දැකීමෙන්ම දන්න දෙයක් තමයි සමහර ක්‍රීඩා සංගම්වල ඉන්න අය.. අවුරුදු 05කට කලින් හිටපු විදියයි අද ඉන්න විදියයි බලපුවාම පුදුම විදියට සල්ලි හම්බකරලා තියෙනවා.\"\n\"වත්කම් බැරකම් හෙළි කරලා තියෙනවා නම් අපිට තේරුම් ගන්න පුළුවන් කොයි විදියට ද තියෙන්නේ කියලා.\"\n\"භාණ්ඩාගාරික කියන එකටත් සුදුසුකමක් ඉල්ලලා තියෙනවා. ප්‍රධාන ක්‍රීඩා සංගම්වලට වරලත් ගණකාධිවරුන්ගේ ආයතනයක් විසින් සිදුකරන ලද සහතිකයක්.\"\n\"ඉස්සර ක්‍රීඩා සංගම්වල සුදුසුකම් ලත් ගණකාධිකාරවරයෙක් හිටියා. නමුත් පසුව ඒවා වෙනස් වෙලා තියෙනවා.\"\n\"ද්විත්ව පුරවැසියෙකුට මේ සම්ගම්වලට එන්න බැහැ. ඕනම වරදක් කරලා සමහරවිට වෙන රටකට පයින්න පුළුවන්.\"\n\"ජාත්‍යන්තර වශයෙන් රටට එන මුදල් අනවශ්‍ය විදියට වියදම් කරනවා කියන එක තමයි අපි දැනුවත් වෙලා තියෙන්නේ. ඒත් සමහර සම්ගම්වල මහත්තුරු අතින් වියදම් කරගෙන ක්‍රීඩා සංගම් ගෙනියනවා. අපි ඒ අයට ස්තූති කරනවා.\"\n\"අපි මෙතනදි ක්‍රීඩා 70ක් බැලුවා. සමහර.. මහත්තුරු කියලා මං කියන්නෑ ඒ ගොල්ලන්ට.. ක්‍රීඩා සංගම්වලින් තමයි යැපෙන්නේ.\"\n\"ක්‍රීඩා සංගම්වලට අලුතින් කාලසීමාවක් පනවන කොට සමහර අයට කලබල වෙන්න ප්‍රශ්න ගොඩාක් ඇවිත් තියෙනවා. මොකද මේ හරහා ජීවත්වෙන පුද්ගලයෝ ගොඩාක් ඉන්නවා.\"\nයනුවෙන්.",
       "URL": "https://www.hirunews.lk/326435/ලෝක-කුසලාන-සංචාරයේ-විගණනයේ-වාර්තාව-ලැබෙන-තුරු-කිසිදු-පියවරක්-ගන්නේ-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=564"
}