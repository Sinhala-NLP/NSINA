{
       "Source": "hirunews",
       "Timestamp": "Wednesday, 08 February 2017 - 16:04",
       "Headline": "කටුනායක ගුවන් ධාවන පථය විවෘත වීම නියමිත දිනට පෙර ? (ඡායාරූප)",
       "News Content": "කටුනායක ජාත්‍යන්තර ගුවන් තොටුපළේ ගුවන් ධාවන පථය පුළුල් කිරීම සහ එයට කාපට් ඇතිරීම මේ දිනවල කඩිනමින් සිදුවන බව අප වාර්තාකරු පවසනවා.\n2017 - 01 - 06 දින මෙම කටයුතු චීන සිවිල් ගුවන් සේවා අධිකාරිය යටතේ ලියාපදිංචි වී ඇති චීන ඉදිකිරීම් සමාගමක් විසින් ඇමෙරිකානු ඩොලර් මිලියන 48.6 ක වියදමින් ප්‍රතිසංස්කරණය කිරීම ආරම්බ කරා.\nමෙම ගුවන් ධාවන පථය 1963 වසරේ දී දිගින් මීටර් 1840 ක් ලෙස සාදා නිමකර තිබූ අතර 1986 දී එහි දිග මීටර් 3350 ක් සහ පළළ මීටර් 60 දක්වා පුළුල් කර තිබෙනවා.\nඑදා සිට මේ වනවිට වසර 30 ක් ගතවී ඇති අතර ජාත්‍යන්තර ගුවන් තොටුපළ මෙහෙයුම් විගනනය සදහා වූ ආයතනය 2016 වසරේ කළ සමීක්ෂණයකදී මෙම ගුවන් ධාවන පථය පූර්ණ ප්‍රතිසංස්කරණයක් සදහා යොමු කළ යුතු බවට නිර්දේශ කළා.\nමේ වනවිට ගුවන් තොටුපළ ධාවන පථයේ පුළුල් කිරීමේ කටයුතු නිමාවට පත්ව ඇති අතර ඉකුත් 05 වැනිදා සිට ගුවන් ධාවන පථය මත කාපට් ඇතිරීමේ කටයුතු ආරම්බ කර තිබෙනවා.\nදැනට දිනකට මීටර් 200 ක පමණ කොටසක් මෙසේ අලුතින් කාපට් අතුරණ අතර අපේක්ෂිත දිනට එනම් 2017- 04 -07 දිනට පෙර මෙම ගුවන් ධාවන පථය විවෘත කිරීමට හැකි වෙතැයි ගුවන් තොටුපළ බලධාරීන් පවසන බවයි අප වාර්තාකරු වැඩිදුරටත් සදහන් කළේ.\nකටුනායක ටී.කේ.ජී.කපිල",
       "URL": "https://www.hirunews.lk/153985/කටුනායක-ගුවන්-ධාවන-පථය-විවෘත-වීම-නියමිත-දිනට-පෙර-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4671"
}