{
       "Source": "hirunews",
       "Timestamp": "Tuesday, 05 October 2021 - 7:48",
       "Headline": "ගෝලීය කොරෝනා මරණ වසරකින් අවම අගයට",
       "News Content": "වසරකට පමණ පසු සතියක් තුළ සටහන් වූ අවම කොරෝනා මරණ සංඛ්‍යාව ගත වූ සතියේ දී වාර්තා වී තිබෙනවා.\nරටවල් මඟින් නිකුත් කරන ජාතික නිල දත්ත විශ්ලේෂණය කරමින් ප්‍රංශ පුවත් සේවය සඳහන් කළේ සැප්තැම්බර් 27 වැනි දා සිට ඔක්තෝම්බර් 03 වැනි දා දක්වා ලොව පුරා කොරෝනා මරණ 53,245ක් වාර්තා වී ඇති බවයි.\nඑය දිනකට මරණ 7,606ක සාමාන්‍යයක් ලෙස සැලකිය හැකියි.\nඒ අනුව ගෝලීය කොරෝනා වසංගතය අගෝස්තු මාසය අවසානයේ සිට අඩුවීමේ ප්‍රවණතාවක් පෙන්නුම් කරන බවයි එමඟින් සඳහන් කළේ.\nවසංගතය උත්සන්න ව පැවති සමයේ, ලොව පුරා දෛනික කොරෝනා මරණවල සාමාන්‍යය දස දහස ඉක්ම වූවා.\nසතියක කොරෝනා මරණ සංඛ්‍යාව ගත වූ සතියට වඩා අඩු අගයක් මීට පෙර වාර්තා කළේ, පසුගිය 2020 වසරේ ඔක්තෝම්බර් 31 වැනි දා සිට නොවැම්බර් 06 වැනි දා දක්වා වූ සතිය තුළයි.\nපසුගිය මාසය තුළ කොරෝනා මරණ සංඛ්‍යාව හතරෙන් එකකින් පමණ පහත වැටී තිබෙනවා.\nලොව පුරා එන්නත්කරණ වැඩසටහන් ප්‍රගතියක් ලැබීම ඊට හේතුව ලෙස සැලකිය හැකියි.\nඉහළ ආසාදන හැකියාවක් සහිත ඩෙල්ටා ප්‍රභේදය ඇතුළු අනෙකුත් ප්‍රභේද හේතුවෙන් වසරක් පුරා පැවති කොරෝනා වෛරස් රැල්ල පහළට යොමු කරමින් ආසාදිත සංඛ්‍යාව ද පහත වැටීමක් පෙන්නුම් කරනවා.\nඅගෝස්තු මාසය අවසානයට සාපේක්ෂ ව මේ වනවිට නව ආසාදිතයින් සංඛ්‍යාව ද තුනෙන් එකකින් පමණ අඩු වී ඇති බවයි ප්‍රංශ පුවත් සේවය සඳහන් කළේ.",
       "URL": "https://www.hirunews.lk/284094/ගෝලීය-කොරෝනා-මරණ-වසරකින්-අවම-අගයට",
       "Category": "Local News",
       "Parent URL": "https://www.hirunews.lk/local-news.php?pageID=1649"
}