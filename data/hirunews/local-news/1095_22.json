{
       "Source": "hirunews",
       "Timestamp": "Tuesday, 14 June 2022 - 19:40",
       "Headline": "ෆර්ඩිනැන්ඩු ගැන කෝප් කමිටුවේ තීරණය කඩිනමින්",
       "News Content": "කෝප් කමිටුවේදී ආන්දෝලනාත්මක ප්‍රකාශයක් සිදුකළ ලංකා විදුලි බල මණ්ඩලයේ හිටපු සභාපති එම්. එම්. සී ෆර්ඩිනෑන්ඩු සම්බන්ධයෙන් ඉදිරියේදී තීරණයක් ගන්නා බව කෝප් කමිටු සභාපති පාර්ලිමේන්තු මන්ත්‍රී මහාචාර්ය චරිත හේරත් ප්‍රකාශ කළා.\nපසුගිය සිකුරාදා පැවති කෝප් කමිටු රැස්වීමේදී විදුලිබල මණ්ඩලයේ හිටපු සභාපතිවරයා කියා සිටියේ මන්නාරමේ සහ පුනරීන් හී මෙගාවොට් 500ක පුනර්ජනනීය විිදුලි ව්‍යාපෘතිය ඉන්දීය අග්‍රාමාත්‍යවරයාගේ බලපෑම මත අදානි සමාගමට ලබා දෙන ලෙස ජනාධිපතිවරයා ප්‍රකාශ කල බවයි.\nකෙසේ වෙතත් අදාළ ප්‍රකාශය තමන් තරයේ ප්‍රතික්ෂේප කරන බව ජනාධිපතිවරයා සඳහන් කිරීමත් සමඟ විදුලි බල මණ්ඩලයේ හිටපු සභාපති එම්. එම්. සී ෆර්ඩිනෑන්ඩූ කෝප් කමිටු සභාපති පාර්ලිමේන්තු මන්ත්‍රී මහාචාර්ය චරිත හේරත් වෙත ලිපියක් යොමු කරමින් දැනුම් දුන්නේ, කොප් කමිටුව හමුවේ තමන් කළ ප්‍රකාශ ඉල්ලා අස්කරගන්නා බවයි.\nකෝප් කමිටුවේ දී එල්ල වූ පීඩනය සහ අසාධාරණ චෝදනා හමුවේ තමන් සංවේදී වූ බවත් ඒ හේතුවෙන් අදාල ව්‍යාපෘතිය සම්බන්ධව තමන් ඉන්දීය අගමැති බල කළා යනුවෙන් ප්‍රකාශ කළ බවත් එහි දැක්වුණා.\nඒ අනුව අදාළ ප්‍රකාශය ඉල්ලා අස්කරගන්නා බව සිය ලිපියේ සඳහන් කළ විදුලි බල මණ්ඩලයේ හිටපු සභාපතිවරයා ඒ සම්බන්ධයෙන් කොන්දේසි විරහිතව සමාව ද ඉල්ලා සිටියා.\nඊට අදාළ ලිපිය මේ වනතෙක් කෝප් කමිටුව වෙත ලැබී නොමැති බැවින් ලබන සතිය තුළ ලැබුණු පසු ඔහුගේ එම ප්‍රකාශය සම්බන්ධයෙන් කෝප් කමිටුව රැස්වී ඉදිරි සතිය තුළ තීරණයක් ගන්නා බවයි එහි සභාපති පාර්ලිමේන්තු මන්ත්‍රී මහාචාර්ය චරිත හේරත් සඳහන් කළේ.\nපසුව එම්. එම්. සී ෆර්ඩිනෑන්ඩූ ලංකා විදුලිබල මණ්ඩලයේ සභාපති ධූරයෙන් ඉවත් වන බවට ලබාදුන් ලිපිය තමන් භාරගත් බවයි විදුලිබල හා බලශක්ති අමාත්‍ය කංචන විජේසේකර පැවසුවේ.\nනලින්ද ඉලංගකෝන් නව සභාපතිවරයා ලෙස පත් කෙරුණා.\nමේ අතර මන්නාරම පුනර්ජනනීය බලශක්ති ව්‍යාපෘතිය සම්බන්ධයෙන් එල්ල වන චෝදනා පිළිබඳව තමන් දැඩි කණස්සල්ලෙන් පසුවන බව ඉන්දියාවේ අදානි සමූහය ප්‍රකාශ කළා.\nඒ, විදුලිබල මණ්ඩලයේ හිටපු සභාපති එම තනතුරෙන් ඉල්ලා අස්වූ පසුබිමකයි.\nඅසල්වැසියෙකු ලෙස ශ්‍රී ලංකාවේ ආයෝජනය කිරීම තම සමාගමේ අපේක්ෂාව වී තිබූ බව අදානි සමාගමේ ප්‍රකාශකයා වැඩිදුරටත් සඳහන් කර තිබෙනවා.",
       "URL": "https://www.hirunews.lk/307124/ෆර්ඩිනැන්ඩු-ගැන-කෝප්-කමිටුවේ-තීරණය-කඩිනමින්",
       "Category": "Local News",
       "Parent URL": "https://www.hirunews.lk/local-news.php?pageID=1095"
}