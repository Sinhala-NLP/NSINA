{
       "Source": "hirunews",
       "Timestamp": "Tuesday, 03 October 2017 - 15:18",
       "Headline": "හිටපු අධිකරණ වෛද්‍ය නිලධාරී ආනන්ද සමරසේකර අත්අඩංගුවට ගැනීම ගැන තීරණය 19 වනදා",
       "News Content": "හිටපු අධිකරණ වෛද්‍ය නිලධාරී මහාචාර්ය ආනන්ද සමරසේකර අත්අඩංගුවට ගැනීම සඳහා වරෙන්තුවක් නිකුත් කරනවාද නැද්ද යන්න පිළිබඳ තීන්දුව ඔක්තෝබර් 19 වැනි දා  ලබාදෙන බව අධිකරණය අද (03) කියා සිටියා.\nඒ,කොළඹ අතිරේක මහේස්ත්‍රාත් ජෙයරාම් ට්‍රොස්කි ඉදිරියේ එම නඩුව අද (3) සලකා බැලු අවස්ථාවේදීයි.\nරගර් ක්‍රීඩක වසීම් තාජුඩීන්ගේ අස්ථි කොටස් අස්ථාන ගතකර සාක්ෂි විනාශ කිරීම සහ වෙනස් කිරීම සම්බන්ධයෙන් හිටපු අධිකරණ වෛද්‍ය නිලධාරී ආනන්ද සමරසේකර චෝදනා ලැබ සිටිනවා.\nරගර් ක්‍රීඩක මොහොමඩ් වසීම් තාජුඩීන් නඩුවේ තුන් වන සැකකරු ලෙස මහාචාර්ය ආනන්ද සමරසේකර නම් කිරීමට අවසර දෙන ලෙස හා ඔහු අත්අඩංගුවට ගැනීමට වරෙන්තු නිකුත් කරන ලෙස අපරාධ පරීක්ෂණ දෙපාර්තමේන්තුව කොළඹ අතිරේක මහේස්ත්‍රාත්වරයාගෙන් ඊයේ (02) ඉල්ලා සිටියා.\nඔහු අත්අඩංගුවට ගැනීම වලක්වන ලෙස ශ්‍රේෂ්ඨාධිකරණයට මුලික අයිතිවාසිකම් පෙත්සමක් හා මහාධිකරණයට ප්‍රතිශෝධන අයදුම් පතක් ඉදිරිපත් කර තිබෙනවා.\nඑම පෙත්සම් දෙක අද (03) අධිකරණයට ඉදිරිපත් කරන ලෙසයි අධිකරණය සි අයි ඩී යට ඊයේ කියා සිටියේ.",
       "URL": "https://www.hirunews.lk/172473/හිටපු-අධිකරණ-වෛද්‍ය-නිලධාරී-ආනන්ද-සමරසේකර-අත්අඩංගුවට-ගැනීම-ගැන-තීරණය-19-වනදා",
       "Category": "Local News",
       "Parent URL": "https://www.hirunews.lk/local-news.php?pageID=4290"
}