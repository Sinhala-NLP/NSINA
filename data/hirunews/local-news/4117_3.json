{
       "Source": "hirunews",
       "Timestamp": "Saturday, 20 January 2018 - 12:58",
       "Headline": "ළමා පිළිකා රෝගීන් 500ක්, හඳුනා ගැනේ",
       "News Content": "මෙරට ළමයින් පිළිකා රෝගයට ගොදුරු වීම ඉහළ යමින් පවතින බව අනාවරණ වී තිබෙනවා.\nමහරගම පිළිකා රෝහලේ ළමා දැඩි සත්කාර ඒකකයේ විශේෂඥ වෛද්‍ය දීපාල් පෙරේරා ප්‍රකාශ කළේ සෑම වසරකම ළමා පිළිකා රෝගීන් 500ක් පමණ වාර්තා වන බවයි.\nමෙම පිළිකා අවදානම අවම කර ගැනීමට ළමයින් වැරදි ආහාර රටාවෙන් හා වැරදි ජීවන රටාවෙන් වළකා ගත යුතු බවයි විශේෂඥ වෛද්‍ය දීපාල් පෙරේරා වැඩිදුරටත් සඳහන් කළේ.\nමේ අතර, ඉදිරි කාලයේ නැවතත් ඩෙංගු අවදානමක් උද්ගත විය හැකි බවට මහජන සෞඛ්‍ය පරීක්ෂකවරුන්ගේ සංගමය අනතුරු අඟවනවා.\nඒ අනුව නිවෙස් ආශ්‍රිත ප්‍රදේශ ඩෙංගු මදුරුවන්ගෙන් තොර කලාප බවට පත් කිරීමට සියලූ දෙනා කටයුතු කළ යුතු බවයි එමගින් අවධාරණය කළේ.\nඑසේම ප්‍රමාද වී ප්‍රතිකාරවලට යොමු වීම ඩෙංගු මරණ සිදුවීමේ ප්‍රධාන හේතුවක් බව මහජන සෞඛ්‍ය පරීක්ෂකවරුන්ගේ සංගමයේ ලේකම් බී.එම්.එම්. බාලසූරිය හිරු ප්‍රවෘත්ති අංශයට කියා සිටියා.\nමේ වසරේ ගත වූ සති තුනක කාලසීමාව තුළ ඩෙංගු රෝගීන් 2900ක් වාර්තා වී ඇති බව සෞඛ්‍ය අමාත්‍යාංශයේ වසංගත රෝග විද්‍යා ඒකකය සඳහන් කළා.",
       "URL": "https://www.hirunews.lk/181556/ළමා-පිළිකා-රෝගීන්-500ක්-හඳුනා-ගැනේ",
       "Category": "Local News",
       "Parent URL": "https://www.hirunews.lk/local-news.php?pageID=4117"
}