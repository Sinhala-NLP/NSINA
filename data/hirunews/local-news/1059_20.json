{
       "Source": "hirunews",
       "Timestamp": "Wednesday, 29 June 2022 - 16:13",
       "Headline": "මුහුදු මාර්ගයෙන් ඔස්ට්‍රේලියාවට යමින් සිටියදී අත්අඩංගුවට ගත් 54ක් රිමාන්ඩ්",
       "News Content": "නීති විරෝධීව මුහුදු මාර්ගයෙන් ඔස්ට්‍රේලියාව බලා ගමන් කරමින් සිටියදී නාවික හමුදා භාරයට ගත් 54 දෙනා ලබන ජුලි මස 11 වනදා දක්වා රක්ෂිත බන්ධනාගාර ගතකර තිබෙනවා.\nත්‍රිකුණාමලය මහේස්ත්‍රාත් අධිකරණයට මෙම පිරිස ඉදිරිපත් කිරීමෙන් අනතුරුවයි මෙම නියෝගය ලබාදී ඇත්තේ.\nත්‍රිකුණාමලය නාවික හමුදා කඳවුරේ නිලධාරීන් කණ්ඩායමක් විසින් නැගෙනහිර මුහුදු තීරයේ දී පසුගියදා මෙම පුද්ගලයින් 54දෙනා අත්අඩංගුවට ගෙන තිබුණා.\nමෙලෙස අත්අඩංගුවට ගත් පිරිස් අතර වයස අවුරුදු 16ක් සහ වයස අවුරුදු 52 ක් වන කාන්තාවන් දෙදෙනෙකු ද ඇතුළත්\nඔවුන් අත්අඩංගුවට ගැනීමෙන් පසු ත්‍රිකුණාමලය වරාය පොලිසිය වෙත භාර දී තිබු අතර අනතුරුවයි අධිකරණයට ඉදිරිපත් කරනු ලැබුවේ.\nනාවික හමුදා අත්අඩංගුවට ගත් යාත්‍රාවේ යාත්‍රාව තුළ සිටි පිරිස කඔුරුපිටිය, වාලච්චේන, මුලතිව්, කලවංචිකුඩි, නිලාවේලි, උප්පුවේලි, යාපනය, ත්‍රිකුණාමලය, පානගමුව, මඩකලපුව, එරාවුර්, පුත්තලම, සහ කුච්චවේලි ප්‍රදේශවල පදිංචිකරුවන් බව හඳුනාගෙන තිබෙනවා.\nමෙම පිරිසෙන් හයදෙනකු ජාවාරම සංවිධානය කිරීම සම්බන්ධයෙන් සහ අනෙක් 48 දෙනා නීතිවිරෝධී සංක්‍රමණය සඳහා උත්සාහ කිරීම සම්බන්ධයෙන් අධිකරණය වෙත ඉදිරිපත් කර තිබුණා.\nමුදල් ඉපයීමේ පරමාර්ථයෙන් ව්‍යාජ තොරතුරු පවසා ජාවාරම්කරුවන් විසින් අනාරක්‍ෂිත යාත්‍රා යොදාගනිමින් සංවිධානය කරනු ලබන මෙවැනි මිනිස් ජාවාරම්වලට හසුවී නීති විරෝධී ලෙස මෙරටින් සංක්‍රමණය වීමට උත්සහ කර තම ජීවිත විශාල අවදානමකට ලක්කර ගැනීමෙන් සහ නීතිය ඉදිරියේ වරදකරුවෙකු වීමෙන් වළකින ලෙසටයි නාවික හමුදාව මහජනතාව වෙත අවධාරණය කරන්නේ.\nඑමෙන්ම මෙවැනි අනවසර සංක්‍රමණිකයන් සඳහා ඕස්ට්‍රේලියානු රජයෙන් කිසිදු අනුග්‍රහයක් හිමි නොවන අතර, ඔවුන් අත්අඩංගුවට ගෙන වහාම නැවතත් මෙරටට පිටුවහල් කරනු ලබන බැවින්, ඉදිරියේදී නීත්‍යනුකූලව ඕස්ට්‍රේලියාවට සංක්‍රමණය වීමේ අවස්ථාවද ඔවුන්ට අහිමි වනු ඇතැයි නාවික හමුදාව පෙන්වා දෙනවා.\nමේ අතර පොලිසිය මහජනතාවගෙන් ඉල්ලා සිටින්නේ නීති විරෝධී සංක්‍රමණයන් සංවිධානය කරන ජාවාරම් කරුවන්ට හසු වී තමන්ගේ ජීවිතය අනතුරේ දමා ගන්නවාට අමතරව මුදල් ද අහිමි කර නොගන්නා ලෙසටයි.\nනීති විරෝධී ලෙස ඔස්ට්‍රෙලියාවට සංක්‍රමණය වීමට උත්සාහ නොකරන ලෙසටත් එරට බලධාරීන් විසින් ඒ සඳහා අවස්ථාව ලබා නොදෙන බව සහ එසේ සංක්‍රමණය වන්නන් පිටුවහල් කරන බවත්, පොලිසිය අවධාරණය කරනවා.",
       "URL": "https://www.hirunews.lk/308528/මුහුදු-මාර්ගයෙන්-ඔස්ට්‍රේලියාවට-යමින්-සිටියදී-අත්අඩංගුවට-ගත්-54ක්-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=1059"
}