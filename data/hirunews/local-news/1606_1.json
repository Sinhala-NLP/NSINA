{
       "Source": "hirunews",
       "Timestamp": "Monday, 25 October 2021 - 20:21",
       "Headline": "කාබනික පොහොර ආනයනය කිරීම වැළැක්වීමේ නියෝගය සලකා බැලීම 29  (වීඩියෝ)",
       "News Content": "විදේශීය රටවලින් කාබනික පොහොර ආනයනය කිරීම වැළැක්වීමේ නියෝගයක් නිකුත් කරන ලෙස ඉල්ලා ගොනු කෙරුණු පෙත්සමක් සලකා බැලීම සඳහා ලබන 29 වැනිදා කැඳවන ලෙස අභියාචනාධිකරණය නියම කළා.\nමේ අතර, පොහොර ගැටළුව මුල් කර ගනිමින් දිවයිනේ විවිධ ප්‍රදේශවල අදත් උද්ඝෝෂණ සංවිධාන කර තිබුණා.\nපොළොන්නරුව - බකමුණ ප්‍රදේශයේ ගොවි සංවිධාන 41ක නියෝජිතයින් බකමුණ නගරයේදී අඛණ්ඩ උපවාසයක් ආරම්භ කළේ ඊයේ පස්වරුවේයි.\nඑම උපවාසය අඛණ්ඩව දෙවන දිනටත් අද ක්‍රියාත්මකයි. ඔවුන් පවසන්නේ සිය වගාවන් සඳහා පොහොර ලබා දෙන තුරු උපවාසය අත්නොහරින බවයි.\nඇලහැර ප්‍රදේශීය ලේකම්වරිය උපවාසය පවතින ස්ථානයට ඊයේ රාත්‍රියේ පැමිණ උපවාසය අත්හරින ලෙසට ගොවින්ගෙන් ඉල්ලා සිටිය ද ගොවීන් ඊට එකඟ වූයේ නැහැ.\nමේ අතර, සමස්ත ලංකා ගොවිජන සම්මේලනය විසින් සංවිධානය කළ ගොවි උද්ඝෝෂණයක් අද පොළොන්නරුව නගර මධ්‍යයේදී පැවැත්වුණා.\nපසුව විරෝධතාකරුවන් පොළොන්නරුව දිසාපතිවරයා වෙත ලිපියක් භාරදීම සඳහා තමන්කඩුව දිස්ත්‍රික් ලේකම් කාර්යාලයට පැමිණියා.\nතමන්කඩුව ප්‍රාදේශීය ලේකම්වරයා පැමිණ විරෝධතාකරුවන් දිසාපති කාර්යාලය වෙත රැගෙන ගිය අතර, එහිදී සමස්ත ලංකා ගොවිජන සම්මේලනයේ නියෝජිතයින් හා ගොවීන් දිස්ත්‍රික් ලේකම්වරයා වෙත සංදේශයක් භාරදෙනු ලැබුවා.\nමේ අතර, මහනුවර - දවුලගල ප්‍රදේශයේ පදිංචි කාන්තාවක් කාබනික දියර පොහොර සහ ඝන කාබනික පොහොර සකසා ගනිමින් තම ගෙවත්තේ එළවළු සහ පළතුරු වර්ග සාර්ථකව වගා කිරීමේ පුවතක් වාර්තා වනවා.\nඑසේම කොළඹ අද පැවති මාධ්‍ය  හමුවකට එක්වෙමින් ඉඩම් අමාත්‍ය එස්.එම්. චන්ද්‍රසේන ප්‍රකාශ කළේ රසායනික පොහොර වලින් වගාවන්ට ලැබෙන සංඝටක කාබනික පොහොර භාවිතයෙන් ලබාදීමට කටයුතු කරන බවයි.\nකෙසේ වෙතත්, රත්නපුර ප්‍රදේශයේදී ඊයේ මාධ්‍යවේදියෙකු නැගූ ප්‍රශ්නයකට පිළිතුරු ලබාදෙමින් අමාත්‍ය වාසුදේව නානායක්කාර ප්‍රකාශ කළේ තේ, රබර් ඇතුළු වගා කිහිපයක් සඳහා අවශ්‍ය රසායනික පොහොර ආනයනය කිරීමට තීරණය කර ඇති බවයි.\nමේ අතර විදේශීය රටවලින් කාබනික පොහොර ආනයනය කිරීම වැළැක්වීමේ නියෝගයක් නිකුත් කරන ලෙස ඉල්ලා ගොනු කෙරුණු පෙත්සමක් සලකා බැලීම සඳහා ලබන 29 වැනිදා කැඳවන ලෙස අභියාචනාධිකරණය නියම කළා.\nපරිසර යුක්ති කේන්ද්‍රය, මෝසමක් මාර්ගයෙන් ඉදිරිපත් කළ එම පෙත්සම අද සලකා බලනු ලැබුවේ සෝභිත රාජකරුණා සහ ධම්මික ගනේපොලගෙන් සමන්විත අභියාචනාධිකරණ විනිසුරු මඩුල්ල ඉදිරියේයි.\nමේ අතර, රජරට විශ්වවිද්‍යාලයේ තාක්ෂණ පීඨයේ නව හරිත ගොඩනැගිල්ලට මුල් ගල තැබීමේ අවස්ථාවට එක්වූ එහි කුලපති අතිපූජ්‍ය ආචාර්ය ඊතලවැටුණුවැවේ ඥානතිලක නාහිමියන් ප්‍රකාශ කළේ තිරසර සංවර්ධනය වෙනුවෙන් රජය ගෙන යන වැඩපිළිවෙල අගය කළ යුතු බවයි.",
       "URL": "https://www.hirunews.lk/286047/කාබනික-පොහොර-ආනයනය-කිරීම-වැළැක්වීමේ-නියෝගය-සලකා-බැලීම-29-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1606"
}