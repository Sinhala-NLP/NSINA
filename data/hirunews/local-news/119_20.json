{
       "Source": "hirunews",
       "Timestamp": "Sunday, 06 August 2023 - 17:43",
       "Headline": "යෝගට් පානයක් පොවා මෝටර් රථයක් පැහැරගැනේ",
       "News Content": "කුලී ගමනක් යන මුවාවෙන් මෝටර් රථයකින් ගොස් එහි රියදුරුට යෝගට් පානයක් පොවා අවියක් පෙන්වා එය පැහැරගෙන ගොස් තිබෙනවා.\nපොලිසිය සඳහන් කළේ, අයගම, තේ ජනපදය – බෝගහවංගුව ප්‍රදේශයෙන් අදාළ සිදුවීම වාර්තාවන බවයි.\nපුද්ගලයෙකු සිහි මඳ ගතියකින් මාර්ගයේ වැටී සිටින බවට ඊයේ(05) රාත්‍රියේ අයගම පොලිසියට තොරතුරක් ලැබී ඇති අතර ඒ අනුවයි පොලිසිය විමර්ශන ආරම්භ කර තිබුණේ.\nපසුව එම පුද්ගලයා රෝහල් ගත කර ඇති අතර විමර්ශනවලදී අනාවරණය වී ඇත්තේ එම පුද්ගලයා පදවාගෙන පැමිණි කුලී රථය පිරිසක් කොල්ල කා ඇති බවටයි.\nකඩවත ප්‍රදේශයේදී පුද්ගලයන් දෙදෙනෙකු කුලී ගමනක් යෑමට මෝටර් රථයට නංවාගෙන ඇති අතර පසුව අතරමගදී බීමට යෝගට් පානයක් රියදුරු වෙත ලබාදී තිබෙනවා.\nකෙසේ වෙතත් රියදුරු එය ප්‍රතික්ෂේප කර ඇති අතර අදාළ පුද්ගලයන් එය බලෙන්ම රියදුරුට පානය කිරීමට ලබා දී ඇති බවයි පැවසෙන්නේ.\nවිමර්ශනවලදී අනාවරණ වී ඇත්තේ, අනතුරුව අවි පෙන්වා තර්ජනය කර රියදුරු මෝටර් රථයෙන් එළියට ඇද දමා රථය සොරාගෙන ඇති බවයි.\nඑසේම රියදුරුගේ ජංගම දුරකථන දෙකක් සහ මුදල් පසුම්බිය ද අදාළ සැකකරුවන් රැගෙන ගොස් තිබෙනවා.\nසැකකරුවන් මෙතෙක් අත්අඩංගුවට ගෙන නොමැති අතර සිද්ධිය සම්බන්ධයන් විමර්ශන ක්‍රියාත්මකයි.",
       "URL": "https://www.hirunews.lk/343853/යෝගට්-පානයක්-පොවා-මෝටර්-රථයක්-පැහැරගැනේ",
       "Category": "Local News",
       "Parent URL": "https://www.hirunews.lk/local-news.php?pageID=119"
}