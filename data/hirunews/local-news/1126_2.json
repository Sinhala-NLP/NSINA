{
       "Source": "hirunews",
       "Timestamp": "Thursday, 02 June 2022 - 7:31",
       "Headline": "බැස්ටියන් මාවතේ වෙඩි තැබීමේ තොරතුරු රැසක් හෙළිවේ",
       "News Content": "පිටකොටුව බැස්ටියන් මාවත බස් නැවතුම්පල අසල දී වෙඩි තබා පුද්ගලයෙකු ඝාතනය කර තවත් අයෙකුට තුවාල සිදු කිරීමේ සිද්ධිය සම්බන්ධයෙන් පොලිසිය තොරතුරු රැසක් අනාවරණ කරගෙන තිබෙනවා.\nකෙසේ වෙතත්, වෙඩි තැබීම සඳහා යතුරුපැදියේ පැමිණි පුද්ගලයින් මෙතෙක් අත්අඩංගුවට ගෙන නැහැ.\nපසුගිය සඳුඳා උදෑසන මෙලෙස වෙඩි ප්‍රහාරයට ලක්වුණේ යුද හමුදාවේ කමාන්ඩෝ රෙජිමේන්තුවේ සේවය කර නීත්‍යානුකූලව ඉන් ඉවත් වී කොළඹ - 07 විජේරාම මාවතේ අවන්හලක පෞද්ගලික ආරක්ෂක නිලධාරීන් ලෙස සේවය කළ 03 දෙනෙක්.\nඔවුන්ට පුද්ගලයින්ට පහරදීම්, ගිනි අවි ළඟ තබා ගැනීම්, පුද්ගලයෙකු පැහැරගෙන ගොස් කප්පම් ලබා ගැනීමට තැත් කිරීම සම්බන්ධයෙන් අධිකරණයේ නඩු 11 ක් පවතින බව හෙලි වී තිබෙනවා.\nඔවුන් සේවය කළ අවන්හලේ හිමිකරු වැටුප් නොගෙවීම හේතුවෙන් ඇති වූ ආරවුලක් මත වෙඩි ප්‍රහාරයට ලක්වූවන් ඊට පහර දී ඇති අතර, ඒ සම්බන්ධයෙන් පැවති නඩු විභාගය සඳහා මොවුන් සිද්ධිය වූ දින අළුත්කඩේ අධිකරණය වෙත පැමිණ තිබෙනවා.\nඅනතුරුව යළි නිවෙස් වෙත යෑමට බස් නැවතුම්පල වෙත පැමිණෙමින් සිටියදී වෙඩි ප්‍රහාරය එල්ල වූ අතර, සී.සී.ටී.වී. පරීක්ෂාවේදී අනාවරණ වී ඇත්තේ ගිනි අවි සමඟ යතුරුපැදියේ සිටි වෙඩික්කරුවන් දෙදෙනා අධිකරණය අසල සිට මොවුන් ලුහුබැඳ වෙඩි ප්‍රහාරය එල්ල කර ඇති බවයි.\nඒ සඳහා අධිකරණය තුළ සිටි පුද්ගලයෙකුගේ සහය වෙඩික්කරුවන්ට ලැබුණේ ද යන්න පිළිබඳවද විමර්ශකයින්ගේ අවධානය යොමු වී ඇති බව සඳහන්.\nවෙඩි ප්‍රහාරය එල්ල කිරීමෙන් පසු සැකකරුවන් කොටුව දුම්රියපොල ඉදිරිපිටින් ලේක්හවුස් වටරවුම ඔස්සේ ඩී.ආර්. විජේවර්ධන මාවත දෙසට යතුරුපැදිය ධාවනය කර තිබෙනවා.\nමොවුන් සේවය කළ අවන්හලේ හිමිකරුට ද පුද්ගල ඝාතනයකට සහ තවත් සිද්ධීන් කිහිපයකට අධිකරණයේ නඩු විභාග වෙමින් පවතින බවයි වාර්තා වන්නේ.\nමහනුවර හෝටලයක සේවය කළ සමයේ එහි හිමිකරු ඝාතනය කිරීම සම්බන්ධයෙන් එම පුද්ගලයාගේ බිරිඳට සහ මොහුට මහනුවර මහාධිකරණයේ නඩුවක් ද විභාග වෙමින් පවතිනවා.\nකෙසේ වෙතත්, පසුගිය සඳුඳා සිදුවූ වෙඩි තැබීමට අදාළ අවන්හලේ හිමිකරුගේ සබඳතාවක් තිබුණේද යන්න පිළිබඳව තවදුරටත් විමර්ශනය කරන බවයි පරීක්ෂණ මෙහෙය වන කොළඹ ප්‍රදේශය භාර උසස් පොලිස් නිලධාරියෙකු සඳහන් කළේ.",
       "URL": "https://www.hirunews.lk/305959/බැස්ටියන්-මාවතේ-වෙඩි-තැබීමේ-තොරතුරු-රැසක්-හෙළිවේ",
       "Category": "Local News",
       "Parent URL": "https://www.hirunews.lk/local-news.php?pageID=1126"
}