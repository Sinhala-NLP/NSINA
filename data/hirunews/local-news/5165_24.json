{
       "Source": "hirunews",
       "Timestamp": "Tuesday, 16 February 2016 - 19:02",
       "Headline": "එස්.බී.ට ගාල්ලෙන් අභියෝගයක්",
       "News Content": "අමාත්‍ය එස්.බී. දිසානායක ඊයේ පැවති මාධ්‍ය හමුවකදී හිටපු ජනාධිපති මහින්ද රාජපක්ෂ කළවැද්දෙකු ලෙස හැඳින්වීම සම්බන්ධයෙන් දේශපාලන සමාජයෙන් දැඩි විරෝධයක් මතුවනවා.\nගම්පහ - උඩුගම්පොල සිය නිවසේ පැවති මාධ්‍ය හමුවකදී පාර්ලිමේන්තු මන්ත්‍රී ප්‍රසන්න රණතුංග කියා සිටියේ හිටපු ජනාධිපතිවරයාට අපහාස කිරීමට එස්.බී. දිසානායක අමාත්‍යවරයාට සදාචාර සම්පන්න අයිතියක් නොමැති බවයි.\nකොළඹ ප්‍රධාන මහේස්ත්‍රාත් අධිකරණයේ පැවති නඩු කටයුත්තකින් පසුව පාර්ලිමේන්තු මන්ත්‍රී කුමාර වෙල්ගමද එස්.බී. දිසානායක අමාත්‍යවරයාගේ ප්‍රකාශය සම්බන්ධයෙන් දැඩි විරෝධයක් පළ කළා.\nඑම අවස්ථාවට පැමිණ සිටි පාර්ලිමේන්තු මන්ත්‍රී බන්දුල ගුණවර්ධන කියා සිටියේ එස්.බී. දිසානායක අමාත්‍යවරයා කට පරෙස්සම් කරගැනීමට නොදන්නා බවයි.\nරණවිරුවන් සුරැකීමේ ජාතික ව්‍යාපාරයේ  සභාපති පූජ්‍ය බෙංගමුවේ නාලක හිමියන් අද කැඳවා තිබූ මාධ්‍ය හමුවකදී අමාත්‍ය එස්.බී. දිසානායකගේ ප්‍රකාශය සම්බන්ධයෙන් විරෝධය පළ කළා.\nමේ අතර ගාල්ල දිස්ත්‍රික් ශ්‍රී ලංකා නිදහස් පක්ෂ පළාත් සභා සහ පළාත් පාලන මන්ත්‍රී සංසදය ද අද මාධ්‍ය හමුවක් කැඳවමින් අදාළ ප්‍රකාශය සම්බන්ධයෙන් ප්‍රතිචාර දැක්වූවා.\nඑම මාධ්‍ය හමුවට එක්වූ යක්කලමුල්ල ප්‍රාදේශීය සභාවේ හිටපු සභාපති චන්දිම ලියනගේ සහ නාගොඩ ප්‍රාදේශීය සභාවේ හිටපු උප සභාපති අජිත් එඬේරආරචිචි  එස්.බී. දිසානායක අමාත්‍යවරයාට අභියෝග කළේ හැකිනම් කොච්චිකඬේ සමුළුවට පැමිණි පිරිස ඔප්පු කර පෙන්වන ලෙසයි.\nහිටපු ජනාධිපති මහින්ද රාජපක්ෂට අඛණ්ඩව සහය පළ කළ වළල්ලාවිට ප්‍රාදේශීය සභාවේ හිටපු සභාපති උදේනි අතුකෝරලටද අමාත්‍ය එස්.බී. දිසානායක ඊයේ දැඩි චෝදනා එල්ල කළා.\nඒ පිළිබඳව මතුගම අද පැවති මාධ්‍ය හමුවකදී හිටපු සභාපතිවරයාද ප්‍රතිචාර දක්වා සිටියා.",
       "URL": "https://www.hirunews.lk/126423/එස්-බී-ට-ගාල්ලෙන්-අභියෝගයක්",
       "Category": "Local News",
       "Parent URL": "https://www.hirunews.lk/local-news.php?pageID=5165"
}