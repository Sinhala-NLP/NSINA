{
       "Source": "hirunews",
       "Timestamp": "Saturday, 23 September 2017 - 14:35",
       "Headline": "රන්ජන් රාමනායක අධිකරණයට කළ අපහාස ගැන පියවර ගන්න, නීතිඥ සංගමය අගවිනිසුරුට ලිපිගොනු භාරදෙයි",
       "News Content": "නියෝජ්‍ය අමාත්‍ය රන්ජන් රාමනායක අධිකරණයට අපහාස වන අයුරින් සිදුකරන චෝදනා ගැන නීතිමය පියවර ගන්නා ලෙස ඉල්ලමින් ඊට අදාල ලිපිගොනු ශ්‍රී ලංකා නීතිඥ සංගමය ශ්‍රේෂ්ඨාධිකරණය වෙත භාරදී තිබෙනවා.\nඑහි සභාපති යූ.ආර්. ද සිල්වා හිරු ප්‍රවෘත්ති අංශයට සදහන් කළේ දිවුරුම් ප්‍රකාශ මගින් සනාථ කළ ඊට අදාල වීඩියෝ පට ලිඛිත අන්තර්ගත සමග ඊයේ (22) අගවිනිසුරුවරයාට භාර දුන් බවයි.\nනියෝජ්‍ය අමාත්‍ය රන්ජන් රාමනායක අධිකරණ විනිසුරුවරුන් සහ නීතිඥවරුන් සම්බන්ධයෙන් පසුගියදා අවස්ථා කිහිපයකදීම අදහස් පළ කළා.\nඔහු පසුගිය 12 වනදා මාධ්‍ය වෙත ‘‘මොහාන් පීරිස් කියන ලෝක හොරා, හිටපු අගවිනිසුරු සරත් එන්. ද සිල්වා කියන ලෝක හොරා, සරත් ආබෘෘ කියන අර සොල්දරයෙන් වැටිලා බිලා මැරුණු ඒ දූෂිත විනිසුරුවරයා, හෝමාගම විනිසුරුවරයා එතකොට තිළිණ ගමගේ අලි හොරා, ඒ අය දූෂිතයි. ඒක මම පැහැදිලිව කියනවා. ඒ හින්දා යූ. ආර්. ද සිල්වා ඇතුළු නීතිඥ සංගමය අපිට නඩු දානකල් අපි සියලු දෙනා බලාගෙන ඉන්නවා. අද වැඩියෙන් ම හම්බ කරන්නේ ලංකාවේ ආගමික නායකයොයි, දුෂිත නීතිඥවරුයි. ඊට පස්සේ තමයි දේශපාලනඥයෝ ඉන්නේ ’’යනුවෙන් ප්‍රකාශ කළා.\nඅදාළ ප්‍රකාශ සම්බන්ධයෙන් අගවිනිසුරුවරයා සහ ශ්‍රේෂ්ඨාධිකරණය දැනුවත් කිරීමට ගත් පියවර පැහැදිලි කළ ශ්‍රී ලංකා නීතිඥ සංගමයේ සභාපති ජනාධිපති නීතිඥ යූ.ආර්.ද සිල්වා\n‘‘ රන්ජන් රාමනායක පාර්ලිමේන්තු මන්ත්‍රීවරයා පසුගියදා ජනමාධ්‍ය හමුවේ ප්‍රකාශ කරන ලද කරුණ ගැන ශ්‍රී ලංකා නීතිඥ සංගමය තීරණය කරනු ලැබුවා ශ්‍රේෂ්ඨාධිකරණයට කරුණු දැක්වීමට. ඒ අනුව අධිකරණයට අපහාස කිරීම සම්බන්ධයෙන් අදාළ වීඩියෝපටය අප විසින් සකස් කරනලද සියලුම ලේඛන අග්‍රවිනිශ්චයකාරවරයාට ඉදිරිපත් කරනු ලැබුවා සුදුසු පියවර ගන්නට ඊයේ දිනයේදී. අගවිනිසුරුවිසින් එහි අඩංගු කරුණු සැලකිල්ලට භාජනය කිරීමෙන් පසු අනෙකුත් ශ්‍රේෂ්ඨාකරණ විනිසුරුතුමන්ලා සියලුදෙනාටම මේ කරුණු යොමුකරනු ලබනවා. ශ්‍රේෂ්ඨාකරණ විනිසුරුතුමන්ලා බහුතරය ගනු ලබන තීරණය මත මේ සම්බන්ධයෙන් ඉදිරි පියවර ගැනීම සුදුසු තත්ත්වයක් තියෙනවා කියනවානම් ඒ අනුව අපට දැනුම්දේවි අදාල පියවර ගැනීම සඳහා.’’ යනුවෙන් කියා සිටියා.",
       "URL": "https://www.hirunews.lk/171666/රන්ජන්-රාමනායක-අධිකරණයට-කළ-අපහාස-ගැන-පියවර-ගන්න-නීතිඥ-සංගමය-අගවිනිසුරුට-ලිපිගොනු-භාරදෙයි",
       "Category": "Local News",
       "Parent URL": "https://www.hirunews.lk/local-news.php?pageID=4307"
}