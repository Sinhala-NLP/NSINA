{
       "Source": "hirunews",
       "Timestamp": "Friday, 05 January 2018 - 16:00",
       "Headline": "රන්දීර් ඇතුළු පස්දෙනාට ඇප",
       "News Content": "අත්අඩංගුවට ගෙන රක්ෂිත බන්ධනාගාර ගත කර සිටි බස්නාහිර පළාත් සභා මන්ත්‍රී රන්දීර් රොද්‍රිගූ ඇතුළු 5 දෙනෙකුට මීගමුව මහාධිකරණය අද ඇප නියම කළා.\nදිවුලපිටියේ දී පොලිස් විශේෂ කාර්ය බලකාය සමඟ ඇති වූ වෙඩි හුවමාරුවකින් පසුවයි මෙම පිරිස අත්අඩංගුවට ගැනුණේ.\nඔවුන් ළඟ තිබී ජීව අත්බෝම්බයක් සහ පිස්තෝල දෙකක් ද සොයා ගත් අතර, පසුව ඔවුන් මීගමුව මහේස්ත්‍රාත් අධිකරණය මගින් රක්ෂිත බන්ධනාගාර ගත කළා.\nඑක් අයෙකුට රුපියල් ලක්ෂ 5 බැගින් වූ ශරීර ඇප දෙකක් සහ රුපියල් දස දහසක මුදල් ඇපයක් මීගමුව මහාධිකරණ විනිසුරු අමල් රණරාජා අද නියම කළ අතර, සතියකට වරක් සංවිධානාත්මක අපරාධ කොට්ඨාශය හමුවේ පෙනී සිටින ලෙස ද නියෝග කළා.\nඑමෙන්ම ඔවුන්ගේ විදේශ ගමන් තහනම් කර තිබෙනවා.\nපසුගිය ඔක්තෝබර් මස 23 වනදා සිදුවූ මෙම වෙඩි හුවමාරුවේදී එක් අයෙකු මියගිය අතර, තවත් පුද්ගලයෙකු තුවාල ලැබුවා.\nමියගිය මිනුවන්ගොඩ - නිල්පනාගොඩ පදිංචි 35 හැවිරිදි නාවලගේ කුෂාන් තක්ෂිල කුරේ නැමති පුද්ගලයාගේ සිරුර පශ්චාත් මරණ පරීක්ෂණය සඳහා මීගමුව මහ රෝහල වෙත ගෙන රැගෙන එනු ලැබූ අතර, එහිදී ඔහුගේ පියා ප්‍රකාශ කළේ පුතුගේ මරණය සම්බන්ධයෙන් සැකයක් පවතින බවයි.\nමෙම සැකකරුවන් ඊයේ දිනයේ හේන්පිටගෙදර ප්‍රදේශයේ සැරිසරා ඇත්තේ කිසියම් කණ්ඩායමක් විසින් ලබාගත් නිධානයක් කොල්ලකෑමේ අරමුණින් බව විමර්ශනවලදී අනාවරණ වී තිබෙනවා.\nඔවුන් අදාළ ස්ථානයට වෑන් රථයකින්, ත්‍රිරෝද රථයකින් සහ යතුරුපැදියකින් පැමිණ ඇති බවත්, එලෙස පැමිණි අයගෙන් සැකකරුවන් දෙදෙනෙකු පළාගොස් ඇති බවත්, අනාවරණ වී ඇති බව උසස් පොලිස් නිලධාරියෙකු සඳහන් කළා.\nඉන් එක් සැකකරුවෙකු කළුතර බන්ධනාගාර බස් රථයට වෙඩි තබා පාතාල කල්ලි නායක සමයං ඇතුලූ පිරිසක් ඝාතනය කිරීමේ සිද්ධියට සම්බන්ධ බවද සඳහන්.\nසැකකරුවන් අතර සිටි පළාත් සභා මන්ත්‍රී රන්දීර් රොද්‍රිගූගේ නිවස පරීක්ෂා කළ පොලීසිය එහි තිබී ජීව උණ්ඩ 100 ක්, කඩුවක්, කිනිස්සක් සහ පුපුරණ ද්‍රව්‍ය ග්‍රෑම් 65 ක් ද සොයාගත්තා.\nඑසේම සිද්ධිය සම්බන්ධයෙන් පළාත් සභා මන්ත්‍රීවරයාගේ බිරිඳ වන ඉන්දීය ජාතික කාන්තාවක් වත්තල පොලීසිය මගින් අත්අඩංගුවට ගනු ලැබුවා.",
       "URL": "https://www.hirunews.lk/180267/රන්දීර්-ඇතුළු-පස්දෙනාට-ඇප",
       "Category": "Local News",
       "Parent URL": "https://www.hirunews.lk/local-news.php?pageID=4140"
}