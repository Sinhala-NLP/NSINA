{
       "Source": "hirunews",
       "Timestamp": "Friday, 12 March 2021 - 19:50",
       "Headline": "සීනි බද්දෙන් රජයට පාඩුවක් නැතැයි මුදල් අමාත්‍යාංශය කියයි (වීඩියෝ)",
       "News Content": "ආනයනික සීනී සදහා බදු අඩු කිරීම තුලින් රජයට පාඩුවක් සිදුව ඇති බවට එල්ල කරන චෝදනා තරයේ ප්‍රතික්ෂේප කරන බව මුදල් අමාත්‍යංශය පවසනවා.\nඅද පැවති මාධ්‍ය හමුවකට එක්වෙමින් එම අමාත්‍යංශ ලේකම් එස්.ආර් ආටිගල පෙන්වා දුන්නේ අදාල බදු සංශෝධනය තුලින් රජයට රුපියල් බිලියන 15 යි දශම 9ක ආදායම් අහිමිවීමක් සිදුව නොමැති බවයි.\nකෙසේ වෙතත්, සීනි ආනයනය සදහා පනවා තිබූ බදු අඩු කිරීමෙන් රජයට රුපියල් බිලියන 15 යි දශම 9ක අලාභයක් සිදුව ඇතැයි පවසමින් ජනතා විමුක්ති පෙරමුණේ හිටපු පාර්ලිමේන්තු මන්ත්‍රී සුනිල් හදුන්නෙත්ති අද ශ්‍රේෂ්ඨාධිකරණයේ මූලික අයිතිවාසිකම් පෙත්සමක් ගොනු කලා.\nපෙත්සමේ වගඋත්තරකරුවන් ලෙස ජනාධිපතිවරයා වෙනුවෙන් නීතිපතිවරයා, අග්‍රාමාත්‍යවරයා, ජනාධිපති ලේකම් ආචාර්්‍ය පී.බී ජයසුන්දර, මුදල් අමාත්‍යංශ ලේකම් ඇතුලු පිරිසක් නම්කර තිබෙනවා.\nවෙළදපොලේ සුදු සීනි කිලෝග්‍රෑමයක් මේ වන විට රුපියල් 130 ක පමණ මිලක පවතිනවා.\nකෙසේවෙතත් ආනයනකරුවන් පවසන පරිදි සිනී කිලෝවක් මෙරටට ආනයනය කිරීම සදහා වැයවන්නේ රුපියල් 93 ක පමණ මුදලක්.\nආනයනික බදු සංශෝධනය මගින් ජනතාවට ලැබිය යුතු වාසිය ජනතාවට හිමි නොවී රජයට හිතවාදී ආනයනකරුවන් කිහිපදෙනෙකු අතර පමණක් එය බෙදී ගොස් ඇති බවටයි මේ වන විට චෝදනා එල්ල වී ඇත්තේ.",
       "URL": "https://www.hirunews.lk/265158/සීනි-බද්දෙන්-රජයට-පාඩුවක්-නැතැයි-මුදල්-අමාත්‍යාංශය-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2092"
}