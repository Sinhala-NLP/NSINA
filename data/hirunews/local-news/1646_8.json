{
       "Source": "hirunews",
       "Timestamp": "Wednesday, 06 October 2021 - 12:57",
       "Headline": "විදෙස්ගත වන ශ්‍රමිකයින්ට කොරෝනා මර්දන එන්නත්",
       "News Content": "වයස අවුරුදු 60ට වැඩි පුද්ගලයින්ට සහ ඉදිරි පෙළ සෞඛ්‍ය සේවකයින්ට කොරෝනා එන්නතක 03 වන මාත්‍රාවක් ලබාදීම සඳහා අවශ්‍ය කරන එන්නත් මාත්‍රා මේ වනවිට ඇණවුම් කර ඇති බව සෞඛ්‍ය අමාත්‍ය කෙහෙළිය රඹුක්වැල්ල ප්‍රකාශ කළා.\nඊයේ දිනයේ දී මෙරටින් කොරෝනා ආසාදිතයින් 784 දෙනෙකු වාර්තා වූ අතර, ඒ සමඟ මෙරට සමස්ත ආසාදිතයින් සංඛ්‍යාව 522,002ක් දක්වා ඉහළ ගියා.\nඑසේම, පසුගිය 04 වැනි දා සිදු වූ කොරෝනා මරණ 40ක් සෞඛ්‍ය සේවා අධ්‍යක්ෂ ජනරාල්වරයා ඊයේ තහවුරු කළ අතර, ඒ සමඟ මෙරට සමස්ත කොවිඩ් මරණ සංඛ්‍යාව දැක්වෙන්නේ 13,142ක් ලෙසයි.\nකෙසේ වෙතත්, මේ වනවිට මෙරටින් වාර්තා වන කොරෝනා ආසාදිතයින් සහ මරණ පහත වැටී තිබුණත්, ඒ සම්බන්ධයෙන් සෑහීමකට පත්විය නො හැකි බව නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් ප්‍රකාශ කළා.\nකොරෝනා මර්දන එන්නත්කරණ වැඩසටහන යටතේ ගෙවුණු දිනයේදී පළමු සහ දෙවැනි මාත්‍රා වශයෙන් ලබා දුන් එන්නත් මාත්‍රා ගණන 54,429ක්.\nඒ අනුව පුද්ගලයින් 16,152ක් පළමු මාත්‍රාවත්, පුද්ගලයින් 41,277ක් දෙවැනි මාත්‍රාවත් ලබා ගෙන තිබෙනවා.\nනිදන්ගත රෝගවලින් පෙළන සහ විශේෂ අවශ්‍යතා සහිත වයස අවුරුදු 12ට වැඩි දරුවන්ට ෆයිසර් එන්නත ලබාදීම අදත් දිවයින පුරා ක්‍රියාත්මකයි.\nඑසේම, විදෙස් ගතවන ශ්‍රමිකයින්ට විදේශ සේවා නියුක්ති කාර්යාංශ වෙබ් අඩවියේ ලියාපදිංචි වීමෙන් කොරෝනා මර්දන එන්නත් ලබාගත හැකියි.\nමේ අතර, මෙරට පුද්ගලයින්ට කොරෝනා මර්දන එන්නතේ තෙවැනි මාත්‍රාව ලබා දීම සම්බන්ධයෙන් අද පාර්ලිමේන්තු මන්ත්‍රී බුද්ධික පතිරණ අද පාර්ලිමේන්තුවේදී සෞඛ්‍ය අමාත්‍ය කෙහෙලිය රඹුක්වැල්ලගෙන් විමසා සිටියා.",
       "URL": "https://www.hirunews.lk/284238/විදෙස්ගත-වන-ශ්‍රමිකයින්ට-කොරෝනා-මර්දන-එන්නත්",
       "Category": "Local News",
       "Parent URL": "https://www.hirunews.lk/local-news.php?pageID=1646"
}