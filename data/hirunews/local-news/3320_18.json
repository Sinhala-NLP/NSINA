{
       "Source": "hirunews",
       "Timestamp": "Monday, 03 June 2019 - 12:45",
       "Headline": "හිස්බුල්ලා සෞදි ජාතිකයින් පිරිසක් හමුවීම ගැන සී.අයි.ඩී.යෙන් විමර්ශනයක්",
       "News Content": "පාස්කු ඉරිදා ප්‍රහාරය එල්ල වූ දිනට පසුදින නැගෙනහිර පළාත් ආණ්ඩුකාර එම්.එල්.ඒ.එම්. හිස්බුල්ලා පාසිකුඩා ප්‍රදේශයේ හෝටලයකට පැමිණ සෞදි ජාතිකයන් පිරිසක් හමුවීමේ සිද්ධිය සම්බන්ධයෙන් අපරාධ පරීක්ෂණ දෙපාර්තමේන්තුව විමර්ශණයක් ආරම්භ කර තිබෙනවා.\nමඩකලපුව ප්‍රදේශය භාර උසස් පොලිස් නිලධාරියෙකු හිරු ප්‍රවෘත්ති අංශයට කියා සිටියේ මෙහි සිටි සෞදි ජාතිකයන් තුන් දෙනෙකු සහ තවත් පුද්ගලයන් දෙදෙනෙකු පිලිබඳව තොරතුරු ලැබී ඇති බවයි.\nපාස්කු ඉරිදා ප්‍රහාරය එල්ල වූ දිනට පසුදින එනම් අප්‍රේල් මස 22 වනදා පොලිස් ඇදිරි නීතිය ක්‍රියාත්මක වූ අවස්ථාවේයි නැගෙනහිර පළාත් ආණ්ඩුකාරවරයා අදාල හෝටලය වෙත පැමිණ ඇත්තේ.\nරාත්‍රි 9යි 12ට සිය ආරක්ෂක නිලධාරීන් සමඟ පැමිණෙන ආණ්ඩුකාරවරයා පැයකට ආසන්න කාලයක් හෝටලයේ සිටි සෞදි ජාතිකයින් පිරිස හමුවී තිබෙනවා.\nමෙම සෞදි ජාතිකයින්ගේ තොරතුරු මේ වනවිට අනාවරණය වී ඇති අතර ඔවුන් මෙරටට පැමිණ සිදු කළ ක්‍රියාකාරකම් සහ නැගෙනහිර ආණ්ඩුකාරවරයා ඔවුන්ව හමුවීම සම්බන්ධයෙන් අපරාධ පරීක්ෂණ දෙපාර්තමේන්තුව විමර්ශණයක් ආරම්භ කර ඇති බවයි මඩකලපුව ප්‍රදේශය භාර උසස් පොලිස් නිලධාරියා කියා සිටියේ.",
       "URL": "https://www.hirunews.lk/217624/හිස්බුල්ලා-සෞදි-ජාතිකයින්-පිරිසක්-හමුවීම-ගැන-සී-අයි-ඩී-යෙන්-විමර්ශනයක්",
       "Category": "Local News",
       "Parent URL": "https://www.hirunews.lk/local-news.php?pageID=3320"
}