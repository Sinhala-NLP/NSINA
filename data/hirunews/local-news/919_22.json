{
       "Source": "hirunews",
       "Timestamp": "Tuesday, 23 August 2022 - 16:31",
       "Headline": "මංකොල්ලයකට සම්බන්ධ මාලඹේ පොලිසියේ නිලධාරීන්ගේ වැඩ තහනම්",
       "News Content": "පසුගිය 21 වැනි දා, කොට්ටාව විද්‍යාල හංදියේ දී තරුණයෙකුගේ ගෙළ බැඳි රන් මාලය සහ ඇපල් වර්ගයේ ජංගම දුරකථනය කොල්ලකෑමේ සිද්ධියට සම්බන්ධය මාලඹේ පොලිසියට අනියුක්ත පොලිස් නිලධාරින් සිව්දෙනෙනාගේ වැඩ තහනම් කිරීමට නුගේගොඩ දිස්ත්‍රික් (ii) පොලිස් අධිකාරිවරයා තීරණය කර තිබෙනවා.\nමෙලෙස වැඩ තහනම් කරන ලද පොලිස් නිලධාරින් සිව් දෙනා අතර මාලඹේ පොලිස් ස්ථානයට අනියුක්තව සේවය කළ, පොලිස් සැරයන්වරයකු, කොස්තාපල්වරුන් දෙදෙනෙකු හා පොලිස් විශේෂ කාර්යාංශයට අනියුක්ත කොස්තාපල්වරයෙක් ද වනවා.\nමෙම පොලිස් නිලධාරීන් විසින් මංකොල්ල කා ඇත්තේ, කොට්ටාව විද්‍යාල හංදියේ පිහිටි සිය සහෝදරියගේ නිවසට පැමිණෙමින් සිටි වලස්මුල්ල වීරකැටිය ප්‍රදේශයේ පදිංචි තරුණයෙක් ව යි.\nමෙලෙස වැඩ තහනමට ලක් වූ පොලිස් නිලධාරින් සිව් දෙනා ඊයේ (22) කොට්ටාව පොලිසියට භාර වීමෙන් අනතුරුව අත්අඩංගුවට ගැනුණා.\nමෙම පොලිස් නිලධාරීන් සිව් දෙනා අද(23) හෝමාගම මහේස්ත්‍රාත් අධිකරණය වෙත ඉදිරිපත් කිරීමට නියමිත අතර සිද්ධිය සම්බන්ධයෙන් කොට්ටාව පොලිස් ස්ථානය වැඩිදුර පරීක්ෂණ පවත්වනවා.",
       "URL": "https://www.hirunews.lk/313540/මංකොල්ලයකට-සම්බන්ධ-මාලඹේ-පොලිසියේ-නිලධාරීන්ගේ-වැඩ-තහනම්",
       "Category": "Local News",
       "Parent URL": "https://www.hirunews.lk/local-news.php?pageID=919"
}