{
       "Source": "hirunews",
       "Timestamp": "Tuesday, 03 August 2021 - 20:18",
       "Headline": "කොතලාවල පනත් කෙටුම්පතට නිදහස් පක්ෂයෙන් සංශෝධන (වීඩියෝ)",
       "News Content": "කොතලාවල ආරක්ෂක විශ්වවිද්‍යාල පනත් කෙටුම්පතට විරෝධය පළ කරමින් අන්තර් විශ්වවිද්‍යාලයීය ශිෂ්‍ය බල මණ්ඩලය සංවිධාන කළ විරෝධතා පා ගමනක් අතරතුර අද උණුසුම් තත්වයක් ඇතිවුණා.\nරාජගිරිය ආයුර්වේද රෝහල අසළින් අද දහවල් මෙම පා ගමන ආරම්භ වූ අතර, පස්වරු දෙකට පමණ එය පාර්ලිමේන්තුවට පිවිසෙන ජයන්තිපුර මංසන්ධිය ආසන්නයට පැමිණියා.\nඒ හේතුවෙන් රාජගිරියේ සිට බත්තරමුල්ල දක්වා රථවාහන තදබදයක්ද හටගත් බවයි හිරු වාර්තාකරු  සඳහන් කළේ.\nපාර්ලිමේන්තුවට පිවිසෙන ස්ථානයට පැමිණි විරෝධතාකරුවන් මිනී පෙට්ටියක ආකෘතියකට ගිනි තබමින් විරෝධතාවයේ නිරතවූ අතර, ඒ හේතුවෙන් උණුසුම් තත්වයක් හටගත්තා.\nමෙම පනත් කෙටුම්පත සම්බන්ධයෙන් දෙවන වර විවාදය ලබන සිකුරාදා පාර්ලිමේන්තුවේ පැවැත්වීමට නියමිත අතර, ඊයේ අග්‍රාමාත්‍යවරයාගේ ප්‍රධානත්වයෙන් පැවති ආණ්ඩු පක්ෂ රැස්වීමේදී ඇතැම් මන්ත්‍රීවරුන් පෙන්වාදී ඇත්තේ එහිදී කෙටුම්පතට සංශෝධන ඉදිරිපත් කළ යුතු බවයි.\nමෙම පනත් කෙටුම්පත සම්බන්ධයෙන් පක්ෂ විපක්ෂ මන්ත්‍රීවරුන් දැනුවත් කිරීමට අද පස්වරුවේ පාර්ලිමේන්තුවේදී පැවැත්වීමට සැළසුම් කර තිබූ වැඩමුළුව පවත්වා නොමැති බවයි වාර්තාවන්නේ.\nඑසේම අදාළ පනත් කෙටුම්පත කඩිනමින් ගෙන  එන්නේ නම් ඒ සඳහා සංශෝධන හතරක් එක් කළ යුතු බවට ශ්‍රී ලංකා නිදහස් පක්ෂය ජනාධිපතිවරයාට යෝජනා කර තිබෙනවා.\nඒ අනුව එම විශ්වවිද්‍යාලය විශ්වවිද්‍යාල ප්‍රතිපාදන කොමිසම් සභාවේ නියාමනය හා පාලනයෙන් බැහැර නොකිරීමද ඊට ඇතුළත්.\nමේ අතර ලබන 5 වනදා පාර්ලිමේන්තුවේදී විශේෂ පක්ෂ නායක රැස්වීමක්ද කැඳවා තිබෙනවා.",
       "URL": "https://www.hirunews.lk/278779/කොතලාවල-පනත්-කෙටුම්පතට-නිදහස්-පක්ෂයෙන්-සංශෝධන-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1777"
}