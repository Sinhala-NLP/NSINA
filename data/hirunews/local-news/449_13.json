{
       "Source": "hirunews",
       "Timestamp": "Tuesday, 28 March 2023 - 10:27",
       "Headline": "සංගීත් නිපුන් මහාචාර්ය සනත් නන්දසිරි අභාවප්‍රාප්ත වෙයි (වීඩියෝ)",
       "News Content": "මෙරට සංගීත කලාව වෙනුවෙන් මහා මෙහෙවරක් සිදුකර, හෙළ සංගීතයේ අපූර්ව සටහන් තැබූ මහාචාර්ය සංගීත් නිපුන් සනත් නන්දසිරි අද (28) ජීවන ගමනට සමු දුන්නා.\nපුරා දශක 6 ක් ශ්‍රී ලාංකිකයන් පිනවූ මේ සොඳුරු ආචාර්යවරයා - ගාන්ධර්වයා, 1942 පෙබරවාරි 15 වනදා ගොතටුවේදී උපත ලැබුවා.\n1947 දී වැඩිමහල් සොහොයුරිය වූ ඊඩා සමඟ ඔහු ගමේ උත්සවයක ගීයක් ගයමින් තම කලා චාරිකාව ආරම්භ කරනවා.\nපාසල් කාලයේ දී දක්ෂ තබ්ලා වාදකයෙකු වූ ඔහු පසුව සංගීතය හැදෑරීම සඳහා භාත්කණ්ඩේ සරසවියට ඇතුලු වුණා.\n1965 යළි දිවයිනට පැමිණ ගුවන් විදුලි ගායකයෙකු ලෙස සංගීත දිවියට නව පිටුවක් එක් කරන සනත් නන්දසිරි නම් මේ අපූර්ව ගාන්ධර්වයා රජයේ සේවයට එක්වන්නේ උහන මහා විද්‍යාලයේ සංගීත ගුරුවරයා ලෙසයි.\nපසුව කැළණිය සරසවියේ කථිකාචාර්යවරයෙකු බවට පත්වන ඔහු 1974 දී සංගීත් නිපුන් විභාගය අති දක්ෂ ලෙස සමත්වුණා.\nඇවිලිනු ගිනි දැල් ඇතුලු සොඳුරු ගී රැසක් කැටිකරගත් ඔහුගේ පළමු ගී තැටිය මෙරට රසිකයන් වැළඳගත්තේ අපූර්ව නිර්මාණ ගොන්නක් ලෙසින්.\n1967 සැඩොල් කඳුළු චිත්‍රපටය වෙනුවෙන් ගී ගයමින් ඔහු සිය චිත්‍රපට ගී සංගීත පරිච්ඡේදය ආරම්භ කළා.\nඒකපුද්ගල ගී ප්‍රසංග කලාව ජනප්‍රිය වූ යුගය සනත් නන්දසිරි නම් මේ අපූර්ව කලාකරුවා ශක්තිමත් කරන්නේ ස්වර්ණ කුණ්ඩල ප්‍රසංගයෙන්.\nමෑත ඉතිහාසයේ සෞන්දර්ය කලා විශ්වවිද්‍යාලයේ මහාචාර්ය පදවියටත්, පසුව එහි කුලපති ධුරයටත් පත්වන සනත් නන්දසිරි සංගීතවේදියානන් අද මියයන තුරුම එම තනතුර හොබවනු ලැබුවා.\nසනත් නන්දසිරි වනාහි මෙරට සංගීත කලාවේ විවිධාංගීකරණය වූ ගීත නිර්මාණකරණයේ නිපුණයෙක්. ප්‍රේමය, විරහව, ඇතුලු මානුෂිය හැඟීම් ඔහු අපූර්ව අයුරින් මෙරට රසික ජනතාවට එන්නත් කළා.\nවිටෙක ඔහු දහම් මග සහ ජීවිතයේ යථාර්ථය එකට කැටිකරගත් ගීත ගොන්නක් ලාංකේය කලාකෙතට දායාද කරනු ලැබුවා.\nතමන්ට ම ආවේනික වූ අපූර්ව හඬකින් අනුකරණය සහ ආවේණිකත්වය පසෙක ලා සංගීත කලාකෙත පෝෂණයට ඔහු කළ මෙහෙවර වදනින් කැටිකළ නොහැකියි.\nමේ අපූර්ව සංගීත ඇදුරුතුමන්ට අප නිවන් සුව පතන්නේ ඔහුගේ මහා වියෝගය පිළිබඳ සමස්ත ශ්‍රී ලාංකිකයන්ගේම ශෝකය සමඟ මුසු කරමින්.",
       "URL": "https://www.hirunews.lk/331128/සංගීත්-නිපුන්-මහාචාර්ය-සනත්-නන්දසිරි-අභාවප්‍රාප්ත-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=449"
}