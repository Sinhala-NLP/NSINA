{
       "Source": "hirunews",
       "Timestamp": "Saturday, 11 February 2017 - 12:35",
       "Headline": "13 පදනම් කර ගත් බලය බෙදීමේ නව යෝජනාවලියක් සැකසේ",
       "News Content": "නව ආණ්ඩුක්‍රම ව්‍යවස්ථාව සැකසීමේදී 13 වන සංශෝධනයෙන් ඔබ්බට ගිය බලය බෙදීමක් ක්‍රියාත්මක කරලීම පිළිබඳ අවධානය යොමුව තිබෙනවා.\nයෝජිත ආණ්ඩුක්‍රම ව්‍යවස්ථා සම්පාදන මණ්ඩලයේ, සාමාජිකයෙකු සඳහන් කළේ 13 වන ව්‍යවස්ථා සංශෝධනය ක්‍රියාත්මක කිරීමේදී ලද අත්දැකීම් ද ඒ සඳහා උපයෝගී කර ගන්නා බවයි.\nඉන් ඔබ්බට ගිය බලය බෙදීමේ ක්‍රියාවලියක් සම්බන්ධයෙන් ද යෝජනා නව ආණ්ඩුක්‍රම ව්‍යවස්ථාව සඳහා ඉදිරිපත් කිරීමට බලාපොරොත්තු වන බව එම සාමාජිකයා වැඩිදුරටත් කියා සිටියා.\nමේ අතර, පසුගිය 8 වන දා සිවිල් සංවිධාන නියෝජිතයින් රැසක් ජනාධිපති මෛත්‍රීපාල සිරිසේන මුණ ගැසුණා.\nඊට සහභාගි වූ ව්‍යවස්ථා ප්‍රතිසංස්කරණ මහජන අදහස් ලබා ගැනීමේ කමිටුවේ සභාපති අධිනීතිඥ ලාල් විජේනායක සඳහන් කළේ ව්‍යවස්ථාව සම්බන්ධයෙන් සියලූ ජනතාව දැනුවත් කර අවශ්‍ය නම් ජනමත විචාරණයකට යාම සුදුසු බව ජනාධිපතිවරයා ප්‍රකාශ කළ බවයි.\nමේ අතර, පසුගිය දා පාර්ලිමේන්තුවේදී සභානායක අමාත්‍ය ලක්ෂ්මන් කිරිඇල්ල ප්‍රකාශ කළේ නව ආණ්ඩුක්‍රම ව්‍යවස්ථාව සම්බන්ධයෙන් නිදහස් පක්ෂයේ ද සහාය ඇතිව ජනමත විචාරණයකට යාමට සූදානම් බවයි.",
       "URL": "https://www.hirunews.lk/154219/13-පදනම්-කර-ගත්-බලය-බෙදීමේ-නව-යෝජනාවලියක්-සැකසේ",
       "Category": "Local News",
       "Parent URL": "https://www.hirunews.lk/local-news.php?pageID=4666"
}