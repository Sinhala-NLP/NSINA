{
       "Source": "hirunews",
       "Timestamp": "Wednesday, 30 August 2023 - 14:37",
       "Headline": "මෙනින්ගොකොකල් උණ රෝගය බස්නාහිරටත්  ව්‍යාප්ත වී දැයි සැකයක්",
       "News Content": "ගාල්ල බන්ධනාගාරයේ රැඳවියන් අතර ව්‍යාප්ත වෙමින් පැවති එමෙන්ම රැඳවියන් දෙදෙනෙකුට දිවි අහිමි කළ මෙනින්ගොකොකල් බැක්ටීරියාව බස්නාහිර පළාත තුළ ද ව්‍යාප්ත වී ඇද්ද යන්න පිළිබඳ සැකයක් මතුව තිබෙනවා.\nමේ පිළිබඳව පළමු වරට අදහස් ප්‍රකාශ කරනු ලැබුවේ විශේෂඥ වෛද්‍ය චමල් සංජීවයි.\nමෙනින්ගොකොකල් බැක්ටීරියාව ආසාදනය වීම හේතුවෙන් වැලඳෙන උණ රෝගයේ රෝග ලක්ෂණ වන්නේ, උණ, හිසරදය, බෙල්ලේ රුදාව, ඔක්කාරය, වමනය, හිරු එළිය බැලීමට ඇති අපහසුතාව, ශරීරයේ දද හෝ කුෂ්ට මතුවීම සහ ව්‍යාකූලත්වයයි.\nමෙම රෝග ලක්ෂණ සහිතව ගාල්ල කරාපිටිය ප්‍රදේශයේ පදිංචි මාස 08ක් වයසැති බිලිඳෙකු ද මිය ගිය අතර පශ්චාත් මරණ පරීක්ෂණයේදී මෙම දරුවා මිය ගියේ මෙනින්ගොකොකල් උණ රෝගයෙන්දැයි හදිසි මරණ පරීක්ෂකවරයා සැක පළ කර තිබුණා.\nඑවැනි පසුබිමක අදාළ රෝග ලක්ෂණ සහිත රෝගියෙකු IDH රෝහලේ ප්‍රතිකාර ලබන බවට ලැබුණු තොරතුරක් මත අප ඒ පිළිබඳව සෞඛ්‍ය අංශවලින් විමසීමක් සිදු කළා.\nඑහිදී නියෝජ්‍ය සෞඛ්‍ය සේවා අධ්‍යක්ෂ ජනරාල් වෛද්‍ය ජී. විජේසූරිය පැවසුවේ මේ පිළිබඳව දැනට කරුණු සොයමින් පවතින බවයි.",
       "URL": "https://www.hirunews.lk/346614/මෙනින්ගොකොකල්-උණ-රෝගය-බස්නාහිරටත්-ව්‍යාප්ත-වී-දැයි-සැකයක්",
       "Category": "Local News",
       "Parent URL": "https://www.hirunews.lk/local-news.php?pageID=62"
}