{
       "Source": "hirunews",
       "Timestamp": "Monday, 20 March 2023 - 7:51",
       "Headline": "18 වංගුව මාර්ගය තවදුරටත් වැසේ (වීඩියෝ හා ඡායාරූප)",
       "News Content": "දිවයිනේ බොහෝ ප්‍රදේශවලට සවස් කාලයේදී හෝ රාත්‍රී කාලයේදී තැනින් තැන වැසි හෝ ගිගුරුම් සහිත වැසි ඇතිවිය හැකි බව කාලගුණ විද්‍යා දෙපාර්තමේන්තුව සඳහන් කළා.\nබස්නාහිර, සබරගමුව, මධ්‍යම, ඌව, උතුරුමැද සහ නැගෙනහිර පළාත්වලටත් ගාල්ල සහ මාතර දිස්ත්‍රික්කවලටත් මිලිමීටර 50කට වැඩි තරමක තද වැසි ඇතිවිය හැකියි.\nඑමෙන්ම කොළඹ සිට ගාල්ල සහ මාතර හරහා හම්බන්තොට දක්වා වන මුහුදු ප්‍රදේශවල තද වැසිත් සමඟ සුළඟේ වේගය පැයට කිලෝමීටර 80 දක්වා ඉහළ යා හැකි බවයි එම දෙපාර්තමේන්තුව දැනුම් දෙන්නේ.\nමේ හේතුවෙන් ධීවර සහ නාවික ප්‍රජාව ඒ සම්බන්ධයෙන් ඉතා අවධානයෙන් කටයුතු කරන ලෙස දැනුම් දෙනවා.\nමේ අතර බණ්ඩාරවෙල - පූනාගල - හබරගල වත්තේ වතු නිවාස පෙළක් ඊයේ නායයෑමට ලක්වීමෙන් එහි ජීවත්වූ හත්දෙනෙකු තුවාල ලබා සිටියදී රෝහල් ගත කර තිබෙනවා.\nප්‍රදේශයට රාත්‍රියේ ඇද හැලුනු අධික වර්ෂාවත් සමඟ නායයෑම සිදුව ඇති බවත්, තුවාලකරුවන්ගෙන් හතරදෙනෙකු දියතලාව මූලික රෝහලට සහ තවත් තුන්දෙනෙකු කොස්ලන්ද රෝහලටත් ඇතුළත් කර ඇති බවයි වාර්තාවන්නේ.\nනායයෑම සිදුවීමෙන් පසු පවුල් 60 ක පුද්ගලයින් 200 දෙනෙකු පමණ පූනාගල පාසලේ කඳවුරක නවතා තිබෙනවා.\nනායයෑමට ලක්වූ ප්‍රදේශයට පවතින අධික වර්ෂාව සහ මීදුම නිසා සහන කණ්ඩායම්වලට එම ස්ථානයට ළඟාවීමට නොහැකිවී ඇති බවයි වාර්තාවන්නේ.\nඑමෙන්ම බදුල්ල - හල්දමුල්ල සහ මාතලේ ප්‍රාදේශීය ලේකම් කොට්ඨාස කිහිපයක් සඳහා ගොඩනැගිලි පර්යේෂණ සංවිධානය නායයෑම් අනතුරු ඇඟවීමක්ද නිකුත් කර තිබෙනවා.\nමේ අතර ගල් සහ පස් කඳු කඩාවැටීමේ අවදානමක් හේතුවෙන් මහනුවර - මහියංගණ ප්‍රධාන මාර්ගයේ 18 වංගුව තවදුරටත් වසා තැබෙන බව පොලිසිය සඳහන් කළා.\nඑම මාර්ගයේ දෙවන වංගුව ආසන්නයේ ගල් පෙරළීමේ අවදානමක් හේතුවෙන් ඊයේ පස්වරුවේ සිට වසා දැමීමටයි පියවර ගැනුනේ.",
       "URL": "https://www.hirunews.lk/330417/18-වංගුව-මාර්ගය-තවදුරටත්-වැසේ-වීඩියෝ-හා-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=465"
}