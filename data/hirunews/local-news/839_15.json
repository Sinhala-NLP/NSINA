{
       "Source": "hirunews",
       "Timestamp": "Wednesday, 28 September 2022 - 10:17",
       "Headline": "පාකිස්තානයේ හටගත් ගංවතුරෙන් විපතට පත් වූ ජනතාවට ශ්‍රී ලංකා තේ තොගයක්",
       "News Content": "පාකිස්තානයේ හටගත් ගංවතුර හේතුවෙන් විපතට පත් වූවන් සඳහා ශ්‍රී ලංකා රජය විසින් ලංකා තේ තොගයක් පරිත්‍යාග කරන තිබෙනවා.\nපසුගිය 21 දින ජින්නා ජාත්‍යන්තර ගුවන් තොටුපොළේ පවත්වන ලද උත්සවයක් අතරතුරයි මෙම පරිත්‍යාගය සිදුකර ඇත්තේ.\nකරච්චි නුවර සිටින ශ්‍රී ලංකා කොන්සල් ජනරාල් ජගත් අබේවර්ණ, පාකිස්තානයේ ශ්‍රී ලංකා මහ කොමසාරිස් වයිස් අද්මිරාල් මොහාන් විජේවික්‍රම නියෝජනය කරමින් මෙම තේ තොගය පාකිස්තානයේ ජාතික ආපදා කළමනාකරණ අධිකාරියේ (NDMA) අධ්‍යක්ෂ කර්නල් සජිඩ් රාෆීක් මහතා වෙත භාර දෙනු ලැබුවා.\nකරච්චි නුවර පිහිටි විදේශ කටයුතු අමාත්‍යංශයේ අධ්‍යක්ෂ ජනරාල් සකීබ් රවුෆ් සහ ශ්‍රී ලන්කන් ගුවන් සමාගමේ කළමනාකාර සමන් රත්නායක ඇතුළු නිලධාරීහු පිරිසක් ද මෙම අවස්ථාවට සහභාගී එක්ව සිටියා.\nමෙම උත්සවය අතරතුර සිය අදහස් පළ කළ කොන්සල් ජනරාල් අබේවර්ණ, කියාසිටියේ පාකිස්තානයේ හටගත් ගංවතුර හේතුවෙන් විපතට පත් වූවන් වෙත ශ්‍රී ලංකා රජයේ සහ ජනතාවගේ ශෝකය ප්‍රකාශ කරන බවයි.\nපාකිස්තාන විදේශ කටයුතු අමාත්‍යංශයේ අධ්‍යක්ෂ ජනරාල්වරයා සහ පාකිස්තානයේ NDMA හි අධ්‍යක්ෂවරයා ශ්‍රී ලංකා රජයට සහ ජනතාවට සිය අවංක ප්‍රසාදය පළ කර තිබෙනවා.\nශ්‍රී ලංකාවේ විදේශ කටයුතු අමාත්‍ය අලි සබ්රි ද පසුගිය 5 වැනි දින කොළඹ පිහිටි විදේශ කටයුතු අමාත්‍යංශයේ දී ශ්‍රී ලංකාවේ පාකිස්තාන මහ කොමසාරිස් උමර් ෆාරුක් බුර්කි හමුවී ලංකා තේ තොගයක් භාර දෙනු ලැබුවා.\nජනාධිපති රනිල් වික්‍රමසිංහ මෑතක දී පාකිස්තාන අග්‍රාමාත්‍ය ෂාබාස් ෂරීෆ් මැතිතුමා සමඟ නිරත වූ දූරකතන ඇමතුමක් අතරතුර, පාකිස්තානයේ හටගත් ගංවතුර හේතුවෙන් සිදු වූ මහත් විනාශය පිළිබඳව සිය සංවේගය පළ කළ අතර සිදුවූ ජීවිත හානි පිළිබඳව අග්‍රාමාත්‍යවරයා වෙත සිය ශෝකය පළ කළා.\nඑමෙන්ම ජනාධිපති රනිල් වික්‍රමසිංහ, ශ්‍රී ලංකා රජයේ සහ ජනතාවගේ සහය පාකිස්තානය වෙත ලබා දෙන බව ද ප්‍රකාශ කර තිබුණා.\nපාකිස්තානයේ මිලියන 30 කට අධික ජනතාවක් පීඩාවට පත් කරමින්, 1,500 දෙනෙකුට අධික සංඛ්‍යාවකට මරු කැඳවමින් සිදු වූ මෙම ගංවතුර තත්ත්වය, 2010 වර්ෂයෙන් පසුව පාකිස්තානය තුළ හටගත් දරුණුතම ගංවතුර ලෙසටයි සැලකෙන්නේ.",
       "URL": "https://www.hirunews.lk/316497/පාකිස්තානයේ-හටගත්-ගංවතුරෙන්-විපතට-පත්-වූ-ජනතාවට-ශ්‍රී-ලංකා-තේ-තොගයක්",
       "Category": "Local News",
       "Parent URL": "https://www.hirunews.lk/local-news.php?pageID=839"
}