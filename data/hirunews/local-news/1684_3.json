{
       "Source": "hirunews",
       "Timestamp": "Saturday, 18 September 2021 - 11:26",
       "Headline": "අධිවේගයෙන් ලක්ෂ 14ක් පන්නපු සේවකයා අල්ලයි (වීඩියෝ)",
       "News Content": "දක්ෂිණ අධිවේගි මාර්ගයේ ගැලනිගම පිවිසුමේ සේවයේ නියුතුව සිටියදී රුපියල් ලක්ෂ 14කට අධික මුදලක් වංචා කර පළාගිය පුද්ගලයා අත්අඩංගුවට ගෙන තිබෙනවා.\nපානදුර අපරාධ විමර්ශණ කොට්ඨාශය විසින් ඊයේ (17) මොහු අත්අඩංගුවට ගන්නා අවස්ථාවේදී ඔහු සන්තකයේ රුපියල් තුන් ලක්ෂ 384 දහසක මුදලක් සොයා ගත් බවයි පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි නිහාල් තල්දූව ප්‍රකාශ කළේ.\nදක්ෂිණ අධිවේගී මාර්ගයේ ගැලනිගම පිවිසුමේ සේවයේ නියුතුව සිටියදී මෙම පුද්ගලයා රුපියල් 141,8500 ක මුදලක් වංචා කළ බවට ලද පැමිණිල්ලකට අනුව බණ්ඩාරගම පොලිසිය සහ පානදුර අපරාධ විමර්ශණ කොට්ඨාශය එක්ව පරීක්ෂණයක් ආරම්භ කර තිබුණා.\nවැඩිදුර විමර්ශණවලදී හෙළිව ඇත්තේ මොහු පසුගිය අගෝස්තු 31 වනදා සිටි අවස්ථා කිහිපයදී මෙලෙස ගැලනිගම පිවිසුමෙන් මුදල් ලබාගෙන ඇති බවයි.\nතමන් ලබාගත් ණය පියවීම සඳහා මෙම මුදල් යොදවා ඇති බවත් එමෙන්ම සැකකරු අධික ලෙස මත්පැන් පානයට හා සූදුවට ඇබ්බැහි වී සිට ඇති බවත් පරීක්ෂණවලදී අනාවරණය වී තිබෙනවා.",
       "URL": "https://www.hirunews.lk/282553/අධිවේගයෙන්-ලක්ෂ-14ක්-පන්නපු-සේවකයා-අල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1684"
}