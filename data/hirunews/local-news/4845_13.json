{
       "Source": "hirunews",
       "Timestamp": "Sunday, 09 October 2016 - 9:11",
       "Headline": "අනුරාධපුරය නුවර වැවේ පාලම යට නාඳුණන මළ සිරුරක්",
       "News Content": "අනුරාධපුර - පරණ බස් නැවතුම්පල අසල නුවර වැවේ වාන් ජලය පිටකරන ස්ථානයේ පාලම යට තිබී නාඳුනන පිරිමි මළ සිරුරක් පොලිසිය සොයාගෙන තිබෙනවා.\nපොලිසියට ලද තොරතුරක් මත මෙම මළ සිරුර සොයාගෙන ඇති අතර, එය අවුරුදු 50 ත්, 60 ත් අතර පුද්ගලයෙකුගේ වන බවටයි පොලිසිය සැක පළ කරන්නේ.\nදේහය සොයා ගන්නා අවස්ථාවේදී එය දැඩි ලෙස නරක් වී හඳුනාගත නොහැකි තත්ත්වයේ තිබී ඇති අතර, මළ සිරුරේ වම් පාදය නොමැති බවද සඳහන්.\nඑමෙන්ම, දේහය අවට කබරයින් 09 දෙනෙකු මියගොස් සිටියදී හමු වී තිබෙනවා.\nදේහය මේ වනවිට පශ්චාත් මරණ පරීක්ෂණය සඳහා අනුරාධපුර ශික්ෂණ රෝහලේ තැන්පත් කර ඇති බව සඳහන්.\nමියගිය පුද්ගලයා වස පානය කර සියදිවි නසා ගන්නට ඇති බවටයි සැක මතුව ඇත්තේ.\nවිෂ අන්තර්ගත ඔහුගේ ශරීර කොටස් ආහාරයට ගැනීමෙන් කබරුන් මියයන්නට ඇති බව සැලකෙනවා.\nඅදාළ පුද්ගලයාගේ මළ සිරුර පිළිබද පශ්චාත් මරණ පරීක්ෂණය අද පස්වරුවේ සිදුකිරීමට නියමිත බව අනුරාධපුර පොලිසිය කියාසිටියා.",
       "URL": "https://www.hirunews.lk/144779/අනුරාධපුරය-නුවර-වැවේ-පාලම-යට-නාඳුණන-මළ-සිරුරක්",
       "Category": "Local News",
       "Parent URL": "https://www.hirunews.lk/local-news.php?pageID=4845"
}