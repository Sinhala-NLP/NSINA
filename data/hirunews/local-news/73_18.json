{
       "Source": "hirunews",
       "Timestamp": "Friday, 25 August 2023 - 14:01",
       "Headline": "සිංගප්පූරු ගුවන් සේවයේ කටුනායක ගුවන් තොටුපළ කාර්යය මණ්ඩලයට සම්මානයක්",
       "News Content": "සිංගප්පූරු ගුවන් සේවයේ හොඳම කාර්යය මණ්ඩලයට හිමි සම්මානය කටුනායක ගුවන් තොටුපළේ කාර්යය මණ්ඩලයට හිමි වී තිබෙනවා.\nලොව පුරා සිටින තම කාර්යය මණ්ඩල අතරින් මේ වසරේ හොඳම කාර්යය මණ්ඩලය තෝරා ගෙන ඒ සඳහා සම්මාන ප්‍රදානය කිරීමේ උත්සවයක් සිංගප්පූරු ගුවන් සේවය විසින් පසුගිය දා සිංගප්පූරුවේ ෂැංග්‍රිලා හෝටලයේදී පවත්වනු ලැබුවා.\nකටුනායක ගුවන් තොටුපළ කාර්යය මණ්ඩලයේ ගුවන් මගී සේවා, ගුවන් භාණ්ඩ ප්‍රවාහන මෙහෙයුම් කටයුතු, ආසන පරීක්ෂා කිරීම්, කාර්යක්ෂම සහ සුහදශීලී සේවා කටයුතු සහ සන්නිවේදන සේවා මෙහිදී ඇගයීමට ලක් වුණා.\nඑමෙන්ම, පසුගිය කොවිඩ් - 19 වසංගත සමයේ ශ්‍රී ලංකාවේ සිංගප්පූරු ගුවන් සේවා කණ්ඩායම ඉටු කරන ලද සේවය විශේෂයෙන් අගයා සිංගප්පූරු ගුවන් සේවය Grit සම්මානය ද ප්‍රදානය කළා.\nමෙම සම්මාන ප්‍රදානෝත්සවයට සිංගප්පුරු ගුවන් සේවයේ කටුනායක ගුවන් තොටුපළ කළමනාකාරිනී දිල්රුක්ෂි කුඩාලියනගේ ඇතුළු පිරිසක් සභභාගි වී සිටියා.",
       "URL": "https://www.hirunews.lk/346054/සිංගප්පූරු-ගුවන්-සේවයේ-කටුනායක-ගුවන්-තොටුපළ-කාර්යය-මණ්ඩලයට-සම්මානයක්",
       "Category": "Local News",
       "Parent URL": "https://www.hirunews.lk/local-news.php?pageID=73"
}