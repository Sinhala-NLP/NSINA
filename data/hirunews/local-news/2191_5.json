{
       "Source": "hirunews",
       "Timestamp": "Sunday, 24 January 2021 - 19:53",
       "Headline": "බස් සංගම් වර්ජනයක් ගැන අනතුරු අඟවයි",
       "News Content": "පෙබරවාරි 08 වනදා මධ්‍යම රාත්‍රීයේ සිට දීප ව්‍යාප්ත වර්ජනයක නිරත වීමට අද (24) පැවති සාකච්ඡාවකින් පසු තීරණය කළ බව බස් සංගම් ප්‍රකාශ කළා.\nඒ කොරෝනා ව්‍යසනය හමුවේ බිඳ වැටී තිබූ බස් කර්මාන්තය නගා සිටුවීම සඳහා රජයට ඉදිරිපත් කළ ඉල්ලීම්වලට යහපත් ප්‍රතිචාර නොදැක්වීම හේතුවෙන්.\nබස් රථ සඳහා ලබාගෙන ඇති ලීසිං පහසුකම් වෙනුවෙන් සහන කාලසීමාවක් ලබාදීම, වසර 03ක කාලයක් සඳහා සහන පොලී යටතේ ණය මුදලක් ලබාදීම වැනි ඉල්ලීම් කිහිපයක් බස් සංගම් විසින් රජයට ඉදිරිපත් කර තිබුණා.\nකෙසේ වෙතත්, එම ඉල්ලීම්වලට රජය මේ දක්වා යහපත් ප්‍රතිචාර නොදැක්වීම හේතුවෙන් මෙලෙස වෘත්තීය ක්‍රියාමාර්ගයකට එළඹීමට තීරණය කළ බවයි අද (24) පැවති සාකච්ඡාවකින් අනතුරුව මාධ්‍ය වෙත අදහස් දක්වමින් සමස්ත ලංකා පෞද්ගලික බස් හිමියන්ගේ සංගමයේ ප්‍රධාන ලේකම් අංජන ප්‍රියන්ජිත් සහ ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න සඳහන් කළේ.",
       "URL": "https://www.hirunews.lk/260611/බස්-සංගම්-වර්ජනයක්-ගැන-අනතුරු-අඟවයි",
       "Category": "Local News",
       "Parent URL": "https://www.hirunews.lk/local-news.php?pageID=2191"
}