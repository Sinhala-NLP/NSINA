{
       "Source": "hirunews",
       "Timestamp": "Sunday, 23 July 2023 - 13:17",
       "Headline": "ණය ප්‍රතිව්‍යුහගතකරණය පමණක් රට ගොඩගැනීමේ විසදුම නොවේ - ජනපති කෝපා සම්මාන උළෙලේදී කියයි(විඩියෝ)",
       "News Content": "ණය ප්‍රතිව්‍යුහගතකරණයෙන් පමණක් මෙරට ආර්ථික අර්බුදයට පිලියම් සෙවිය නොහැකි බව ජනාධිපති රනිල් වික්‍රමසිංහ පවසනවා.\nජනාධිපතිවරයා මේ බව කියා සිටියේ රාජ්‍ය ගිණුම් කාරක සභාවේ වාර්තාවලට අනුව 2019 සහ 2020 වර්ෂ වල ඉහළ කාර්ය සාධන මට්ටමක් ලඟාකරගත් ආයතන 65ක් සදහා සම්මාන පිරිනැමීමේ උත්සවයට පසුගියදා පාර්ලිමේන්තුවේ දී එක්වෙමින්.\nඉන් අනතුරුව අදහස් දැක්වු ජනාධිපති රනිල් වික්‍රමසිංහ අවධාරණය කළේ රටේ ආර්ථිකය ඉදිරියේදී අර්බුදයට ලක් නොවිම වෙනුවෙන් මේ මොහොතේ සිට සෑම වසරකම විදේශ විනිමිය අතිරික්තයක් පවත්වාගෙන යාම අත්‍යවශ්‍ය බවයි.\nමේ අතර උද්ධමනය අතින් ලොව පළමු රටවල් 05 අතර සිටි ශ්‍රී ලංකාව මේ වන විට ඉතා අඩු උද්ධමන අගයක් දක්වා පැමිණ ඇත්තේ යහපත් මුල්‍යමය කළමණාකරණයේ ප්‍රථිඵලයක් හේතුවෙන් බව මුදල් රාජ්‍ය අමාත්‍ය රංජිත් සියඹලාපිටිය පවසනවා.\nඑමෙන්ම වර්තමානයේ සිදුකරනු ලබන ආර්ථික ප්‍රතිසංස්කරණ අනාගත කිසිදු රජයක් විසින් ආපසු හැරවීමට කටයුතු නොකරනු ඇති බව මුදල් රාජ්‍ය අමාත්‍ය ෂෙහාන් සේමසිංහ පවසනවා. රටක මූල්‍ය විනය සහ විනිවිදභාවය පවත්වාගෙන යාම සඳහා රජය සිදුකරන වේගවත් සහ දුෂ්කර ප්‍රතිසංස්කරණ අනාගත තිරසාර ආර්ථිකයක් වෙනුවෙන් අත්‍යවශ්‍යය බවයි කොළඹ රබර් වෙළදුන්ගේ සම්මේලනයේ 104 වන වාර්ෂික රැස්වීම අමතමින් අමාත්‍යවරයා පෙන්වා දුන්නේ.\nලබන වසරේදී ශ්‍රී ලංකාව, සියයට 1 යි දශම 5 ත් 2 යි දශම 5 ත් අතර ආර්ථික වර්ධනයකට ලඟා වනු ඇති බවට අපේක්ෂා කරන බවද මුදල් රාජ්‍ය අමාත්‍ය ෂෙහාන් සේමසිංහ වැඩිදුරටත් ප්‍රකාශ කළා.",
       "URL": "https://www.hirunews.lk/342221/ණය-ප්‍රතිව්‍යුහගතකරණය-පමණක්-රට-ගොඩගැනීමේ-විසදුම-නොවේ-ජනපති-කෝපා-සම්මාන-උළෙලේදී-කියයි-විඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=159"
}