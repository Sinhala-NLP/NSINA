{
       "Source": "hirunews",
       "Timestamp": "Wednesday, 02 March 2016 - 18:49",
       "Headline": "පේරාදෙණියට වම - දකුණ මාරුවෙයි",
       "News Content": "පේරාදෙණිය ශික්ෂණ රෝහලේදී 14 හැවිරිදි තම දියණියගේ දකුණු පාදයේ ගැටිත්තක් ඉවත් කිරීම සඳහා වම් පාදයට ශල්‍යකර්මයක් කර ඇති බවට දැරියගේ පියා පොලීසියට පැමිණිලි කර තිබෙනවා.\nපිළිමතලාවේ පදිංචි මෙම දැරිය පාසලේ 10 වන ශ්‍රේණියේ ඉගෙනුම ලබන අතර පාදයේ ගැටිත්ත ඉවත් කිරීම සඳහා ශල්‍යකර්මය සිදුකර ඇත්තේ ඊයේ දිනයේදියි.\nශල්‍යාගාරයෙන් ඉවතට රැගෙන පැමිණි දැරියගේ දකුණු පාදය වෙනුවට වම් පාදය ශල්‍යකර්මයට ලක් කර ඇති බව දුටු පියා, ඒ පිළිබඳව වෛද්‍යවරුන්ගෙන් කරුණු විමසා තිබෙනවා.\nඑහිදී ඔවුන් සඳහන් කර ඇත්තේ දැරියගේ පාද දෙකම ශල්‍යකර්මයට ලක් කළ යුතු බවයි.\nඒ අනුව දකුණු පාදයේ ශල්‍යකර්මය හෙට සිදුකරන බවත් ඔවුන් සඳහන් කර තිබෙනවා.\nඑහෙත් දැරියගේ වම් පාදයේ කිසිදු ආබාධයක් නොතිබූ බව සඳහන් කරන ඇයගේ පියා වන අජන්ත බණ්ඩාර මේ පිළිබඳ පොලීසියට පැමිණිලි කළා.\nඑහෙත් හිරු ප්‍රවෘත්ති අංශය කළ විමසීමකදී  පේරාදෙනිය රෝහලේ ප්‍රකාශකයෙකු සඳහන් කළේ දින කිහිපයක් රෝහලෙන් ප්‍රතිකාර ගත් දැරියගේ පාද දෙකෙහිම ආබාධ තත්ත්වයක් පැවතුණු බවයි.\nකෙසේ වෙතත් දකුණු පාදයේ වේදනාව වැඩි නිසා එහි ශල්‍යකර්මය පළමුව සිදුකරනු ඇතැයි දැරියගේ පවුලේ ඥාතීන් අපේක්ෂා කර ඇතත්, එක්ස්රේ වාර්තා අනුව වෛද්‍යවරුන් ඇගේ වම් පාදය පළමුව සැත්කමට භාජනය කර ඇති බවත් එම ප්‍රකාශකයා කියා සිටියා.",
       "URL": "https://www.hirunews.lk/127625/පේරාදෙණියට-වම-දකුණ-මාරුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=5145"
}