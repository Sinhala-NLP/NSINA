{
       "Source": "hirunews",
       "Timestamp": "Tuesday, 07 February 2023 - 19:10",
       "Headline": "තුර්කි භූ කම්පන මාලාවේ මරණ 5,000 ඉක්මවයි - සුන්බුන් අතර සිටි ගර්භනී මවක් දරුවාට උපත දී සමුගනී",
       "News Content": "තුර්කිය සහ සිරියා දේශසීමා ආසන්නයේ සිදුවූ ප්‍රබල භූ කම්පන මාලාවෙන් ජීවිතක්ෂයට පත් පුද්ගලයින් සංඛ්‍යාව මේ වන විට 5000 ඉක්මවා තිබෙනවා.\nඒ අතරින් 3,419 දෙනෙකු තුර්කි ජාතිකයන් වන බවට එරට උප ජනාධිපතිවරයා විසින් තහවුරු කර ඇති බව සඳහන්.\nමෙමගින් සිදුවූ පුද්ගල මරණ සංඛ්‍යාව අටගුණයකින් පමණ ඉහළ යා හැකි බවයි ලෝක සෞඛ්‍ය සංවිධානය අනතුරු අඟවා ඇත්තේ.\nපවතින අධික ශිත කාළගුණය හේතුවෙන් සුන්බුන් අතර සිටින පිරිස් මුදා ගැනීමට විශාල බාධාවක් වී ඇති බවද විදෙස් මාධ්‍ය වාර්තා කළා.\nභූ කම්පනය හේතුවෙන් තුවාල ලැබූ සංඛ්‍යාව 20,534 ක් පමණ වන අතර එහි බලපෑමෙන් කඩා වැටුණු ගොඩනැගිලි ගණන 11,000 දහස ඉක්මවා තිබෙනවා.\nමේ අතර භූ කම්පනයෙන් කඩාවැටුණු සිරියාවේ ගොඩනැගිලි සුන්බුන් අතරින් ඇසුණු බිළිඳෙකුගේ හඬක් ඔස්සේ සිදුකළ සෝදිසි කිරීම්වලදී ගළවාගැනීමේ කණ්ඩායම් වලට මවක් දරුවෙකු ප්‍රසූත කරමින් සිටින අයුරු දක්නට ලැබී තිබෙනවා.\nඑහිදී එම පිරිස කඩිනමින් බිළිඳා ගොඩනැගිලි සුන්බුන් අතරින් පිටතට ගැනීමට සමත්ව ඇති අතර, එම බිළිඳා රැගෙන එන ආකාරය ජංගම දුරකථනයකින් පටිගත කළ දර්ශන කිහිපයක් විදෙස් මාධ්‍යද වාර්තා කර තිබුණා.\nකෙසේ වෙතත් සුන්බුන් අතර සිරවී සිටි බිළිඳාගේ මව ඒ මොහොතේ මියගොස් ඇති බවටයි එම වාර්තාවල දැක්වෙන්නේ.\nතුවාල ලැබූවන් හේතුවෙන් මේ වන විට තුර්කියේ රෝහල් පද්ධතියද නියමිත ධාරිතාව ඉක්මවා ඇති අතර, මුදාගැනීමේ මෙහෙයුම් සඳහා රටවල් රැසක සහන කණ්ඩායම් තුර්කිය වෙත පිටත් කර යවා තිබෙනවා.\nපවතින තත්ත්ව හමුවේ තුර්කි ජනාධිපති රිසෙප් ටයියෙප් එරදොආන් විසින් දින 07 ක ශෝක කාලයක් ප්‍රකාශයට පත්කිරීමටයි පියවර ගෙන ඇත්තේ.\nමේ අතර ශ්‍රී ලංකා තානාපති කාර්යාලයට ලබාදී ඇති තොරතුරු අනුව භූ කම්පනය සිදුවූ ප්‍රදේශයේ ශ්‍රී ලාංකිකයන් 16 දෙනෙකු සිටින අතර ඒ අතරින් 15 දෙනෙකුම ආරක්ෂිතව සිටින බවට එම කාර්යාලය තහවුරු කළා.\nඑක් ශ්‍රී ලාංකිකයෙකු සම්බන්ධයෙන් තොරතුරු කිසිවක් වාර්තා වී නොමැති අතර ඇය තුර්කියේ දිගු කාලයක් රැඳී සිටි 60 හැවිරිදි කාන්තාවක් බවටයි වාර්තා වන්නේ.\nමේ අතර තුර්කියේ වෙසෙන ශ්‍රී ලාංකිකයින් සම්බන්ධයෙන් තොරතුරු දැනගැනීම සඳහා තුර්කියේ ශ්‍රී ලංකා තානාපති කාර්යාලය මගින් හදිසි ඇමතුම් අංක දෙකක් අද ප්‍රකාශයට පත් කළා.\nඒ අනුව 0090 312 471 10 32 සහ 00090 53 44 56 94 98 යන දුරකථන අංක ඇමතීමෙන් තොරතුරු ලබාගත හැකියි.\nමේ අතර තුර්කියේ සිදුවූ භූ කම්පන මාලාවෙන් ජීවිත හානි වූවන් සහ තුවාල ලැබූවන්ටත් සහ සිදුවූ විනාශය පිළිබඳ ජනාධිපති රනිල් වික්‍රමසිංහ කණගාටුව පළකර තිබෙනවා.\nශ්‍රී ලංකිකකයන් තුර්කියේ ජනතාව සමඟ මේ මොහොතේ එක්ව සිටින අතර, සහය ලබාදීමටද සූදානම් බවයි ජනාධිපතිවරයා සඳහන් කර ඇත්තේ.\nඔවුන් වෙනුවෙන් සහන සැලසීම සඳහා මෙරට 300 ක ඉංජිනේරු සහ වෛද්‍ය භට කණ්ඩායමක් තුර්කිය වෙත පිටත්කර යැවීමට සූදානම් බවද ජනාධිපති මාධ්‍ය අංශය සඳහන් කළා.",
       "URL": "https://www.hirunews.lk/326919/තුර්කි-භූ-කම්පන-මාලාවේ-මරණ-5000-ඉක්මවයි-සුන්බුන්-අතර-සිටි-ගර්භනී-මවක්-දරුවාට-උපත-දී-සමුගනී",
       "Category": "Local News",
       "Parent URL": "https://www.hirunews.lk/local-news.php?pageID=551"
}