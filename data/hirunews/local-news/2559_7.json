{
       "Source": "hirunews",
       "Timestamp": "Sunday, 26 July 2020 - 16:03",
       "Headline": "ළමයින් අපයෝජනය කරමින් වීඩියෝ පට සැකසූ උපකාරක පංති ගුරුවරයා රක්ෂිත බන්ධනාගාරයට (වීඩියෝ)",
       "News Content": "පාසල් සිසුන් අපයෝජනයට ලක් කිරීමේ සිද්ධිය සම්බන්ධයෙන් අත්අඩංගුවට ගත් පෞද්ගලික උපකාරක පන්ති ගුරුවරයා ලබන මස 5 වන දා දක්වා රක්ෂිත බන්ධනාගාර ගත කර තිබෙනවා.\nඒ, සැකකරු අද දින නුගේගොඩ මහේස්ත්‍රාත් මොහොමඩ් මිහයිල් හමුවට ඉදිරිපත් කිරීමෙන් අනතුරුවයි.\nමේ අතර, අදාළ ගුරුවරයාගෙන් අපයෝජනයට ලක්වු බව කියන ළමයින් තුන් දෙනෙකු මේ වන විට  වෛද්‍ය පරීක්ෂණ සඳහා යොමුකර තිබෙනවා.\nවසර 10 කට ආසන්න කාලයක් තිස්සේ ළමයින් අපයෝජනය කරමින් ඔහු විසින් විඩියෝ පට නිර්මාණය කර ඇති අතර, ඒවා අන්තර්ජාලයට ද යොමු කර ඇති බවටයි තොරතුරු අනාවරණ වී ඇත්තේ.\nඔහු විසින් එලෙස අපයෝජනයට ලක් කරන අවස්ථාවේ ගත් ඡායාරූප සහ නිර්මාණය කරන ලද වීඩියෝපට 100කට ආසන්න ප්‍රමාණයක් ද සොයා ගැනුණා.\nබස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති කාර්යාලයට ලද තොරතුරකට අනුවයි අදාළ සැකකාර ගුරුවරයා අත්අඩංගුවට ගැනුණේ.\n54 හැවිරිදි ඔහු පන්නිපිටිය - දෙපානම  ප්‍රදේශයේ පදිංචිකරුවෙකු වන අතර, නිවෙස් වලට යමින් ඉංග්‍රීසි භාෂාව පිළිබදව උපකාරක පංති පවත්වා ඇති බව සඳහන්.\nඑහිදී ඔහු විසින් ඉතා සූක්ෂම අයුරින් ළමයින් අපයෝජනයට ලක් කොට ඒවා වීඩියෝගත කර ඇති බව සඳහන්.\nඇතැම් අවස්ථාවල පාසල් ළමුන්ට නිළ ඇදුම් අන්දවා අසභ්‍ය චිත්‍රපට ආකාරයට එම රූගත කිරීම් සිදුකර ඇති බවටයි අනාවරණ වී ඇත්තේ.",
       "URL": "https://www.hirunews.lk/246447/ළමයින්-අපයෝජනය-කරමින්-වීඩියෝ-පට-සැකසූ-උපකාරක-පංති-ගුරුවරයා-රක්ෂිත-බන්ධනාගාරයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2559"
}