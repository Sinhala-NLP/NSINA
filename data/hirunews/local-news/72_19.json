{
       "Source": "hirunews",
       "Timestamp": "Friday, 25 August 2023 - 20:07",
       "Headline": "ඇමති සරත් වීරසේකරට එරෙහිව යාපනේ විරෝධතා රැසක්",
       "News Content": "අමාත්‍ය සරත් වීරසේකරට එරෙහිව උතුරේ නීතිඥවරු අද (25) දහවල් අධිකරණ ඉදිරිපිට විරෝධතාවයක නිරත වුණා.\nමුලතිව් මහෙස්ත්‍රාත්වරයාගේ නාමයට හා නඩු තීන්දුවකට අගරු වන අන්දමට පාර්ලිමේන්තුව තුළ ද්වේෂ සහගත ප්‍රකාශයක් සිදු කිරීම තුළ සරත් වීරසේකර අමාත්‍යවරයා අධිකරණ පද්ධතිය හෑල්ලුවට ලක් කළේ යැයි කියමින්.\nමෙම සිද්ධියට අදාලව තවත් විරෝධතා කිහිපයක් යාපනය කිළිනොච්චිය මන්නාරම මුලතිව් හා වවුනියාව යන ප්‍රදේශවල අධිකරණ සංකීර්ණ ඉදිරිපිටදී ද පැවැත්වු බව වාර්තා වෙනවා.\nසරත් විරසේකර අමාත්‍යවරයෙකු වූවත් ඔහු අධිකරණ තීන්දුවට හිස නැමිය යුතු බවත් මුලතිව් අධිකරණයෙන් ලබා දුන් යම් තීන්දුවක් වැරදි සහගත නම් ශ්‍රී ලංකාවේ නීතියේ හැටියට වෙනත් අධිකරණයක පිහිට පතමින් මුල් නඩු තීන්දුව අභියෝගයකට ලක් කළ හැකි බවයි විරෝධතාවයේ නිරත වූ උතුරේ නීතිඥවරු කියා සිටින්නේ.\nපෙරවරු කාලයේ පැය එකහමාරක් පමණ පැවති මෙම විරෝධතා නිසා උතුරේ සියළුම අධිකරණ වලට අයත් නඩු විමසීම් සම්පූර්ණයෙන්ම එම කාලය තුළ නතර වී තිබුණු බව අප වාර්තාකරුවන් පැවසුවා.",
       "URL": "https://www.hirunews.lk/346104/ඇමති-සරත්-වීරසේකරට-එරෙහිව-යාපනේ-විරෝධතා-රැසක්",
       "Category": "Local News",
       "Parent URL": "https://www.hirunews.lk/local-news.php?pageID=72"
}