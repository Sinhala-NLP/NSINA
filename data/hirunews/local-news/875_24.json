{
       "Source": "hirunews",
       "Timestamp": "Sunday, 11 September 2022 - 13:47",
       "Headline": "ආබාධය දිවියට සවියක් කරගත් දිරිය මිනිසා (වීඩියෝ)",
       "News Content": "මෙලොව එළිය දකින බොහෝ දෙනෙක් අංග සම්පූර්ණ වුණත් සමහර අඩුපාඩු සහිතව ලොවට බිහිවන අය ඕනෑ තරම්.\nනමුත් විශේෂත්වය වන්නේ ඔවුන් ජීවත් වීමේ අභියෝගයට මුහුණ දෙන ආකාරයයි.\nමේ, ලෝකය දකින්නට වරම් නැතත් ලෝකය දිනන්නට දිරියෙන් කැපවෙන යුවලක්.\nමොහු නමින් විපුල සරත් කුමාර.\nපුටු විවීම සිය ජීවිකාව කරගත් මොහුගේ පදිංචිය මොරටුව ඉඳිබැද්ද ප්‍රදේශය.\nවසර 20කට අධික කාලයක් පුරාවට පුටු විවීම සිය ජීවිකාව කරගත් විපුලගේ දෑස් සම්පූර්ණයෙන්ම අන්ධයි.\nනමුත් තම ආබාධය ජීවන ගමනට බාධාවක් කර නොගත් විපුල බ්‍රෙල් ක්‍රමයට උසස් පෙළ දක්වා අධ්‍යාපනය හදාරා තිබෙනවා.\nවයස අවුරුදු 12 දක්වා විපුලට එක් ඇසක පෙනීම පැවතියා.ඒ අනුව ප්‍රගුණ කරගත් පුටු විවීම මේ වන විට විපුල සිය ජීවන වෘත්තිය බවට තෝරාගෙන අවසන්.\nවිපුල සරත් ප්‍රනාන්දුගේ ආදරණීය බිරිඳ වන කමලා රණසිංහත් දෘෂ්‍යාබාධිත කාන්තාවක්.\nකොපමණ බාධා පැමිණියත් තම උත්සාහයෙන් එක්නෙකාට සවියක් වෙමින් ඔවුන් ගෙවන දිවිගමන ලෙහෙසි පහසු එකක් නෙවෙයි.\nකිසිඳු අඩුපාඩුවක් නොමැතිව මෙලොව එළිය දකින ඇතැමුන් ජීවිතයේ අභියෝග හමුවේ පරාජය වන යුගයක මෙම දෘෂ්‍යාබාධිත යුවල ලොවට සපයන ආදර්ශය සුළුපටු නැහැ.",
       "URL": "https://www.hirunews.lk/315131/ආබාධය-දිවියට-සවියක්-කරගත්-දිරිය-මිනිසා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=875"
}