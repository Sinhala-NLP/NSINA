{
       "Source": "hirunews",
       "Timestamp": "Sunday, 27 March 2022 - 13:17",
       "Headline": "අතිසාර්ථකව නෞකා මතට ගොඩබැස්වූ මාර්ක් 03 හෙලිකොප්ටර් යානාව",
       "News Content": "ශ්‍රී ලංකා නාවික හමුදාව සහ ඉන්දීය නාවික හමුදාව එක්ව ඊයේ (26) සුවිශේෂී පුහුණු අභ්‍යාසයක් ආරම්භ කළා.\nමෙම පුහුණු අභ්‍යාසයේ දී සිදු කරනුයේ මෙරට ඇති දැවැන්තම නාවික හමුදා යාත්‍රා දෙකක් වන සයුරළ සහ සිඳුරළ එක්ව එම නෞකා දෙකේ ඇති හෙලිකොප්ටර් ගොඩ බෑමේ අංගනයට හෙලිකොප්ටර් යානා ගොඩ බස්වන ආකාරය පුහුණු කිරීමයි.\nඉන්දීය නාවික හමුදාවට අයත් mark3 නමැති අති නවීන හෙලිකොප්ටර යානාව භාවිත කරමින් මේ පුහුණුවීම් කටයුතු සිදු කෙරෙනවා.\nමෙම මාර්ක් 3 හෙලිකොප්ටර් යානාව මෙවැනි නෞකාවකට ගොඩබස්වන පළමු අවස්ථාව ද මෙය වීම විශේෂත්වයක්.\nමීට පෙර ඉන්දීය නාවික හමුදාවට අයත් මාක් 1 සහ 2 යන හෙලිකොප්ටර් යානා මෙම යාත්‍රාව මත සාර්ථක ගොඩ බැසීම් සිදු කර තිබුණා.\nඑම හෙලිකොප්ටර් යානා දෙකටම වඩා ප්‍රමාණයෙන් විශාල සහ අතිනවීන මෙම යානාව එවැනි ගොඩබෑමක යෙදුණු පළමු අවස්ථාව මෙයයි.\nමෙම පුහුණුව සඳහා එක්වූ සයුරළ නෞකාව ඊයේ උදෑසන හතයි තිහට පමණ කොළඹ රංගල නාවික හමුදා මූලස්ථානයෙන් දියඹ බලා පිටත් වූයේ මෙරට නාවික ඉතිහාසයේ තවත් සුවිශේෂී සන්ධිස්ථානයක් සනිටුහන් කරමින්.\nමෙම නාවික හමුදා අභ්‍යාසය සඳහා එක්වන ඉන්දීය නාවික හමුදාවට අයත් මාර්ක් 3 හෙලිකොප්ටර යානාව ඊට දින දෙකකට පෙර කටුනායක ජාත්‍යන්තර ගුවන් තොටුපල වෙත පැමිණ සිටියේ හෙලිකොප්ටර යානා පැදවීමේ පුහුණු උපදේශකයින් ද සමගයි.\nමෙම විශේෂ පුහුණුව සිදුවන ආකාරය එහි ගොස් දැක බලා ගැනීමේ අවස්ථාව හිරු ටීවි ප්‍රවෘත්ති කණ්ඩායමකට විශේෂයෙන් හිමි වී තිබුණා.\nමෙම ඉන්දීය පුහුණු උපදේශකයන් සමග කටයුතු කිරීමට ශ්‍රී ලංකා ගුවන් හමුදාවේ හෙලිකොප්ටර් යානා නියමුවන් පිරිසක් තෝරාගෙන තිබුණා.\nඔවුන් ඊයේ සිට සිව්දිනක් පුරා මෙම පුහුණු අභ්‍යාසයේ නිරත වීමටයි සැලසුම් කර ඇත්තේ.\nමෙම පුහුණුව සඳහා ශ්‍රී ලංකා ගුවන් හමුදාවේ නියමුවන් ඉන්දීය පුහුණු උපදේශකයින්ගේ අධික්ෂණය යටතේ රංගල නාවික හමුදා කඳවුරේ සිට නාවික සැතපුම් තිහක් පමණ දුරින් වූ දියඹ මුහුදේ දී එක් වුණා.\nශ්‍රී ලංකාව වටා ඇති සාගර කලාපයේ ආරක්ෂාව තහවුරු කිරීම සහ එය අවට සිදුවන ඕනෑම නාවික මෙහෙයුමක් අධීක්ෂණය කිරීමේ වගකීම පැවරී ඇත්තේ ශ්‍රී ලංකා නාවික හමුදාව ටයි.\nරට වට බැඳි රන්වැට ලෙස සැලකෙන ශ්‍රී ලංකා නාවික හමුදාව මෑත ඉතිහාසය තුළ ඔවුන්ගේ නාවික හමුදා මෙහෙයුම් වල කැපී පෙනෙන සුවිශේෂී වර්ධනයක් පෙන්නුම් කරමින් සිටිනවා.\nවිශේෂයෙන්ම ශ්‍රී ලංකාවට අයත් මුහුදු තීරය හරහා අති සූක්ෂම ලෙස ප්‍රවාහනය කරන ජාත්‍යන්තර මත්ද්‍රව්‍ය ජාලයේ හුවමාරුවන් බිඳ දමන්නට ශ්‍රී ලංකා නාවික හමුදාව සිදු කරනුයේ සුවිශේෂී කාර්යභාරයක්.\nමෙම පුහුණුවත් සමඟ ශ්‍රී ලංකා නාවික හමුදාව ඔවුන්ගේ නිරීක්ශණ ජාලයන් තවත් පුළුල් කිරීමට සැලසුම් කර ඇති බවයි නාවික හමුදාපති වයිස් අද්මිරාල් නිශාන්ත උලුගෙතැන්න අප සමඟ පවසා සිටියේ.\nවිශේෂයෙන්ම සයුරළ සහ සිඳුරළ අතිනවීන නෞකා දෙකේ ඇති උපකරණ මගින් නාවික සැතපුම් 60ක පමණ අරයකින් යුත් ප්‍රදේශයක නිරීක්ෂණ කටයුතු සිදු කිරීමට හැකියාව ඇති අතර මෙම දැවැන්ත නෞකා දෙකේ රඳවාගෙන යනු ලබන හෙලිකොප්ටර් යානාවන් ඔස්සේ එම නිරීක්ෂණ මෙහෙයුම් තව තවත් පුළුල් කිරීමේ හැකියාව ලැබෙන බවයි නාවික හමුදාපතිවරයා අප සමග අදහස් දක්වමින් කියා සිටියේ.\nමෙම පුහුණුව හරහා ශ්‍රී ලංකා ගුවන් හමුදාවේ හෙලිකොප්ටර නියමුවන්ට ද සුවිශේෂී අත්දැකීමක් ලබා ගැනීමේ අවස්ථාව හිමි වන අතරම ඔවුන්ගේ කාර්යභාරය ද වඩාත් පුළුල් වන බව නාවික හමුදාපතිවරයා කියා සිටියා.\nඑමෙන්ම මෙරට ගුවන් සහ නාවික හමුදා ඒකාබද්ධව සිදු කෙරෙන මෙවන් ක්‍රියාකාරකම් තුළින් රටේ ආරක්ෂාව, යුද ශක්තිය සහ අපගේ හමුදාවන් සතු විවිධ ක්‍රියාකාරකම් සම්බන්ධයෙන් දක්වන හැකියාව පිළිබඳව වඩාත් හොඳ ජාත්‍යන්තර කීර්තියක් හිමි වන බවක් බවත් ඔහු සඳහන් කර සිටියා.\nමෙහිදී ශ්‍රී ලංකා ගුවන් හමුදාවේ නියමුවන් විසින් එක් දිනක් තුළ අවස්ථා තුනකදී හෝ හතරක දී පුහුණුවීම් කටයුතු සිදුකිරීමට නියමිත අතර එම පුහුණුවීම් කටයුතු අතරතුර සිදුරල නෞකාවේ විවිධ වේග සීමාවන් යටතේ මෙම පුහුණුවීම් කටයුතු අත්හදා බැලුවා.\nපළමු ගොඩබෑම පැයට නාවික සැතපුම් පහළොවකට ආසන්න වේගයකින් නෞකාව ගමන් කරද්දී සිදුකෙරුණු අතර හෙලිකොප්ටර් යානා වේ දෙවැනි ගොඩබෑම සිදු කරන අවස්ථාවේ සිදුරළ නෞකාව ගමන් කරමින් සිටියේය නාවික සැතපුම් 20ක පමණ වේගයකින්.\nහෙලිකොප්ටර යානාව තුන්වෙනි ගොඩබෑම සිදු කෙරෙන අවස්ථාවේ දී සිදුරළ නෞකාව එහි උපරිම වේගය වන පැයට නාවික සැතපුම් 25ක පමණ වේගයකට පැමිණ සිටි අතර එම ගොඩබෑම අතිශයින් සූක්ෂ්ම සහ අවදානම් ගොඩබෑමක් වුණා.\nනමුත් මේ සෑම ගොඩබෑමක් ම ඉතාමත්ම ඉහළින් සාර්ථකව සිදු කිරීමට ශ්‍රී ලංකා ගුවන් හමුදාවේ හෙලිකොප්ටර් යානා නියමුවන් සමත්වීම විශේෂ සිදුවීමක්.\nඔවුන් ඉන්දීය පුහුණු උපදේශකගේ අධික්ෂණය යටතේ අතිශය පළපුරුදු වෘත්තීමය හැකියාවන් විදහා දක්වමින් මෙම කටයුත්තට එක්ව සිටි ආකාරය වෙසෙසින්ම අගය කළ යුතුයි.\nඉදිරියේදි ශ්‍රී ලංකා ගුවන් හමුදාව සහ නාවික හමුදාව එක්ව මෙරට සාගර කලාපයේ අපසතු නාවික සහ ගුවන් හැකියාවන් තවදුරටත් වර්ධනය කර ගැනීමට කටයුතු කරන බවත් මෙය එහි පළමු පියවර බවත් නාවික හමුදාපතිවරයා අප සමග අදහස් දක්වමින් වැඩිදුරටත් කියා සිටියා.\nමේ වන විට ශ්‍රී ලංකා නාවික හමුදාව සතු හෙලිකොප්ටර් යානා රැගෙන යාමේ නෞකා සංඛ්‍යාව තවත් වැඩිකර ගැනීමට කටයුතු කරමින් සිටින බවත් එමෙන්ම එම නෞකාවන් සඳහා ස්ථිර හෙලිකොප්ටර් යානා යොදා ගැනීමට ඇති හැකියාව ශ්‍රී ලංකා ගුවන් හමුදාව සමඟ සොයා බලමින් සිටින බවක් ඔහු වැඩිදුරටත් කියා සිටියා.\nශ්‍රී ලංකා නාවික සහ ගුවන් ක්ෂේත්‍රයේ නවමානයන් සොයමින් සිදුකරන මෙම ගමන මෙරට නාවික සහ ගුවන් ක්ෂේත්‍රයේ තීරණාත්මක සන්ධිස්ථානයක් බව නොඅනුමානයි.",
       "URL": "https://www.hirunews.lk/300509/අතිසාර්ථකව-නෞකා-මතට-ගොඩබැස්වූ-මාර්ක්-03-හෙලිකොප්ටර්-යානාව",
       "Category": "Local News",
       "Parent URL": "https://www.hirunews.lk/local-news.php?pageID=1268"
}