{
       "Source": "hirunews",
       "Timestamp": "Thursday, 09 June 2016 - 12:57",
       "Headline": "මින් පසු සාලාවට අවි ගබඩාවක් නැහැ",
       "News Content": "පිපිරීමට ලක්වූ කොස්ගම - සාලාව යුද හමුදා කදවුරේ මින් ඉදිරියට අවි ගබඩා නොකරන බව යුද හමුදා මාධ්‍ය ප්‍රකාශක බ්‍රිගේඩියර් ජයනාත් ජයවීර පවසනවා.\nඔහු කියා සිටියේ සලාව යුද හමුදා කදවුර එම ස්ථානයේ යළි ස්ථාපිත කරන බවයි.\nහමුදා කඳවුර අවට ප්‍රදේශයේ ඇති උණ්ඩ කොටස් ඉවත් කිරීමේ කටයුතු තවදුරටත් සිදුකරන බව යුද හමුදා මාධ්‍ය ප්‍රකාශකවරයා සඳහන් කළා.\nඔහු කියා සිටියේ තවදුරටත් මීටර් 500 ක ආරක්ෂිත කලාපය ක්‍රියාත්මක බවයි.\nමේ අතර අද දිනයේදීත්  ප්‍රදේශවාසීන් මාර්ගය විවෘත කිරීමට විරෝධය පළ කරමින් සාලාව කඳවුර ඉදිරිපිටින් දිවෙන හයිලෙවල් මාර්ගයට පැමිණ තිබෙනවා.\nඊයේ දිනයේද මොවුන් මෙලෙස විරෝධතාවයේ නිරතවූ අතර එහිදී උද්ඝෝෂණකරුවන් කියා සිටියේ විනාශ වූ නිවාස සාදාදීමට පෙර කඳවුර ඉදිරිපිට මාර්ගය විවෘත කිරීම නිසා තමන්ට හිරිහැර වූ බවයි.\nමේ නිසා එම මාර්ගයේ ගමනාගමනය සීමා කෙරුණා.\nපසුව එම ස්ථානයට පැමිණි සීතාවක ප්‍රාදේශීය ලේකම් එම්.එම්.එස්.කේ. බණ්ඩාර මාපා විනාශ වූ නිවාස සම්බන්ධයෙන් අද දිනයේ තක්සේරු කරන බවට ලබාදුන් පොරොන්දුවක් අනුව එම විරෝධතාව අවසන් කෙරුණා.\nකෙසේ වෙතත් අද පෙරවරුවේ මොවුන් යළි එම ස්ථානයට පැමිණියේ විනාශ වූ දේපළ තක්සේරු කිරීම සඳහා කිසිදු රජයේ නිලධාරියෙකු පැමිණ නොමැති බව පවසමින්.\nඑම අවස්ථාවේදී විරෝධතාකරුවන් පොලීසිය සමග උණුසුම් වචන හුවමාරුවකද නිරතවූ බවයි එම ස්ථානයේ සිටින හිරු වාර්තාකරු සඳහන් කළේ.\nපොලීසිය සමඟ දීර්ඝ ලෙස කරුණු හුවමාරු කරගැනීමෙන් පසුව සුළු වේලාවකට මාර්ගය විවෘත කිරීමට විරෝධතාකරුවන් අවසර ලබාදුන් නමුත් මේ වනවිට යළි ප්‍රදේශවාසීන් මාර්ගය අවහිර වන ලෙස සුන්බුන් යොදා ඇති බවයි අප වාර්තාකරු කියා සිටියේ.",
       "URL": "https://www.hirunews.lk/135128/මින්-පසු-සාලාවට-අවි-ගබඩාවක්-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=5013"
}