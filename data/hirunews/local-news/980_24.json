{
       "Source": "hirunews",
       "Timestamp": "Saturday, 30 July 2022 - 11:26",
       "Headline": "පිරවුම්හල් 962 ක් කිව්. ආර් පද්ධතියේ - එළවළු, මාළු අලෙවියත් ඉහළ යයි (වීඩියෝ)",
       "News Content": "දිවයින පුරා පිහිටි ඉන්ධන පිරවුම්හල් 1,190 න් 962 ක්ම මේ වනවිට කිව් ආර් පද්ධතියට ඇතුළත් කර ඇති බව විදුලිබල හා බලශක්ති අමාත්‍ය කංචන විජේසේකර පවසනවා.\nට්විටර් පණිවුඩයක් නිකුත් කරමින් ඔහු පෙන්වා දුන්නේ එක් දිනක් තුළදී කිව් ආර් පද්ධතිය භාවිත කළ වැඩිම ඉන්ධන පිරවුම්හල් සංඛ්‍යාව ඊයේ (29) වාර්තා වී ඇති බවයි.\nඒ අනුව ඊයේ දිනයේදී පිරවුම්හල් 657 ක කිව් ආර් ක්‍රමවේදයට අනුගතව ඉන්ධන නිකුත් කර ඇති බවද අමාත්‍යවරයා සඳහන් කළා.\nකිව් ආර් ක්‍රමවේදය අනුව ඉන්ධන නිකුත් කිරීම අනිද්දා සිට ආරම්භ කිරීමටයි නියමිතව ඇත්තේ.\nඑමෙන්ම වාහන අංක තහඩුවේ අවසාන අංකය වන 0, 1 සහ 2 යන අංක සඳහා අද දිනයේදී ඉන්ධන නිකුත් කිරීම සිදු කෙරෙනවා.\nමේ අතර කිව් ආර් ක්‍රමවේදය යටතේ ඉන්ධන නිකුත් කිරීමත් සමඟ මනම්පිටිය ඉන්ධන පිරවුම්හලෙන් දෙවරක් ඉන්ධන ලබාගැනීමට පැමිණි පිරිසක් නැවත හරවා යැවීමෙන් උණුසුම් තත්වයක්ද හටගත්තා.\nගම්පොල - පුස්සැල්ලාව ඉන්ධන පිරවුම්හලේ පෝලිමේ රැඳී සිටි අයෙකුට හදිසියේ ඇති වූ රෝගී තත්ත්වයක් හේතුවෙන් ගම්පොල ශික්ෂණ රෝහලට ඇතුළත් කිරීමෙන් ජීවිතක්ෂයට පත්ව තිබෙනවා.\n71 හැවිරිදි මෙම පුද්ගලයා දින පහක සිට ඉන්ධන පෝලිමේ රැඳී සිටි බවයි වාර්තා වන්නේ.\nඑමෙන්ම රත්නපුර මහ නගර සභාවට අයත් පොදු සුසාන භූමියේ ආදාහනාගාරයේ විදුලි උත්පාදන යන්ත්‍රයට ඉන්ධන නොමැතිවීම හේතුවෙන් බාධා එල්ල වී තිබෙනවා.\nඊයේ පස්වරුවේ ආදාහනය කිරීම සඳහා දේහයක් රැගෙන ආ අවස්ථාවේදී විදුලිය ලැබෙන තෙක් ඔවුන්ට එහි රැඳී සිටීමට සිදුවුණා.\nමේ අතර කිව් ආර් ක්‍රමවේදයට අනුව ඉන්ධන නිකුත් කිරීමත් සමඟ නියමිත පරිදි සෑම පුද්ගලයෙකුටම ඉන්ධන ලබාගැනීමට හැකිවීම හේතුවෙන් ආර්ථික මධ්‍යස්ථානවලට වැඩිවශයෙන් එළවළු ලැබෙමින් පවතිනවා.\nපෑලියගොඩ මැනිං වෙළඳපොළට එළවළු වැඩි වශයෙන් ලැබීමත් සමඟ මිල ගණන් පහළ යාම නිසා අලෙවියෙහි වැඩිවීමක් සිදුව ඇති බවයි වෙළඳුන් පවසන්නේ.\nඑසේම පෑලියගොඩ මත්ස්‍ය වෙළඳ සංකීර්ණයේද මාළු මිල ගණන් පහළ යාම නිසා අලෙවියෙහි වැඩිවීමක් සිදුව ඇති බව එහි වෙළෙන්දන් සඳහන් කළා.\nකෙසේ වෙතත් ආගරපතන, නුවරඑළිය සහ බෝපත්තලාව ප්‍රදේශවල එළවළු ප්‍රවාහන කරන ලොරි රථ හිමියන් සඳහන් කරන්නේ නිසි පරිදි ඩීසල් නොලැබීම හේතුවෙන් එළවළු අස්වැන්න නියමිත වේලාවට ආර්ථික මධ්‍යස්ථානවලට රැගෙන යාමට නොහැකිවීම හේතුවෙන් තමන් දැඩි අසීරුතාවකට මුහුණදී ඇති බවයි.",
       "URL": "https://www.hirunews.lk/311382/පිරවුම්හල්-962-ක්-කිව්-ආර්-පද්ධතියේ-එළවළු-මාළු-අලෙවියත්-ඉහළ-යයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=980"
}