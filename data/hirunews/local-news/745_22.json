{
       "Source": "hirunews",
       "Timestamp": "Thursday, 10 November 2022 - 7:32",
       "Headline": "ශ්‍රී ලාංකිකයින් 8 දෙනෙකු නයිජීරියානු ආරක්ෂක අංශ භාරයට",
       "News Content": "මාස 04කට ආසන්න කාලයක් නීතිවිරෝධි ලෙස මධ්‍යම අප්‍රිකානු රටක් වන ඉක්වටෝරියල් ගිනිහි රඳවාගත් ශ්‍රී ලාංකිකයින් 8 දෙනෙකු සිටින නෞකාව නයිජීරියානු ආරක්ෂක අංශ භාරයට ගෙන තිබෙනවා.\nමෙම ශ්‍රී ලාංකිකයින් සම්බන්ධයෙන් හිරු ප්‍රවෘත්ති ඔස්සේ මීට පෙර කරුණු අනාවරණ කළ අතර, ඒ සමඟයි නයිජීරියානු තානාපති කාර්යාලයේ බලධාරීන්ගේ ද අවධානය යොමු වී ඇති බවටයි වාර්තා වන්නේ.\nඑම නෞකාවේ සිටින නිපුනනැවි හර්ෂ ද සිල්වා හිරු ප්‍රවෘත්ති අංශය අමතමින් ඉල්ලා සිටියේ තමන් ඇතුළු ශ්‍රී ලාංකිකයින් බේරා ගැනීම සඳහා ජනාධිපතිවරයා ඇතුළු බලධාරීන්ට මැදිහත් වන ලෙසයි.\nමෙම යාත්‍රාව පසුගිය අගෝස්තු මස 12 වන දින ජාත්‍යන්තර මුහුදේ දී අත්අඩංගුවට ගෙන ඇත්තේ සමක ගිනියාවේ නාවික ආරක්ෂක අංශ විසින්.\nපසුව ඔවුන් මාස 04කට ආසන්න කාලයක් එහි වරායක රඳවා තබාගෙන ඇති අතර මුදල් ගෙවීමෙන් අනතුරුවයි එම නෞකාව මුදාහැරීමට පියවර ගෙන ඇත්තේ.\nඑහෙත් පසුව සිය නෞකාව නයිජීරියානු ආරක්ෂක අංශ විසින් යළිත් අත්අඩංගුවට ගැනීමට සූදානම් වන බැවින් ඒ සඳහා ශ්‍රී ලංකා රජයට මැදිහත් වන ලෙසයි එම නෞකාවේ සිටින ශ්‍රී ලාංකිකයන් හිරු ප්‍රවෘත්ති අංශය අමතමින් ඉල්ලා සිටියේ.\nමෙම නෞකාවේ මුළු කාර්ය මණ්ඩලය 26 ක් වන අතර ඉන්දියානුවන් 16ක්, ශ්‍රී ලාංකිකයන් 8ක්, පෝලන්ත ජාතිකයෙකු සහ පිලිපීන ජාතිකයෙකු සිටිනවා.",
       "URL": "https://www.hirunews.lk/320018/ශ්‍රී-ලාංකිකයින්-8-දෙනෙකු-නයිජීරියානු-ආරක්ෂක-අංශ-භාරයට",
       "Category": "Local News",
       "Parent URL": "https://www.hirunews.lk/local-news.php?pageID=745"
}