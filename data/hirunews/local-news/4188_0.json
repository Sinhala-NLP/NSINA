{
       "Source": "hirunews",
       "Timestamp": "Monday, 04 December 2017 - 13:22",
       "Headline": "නැවත දැනුම්දෙන තුරු මුහුදු නොයන්නැයි ධීවරයින්ට අවවාද",
       "News Content": "අන්දමන් දූපත්  ආසන්නයේ පවතින අඩු පීඩන තත්ත්වය මේ වනවිට දිවයිනට නැගෙනහිර දිශාවෙන් කිලෝමීටර් 1700 ක් පමණ දුරින් ස්ථානගතවී ඇති බව කාලගුණ විද්‍යා දෙපාර්තමේන්තුව පවසනවා.\nමේ හේතුවෙන් හෙට සහ අනිද්දා දිනයේදී දිවයිනනේ උතුරු,නැගෙනහිර සහ දකුණු ප්‍රදේශවල තද සුළං ඇතිවිය හැකි බවයි එම දෙපාර්තමේන්තුවේ අනාවැකිකරණ අංශයේ අධ්‍යක්ෂිකා අනූෂා වර්ණසූරිය සඳහන් කළේ.\nකෙසේ වෙතත් මෙම තත්ත්වය හේතුවෙන් නැවත දැනුම්දෙන තුරු මුහුදු යාමෙන් වළකින ලෙසයි ආපදා කළමනාකරණ මධ්‍යස්ථානය ධීවර සහ නාවික ප්‍රජාවට දැනුම්දෙන්නේ.\nදිස්ත්‍රික්ක 16 කට බලපෑ අයහපත් කාලගුණ තත්ත්වය හේතුවෙන් පවුල් 1092 කට අයත් පුද්ගලයින් 4442 දෙනෙකු තවදුරටත් ආරක්ෂිත ස්ථානවල රඳවා සිටිනවා.\nපුද්ගලයින් දෙදෙනෙකු තවමත් අතුරුදන්ව ඇති අතර, කුඩා හා මධ්‍ය පරිමාණ ව්‍යාපාරික ස්ථාන 427 කට හානි සිදුව ඇති බවයි ආපදා කළමනාකරණ මධ්‍යස්ථානය ප්‍රකාශ කළේ.\nනිවාස 801 කට අයහපත් කාලගුණයෙන් බලපෑම් එල්ලවූ අතර, අර්ධහානි සිදුවූ නිවාස සංඛ්‍යාව 30,897 ක්.\nපසුගියදා ඇති වූ සුළං හේතුවෙන් දිවයිනේ ප්‍රදේශ කිහිපයකම විදුලිබල සැපයුමට බාධා එල්ල වුණා.\nගාල්ල සහ කළුතර දිස්ත්‍රික්වල විදුලි පාරිභෝගිකයින් 56000 ක් පමණ ජනතාවට විදුලි සැපයුම තවමත් ලබාදී නොමැති අතර  විදුලි සැපයුම අද දිනයේදී යථා තත්ත්වයට පත් කිරීමට හැකිවනු ඇති බවයි විදුලිබල මණ්ඩලය ප්‍රකාශ කළේ.\nමේ අතර මඩකලපුව - නාවලඩියේ ධීවර දැල්වලට මුහුදු සර්පයින් විශාල වශයෙන් හසුවීමට හේතුව මුහුදු ජලයේ උෂ්ණත්වය ඉහළ යාම බව නාරා ආයතනය ප්‍රකාශ කළා.\nඒ සම්බන්ධයෙන්  අනියත බියක් ඇති කර නොගන්නා ලෙසයි එහි අධ්‍යක්‍ෂ ජනරාල් බුද්ධික ඉද්දමල්ගොඩ ප්‍රකාශ කළේ.",
       "URL": "https://www.hirunews.lk/177557/නැවත-දැනුම්දෙන-තුරු-මුහුදු-නොයන්නැයි-ධීවරයින්ට-අවවාද",
       "Category": "Local News",
       "Parent URL": "https://www.hirunews.lk/local-news.php?pageID=4188"
}