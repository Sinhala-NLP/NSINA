{
       "Source": "hirunews",
       "Timestamp": "Wednesday, 30 August 2017 - 19:08",
       "Headline": "ජනපති කොමිසමට බොරු කියූ බව පර්පෙචුවල් සමාගම පිළිගනී",
       "News Content": "පර්පෙචුවෙල් ටෙ‍්‍රෂරීස් සමාගමේ තොරතුරු තාක්ෂණ විධායක සචිත් දේවතන්ත්‍රී අසත්‍ය ප්‍රකාශයක් ලබාදුන් බව පිළිගත්තේ යැයි නීතිපති දෙපාර්තමේන්තුව අද බැඳුම්කර කොමිසමට දැනුම් දුන්නා.\nපර්පෙචුවෙල් ටෙ‍්‍රෂරීස් සමාගමේ තොරතුරු තාක්ෂණ විධායක නිලධාරියාගෙන් ප්‍රශ්නගත බැඳුම්කර සිද්ධිය විමර්ශනය කෙරෙන ජනාධිපති කොමිසන් සභාව ප්‍රකාශයක් ලබාගත්තේ සමාගම් ගණුදෙනු කාමරයේ හඩ පටිගත කිරීමේ පද්ධතිය සම්බන්ධයෙන්.\nකෙසේ වෙතත් අදාළ පද්ධතිය පිළිබඳ ඇතැම් කරුණු පර්පෙචුවෙල් ටෙ‍්‍රෂරීස් සමාගම ජනාධිපති කොමිසම වෙත ලබාදී නොමැති බව ඊයේ දිනයේ සිදුවූ සාක්ෂි විමසීමේදී හෙළිවුණා.\nඒ අනුව පර්පෙචුවෙල් ටෙ‍්‍රෂරිස් සමාගමේ තොරතුරු තාක්ෂණ විධායකගෙන් යළි ප්‍රකාශයක් සටහන් කරගැනීමට කොමිසම අද කටයුතු කළා.\nඑහිදී තමන් මීට පෙර අසත්‍ය ප්‍රකාශයක් කළ බව සචිත් දේවතන්ත්‍රී පිළිගත් බවයි ජ්‍යෙෂ්ඨ අතිරේක සොලිසිටර් ජනරාල් දප්පුල ද ලිවේරා කොමිසම හමුවේ කියා සිටියේ.\nමේ අතර පර්පෙචුවෙල් ටෙ‍්‍රෂරීස් සමාගමේ ගණුදෙනු කාමරයේ හඩ පටිගත කිරීමේ පද්ධතියේ පැරණි දෘඩ තැටිය ද අද කොමිසම භාරයට ගැනුනා.\nඊයේ දිනයේ කොමිසම හමුවේ හෙළිවූයේ අදාළ පද්ධතියේ මෘදුකාංගය යළි වෙනත් දෘඩ තැටියක පිහිටුවීමට පර්පෙචුවෙල් ටෙ‍්‍රෂරීස් සමාගම පසුගිය ජූලි මාසයේ කටයුතු කර ඇති බවයි.\nඒ අනුව එම දෘඩ තැටි දෙක සහ සමාගම ලබාගත් අනු පිටපත් අදාළ පද්ධතිය සැපයූ සමාගම වෙත ලබාදීමට කොමිසම අවසර ලබාදුන්නේ එහි දත්ත උකහාගෙන වාර්තාවක් ඉදිරිපත් කරන ලෙස නියෝග කරමින්.\nපර්පෙචුවෙල් ටෙ‍්‍රෂරිස් සමාගම පසුගිය දිනවල සිදුකෙරුණු සාක්ෂි විභාගයේදී සඳහන් කළේ එම පද්ධතියේ දුරකථන ඇමතුම් සහ ඇමතුම් ලැබුණු වේලාව සටහන් වී නොමැති බවයි.",
       "URL": "https://www.hirunews.lk/169782/ජනපති-කොමිසමට-බොරු-කියූ-බව-පර්පෙචුවල්-සමාගම-පිළිගනී",
       "Category": "Local News",
       "Parent URL": "https://www.hirunews.lk/local-news.php?pageID=4345"
}