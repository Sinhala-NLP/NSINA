{
       "Source": "hirunews",
       "Timestamp": "Sunday, 11 July 2021 - 13:30",
       "Headline": "වැසි තත්ත්වයේ අඩුවීමක් (වීඩියෝ)",
       "News Content": "නිරිතදිග මෝසම් තත්වයත් සමඟ දැනට දිවයිනට බලපා ඇති වැසි තත්වයේ අඩුවීමක් ඉදිරි දින කිහිපයේදී අපේක්ෂා කළ හැකි බව කාලගුණ විද්‍යා දෙපාර්තමේන්තුව පවසනවා.\nමේ අතර ඌව පරණගම ප්‍රදේශයට සහ පැල්මඩුල්ල ප්‍රදේශයට වැසි සමඟ ඇතිවූ තද සුළං හේතුවෙන් නිවාස රැසකට හානි සිදුව ඇති බව අප වාර්තාකරුවන් ප්‍රකාශ කළා.\nආපදා කළමනාකරණ මධ්‍යස්ථානය සඳහන් කළේ සුළං සහ වැසි තත්වය හේතුවෙන් නිවාස 150කට වැඩි ප්‍රමාණයකට හානි සිදුව ඇති බවයි.\nඑමෙන්ම අයහපත් කාලගුණයෙන් පුද්ගලයන් දෙදෙනෙකුද මේ වනවිට ජීවිතක්ෂයට පත්ව තිබෙනවා.\nපසුගිය දෙදින තුළ ඇතිවූ වර්ෂාවත් සමඟ ඇතිවූ තද සුළං සහිත තත්වය හේතුවෙන් මාර්ග රැසකට ගස් කඩාවැටීම් සිදුවූ  අතර, විදුලි පාරිභෝගිකයින් ලක්ෂ 4 කට වැඩි පිරිසකට බලපෑම් එල්ලවූයේ රැහැන් මතට ගස් කඩාවැටීම හේතුවෙන්.\nමේ වනවිට ඉන් 340,000 කට වැඩි පිරිසකට විදුලිය සැපයුම යථා තත්වයට පත් කර ඇති බවයි විදුලිබල අමාත්‍යාංශය සඳහන් කළේ.\nකල්පිටිය ධීවර වරායෙන් පසුගිය හයවනදා මුහුදු ගිය බහුදින ධීවර යාත්‍රා 4 ක් පැවති අධික සුළං තත්වය හේතුවෙන් අනතුරට පත්ව තිබෙනවා.\nඑමෙන්ම හලාවත ප්‍රදේශයෙන් ද මුහුදු ගිය ධීවර යාත්‍රාවක් අනතුරට ලක්ව තිබූ අතර, එය යළි ගොඩබිමට රැගෙන ඒමට ප්‍රදේශවාසීන් සහ ධීවරයින් කටයුතු කළා.\nමේ අතර වර්ෂාවත් සමඟ ඉහළ ගිය කැළණි, ගිං සහ නිල්වලා ගංඟාවල ජල මට්ටම් මේ වනවිට පහළ බසිමින් පවතිනවා.\nකෙසේ වෙතත් කළු ගඟේ අතු ගංඟාවක් වන කුඩාගඟේ ජල මට්ටම ඉහළ යාම හේතුවෙන් එහි පහත් බිම් තවදුරටත් ජලයෙන් යටවී පවතින බවයි අප වාර්තාකරුවන් කියා සිටියේ.\nකුකුළේගඟ, ලක්ෂපාන, මාවුස්සාකැලේ යන ජලාශවල වාන් දොරටු මේ වන විට විවෘත කර ඇති අතර කාසල්රි ජලාශය වාන් මට්ටමට පැමිණ ඇති බව වාරිමාර්ග දෙපාර්තමේන්තුවේ ජල විද්‍යා සහ ආපදා කළමනාකරණ අධ්‍යක්ෂ, ඉංජිනේරු එස්.පී.සී. සුගීෂ්වර සඳහන් කළා.",
       "URL": "https://www.hirunews.lk/276682/වැසි-තත්ත්වයේ-අඩුවීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1827"
}