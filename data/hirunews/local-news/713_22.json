{
       "Source": "hirunews",
       "Timestamp": "Wednesday, 23 November 2022 - 20:47",
       "Headline": "ප්‍රබල ජර්මානුවන්ට අනපේක්ෂිත පරාජයක්",
       "News Content": "කටාර් රාජ්‍යයේ පැවැත්වෙන ලෝක කුසලාන පාපන්දු තරගාවලියේ දී අනපේක්ෂිත පරාජයක කටුක අත්දැකීම් විඳගන්නට ප්‍රබල ජර්මානු කණ්ඩායමට සිදුවුණා.\nමෙහිදී මෙවර ලෝක කුසලාන පාපන්දු තරගාවලියේ දෙවැනි පෙරළිය සිදු කරමින් ප්‍රබල ජර්මානු කණ්ඩායම පරාජය කළේ ජපාන කණ්ඩායම විසින්.\nතරගයේ ලකුණු සටහන දැක්වුණේ ජර්මානු කණ්ඩායම එක් ගෝලයක් සහ ජපාන කණ්ඩායම ගෝල දෙකක් වශයෙන්.\nමෙම තරගයේදී ජයග්‍රහණයේ බලාපොරොත්තු සහිතව පිටියට පිවිසි ජර්මානු කණ්ඩායම තරගයේ 33 වැනි විනාඩියේදී දඩුවම් පහරක් සාර්ථක කරගනිමින් ඔවුන්ගේ ලකුණු පුවරුව ක්‍රියාත්මක කිරීම ආරම්භ කළා.\nඒ දඬුවම් පහර නිවැරදි ඉලක්කය වෙත යොමු කරනු ලැබුවේ ඉකායි ගුඅන්ඩොෆ් විසින්.\nඒ අනුව තරගයේ පළමු භාගය නිමාවූයේ ගෝල 1ට බිංදුවක් ලෙසින් ජර්මානු කණ්ඩායම පෙරමුණේ තබමින්.\nනමුත් තරගයේ තෙවැනි භාගයේ හැත්තෑ පස් වැනි විනාඩිය ක්‍රියාත්මක වන විට ජපාන පෙර පෙළ ක්‍රීඩක රිට්සු ඩොඅන් ජපාන කණ්ඩායම වෙනුවෙන් පළමු ගෝලය වාර්තා කරමින් ලකුණු තත්වය සම කලා.\nඅනතුරුව තරගයේ 83 වැනි විනාඩියේදී ටකුමා අසානෝ ජපානය වෙනුවෙන් දෙවැනි ගෝලයක් වාර්තා කළේ මෙවර ලෝක කුසලාන පාපන්දු තරග තරගාවලියේ දෙවැනි දැවැන්තම පෙරළිය සිදු කරමින්.\nඉන් අනතුරුව ජර්මානු කණ්ඩායම ලකුණු සංඛ්‍යාව සම කරන්නට හෝ තවත් ගෝලයක් වාර්තා කර ගැනීමට ප්‍රබල උත්සාහයක් දැරුවද නියමිත කාලය නිමා වන විට ඔවුන්ට එම උත්සාහය සාර්ථක කරගන්නට හැකියාවක් ලැබුණේ නැහැ.\nමේ අනුව තරගය නිමාවන විට ජපානය ගෝල දෙකක් සහ ජර්මානු කණ්ඩායම එක් ගෝලයක් රැස් කරගෙන සිටියේ ජපාන කණ්ඩායමට ඓතිහාසික ලෝක කුසලාන ජයග්‍රහණයක් හිමි කර දෙමින්.\nමේ ජයග්‍රහණයත් සමග ලෝක කුසලාන පාපන්දු තරගාවලියේ ඊ කාණ්ඩයේ පෙරමුණ ගන්නට ජපාන කණ්ඩායම සමත්වුණා.",
       "URL": "https://www.hirunews.lk/321113/ප්‍රබල-ජර්මානුවන්ට-අනපේක්ෂිත-පරාජයක්",
       "Category": "Local News",
       "Parent URL": "https://www.hirunews.lk/local-news.php?pageID=713"
}