{
       "Source": "hirunews",
       "Timestamp": "Thursday, 03 August 2023 - 23:40",
       "Headline": "ලෝක ශුරතා මලල ක්‍රීඩා තරගාවලියට ශ්‍රී ලංකා ක්‍රීඩකයින් සුදුසුකම් ලබයි",
       "News Content": "හංගේරියාවේදී මෙම මස 19 වැනිදා සිට 27 වැනිදා දක්වා පැවැත්වීමට සැලසුම් කර තිබෙන ලෝක ශූරතා මලල ක්‍රීඩා තරගාවලියේ පිරිමි මීටර් 400 සහය ඉසව්ව සදහා ශ්‍රී ලංකා කණ්ඩායම සුදුසුකම් ලබා ගෙන තිබෙනවා.\nඒ ඔවුන් පසුගිය දා නිමා වු ආසියානු ශූරතා මලල ක්‍රීඩා තරගාවලියේදී දැක් වු දස්කම් පාදක කර ගනිමින්ය.\nලෝක ශූරතාව මලල ක්‍රීඩා තරගාවලියේ පිරිමි මීටර් 400 සහය ඉසව්වේදී තරග වැදීමට කණ්ඩායම් 16කට වරම් හිමි වන අතර ශ්‍රී ලංකා කණ්ඩායම ඊට සුදුසුකම් ලබා ගත්තේ ලොව හොදම 12 වැනි කණ්ඩායම ලෙසටයි.\nමුල් කණ්ඩායම් 8ට සෘජුවම තරගය සදහා සුදුසුකම් ලබා ගත් අතර සෙසු කණ්ඩායම ඊට සුදුසුකම් ලබා ගත්තේ ඔවුන් වාර්තා කළ කාළය අනුවයි.\nතරගාවලියේ පරිසාදන මට්ටම සම්පුර්ණ කිරීම සදහා ක්‍රීඩක ක්‍රීඩිකාවන්ට පසුගිය මස 27 වැනිදා දක්වා කාළය ලබා දී තිබුණු අතර ඒ අනුව එම කඩඉම පසු කළ අනෙක් ශ්‍රී ලංකා ක්‍රීඩකයා වන්නේ සුපිරි කෙටිදුර ධාවන ශූර යුපුන් අබේකෝන් වන අතර ඔහු පිරිමි මීටර් 100 ඉසව්ව සදහා සුදුසුකම් ලබා ගෙන තිබුණා.\nනමුත් ආබාධයකට ලක්ව පූර්ණ සුවය ලබමින් සිටින යුපුන් නිවේදනයක් නිකුත් කරමින් සදහන් කරන්නේ තමන් මෙවර ලෝක ශූරතා මලල ක්‍රීඩා තරගාවලියෙන් ඉවත්වීමට තීරණය කළ බවයි.\nඒ ලෝක ශූරතා මලල ක්‍රීඩා තරගාවලියෙන් පසු ලබන සැප්තැම්බර් මාසයේදී පැවැත්වීමට සැලසුම් කර තිබෙන ආසියානු ක්‍රීඩා උලෙළේදී සිය උපරිමය ලබා දීමේ අරමුණ ඇතිවයි.\nමීට අමතරව දිල්හානි ලේකම්ගේ කාන්තා හෙල්ල විසිකිරීමේ ඉසව්වෙන් 37 වැනි ස්ථානයේ රැදී සිටින අතර ලෝක ශූරතා මලල ක්‍රීඩා තරගාවලියේ හෙල්ල විසිකිරීමේ ඉසව්ව සදහා ක්‍රීඩිකාවන් 36 දෙනෙකු සුදුසුකම් ලබා ගැනීමට නියමිත බව සඳහන්.\nකෙසේ වෙතත් ඒ අතර සිටින අමෙරිකාවේ කාරා විග්නර් පසුගියදා ක්‍රීඩා දිවියට සමුදීමත් සමග දිල්හානි ලේකම්ගේට ලෝක ශූරතාව නියෝජනය කරන්නට වැඩි අවස්ථාවක් හිමිව තිබෙනවා.\nගයන්තිකා අබේරත්න කාන්තා මීටර් 1500 ඉසව්වෙන් ශ්‍රේණිගතකිරීම්වල 58 ස්ථානයේ පසුවන අතර එම ඉසව්වෙන් ලෝක ශූරතාව සදහා 56 දෙනෙකු සුදුසුකම් ලබනවා.\nමීට අමතරව ක්‍රීඩකයින් 48 දෙනෙකුගෙන් සුදුසුකම් ලබන මීටර් 400 ඉසව්වේදී අරුණ දර්ෂණ රැදී සිටින්නේ 53වැනි ස්ථානයේයි.\nඒ අනුව ක්‍රීඩක ක්‍රීඩිකාවන් ආබාධයකට හෝ පෞද්ගලික හේතුන් මත තරගාවලියේ ඉවත් වුවහොත් මෙම ශ්‍රී ලංකා ක්‍රීඩක ක්‍රීඩිකාවන්ට ද ලෝක ශූරතා මලල ක්‍රීඩා තරගාවලිය නියෝජනය කරන්නට අවස්ථාව උදාවනු ඇති බවයි සඳහන් වන්නේ.",
       "URL": "https://www.hirunews.lk/343534/ලෝක-ශුරතා-මලල-ක්‍රීඩා-තරගාවලියට-ශ්‍රී-ලංකා-ක්‍රීඩකයින්-සුදුසුකම්-ලබයි",
       "Category": "Local News",
       "Parent URL": "https://www.hirunews.lk/local-news.php?pageID=127"
}