{
       "Source": "hirunews",
       "Timestamp": "Saturday, 06 July 2019 - 17:18",
       "Headline": "රටට නොගැලපෙන කිසිදු විදේශීය ගිවිසුමකට අත්සන් තැබීමට ඉඩ නොදෙන බව ජනපති කියයි",
       "News Content": "රටේ ස්වාධීනත්වයට හා ස්වෛරීත්වයට අභියෝගයක් වන මෙන්ම රටට නොගැලපෙන කිසිදු ආකාරයේ විදේශීය ගිවිසුමකට කිසිදු බලවතෙකු සමඟ අත්සන් තැබීමට තම නිල කාලය ඉඩ නොතබන බව ජනාධිපති මෛත්‍රීපාල සිරිසේන ප්‍රකාශ කළා.\nඒ, බිබිල මහජන ක්‍රීඩාංගනයේ අද පැවති රට වෙනුවෙන් එකට සිටිමු - මොණරාගල දිස්ත්‍රික් සංවර්ධන වැඩසටහනේ ප්‍රගති සමාලෝචන සහ සමාප්ති වැඩසටහනට එක්වෙමින්.\nරට පාවා දෙන සෝෆා, මිලේනියම් චැලේන්ජ් කෝපරේෂන් ඇතුළු ගිවිසුම් කිහිපයක් සහ රටට නොගැලපෙන ඉඩම් පනතක් පිළිබඳව මේ වනවිට සමාජයේ කතාබහක් පවතිනවා.\nසාකච්ඡා සහ සංවාද කුමන අන්දමින් පැවතියද රටට හානිවන සහ රටට නොගැලපෙන එබඳු කිසිදු ගිවිසුමකට එළැඹීමට තමා ඉඩ නොතබන බවයි ජනාධිපතිවරයා එහිදී වැඩිදුරටත් අවධාරණය කළේ.\nඑමෙන්ම, මත්ද්‍රව්‍ය ජාවාරම විනාශ කිරීමට නායකත්වය ගෙන ඇති විට ඇතැම් පිරිස් දේශපාලන භේදයකින් තොරව මත්ද්‍රව්‍ය ජාවාරම්කරුවන් ආරක්ෂා කිරීමට ඉදිරිපත් වී සිටින බව ද, ජනාධිපතිවරයා එහිදී ප්‍රකාශ කළා.\nමේ අතර, වැල්ලවාය මූලික රෝහලේ අලුතින් ඉදිකළ නව වකුගඩු රෝගී සායන මධ්‍යස්ථානය සහ රුධිර කාන්දුකරණ ඒකකය අද දහවල් ජනාධිපති මෛත්‍රීපාල සිරිසේන විසින් විවෘත කරනු ලැබුවා.",
       "URL": "https://www.hirunews.lk/219779/රටට-නොගැලපෙන-කිසිදු-විදේශීය-ගිවිසුමකට-අත්සන්-තැබීමට-ඉඩ-නොදෙන-බව-ජනපති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=3263"
}