{
       "Source": "hirunews",
       "Timestamp": "Sunday, 11 September 2016 - 9:32",
       "Headline": "Update :  නක්ල්ස් රක්ෂිතයේ උඩඉලුක ප්‍රදේශයේ ගින්න පාලනය කෙරේ",
       "News Content": "නකල්ස් රක්ෂිතයේ කළුගල - උඩඉලුක ප්‍රදේශයේ පැතිර යන ගින්න මේ වන විට පාලනය කර ඇති බව හුන්නස්ගිරිය - දුම්බර, බීට්ටු වන නිලධාරි පී.ඩබ්ලිව්. ගාමිණි කුමාරසිංහ පවසනවා.\nඑහෙත් රක්ෂිතයේ තවත් ප්‍රදේශ කිහිපයක පැතිර යන ගින්න තවදුරටත් පාලනය කිරීමට කටයුතු කරන බවයි ඔහු සදහන් කළේ.\nඋඩඉලුක ප්‍රදේශයේ ෆයිනස් වගාවට ගින්නෙන් හානි වී ඇති බවටයි වාර්තා වන්නේ.\nපෙරේදා ආරම්භ වූ ගින්න ගුවන් හමුදාවේ ද සහය ඇතිව පාලනය කිරීමට හැකියාවක් ලැබුණ ද, ප්‍රදේශයට පවතින වියළි කාලගුණය හේතුවෙන් ගින්න යළිත් පැතිර ගියා.\nUpdate : Sunday, September 11, 2016 15.21\n-------------------------------------------------------\nනකල්ස් රක්ෂිතයේ හට ගත් ගින්න පාලනය කිරීමේ දුෂ්කරතාවක් පවතින බව ආපදා කළමනාකරණ මධ්‍යස්ථානය පවසනවා.\nපෙරේදා ආරම්භ වූ ගින්න ඊයේ (10) පස්වරුව වනවිට ගුවන් හමුදාවේ ද සහය ඇතිව යම් ප්‍රමාණයකින් පාලනය කිරීමට හැකියාවක් ලැබුණ ද, මේ වනවිට යළිත් ගින්න පැතිර යාමේ අවදානමක් පවතින බවයි ඔවුන් කියා සිටියේ.\nපවතින වියළි කාලගුණයත් සමඟ නක්ල්ස් කඳුකරයේ නැගෙනහිර බෑවුමේ යහන්ගල ප්‍රදේශයේ සහ උඩුදුම්බර - කහටගොල්ල ප්‍රදේශවල ගින්න සීඝ්‍රයෙන් පැතිර ගියා.\nඒ හේතුවෙන් අක්කර 300 කට ආසන්න ප්‍රමාණයක් විනාශ වී ඇති බවයි වාර්තා වන්නේ.\nමේ වනවිට නකල්ස් රක්ෂිතයේ කළුගල ප්‍රදේශයට ගින්න පැතිර යමින් පවතිින බව හුන්නස්ගිරිය - දුම්බර, බීට්ටු වන නිලධාරි පී.ඩබ්ලිව්. ගාමිණි කුමාරසිංහ හිරු ප්‍රවෘත්ති අංශයට කියා සිටියා.",
       "URL": "https://www.hirunews.lk/142708/update-නක්ල්ස්-රක්ෂිතයේ-උඩඉලුක-ප්‍රදේශයේ-ගින්න-පාලනය-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=4884"
}