{
       "Source": "hirunews",
       "Timestamp": "Tuesday, 25 September 2018 - 11:47",
       "Headline": "ශ්‍රී ලංකාවට ඇමරිකාවෙන් කෝටි 8,000ක සංවර්ධන ආධාරයක්",
       "News Content": "ශ්‍රී ලංකාවට ඇමරිකානු ඩොලර් මිලියන 480 ක එනම් රුපියල් කෝටි 8,000 කට අධික සංවර්ධන ආධාර සැපයීමට එක්සත් ජනපද රජයට සහශ්‍ර අභියෝගතා සංස්ථාව තීරණය කර තිබෙනවා.\nඑහි ප්‍රධාන විධායක නිලධාරී බ්‍රොක් බර්මන් ඊයේ ජනාධිපති මෛත්‍රීපාල සිරිසේන හමුවු අවස්ථාවේදී මේ සම්බන්ධයෙන් ප්‍රකාශ කර ඇති බවයි ජනාධිපති මාධ්‍ය අංශය සඳහන් කළේ.\nමෙම මුදල් පරිත්‍යාගයට අදාළ කෙටුම්පත දැනටමත් සකස් කර අවසන් බවත් එය ඉදිරියේදී එක්සත් ජාතීන්ගේ සෙනෙට් සභාවේ අනුමැතිය සඳහා ඉදිරිපත් කරන බවද බ්‍රොක් බර්මන් ජනාධිපතිවරයා හමුවේ ප්‍රකාශ කර තිබෙනවා.\nඑම අනුමැතිය ලැබීමෙන් පසුව එළඹෙන දෙසැම්බර් මාසයේදී අදාළ ගිවිසුමට කොළඹදී අත්සන් තැබීමට නියමිතයි.\nශ්‍රී ලංකාව වෙනුවෙන් ලබාදෙන මෙම නව සංවර්ධන ආධාර මගී ප්‍රවාහන සේවාවේ සංවර්ධනය මෙන්ම මාර්ග තදබදය අවම කිරීමේ නව ව්‍යාපෘති වෙනුවෙන් යෙදවීමට බලාපොරොත්තු වන බවයි ජනාධිපතිවරයා එහිදී සඳහන් කර ඇත්තේ.",
       "URL": "https://www.hirunews.lk/200683/ශ්‍රී-ලංකාවට-ඇමරිකාවෙන්-කෝටි-8000ක-සංවර්ධන-ආධාරයක්",
       "Category": "Local News",
       "Parent URL": "https://www.hirunews.lk/local-news.php?pageID=3731"
}