{
       "Source": "hirunews",
       "Timestamp": "Wednesday, 06 April 2016 - 12:17",
       "Headline": "පාර්ලිමේන්තු මන්ත්‍රීවරුන් තිදෙනෙකුට අමාත්‍ය ධුර හිමි වෙයි",
       "News Content": "නිදහස් පක්ෂයේ පාර්ලිමේන්තු මන්ත්‍රීවරුන් වන ලක්ෂ්මන් සෙනෙවිරත්න, මනූෂ නානායක්කාර සහ එක්සත් ජාතික පක්ෂ පාර්ලිමේන්තු මන්ත්‍රී පාලිත තෙවරප්පෙරුම අද ජනාධිපති මෛත්‍රීපාල සිරිසේන ඉදිරියේ අමාත්‍යවරුන් ලෙස දිවුරුම් දුන්නා.\nඒ අනුව ජාතික ආණ්ඩුවේ මුළු අමාත්‍ය ධුර සංඛ්‍යාව 92 දක්වා ඉහළ යනවා.\nපාර්ලිමේන්තු මන්ත්‍රී ලක්ෂ්මන් සෙනෙවිරත්න විද්‍යා තාක්ෂණ සහ පර්යේෂණ රාජ්‍ය අමාත්‍යවරයා ලෙසයි දිවුරුම් දුන්නේ. පාර්ලිමේන්තු මන්ත්‍රී පාලිත තෙවරප්පෙරුම අභ්‍යන්තර කටයුතු, වයඹ සංවර්ධන, සංස්කෘතික නියෝජ්‍ය අමාත්‍යවරයා ලෙසත් පාර්ලිමේන්තු මන්ත්‍රී මනූෂ නානායක්කාර විදේශ රැකියා නියෝජ්‍ය අමාත්‍යවරයා ලෙසත් දිවුරුම් දුන්නා.\nදැනට ජනාධිපතිවරයා සහ අගමැති ඇතුලූ කැබිනට් මණ්ඩලය නියෝජනය කරන අමාත්‍යවරුන්ගේ සංඛ්‍යාව 47 ක්.\nඑමෙන්ම විද්‍යා තාක්ෂණ සහ පර්යේෂණ රාජ්‍ය අමාත්‍යවරයා ලෙස අද දිවුරුම් දුන් ලක්ෂ්මන් සෙනෙවිරත්න සමඟ රාජ්‍ය අමාත්‍යවරුන්ගේ සංඛ්‍යාව 20 දක්වා ඉහළ යනු ලබනවා.\nමීට පෙර විදේශ රැකියා නියෝජ්‍ය අමාත්‍යවරයා ලෙස සිරිපාල ගම්ලත් නම් කර තිබූ අතර, ඔහු මේ දක්වා එම තනතුරේ වැඩ භාරගනු ලැබුවේ නැහැ.\nඒ අනුවයි එම නියෝජ්‍ය අමාත්‍ය ධුරය මනුෂ නානායක්කාර වෙත පිරිනමනු ලැබුවේ.\nමීට අමතරව අභ්‍යන්තර කටයුතු, වයඹ සංවර්ධන, සංස්කෘතික නියෝජ්‍ය අමාත්‍යවරයා ලෙස පාලිත තෙවරප්පෙරුම අද දිවුරුම් දීමත් සමඟ නියෝජ්‍ය අමාත්‍යවරුන්ගේ සංඛ්‍යාවද 25 දක්වා ඉහළ යනු ලබනවා.",
       "URL": "https://www.hirunews.lk/130238/පාර්ලිමේන්තු-මන්ත්‍රීවරුන්-තිදෙනෙකුට-අමාත්‍ය-ධුර-හිමි-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=5100"
}