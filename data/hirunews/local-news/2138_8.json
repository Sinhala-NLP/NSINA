{
       "Source": "hirunews",
       "Timestamp": "Thursday, 18 February 2021 - 20:04",
       "Headline": "ඉන්දීය තෙල් ටැංකි රාජ්‍ය සමාගමක් වෙත (වීඩියෝ)",
       "News Content": "ත්‍රිකුණාමලය - තෙල් ටැංකි පද්ධතිය ලංකා ඛනිජ තෙල් සංස්ථාවට බහුතර කොටස් හිමිවන රාජ්‍ය සමාගමක් හරහා කළමනාකරණය කිරීමට ඉන්දීය රජය සමඟ පැවති සාකච්ඡාවකදී එකඟතාවකට පැමිණි බව බලශක්ති අමාත්‍ය උදය ගම්මන්පිල සඳහන් කළා.\nඒ, කොළඹ අද පැවති ප්‍රවෘත්ති සාකච්ඡාවකට එක්වෙමින්.\nකොළොන්නාවේ ඊයේ පැවති උත්සවයකදී අමාත්‍යවරයා අනාවරණ කළේ ත්‍රිකුණාමලයේ තෙල් ටැංකි යළි මෙරටට ලබාදීමට ඉන්දීය මහ කොමසාරිස්වරයා එකඟතාව පළ කළ බවයි.\nකෙසේ වෙතත්, ඉන් පැය කිහිපයකට පසු හිරු ප්‍රවෘත්ති අංශය වෙත ප්‍රකාශයක් කළ මෙරට ඉන්දීය මහ කොමසාරිස් කාර්යාලයේ ප්‍රකාශකයා සඳහන් කළේ දෙරටටම වාසිදායක ව්‍යාපෘතියක් ලෙස ත්‍රිකුණාමලයේ තෙල් ටැංකි කළමනාකරණය කිරීමට සාකච්ඡා කළ බවයි.\nබ්‍රිතාන්‍ය අධිරාජ්‍යවාදීන් විසින් ත්‍රිකුණාමලයේ ඉදිකළ මෙම තෙල් ටැංකි 99 න් 15 ක් මේ වනවිටත් ක්‍රියාත්මක වන්නේ එල්.අයි.ඕ.සී. සමාගම යටතේයි.\n2003 වසරේදී එවකට පැවති එක්සත් ජාතික පක්ෂ ආණ්ඩුව විසින් මෙම තෙල් ටැංකි වසර 35 ක කාලසීමාවක් සඳහා මෙලෙස එල්.අයි.ඕ.සී. සමාගමට බදු දෙනු ලැබුවා.",
       "URL": "https://www.hirunews.lk/262985/ඉන්දීය-තෙල්-ටැංකි-රාජ්‍ය-සමාගමක්-වෙත-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2138"
}