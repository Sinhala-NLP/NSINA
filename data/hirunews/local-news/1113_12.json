{
       "Source": "hirunews",
       "Timestamp": "Tuesday, 07 June 2022 - 12:16",
       "Headline": "සියලු ඉදිරීම් නැවතෙයි ද?",
       "News Content": "සිමෙන්ති කොට්ටයක මිල ඉහළ යාම සම්බන්ධයෙන් ශ්‍රී ලංකා ජාතික ඉදිකිරීම් කරුවන්ගේ සංගමයේ සභාපති සුසන්ත ලියනාරච්චි ප්‍රකාශයක් නිකුත් කර තිබෙනවා.\nඔහු සඳහන් කරන්නේ, වැට් බද්ධ එක වැඩි වීම මත සිමෙන්ති මිල ඉහළ දැමූ බවට සමාගම් ප්‍රකාශ කළ බව යි.\nනමුත් මෙලෙස මිල ඉහළ යෑමට පෙර වැට් එක අඩු අගයක තිබියදීත් මිල ඉහළ යෑම සිදු වූ අතර, මෙලෙස හිතුමතයේ සමාගම් සිමෙන්ති මිල ඉහළ දැමීම සම්බන්ධයෙන් රජය සහ අදාළ අමාත්‍යවරුන් මැදිහත් වී කටයුතු කළ යුතු බව යි ඔහු අවධාරණය කරන්නේ.\nඑමෙන්ම මේ වන විට ශ්‍රී ලංකා ජාතික ඉදිකිරීම්කරුවන්ගේ සංගමයේ සියලු ම ඉදිකිරීම් නවත්වා ඇති බව හා සාමාන්‍ය ජනතාවගෙන් ද සියලු ඉදිකිරීම් නවත්තන ලෙසත් එම සංගමය ඉල්ලීමක් කරනවා.\nමේ අතර, මේ වන විට ඉදිකිරීම් කර්මාන්තයේ යෙදී සිටින බොහෝ පුද්ගලයින්ට රැකියා අහිමි වීම හේතුවෙන් වගා කටයුතුවලට යොමු වීමට සැලසුම් කර ඇති බවත් ඒ සඳහා අමාත්‍යවරුන් කිහිපදෙනෙකු සමග සාකච්ඡා කර ඇති බවත් ඔහු කියා සිටිනවා.\nඉදිකිරීම් ක්ෂේත්‍රයේ මේ වන විට කඩාවැටීමට ලක් වී ඇති අතර, බ්ලොක් ගලක් රුපියල් 135 දක්වා වැඩි වී ඇති බව ද ඔහු වැඩිදුරටත් පවසනවා.",
       "URL": "https://www.hirunews.lk/306452/සියලු-ඉදිරීම්-නැවතෙයි-ද",
       "Category": "Local News",
       "Parent URL": "https://www.hirunews.lk/local-news.php?pageID=1113"
}