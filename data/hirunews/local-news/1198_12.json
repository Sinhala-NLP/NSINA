{
       "Source": "hirunews",
       "Timestamp": "Sunday, 01 May 2022 - 13:46",
       "Headline": "අරලියගහ මන්දිරය අසළ විරෝධතා කූඩාරම් ඉවත් කිරීමේදී උණුසුම් තත්ත්වයක්",
       "News Content": "අග්‍රාමාත්‍යවරයාට ඉල්ලා අස්වන ලෙස බලකරමින් අරලියගහ මන්දිරය අසළ පැවැත්වෙන විරෝධතාව අද (01), 5 වැනි දිනටත් ක්‍රියාත්මක අතර අද අලු‍යම් කාලයේ එම ස්ථානයේ උණුසුම් තත්ත්වයක් ඇති වුණා.\nඒ උපවාසකරුවන් රැදී සිට කූඩාරම් ඉවත් කිරීමට පොලිස් නිළධාරීන් ක්‍රියා කිරීම හේතුවෙන්.\nමේ අතර, මීට දින 04ක සිට විරෝධතාකරුවන් රැදී සිටි ස්ථානයේ පදික වේදිකාව අවහිර වන ලෙස නවතා ඇති පොලිස් බස් රථ හා ට්‍රක් රථ ඉවත් කරගන්නා ලෙස බල කරමින් තරුණයින් කිහිපදෙනෙකු ආරම්භ කළ උපවාසය ද අද 04 වැනි දිනටත් ක්‍රියාත්මකයි.\nමේ අතර, ආණ්ඩුවට ඉවත්වන ලෙස බල කරමින් ගාලු‍මුවදොරදී ආරම්භ කළ විරෝධතාව අද 22 වැනි දිනටත් ක්‍රියාත්මකයි. රට තුළ පවතින ගැටලුවලට විසදුම් ඉල්ලා සහ ආණ්ඩුවට විරෝධය පළ කරමින් පසුගිය 9 වැනිදා ගාලු‍ මුවදොරදී ඇරඹි ජනතා විරෝධතාවට ඊයේ රාත්‍රියේත් විශාල පිරිසක් එක්ව සිටියා.\nමේ අතර ගාලු‍මුවදොර අරගලයට සහය පළකිරීම සඳහා දිවයිනේ තවත් ප්‍රදේශ රැසකදී විරෝධතා සංවිධාන කර තිබුණා.\nඅද පෙරවරුවේ අලුත්ගම සිට ගාලුමුවදොර පිහිටි විරෝධතාවට එක් වීමට සඳහා පුද්ගලයෙකු පා පැදියෙන් පැමිණ තිබෙනවා.\nඔහු වෘත්තියෙන් බස් රථ රියදුරෙක්.\nකෙසේ වෙතත්, අලුත්ගම කන්දේ විහාර පුද බිමට පාපැදියෙන් ගමන් කිරීමට යාමේ දී පොලිස් නිලධාරියෙකු ඔහුට බාධා කළ බවයි අප වාර්තා කරු සඳහන් කළේ.\nපසුව ඔහු බේරුවල නරගය හරහා ගාලුමුවදොරට පැමිණීමට නියමිතයි.\nමේ අතර, පාස්කු ප්‍රහාරයේ සත්‍යය හෙළිදරව් කර දෙන ලෙස හා රටේ ඇති වී තිබෙන අර්බුදයෙන් ජනතාව මුදවා දෙන ලෙස ඉල්ලමින් බේරුවල - ගාලු පාරේ පිහිටි ශාන්ත ආනා දේවස්ථානය ඉදිරිපිටට පැමිණි පිරිසක් අද විරෝධතා උද්ඝෝෂණයක නිරතවුණා.",
       "URL": "https://www.hirunews.lk/303243/අරලියගහ-මන්දිරය-අසළ-විරෝධතා-කූඩාරම්-ඉවත්-කිරීමේදී-උණුසුම්-තත්ත්වයක්",
       "Category": "Local News",
       "Parent URL": "https://www.hirunews.lk/local-news.php?pageID=1198"
}