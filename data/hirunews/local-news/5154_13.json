{
       "Source": "hirunews",
       "Timestamp": "Wednesday, 24 February 2016 - 18:58",
       "Headline": "මුදල් නොදී දහසක් සමඟ දුම්රියකින් මඩු වන්දනා කළ  එජාප මන්ත්‍රී ගැන පරික්ෂණ",
       "News Content": "ගම්පහ දිස්ත්‍රික් එක්සත් ජාතික පක්ෂ පාර්ලිමේන්තු මන්ත්‍රී වෛද්‍ය කාවින්ද ජයවර්ධන මුදල් නොගෙවා මැදිරි 11 කින් සමන්විත විශේෂ දුම්රියක් තම ආධාරකරුවන් මඩු වන්දනාවේ රැගෙන යාමට  යොදාගත්තා යැයි කියන සිද්ධියක් සම්බන්ධයෙන් දුම්රිය දෙපාර්තමේන්තුව පරීක්ෂනයක් ආරම්භ කර තිබෙනවා.\nඑසේම දුම්රිය වෘත්තිය සමිති මේ සම්බන්ධයෙන් අවධානය යොමු කරන ලෙස ඉල්ලා ප්‍රවාහන හා සිවිල් ගුවන් සේවා අමාත්‍ය නිමල් සිරිපාල ද සිල්වා වෙත ලිපියක්ද යොමුකර ඇති බව සඳහන්.\nඑක්සත් ජාතික පක්ෂ පාර්ලිමේන්තු මන්ත්‍රී වෛද්‍ය කාවින්ද ජයවර්ධන මේ මස පළමුවනදා සහ දෙවැනිදා යන දින දෙක තුළ අදාළ දුම්රිය වෙන්කරගෙන ඇති බවයි සමස්ත ලංකා දුම්රිය සේවකයින්ගේ සංගමය සඳහන් කළේ.\nඔහුගේ දේශපාලන හිතවතුන් දහසක පිරිසක් මඩු දේවස්ථානය දක්වා ප්‍රවාහනය කර ඇති අතර, මෙතෙක් ඒ සඳහා කිසිදු මුදලක් ගෙවා නොමැති බව එම සංගමය ප්‍රකාශ කරනවා.\nමෙම විශේෂ දුම්රිය ධාවනය වෙනුවෙන් මන්ත්‍රීවරයා විසින් දුම්රිය දෙපාර්තමේන්තුවට රුපියල්  එකොළොස් ලක්ෂ එකොළොස් දහස් එකසිය දහයක මුදලක් ගෙවිය යුතු බවයි එහි ප්‍රධාන ලේකම් එස්.පී. විතානගේ හිරු ප්‍රවෘත්ති අංශයට කියා සිටියේ.\nඑමෙන්ම දුම්රිය වෙන් කරගැනීම සඳහා ඇප මුදල් වශයෙන් රුපියල් දසදහසක මුදලක් ගෙවිය යුතු වුවත් එයද මේ දක්වා ලබාදී නොමැති බවද ඔහු කියාසිටියා.\nහිරු ප්‍රවෘත්ති අංශය මේ සම්බන්ධයෙන් චෝදනාව එල්ලවන එක්සත් ජාතික පක්ෂ පාර්ලිමේන්තු මන්ත්‍රී වෛද්‍ය කාවින්ද ජයවර්ධනගෙන් විමසීමක් කළා. ඔහු සඳහන් කළේ එම පිරිස මඩු පල්ලිය දක්වා රැගෙන ගියේ දුම්රිය ප්‍රවේශපත්‍ර ලබාගෙන බවයි.\nමන්ත්‍රීවරයා එසේ ප්‍රකාශ කළත් මුදල් නොගෙවීමේ සිද්ධිය සම්බන්ධයෙන් දුම්රිය දෙපාර්තමේන්තුව පරීක්ෂණයක් ආරම්භ කර ඇති බව එහි ජ්‍යෙෂ්ඨ ප්‍රකාශකයෙකු අප කළ විමසීමකදී කියාසිටියා.",
       "URL": "https://www.hirunews.lk/127076/මුදල්-නොදී-දහසක්-සමඟ-දුම්රියකින්-මඩු-වන්දනා-කළ-එජාප-මන්ත්‍රී-ගැන-පරික්ෂණ",
       "Category": "Local News",
       "Parent URL": "https://www.hirunews.lk/local-news.php?pageID=5154"
}