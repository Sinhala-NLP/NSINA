{
       "Source": "hirunews",
       "Timestamp": "Wednesday, 08 June 2016 - 7:51",
       "Headline": "මුදල් ඇමති රවීට එරෙහි විශ්වාසභංගය අද විවාදයට",
       "News Content": "මුදල් අමාත්‍ය රවී කරුණානායකට එරෙහි විශ්වාසභංග යෝජනාව අද පාර්ලිමේන්තුවේදී විවාදයට ගැනීමට නියමිතයි.\nමේ වසරේ අයවැය ලේඛනය පාර්ලිමේන්තුව හා ජනතාව නොමඟ යවා සම්මත කර ඇති බව පවසමින් දිනේෂ් ගුණවර්ධන ප්‍රමුඛ ඒකාබද්ධ විපක්ෂයේ මන්ත්‍රීවරුන් පිරිසක් විසින් අත්සන් කරන ලද මෙම විශ්වාසභංග යෝජනාව කථානායකවරයාට භාර දෙනු ලැබුවේ මීට මාස කිහිපයකට පෙරයි.\nඒ අනුව මෙම විශ්වාසභංග යෝජනාව අද පස්වරු 1.00 සිට පස්වරු 6.30 දක්වා විවාද කිරීමට නියමිත අතර ඉන් අනතුරුවයි ඡන්ද විමසීම සිදුකෙරෙන්නේ.\nමෙම යෝජනාව ඉදිරිපත් කළ නිදහස් සන්ධාන මන්ත්‍රී කණ්ඩායම සමඟ ජනතා විමුක්ති පෙරමුණ ද ඊට සහාය පළ කරමින් ඡුන්දය ප්‍රකාශ කරන බවට දැනටමත් දැනුම් දී තිබෙනවා.\nකෙසේ වෙතත් අද දිනයේ ආණ්ඩු පක්ෂයේ සියලූම මැති ඇමතිවරුන්ට පාර්ලිමේන්තු පැමිණීම අනිවාර්ය කර ඇති බවයි වාර්තා වන්නේ.\nපාර්ලිමේන්තුවේදී විවාදයට ගැනෙන විශ්වාසභංග යෝජනාව පිළිබඳ ඊයේ පැවැති ප්‍රවෘත්ති සාකච්ඡා කිහිපයකදී අදහස් පළ වුණා.",
       "URL": "https://www.hirunews.lk/135014/මුදල්-ඇමති-රවීට-එරෙහි-විශ්වාසභංගය-අද-විවාදයට",
       "Category": "Local News",
       "Parent URL": "https://www.hirunews.lk/local-news.php?pageID=5015"
}