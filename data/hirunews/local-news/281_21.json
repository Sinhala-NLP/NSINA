{
       "Source": "hirunews",
       "Timestamp": "Friday, 09 June 2023 - 19:16",
       "Headline": "සොහොයුරා වෙනුවෙන් සාමාන්‍ය පෙළ ලියූ අයියා අත්අඩංගුවට",
       "News Content": "සිය සොහොයුරා වෙනුවෙන් මෙවර සාමාන්‍ය පෙළ විභාගයට පෙනී සිටි තරුණයෙකු දෙණියාය පොලීසිය විසින් අත්අඩංගුවට ගෙන තිබෙනවා.\nදෙණියාය - පල්ලේගම මහා විද්‍යාලයේ ස්ථාපිත කර තිබූ විභාග මධ්‍යස්ථානයේදී සිංහල විෂයට අදාල ප්‍රශ්න පත්‍රයට අයදුම්කරු වූ තම සහෝදරයා වෙනුවෙන් මොහු ඊයේ(08) පෙනී සිට තිබෙනවා.\nසිද්ධිය සම්බන්ධයෙන් විභාග ශාලාධිපතිවරයා විසින් සිදුකළ පැමිණිල්ලකට අනුව දෙණියාය - එනසල් වත්ත ප්‍රදේශයේ පදිංචි තරුණයා මෙලෙස අත්අඩංගුවට ගනු ලැබුවා.\nඔහු අද මොරවක මහේස්ත්‍රාත් අධිකරණයට ඉදිරිපත් කිරීමෙන් අනතුරුව ලබන 14 වනදා දක්වා රක්ෂිත බන්ධනාගාර ගත කෙරුණා.\nමේ අතර, විභාග කොමසාරිස් ජනරාල් අමිත් ජයසුන්දර ඊයේ විභාග දෙපාර්තමේන්තුවේ පැවති මාධ්‍ය හමුවකදී සඳහන් කළේ විභාග වංචාවලට සම්බන්ධ වූවන්ට එරෙහිව අවශ්‍ය නීතිමය පියවර ගන්නා බවයි.",
       "URL": "https://www.hirunews.lk/337498/සොහොයුරා-වෙනුවෙන්-සාමාන්‍ය-පෙළ-ලියූ-අයියා-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=281"
}