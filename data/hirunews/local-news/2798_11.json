{
       "Source": "hirunews",
       "Timestamp": "Monday, 13 April 2020 - 20:12",
       "Headline": "කොරෝනා පරීක්ෂාවේදී ජෛව සාම්පල් එකතු කරන්න නැනෝ තාක්ෂණ ආයතනයෙන් උපාංගයක්",
       "News Content": "කොරෝනා පරීක්ෂාවට යොදා ගන්නා ජෛව සාම්පල එකතු කිරීමේ උපාංගයක් නැනෝ තාක්ෂණ ආයතනයේ විද්‍යාඥයින් පිරිසක් මෙරට දී මුල්වරට නිපදවා තිබෙනවා.\nමෙතෙක් මේවා අපනයනය කෙරුණු අතර, ලොව පුරා කොරෝනා වෛරසය පැතිර යාමත් සමඟ ශ්‍රී ලංකාවේ මෙම උපාංගයේ හිඟයක් මතුව තිබුණා.\nඊට පිළියමක් ලෙස සකස් කෙරුණු දහසකින් පමණ සමන්විත පළමු උපාංග තොගය රෝගීන්ට භාවිතා කිරීම සඳහා වෛද්‍ය පරීක්ෂණ ආයතනය වෙත ලබාදුන් බවයි ඒවා නිපද වූ නැනෝ තාක්ෂණ ආයතනයේ සාමාජිකයෙකු වන ජ්‍යෙෂ්ඨ පරීක්ෂණ විද්‍යාඥ රුචිර විජේසේන කියා සිටියේ.\nමේ අතර, නැනෝ තාක්ෂණ ආයතනයේ විද්‍යාඥයින් පිරිසක් මෙවැනි සාම්පල එකතු කිරීමේ උපාංගයක් නිපදවීම ජනාධිපති ගෝඨාභය රාජපක්ෂගේ ඇගයීමට ලක්ව තිබෙනවා. සිය ෆේස්බුක් ගිණුමේ සටහනක් තබමින් ජනාධිපතිවරයා සඳහන් කළේ මේ සම්බන්ධයෙන් තමන් ආඩම්බරයට පත්වන බවයි.\nඑසේම වසංගත තත්ත්වය පාලනය කිරීම සඳහා ගන්නා ක්‍රියාමාර්ග වලට එය මහත් රුකුලක් වනු ඇති බව ද ජනාධිපතිවරයා ප්‍රකාශ කළා.",
       "URL": "https://www.hirunews.lk/238573/කොරෝනා-පරීක්ෂාවේදී-ජෛව-සාම්පල්-එකතු-කරන්න-නැනෝ-තාක්ෂණ-ආයතනයෙන්-උපාංගයක්",
       "Category": "Local News",
       "Parent URL": "https://www.hirunews.lk/local-news.php?pageID=2798"
}