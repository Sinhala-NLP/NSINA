{
       "Source": "hirunews",
       "Timestamp": "Thursday, 14 September 2023 - 15:43",
       "Headline": "පොල් ආශ්‍රිත නිෂ්පාදනවලින් ඩොලර් බිලියන 2 ක ආදායමක් ගැනීම අපේ ඉලක්කයයි  - වැවිලි කර්මාන්ත ඇමති කියයි",
       "News Content": "ඉදිරි වසර 5 ත් 10 ත් අතර කාලය තුළ පොල් ආශ්‍රිත නිෂ්පාදනයන් අපනයනය කිරීමෙන් ඉලක්කගත අපනයන ආදායම අමෙරිකානු ඩොලර් බිලියන 2ක් බව කර්මාන්ත හා වැවිලි කර්මාන්ත අමාත්‍ය වෛද්‍ය රමේෂ් පතිරණ පැවසුවා.\nඔහු ඒ බව පැවසුවේ පසුගිය දා ලුණුවිල පොල් පර්යේෂණ ආයතනයේදී පැවති ' තැඹිලි මවු ශාක වගාව' ආරම්භ කිරීමේ උත්සව අවස්ථාවට එක්වෙමින්.\nඑහිදී අදහස් දක්වමින් අමාත්‍යවරයා වැඩිදුරටත් සදහන් කළේ,\n\"තැඹිලි අපනයනය ප්‍රවර්ධනයට කටයුතු කිරීම සම්බන්ධයෙන් මගේ ස්තුතිය ප්‍රථමයෙන් මම පොල් පර්යේෂණ ආයතනයටත්, පොල් වගා කිරීමේ මණ්ඩලයටත්, පොල් සංවර්ධන අධිකාරියටත් පිරිනමනවා. සැප්තැම්බර් 2 වන දා ජාත්‍යන්තර පොල් දිනයට සමගාමිව අපි වැඩසටහන් රැසක් පැවැත්තුවා. එහි වැදගත්ම දේ ලෙසින් අපි අලුතෙන් පොල් ත්‍රිකෝණයක් උතුරු පළාත නියෝජනය වන පරිදි ආරම්භ කිරීමට කටයුතු කළා.\nජනතාව විශාල උනන්දුවකින් ඒ සදහා සහභාගී වුණා. ශ්‍රී ලංකාවේ මේ වසරේදීත් ආසන්න වශයෙන් ගෙඩි බිලියන 3ක පොල් අස්වැන්නක් ලබා ගන්නට පුළුවන් වෙයි. පසු ගිය වසරේ ගෙඩි බිලියන 3.2ක් සහ ඊට පෙර වර්ෂයේ ආසන්න වශයෙන් ගෙඩි බිලයන 3ක් ලෙස මෑත ඉතිහාසයේ වැඩිම පොල් අස්වැන්න වාර්ථා කරගෙන තිබෙනවා. එය කර්මාන්තයක් හැටියට ප්‍රමාණවත් නෑ. එම නිසා අප වඩාත් පොල් වගාව ප්‍රවර්ධනය කළ යුතුයි.\nඅපිට පෙනෙන දෙයක් තමයි පොල් ආශ්‍රිත නිෂ්පාදන අපනයනය සදහා විශාල විභවයක් තිබෙන බව. පසුගිය වසර දෙකෙහිත් ඩොලර් මිලියන 836ක් සහ ඩොලර් මිලියන 817ක් වශයෙන් මෑත ඉතිහාසයේ වැඩිම අගය වාර්තා කළා.\n2020 වසරේ තිබුනේ ඩොලර් මිලියන 600ක ප්‍රමාණයක්. එහෙම බැලුවාම 20%ක පමණ ප්‍රමාණයෙන් පොල් ආශ්‍රිත අපනයන ආදායම වැඩි වෙලා. අපි හිතනවා ඉදිරි කාලයේ පොල් ආශ්‍රිත නිෂ්පාදන හරහා අපනයන ආදායම ඩොලර් බිලියනය ඉක්මවා යයි කියලා. ඒ වගේම ඉදිරි වසර 5ත් 10ත් අතර කාලය තුළ පොල් ආශ්‍රිත නිෂ්පාදන\nවලින් වැවිලි ක්ෂේත්‍රයේ ලැබෙන වැඩිම ආදායම ඩොලර් බිලියනය 2ක් ලැබෙයි කියලා හිතෙනවා. ඒ සදහා වගාව ප්‍රවර්ධනය කළ යුතු වෙනවා.\nඒ වෙනුවෙන් ඉතිහාසයේ වැඩිම පොල් පැළ ප්‍රමාණය අපි ගිය අවුරුද්දේ නිෂ්පාදනය කළා. ආසන්න වශයෙන් පැළ මිලියන 5.5 ක් නිෂ්පාදනය කළා. ගිය වසරේ තමයි වැඩිම හයිබ්‍රිඩ් පොල් පැළ නිෂ්පාදනය කළේ. එය එක්ලක්ෂ හැත්තෑපන්දහසකට අධික පැළ ප්‍රමාණයක්.\nඅලුත් පොල් ත්‍රිකෝණයත් රටේ පවතින විභවයත් සමඟ අපට පුළුවන් වෙයි නිෂ්පාදන ඉහළ නංවන්න. ඊට අමතරව පොල් පර්යේෂණ ආයතනය පැත්තෙන් දේශීය පරිභෝජනයෙදී වන නාස්තිය අවම කර ගැනීමට වැඩසටහන් කිහිපයක් නිර්මාණය කරලා තිබෙනවා. ඒ අනුව කටයුතු කළොත් අපට පුළුවන් වෙනවා අපනයනය සඳහා වැඩි පොල් ප්‍රමාණයක් භාවිතා කරන්න.\" යනුවෙන්.\nමෙම අවස්ථාවට වැවිලි කර්මාන්ත අමාත්‍යංශයේ ලේකම් ජානක ධර්මකීර්ති, පොල් පර්යේෂණ ආයතනයේ සභාපති මල්රාජ් පීරිස්, පොල් සංවර්ධන අධිකාරියේ සභාපති මහාචාර්ය රොෂාන් පෙරේරා, පොල් වගාකිරීමේ මණ්ඩලයේ සභාපති මාධවී හේරත් ඇතුළු නිලධාරින් ඇතුළු පිරිසක් එක්ව සිරියා.",
       "URL": "https://www.hirunews.lk/348258/පොල්-ආශ්‍රිත-නිෂ්පාදනවලින්-ඩොලර්-බිලියන-2-ක-ආදායමක්-ගැනීම-අපේ-ඉලක්කයයි-වැවිලි-කර්මාන්ත-ඇමති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=30"
}