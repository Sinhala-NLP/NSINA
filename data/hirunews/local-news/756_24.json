{
       "Source": "hirunews",
       "Timestamp": "Friday, 04 November 2022 - 19:50",
       "Headline": "වඳුරු උණ ගැන බය වෙන්න එපා - සෞඛ්‍ය අමාත්‍යාංශය කියයි (වීඩියෝ)",
       "News Content": "මන්කිපොක්ස් හෙවත් වඳුරුඋණ වෛරසය ආසාදනය වනුයේ ඉතාම සමීප ඇසුරකින් බැවින් ඒ පිළිබඳ අනියත බියක් ඇති කර නොගන්නා ලෙස සෞඛ්‍ය අමාත්‍යංශය ජනතාවට දැනුම් දෙනවා.\nමෙරටින් මන්කිපොක්ස් හෙවත් වඳුරුඋණ වැළඳුණු පළමු රෝගියා හඳුනා ගැනීම සම්බන්ධයෙන්, මාධ්‍ය වාර්තා කිරීමෙන් පසු සෞඛ්‍ය අමාත්‍යංශයේදී සෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන අද මාධ්‍ය වෙත විශේෂ ප්‍රකාශයක් සිදු කරමිනුයි මේ බව කියා සිටියේ.\nඩුබායි සිට මෙරටට පැමිණි කැළණිය ප්‍රදේශයේ පදිංචි 19 හැවිරිදි තරුණයෙකු මන්කිපොක්ස් හෙවත් වඳුරුඋණ වෛරසය ආසාදනය වී ඇති බවට හඳුනා ගැනීමෙන් පසු පෙරේදා රෝහල් ගතකර තිබුණා.\nමෙම රෝගියා සම්බන්ධයෙන් මාධ්‍යට ලබා දුන් විශේෂ ප්‍රකාශයේදී සෞඛ්‍ය සේවා අධ්‍යක්ෂ ජනරාල්වරයා කියා සිටියේ අදාළ රෝගියාගේ ආශ්‍රිතයන් මේ වන විට නිරෝධායනයට ලක්කර ඇති බවයි.\nඑහිදී වසංගත රෝග විද්‍යා ඒකකයේ අධ්‍යක්ෂ විශේෂඥ වෛද්‍ය සමිත ගිනිගේ ද මාධ්‍ය වෙත අදහස් පල කළා. ඔහු කියා සිටියේ අදාළ රෝගියා මෙරටට පැමිණ පැය විසි හතරක් වැනි කෙටි කාලයක් තුළ සෞඛ්‍ය අංශ වෙත වාර්තා කර ඇති බවයි.\nමේ අතර, සෞඛ්‍ය වෘත්තියවේදීන්ගේ විද්වත් සංගමයේ සභාපති රවී කුමුදේෂ් අද පැවති මාධ්‍ය හමුවකදී කියා සිටියේ වෛද්‍ය පර්යේෂණ ආයතනයේ රසායනාගාර විද්‍යාඥ වෘත්තිකයන් වෛරසයට පහසුවෙන් ගොදුරු විය හැකි අවධානමක පසුවන බැවින් ඔවුන්ට ප්‍රතිශක්තීකරණ එන්නත් ලබා දිය යුතු බවයි.\nමන්කිපොක්ස් හෙවත් වඳුරුඋණ වෛරසය ආසාදනය වූවන් 73,437 දෙනෙකු මේවන විට ලොව පුරා රටවල් සහ පරිපාලන කළාප 106කින් හඳුනාගෙන තිබෙනවා. එමෙන්ම මන්කිපොක්ස් හෙවත් වඳුරු උණ වෛරසය ආසාදනයෙන් සිදු වූ මරණ සංඛ්‍යාව 29ක්.\nමේ අතර හිටපු ජනාධිපති මෛත්‍රීපාල සිරිසේනට කොරෝනා වෛරසය ආසාදනය වී ඇති බව ශ්‍රී ලංකා නිදහස් පක්ෂය අද නිවේදනය කළා.",
       "URL": "https://www.hirunews.lk/319628/වඳුරු-උණ-ගැන-බය-වෙන්න-එපා-සෞඛ්‍ය-අමාත්‍යාංශය-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=756"
}