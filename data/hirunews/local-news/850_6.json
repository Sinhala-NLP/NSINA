{
       "Source": "hirunews",
       "Timestamp": "Friday, 23 September 2022 - 10:47",
       "Headline": "ඇමතිවරුන්ට විදෙස් ගමන් සීමා වෙයි (වීඩියෝ)",
       "News Content": "අමාත්‍ය මණ්ඩලයේ කටයුතු කරන අමාත්‍යවරුන්ගේ සහ රාජ්‍ය අමාත්‍යවරුන්ගේ විදේශ සංචාර අත්‍යවශ්‍ය කාර් යයන් සඳහා පමණක් සීමා කිරීමට කැබිනට් මණ්ඩල අනුමැතිය හිමිව තිබෙනවා.\nඊට අමතරව එවැනි සංචාර සඳහා සහභාගි විය යුත්තේ, ඒ සඳහා අත්‍යවශ්‍යය ම නිලධාරියා හෝ අදළ සංචාරයේ රාජකාරි කටයුතු සඳහා අත්‍යවශ්‍යයෙන් ම අවශ්‍ය කිහිප දෙනෙකුගෙන් සමන්විත කණ්ඩායමක් පමණක් බවත් කැබිනට් මණ්ඩලය ඉදිරිපත් කළ යෝජනාවේ අන්තර්ගත වනවා.\nමෙම යෝජනාව කැබිනට් මණ්ඩලයට ඉදිරිපත් කර ඇත්තේ ජනාධිපතිවරයා විසින් වන අතර එම යෝජනාව සඳහා හේතුව ලෙස දක්වන්නේ රට මුහුණ පා ඇති ආර්ථික අසීරුතාව යටතේ රාජ්‍ය වියදම අවම කිරීමයි.\nමේ අතර, මාස හයක් සඳහා අත්‍යවශ්‍ය ග්ලයිෆොසේට් ආනයනය කිරීමට ද කැබිනට් මණ්ඩලය අනුමත කර තිබෙනවා.\nරජයේ ප්‍රවෘත්ති දෙපාර්තමේන්තුව සඳහන් කළේ, මෙවර මහ කන්නයේ කෘෂිකාර්මික කටයුතු ඵලදායී අයුරින් සිදු කිරීමට හැකි වන පරිදි ග්ලයිෆොසෙට් භාවිත කිරීමට යළි අවස්ථාව සලසා දීම යෝග්‍ය බවට ඉදිරිපත් වූ නිර්දේශ සැලකිල්ලට ගනිමින් මෙම අනුමැතිය ලබා දී ඇති බව යි.\nඑසේම මහ කන්නයේ කෘෂිකාර්මික කටයුතු බාධාවකින් තොර ව පවත්වාගෙන යෑම සඳහා කෘෂිකාර්මික යෙදවුම් ආනයනය කිරීමට පනවා තිබූ සීමාවන් ද සංශෝධනය කර තිබෙනවා.\nමේ යටතේ බීජ, කෘෂිරසායන ද්‍රව්‍ය සහ රසායනික පොහොර ආනයනය කිරීමේ දී දැනට අදාළවන පෙර ගෙවීම් සීමාව ඇමරිකානු ඩොලර් 50,000 සිට ඩොලර් දෙලක්ෂ පනස් දහස දක්වා ඉහළ නැංවීමට යි කැබිනට් මණ්ඩලය තීරණය කර ඇත්තේ.",
       "URL": "https://www.hirunews.lk/316096/ඇමතිවරුන්ට-විදෙස්-ගමන්-සීමා-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=850"
}