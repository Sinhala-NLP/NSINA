{
       "Source": "hirunews",
       "Timestamp": "Wednesday, 01 December 2021 - 7:43",
       "Headline": "ගෑස් සිද්ධීන් ගැන මොරටු සරසවියෙන් වාර්තාවක්",
       "News Content": "ගෑස් ආශ්‍රිත සිද්ධීන් සම්බන්ධයෙන් වන ප්‍රචාරයන් ගැන විමසීමට ඊයේ පත් කෙරුණු විශේෂ අමාත්‍යාංශ උපදේශක කාරක සභාවක් අද රැස්වීමට නියමිතයි.\nඒ අනුව උදෑසන 9ට මෙම කාරක සභාව කැඳවීමට නියමිත බවයි පාර්ලිමේන්තුවේ සභානායක කාර්යාලය නිවේදනය කළේ.\nසභානායක අමාත්‍ය දිනේෂ් ගුණවර්ධන කළ යෝජනාවට අනුවයි මෙම විශේෂ අමාත්‍යාංශ උපදේශක කාරක සභාව පත් කරනු ලැබුවේ.\nමේ අතර මොරටුව විශ්වවිද්‍යාලයේ විද්වත් කමිටුව විසින් සම්පාදනය කරන ලද ගෑස් සාම්පල සම්බන්ධයෙන් වන විශේෂඥ මතය ඇතුළත් වාර්තාව ඊයේ පාරිභෝගික අමාත්‍යාංශය භාර දී තිබෙනවා.\nගෑස් ආශ්‍රිත සිදුවීම් වාර්තා වීමත් සමඟ දිවයිනේ ප්‍රදේශ කිහිපයකින් අහඹු ලෙස ලබා ගත් ගෑස් සිලින්ඩර්වල අන්තර්ගත ගෑස් සංයුතිය පිළිබද රසායනාගාරය විසින් සිදු කළ පරීක්ෂණ වාර්තා වැඩිදුර විමර්ශන සඳහා මොරටුව විශ්වවිද්‍යාලය වෙත යොමු කෙරුණා.\nඑහි රසායනික හා ක්‍රියාවලි අංශයේ අංශ ප්‍රධානී මහාචාර්ය ශාන්ත වල්පොළගේ සදහන් කළේ, ඒ පිළිබද විමර්ශනය කිරීම සඳහා විශේෂඥයින් පිරිසකගෙන් සමන්විත කණ්ඩායමක් පත් කළ බවයි.\nමේ සම්බන්ධයෙන් විශේෂඥයින්ගේ මතය ඇතුළත් වාර්තාවයි මෙලෙස භාර දී ඇත්තේ.\nමේ අතර ගෑස් ආශ්‍රිත සිදුවීම් සම්බන්ධයෙන් ලාෆ්ස් ගෑස් සමාගම නිවේදනයක් නිකුත් කර තිබෙනවා.\nඑහි දැක්වෙන්නේ පසුගිය කාලය පුරාවටම ලාෆ්ස් ගෑස් සිලින්ඩර සම්බන්ධයෙන් වාර්තා වූ කිසිදු ගෑස් කාන්දුවකට හෝ ගෑස් කාන්දු ආශ්‍රිත ගිනි ගැනීම්වලට ගෑස් සිලින්ඩරවල පුරවා ඇති ගෑස් සංයුතියෙහි සම්බන්ධයක් නොමැති බව සහතික කළ හැකි බවයි.\nඑසේම ගෑස් සිලින්ඩර සම්බන්ධයෙන් කිසියම් ගැටලුවක් ඇත්නම් 1311 කෙටි දුරකතන අංකයට අමතන ලෙස ලිට්රෝ සමාගම සිය පාරිභෝගිකයින්ට දැනුම් දීමක් කරනවා.",
       "URL": "https://www.hirunews.lk/289682/ගෑස්-සිද්ධීන්-ගැන-මොරටු-සරසවියෙන්-වාර්තාවක්",
       "Category": "Local News",
       "Parent URL": "https://www.hirunews.lk/local-news.php?pageID=1526"
}