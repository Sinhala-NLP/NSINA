{
       "Source": "hirunews",
       "Timestamp": "Tuesday, 08 November 2016 - 18:13",
       "Headline": "ආණ්ඩුවෙන් 19 ක් කඩන්න සැළසුමක්",
       "News Content": "නව ආණ්ඩුක්‍රම ව්‍යවස්ථාවක් සකස් කිරීම සඳහා වන අනුකමිටු හරහා ඉදිරිපත් කර ඇති වාර්තා මගින් සිදුවන්නේ වෙනම රාජ්‍යයක් නිර්මාණය කිරීමට මග සකස් කිරීම බව ජාතික නිදහස් පෙරමුණේ නායක, පාර්ලිමේන්තු මන්ත්‍රී විමල් වීරවංශ පවසනවා.\nකොළඹ අද කැඳවා තිබූ මාධ්‍ය හමුවකට එක්වෙමින් ඔහු කියා සිටියේ 13 වන සංශෝධනයෙන් ඔබ්බට ගොස් බලය බෙදීමකට මේ හරහා ගමන් කිරීමේ සූදානමක් පවතින බවයි.\nඑම මාධ්‍ය හමුවට එක්වු පිවිතුරු හෙළ උරුමයේ ප්‍රධාන ලේකම්, පාර්ලිමේන්තු මන්ත්‍රී උදය ගම්මන්පිලද එක්ව සිටියා. ඔහු කියා සිටියේ බලය බෙදීමේ අනු කමිටුවේ ඒකීය රාජ්‍ය වෙනුවෙන් පෙනී සිටින කිසිදු විශේෂඥයෙකු නොමැති බවයි.\nපාර්ලිමේන්තුවට වඩා ජනතාව විශ්වාස කරන බව පැවසූ ඔහු 76 දෙනෙකු පාර්ලිමේන්තුවට නොපැමිණියහොත් එය සම්මත නොවන බව ප්‍රකාශ කළා.\nඒ සඳහා මන්ත්‍රීවරුන් 19 දෙනෙකුගේ අඩුවක් පවතින බව කියා සිටි ඔහු අවශ්‍ය අවස්ථාවේදී ඔවුන් ආණ්ඩුවෙන් එළියට පැමිණෙනු ඇතැයි ප්‍රකාශ කළේ බුද්ධි අංශවල අවධානය යොමුවන නිසා ඒ පිළිබඳව වැඩි විස්තර ප්‍රකාශ නොකරන බවද සඳහන් කරමින්.",
       "URL": "https://www.hirunews.lk/147123/ආණ්ඩුවෙන්-19-ක්-කඩන්න-සැළසුමක්",
       "Category": "Local News",
       "Parent URL": "https://www.hirunews.lk/local-news.php?pageID=4803"
}