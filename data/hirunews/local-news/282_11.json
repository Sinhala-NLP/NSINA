{
       "Source": "hirunews",
       "Timestamp": "Friday, 09 June 2023 - 14:48",
       "Headline": "කොළඹ රථ ගාල්වලට මුදල් ගෙවා නෑ",
       "News Content": "කොළඹ මහනගර සභා සීමාව තුළ රථ ගාල් පවත්වාගෙන යනු ලබන පෞද්ගලික ආයතන 38ක් මඟින් කොළඹ මහ නගර සභාවට අය විය යුතු මුදල් නිසි පරිදි ගෙවා නොමැති බව හෙළි වී තිබෙනවා.\nරජයේ ගිණුම් පිළිබඳ කාරක සභාව හෙවත් කෝපා කමිටුව රැස්වූ අවස්ථාවේදී අනාවරණය වුණේ 2021 වර්ෂය අවසන් වන විට නගර සභාවට අය විය යුතු හිඟ ආදායම රුපියල් මිලියන 265.5 ක් බවයි\nකොළඹ මහ නගරසභාවේ විගණකාධිපති වාර්තා සහ වර්තමාන තත්ත්වය පිළිබඳව පාර්ලිමේන්තු මන්ත්‍රී ලසන්ත අලගියවන්න මහතාගේ ප්‍රධානත්වයෙන් රැස්වූ රජයේ ගිණුම් පිළිබඳ කාරක සභාව හෙවත් කෝපා කමිටුවේදී අවධානයට ලක් වුණා\nඑහිදී අනාවරණය වුණේ කොළඹ මහ නගරසභාවේ 2022 වර්ෂයට අදාළව අය නොවූ හිඟ ආදායම් මුදල රුපියල් මිලියන 6,280 ක් බවයි.\nමීට අමතරව 2020 වර්ෂයේ රුපියල් මිලියන 5,386.4 ක් සහ 2019 වර්ෂයේ රුපියල් මිලියන 4,481.5ක අයවිය යුතු හිඟ ආදායම් පවතින බවද මෙහිදී අනාවරණය වුණා.\nඑමෙන්ම කොළඹ මහ නගරසභා සීමාව තුළ රථගාල් පවත්වාගෙන යනු ලබන පෞද්ගලික ආයතන 38කින් 2021 වර්ෂයේ දෙසැම්බර් 31 වන විට නගරසභාවට අය විය යුතු හිඟ ආදායම රුපියල් මිලියන 265.5 ක් බවයි කමිටුව හමුවේ හෙළිවුණේ.\nමීට අමතරව වරිපනම් බදු,කුළී සහ වෙනත් බදු වශයෙන් ද හිඟ මුදල් නගර සභාවට ගෙවීමට ඇති බවද මෙහිදී අනාවරණය වුණා.\nමේ අතර කොළඹ මහ නගර සභාවේ ගිනි නිවීමේ ඒකකය පිළිබඳව ද සාකච්ඡාවට ලක් වූ අතර මහල් 20ක් පමණ වන ගොඩනැගිලි ආශ්‍රිතව පවා ඇතිවන ගිනි නිවීමට මහ නගරසභාවට ඇති හැකියාව මෙහිදී ඇගයීමට ලක් වුණා.",
       "URL": "https://www.hirunews.lk/337475/කොළඹ-රථ-ගාල්වලට-මුදල්-ගෙවා-නෑ",
       "Category": "Local News",
       "Parent URL": "https://www.hirunews.lk/local-news.php?pageID=282"
}