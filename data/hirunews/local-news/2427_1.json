{
       "Source": "hirunews",
       "Timestamp": "Sunday, 27 September 2020 - 12:43",
       "Headline": "තරුණ පරපුර මත්ද්‍රව්‍යවලින් බේරාගැනීමට බාලදක්ෂ ව්‍යාපාරය අවශ්‍යයි - ආරක්ෂක  ලේකම්",
       "News Content": "තරුණ තරුණියන් මත්ද්‍රව්‍යවලට යොමුවීම වැළැක්වීමට සහ ඉන් මිදීම සඳහා බාලදක්ෂ ව්‍යාපාරය වැදගත් වන බව ආරක්ෂක ලේකම් විශ්‍රාමික මේජර් ජෙනරාල් කමල් ගුණරත්න පවසනවා.\nඔහු මෙම අදහස් පළ කළේ කොළඹ ඊයේ පැවති ශ්‍රී ලංකා බාලදක්ෂ සංගමයේ උත්සවයකට  එක්වෙමින්.\n‘‘ශිෂ්ඨ සම්පන්න සමාජයක් කරා යන ගමනේදී බාලදක්ෂ ව්‍යාපාරයක් ඉතා වැදගත් කොට සළකන්න පුළුවන්. එය පෞරුෂ වර්ධනයට ඉවහල් වනවා  සේම තරුණ ජීවිතවල තවත් පැතිකඩ රැසක් සංවර්ධනය සඳහා ඉවහල් කරගන්න පුළුවන්. විශේෂයෙන් යෞවන යෞවනියන් මත්ද්‍රව්‍ය සහ වෙනත් අපරාධවලට යොමුවන කාලයක බාලදක්ෂ ව්‍යාපාරය වැදගත් ක්‍රියාකාරකමක් හැටියටයි මා දකින්නේ. විශේෂයෙන් එය අපේ රටේ අනාගත පරම්පරාවේ පෞර්ෂ වර්ධනයට ඉවහල් වේවි. සුරක්ෂිත සමාජයක් ගොඩනැගීමේ කාර්යයේදී යෞවන යෞවනියන් යන දෙපාර්ශවයම වඩා කාර්යක්ෂම කටයුතු සඳහා යොමු කිරීමට අවශ්‍ය සෑම පියවරක්ම ගත යුතුයි. ඒ සඳහා බාලදක්ෂ ව්‍යාපාරය වැනි කටයුතුවලට යොමුවීම රටේ තරුණ තරුණියන් අපරාධවලින් ආරක්ෂා කරගැනීමට රන් පළිහක් වනු ඇතැයි මා විශ්වාස කරනවා.’’\nමේ අතර බස්නාහිර පළාතේ ගතවූ පැය 24 තුළ සිදුකළ වැටලීම්වලින් පුද්ගලයින් 484 දෙනෙකු අත්අඩංගුවට ගෙන තිබෙනවා.\nඒ අතුරින් පුද්ගලයින්  169 දෙනෙකු සතුව තිබී හෙරොයින් ග්‍රෑම් 329 කට ආසන්න ප්‍රමාණයක් සොයාගනු ලැබූ බවයි බස්නාහිර පළාත් ජ්‍යෙෂ්ඨ නියෝජ්‍ය පොලිස්පති කාර්යාලය සඳහන් කළේ.\nඑමෙන්ම පුද්ගලයින් 133  දෙනෙකු සතුව තිබී ගංජා කිලෝ 47 කට අධික ප්‍රමාණයක්ද පොලිසිය සොයාගෙන ඇති අතර, නීතිවිරෝධී දුම්වැටි 10,721 ක්ද අදාළ වැටලීම්වලදී සොයාගෙන තිබෙනවා.",
       "URL": "https://www.hirunews.lk/251212/තරුණ-පරපුර-මත්ද්‍රව්‍යවලින්-බේරාගැනීමට-බාලදක්ෂ-ව්‍යාපාරය-අවශ්‍යයි-ආරක්ෂක-ලේකම්",
       "Category": "Local News",
       "Parent URL": "https://www.hirunews.lk/local-news.php?pageID=2427"
}