{
       "Source": "hirunews",
       "Timestamp": "Tuesday, 15 August 2017 - 19:22",
       "Headline": "හිටපු ජනපති ආර්යා ශිරන්තිගෙන් පැය 03 ක් සහ රෝහිතගෙන් පැය පහමාරක් ප්‍රශ්න කෙරේ",
       "News Content": "හිටපු ජනාධිපති ආර්යා ශිරන්ති රාජපක්ෂගෙන් අපරාධ පරීක්ෂණ දෙපාර්තමේන්තුව අද පැය 03 ක පමණ කාලයක් ප්‍රශ්න කළා. ඒ, පසුගිය රජය සමයේදී සිරිලිය සවිය පදනමට ලබාදී තිබූ ඩිෆෙන්ඩර් රථයක් සම්බන්ධයෙන් සිදුකරන විමර්ශනයකට අදාලවයි.\nඇය සමඟ හිටපු ජනාධිපති මහින්ද රාජපක්ෂ මෙන්ම පාර්ලිමේන්තු මන්ත්‍රී නාමල් රාජපක්ෂ සහ යෝෂිත රාජපක්ෂද අද උදෑසන අපරාධ පරීක්ෂණ දෙපාර්තමේන්තුව වෙත පැමිණියා.\nඑම ස්ථානයට ඒකාබද්ධ විපක්ෂය නියෝජනය කරන පාර්ලිමේන්තු සහ පළාත්පාලන ආයතන මන්ත්‍රීවරුන් මෙන්ම කලාකරුවන් සහ ආධාරකරුවන් පිරිසක්ද එක්ව සිටි බවයි අප වාර්තාකරු ප්‍රකාශ කළේ.\nඑම නිසා පොලීසිය ජල ප්‍රහාරක රථ ද එහි ස්ථානගත කර තිබුණා.\nඅපරාධ පරීක්ෂණ දෙපාර්තමේන්තුවට පිවිසෙන මාර්ගය එහිදී වසා දැමුණු අතර, කළු පටි පැළඳ එහි පැමිණ සිටි පිරිස හිටපු ජනාධිපති ආර්යා ශිරන්ති රාජපක්ෂ එහි කැඳවීම සම්බන්ධයෙන් විරෝධය පළ කළා.\nහිටපු ජනපතිගේ පුත් යෝෂිත රාජපක්ෂ එම අවස්ථාවේදී පළ කළේ මෙවන් අදහසක්.\n‘‘හෙට කැඳවීමක් තියෙනවා මට, මේ ප්‍රශ්නෙටමයි. වාහනේක පාට මාරු කිරීම පිළිබඳව තමයි මේ ගෙන්නලා තියෙන්නේ. මාධ්‍යයේත් ගියා තාජුඩීන් සහ වෙනත් කරුණු වගයක් කියලා. ඒ වුණාට හෙට ගිහිං තමයි බලන්න  ඕනේ.’’\nපැය 03 ක පමණ ප්‍රශ්න කිරීම්වලින් පසු හිටපු ජනාධිපති ආර්යාව පිටතට පැමිණි අතර එම අවස්ථාවේදී පාර්ලිමේන්තු මන්ත්‍රී නාමල් රාජපක්ෂ මාධ්‍ය වෙත අදහස් පළ කරමින් කියා සිටියේ.\n‘‘අද මේ ආණ්ඩුව දැන් යහපාලන කට්ටිය කියන විදියට මල්ලිගේ ගෑණු ළමයාගෙන් පටන්ගෙන, මල්ලිට ඇවිල්ලා, මට ඇවිල්ලා, තාජුඩීන් මරන්න සැලසුම හදලා තියෙන්නේ අපේ අම්මලූ. මැතිවරණයක් ලඟ එනකොට බැඳුම්කරයේ වෙච්ච දේවල් වහගන්න  ඕන වෙනකොට අපේ පවුලේ අය ගේන්න ඕන. දැන් අද අම්මා මෙතන, මල්ලි එෆ්.සී.අයි.ඩී. එකේ. අනිත් මල්ලි හෙට එනවා මෙතනට. මේ සියල්ල දේශපාලනීකරණය වෙච්ච පරීක්ෂණ.’’ යනුවෙන්.\nඑම ස්ථානයට පැමිණ සිටි පාර්ලිමේන්තු මන්ත්‍රී බන්දුල ගුණවර්ධන කියා සිටියේ හිටපු ජනාධිපති ආර්යාව තමන්ගේ සංවිධානයකට අයත් රියක් වෙනත් රියක් පසුපස ගමන් කළ බව කියන සිද්ධියක් සම්බන්ධයෙන් ප්‍රශ්න කිරීම සඳහා කැඳවා ඇති බවයි.\nමෙරට ඉතිහාසයේ කිසිම ජනාධිපති ආර්යාවක් මෙලෙස පලිගැනීමකට ලක්ව නොමැති බවද ඔහු සඳහන් කළා.\nමේ අතර, හිටපු ජනාධිපතිවරයාගේ බාල පුතු වන රෝහිත රාජපක්ෂ ද අද පොලිස් මූල්‍ය අපරාධ විමර්ශන කොට්ඨාශය වෙත පැමිණියා.\nඒ, රුපියල් මිලියන 320ක් පමණ වැය වූ සුප්‍රීම් සැට් වන් චන්ද්‍රිකා ව්‍යාපෘතිය සම්බන්ධයෙන් සිදුකෙරෙන පරීක්ෂණයට අදාළව ප්‍රකාශයක් ලබාදීම සඳහායි.\nඉන් පිටතට පැමිණීමෙන් පසු මාධ්‍ය වෙත අදහස් පළ කරමින් ඔහු කියා සිටියේ  චන්ද්‍රිකා ව්‍යාපෘතිය සම්බන්ධයෙන් පොලිස් නිලධාරීන් දැනුම්වත් කළ බවයි.\nඑසේම තාජුඩීන් ඝාතන සිද්ධියේ පරීක්ෂණවලට අදාළව යෝෂිත රාජපක්ෂ ද හෙට අපරාධ පරීක්ෂණ දෙපාර්තමේන්තුව හමුවේ පෙනී සිටීමට නියමිතව තිබෙනවා.",
       "URL": "https://www.hirunews.lk/168523/හිටපු-ජනපති-ආර්යා-ශිරන්තිගෙන්-පැය-03-ක්-සහ-රෝහිතගෙන්-පහමාරක්-ප්‍රශ්න-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=4369"
}