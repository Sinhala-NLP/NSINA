{
       "Source": "hirunews",
       "Timestamp": "Sunday, 04 July 2021 - 7:09",
       "Headline": "හරක් කටාගේ මත්ද්‍රව්‍ය ප්‍රවාහනය කළ ට්‍රෝලර් යාත්‍රා ස්කීපර් වරයකු අත්අඩංගුවට",
       "News Content": "පසුගියදා දකුණු වෙරල තීරයේදී අත්අඩංගුවට ගත් මත්ද්‍රව්‍ය තොග සම්බන්ධයෙන් සිදුකරන ලද දීර්ඝ පරීක්ෂණ වලින් අනතුරුව තහවුරු කරගත් තොරතුරු මත මේ වන විට ඩුබායි රාජ්‍යයේ පදිංචිව සිටින හරක් කටා නමැත්තාගෙ මත්ද්‍රව්‍ය ප්‍රවාහනය කළ ට්‍රෝලර් යාත්‍රාව පැදවු ස්කීපර්වරයකු අත්අඩංගුවට ගැනීමට පොලිස් මත්ද්‍රව්‍ය නාශක කාර්යාංශය සමත්වී තිබෙනවා.\nඅදාළ පුද්ගලයා භාරේ තිබූ මත්ද්‍රව්‍ය ජාවාරමෙන් උපයා ගත් බවට සැක කෙරෙන රුපියල් ලක්ෂ පනස් දෙකකට අධික මුදලක් ද පොලිස් භාරයට ගෙන ඇති බවයි පොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ සඳහන් කළේ.\nඊයෙ මාතර කෝට්ටේගොඩ ප්‍රදේශයේදී අත්අඩංගුට ගත් මෙම පුද්ගලයා මත්ද්‍රව්‍ය ප්‍රවාහනය සම්බන්ධයෙන් ආධාර අනුබල දුන් බවට මේ වන විට තොරතුරු ලැබී ඇති බවත් ඒ සම්බන්ධයෙන් පොලිස් මත්ද්‍රව්‍ය නාශක කාර්යාංශය වැඩිදුර පරීක්ෂණ සිදු කරන බවත් පොලිස් මාධ්‍ය ප්‍රකාශක ප්‍රකාශකවරයා කියා සිටියා.\nජාත්‍යන්තර මුහුදේ දී ලබා ගන්නා මත්ද්‍රව්‍ය තොග මෙම පුද්ගලයා විසින් පදවන ලද ට්‍රෝලර් යාත්‍රාවට පටවා ශ්‍රී ලංකාව ආසන්නයට ගෙන රැගෙන විත් අනතුරුව කුඩා බෝට්ටු මගින් මෙරටට රැගෙන විත් ඇති බවයි මෙතෙක් කරන ලද පරීක්ෂණවලදී අනාවරණය වී ඇත්තේ.\nඅත්අඩංගුවට ගත් අදාල ට්‍රෝලර් යාත්‍රා ස්කීපර්වරයා අද දින මාතර අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/276010/හරක්-කටාගේ-මත්ද්‍රව්‍ය-ප්‍රවාහනය-කළ-ට්‍රෝලර්-යාත්‍රා-ස්කීපර්-වරයකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1843"
}