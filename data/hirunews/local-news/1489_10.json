{
       "Source": "hirunews",
       "Timestamp": "Thursday, 16 December 2021 - 18:13",
       "Headline": "තොරතුරු සෙවීමේ යානය සූර්යයාට ළඟාවෙයි",
       "News Content": "අභ්‍යාවකාශ ගමන්වල ඉතිහාසගත වන නව පිටුවක් පෙරලීමට නාසා ආයතනය සමත්ව තිබෙනවා.\nඒ සූර්යයාගේ පිටත වායුගෝලය තරණය කිරීමට නාසා ආයතනය යැවූ රොබෝ යානයක් සමත් වීමත් සමගයි.\nමෙය සිදුව ඇත්තේ පසුගිය අප්‍රේල් මාසයේ 28 වනදා වන අතර එහි දත්ත නාසා ආයතනයට ලැබී ඇත්තේ මෑතකදීයි.\nඒ අනුවයි මෙම ඉතිහාසගත වන සිදුවීම ඔවුන් හෙළිකර ඇත්තේ.\nමෙම යානය මගින් සූර්යයාගේ නව සොයා ගැනීම් රැසක් රැගෙන එනු ඇති බවට නාසා ආයතනය විශ්වාසය පළකරනවා.\nසූර්යයාගේ පිටත වායුගෝලයේ දැඩි තාපයට සහ විකිරණවලට ඔරොත්තු දෙමින් සූර්යයා ක්‍රියා කරන ආකාරය පිළිබඳ මෙම යානය අවබෝධයක් ලබාගෙන ඇතැයි ද නාසා ආයතනය ප්‍රකාශ කළා.\nParker Solar Probe නම් මෙම යානය හිරු ගවේෂණයට යොමු කළ පළමු යානය ලෙසටයි ඉතිහාසගත වන්නේ.\nනාසා ආයතනය විසින් මෙම යානය සූර්යයා වෙත යොමුකරවනු ලැබුවේ 2018 වසරේදී වන අතර එය පැයට කිලෝමීටර් 50000ක එනම් පැයට සැතපුම් 320000ක පමණ වේගයෙන් ගමන් කර සූර්යයා වෙත ළගාවී තිබෙනවා.\nඉතා ඝණ තාප පලිහක් යොදවා ඇති යානය වේගයෙන් සූර්යයා වෙත සමීප වී ඉතා ඉක්මනින් දත්ත ලබාගෙන ඉන් පිටව යාම සිදුකරන බව සඳහන්.\nසූර්යයාගේ අභිරහස් මෙන්ම එම ප්‍රදේශයේ සුළං තත්වයේ අභිරහස් විසඳා ගැනීමේ විද්‍යාත්මක මෙහෙයුමක් ලෙසට නාසා ආයතනය මෙය හඳුන්වා දෙනවා.\nඑමෙන්ම එය ඍජුව අධ්‍යයනය කිරීම සඳහා සූර්යාගේ සිට සැතපුම් මිලියන 4ක පමණ දුරින් කක්ෂගත වන අද්විතීය සූර්ය නිරීක්ෂණාගාරයක් ලෙසටයි නාසා ආයතනය මෙම යානය නම්කර ඇත්තේ.",
       "URL": "https://www.hirunews.lk/291252/තොරතුරු-සෙවීමේ-යානය-සූර්යයාට-ළඟාවෙයි",
       "Category": "Local News",
       "Parent URL": "https://www.hirunews.lk/local-news.php?pageID=1489"
}