{
       "Source": "hirunews",
       "Timestamp": "Sunday, 12 September 2021 - 19:43",
       "Headline": "ව්‍යාපාරිකයෙකුගේ ඝාතනයට ඔහුගේ බාල පුතා අත්අඩංගුවට",
       "News Content": "සමාගම් 9ක හිමිකරුවෙකු ලෙස කටයුතු කළ ව්‍යාපාරිකයෙකුගේ ඝාතනයක් සම්බන්ධයෙන් අපරාධ පරීක්ෂණ දෙපාර්තමේන්තුව ඔහුගේ බාල පුත්‍රයා අත්අඩංගුවට ගෙන තිබෙනවා.\nපොලිස් මාධ්‍ය ප්‍රකාශක කාර්යාලය නිවේදනය කළේ පසුගිය ජුනි මස 9 වනදා අදාළ ව්‍යාපාරිකයා ඔහුගේ කාර්යාලය තුලදී මිය ගොස් ඇති අතර එම මරණය සැක සහිත බවට ලද පැමිණිල්ලක් මත සිදුකල දීර්ඝ විමර්ශණයේදී මෙම අත්අඩංගුවට ගැනීම සිදු කර ඇති බවයි.\nමෙම ව්‍යාපාරිකයාගේ මරණය ගෙල සිරකිරීමෙන් සිදුවූ මනුෂ්‍ය ඝාතනයක් බවට අනාවරණය වීමෙන් පසු ඇතුල් කෝට්ටේ ප්‍රදේශයේ පදිංචි ඔහුගේ 37 හැවිරිදි බාල පුත්‍රයා මෙලෙස අත්අඩංගුවට ගෙන ඇත්තේ ඊයේ දිනයේදීයී.\nමෙම ඝාතනය සූක්ෂම ලෙස සිදුකර ස්වභාවික මරණයක් ලෙස හැඟෙන පරිදි සැලසුම් කොට අවමංගල්‍ය කටයුතු සිදු කර ඇති බව අනාවරණ වී තිබෙනවා.\nපොලිස් මාධ්‍ය ප්‍රකාශක කාර්යාලය වැඩිදුරටත් සඳහන් කළේ මෙය එම ව්‍යාපාරිකයාගේ බාල පුත්‍රයා විසින් සිදු කල ඝාතනයක් බවට සියුම්ව කරන ලද පරීක්ෂණ වලදී අනාවරණ කර ගැනීමට හැකියාව ලැබී ඇති බවයි.\nඅත්අඩංගුවට ගත් සැකකරු අද කොළඹ මහේස්ත්‍රාත් අධිකරණයට ඉදිරිපත් කිරීමෙන් අනතුරුව ලබන 17 වනදා දක්වා රක්ෂිත බන්ධනාගාර ගත කර තිබෙනවා.",
       "URL": "https://www.hirunews.lk/282035/ව්‍යාපාරිකයෙකුගේ-ඝාතනයට-ඔහුගේ-බාල-පුතා-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1696"
}