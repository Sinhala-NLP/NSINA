{
       "Source": "hirunews",
       "Timestamp": "Thursday, 15 June 2023 - 20:02",
       "Headline": "අහසට වෙඩි තැබූ සජබ සංවිධායකට ඇප",
       "News Content": "හොරණ බොරළුගොඩ ප්‍රදේශයේ සිදුවූ වෙඩි තැබීම සම්බන්ධයෙන් අත්අඩංගුවට ගත් සමගි ජන බලවේගයේ හොරණ ආසන සංවිධායක හිටපු පාර්ලිමේන්තු මන්ත්‍රී පී.ඩී අබේරත්න අද (15) ඇප මත මුදා හැරුණා.\nඒ, හොරණ මහේස්ත්‍රාත් අධිකරණයට ඉදිරිපත් කිරීමෙන් අනතුරුවයි.\nඊයේ (14) පස්වරුවේ ඔහුට අයත් ඉඩමකට ගිය අවස්ථාවේ එහි පිටස්තර පිරිසක් රැදී සිටිනු දැක, ඔවුන් සමග ඇති වූ ආරවුලක දී එහි සිටි දෙදෙනෙකු හිටපු පාර්ලිමේන්තු මන්ත්‍රීවරයාට පොරවකින් පහරදීමට උත්සාහ කර තිබුණා.\nඑම අවස්ථාවේ ඔහුට අයත් බලපත්‍ර සහිත පිස්තෝලයෙන් අහසට වෙඩි තබා පිරිස විසුරුවා හැරීමටයි කටයුතු කර තිබුණේ.\nඉන් කිසිවෙකුටත් තුවාල සිදුවුණේ නැහැ.\nමේ සම්බන්ධයෙන් විමර්ශනයක් සිදුකළ හොරණ පොලිසිය 70ක් හැවිරිදි හිටපු මන්ත්‍රීවරයා අත්අඩංගුවට ගත් අතර එහිදී වෙඩි තැබීමට භාවිත කළ ගිනි අවිය සහ පතොරොම් 03ක් ද පොලිස් භාරයට ගැණුනා.\nඅද (15) අධිකරණයට ඉදිරිපත් කළ අවස්ථාවේ රුපියල් ලක්ෂ 10ක ශරීර ඇප දෙකක් මත සැකකරු මුදා හැරීමට නියෝග කළ මහේස්ත්‍රාත්වරයා ඔහුට විදෙස් ගමන් තහනමක් ද පනවනු ලැබුවා. ඔහු සතුව තිබූ ගිනි අවි බලපත්‍රය ද අධිකරණය භාරයට ගත් බවයි අප වාර්තාකරු සදහන් කළේ.",
       "URL": "https://www.hirunews.lk/338063/අහසට-වෙඩි-තැබූ-සජබ-සංවිධායකට-ඇප",
       "Category": "Local News",
       "Parent URL": "https://www.hirunews.lk/local-news.php?pageID=265"
}