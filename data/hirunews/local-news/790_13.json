{
       "Source": "hirunews",
       "Timestamp": "Thursday, 20 October 2022 - 13:35",
       "Headline": "අධ්‍යාපන අයිතිය අහිමි වෙමින් ඇති දෙහිඕවිට දරුවෝ (වීඩියෝ)",
       "News Content": "නිදහස් අධ්‍යාපනය මෙරට සියලු දරුවන්ට උරුම අයිතියක්.\nනමුත් විවිධ ආර්ථික හා පාරිසරික අර්බුද හමුවේ ඇතැම් දරුවන්ට මෙම අයිතිය අහිමිවීම කණගාටුවට කරුණක්.\nඑලෙස අධ්‍යාපන අයිතිය අහිමි වෙමින් සිටින දරුවන් පිරිසක් පිළිබඳ මේ පුවත අපට වාර්තා වුණේ දෙහිඕවිට ප්‍රදේශයෙන්.\nමේ කෑගල්ල දිස්ත්‍රික්කයේ දෙහිඕවිට අධ්‍යාපන කලාපයට අයත් දෙහිඕවිට දෙමළ මහා විද්‍යාලයයි.\nසිසු දරුවන් 613ක් පමණ මේ වනවිට මෙහි සිප් සතර හදාරමින් සිටිනවා.\nඅධික වර්ෂාවත් සමග සිදු වූ නායයෑමක් හේතුවෙන් පාසලේ බොහෝ ගොඩනැගිලි විනාශ වී දැඩි අලාභ හානි සිදුවුණේ 2016 වසරේදීයි.\nවසර 6ක් ඉක්ම ගියද විනාශ වූ ගොඩනැගිලි නිසි ප්‍රතිසංස්කරණයක් සිදු කර නොමැති පසුබිමක අද වනවිට සිසුන් අධ්‍යයන කටයුතුවල නිරත වන්නේ නායයෑමෙන් හානියට පත්වූ ගොඩනැගිලි තුළයි.\nප්‍රදේශයට මේ දිනවල ඇද හැලෙන අධික වැසි හේතුවෙන් ශ්‍රේණි කිහිපයකට අධ්‍යයන කටයුතු අතරමග නවතා දැමීමට කටයුතු කර ඇත්තේ පවතින අවදානම හේතුවෙන්.\n2017 වසරේදී නව පාසල් ගොඩනැගිලි ඉදි කිරීමේ මූලික කටයුතු ඇරඹුව ද වසර 2කට ආසන්න කාලයක් පැවති කොවිඩ් වසංගත තත්ත්වය සහ වත්මන් ආර්ථික අර්බුදය හමුවේ ඊට තාවකාලික නැවතීමේ තිත තැබීමට සිදුව තිබෙනවා.\nමව්පියන් බලධාරීන්ගෙන් ඉල්ලා සිටින්නේ තම දරුවන්ටද අනෙකුත් දරුවන්ට මෙන් නිදහස් අධ්‍යාපන අයිතිය බුක්ති විඳීමට අවකාශය සළසා දෙන ලෙසයි.",
       "URL": "https://www.hirunews.lk/318376/අධ්‍යාපන-අයිතිය-අහිමි-වෙමින්-ඇති-දෙහිඕවිට-දරුවෝ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=790"
}