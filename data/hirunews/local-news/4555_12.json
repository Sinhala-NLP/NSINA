{
       "Source": "hirunews",
       "Timestamp": "Thursday, 20 April 2017 - 14:34",
       "Headline": "සැමියාට හා අනියම් බිරිඳට පළමු බිරිඳගෙන් අමතක නොවන කෑමක්",
       "News Content": "අනියම් බිරිඳක් සොයා ගිය සැමියා හිරෙන් නිදහස් කර ලක්ෂ 4කුත් දී රැවුල හා කොන්ඩයද කපා අමතක නොවන කෑමක් ද දුන් බිරිඳක් ගැන ඇදහිය නොහැකි කතාවක් ගල්ගමුවෙන් වාර්තා වනවා.\nසිද්ධිය මෙසේයි.\nසිය කසාද සැමියා අනියම් පෙමක පැටලී වෙනත් කාන්තාවක් සමග පලා යාම හේතුවෙන් පළමු බිරිය විසින් දික්කසාද නඩුවක් ගොනු කර තිබූ අතර නඩුවට අදාල නඩත්තු මුදල් නොගෙවීම නිසා ඔහු රක්ෂිත බන්ධනාගාර ගත කර තිබෙනවා.\nසිද්ධියට අදාල පුද්ගලයා පළමුව විවාහ ගිවිස ගෙන සිට ඇති අතර එම විවාහයෙන් දරුවන් දෙදෙනෙක් දසිටින අතර දෙවනුව මෙම පුද්ගලයා විසින් වෙනත් කාන්තාවක් සමග අනියම් සබදතාවක් ඇති කරගෙන ඇය සමග වෙනත් ප්‍රදේශයකට පලා ගොස් ජීවත් වුනා.\nපළමු බිරිද විසින් ගල්ගමුව අධිකරණයේ නඩුවක් ගොනු කර එයින් ඇය මාසික නඩත්තු මුදලක් ඉල්ලා ඇතත් එම නඩත්තු මුදලද වසර 4 ක් තිස්සේ නොගෙවීම හේතුවෙන් අදාල පුද්ගලයා පොලීසිය විසින් අත්අඩංගුවට ගෙන අධිකරණයට ඉදිරිපත් කෙරුනා. පසුව චෝදනාව සම්බන්ධයෙන් සැකකරු රක්ෂිත බන්ධනාගාර ගත කිරීමට අධිකරණයෙන් නියම කළා.\nවසර 4 ක් තිස්සේ කිසිදු මුදලක් අදාල කාන්තාවට නොගෙවීම නිසා පළමු බිරිඳට රුපියල් හාර ලක්ෂ අසූදාහකට ආසන්න මුදලක් ලබා ගැනීමට තිබූ අතර අධිකරණය සැකකරුට නියම කර ඇත්තේ එයින් ලක්ෂ 4 ක් මෙම කාන්තාවට ලබා දෙන ලෙසයි.\nඒ අතර දෙවන බිරිඳට පළමු බිරිදගෙන් ඇමතුමක් ලැබී තිබෙනවා. ඇය පවසා ඇත්තේ පවුල් ආරවුල් සිදු කිරීමට තමන්ට අවශ්‍යතාවක් නොමැති බවත් අදාල වන්දි මුදල් පොලියට හෝ සොයාගෙන විත් අධිකරණය තුළදී ලබා දී මෙම නඩුව අවසන් කර ගන්නා ලෙසයි. පසුව අධිකරණයෙන් පිටත දී තමන් එම මුදල යළි ලබා දෙන බව ද ඇය පවසා තිබෙනවා.\nඉකුත් අප්‍රේල් 06 වැනිදා ගල්ගමුව අධිකරණයේ නඩුව කැදවූ අවස්ථාවේ දෙවන බිරිඳ පොලියට ලබා ගත් ලක්ෂ 4 ක මුදල සැකකරු පළමු බිරිදට ලබා දී තිබෙනවා.\nඑහිදී මුදල් ලබා ගත් පළමු බිරිද උසාවි භූමියෙන් පිට වූ අවස්ථාවේම එම මුදල් දෙවැනි බිරිදට ආපසු ලබා දී ඇති අතර සැමියාගේ කොණ්ඩය හා රැවුලද කප්පවා ඇතැයි සඳහන්. සැමියාගේ දෙවැනි විවාහයේ දරු දෙදෙනාත් බිරිදත් සැමියාත් හෝටලයකට රැගෙන ගොස් දහවල් ආහාරයද රැගෙන දී දෙදෙනාටම ආශිර්වාද කොට පිටත් කර තිබෙන්නේ මහත් කරුණාවකින්.\nපසුව එම කාන්තාව සිය කතාව දෑසේ කදුළු පුරවා ගනිමින් නීතීඥවරුන්ට පවසා තිබෙනවා.",
       "URL": "https://www.hirunews.lk/159585/සැමියාට-හා-අනියම්-බිරිඳට-පළමු-බිරිඳගෙන්-අමතක-නොවන-කෑමක්",
       "Category": "Local News",
       "Parent URL": "https://www.hirunews.lk/local-news.php?pageID=4555"
}