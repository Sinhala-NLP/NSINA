{
       "Source": "hirunews",
       "Timestamp": "Friday, 15 July 2022 - 18:09",
       "Headline": "රුපියල් මිලියන 19කට වැඩි වටිනාකමකින් යුත් කේරළ ගංජා තොගයක් නාවික හමුදා භාරයට",
       "News Content": "යාපනය, මණ්ඩතිව් දූපතේ, සම්පකුලම් වෙරළ තීරය, කල්මුණේ තුඩුව වෙරළ තීරය සහ කයිට්ස් අල්ලප්පිඩ්ඩි වෙරළ තීරය ආශ්‍රිතව නාවික හමුදාව සිදුකළ මෙහෙයුම් මගින් කේරළ ගංජා තොගයක් අත්අඩංගුවට ගෙන තිබෙනවා.\nඊයේ සහ අද සිදුකළ පාමුර සංචාර සහ විශේෂ සෝදිසි මෙහෙයුම් මගිනුයි මෙම කේරළ ගංජා කිලෝග්‍රෑම් 65 කට අධික තොගයක් හමුවී ඇත්තේ.\nයාපනය, මණ්ඩතිව් දූපතේ, සම්පකුලම් වෙරළ ආශ්‍රිතව සහ කල්මුණේ තුඩුව වෙරළ ආශ්‍රිතව ඊයේ සහ අද සිදුකළ පාමුර සංචාරයන් මඟින් එම වෙරළ තීරයන්ට ගොඩගසන ලද පාර්සල් 10ක අසුරා තිබූ කේරළ ගංජා කිලෝ 50 ග්‍රෑම් 900ක පමණ තොගයක් නාවික හමුදා භාරයට ගෙන තිබෙනවා.\nමීට අමතරව, යාපනය කයිට්ස් දූපතේ අල්ලප්පිඩ්ඩි වෙරළ තීරය ආශ්‍රිතව ඊයේ සහ අද සිදුකළ විශේෂ සෝදිසි මෙහෙයුම් මඟින් එම වෙරළ තීරයට ගොඩගසන ලද පාර්සල් 03 ක අසුරා තිබූ කේරළ ගංජා කිලෝ 14 ග්‍රෑම් 480ක පමණ ප්‍රමාණයක්ද නාවික හමුදා භාරයට ගනු ලැබුවා.\nනාවික හමුදා මෙහෙයුම් හමුවේ ගොඩබිමට රැගෙන ඒමට නොහැකිව ජාවාරම්කරුවන් විසින් මෙම කේරළ ගංජා මෙලෙස අතහැර දමන්නට ඇතැයි සැකකෙරෙන අතර, මෙම කේරළ ගංජා තොගයේ දළ වීථි වටිනාකම රුපියල් මිලියන 19 කට අධික වන බවටයි විශ්වාස කෙරෙන්නේ.\nනාවික හමුදා භාරයට ගත් කේරළ ගංජා තොගය ඉදිරි නීතිමය කටයුතු සඳහා යොමු කරන තෙක් නාවික හමුදා භාරයේ තබා තිබෙනවා.",
       "URL": "https://www.hirunews.lk/310073/රුපියල්-මිලියන-19කට-වැඩි-වටිනාකමකින්-යුත්-කේරළ-ගංජා-තොගයක්-නාවික-හමුදා-භාරයට",
       "Category": "Local News",
       "Parent URL": "https://www.hirunews.lk/local-news.php?pageID=1018"
}