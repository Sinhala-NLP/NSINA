{
       "Source": "hirunews",
       "Timestamp": "Saturday, 21 October 2017 - 16:36",
       "Headline": "මහගිරිදඹට කඩා වැටුනු කසල කන්ද ඉවත් කිරීම ඇරඹෙයි (ඡායාරූප)",
       "News Content": "ශ්‍රී පාද මාර්ගයේ මහගිරිදඹ ප්‍රදේශයට කඩාවැවී ඇති කසල කන්ද ඉවත් කිරීම යුද හමුදාව විසින් ආරම්භ කර තිබෙනවා.\nවන්දනාකරුවන් විසින් උඩ මලුවට රැගෙන ගොස් මුදාහැර තිබු පොලිතින් / ප්ලාස්ටික් ඇතුලු ඝන අපද‍්‍රව්‍ය සහ කැළි කසල තොගයකුයි පසුගිය 10 වනදා පැවති අයහපත් කාලගුණයත් සමග කඩා වැටී තිබුනේ.\nකසල තොගය මහගිරිදඹ වැලමිට වංගුව ප්‍රදේශයේ ස්ථාන දෙකකින් කඩා වැටී පියගැට පෙළේ රැඳී තිබෙනවා.\nමේ හේතුවෙන් පියගැට පෙළට සහ ආරක්ෂිත වැටට දැඩි අලාභ හානි සිදුව ඇති බවයි අප වාර්තාකරු කියාසිටියේ.\nමෙම කසල තොගය නල්ලතන්නිය දක්වා රැගෙන ඒමට රැස් කර තිබියදී පැවති වර්ෂාවත් සමග කඩාවැටී ඇති බව ශ්‍රී පාදස්ථානාධිපති හිමියන් ප්‍රකාශකර තිබෙනවා.\nමෙම කසල තොගය මෙවර ශ්‍රී පාද වන්දනා සමය ආරම්භයට පෙර ඉවත් කර අලාභ හානි සිදුව ඇති පියගැට පෙළ සහ ආරක්ෂිත වැට යථා තත්වයට පත් කිරීමට ශ්‍රී පාද භාරකාර මණ්ඩලය පියවර ගෙන තිබෙනවා.\nඋඳුවප් පොහොය දිනයෙන් ආරම්භ වන මෙවර ශ්‍රී පාද වන්දනා සමයේදී පොලිතින් සහ ඝන අපද‍්‍රව්‍ය භාවිතයට පනවා ඇති නීති තවත් දැඩි කිරීමට බලාපොරොත්තුවන බව ශ්‍රී පාද භාරකාර මණ්ඩලය අවධාරණය කර තිබෙනවා.\nඡායාරූප - හැටන් රංජිත් රාජපක්ෂ",
       "URL": "https://www.hirunews.lk/174087/මහගිරිදඹට-කඩා-වැටුනු-කසල-කන්ද-ඉවත්-කිරීම-ඇරඹෙයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4260"
}