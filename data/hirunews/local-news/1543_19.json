{
       "Source": "hirunews",
       "Timestamp": "Tuesday, 23 November 2021 - 9:18",
       "Headline": "කින්නියා ප්‍රදේශයේදී පාලම් පාරුවක් පෙරළී 6ක් මරුට (වීඩියෝ)",
       "News Content": "ත්‍රිකුණාමලය - කින්නියා - කුරිඤ්ඤංකේනි කලපුවේ පාලම් පාරුවක් පෙරලීමෙන් එහි ගමන් ගත් පුද්ගලයින් පිරිසක් මිය යාමත් සමග ඊට විරෝධය පළ කරමින් කින්නියා නගරයේ විරෝධතාවක් පැවැත්වෙනවා.\nසිද්ධියෙන් මිය ගිය සංඛ්‍යාව 6 දක්වා ඉහළ ගොස් ඇති අතර තවත් 20 දෙනෙකු පමණ රෝහල් ගත කර ඇති බවයි පොලීසිය සඳහන් කළේ.\nමිය ගිය පුද්ගලයින් අතර කුඩා ළමයින් 4 දෙනෙකු ද සිටිනවා.\nඔවුන් අවුරුදු 3 හමාර, 6 සහ 8 යන වයස්වල පසුවන්නන් බවයි පොලීසිය සඳහන් කළේ.\nමීට අමතරව පාරුවේ ගමන් කළ 70 හැවිරිදි පුද්ගලයෙකු සහ 30 හැවිරිදි මවක් ද ජීවිතක්ෂයට පත්වුණා.\nඇගේ දරුවන් දෙදෙනා ද මිය ගොස් සිටින බවයි පොලීසිය වැඩිදුරටත් සඳහන් කළේ.\nපාරුව පෙරළීමෙන් රෝහල් ගත කළ 20 දෙනාගෙන් 4 දෙනෙකුගේ තත්ත්වය බරපතළ අතර ඉන් එක් අයෙකු කින්නියා රෝහලේ සිට ත්‍රිකුණාමලය මහරෝහල වෙත මාරු කර යැවුණා.\nපැරණි පාලම වෙනුවට කලපුව හරහා නව පාලමක් ඉදිකෙරෙමින් පවතින අතර ඒ හේතුවෙනුයි බැරල් සහ ලී යොදා ගනිමින් මෙම පාලම් පාරුව සකස් කර ඇත්තේ.\nඒ අනුව එදිනෙදා වැඩ කටයුතු සඳහා පාසල් ළමයින් ඇතුළු පුද්ගලයින් පිරිසක් අද උදෑසන මෙහි ගමන් කරමින් සිට තිබෙනවා.\nඊට ආධාරකයක් ලෙස දෙපසින් කේබල් ද යොදා තිබූ අතර, එලෙස යොදා තිබූ කේබලයක් කැඩී යාම නිසා පාලම් පාරුව පෙරළීමෙන් මෙම අනතුර සිදු වී ඇති බවයි පොලීසිය සැක කරන්නේ.\nඅනතුර සිදුවන අවස්ථාවේදී එහි පුද්ගලයින් 30 දෙනෙකු පමණ ගමන් කර තිබෙනවා.\nමේ අතර, නාවික හමුදාව, මේ වන විට අදාළ ස්ථානයේ මෙහෙයුමක් දියත් කර ඇත්තේ අතුරුදන් වී ඇති පුද්ගලයින් සෙවීම සඳහායි.\nකෙසේ වෙතත්, මෙම අනතුරට විරෝධය පළ කරමින් ප්‍රදේශවාසීන් පිරිසක් අද කින්නියා නගරයේ විරෝධතාවක නිරත වුණා. හිරු වාර්තාකරු සඳහන් කළේ කින්නියා - බුහාර්  මංසන්ධියේ ටයර් පුළුස්සමින් ඔවුන් එලෙස විරෝධතාවයේ නිරත වූ බවයි.",
       "URL": "https://www.hirunews.lk/288893/කින්නියා-ප්‍රදේශයේදී-පාලම්-පාරුවක්-පෙරළී-6ක්-මරුට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1543"
}