{
       "Source": "hirunews",
       "Timestamp": "Monday, 11 April 2022 - 10:23",
       "Headline": "මාතෘභූමිය රැකගැන්මට එතෙර ලාංකිකයෝත් වීදි බසිති (වීඩියෝ සහ ඡායාරූප)",
       "News Content": "ශ්‍රී ලංකා රජයේ දූෂිත පාලනයට එරෙහිව මේ වනවිට රට පුරා ජනතාව වීදි බැස් ඇති අවස්ථාවක, එතෙර සිටින ශ්‍රී ලාංකිකයින් ද ඊට සහාය පළ කරමින් විවිධ අවස්ථාවලදී එරට රටවල්වලදී විරෝධතා සංවිධානය කරන අයුරු දක්නට ලැබෙනවා.\nශ්‍රී ලංකාව තුළ දැඩි ආර්ථික අර්බුදකාරී වාතාවරණයක් නිර්මාණය කළ බවට චෝදනා ලබන වත්මන් ජනාධිපතිවරයා ප්‍රමුඛ අග්‍රාමාත්‍යවරයා සහ මැති ඇමතිවරුන්ට වහාම ක්‍රියාත්මක වන පරිදි සිය තනතුරුවලින් ඉල්ලා අස්වී රට ගොඩනැගිය හැකි පාලනයකට රට භාර කරන ලෙසයි මෙරට විරෝධතාකරුවන් මෙන් ම එතෙර ශ්‍රී ලාංකික විරෝධතාකරුවන් ද ඉල්ලා සිටින්නේ.\nඒ අනුව අද (11) දිනයේ දී බ්‍රිතාන්‍යයේ හෙන්ලි ප්‍රදේශයේ ජීවත්වන ශ්‍රී ලාංකිකයින් පිරිසක් විසින් ද වත්මන් දූෂිත සහ අකාර් යක්ෂම රාජ්‍ය පාලනය වහාම අතුගා දැමිය යුතු බවට බල කරමින් උද්ඝෝෂණයක නිරත වුණා.\nමේ අතර, ඊයේ (10) දිනයේ දී ඔස්ට්‍රේලියාවේ මෙල්බර්න් නුවර දී මෙන්ම ජපානයේ තෝකියෝ නගරය සහ තවත් නගර කීපයක ද විවිධ සටන් පාඨ පුවරු ප්‍රදර්ශනය කරමින් එරට වෙසෙන ලාංකික ප්‍රජාව විසින් මෙරට අර්බුදකාරී දේශපාලනයට සිය විරුද්ධත්වය පළ කර අයුරු දක්නට ලැබුණා.\nමේ අතර, දූෂිත පවුල් පාලනයට එරෙහිව විශාල විරෝධතාවක් ඉතාලියේ වෙරෝනා නගරයේ දී හා රෝමයේ ද පැවැත්වුණා.\nඒ ඊයේ දිනයේ දී.\nමීට එරට වෙසෙන ශ්‍රී ලාංකිකයින් මෙන් ම ශ්‍රී ලංකාවට ආදරය කරන එරට ඉතාලි ජාතිකයින් මෙන්ම විදේශිකයින් පිරිසක් ද එක්ව සිටියා.\nඑමෙන්ම පසුගිය සතියේ දී ස්කොට්ලන්තයේ පර්ත් සහ ඩන්ඩි නගරවල දී මෙන් ම රුසියාවේ ශාන්ත පීටර්ස්බර්ග් නුවර දී ද ශ්‍රී ලාංකිකයින් විසින් සිය මාතෘභූමිය රැකගැනීම සඳහා අරගල සිදු කළා.",
       "URL": "https://www.hirunews.lk/301701/මාතෘභූමිය-රැකගැන්මට-එතෙර-ලාංකිකයෝත්-වීදි-බසිති-වීඩියෝ-සහ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1237"
}