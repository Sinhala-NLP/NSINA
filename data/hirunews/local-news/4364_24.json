{
       "Source": "hirunews",
       "Timestamp": "Friday, 18 August 2017 - 16:36",
       "Headline": "මත්පැන් බෝතලයට විශේෂ ස්ටිකරයක් හඳුන්වාදීම ප්‍රමාද වූ හැටි අගමැති කියයි",
       "News Content": "මත්පැන් බෝතලයට විශේෂ ස්ටිකරයක් හඳුන්වා දී අපේ ආදායම වැඩි කිරීමට පසුගිය වසරේ බලාපොරොත්තු වුවත් ටෙන්ඩර් කමිටුවෙන්, අභියාචනා කමිටුවටත්, ඉන් පසුව නීතිපතිවරයාටත් යොමු කර තිබෙන අතර දැන් ඒ ක්‍රියාවලියට වසරක් ගත වු බව අග්‍රාමාත්‍ය රනිල් වික්‍රමසිංහ කියා සිටියා.\nඒ නිසා රුපියල් බිලියන 40 ක ආදායමක් අපට අහිමි වු බවයි ඔහු සඳහන් කළේ.\nමාතර දිස්ත්‍රික්කයේ ගංවතුරෙන් හානියට පත්වූ ප්‍රදේශවල සහන සේවා පිළිබඳ ප්‍රගති සමාලෝචන හා රාජ්‍ය නිලධාරීන්ගේ හමුවට සහ ආපදාවට ලක්වූවන්ට වන්දි චෙක්පත් ලබාදීම, ඉඩම් බලපත්‍ර බෙදා දීම, පාසල් ළමුන්ට පාසල් උපකරණ කට්ටල ලබාදීම, ආපදාවට ලක්වූවන්ට සහනාදායි පොලියට ණය මුදල් ලබාදීමේ සමාරම්භක උත්සවයට එක වෙමින් අග්‍රාමාත්‍යවරයා අද (18) මෙම අදහස් පළ කළා.\nකොටපොළ, මොරවක්කෝරලයේ තේ නිපදවන්නන්ගේ සමුපකාර සමිති ශාලාවේ පැවැති මෙම උත්සවයේ දී අදහස් දැක්වූ අග්‍රාමාත්‍ය රනිල් වික්‍රමසිංහ මෙසේ ද සඳහන් කළා.\n\"මාතර දිස්ත්‍රික්කයේ ගංවතුරෙන් සහ ජල ගැලීමෙන් විපතට පත් ජනතාවට සහනාධාර ලබාදීම සඳහා ගෙන ගිය වැඩසටහනේ ප්‍රගති සමාලෝචනය සඳහා මා අද මෙහි පැමිණියා. සමහර වැඩ කටයුතු පරිපාලන යාන්ත්‍රණය සහ ප්‍රාදේශීය ලේකම් කොට්ඨාශ මට්ටමින් අවසන් කර තිබෙනවා. තවත් සමහර වැඩ කටයුතු සිදුකිරීමට නියමිතව තිබෙනවා. එමෙන්ම ආර්ථික අංශයේ දියුණුවත්, විනාශ වූ යටිතල පහසුකම් දියුණු කිරීමට අවශ්‍ය වන ප්‍රාග්ධන මුදල් ද අප ලබාදිය යුතුව තිබෙනවා. \"\n\"එසේ නම් අප ඒ වැඩ කටයුතු සඳහා අවධානය යොමු කරමු. බොහෝ වැඩ කටයුතු අවසන් වී තිබෙනවා. එහි දෙවන අදියරේ වැඩ අවසන් කළ යුතුව තිබෙනවා. ඒ යටතේ පරිපාලන අංශයෙන් දැනට තිබෙන බාධක සොයා ගෙන ඒ බාධක ඉවත් කළ යුතුයි. ඇතැම් අවස්ථාවල කාර්මික නිලධාරීන් තක්සේරු වාර්තා ලබා දී නැහැ. ඇතැම් අවස්ථාවල මුදල් වෙන් කර තිබුණත් ඒ මුදල් ජනතාව වෙනුවෙන් වියදම් කර නැහැ. ඒ ඇස්තමේන්තු ලබාදී නොමැති නිසයි. එම නිසා මුදල් අමාත්‍යාංශයත්, ස්වදේශ කටයුතු අමාත්‍යාංශයත්, භාණ්ඩාගාරයෙන් මුදල් ඉල්ලීම් කරන අවස්ථාවේ සිට නැවත බිම් මට්ටමේ ඒ මුදල් වියදම් කරන අවස්ථාව වන තෙක් ඒ වැඩ කටයුතු කිරීම පිළිබඳව සංවිධානාත්මක සැලැස්මක් සකසා බාධක ඉවත් කළ යුතුව තිබෙනවා. \"\n\"සැප්තැම්බර් මාසය වන විට මේ කටයුතුවල ප්‍රගතියක් දැක ගැනීමට හැකි වේවි. එම නිසා සති දෙකකට වරක් මෙහි ප්‍රගතිය පිළිබඳව සොයා බැලීම සඳහා යාන්ත්‍රණයක් සකස් කරනවා. සැප්තැම්බර් අවසානය වන විට මෙහි මූලික වැඩකටයුතු අවසන් කර ගැනීමට හැකියාව ලැබේවි. \"\n\"භාණ්ඩාගාරයෙන් මුදල් ලබාදුන් විට ඒ මුදල් ආධාර කටයුතු වෙනුවෙන් ඉක්මනින් වැය කරන්න. භාණ්ඩාගාරයෙන් මුදල් ලබා දීම් ඇතැම් විට ප්‍රමාද වෙනවා. ඊට විවිධ හේතු බලපානවා. නමුත් කෙසේ හෝ මුදල් ලබාදුන් පසුව ඒවා අදාළ කටයුතු වෙනුවෙන් යොදවන්න. ප්‍රමාද කිරීම සුදුසු නැහැ. භාණ්ඩාගාරයටත් විවිධ ප්‍රශ්න තිබෙනවා.\"\n\"පසුගිය වසරේ බලාපොරොත්තු වූයේ මත්පැන් බෝතලයට විශේෂ ස්ටිකරයක් හඳුන්වා දී අපේ ආදායම වැඩි කිරීමටයි. නමුත් දැන් ටෙන්ඩර් කමිටුවෙන් අභියාචනා කමිටුවටත්, ඉන් පසුව නීතිපතිවරයාටත් යොමු කර තිබෙනවා. දැන් ඒ ක්‍රියාවලියට වසරක් ගත වුණා. ඒ නිසා රුපියල් බිලියන 40 ක ආදායමක් අපට අහිමි වුණා.\"\n\"මේ ආකාරයේ ප්‍රශ්නවලට විටින් විට මුහුණදීමට සිදු වෙනවා. එම නිසා මුදල් ලැබුණු විට ඒවා ඉක්මනින් පලදායී ලෙස යොදවන්න. අපි කෙසේ හෝ මුදල් සොයා ගත්තා. දැන් ෙදාස් නැගිය යුත්තේ ඒවා නිසි පරිදි වියදම් නොවීම පිළිබඳවයි. ලබන සැප්තැම්බරය වන විට ඒ මුදල් සියල්ලම ලබා ගෙන අඩුපාඩුකම් පිළිබඳව විමසා අදාළ කටයුතු සිදුවිය යුතුයි.\"\n\"ආර්ථිකය නැංවීමට නම් ග්‍රාමීය ආර්ථිකය ශක්තිමත් කළ යුතුයි. ව්‍යාපාර සඳහා මුදල් ලබාදිය යුතුයි. සති දෙකකින් මේ සියලූ කටයුතු පිළිබඳ මට වාර්තාවක් ලබා දෙන්න. සැප්තැම්බර් අවසානය වන විට මේ වැඩ කටයුතුවල සාර්ථක අවසානයක් දැකීම මගේ අඅරමුණයි. \"\n\"දැන් මේ ප්‍රදේශවල තේ මිල ඉහළ ගොස් තිබෙනවා. තේ සඳහා ඉහළ මිලක් ලැබෙන අවස්ථාවේ ව්‍යාපාර දියුණු කිරීමට වන හැකියාව වැඩියි. එම නිසා ආර්ථිය තව තවත් ඉහළ නැංවෙනවා. මේ කාලවකවානුවේදීම ඔවුන්ගේ අතට මුදල් ලැබෙන ක්‍රියා පිළිවෙළකස් සකස් කිරීම අපේ අරමුණයි. ඇතැම් අවස්ථාවල අප 2003 වසරට වඩා ප්‍රමාද වී තිබෙනවා. නමුත් ඇතැම් අංශවලින් අප 2003 වසරට වඩා ප්‍රගතියක් ලබා තිබෙනවා. 2003 වසරේ දී මා ලැබූ අත්දැකීම් අනුව එය කිව හැකියි. \"\n\"ආපදා අවස්ථාවේ දී අපට හොඳ පෙර සූදානමක් තිබුණා. මිනිසුන් අතරමං වී ඇතැයි එදා ඇතැම් මාධ්‍යයෙන් රූපරාමු පෙන්නුවත් ඉතා හොදින් ජනතා සහන සැලසීමට රජයට හැකි වුණා. ගංවතුර බැසගිය පසු කඩිනම් සහනාධාර ලබාදීමට අපට හැකියාව ලැබුණා. දැන් උදා වී ඇත්තේ ආපදාවෙන් පසු තුන් වන මාසයයි. ඒ මාස තුනක් ඇතුළත අපට නිවාස ව්‍යාපෘති සඳහා මුල්ගල් තබන්නටත් හැකි වී තිබෙනවා. මේ ආරම්භය පමණයි. මෙම ප්‍රගතිය පිළිබඳව සතුටු විය හැකියි. මා පසුගිය මාසයේ පැමිණි අවස්ථාවට වඩා මෙම නගරවල මුදල් පරිහරණය වැඩි වී තිබෙන ආකාරය දැකගන්නට හැකි වුණා.\"\n\"ගංවතුර සහ නායයාම් විපත් නිසා අපට සිදු වූ සම්පූර්ණ හානිය රුපියල් බිලියන 109 ක් වෙනවා. ඒ රුපියල් බිලියන 109 අප සොයා ගත යුතුයි. ඒ සදහා අප 2017 අයවැය ප්‍රතිපාදනවලින් රුපියල් බිලියන 60 ක මුදලක් ලබා දී තිබෙනවා. ඒ අනෙක් අංශවල ප්‍රාග්ධන වියදම් සීමා කිරීම තුළින්. ඒ ලබාදුන් බිලියන 60 ක මුදල සම්පූර්ණයෙන්ම ඵලදායී ලෙස වියදම් විය යුතුයි. මා මෙහි පැමිණියේ මේ පිළිබඳව සොයා බලන්නයි. \"\n\"වැඩිපුරම හානි සිදුවූ නිවාස යළි ගොඩනැගීම සඳහා මුදල් වෙන් කළ යුතුව තිබෙනවා. බිලියන 60 – 70 ක් පමණ වැය වන්නේ නිවාස ඉදිකිරීමේ කටයුතු සඳහායි. කෘෂිකර්මාන්තය ගොඩනැගීම, පාසල් ඉදිකිරීම, මාර්ග ඉදිකිරීම, ව්‍යාපාර, ජල සම්පාදන, විදුලිබල ආදිය යථා තත්ත්වයට පත් කිරීම සඳහා බිලියන 30 – 35 ක් පමණ වැය වෙනවා. යටිතල පහසුකම් ගොඩනැංවීම සඳහා අවශ්‍ය වන මුදල් එකවර ලැබෙන්නේ නැහැ. මේ කටයුතුවල යම් ප්‍රමිතියක් තිබිය යුතුයි. ඒ කටයුතු තීරණය කොට සැලසුම් සකස් කරන්න.\"\n\"එමෙන්ම පුනරුත්තාපන කටයුතු සඳහාත් අප මුදල් වෙන් කර තිබෙනවා. අපට අහිමි වූ රුපියල් බිලියන 109 ක මුදල කෙසේ හෝ සොයා ගෙන ඉදිරි වැඩ කටයුතු සිදු කරන්නම්. දැනට ලබා දී තිබෙන රුපියල් බිලියන 60 ක මුදලට අමතරව ලබන වසරේ දී අප ඊළඟ මුදල් ආධාර ලබා ගැනීමට උත්සාහ කරමු.\nමේ ප්‍රදේශ තේ, රබර් ආදී කුඩා වතු හිමියන් සිටින ප්‍රදේශයක් බව කිව යුතුයි. ඒ අයගේ දියුණුව පිළිබඳවත් සිතා බැලිය යුතුයි. තේ කර්මාන්තය නැංවීම සඳහා කුඩා තේ වතු හිමියන්ට උපකාර කළ යුතුව තිබෙනවා. එසේ නම් නව තේ සංවර්ධන ව්‍යාපෘතියක් අප හඳුන්වා දෙනවා. භාණ්ඩාගාරය සහ වැවිලි කර්මාන්ත අමාත්‍යාංශය සමග සාකච්ඡා කොට එම තේ සංවර්ධන ව්‍යාපෘතිය ක්‍රියාත්මක කරනවා. \"\n\"පස සංරක්‍ෂණය කිරීමේ මූලික කටයුතු අප විසින් කළ යුතුයි. එමෙන්ම අලූතෙන් තේ වගා කිරීමේ වැඩ කටයුතු සිදු කළ යුතුව තිබෙනවා. ඒ සඳහා වර්තමානයේ ලබාදෙන මුදල් ප්‍රමාණවත් වන්නේ නැහැ. එය යළි ඉටුවීමේ දී තිබෙන වර්තමාන වියදමත්, කුඩා තේ වතු හිමියන් තේ වගා කළ විට ඒ කාලයේ දී ලබන ආදායමත් යන දෙකම සලකා බැලිය යුතු වෙනවා. එමෙන්ම තේ වගාව දියුණු කිරීමේ දී තේ වල ප්‍රමිතිය ඉහළ දැමීමත් සිදුවිය යුතුයි. ඉතා උසස් තත්ත්වයේ තේ සකස් කිරීම සඳහා අප ක්‍රමවේද ඇති කළ යුතු වනවා.\"\n\"මේ වසරේ දී සහන නොලැබුණු අය සිටිනවා නම් ඊළඟ වසරේ දී ඔවුන් වෙනුවෙන් සහන සැලසීම අපේ වගකීමක් වෙනවා. බොහෝ දෙනෙකුට සහන ලැබී ඇති බව අපට දැනගන්නට ලැබී තිබෙනවා. එමෙන්ම තේ කර්මාන්ත ශාලා හිමියන්ටත්, අපනයනකරුවන්ටත් ආධාර උපකාර කළ යුතුයි. ඍජුවම තේ අපනයනය කිරීමට සැලසුම් කිරීම අපේ අරමුණයි. එලෙස අපනයනය කරන විට හොඳ තත්ත්වයේ තේ අපනයනයට අවස්ථාව ලැබෙනවා. එම නිසා තේ කර්මාන්තය දියුණු කිරීමත්, කුඩා තේවතු හිමියන් සදහා ණය සහනාධාර ලබාදීමටත් පළමු වැඩසටහනයි. දෙවැනි වැඩසටහන වන්නේ රබර් කර්මාන්තය දියුණු කිරීමයි. රබර් සංවර්ධන වැඩසටහන යටතේ පස සංවර්ධනය කිරීමේ වැඩසටහනක් ද ඇති කළ යුතු වෙනවා. \"\n\"රබර් සංවර්ධන වැඩසටහනේ යම් වෙනසක් තිබෙනවා. අවිස්සාවේල්ල, කලූතර ප්‍රදේශවල සමහර රබර් වතු ලබා ගෙන කර්මාන්තපුර පිහිටුවීමට අපට සිදුවෙනවා. එවිට ඒ ප්‍රදේශයේ රබර් වතුවල වැඩ කරන ජනතාවටත්, සෙසු පිරිසටත් කර්මාන්ත පුරයෙන් රැකියා සහ ආදායම් මාර්ග ලබා ගත හැකියි.\nඅක්කර 4000 – 5000 ක රබර් ඉඩම් අහිමි වෙන නිසා ඒ වෙනුවට මොණරාගල, මාතලේ ප්‍රදේශවල රබර් වගා කිරීමට සැලසුම් කළ යුතුයි. ඒ ඉඩම් වගා කිරීමට කුඩා වතු හිමියන් ද, වතු වගා සමාගම් ද එක් කිරීමට රබර් සංවර්ධන ආධාර ක්‍රමයක් ඇති කරනවා. \"\n\"මේ ප්‍රදේශයේ කුරුඳු වගාව දියුණු කිරීමේ වැඩසටහනක් ද ක්‍රියාත්මක කළ යුතු බව ප්‍රාථමික කර්මාන්ත ඇමැතිතුමා මා සමග පැවසුවා. මේ ප්‍රදේශයේ ප්‍රධාන බෝග වන්නේ තේ, රබර් සහ කුරුඳු ආදියයි. ඒ වගේම කිතුල් කර්මාන්තය දියුණු කිරීම පිළිබඳවත් අප සැලසුම් සකස් කර තිබෙනවා. කිතුල් කර්මාන්ත දියුණු කිරීමේ ක්‍රමවේද සකස් කරන ලෙස ද අප දැනුම් දී තිබෙනවා. \"\n\"දැනට තිබෙන තිබෙන කෘෂිකර්මාන්තය අප දියුණු කරමු. එවිට අලූත් කෘෂිකර්මාන්තය දෙසත් අවධානය යොමු කළ යුතුයි. අනාගතයේ සංචාරක ව්‍යාපාරයෙන් කුඩා හෝටල, නිවාසවල කාමර ලබාදීම ආදී මුදල් උත්පාදන ක්‍රමවලට යාමටත් හැකියාව තිබෙනවා. මේ සඳහා සංචාරක මණ්ඩලයත්,\nදක්ෂිණ සංවර්ධන අධිකාරියත්, එකට එක්ව මේ වැඩසටහන ක්‍රියාත්මක කරනවා. සිංහරාජ වනාන්තරයට මායිම්ව ඇති ප්‍රදේශ  ආශි්‍රතව සංවර්ධන වැඩසටහන් ක්‍රියාත්මක කිරීමටත් අප තීරණය කළා. හිණිදුම, දෙනියාය, රක්වාන, කලවාන,අගලවත්ත, බුලත්සිංහල ප්‍රදේශ දියුණු කිරීම අපේ අරමුණයි.\nදැන් ඒ වැඩසටහන් සකස් කරගෙන යනවා. පරිසරය හා පස ආරක්ෂා කොට ගංගා නිම්න ආරක්ෂා කර ගනිමින් දියුණුව ඇති කළ යුතු බව අපේ හැඟීමයි. \"\n\"2015 වසරේ අප ආණ්ඩුව භාරගන්නා විට රටේ තිබූ ආදායම ජාතික ණය සහ පොලිය ගෙවීමටවත් ප්‍රමාණවත් වුනේ නැහැ. අපේ ප්‍රයත්නය නිසා ණය බර පාලනය කිරීමට හැකි වුණා. මෙම ගංවතුර ආපදාවෙන් හානියට පත්වූ ජනතාව වෙනුවෙන් රුපියල් බිලියන 60ක් ලබාදීමට හැකි වුණේ ඒ නිසයි. \"\n\"හානියට පත්වූ ප්‍රදේශ මෙන්ම ජනතාවට අවශ්‍ය ඉතිරි මුදල් ප්‍රමාණය ද හැකි ඉක්මනින් ලබාදීමට පියවර ගන්නා බව කිව යුතුයි. රටට විශාල බරක්ව තිබූ ණය බර පාලනය කිරීමට පසුගිය අවුරුදු දෙක තුල අපට හැකිවූ බැවින් 2020 වන විට ණය බර ක්‍රමක්‍රමයෙන් පාලනය කර 2025 වන විට ජාතික ණය බර සම්පූර්ණයෙන්ම ඉවත් කිරීමට කටයුතු කරන බව කියන්න කැමතියි. ඊළග පරම්පරාවට මේ ණය ගෙවීමට අප කිසිසේත් ඉඩ තබන්නේ නැහැ. අපේ කාලයේ සිදුවූ දේ අපේ කාලයේම අවසන් කළ යුතුයි. \"\n\"ජනතාව මත ණය බර පටවන ක්‍රමය අවසන් කළ යුතුයි. තවද අළුත් ආදායම් මාර්ග ඇති කර රට සංවර්ධනය කරා රැගෙන යා යුතුයි. රට සංවර්ධනය කිරීමට නම් අලූත් ආයෝජන අවශ්‍යයි. ආයෝජන ඉදිරියට ගෙන යමින් එළඹෙන අවුරුදු 5 ඇතුලත එහි ප්‍රතිලාභ මගින් ජනතාවට තවත් සහන ලබාදීමට පියවර ගන්නවා. ආදායම් මාර්ග, අපනයන ආදායම් මාර්ග, දළ දේශීය නිෂ්පාදනය වැඩි වන විට අපට ගෙවීමට තිබෙන ණය ප්‍රතිශතය අඩු වෙනවා. එම ක්‍රමවේදයන් හරහා ණය ගෙවීමට තිබෙන මාර්ග උදාකර ගත යුතුයි. \"\n\"ශ්‍රී ලංකාවටත් වඩා දුප්පත් රටක් වන බංගලාදේශයේ ණය බර අපට වඩා අඩු බව කිව යුතුයි. මීට පෙර මම මේ ස්ථානයට පැමිණි විට ඔබ පැවසුවේ ගංවතුරෙන් හානියට පත්වූ ජනතාව නගා සිටුවීමට මුදල් නොලැබෙන බවයි. නමුත් ලැබුණු මුදල් වියදම් නොකළේ ඇයි දැයි මා ප්‍රශ්න කරනවා. පසුගිය අවුරුදු දෙකක කාලය තුළ ණය බර පාලනය කිරීමට හැකි වූ නිසා මේ තරම් විශාල මුදලක් ඔබට ලබාදීමට හැකිවූ බව කියන්නට කැමතියි. සෑම අංශයක්ම නඟා සිටුවීමට නම් ආර්ථික දියුණුව ඉතා වැදගත් වනවා. කුඩා තේ වතු හිමියන්ට අවශ්‍ය මුදල් ලබාදීමටත්, තේ, රබර් කර්මාන්ත ශාලා සංවර්ධනය කිරීමටත්, සිංහරාජ සංවර්ධන වැඩකටයුතු ඉදිරියට ගෙන යාම සදහාත් හැකි වූයේ රටේ ජාතික ණය බර පාලනය කිරීම නිසා බව කිව යුතුයි.\"\n\"භාණ්ඩාගාරය ලබාදෙන මුදල් ඵලදායි ලෙස යෙදවීමට අවශ්‍ය පියවර ගන්න. ආර්ථිකය ක්‍රමක්‍රමයෙන් දියුණු වන විට රටත් දියුණු වේවි. සහන වැඩපිළිවෙලේ ඉදිරි අදියර සැප්තැම්බර් මාසයේ  ඇරóය යුතුයි. ප්‍රාග්ධන වැඩකටයුතු ද ඉදිරියට ගෙන යා යුතුව තිබෙනවා.\"",
       "URL": "https://www.hirunews.lk/168773/මත්පැන්-බෝතලයට-විශේෂ-ස්ටිකරයක්-හඳුන්වාදීම-ප්‍රමාද-වූ-හැටි-අගමැති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4364"
}