{
       "Source": "hirunews",
       "Timestamp": "Thursday, 29 June 2023 - 14:20",
       "Headline": "අස්වැසුමේ අභියාචනා විමර්ශන කමිටු ලබන සතියේ පත් කෙරේ",
       "News Content": "අස්වැසුම සමාජ සුබසාධක වැඩපිළිවෙල යටතේ දැනට ලැබී ඇති අභියාචනා පිළිබඳ සොයාබැලීමට අදාළ විමර්ශන කමිටු ලබන සතියේ පත්කරන බව රජය පවසනවා.\nඒ අනුව දිස්ත්‍රික් ලේකම්වරුන්ගේ අධීක්ෂණය යටතේ මෙම කමිටු ස්ථාපිත කිරීමටයි නියමිතව ඇත්තේ.\nකෙසේ වෙතත් එළැඹෙන ජුලි 10 වනදා දක්වා අස්වැසුම වැඩපිලිවෙලට අභියාචනා ඉදිරිපත් කිරීමට ජනතාවට අවස්ථාව පවතිනවා.\nදැනට ඒ සඳහා තුන්ලක්ෂ 90,000 ක් ලැබී ඇති බවයි වාර්තා වන්නේ.\nමේ අතර ලෝක බැංකුවෙන් මෙරටට ලැබීමට නියමිත ඩොලර් මිලියන 700 ක මූල්‍ය ප්‍රතිපාදනවලින් ඩොලර් මිලියන 200 ක් ඉදිරි දින තුන ඇතුළත මෙරටට ලැබීමට නියමිතයි.\nඑම මුදල් ප්‍රමාණය සමාජ ආරක්ෂණ වැඩපිළිවෙලක් සඳහා යෙදවීමට එකඟතාවය පළවී ඇති අතර ඒ අනුව එය අස්වැසුම වෙනුවෙන් යෙදවීමටයි රජය තීරණය කර ඇත්තේ.\nමේ වන විට අයදුම්පත් කැඳවා ඇත්තේ අස්වැසුම වැඩපිළිවෙලේ මේ වසරේ ඉදිරි මාස 06 සඳහා වන අතර ලබන වසර සඳහාද අගෝස්තු මාසයේ සිට අයදුම්පත් කැඳවන බවයි මුදල් අමාත්‍යංශය කියා සිටියේ.",
       "URL": "https://www.hirunews.lk/339468/අස්වැසුමේ-අභියාචනා-විමර්ශන-කමිටු-ලබන-සතියේ-පත්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=227"
}