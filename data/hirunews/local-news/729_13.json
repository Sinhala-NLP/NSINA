{
       "Source": "hirunews",
       "Timestamp": "Wednesday, 16 November 2022 - 23:22",
       "Headline": "ලබන වසරේ අලි ඇතුන් සංගණනයක්",
       "News Content": "මෙරට අලි ඇතුන් පිළිබඳ අවසන් සංගණනය සිදුකර ඇත්තේ 2011 වසරේ බැවින් ලබන වසරේ නව සංගණනයක් සිදුකිරීමට අපේක්ෂා කරන බව කෘෂිකර්ම අමාත්‍ය සහ වනජීවී හා වන සම්පත් සංරක්ෂණ අමාත්‍ය මහින්ද අමරවීර පවසනවා.\nනවවැනි පාර්ලිමේන්තුවේ තුන්වැනි සැසිවාරය සඳහා ඊයේ (15) පැවති වනජීවී හා වන සම්පත් සංරක්ෂණ කටයුතු පිළිබඳ අමාත්‍යාංශයීය උපදේශක කාරක සභා පළමු රැස්වීමේදී අමාත්‍යවරයා මේ බව පැවසුවා.\nඑහි දී අමාත්‍යවරයා කියා සිටියේ, අලි මිනිස් ගැටුම අවම කිරීම සඳහා දීර්ඝ කාලීන වැඩපිළිවෙළක් කඩිනමින් සකස් කරන බවත් එහි එක් පියවරක් ලෙස අලි ඇතුන් පිළිබඳ පූර්ණ සංගණනයක් සිදු කරන බවයි.\nඅදාල අමාත්‍යාංශයීය උපදේශක කාරක සභාවේ දී, අනුරාධපුර, පොළොන්නරුව, රත්නපුර, අම්පාර යන දිස්ත්‍රික්ක ඇතුළු විවිධ ප්‍රදේශවල ගම්මානවලට වල්අලි පැමිණීමෙන් සිදුවන බලපෑම් පිළිබඳව මන්ත්‍රීවරු රැසක් අමාත්‍යවරයාගේ අවධානයට යොමු කර තිබෙනවා.\nඅලි ඇතුන්ගේ වාසස්ථාන අඩුවීම, අලි ගහනය සැලකිය යුතු ලෙස වැඩි වීම ඇතුළු හේතු ගණනාවක් අලි මිනිස් ගැටුමට හේතු වී ඇති බවත් මෙහි දී සාකච්ඡාවට ලක් වූ අතර, දිවයිනේ විවිධ ප්‍රදේශවල අලිඇතුන් ගමන් කරන ප්‍රධාන අලිමංකඩ 16 ක් මේවන විට අවහිර වී ඇති බවත් මේ හේතුවෙන් ගම්වලට අලි ඇතුන්ගේ පැමිණීම වැඩි වී ඇති බවත් මෙහි දී අමාත්‍යවරයා පැවසුවා.",
       "URL": "https://www.hirunews.lk/320558/ලබන-වසරේ-අලි-ඇතුන්-සංගණනයක්",
       "Category": "Local News",
       "Parent URL": "https://www.hirunews.lk/local-news.php?pageID=729"
}