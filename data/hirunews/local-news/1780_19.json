{
       "Source": "hirunews",
       "Timestamp": "Monday, 02 August 2021 - 9:12",
       "Headline": "රාජ්‍ය සේවකයින්ට රාජකාරි සඳහා පැමිණීමට ප්‍රමාණවත් ප්‍රවාහන පහසුකම් (වීඩියෝ)",
       "News Content": "රාජකාරි සඳහා පැමිණෙන රාජ්‍ය සේවකයින්ට අවශ්‍ය ප්‍රවාහන සේවා දිවයින පුරා සාර්ථකව ක්‍රියාත්මක බව අප වාර්තාකරුවන් සඳහන් කළා.\nකොළඹ  සහ තදාසන්න ප්‍රදේශවල මෙන්ම පිට පළාත්වල සිට රාජ්‍ය සේවකයින්ට රාජකාරි ස්ථාන වෙත ගමන් කිරීමට අවශ්‍ය ශ්‍රී ලංගම බස් රථ වැඩි ප්‍රමාණයක්  යොදවා ඇති බවයි වාර්තාවන්නේ.\nමේ අතර ගැබිණි මව්වරුන් සේවයට කැඳවීම සම්බන්ධයෙන් ඉල්ලීමක් ඉදිරිපත් වුවහොත් ඒ පිළිබඳව සලකා බැලීමක් සිදුකරන බව රාජ්‍ය සේවා, පළාත් සභා හා පළාත් පාලන අමාත්‍යංශ ලේකම් ජේ.ජේ රත්නසිරි සඳහන් කළා.\nරාජ්‍ය සේවකයින් අද සිට සේවයට කැඳවීමත් සමඟ පළාත් අතර සංචරණයේදී බාධාවකින් තොරව ඔවුන්ට රාජකාරි ස්ථාන වෙත වාර්තා කිරීමට කටයුතු සළසා දෙන ලෙස සියලු පොලිස් ස්ථාන වෙත ඊයේ (01) දිනයේ නියෝගයක් නිකුත් කළ බව පොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ සඳහන් කළා.\nකෙසේ වෙතත් යම් අවස්ථාවකදී අදාළ රාජකාරි ස්ථානයේ සේවය කරන බවට සනාථ කිරීමට අවශ්‍ය හැඳුනුම්පත් හෝ ලියකියවිලි ඉදිරිපත් කරන ලෙස පොලීසිය ඉල්ලා සිටියහොත් ඒ සඳහා කාරුණිකව කටයුතු කරන්නැයිද පොලිස් මාධ්‍ය ප්‍රකාශකවරයා රාජ්‍ය සේවකයින්ගෙන් ඉල්ලා සිටියා.",
       "URL": "https://www.hirunews.lk/278627/රාජ්‍ය-සේවකයින්ට-රාජකාරි-සඳහා-පැමිණීමට-ප්‍රමාණවත්-ප්‍රවාහන-පහසුකම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1780"
}