{
       "Source": "hirunews",
       "Timestamp": "Wednesday, 11 May 2022 - 14:24",
       "Headline": "ගලා හැලෙන නිල් නදිය තැනූ ඉරාජ්, හඬා වැටෙයි (වීඩියෝ)",
       "News Content": "සංගීතමය සහ දේශපාලන ක්‍රියාකාරකම් හේතුවෙන් මහත් ආන්දෝලනයට ලක් වූ ඉරාජ් වීරරත්නගේ කිරුළපන පිහිටි සුවිසල් නිවසට ඊයේ (10) යම් කිසි පිරිසක් විසින් ප්‍රහාරයක් එල්ල කර තිබෙනවා.\nමෙම ගල් මුල් ප්‍රහාරය හේතුවෙන් එම නිවසට තරමක අලාභහානි සිදු වී ඇති බව යි වාර්තා වන්නේ.\nඅදාළ පහර දීම සඳහා 50කට අධික පිරිසක් එක් රොක් වී සිටි බව ඔහුගේ අසල්වැසියකු හිරු ප්‍රවෘත්ති අංශය සමඟ පවසා සිටියා.\nමෙම ප්‍රහාරය නිවසට එල්ල වන අවස්ථාවේ ඒ අවට හමුදා සහ පොලිස් ආරක්ෂාවක් ද යොදවා තිබූ බව යි ඔහු වැඩිදුරටත් සඳහන් කළේ.\nමෙම ප්‍රහාරයෙන් අනතුරු ව නිවසට පැමිණ සමාජ මාධ්‍යය වෙත වීඩියෝවක් නිකුත් කළ ඉරාජ් වීරරත්න පවසා සිටියේ, ප්‍රහාරය එල්ල කළ නිවස සිය මවගේ නිවස බව යි.\nදැඩි කම්පනයකින් අදහස් ප්‍රකාශ කළ ඉරාජ් එම වීඩියෝවේ එක්තරා අවස්ථාවක අදහස් දැක්වීමේ දී සංවේදී වන අයුරු දක්නට පුළුවන්.\nපැවති රජයට දැඩි පක්ෂ්පාතිත්වයක් දැරූ ඉරාජ් වීරරත්න, කොළඹ ගාලුමුවදොර පැවැත්වෙන අරගලය විරෝධතා ව්‍යාපාරයට දැඩි ලෙස පහර ගසමින් සමාජ මාධ්‍ය ඔස්සේ විවිධ ක්‍රියාකාරකම්වල නිරත වුණා.\nඑක්තර අවස්ථාවක කොළඹ නෙලුම් පොකුණ රඟහල අසලින් ගමන් ඇරඹූ මහා සංඝයා ප්‍රමුඛ පා ගමනක් සංවිධානය කිරීමේ තිරය පසුපස වැඩි වැඩ කොටස ඉටු කළේ ද ඉරාජ් වීරරත්න යි.",
       "URL": "https://www.hirunews.lk/304073/ගලා-හැලෙන-නිල්-නදිය-තැනූ-ඉරාජ්-හඬා-වැටෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1176"
}