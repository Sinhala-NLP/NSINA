{
       "Source": "hirunews",
       "Timestamp": "Tuesday, 22 February 2022 - 7:56",
       "Headline": "යුගදනවි පෙත්සම් ප්‍රතික්ෂේප කරන ලෙස, ඇමරිකානු සමාගම ඉල්ලයි",
       "News Content": "යුගදනවි බලාගාරයේ කොටස් පැවරීමේ ගිවිසුමට එරෙහිව ගොනුකර තිබෙන මූලික අයිතිවාසිකම් පෙත්සම් සියල්ල විභාගයට නොගෙන නිෂ්ප්‍රභ කරන ලෙස එහි වගඋත්තරකරුවෙකු ලෙස නම් කර සිටින ඇමරිකානු නිව් ෆෝට්‍රස් එනර්ජි සමාගම වෙනුවෙන් පෙනී සිටි නීතිඥවරයා ශ්‍රේෂ්ඨාධිකරණයෙන් ඉල්ලා සිටියා.\nමෙම පෙත්සම් ඊයේ සලකා බැලීම සඳහා යළි කැඳවනු ලැබූ අවස්ථාවේදී යුගදනවි බලාගාරයේ කොටස් අත්පත් කරගෙන සිටින අදාළ ඇමරිකානු සමාගම වෙනුවෙන් පෙනී සිටි ජනාධිපති නීතිඥ ශානක ද සිල්වා එම කරුණු ඉදිරිපත් කළා.\nනිව් ෆෝට්‍රස් එනර්ජි නමැති ඇමෙරිකානු සමාගම ස්වභාවික ද්‍රව වායු සැපයීම සම්බන්ධයෙන් ලෝකයේ පවතින ප්‍රමුඛතම මෙන්ම විශාලතම සමාගමක් යැයි පෙන්වා දුන් ජනාධිපති නීතිඥවරයා එම සමාගම විසින් විවිධ රටවල මෙවැනි ව්‍යාපෘති රැසක් ක්‍රියාත්මක කොට ඇතැයි ද සදහන් කළා.\nමෙම අමරිකානු සමාගම ආධුනික සමාගමක් නොවන අතර ලෝකයේ පවතින එවැනි ව්‍යාපෘති 14 ක් එම සමාගම විසින් පවත්වාගෙන යන බවයි ඔහු කියා සිටියේ.\nමෙම ගිවිසුමට අදාළව කැබිනට් තීරණ කිහිපයක් ඇති බවත් ඒ අනුව තම සේවාදායක සමාගම මෙම ව්‍යාපෘතිය ක්‍රියාත්මක කිරීම සඳහා තෝරා ගැනුණු බවත් නීතිඥවරයා ප්‍රකාශ කළා.\nඅනතුරුව වැඩිදුර කරුණු සලකා බැලීම අද දිනය දක්වා මෙම පෙත්සම් සලකා බැලීම කල් තැබුණා.\nඅගවිනිසුරු ජයන්ත ජයසූරිය, බුවනෙක අලු‍විහාරේ, ප්‍රියන්ත ජයවර්ධන, විජිත් මළල්ගොඩ සහ එල්.ටී.බී දෙහිදෙණිය යන පංච පුද්ගල විනිසුරු මඩුල්ල ඉදිරියේ මෙම පෙත්සම් සලකා බැලීම සිදු වුණා.\nපූජ්‍ය ඇල්ලේ ගුණවංශ හිමියන් හා කාදිනල් අතිඋතුම් මැල්කම් රංජිත් හිමිපාණන්, සමගි ජන බලවේගයේ මහලේකම් පාර්ලිමේන්තු මන්ත්‍රී රංජිත් මද්දුම බණ්ඩාර, ජනතා විමුක්ති පෙරමුණේ හිටපු පාර්ලිමේන්තු මන්ත්‍රීවරුන් වන සුනිල් හඳුන්නෙත්ති සහ වසන්ත සමරසිංහ, වෘත්තීය සමිති ඇතුළු පාර්ශව විසින් අදාළ පෙත්සම් ඉදිරිපත් කර තිබුණා.\nමෙම පෙත්සම්වල වගඋත්තරකරුවන් ලෙස මහින්ද රාජපක්ෂ ඇතුළු අමාත්‍ය මණ්ඩල සාමාජිකයින්, යුගදනවි බලාගාරය හිමි වෙස්ට් කොස්ට් පවර් ප්‍රයිවට් ලිමිටඩ්, එම සමාගමේ කොටස් පවරනු ලැබූ ඇමරිකානු සමාගම වන නිව් ෆෝට්‍රස් එනර්ජි සමාගම, නීතිපතිවරයා ඇතුළු පිරිසක් නම් කර තිබෙනවා.",
       "URL": "https://www.hirunews.lk/297671/යුගදනවි-පෙත්සම්-ප්‍රතික්ෂේප-කරන-ලෙස-ඇමරිකානු-සමාගම-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=1342"
}