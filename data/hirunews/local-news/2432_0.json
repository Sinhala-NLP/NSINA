{
       "Source": "hirunews",
       "Timestamp": "Friday, 25 September 2020 - 7:43",
       "Headline": "ජන ගැටළු විසඳන්න ජනපති ගමින් ගමට",
       "News Content": "ජනතාව අතරට ගොස් ඔවුන් මුහුණපා සිටින විවිධ ගැටළු ඍජුවම හඳුනාගෙන නොපමාව විසඳුම් ලබාදීම සඳහා ගමින් ගමට චාරිකා කිරීමට ජනාධිපති ගෝඨාභය රාජපක්ෂ සැළසුම් කර ඇති බව ජනාධිපති මාධ්‍ය අංශය නිවේදනයක් නිකුත් කරමින් ප්‍රකාශ කළා.\nජනතාව පීඩාවට පත් කරන ප්‍රශ්න, සියැසින් දැක ඔවුන්ගේ දුක් ගැනවිලි තමා විසින්ම අසා දැනගෙන නිවැරදි අවබෝධයක් ලබාගනිමින් සහන සැළසීම ජනාධිපතිවරයාගේ අපේක්ෂාව බවයි එහි වැඩිදුරටත් දැක්වෙන්නේ.\nමෙම වැඩසටහන යටතේ ජනාධිපතිවරයාගේ ප්‍රථම චාරිකාව සඳහා බදුල්ල දිස්ත්‍රික්කයේ හල්දුම්මුල්ල ප්‍රාදේශීය ලේකම් බලප්‍රදේශය තෝරාගෙන තිබෙනවා.\nඒ සඳහා වන ජන හමුව හපුතලේ - අක්කරසීය ගම්මානයේ කුමාරතැන්න විද්‍යාලයේදී අද (25) උදෑසන 10 ට ඇරඹීමට නියමිතයි.\nගම්බද ජනතාව බොහෝකල් විසඳී නොමැති ආර්ථීක හා සාමාජිය ගැටළු නිසා දුෂ්කරතා පිරි ජීවිතයක් ගත කරන බව ජනාධිපතිවරයා පසුගිය ජනපතිවරණ සහ මහ මැතිවරණ සමයේ රට පුරා කළ චාරිකාවලදී පසක් වු කරුණක්.\nජීවනෝපාය ගැටළු, ඉඩම් හා නිවාස හිඟය, ඉඩම්වලට නිරවුල් ඔප්පු නොතිබීම, සෞඛ්‍ය හා ප්‍රවාහන සේවා ප්‍රමාණවත් නොවීම, දරුවන්ගේ අධ්‍යාපන ගැටළු හා පාසල් අඩුපාඩු මෙන්ම වගා සහ පානීය ජල හිඟය, වන අලි ගම්වැදීම, කෘෂි නිෂ්පාදන අලෙවි කරගැනීමේ අපහසුව එසේ හඳුනාගත් ගැටළු අතුරින් ප්‍රධානයි.\nගම්බද ජනතාවට ඇති දුෂ්කරතා අවබෝධ කරගෙන ඒවා කඩිනමින් විසඳීමට සහය විය යුතු රාජ්‍ය ආයතනවල උදාසීනතාව සහ අකාර්යක්ෂමතාවද තවත් මුල් පෙළේ ගැටළුවක්.\nජනාධිපතිවරයාගේ ග්‍රාම නිරීක්ෂණ චාරිකා ජනතාවට ප්‍රමුඛත්වය දෙමින් සංවිධාන කෙරෙන බවත්, ජනාධිපති මාධ්‍ය අංශය සඳහන් කළා.",
       "URL": "https://www.hirunews.lk/251042/ජන-ගැටළු-විසඳන්න-ජනපති-ගමින්-ගමට",
       "Category": "Local News",
       "Parent URL": "https://www.hirunews.lk/local-news.php?pageID=2432"
}