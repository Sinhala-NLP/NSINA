{
       "Source": "hirunews",
       "Timestamp": "Friday, 20 May 2022 - 13:21",
       "Headline": "අයි.ඕ.සී පෙට්‍රල් වාහනවලට පමණයි (වීඩියෝ)",
       "News Content": "අද දිනයේ දී ගෑස් සිලින්ඩර 50,000ක් වෙළඳපොලට නිකුත් කරන බව ලිට්රෝ සමාගමේ සභාපති විජිත හේරත් පවසනවා.\nගෑස් මෙටි්‍රක් ටොන් 2800ක් රැගත් නෞකාවක් පෙරේදා දිනයේ දිවයිනට ළඟාවූ අතර, එයින් රැගෙන ආ ගෑස් මෙහිදී බෙදාහරිනු ලබනවා.\nඊයේ දිනයේදී ද ගෑස් මෙටි්‍රක් ටොන් 3900ක් රැගත් නෞකාවක් පැමිණි ඇති අතර, ඒ අනුව හෙට දිනයේ දී ගෑස් සිලින්ඩර 80,000ක් දිවයින පුරා බෙදා හැරීමට සැලසුම් කර ඇති බවයි බව ලිට්රෝ සමාගමේ සභාපති විජිත හේරත් වැඩිදුරටත් සඳහන් කළේ.\nමේ අතර අද දිනයේදීත් දිවයිනේ බොහෝ ප්‍රදේශවල ගෑස් පෝලිම් දක්නට ලැබුණා.\nමේ අතර පවතින ගෑස් හිඟය සහ ඊට අදාළ විසඳුම් පිළිබඳව විමර්ශනය සඳහා ලිට්රෝ සමාගමේ ඉහළ කළමනාකාරීත්වය අද පෙරවරුවේ පොදු ව්‍යාපාර පිළිබඳ කාරක සභාව හෙවත් කෝප් කමිටුව හමුවට පැමිණියා.\nඑමෙන්ම දින කිහිපයක් පැවති ඉන්ධන අර්බුදයට විසදුමක් ලෙස අද දිනයේදී දිවයිනේ ප්‍රදේශ රැසක පිරවුම්හල් වලට පෙට්‍රල් ලැබී තිබෙනවා.\nඒ අනුව පිරවුම්හල් අසළ දිගු පෝලිම් දක්නට ලැබෙන බවයි හිරු වාර්තාකරුවන් සඳහන් කළේ.\nමේ අතර වහාම ක්‍රියාත්මක වන පරිදි සිය ඉන්ධන පිරවුම්හල්වලින් වාහනවලට පමණක් පෙට්‍රල් නිකුත් කරන බව ලංකා අයි.ඕ.සී. සමාගම නිවේදනය කළා.\nඒ අනුව අයි.ඕ.සී. පිරවුම්හල්වලින් බූලි, කෑන් හෝ බෝතල්වලට තවදුරටත් පෙට්‍රල් අලෙවි නොකරන බවයි එමඟින් දැනුම් දෙන්නේ.\nමහජන සහ දේපළ ආරක්ෂාව සහතික කරලීම සඳහා එම තීරණයට එළඹුණු බවයි ලංකා අයි.ඕ.සී. සමාගම ප්‍රකාශ කළේ.\nමේ අතර, තලාව - කැකිරාව මාර්ගය එප්පාවල ප්‍රදේශයෙන් හරස් කරමින් ගොවින් පිරිසක් විරෝධතාවයේ නිරත වුයේ ඉන්ධන ලබාදෙන ලෙස ඉල්ලමින්. එසේම, දිවයිනේ ප්‍රදේශ රැසක ජනතාව මාර්ග අවහිර කරමින් ඉන්ධන ඉල්ලා අදත් විරෝධතාවල නිරත වුණා.\nඑමෙන්ම, ඉන්ධන පිරවුම්හල වල පවතින තොග පිළිබඳව පාරිභෝගිකයින්ට තොරතුරු ලබාදීම සඳහා නව යෙදවුමක් හදුන්වාදීමට බලශක්ති අමාත්‍යාංශය පියවර ගෙන තිබෙනවා.",
       "URL": "https://www.hirunews.lk/304820/අයි-ඕ-සී-පෙට්‍රල්-වාහනවලට-පමණයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1156"
}