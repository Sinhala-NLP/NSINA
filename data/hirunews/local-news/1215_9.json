{
       "Source": "hirunews",
       "Timestamp": "Friday, 22 April 2022 - 20:49",
       "Headline": "IMF සමග සාකච්ඡා ගැන මුදල් ඇමතිවරයාගේ ප්‍රකාශය පිළිබඳ පාර්ලිමේන්තු සාකච්ඡාව මැයි 4",
       "News Content": "ජාත්‍යන්තර මූල්‍ය අරමුදල (IMF) සමග මුදල් අමාත්‍ය අලි සබ්‍රි ඇතුළු නියෝජිතයන් පැවැත්වූ සාකච්ඡාවල ප්‍රගතිය පිළිබඳව අමාත්‍යාංශයීය නිවේදන යටතේ මුදල් අමාත්‍යවරයා විසින් මැයි 04 වැනිදා සිදුකිරීමට නියමිත ප්‍රකාශයට අදාළව එදින පෙරවරු 11.00 සිට 5.30 දක්වා පාර්ලිමේන්තුවේ සාකච්ඡා කිරීමට සැලසුම් කර තිබෙනවා.\nපාර්ලිමේන්තු මහලේකම් ධම්මික දසනායක කියාසිටියේ කථානායක මහින්ද යාපා අබේවර්ධනගේ ප්‍රධානත්වයෙන් අද (22) පස්වරුවේ පැවති පාර්ලිමේන්තු කටයුතු පිළිබඳ කාරක සභාවේදී මේ බව තීරණය වූ බවයි.\nමේ අනුව පාර්ලිමේන්තුව මැයි 04, 05 සහ 06 තෙදින රැස්වීමට නියමිතයි.\nමැයි 06 වැනිදා හැර අන් දෙදිනම පෙරවරු 10 සිට 11 දක්වා කාලය වාචික පිළිතුරු අපේක්ෂා කරන ප්‍රශ්න සදහා වෙන් කර තිබෙනවා.\nමැයි 05 වැනිදා පෙරවරු 10ට පාර්ලිමේන්තුව රැස්වන අතර දිනට නියමිත වැඩකටයුතු යටතේ ශ්‍රී ශාක්‍යසිංහාරාම විහාරස්ථ කාර්ය සාධක සංවිධානය පනත් කෙටුම්පත සලකා බැලීමට නියමිතයි.\nඅනතුරුව රජය ගෙනෙන යෝජනාවකට අනුව 2022 මාර්තු 8 වැනිදා පාර්ලිමේන්තුවට ඉදිරිපත් කළ පොදු ව්‍යාපාර පිළිබඳ කාරක සභාවේ (කෝප්) වාර්තාව පිළිබඳ සභාව කල් තැබීමේ විවාදය පෙරවරු 11 පස්වරු 5.30 දක්වා පැවැත්වීමටයි නියමිතව ඇත්තේ.\nමැයි 5 වැනිදා පෙරවරු 10 සිට පස්වරු 5.30 දක්වා හිටපු මන්ත්‍රීවරයන් කිහිපදෙනෙකු‍ පිළිබද ශෝක ප්‍රකාශ යෝජනා ඉදිරිපත් කිරීමට වෙන්වී තිබෙනවා.\nමේ අතර කථානායකවරයා වෙත මේවන විට ලැබී ඇති ආණ්ඩුක්‍රම ව්‍යවස්ථා සංශෝධනයට අදාළ යෝජනා පිළිබඳව සාකච්ඡා කිරීම සදහා පාර්ලිමේන්තු කටයුතු පිළිබද කාරක සභාවේ සාමාජිකයන්ගේ රැස්වීමක් අප්‍රේල් 28 වැනිදා පෙරවරු 10ට පැවැත්වීමට ද මෙහිදී තීරණය වී තිබෙනවා.",
       "URL": "https://www.hirunews.lk/302570/imf-සමග-සාකච්ඡා-ගැන-මුදල්-ඇමතිවරයාගේ-ප්‍රකාශය-පිළිබඳ-පාර්ලිමේන්තු-සාකච්ඡාව-මැයි-4",
       "Category": "Local News",
       "Parent URL": "https://www.hirunews.lk/local-news.php?pageID=1215"
}