{
       "Source": "hirunews",
       "Timestamp": "Monday, 04 May 2020 - 8:29",
       "Headline": "කොරෝනාවට එරෙහි එන්නතක් ගැන ට්‍රම්ප් දැඩි විශ්වාසයෙන්",
       "News Content": "කොරෝනා වෛරසයට මේ වසර අවසානය වනවිට එන්නතක් ලබාදිය හැකි බවට ඇමරිකානු ජනාධිපති ඩොනල්ඞ් ට්‍රම්ප් ප්‍රකාශ කර තිබෙනවා.\nඒ පිළිබඳ තමන්ට දැඩි විශ්වාසයක් පවතින බවයි වොෂින්ටන් හිදී ෆොක්ස් නිව්ස් සමඟ පැවති වැඩසටහනකට එක්වෙමින් ඔහු කියා සිටියේ.\nඑමෙන්ම සැප්තැම්බර් මාසයේදී යළි පාසල් සහ විශ්වවිද්‍යාල විවෘත කරන ලෙසටද ට්‍රම්ප් ඉල්ලීමක් කර තිබුණා.\nලොව වැඩිම බලපෑමක් එල්ලවූ ඇමරිකාවේ ගතවූ පැය 24 තුළ නව ආසාදිතයන් 26,668 දෙනෙකු සහ මරණ 1,128 වාර්තාවුණා.\nඒ අනුව එරට ආසාදිතයන් සංඛ්‍යාව එකොළොස් ලක්ෂ 87,442 ක් දක්වා ඉහළ ගොස් ඇති අතර, මුළු මරණ සංඛ්‍යාව වාර්තාවන්නේ 68,572 ක් ලෙසයි.\nමේ අතර අඩු ආදායම්ලාභීන්ට ආහාර ආධාර ලබාදීම සඳහා වන වැඩසටහනකට සමගාමීව ලොව උසම කුළුණ වන ඩුබායි නගරයේ පිහිටි බර්ජ් කලීෆා ආලෝකමත් කිරීමට නියමිතයි.\nජනතාවගේ පරිත්‍යාග අනුව කුළුණේ සවි කර ඇති එල්.ඊ.ඩී. බල්බ මිලියන 1.2 ක ආලෝකමත් කිරීමට සැළසුම් කර ඇති බවයි විදෙස් වාර්තා සඳහන් කළේ.\nමෙලෙස ලැබෙන පරිත්‍යාග කොරෝනා වෛරසයෙන් පීඩාවට පත්ව සිටින අඩු ආදායම්ලාභී පවුල්වලට ආහාර වේල් මිලියන 10 ක් සම්පූර්ණ කිරීමට සැළසුම් කර තිබෙනවා.\nඑමෙන්ම නව ආසාදිතයන් 10,633 දෙනෙකු හඳුනා ගැනීමත් සමඟ දිනක් තුළ වාර්තා වූ වැඩිම ආසාදිතයින් සංඛ්‍යාව රුසියාවෙන් ඊයේ වාර්තා වී තිබුණා.\nඒ අනුව එරට මුළු ආසාදිත සංඛ්‍යාව මේ වන විට දැක්වෙන්නේ එක්ලක්ෂ 34,687ක් ලෙසයි.\nකෙසේ වෙතත්, සෙසු රටවල මරණ සහ රෝගීන් වාර්තාවීම සාපේක්ෂව අඩු මට්ටමක පවතින බවයි විදෙස් වාර්තා පෙන්වා දෙන්නේ.\nකොරෝනා වෛරසය හේතුවෙන් ලොව පුරා මරණ දෙලක්ෂ 48,105 ක් වාර්තාවන අතර, ආසාදිතයන් සංඛ්‍යාව තිස්පන් ලක්ෂ 62,691 ක් දක්වා ඉහළ ගොස් ඇති බවයි විදෙස් වා ර්තා සඳහන් කළේ.",
       "URL": "https://www.hirunews.lk/240012/කොරෝනාවට-එරෙහි-එන්නතක්-ගැන-ට්‍රම්ප්-දැඩි-විශ්වාසයෙන්",
       "Category": "Local News",
       "Parent URL": "https://www.hirunews.lk/local-news.php?pageID=2755"
}