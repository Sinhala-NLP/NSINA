{
       "Source": "hirunews",
       "Timestamp": "Tuesday, 18 July 2017 - 10:01",
       "Headline": "මොරටු සරසවියට අමතරව තවත් රාජ්‍ය ආයතන 05කට සත්ව සංවිධානවලින් චෝදනා",
       "News Content": "මොරටු සරසවියේ මෙන්ම තවත් රාජ්‍ය ආයතන 04ක නිදහසේ සැරිසරමින් සිටි සුනඛයින් සහ බළලුන් රහසිගත අන්දමින් ඉවත් කර ඇති බවට ශ්‍රී ලංකා සත්ව සුබසාධන සංවිධානය චෝදනා කරනවා.\nඑහි නිර්මාතෘ ඉරාකි කොඩිතුවක්කු හිරු ප්‍රවෘත්ති අංශයට සදහන් කළේ ශ්‍රී ජයවර්ධනපුර විශ්වවිද්‍යාලය, කොතලාවල ආරක්ෂක පීඨය සහ රාගම, කළුබෝවිල මෙන්ම කොළඹ ජාතික යන රෝහල් පරිශ්‍රවල සිටි සත්ත්වයින් ද මෙලෙස ඉවත් කර ඇති බවයි.\nඒ පිළිබදව ද පරීක්ෂණයක් ආරම්භ කර ඇති බවයි ශ්‍රී ලංකා සත්ව සුබසාධන සංවිධානය සඳහන් කළේ.\nසිහි විකල්වූ සුනඛයින්ගේ අසාමාන්‍ය හැසිරීම ඇතුළත් ඡායාරූප සහ වීඩියෝ දර්ශන මේ දිනවල සමාජ වෙබ් අඩවිවල සුලබව දක්නට ලැබෙනවා.\nඑහි සඳහන් වන්නේ මොරටුව විශ්වවිද්‍යාලයේ නිදහසේ සැරි සරමින් සිටි සුනඛයින් ඉවත් කිරීම සදහා නිර්වින්දන ඖෂධ ලබාදීමෙන් පසු මෙම දර්ශන පටිගත කර ඇති බවයි.\nහෝමාගම - පිටිපන ප්‍රදේශයේ පිහිටි විශ්වවිද්‍යාලයට අයත් ඉඩමක මෙම සතුන් නිර්වින්දන ඖෂධ එන්නත් කිරීමෙන් පසු අක්‍රමවත් ලෙස වළ දමා ඇති බව පසුව හෙළිදරව් වුණා.\nසත්ව ක්‍රියාකාරින්ට අනුව විශ්වවිද්‍යාලයේ සිටි සුනඛයින් 23 දෙනෙකුට හා බළලුන් කිහිපදෙනෙකුට මෙම නිර්වින්දන ඖෂධ ලබාදී ඇති අතර ඉන් කිහිපෙදෙනෙකු මෙලෙස මියගොස් ඇති බවයි මොරටුව විශ්වවිද්‍යාලයේ උපකුලපති මහාචාර්ය ආනන්ද ජයවර්ධන වැඩිදුරටත් කියා සිටියේ.\nකෙසේ වෙතත්, මොරටුව සරසවියේ නිදහසේ සැරි සරන සුනඛයින්ට නිර්වින්දන ඖෂධ එන්නත් කිරීමෙන් පසු මියයාමේ සිද්ධිය සම්බන්ධයෙන් නීතිමය ක්‍රියාමාර්ග ගැනීමට කටයුතු කරන බව රජයේ පශු වෛද්‍ය නිලධාරින්ගේ සංගමය ප්‍රකාශ කළා.\nඑම සංගමයේ ලේකම් වෛද්‍ය ප්‍රදීප් කුමාරවඩු කියා සිටියේ මෙම සුනඛයින් නිර්වින්දනයට භාවිතය තහනම් ඖෂධයක් යොදාගෙන ඇති බවයි.",
       "URL": "https://www.hirunews.lk/166139/මොරටු-සරසවියට-අමතරව-තවත්-රාජ්‍ය-ආයතන-05කට-සත්ව-සංවිධානවලින්-චෝදනා",
       "Category": "Local News",
       "Parent URL": "https://www.hirunews.lk/local-news.php?pageID=4416"
}