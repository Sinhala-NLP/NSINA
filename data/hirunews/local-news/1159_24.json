{
       "Source": "hirunews",
       "Timestamp": "Thursday, 19 May 2022 - 7:23",
       "Headline": "ගෑස් බෙදාහැරීම අද ඇරඹේ (වීඩියෝ)",
       "News Content": "අද සිට ගෑස් සිලින්ඩර 80,000 බැගින් වෙළඳපොලට නිකුත් කිරීමට ලිට්‍රෝ සමාගම සැලසුම් කර තිබෙනවා.\nඑහි උසස් නිලධාරියෙකු සඳහන් කළේ, ගෑස් මෙටි්‍රක් ටොන් 3800ක් රැගත් තවත් නෞකාවක් මේ වනවිට දිවයිනට ළඟා වී ඇති බවයි.\nලිට්‍රෝ සමාගම ඊයේ ප්‍රකාශ කළේ, පෙරේ දා පස්වරුවේ දිවයිනට ලඟා වූ ගෑස් මෙටි්‍රක් ටොන් 2800ක් රැගත් නෞකාවේ අඩංගු ගෑස් අයහපත් කාලගුණ තත්ත්වය හේතුවෙන් ගොඩබෑමට නොහැකි තත්ත්වයක් මතුව ඇති බවයි.\nඒ හේතුවෙන් ඊයේ සහ අද ගෑස් පෝළිම්වල රැදී නොසිටින ලෙසයි ලිට්‍රෝ සමාගම ඊයේ දැනුම් දුන්නේ.\nකෙසේ වෙතත් එම නෞකාව කොළඹ වරාය වෙත රැගෙනවිත් පසුව ඒවා කෙරවලපිටිය ගෑස් තොග ගබඩා පර්යන්තය වෙත ප්‍රවාහනය කර අනතුරුව බෙදා හැරීමට කටයුතු කරන බවයි සමාගම ප්‍රකාශ කළේ.\nමෙම තත්ත්වය හමුවේ ඊයේ ඔවුන්ට නිකුත් කිරීමට හැකියාව ලැබී තිබුණේ සිලින්ඩර 8,000ක් පමණයි.\nමේ අතර, අද, හෙට සහ අනිද්දා පැය 3යි මිනිත්තු 40ක කාලයක් විදුලිය කප්පාදු කෙරෙන බව මහජන උපයෝගිතා කොමිෂන් සභාව ප්‍රකාශ කළා.\nඑමෙන්ම පෙට්‍රල් බෙදාහැරීමේ කටයුතු සිදු නො වන බැවින් තවදුරටත් පෝලිම්වල රැඳී නොසිටින ලෙස ලංකා ඛණිජ තෙල් සංස්ථාව නිවේදනය කළ ද තවදුරටත් දිවයින පුරා ඉන්ධන පිරවුම්හල් අසල පෙට්‍රල් ලබා ගැනීම සඳහා ඉතා දිගු පෝලිම් පවතිනවා.",
       "URL": "https://www.hirunews.lk/304697/ගෑස්-බෙදාහැරීම-අද-ඇරඹේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1159"
}