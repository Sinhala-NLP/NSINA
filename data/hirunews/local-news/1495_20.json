{
       "Source": "hirunews",
       "Timestamp": "Tuesday, 14 December 2021 - 11:11",
       "Headline": "දුම්රිය වෘත්තීය ක්‍රියාමාර්ග ගත යුත්තේ ජනතාවට ගැටළුවක් නොවන ආකාරයටයි - දුම්රිය සාමාන්‍ය අධිකාරි",
       "News Content": "දිගටම වෘත්තිය ක්‍රියාමාර්ග ගත්තොත් ලංගම සමග එක්වී විකල්ප සොයන බව දුම්රිය සාමාන්‍ය අධිකාරි පවසනවා .\nපවතින කොරෝනා තත්ත්වය සහ උත්සව සමයේ ජනතාව අපහසුතාවයට පත් කරමින්, දිගින් දිගටම වෘත්තිය ක්‍රියාමාර්ග ගන්නේ නම් විකල්ප සෙවීමට සිදු වෙන බව, දුම්රිය සාමාන්‍ය අධිකාරි ධම්මික ජයසුන්දර මහතා පවසනවා.\nදුම්රිය ස්ථානාධිපතිවරුන් විසින් ගෙන ඇති වෘත්තිය ක්‍රියාමාර්ග පිළිබඳව මාධ්‍ය දැනුවත් කිරීම සඳහා විශේෂ මාධ්‍ය හමුවක් කැඳවමින් දුම්රිය සාමාන්‍ය අධිකාරි ධම්මික ජයසුන්දර මහතා මේ බව පැවසුවා .\nවෘත්තීය ක්‍රියාමාර්ග ගැනීමේදී සාකච්ඡා කර විසඳුම් ලබාගත යුතු බවත් ඊයේ(13) දිනයේ ඔවුන්ට සාකච්ඡාවක් ලබා දුන්නද ඔවුන් එය මගහැර සිටි බවත්, වෘත්තීය සමිති සඳහා යම් ගැටලු ඇති වී තිබෙන බවත්, කෙසේ වෙතත් එම ගැටලු සාකච්ඡා කර විසඳා ගත යුතුව ඇති බව මෙහිදී පෙන්වා දුන්නා.\nවිශේෂයෙන් උත්සව සමයේදී ජනතාව අපහසුතාවයට පත් නොකර වෘත්තිය ක්‍රියාමාර්ග ගත යුතු බවත්, මහා භාණ්ඩාගාරයෙන් වැටුප් ලබන අය හැටියට ජනතාව ගැන ඉතා සැලකිල්ලෙන් කටයුතු කළ යුතු බවත්, මෙහිදී පෙන්වා දුන්නා.\nදුම්රිය දෙපාර්තමේන්තුව සහ රජය විසින් දැනටමත් වෘත්තිය සමිති ඉල්ලීම් සම්බන්ධයෙන් ක්‍රියාත්මක වෙමින් පවතින බවත්, එය ඉක්මනින් විසඳා දීමට කටයුතු කරන බවත්, දුම්රිය සාමාන්‍යධිකාරී වරයා මෙහිදී කියාසිටියා.\nකෙසේ වෙතත් සාමාන්‍යධිකාරි වරයා පවසන්නේ, ජනතාව අපහසුතාවයට පත්කරමින් දිගට දිගට ම මෙම වෘත්තීය ක්‍රියාමාර්ග ගතහොත් ළඟම සමඟ එක්ව විකල්ප වලට යාමට සිදු වෙන බවයි.",
       "URL": "https://www.hirunews.lk/290960/දුම්රිය-වෘත්තීය-ක්‍රියාමාර්ග-ගත-යුත්තේ-ජනතාවට-ගැටළුවක්-නොවන-ආකාරයටයි-දුම්රිය-සාමාන්‍ය-අධිකාරි",
       "Category": "Local News",
       "Parent URL": "https://www.hirunews.lk/local-news.php?pageID=1495"
}