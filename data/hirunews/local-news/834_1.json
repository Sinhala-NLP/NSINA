{
       "Source": "hirunews",
       "Timestamp": "Friday, 30 September 2022 - 14:13",
       "Headline": "මහනුවර මිනිපේ වී ගබඩා සංකීර්ණයක් විනාශ මුඛයට (වීඩියෝ)",
       "News Content": "වසර 5න් පහට පාලකයින් මාරු වීම මිස රටේ සංවර්ධනයට කිසිදු වැඩපිලිවෙළක් දියත් නො කිරීමේ ප්‍රතිඵල මේ වන විට භුක්ති විදීමට සිදු ව ඇත්තේ රටේ ජනතාවට යි.\nබලධාරීන් දුරදිග නො බලා ගන්නා අමනෝඥ තීන්දු තීරණ හේතුවෙන් විනාශ වන්නේ මහජන මුදල් සහ දේපළ යි.\nඑලෙස අකාලයේ විනාශ මුඛයට ගිය තවත් මහජන දේපළක් පිළිබඳ මහනුවරින් වාර්තා වනවා.\nඒ, මධ්‍යම පළාතට අයත් මහනුවර දිස්ත්‍රික්කයේ මිනිපේ ප්‍රාදේශීය ලේකම් කොට්ඨාසයේ පල්ලේවත්ත ගම්මානයේ පිහිටා ඇති වී ගබඩා සංකීර්ණය යි.\nඑය වල් වැදී විනාශ වී ගොස් ඇති බවට යි වාර්තා වන්නේ.\nමෙම පරිශ්‍රය ගොඩනැගිලි 6කින් සමන්විත වනවා.\nඊට මධ්‍යම පළාතට ම වී ලබාදීමට පහසුකම් සැපයූ වී මෝලක් ද අන්තර්ගත වී ඇති අතර, කිසිවෙකුගේ භාවිතයට නොගෙන හුදෙකලා වී ඇති මෙම ගොඩනැගිලි මෙලෙස අතහැර දමා ඇත්තේ, මහජන දේපළවල වටිනාකම අල්ප මාත්‍රයක් හෝ නොසළකා හරිමින්.\nමිනිපේ ගොවි සංවිධාන නියෝජිතයන් පවසන්නේ, ප්‍රදේශයේ ජනතාවගේ අභිවෘද්ධිය වෙනුවෙන් අදාළ ගොඩනැගිලි තුළ වෙනත් කර්මාන්තයක් හෝ\nකරගෙන යාමට පහසුකම් සළසා දෙන ලෙස යි.\nපිට පළාත්වල වී තොග ද මෙම ගබඩාවල තැන්පත් කිරීමේ පහසුකම් පැවතීම හේතුවෙන් එළඹෙන කන්නයේ සිට හෝ ගොඩනැගිලි සකසා දී එම පහසුකම් ලබාදීමට කටයුතු කරන ලෙස ගම්වැසියන් ඉල්ලා සිටිනවා.",
       "URL": "https://www.hirunews.lk/316701/මහනුවර-මිනිපේ-වී-ගබඩා-සංකීර්ණයක්-විනාශ-මුඛයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=834"
}