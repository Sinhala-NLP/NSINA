{
       "Source": "hirunews",
       "Timestamp": "Wednesday, 29 June 2022 - 15:42",
       "Headline": "බස් ගාස්තු ඉහළ දමන නිර්දේශ ප්‍රවාහන අමාත්‍යාංශයට - ඇතැම් සංගම් ඉල්ලූ සියයට 30 නැතිවන ලකුණු",
       "News Content": "අනිද්දා සිට ක්‍රියාත්මක වන පරිදි බස් ගාස්තු ඉහළ නැංවීමට අදාළ නිර්දේශ ජාතික ගමනාගමන කොමිෂන් සභාව මගින් අද ප්‍රවාහන අමාත්‍යවරයා වෙත භාර දෙනු ලැබුවා.\nඅදාළ නිර්දේශ වලට අනුව බස් ගාස්තු සියයට 20 කින් පමණ ඉහළ යන අතර, දැනට රුපියල් 32 ක්ව පවතින අවම ගාස්තුව රුපියල් 40 ට ආසන්න වනු ඇති බවයි වාර්තා වන්නේ.\nබස් ගාස්තු ජාතික ප්‍රතිපත්තියට අනුව, සෑම වසරකම ජුලි 01 වනදා ගාස්තු සංශෝධන විය යුතුයි.\nඒ අනුව, ඇතැම් බස් සංගම් සියයට 30 කින් ගාස්තු සංශෝධයක් ඉල්ලා සිටියේ ප්‍රවාහන අමාත්‍යවරයා සමඟ මහාමාර්ග අමාත්‍යාංශයේ ඊයේ පැවති සාකච්ඡාවකදීයි.\nපසුගිය වසරේ නොවැම්බර් 11 වනදා සිට මාස 7 ක් තුළ 5 වතාවක් සියයට 87 කින් පමණ ගාස්තු ඉහළ දමා ඇති බව හිරු ප්‍රවෘත්ති මගින් අනාවරණය කළා.\nඑහිදි අප පෙන්වා දුන්නේ, කොරෝනා වසංගතය ව්‍යාප්තිය පැවැති පසුගිය වසරේ නොවැම්බර් මාසයේදී ආසන ප්‍රමාණයට මගින් ප්‍රවාහනය කිරිමේ අවසරය මත සියයට 20 කින් ගාස්තු ඉහළ දැමිමක් සිදු කළ බවයි.\nඑසේම පසුගිය මාර්තු මාසයේ ඉහළ ප්‍රතිශතයකින් එනම් සියයට 15 කින් ගාස්තු ඉහළ දැමු බව එහිදි අනාවරණය කලා.\nඒ අනුව, මෙවර ගාස්තු සකස් කිරිමේදි ජාතික ගමනා ගමන කොමිෂම එම කරුණු ද සලකා බලා ඇතැම් බස් සංගම් ඉල්ලා සිටි සියයට 30 ගාස්තු වැඩි විමක් ලබා නොදී, ඊට අඩු ප්‍රතිශතයකින් ගාස්තු ඉහළ දැමිමටයි තිරණය කර ඇත්තේ.\nමේ අතර, අද දිනයේදි පෞද්ගලික බස් ධාවනය සියයට 10 ක් දක්වා අඩුවි ඇති බවයි ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න අද පැවැති මාධ්‍ය හමුවකදී කියා සිටියේ.\nමේ අතර, පවතින ඉන්ධන අර්බුදය හමුවේ දුම්රිය නියාමකවරුන් ඇතුළු සේවකයන්ට සිය රාජකාරි වලට වාර්තා කිරිමේ ගැටළු හේතුවෙන් අද දිනයේදී කාර්යාල දුම්රිය ඇතුළු දුම්රිය ගමන් වාර 28 ක් අවලංගු වි තිබෙනවා.\nඊට පෙරවරු 6.05 ට කොළඹ කොටුවේ සිට මඩකලපුව දක්වා ආසන වෙන් කර ධාවනය වන උදය දේවි දුමිරිය ද ඇතුළත්.\nඑමෙන්ම, ප්‍රධාන මාර්ගයේ දුම්රිය 16 ක් සහ මුහුදු බඩ මාර්ගයේ දුම්රිය ගමන් වාර 4ක් සහ භාණ්ඩ ප්‍රවාහන කරන දුම්රිය කිහිපයක් ද අවලංගු කළ දුම්රිය යටතට ඇතුළත් බවයි දුමිරිය දෙපාර්තමේන්තුව සඳහන් කලේ. මෙම තත්ත්වය මත අද දහවල් කොළඹ කොටුව දුම්රිය ස්ථානයේ උණුසුම් තත්ත්වයක් ද හට ගත්තා.\nකෙසේ වෙතත් දුම්රිය වෘත්තීය සමිති පෙන්වා දෙන්නේ නිල නිවාස නොමැති දුමිරිය සේවකයින්ට ඉන්ධන නොමැති විම නිසා රාජකාරියට වාර්තා ගැටළු පවතින බැවින් ඊට විසදුම් දිමට බළධාරින් කටයුතු කළ බවයි.\nඑසේ නොකළ හොත් ඉදිරියේදි තවදුරටත් ප්‍රවේශ පත්‍ර නිකුත් කිරිම, පාර්සල් ප්‍රවාහනය සහ දුම්රිය මෙහෙයුම් කටයුතුවල ප්‍රමාදයන් සිදු විය හැකි බවයි වෘත්තිය සමිති සඳහන් කරන්නේ.",
       "URL": "https://www.hirunews.lk/308523/බස්-ගාස්තු-ඉහළ-දමන-නිර්දේශ-ප්‍රවාහන-අමාත්‍යාංශයට-ඇතැම්-සංගම්-ඉල්ලූ-සියයට-30-නැතිවන-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=1059"
}