{
       "Source": "hirunews",
       "Timestamp": "Sunday, 18 February 2018 - 13:55",
       "Headline": "ජගත් මානව හිමිකම් කොමසාරිස්ගෙන් ශ්‍රී ලංකාව ගැන ප්‍රගති වාර්තාවක්",
       "News Content": "මෙරට මානව හිමිකම් සුරක්ෂිත කිරීම අතින් මෙතෙක් ගෙන ඇති පියවර පිළිබඳ ප්‍රගති ප්‍රකාශයක් එක්සත් ජාතීන්ගේ මානව හිමිකම් කොමසාරිස් සෙයිද් රාද් අල් හුසේන් කුමරු විසින් ලබන මාර්තු 21 වනදා ජිනීවා නුවරදී සිදුකිරීමට නියමිතයි.\nඒ සඳහා කරුණු දැක්වීමට මෙරට නියෝජිත පිරිසක්ද ජිනීවා බලා යනු ඇති.\nඔවුන් මෙහිදී ශ්‍රී ලංකාව මානව හිමිකම් අතින් ලබා ඇති ප්‍රගතිය පමණක් අවධානය යොමු කරනු ඇති බවයි රජය ප්‍රකාශ කළේ.\nමෙරට යුද්ධයෙන් පසු සංහිඳියා ක්‍රියාවලිය සහ යුද්ධයේදී සිදුවූ බව කියන මානව හිමිකම් උල්ලංඝනය කිරීම් සම්බන්ධයෙන් 2015 වසරේ එක්සත් ජාතීන්ගේ මානව හිමිකම් මණ්ඩලය යෝජනාවක් සම්මත කරගත්තා.\nඑහි නිර්දේශ ක්‍රියාවට නැංවීම සඳහා ලබාදී තිබූ කාලසීමාව පසුගිය 2017 වසරේ දී තවත් වසර 02 කට දිගු කරනු ලැබුවා.\nඒ, පසුගිය වසරේ මාර්තු මාසයේ ජිනීවා මානව හිමිකම් මණ්ඩලය වෙත ඉදිරිපත් කෙරුණු 34 - 1 යෝජනාව යටතේයි.\nඑම යෝජනාවට අනුව මානව හිමිකම් සුරක්ෂිත කිරීම අතින් ශ්‍රී ලංකාව ලබා ඇති ප්‍රගතිය පිළිබඳව ජගත් මානව හිමිකම් කොමසාරිස්වරයා 37 වන සැසිවාරයේදී විශේෂ ප්‍රකාශයක් සිදුකිරීමට නියමිතයි.\nඅදාළ සැසිවාරය ලබන මාර්තු මාසයේ පැවැත්වෙන අතර ඒ අනුව මාර්තු 21 වනදා ජගත් මානව හිමිකම් කොමසාරිස්වරයා විසින් අදාළ ප්‍රකාශය සිදුකරනු ඇති.",
       "URL": "https://www.hirunews.lk/183921/ජගත්-මානව-හිමිකම්-කොමසාරිස්ගෙන්-ශ්‍රී-ලංකාව-ගැන-ප්‍රගති-වාර්තාවක්",
       "Category": "Local News",
       "Parent URL": "https://www.hirunews.lk/local-news.php?pageID=4074"
}