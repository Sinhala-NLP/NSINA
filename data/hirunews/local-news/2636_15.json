{
       "Source": "hirunews",
       "Timestamp": "Wednesday, 24 June 2020 - 10:40",
       "Headline": "විල්පත්තු එළි කිරීමට එරෙහි රිෂාඞ් ඇතුළු පිරිසට එරෙහි නඩු තීන්දුව ලබන මස 31 වනදා (වීඩියෝ)",
       "News Content": "විල්පත්තුව රක්ෂිත වනාන්තර කලාපයේ පරිවාර වනාන්තර කලාපය හෙළිකොට අනවසර ඉදිකිරීම් සිදුකිරීමට එරෙහිව හිටපු අමාත්‍ය රිෂාඩ් බදියුදීන් ඇතුළු පිරිසකට එරෙහිව ගොනු කර ඇති රීට් පෙත්සමට අදාළ තීන්දුව ජුලි මස 31 වැනිදා ප්‍රකාශයට පත් කරන බව අභියාචනාධිකරණය අද නිවේදනය කළා.\nවිල්පත්තුව අවට වනාන්තර විනාශය පිළිබඳව විශාල ආන්දෝලනයක් ඇතිවුණේ හිරු සී.අයි.ඒ. හරහා ඒ පිළිබඳව හෙළිදරව් කිරීමත් සමඟයි.\n2015 වසරේ අප්‍රේල් මස සිට හිරු සී.අයි.ඒ. හරහා විල්පත්තුව අවට සිදුකර තිබූ මහා වන විනාශය පිළිබඳ අවස්ථා ගණනාවකදී වරින් වර හෙළි කළා.\nඒ සම්බන්ධයෙන් සමාජයේ මහත් ආන්දෝලනයක් ඇති වූ අතර, සමාජ මාධ්‍යවලද විල්පත්තු වන විනාශය පිළිබඳව කථිකාවක් ඇතිවුණා.\nපරිසර යුක්ති කේන්ද්‍රය විසින් විල්පත්තු වනාන්තර කලාපය ආසන්නයේ මන්නාරම - සිලාවතුර - මරිච්චකට්ටු රක්ෂිත වනාන්තර කලාපය සුනු විසුනු කිරීම පිළිබඳව අධිකරණයට නඩුවක් ගොනු කළේ ඒ අතරතුරයි.\nපරිසර යුක්ති කේන්ද්‍රය විසින් ඉදිරිපත් කර තිබූ අදාළ නඩුව අද කැඳවනු ලැබූ අවස්ථාවේ ජනත් ද සිල්වා සහ නිශ්ශංක බන්දුල කරුණාරත්න යන මහත්වරුන්ගෙන් සමන්විත අභියාචනාධිකරණ විනිසුරු මඬුල්ල රීට් පෙත්සමට අදාළ තීන්දුව ජුලි මස 31 වැනිදා ප්‍රකාශ කරන බව නිවේදනය කළා.\nමෙම නඩුවට අදාළව 2018 වසරේ අගෝස්තු 28 වැනිදා තමන් විසින් ගොනු කරනු ලැබූ ලිඛිත දේශන තවදුරටත් අදාළ කර ගන්නා ලෙස එහි වගඋත්තරකරු ලෙස නම් කර සිටින රිෂාඩ් බදියුදීන් හිටපු අමාත්‍යවරයා සිය නීතිඥවරයා මාර්ගයෙන් අධිකරණයට දැනුම් දී තිබුණා.\nපරිසර යුක්ති කේන්ද්‍රය අධිකරණයට කරුණු දක්වා තිබුණේ. විල්පත්තුව රක්ෂිත වනාන්තර කලාපය ආසන්නයේ මරිච්චකට්ටු රක්ෂිත වනාන්තර කලාපයේ අක්කර 2388ක් හෙළි පෙහෙළි කොට එහි අනවසර ඉදිකිරීම් සිදුකිරීම තුළින් විශාල පරිසර හානියක් සිදුව ඇති බවයි\nමෙම පෙත්සමේ වගඋත්තරකරුවන් ලෙස හිටපු අමාත්‍ය රිෂාඩ් බදියුදීන්, වන සංරක්ෂණ දෙපාර්තමේන්තුව ඇතුළු පාර්ශ්ව කිහිපයක් නම් කර තිබුණා.",
       "URL": "https://www.hirunews.lk/243814/විල්පත්තු-එළි-කිරීමට-එරෙහි-රිෂාඞ්-ඇතුළු-පිරිසට-එරෙහි-නඩු-තීන්දුව-ලබන-මස-31-වනදා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2636"
}