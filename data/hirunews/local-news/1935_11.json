{
       "Source": "hirunews",
       "Timestamp": "Sunday, 23 May 2021 - 7:52",
       "Headline": "සයිනොෆාම් එන්නත් ලක්ෂ 05ක් චීනයෙන් නැව්ගත කිරීමට සූදානම්",
       "News Content": "චීනය විසින් ශ්‍රී ලංකාවට ලබාදෙන සයිනොෆාම් කොරෝනා එන්නත් ලක්ෂ 05ක තොගය මේ වනවිට නැව්ගත කිරීම සඳහා සියලු කටයුතු සූදානම් බව ශ්‍රී ලංකාවේ චීන තානාපති කාර්යාලය ප්‍රකාශ කළා.\nඅදාළ එන්නත් තොගය චීන රේගුවේ සෞඛ්‍යාරක්ෂණ සහ භාණ්ඩ නිරෝධායන ක්‍රියාවලිය ඊයේ පස්වරුවේ අවසන් කළ බවයි එමඟින් ට්වීටර් පණිවුඩයක් නිකුත් කරමින් සඳහන් කළේ.\nශ්‍රී ලංකාවට එම ලක්ෂ 05 ක සයිනොෆාම් කොරෝනා එන්නත් තොගය කඩිනමින් ලබාදීම සඳහා පැය 24 පුරා නිෂ්පාදන කටයුතු සිදුවූ බවද එහි සඳහන්.\nඒ අනුව අපේක්ෂිත අන්දමින් එම එන්නත් තොගය ඉදිරි සතියේ ශ්‍රී ලංකාවට ලැබෙනු ඇති.\nමේ අතර, ජංගම රුධිර කඳවුරු නොපැවැත්වීම හේතුවෙන් පවතින කොරෝනා වසංගත තත්ත්වය සමග ප්‍රමාණවත් රුධිර සංචිත පවත්වාගෙන යෑමේ ගැටලු‍වකට ජාතික රුධිර පාරවිලයන සේවය මුහුණ දී සිටිනවා.\nසෑම දිනකම පෙරවරු 8 සිට පස්වරු 4 තෙක් දිවයින පුරා පිහිටි ලේ බැංකුවලදී රුධිරය පරිත්‍යාග කිරීමට ද අවස්ථාව සලසා දී ඇති අතර, දුරකථන ඇමතුමක් ලබාදීමෙන් ඒ සඳහා වේලාවක් වෙන් කර ගත හැකියි.\nජාතික රුධිර පාරවිලයන සේවය අවධාරණය කරන්නේ පවතින කොරෝනා තත්ත්වය තුළ ආරක්ෂිත ක්‍රමවේද උපරිම ලෙස පවත්වා ගැනීමට ලේ බැංකු කාර්ය මණ්ඩලය කටයුතු කර ඇති බැවින් පරිත්‍යාගශීලීන් අනවශ්‍ය බියක් ඇති කර ගතයුතු නොමැති බවයි.",
       "URL": "https://www.hirunews.lk/272169/සයිනොෆාම්-එන්නත්-ලක්ෂ-05ක්-චීනයෙන්-නැව්ගත-කිරීමට-සූදානම්",
       "Category": "Local News",
       "Parent URL": "https://www.hirunews.lk/local-news.php?pageID=1935"
}