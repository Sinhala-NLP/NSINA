{
       "Source": "hirunews",
       "Timestamp": "Tuesday, 17 August 2021 - 16:45",
       "Headline": "ශ්‍රී ලංකා රුපියල යළි බරපතළ කඩා වැටීමක",
       "News Content": "ශ්‍රී ලංකා රුපියල නැවත වතාවක් බරපතළ කඩා වැටීමකට ලක් වෙමින් තිබෙනවා.\nශ්‍රී ලංකා මහ බැංකුව විසින් අද දින ඩොලරයට සාපේක්ෂව ශ්‍රී ලංකා රුපියලෙහි මිලදී ගැනීමේ සහ විකිණීමේ හුවමාරු අනුපාතය පිලිවෙලින් දැක්වුනේ රුපියල් 198.19 ලෙස හා 202.89ක් ලෙසටයි.\nනමුත් එය මුදල් වෙළඳපොලේ රුපියල් 211.00 සිට 215.00 දක්වා අලෙවි වන බවයි වාර්තා වන්නේ.\nමහ බැංකුව විසින් අමෙරිකානු ඩොලරයට සාපේක්ෂව රුපියල සඳහා රුපියල් 202.89ක බර තැබීමක් සිදු කර තිබුණද බොහෝ පෞද්ගලික බැංකු මේ වන විට මෙම අනුපාතයන් අතහැර දමා තිබෙනවා.\nඅද දිනය වන විට දේශීය පෞද්ගලික බැංකු ආනයන කරුවන් සඳහා ඇමරිකානු ඩොලර් එකට රුපියල් 211.00ක විනිමය අනුපාතයක් රඳවාගත් අතර අතර විදේශීය බැංකු රඳවාගත් අනුපාතය රුපියල් 215.00 දක්වා ඉහළ දමා තිබුණා.\nඅද වන විට කොමර්ෂල් බැංකුව විදුලි පණිවුඩ මුදල් අණකර සඳහා අමෙරිකානු ඩොලරයකට රුපියල් 206.50ත් 211.00 අතර අනුපාතයක් රඳවා ගත් අතර හැටන් නැෂනල් බැංකුවේ එම අනුපාතය දැක්වුනේ රුපියල් 206.00ත් 211.00 අතරේයි.\nමේ අතර සෙලාන් බැංකුව රුපියල් 204.00ත් 211.00 අතර අනුපාතයක් රඳවා ගත්තා.\nකෙසේ වෙතත් ලංකා බැංකුව තවමත් ඔවුන්ගේ වෙබ් අඩවියේ මූල්‍ය අනුපාතය 198.50 සහ 203.00 අතර රඳවා ගෙන ඇත්තේ ගනුදෙනුකරුවන්ට කොන්දේසි පනවමින්.\nරාජ්‍ය සේවක වැටුප් ගෙවීමට සහ බැංකු පොලී අනුපාත අඩු මට්ටමක තබා ගැනීම සඳහා ශ්‍රී ලංකාව විශාල මුදල් ප්‍රමාණයක් මුද්‍රණය කරමින් සිටිනවා.\nසති දෙකකට පෙර අසාර්ථක බැඳුම්කර වෙන්දේසියකින් උපයාගත් රුපියල් බිලියන 53 ක මුදල වෙළෙඳපොළට එන්නටත් පෙර වාශ්ප වී ගියේ ඉන් විශාල කොටසක්\nදේශීය ණය වාරික සඳහා කැපී යාම හේතුවෙන්.\nමේ තත්ත්වය යටතේ ශ්‍රී ලංකා මහ බැංකුව විසින් ඩොලරයට සාපේක්ෂව බර තබා ඇති රුපියල් 203.00 ක විනිමය අනුපාතය තවදුරටත් ප්‍රායෝගික නොවන බවටයි පසුගිය බදාදා ශ්‍රී ලංකා මහ බැංකුව සහ දේශීය බැංකු කරුවන් අතර පැවති සාකච්ඡාවකදීයි දේශීය බැංකු කරුවන් අනතුරු අඟවා ඇත්තේ.\nමේ වන විට සම්පුර්ණයෙන්ම අන්තර් බැංකු ගනුදෙනු තහනම් කිරීම හා ඩොලරයේ වටිනාකම සඳහා විනිවිදභාවයක් නොමැති වීම හේතුවෙන් කේවල් කිරීමේ බලය පමනක්ම පදනම් කරගෙන අපනයන හා ආනයන කරුවන්ගෙන් විවිධ අනුපාතයන් අය කිරීමට බැංකු යොමු වී තිබෙනවා.\nයුද්ධය අවසන් වීමෙන් පසු පවත්වාගත් මුදල් ප්‍රතිපත්තිය සහ භාණ්ඩාගාර වෙන්දේසි බිඳ වැටීම් හේතුවෙන් මේ වන විට ශ්‍රී ලංකාව බරපතළ ආර්ථික ආගාධයක මුවවිට හමුවේ සිටින බවයි මූල්‍ය විචාරකයින් පවසන්නේ.",
       "URL": "https://www.hirunews.lk/279945/ශ්‍රී-ලංකා-රුපියල-යළි-බරපතළ-කඩා-වැටීමක",
       "Category": "Local News",
       "Parent URL": "https://www.hirunews.lk/local-news.php?pageID=1748"
}