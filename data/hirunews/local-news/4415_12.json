{
       "Source": "hirunews",
       "Timestamp": "Tuesday, 18 July 2017 - 18:18",
       "Headline": "අඩි 100 මාර්ගය පුලුල් කිරීමේදී නිවාස සහ ඉඩම් අහිමිවුවන් පිරිසක් වන්දි ඉල්ලා උපවාසයක් අරඹයි (ඡායාරූප)",
       "News Content": "හම්බන්තොට සූරියවැව අඩි 100 මාර්ගය පුළුල් කිරීමේදී නිවාස හා ඉඩම් අහිමි වූවන් ට මෙතෙක් වන්දි ලබා දීමට බලධාරීන් කටයුතු කර නොමැති වීමට විරෝධය පළකරමින් කාන්තාවන් හත් දෙනෙකු අද (18) පස්වරුවේ අට්ටාලයකට නැග මාරාන්තික උපවාසයක් ආරම්භකර තිබෙනවා.\nඅඩි 100 මාර්ගයේ හානියට පත් ප්‍රදේශවාසීන් ඊයේ (17) හම්බන්තොට සූරියවැව අඩි 100 මාර්ගය නමඩගස්වැව ප්‍රදේශයෙන් හරස් කර උද්ඝෝෂණයක ද නිරත වුනා.\nඑම විරෝධතාව සඳහා ප්‍රදේශවාසීන් 300 කට අධික පිරිසක් එක්ව සිටි බවයි අප වාර්තාකරු සඳහන් කළේ.\nපැය කිහිපයක් ප්‍රධාන මාර්ගය හරස් කර විරෝධතාවයේ නියැලුන පිරිස පසුව ඉදිකෙරෙන දක්ෂිණ අධිවේගී මාර්යේ සූරියවැව නමඩගස්වැව පිවිසුම හරස් වන සේ අට්ටාලයක් ඉදිකර අඛණ්ඩ සත්ත්‍යග්‍රහයක් ආරම්භ කළා.\nඊට 60 දෙනෙකු පමණ එක්ව සිටිනවා.\nප්‍රදේශවාසීන් චෝදනා කරන්නේ පසුගිය රජය සමයේ අඩි 100 මාර්ගය පුළුල් කිරීමේදී තමන්ට වන්දි ලබා දෙන බවට මීට වසර 04 කට පෙර පොරොන්දු ලබා දුන් බවයි.\nමෙවර පොරොන්දුවලට සීමා නොවී එම මුදල් ලබා දෙන තෙක් අඛණ්ඩ සත්‍ය ග්‍රහය මාරාන්තික උපවාසයක් දක්වා රැගෙන යන බවයි ප්‍රදේශවාසීන් පවසන්නේ.\nආදී 100 මාර්ගය පුළුල් කිරීමේදී මාර්ගය දෙපස සිටි පවුල් 467 දෙනෙක් පීඩාවට පත්ව ඇති අතර ඉන් ඉතා සුළු පිරිසකට අත්තිකාරම් මුදලක් පමණක් ලබා දී 360 දෙනෙකුට අධික පිරිසකට කිසිදු මුදලක් ලබා දී නොමැති බව උද්ඝෝෂකයන් පෙන්වා දෙනවා.\nඡායාරූප - සුරියවැව රොෂාන් ගුණසේකර",
       "URL": "https://www.hirunews.lk/166186/අඩි-100-මාර්ගය-පුලුල්-කිරීමේදී-නිවාස-සහ-ඉඩම්-අහිමිවුවන්-පිරිසක්-වන්දි-ඉල්ලා-උපවාසයක්-අරඹයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4415"
}