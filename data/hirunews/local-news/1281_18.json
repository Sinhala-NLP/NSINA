{
       "Source": "hirunews",
       "Timestamp": "Monday, 21 March 2022 - 7:34",
       "Headline": "යතුරුපැදි අනතුරකින් රුසියානු ජාතික කාන්තාවක් මරුට.",
       "News Content": "ඊයේ සවස ගාල්ල අහංගම ප්‍රදේශයේ සිදු වූ යතුරු පැදි අනතුරක් හේතුවෙන් මෙරට සංචාරයක නිරතව සිටි රුසියානු ජාතික කාන්තාවක් මියගොස් තිබෙනවා.\nගාල්ල මාතර මාර්ගයේ අහංගම නගරයේ දී මාතර දෙසට ධාවනය වූ යතුරු පැදියක් ඉදිරියෙන් ගමන් කළ ලොරි රථයකට ඉස්සර කිරීමට උත්සාහ කිරීමේ දී එම ලොරි රථයටම යට වී අදාල යතුරු පැදිය පැදවූ රුසියානු ජාතික කාන්තාව මියගොස් ඇති බවටයි වාර්තා වන්නේ.\n38 හැවිරිදි මෙම කාන්තාවගේ ශරීරය මේ වන විට කරාපිටිය රෝහලේ මෘත ශරීරාගාරයේ තැන්පත් කර ඇති අතර එම මෘත ශරීරය සම්බන්ධයෙන් ගතයුතු ක්‍රියාමාර්ග විදේශ කටයුතු අමාත්‍යාංශය සමඟ සාකච්ඡා කර ඉදිරියේදී ගන්නා බවයි පොලිස් ආරංචි මාර්ග සඳහන් කරන්නේ.\nලොරි රථ රියදුරුගේ අපරීක්ෂාකාරී නොසැලකිලිමත් රිය පැදවීම හේතුවෙන් මෙම අනතුර සිදුව ඇති බවට සැක කරන අතර අනතුර සම්බන්ධයෙන් ලොරි රථ රියදුරු අත්අඩංගුවට ගෙන තිබෙනවා.\nසිද්ධිය සම්බන්ධයෙන් අහංගම පොලිසිය වැඩිදුර පරීක්ෂණ සිදු කරනවා.",
       "URL": "https://www.hirunews.lk/299952/යතුරුපැදි-අනතුරකින්-රුසියානු-ජාතික-කාන්තාවක්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=1281"
}