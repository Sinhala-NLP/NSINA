{
       "Source": "hirunews",
       "Timestamp": "Sunday, 17 October 2021 - 19:27",
       "Headline": "බණ්ඩාරගමදී තරුණයින් දෙදෙනෙකුගේ දෑත් කපයි  (වීඩියෝ)",
       "News Content": "බණ්ඩාරගම - වල්ගම - සුනාමි නිවාස සංකීර්ණය ආසන්නයේදී තරුණයින් දෙදෙනෙකුට කිසියම් පුද්ගලයෙකු අද තියුණු ආයුධවලින් පහර දීම හේතුවෙන් එක් තරුණයෙකුගේ දෑත්වලට බරපතල තුවාල සිදුව තිබෙනවා.\nඑමෙන්ම අනෙක් තරුණයාගේ ද එක් අතකට තියුණු ආයුධවලින් පහර දී ඇති බවයි පොලීසිය සඳහන් කළේ. තරුණයින් දෙදෙනා ත්‍රිරෝද රථයක රැදී සිටි අවස්ථාවකදී එම ස්ථානයට පැමිණි පුද්ගලයෙකු විසිනුයි මෙලෙස තියුණු ආයුධවලින් පහර දී ඇත්තේ.\nපහරකෑමට ලක්වූ තරුණයින් දෙදෙනා ප්‍රතිකාර සඳහා හොරණ රෝහලට ඇතුළත් කර තිබෙනවා.\nමත්ද්‍රව්‍ය ජාවාරමක් මුල් කර ගනිමින් මෙම ආරවුල සිදුව ඇති අතර, තරුණයින් දෙදෙනා රැදී සිටි ත්‍රිරෝද රථයේ තිබී තියුණු ආයුධ හමුවී ඇති බවයි පොලීසිය වැඩිදුරටත් සඳහන් කළේ.\nමේ අතර, කටුගස්තොට ප්‍රදේශයේදී බන්ධනාගාර නිලධාරියෙකුට සහ ඔහුගේ පුත්‍රයාට දැලි පිහියකින් පහර දී බරපතල තුවාල සිදු කළ බව කියන දෙදෙනෙකු පොලිසිය අද අත්අඩංගුවට ගත්තා.\nපෞද්ගලික ආරවුලක් මත ඇති වූ බහින් බස් වීමක් දුර දිග යාමෙන් මෙම පහරදීම සිදුව ඇති බවයි පොලිසිය සඳහන් කළේ.\nසිද්ධියෙන් බරපතල තුවාල ලැබූ බන්ධනාගාර නිලධාරිවරයා සහ ඔහුගේ පුත්‍රයා පේරාදෙණිය රෝහලට ඇතුලත් කර තිබෙනවා.",
       "URL": "https://www.hirunews.lk/285279/බණ්ඩාරගමදී-තරුණයින්-දෙදෙනෙකුගේ-දෑත්-කපයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1622"
}