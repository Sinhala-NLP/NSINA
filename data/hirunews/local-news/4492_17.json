{
       "Source": "hirunews",
       "Timestamp": "Tuesday, 30 May 2017 - 13:09",
       "Headline": "වැඩිම වර්ෂාපතනය රත්නපුර දිස්ත්‍රික්කයට",
       "News Content": "අද උදෑසන 8.30න් අවසන් වූ පැය 24ක කාලය තුළ වැඩිම වර්ෂාපතනය රත්නපුර දිස්ත්‍රික්කයට ලැබී තිබෙනවා.\nඑය මිලිමීටර් 65.5ක්.\nඊට අමතරව ගාල්ල, කොළඹ සහ නුවරඑළිය මෙන්ම කුරුණෑගල යන දිස්ත්‍රික්කවලට ද සැලකිය යුතු වර්ෂාපතනයක් වාර්තා වී ඇති බවයි කාලගුණ විද්‍යා දෙපාර්තමේන්තුව සඳහන් කළේ.\nමේ අතර, ශ්‍රී ලංකාවට දැඩි බලපෑම් එල්ල කළ \"මෝරා\" සුළි කුණාටුව අද අලුයම බංග්ලාදේශයේ ගිනිකොණදිග ප්‍රදේශයෙන් ඇතුළු වූයේ පැයට කිලෝමීටර් 117ක වේගයකින්.\nඑහි කොක්ස් බසාර් ධීවර වරායට සහ චිතගොං නගරයට සුළි සුළඟින් දැඩි බලපෑමක් එල්ල වී ඇති අතර, එහි අධික වර්ෂාපතනයක් ද ඇද හැලෙන බව සඳහන්.\nසුළි සුළඟට පෙර අවදානම් ප්‍රදේශවල සිටි මිලියනයකට වැඩි ජන කොටසක් ආරක්ෂිත ස්ථාන වෙත යොමු කෙරුණා.\nවෙරළාසන්නව උස් රළ අපේක්ෂා කෙරෙන අතර ධීවර යාත්‍රා වරායන් හි නතර කිරීමටයි පියවර ගෙන ඇත්තේ.\nමෙම සුළි කුණාටුව ඉන්දියාවට සහ මියන්මාරයේ ඇතැම් ප්‍රදේශවලට ද බලපෑම් එල්ල කරනු ඇති බව විදෙස් මාධ්‍ය වාර්තා කළා.",
       "URL": "https://www.hirunews.lk/162447/වැඩිම-වර්ෂාපතනය-රත්නපුර-දිස්ත්‍රික්කයට",
       "Category": "Local News",
       "Parent URL": "https://www.hirunews.lk/local-news.php?pageID=4492"
}