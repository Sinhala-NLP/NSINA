{
       "Source": "hirunews",
       "Timestamp": "Sunday, 05 September 2021 - 10:29",
       "Headline": "පරාක්‍රම සමුද්‍රයේ ඇවිදින මංතීරුවේ ඉදිකිරීම් තාවකාලිකව අත්හිටුවයි",
       "News Content": "රුපියල් මිලියන 35ක වියදමින් පරාක්‍රම සමුද්‍රයේ රළපනාව ආශ්‍රිතව ඉදිකිරීමට සැලසුම් කර තිබූ ඇවිදින මංතීරුවේ කටයුතු තාවකාලිකව අත්හිටුවා තිබෙනවා.\nසියළු පාර්ශව සමග එකගතාවයකට පැමිණෙන තුරු එහි ඉදිකිරීම් මෙලෙස අත්හිට වූ බවයි වාරිමාර්ග අධ්‍යක්ෂ ජනරාල් නිහාල් සිරිවර්ධන සදහන් කළේ.\nනාගරික සංවර්ධන අධිකාරිය කළ ඉල්ලීමකට අනුව මෙම ඇවිදින මංතීරුව සදහා අවසර ලබාදුන් බව අධ්‍යක්ෂ ජනරාල්වරයා කියා සිටියා.\nදිස්ත්‍රික් සංවර්ධන කමිටුවේ සියළු පාර්ශවයන් සමග ඇති කර ගත් එකගතාව මත අදාළ කටයුතු ආරම්භ කළ බවයි අධ්‍යක්ෂ ජනරාල්වරයා ප්‍රකාශ කළේ.\nඑම අවස්ථාවේ ඊට විරෝධයක් පළ නොවූ බව ද ඔහු කියා සිටියා.\nදැනටමත් මෙම මංතීරුව ඉදිකිරීම සදහා රළපනාවේ කොටසක ගල් ඉවත් කර ඇති අතර පසුගිය දා එම ස්ථානයට පැමිණි ප්‍රදේශයේ මහා සංඝරත්නය සහ ගොවි නියෝජිතයින් අදාළ ඉදිකිරීමට විරෝධය පළ කළා.\nකෙසේ වෙතත්, වාරිමාර්ග අධ්‍යක්ෂ ජනරාල් නිහාල් සිරිවර්ධන කියා සිටියේ පවතින තත්ත්වය හමුවේ සියළු පාර්ශවයන් එකඟත්වයකට නොපැමිණෙන්නේ නම් ඉවත් කර ඇති ගල් යථා තත්ත්වයට පත් කිරීමට පියවර ගන්නා බවයි.",
       "URL": "https://www.hirunews.lk/281421/පරාක්‍රම-සමුද්‍රයේ-ඇවිදින-මංතීරුවේ-ඉදිකිරීම්-තාවකාලිකව-අත්හිටුවයි",
       "Category": "Local News",
       "Parent URL": "https://www.hirunews.lk/local-news.php?pageID=1710"
}