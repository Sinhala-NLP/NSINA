{
       "Source": "hirunews",
       "Timestamp": "Monday, 14 August 2023 - 8:33",
       "Headline": "වේගබට්ටාට වෙඩි තැබූ වෙඩික්කරු අල්ලයි",
       "News Content": "වැලිවේරිය - ඇඹරලුව පාර - ජුබිලි මාවත ප්‍රදේශයේදී පස්පොඩ්ඩා නැමති සංවිධානාත්මක අපරාධකරුගේ රියදුරු ලෙස කටයුතු කළ මාදෙල්ගමුවේ වේගබට්ටාට වෙඩි තැබූ වෙඩික්කරු අත්අඩංගුවට ගෙන තිබෙනවා.\nඊයේ (13) දහවල් මාකෙවිට ප්‍රදේශයේදී අයිස් මත්ද්‍රව්‍යයද සමඟ සැකකරු අත්අඩංගුවට ගත් බවයි පොලිසිය සඳහන් කළේ.\nමෙලෙස අත්අඩංගුවට ගත් 34 හැවිරිදි පුද්ගලයා මිනුවන්ගොඩ ප්‍රදේශයේ පදිංචිකරුවෙකු වන අතර, ඔහු තවත් අපරාධ රැසකට සම්බන්ධ බවට අනාවරණ වී තිබෙනවා.\nපසුගිය පස්වනදා මාදෙල්ගමුවේ වේග බට්ටා නැමති පුද්ගලයා මෝටර් රථයකින් ගමන් කරමින් සිටියදී යතුරුපැදියකින් පැමිණි නාඳුනන පුද්ගලයින් දෙදෙනෙකු වෙඩි තබා පලාගොස් තිබුණා.\nඔවුන් පලාගොස් තිබුණේ පැමිණි යතුරුපැදිය එම ස්ථානයේ අතහැර දමා මාර්ගයේ ගමන් ගත් ලොරි රථයකයි.\nවෙඩි වැදීමෙන් වේගබට්ටා තුවාල ලැබූ අතර, ප්‍රතිකාර සඳහා ගම්පහ රෝහලට ඇතුළත් කර තිබුණා.",
       "URL": "https://www.hirunews.lk/344747/වේගබට්ටාට-වෙඩි-තැබූ-වෙඩික්කරු-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=100"
}