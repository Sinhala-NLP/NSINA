{
       "Source": "hirunews",
       "Timestamp": "Saturday, 27 March 2021 - 6:50",
       "Headline": "මහමඟ අනතුරු ජීවිත දහතුනක් බිළිගනී (වීඩියෝ)",
       "News Content": "රිය අනතුරු හේතුවෙන් ඊයේ (26) දිනයේදී පමණක් පුද්ගලයින් දහතුන්දෙනකු මියගොස් ඇති බව පොලිස් වාර්තා පෙන්වා දෙනවා.\nමේ අතරින් කිලිනොච්චිය, පලෙයි, ඉත්තදවිල් ප්‍රදේශයේ දී ඊයේ (26) රාත්‍රී 9.15ට පමණ ටිපර් රථයක් සහ මෝටර් රථයක්  මුහුණට මුහුණලා ගැටීමෙන් සිදු වූ අනතුරක් හේතුවෙන් පියා සහ පුතුන් දෙදෙනා මියගොස් තිබෙනවා.\nමෙලෙස ජීවිතක්ෂයට පත්ව ඇත්තේ  පලෙයි ප්‍රදේශයේම පදිංචි 38 හැවිරිදි පුද්ගලයෙක් සහ ඔහුගේ 14 හැවිරිදි සහ 11 හැවිරිදි පුතුන් දෙදෙනායි.\nඅනතුරෙන් පසු අදාල ටිපර් රථයේ රියැදුරු ප්‍රදේශයන් පලා ගොස් ඇති අතර පලෙයි පොලිසිය විශේෂ කණ්ඩායමක් යොදවා අදාළ පුද්ගලයා අත්අඩංගුවට ගැනීමට පරීක්ෂණය සිදුකරනවා.\nවිශේෂයෙන්ම උත්සව සමයේ මෙවැනි මාරක රිය අනතුරු සිදුවීමේ ප්‍රවණතාව තවත් ඉහළ යා හැකි බැවින් මඟතොට ගමන් කිරීමේදී සහ රථවාහන ධාවනය දී ඉතාම පරීක්ෂාවෙන් කටයුතු කරන ලෙසයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ ඉල්ලා සිටින්නේ.\nමේ අතර මෙම වසරේ මේ දක්වා පුද්ගලයින් 581 දෙනෙකු රිය අනතුරු වලින් ජීවිතක්ෂයට පත්ව ඇති බව පොලිස් මාධ්‍ය ප්‍රකාශකවරයා වැඩිදුරටත් සඳහන් කළා.",
       "URL": "https://www.hirunews.lk/266658/මහමඟ-අනතුරු-ජීවිත-දහතුනක්-බිළිගනී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2060"
}