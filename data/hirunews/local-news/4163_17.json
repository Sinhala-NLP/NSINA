{
       "Source": "hirunews",
       "Timestamp": "Wednesday, 20 December 2017 - 19:19",
       "Headline": "නම් දීම හෙට අවසන්",
       "News Content": "පලාත් පාලන ආයතන 248ක් සදහා නාම යෝජනා ලබාදීම සඳහා ලබාදී තිබු කාලය හෙට මධ්‍යහ්න 12න් අවසන් වනවා.\nඊට අදාළව ඇප මුදල් තැන්පත් කිරීමට ලබාදී තිබු කාලය අද මධ්‍යහ්න 12 අවසන් වු අතර ඇප මුදල් තැන්පත් කල දේශපාලන පක්ෂ සහා ස්වාධින කණ්ඩායම් සංඛ්‍යාව මේ වන විට ගණනය කරමින් සිටින බවයි මැතිවරණ කොමිෂන්් සභාව ප්‍රකාශ කලේ.\nඑක්සත් ජාතික පක්ෂය, ගම්පහ, මහනුවර, බදුල්ල, අනුරාධපුරය, ගාල්ල, හම්බන්තොට  යන දිස්ත්‍රික්කවල පළාත්පාලන ආයතන සඳහා අද නාමයෝජනා භාරදීම සිදුකළා.\nඑමෙන්ම එක්සත් ජනතා නිදහස් සන්ධානයද අද කළුතර, ගම්පහ, මහනුවර, බදුල්ල, නුවරඑළිය, කෑගල්ල, ගාල්ල සහ ත්‍රිකුණාමලය යන දිස්ත්‍රික්ක සඳහා නාමයෝජනා භාරදී තිබෙනවා.\nමහනුවර දිස්ත්‍රික්කයේ පළාත්පාලන ආයතන සඳහා නාමයෝජනා භාරදීමෙන් අනතුරුව මාධ්‍ය වෙත අදහස් දැක්වූ අමාත්‍ය ආචාර්ය සරත් අමුණුගම කියා සිටියේ හිටපු ජනාධිපති මහින්ද රාජපක්ෂ කිසිවිටකත් ශ්‍රී ලංකා පොදුජන පෙරමුණේ සාමාජිකත්වය නොගන්නා බවයි.\nකළුතර, මහනුවර, අනුරාධපුර, මාතර, බදුල්ල, කෑගල්ල, අම්පාර, ගාල්ල, හම්බන්තොට, නුවරඑළිය, යාපනය සහ රත්නපුර යන දිස්ත්‍රික්ක සඳහා ජනතා විමුක්ති පෙරමුණද මෙවර පළාත්පාලන මැතිවරණයට අදාළව අද නාමයෝජනා භාරදීම සිදු කළා.\nශ්‍රී ලංකා පොදුජන පෙරමුණ, අද නාමයෝජනා භාරදුන්නේ කිලිනොච්චිය සහ මුලතිව් යන දිස්ත්‍රික්කවලටයි.\nද්‍රවිඩ එක්සත් විමුක්ති පෙරමුණ, අම්පාර දිස්ත්‍රික්කය සඳහාද ශ්‍රී ලංකා මුස්ලිම් කොංග්‍රසය මාතර දිස්ත්‍රික්කයේ එක් පළාත්පාලන ආයතනයක් සඳහාද නාමයෝජනා භාරදී තිබෙනවා.\nඑමෙන්ම දෙමළ ජාතික සන්ධානයද අද කිලිනොච්චිය දිස්ත්‍රික්කය සඳහා නාමයෝජනා භාරදුන් බවයි අප වාර්තාකරු සඳහන් කළේ.\nඑමෙන්ම දෙමළ ප්‍රගතීශිලි සන්ධානය එකමුතු ප්‍රගතීශීලි සන්ධානය, එකමුතු ප්‍රගතිශීලී සන්ධානය ලෙස ඉනිමඟ ලකුණින් කොළඹ මහ නගර සභාවට තරඟ වදින බව අමාත්‍ය මනෝ ගනේෂන් ප්‍රකාශ කළා.\nමේ අතර මහර ප්‍රාදේශීය සභා බල ප්‍රදේශය තුළ ග්‍රාමසේවා වසම් 4 ක් එක්  කර අක්බාර් ටවුන් ලෙස නම් කිරීම සම්බන්ධයෙන් කඩිනම් විසඳුමක් ඉල්ලා එඬේරමුල්ල ජනතා උරුමයන් සුරැකීමේ ව්‍යාපාරය අද පළාත්සභා හා පලාත්පාලන අමාත්‍ය ෆයිසර් මුස්තාෆා වෙත සන්දේශයක් භාරදී තිබෙනවා.\nඑම අවස්ථාවේදී අමාත්‍ය ෆයිසර් මුස්තාෆා මැතිවරණ කොමිසමේ සභාපති මහින්ද දේශප්‍රිය දුරකථනයෙන් අමතා දැනුම්දී ඇත්තේ එම කොට්ඨාශය එඬේරමුල්ල - 2 ලෙස නම් කිරීම සම්බන්ධයෙන් සාකච්ඡා කර නිර්දේශයක් ලබාගන්නා බවයි.\nඒ පිළිබඳව වන සංශෝධන වහාම ඉදිරිපත් කරන බවටද පළාත් සභා හා පළාත්පාලන අමාත්‍ය ෆයිසර් මුස්තාෆා සඳහන් කර තිබෙනවා.",
       "URL": "https://www.hirunews.lk/178898/නම්-දීම-හෙට-අවසන්",
       "Category": "Local News",
       "Parent URL": "https://www.hirunews.lk/local-news.php?pageID=4163"
}