{
       "Source": "hirunews",
       "Timestamp": "Saturday, 01 April 2017 - 19:02",
       "Headline": "ප්‍රශ්නවලට උත්තර නැතිව අම්බලන්ගොඩ එජාප රැස්වීම උණුසුම්",
       "News Content": "පක්ෂ ක්‍රියාකාරීන් යොමුකළ ප්‍රශ්න රැසක් හමුවේ අමාත්‍යවරුන් වන වජිර අබේවර්ධන සහ පී.හැරිසන් අම්බලන්ගොඩ අද (01) පැවති එක්සත් ජාතික පක්ෂ රැස්වීමකින් නැගිට ගිය බව අප වාර්තාකරු ප්‍රකාශ කළා.\nබලපිටිය, අම්බලන්ගොඩ, කරන්දෙණිය සහ රත්ගම ආසනවල එක්සත් ජාතික පක්ෂ ක්‍රියාකාරීන් දැනුවත් කිරීම සදහා මෙම රැස්වීම කැදවා තිබුණේ අම්බලන්ගොඩ පක්ෂ සංවිධායක බෙනට් පනියන්දුවගේ කාර්යාලයේයි.\nඊට ස්වදේශ කටයුතු අමාත්‍ය වජිර අබේවර්ධන මෙන්ම, ග්‍රාමීය ආර්ථික කටයුතු අමාත්‍ය පී.හැරිසන් ද එක්ව සිටියා.\nඑහිදී භාණ්ඩ මිල ඉහළ යාම සහ පාක්ෂිකයන්ට රැකියා නොදීම පිළිබදව රැස්ව සිටි පිරිස අමාත්‍යවරුන්ගෙන් කරුණු විමසා ඇති අතර, ඒවාට පිළිතුරු නොදී ඔවුන් පිටව යාමට උත්සාහ කිරීමත් සමග උණුසුම් තත්ත්වයක් මතුවුණා.\nඑහිදී ඇති වූ තත්ත්වය සම්බන්ධයෙන් බලපිටිය එක්සත් ජාතික පක්ෂ ආසන සංවිධායක දකුණු පළාත් සභා මන්ත්‍රී අශෝක ධනවංශ ඉන් අනතුරුව මාධ්‍ය වෙත අදහස් පළ කරමින් කියා සිටියේ ජනතාවගේ හදවතේ ඇති වේදනාව මෙහිදී පිට වූ බවයි.",
       "URL": "https://www.hirunews.lk/158280/ප්‍රශ්නවලට-උත්තර-නැතිව-අම්බලන්ගොඩ-එජාප-රැස්වීම-උණුසුම්",
       "Category": "Local News",
       "Parent URL": "https://www.hirunews.lk/local-news.php?pageID=4583"
}