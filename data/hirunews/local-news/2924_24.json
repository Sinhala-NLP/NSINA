{
       "Source": "hirunews",
       "Timestamp": "Friday, 31 January 2020 - 19:04",
       "Headline": "බ්‍රිතාන්‍යයේ කොරෝනා ආසාදිතයන් දෙදෙනෙක් - ඇමරිකාවේ ආසාදිතයන්ට රොබෝ ප්‍රතිකාර",
       "News Content": "කොරෝනා වෛරසය වැළදී ඇති බවට තහවුරු වූ එකම පවුලේ සාමාජිකයන් දෙදෙනෙකු බ්‍රිතාන්‍යයෙන් හමුවී ඇති බව එරට මාධ්‍ය අද වාර්තා කළා.\nබ්‍රිතාන්‍ය ජාතිකයන් 83 දෙනෙකු සහ විදේශිකයන් 27 දෙනෙකු රැගත් ගුවන් යානයක් ද වූහාන් සිට බ්‍රිතාන්‍යයේ බ්‍රිස් නෝටන් වෙත මේ වන විට පැමිණෙමින් සිටින බව සඳහන්.\nමේ අතර කොරෝනා වෛරසය ආසාදනය වීමෙන් මේ වනවිට චීනයේ පුද්ගලයන් 213 ක් ජිවිතක්ෂයට පත්ව තිබෙනවා.\nචීනයේ - හුබෙයි පලාතේ වූහාන් නගරයෙන් පළමු වරට හඳුනා ගැණුනු වෛරසය හේතුවෙන් මේ වනවිට චීනයෙන් වාර්තාවන ආසාදිත පුද්ගලයන් සංඛ්‍යාව දස දහසක්.\nතවත් 15,238 දෙනෙකු වෛරසයට ගොදුරු වී ඇති බවට සැක කෙරෙනවා.\nලොව පුරා රටවල් 23 කින් මාරාන්තික කොරෝනා වෛරසයේ ආසාදිතයන් හමුවීමත් සමග ලෝක සෞඛ්‍ය සංවිධානය ගෝලීය හදිසි තත්ත්වයක් ද ප්‍රකාශයට පත් කළා.\nගත වූ දශකයක කාලය තුළ ලෝක සෞඛ්‍ය සංවිධානය ගෝලීය හදිසි තත්ත්වයක් ප්‍රකාශයට පත් කළ 6 වන අවස්ථාව මෙයයි.\nමේ ඒ සම්බන්ධයෙන් අදහස් දැක්වූ ලෝක සෞඛ්‍ය සංවිධානයේ අධ්‍යක්ෂ ජනරාල් ආචාර්ය ටෙඩ්රෝස් ඇනෝම්.\n‘‘මේ වනවිට පුද්ගලයාගෙන් පුද්ගලයාට සම්ප්‍රේෂණය වී කොරෝනා වෛරසය ආසාදනය වූ අවස්ථා 8 ක් රටවල් 4 කින් වාර්තා වනවා. ඒ ජර්මනිය, ජපානය, වියට්නාමය, ඇමරිකාව සහ තායිලන්තයෙනුයි. මේ වනතුරු අපට කිසිදු මරණයක් චීනයෙන් පිටතින් වාර්තා වන්නේ නැහැ. අපි සියලූ දෙනාම එකාවන්ව මේ අවස්ථාවේදීත් නව වෛරසයේ ව්‍යාප්තිය සීමා කිරීමට කටයුතු කරන්න  ඕනේ. අපි තවම දන්නේ නැහැ කුමන ආකාරයේ බලපෑමක් මේ වෛරසය සිදුකරයි ද කියලා. සීඝ්‍රයෙන් ව්‍යාප්තව යන නව කොරෝනා වෛරසය හේතුවෙන් මම ගෝලීය වශයෙන් හදිසි තත්ත්වයක් ප්‍රකාශයට පත් කරනවා.’’\nකොරෝනා වෛරසය ආසදනය වූවන් 124 දෙනෙකු සුවය ලබා රෝහල්වලින් පිටව ගොස් ඇති බව ද චීනයේ මාධ්‍ය වාර්තා කර තිබෙනවා.\nමේ අතර පසුගියදා ඇමරිකාවෙන් වාර්තා වූ පළමු කොරෝනා ආසාදිතයාට රොබෝ යන්ත්‍ර ආධාරයෙන් ප්‍රතිකාර කිරීමට ඇමරිකානු බලධාරින් තීරණය කර ඇති බව සඳහන්.\nමේ අතර, චීනයේ කොරෝනා වෛරසය දරුණු ලෙස පවතින වූහාන්හි රැදී සිටින ඉන්දීය ජාතිකයන් රැගෙන ඒම සඳහා ඉන්දීය ගුවන් සේවයට අයත් බෝයිං 747 වර්ගයේ යානයක් අද පස්වරු 1.18 ට වූහාන් වෙත ළඟා වී තිබෙනවා.\nරාත්‍රී 10 ට අදාළ යානය වූහාන් සිට නවදිල්ලි බලා පිටත්ව ඒමට සැලසුම් කර ඇති බවයි ඉන්දීය මාධ්‍ය වාර්තා කළේ.",
       "URL": "https://www.hirunews.lk/233447/බ්‍රිතාන්‍යයේ-කොරෝනා-ආසාදිතයන්-දෙදෙනෙක්-ඇමරිකාවේ-ආසාදිතයන්ට-රොබෝ-ප්‍රතිකාර",
       "Category": "Local News",
       "Parent URL": "https://www.hirunews.lk/local-news.php?pageID=2924"
}