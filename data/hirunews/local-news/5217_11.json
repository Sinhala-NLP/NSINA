{
       "Source": "hirunews",
       "Timestamp": "Friday, 08 January 2016 - 19:01",
       "Headline": "තරුණයාගේ මරණයට හේතුව බහුවිධ තුවාල - සන්සුන් වුණු ඇඹිලිපිටියට තවමත් විශේෂ ආරක්ෂාව",
       "News Content": "ඇඹිලිපිටිය - මහඇල ප්‍රදේශයේ නිවසක පැවති සාදයකදී පොලිසිය සමග ඇති වූ ගැටුමකින් පසු උඩුමහලකින් ඇද වැටී මිය ගිය තරුණයාගේ මරණයට හේතුව සිරුරට සිදුවූ බහුවිධ තුවාල බව අනාවරණ වී තිබෙනවා.\nඒ, ඔහුගේ මරණය සම්බන්ධයෙන් රත්නපුර මූලික රෝහලේ අද පැවැති පශ්චාත් මරණ පරීක්ෂණයෙන් අනතුරුවයි.\nපශ්චාත් මරණ පරීක්ෂණය පැවැත්වීමෙන් අනතුරුව තරුණයාගේ සිරුර අද පස්වරුවේ ඔහුගේ නිවස වෙත රැගෙන ආවා.\nපසුගිය 4 වන දා රාත්‍රියේ මෙම ගැටුම සිදුවූ අතර, සිද්ධියෙන් මිය ගියේ ඇඹිලිපිටිය ප්‍රදේශයේම පදිංචි 29 හැවිරිදි සුමිත් ප්‍රසන්න ජයවර්ධන නමැති එක්දරු පියෙක්.\nමෙම තරුණයා මරණයට පත්වීම සම්බන්ධයෙන් ජාතික පොලිස් කොමිසම ද විමර්ශනයක් ආරම්භ කිරීමට සූදානම්.\nඑහි ලේකම් ආරියදාස කුරේ සදහන් කළේ ජනතාවගේ හැසිරීම සහ ජනමාධ්‍ය ඔස්සේ විකාශය වූ සිද්ධීන් මූලික කර ගනිමින් මෙම විමර්ශනය ආරම්භ කරන බවයි.\nඒ අනුව සිද්ධිය පිළිබඳව පොලිස්පතිවරයාගේ වාර්තාවක් ඉල්ලා ඇති බව ඔහු සදහන් කළා.\nසිද්ධිය පිළිබද මානව හිමිකම් කොමිසමේ නිලධාරින් තුන් දෙනෙකු ද ඊයේ දිනයේදී ඇඹිලිපිටිය ප්‍රදේශයට ගොස් පරීක්ෂණ ආරම්භ කළා.\nතරුණයාගේ මරණයට විරෝධය පළකරමින් නොසන්සුන්කාරි තත්ත්වයක් හට ගැණුනු ඇඹිලිපිටිය නගරයේ මේ වනවිට සාමකාමී තත්ත්වයක් පවතින බව ප්‍රදේශයේ හිරු වාර්තාකරු කියා සිටියා.\nඊයේ වසා දැමුණු කඩ සාප්පු ද අද දිනයේ විවෘත කර ඇති බවයි වාර්තා වන්නේ.\nකෙසේ වෙතත්, ඇඹිලිපිටිය නගරයට තවමත් පොලිස් විශේෂ කාර්ය බලකායේ ආරක්ෂාව ලබාදී ඇති බවයි පොලීසිය සදහන් කළේ.\nඑසේම ඇඹිලිපිටිය පොලීසියට අමතරව තවත් පොලිස් ස්ථාන 5ක පොලිස් නිලධාරීන් එහි ආරක්ෂාව සඳහා යොදවා තිබෙනවා.\nමෙම සිද්ධිය මුල් කරගෙන ඇඹිලිපිටිය පොලිස් ස්ථානයේ ස්ථානාධිපතිවරයා ඇතුළු 21 දෙනෙකුට තාවකාලික පදනම මත ඊයේ ස්ථාන මාරු ලබාදුන්නා.\nඒ අනුව ඔවුන් සීතාවක සහ කෑගල්ල පොලිසිවලට අනුයුක්ත කර ඇති බවයි පොලිස් මාධ්‍ය ප්‍රකාශක කාර්යාලය සදහන් කළේ.\nකෙසේ වෙතත්, මෙම තරුණයාගේ මිය යාම සම්බන්ධයෙන් ඇඹිලිපිටිය ප්‍රදේශවාසීන් තවමත් චෝදනා එල්ල කරන්නේ පොලිස් නිළධාරීන්ටයි.\nමේ අතර, ජාතික නිදහස් පෙරමුණේ නායක පාර්ලිමේන්තු මන්ත්‍රී විමල් වීරවංශ කොළඹ අද පැවැති මාධ්‍ය හමුවකට එක්වෙමින් මෙම සිද්ධිය සම්බන්ධයෙන් පොලීසියට චෝදනා එල්ල කළා.",
       "URL": "https://www.hirunews.lk/123635/තරුණයාගේ-මරණයට-හේතුව-බහුවිධ-තුවාල-සන්සුන්-වුණු-ඇඹිලිපිටියට-තවමත්-විශේෂ-ආරක්ෂාව",
       "Category": "Local News",
       "Parent URL": "https://www.hirunews.lk/local-news.php?pageID=5217"
}