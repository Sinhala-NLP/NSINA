{
       "Source": "hirunews",
       "Timestamp": "Saturday, 25 December 2021 - 16:51",
       "Headline": "ඉල්ලූ ගාණ නො ගෙව්වාට නගරයට පැමිණි අමුත්තාට ගුටි පූජාවක් (වීඩියෝ සහ ඡායාරූප)",
       "News Content": "නත්තල් දින නිවාඩුව ගත කිරීම සඳහා සිය ඥාති නිවසකට පැමිණි තරුණයෙකුට ත්‍රීරෝද රථ රියැදුරන් පිරිසක් විසින් අමානුෂික අන්දමින් පහර දී තිබෙනවා.\nඅවිස්සාවේල්ල සිට හැටන් - දික්ඔය පොඩයිස් වතුයායේ පිහිටි සිය ඥාති නිවසට අද (25) අලුයම පැමිණි තරුණයෙකුටයි, මෙම පුද්ගල කණ්ඩායම විසින් මෙලෙස පහර දී ඇත්තේ.\nසැකකරුවන් තරුණයාට පහර දී ඔහුව ත්‍රීරෝද රථයකට නංවාගෙන රැගෙන ගොස් පහර දී, යළිත් එම ත්‍රී රෝද රථයෙන් ම ගෙනැවිත් බිමට ඇද දා ගොස් ඇති බවයි වාර්තා වන්නේ.\nඅද අලුයම 5.30ට පමණ මෙම සිදුවීම සිදුව ඇත්තේ හැටන් නගරයේ පිහිටා ඇති ඔරලෝසු කණුව ඉදිරිපිටදීයි.\nමෙම පහර දීමට හේතුව වී ඇත්තේ, අදාළ තරුණයා සිය ඥාති නිවසේ සිට යළි අවිස්සාවේල්ල සිය රාජකාරි කටයුතු කරන මධ්‍යස්ථානය වෙත යාමට පැමිණි ත්‍රීරෝද රථයෙන් පොරොන්දු වූ කුලීරථ ගාස්තුව ඉක්මවා එම ගණන දෙගුණයක් කර ඉල්ලීමයි.\nඑනම්, කුලීරථ රියැදුරා සමග සිය ඥාති නිවසට ගොස් යළි එම රථයේම අවිස්සාවේල්ල බලා යාමට පැමිණ ඇත්තේ රුපියල් 600ක පොරොන්දු ත්‍රීරෝද කුලී රථ ගාස්තුවට ද එක්වෙමින්.\nඑහෙත් ගමනාන්තය අවසානයේ දී ත්‍රී රෝද රථ රියැදුරු විසින් 600ක මුදල ප්‍රමාණවත් නොවන බවත්, ගාස්තුව ලෙස රුපියල් 1800ක මුදලක් ලබාදෙන ලෙසත් මෙම තරුණයාට පවසා ඇති බවයි වාර්තා වන්නේ.\nඑම මුදල තරුණයා ලබා නොදීම හේතුවෙන් ඔහු පැමිණි ත්‍රීරෝද රථයේ රියැදුරා විසින් අසල ත්‍රී රෝද රථ රියැදුරන් සමග එක් වී තරුණයාව රථයට බලහත්කාරයෙන් ම නංවාගෙන ගොස් පහර දී ඇති බවයි පොලීසිය සඳහන් කළේ.\nකෙසේ වෙතත් මෙම පහර දීම අසල තිබූ සී.සී.ටී.වී.කැමරාවක ද සටහන් ව තිබුණේ මෙලෙසින්.\nඑහෙත් තරුණයා විසින් අදාළ හිරිහැරය හෝ පහරදීම සම්බන්ධයෙන් හැටන් පොලීසිය වෙත කිසිදු පැමිණිල්ලක් සිදු කර නොමැති අතර, ඒ හේතුවෙන් මෙම සිදුවීම සම්බන්ධයෙන් පොලිස් විමර්ශන මෙතෙක් ආරම්භ වී නැති බව ද අප ප්‍රාදේශීය වාර්තාකරු සඳහන් කළා.",
       "URL": "https://www.hirunews.lk/292108/ඉල්ලූ-ගාණ-නො-ගෙව්වාට-නගරයට-පැමිණි-අමුත්තාට-ගුටි-පූජාවක්-වීඩියෝ-සහ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1470"
}