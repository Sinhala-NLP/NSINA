{
       "Source": "hirunews",
       "Timestamp": "Thursday, 17 September 2020 - 19:49",
       "Headline": "නිව් ඩයමන්ඩ් නැවේ කපිතාන් ගින්න නිවන්න උත්සාහයක් දරා නොමැති බවට හෙළිවෙයි",
       "News Content": "ගිනිගැනීමට ලක්වූ එම්.ටී. නිව් ඩයමන්ඩ් නෞකාවේ කපිතාන්වරයාට ලබන 28 වැනිදා කොළඹ ප්‍රධාන මහේස්ත්‍රාත් අධිකරණය හමුවේ පෙනී සිටින ලෙස දන්වා අද නොතීසි නිකුත් කෙරුණා.\nඒ, කොළඹ අතිරේක මහේස්ත්‍රාත් ප්‍රියන්ත ලියනගේ හමුවේ අපරාධ පරීක්ෂණ දෙපාර්තමේන්තුව ඊට අදාළව කරුණු දැක්වූ අවස්ථාවේදීයි.\nඅදාළ නෞකාවේ කපිතාන්වරයා සැකකරුවෙකු ලෙස නම් කර මහේස්ත්‍රාත් අධිකරණයක් හමුවට පමුණුවන්නැයි නීතිපතිවරයා අපරාධ පරීක්ෂණ දෙපාර්තමේන්තුවට ඊයේ උපදෙස් ලබාදී තිබුණා.\nඒ අනුවයි නීතිපති දෙපාර්තමේන්තුව විසින් ඊට අදාළව අද අධිකරණය හමුවේ කරුණු ඉදිරිපත් කරනු ලැබුවේ.\nඑහිදී නියෝජ්‍ය සොලිසිටර් ජනරාල් දිලීප පිරීස් අධිකරණය හමුවේ කරුණු දක්වමින් සඳහන් කළේ අදාළ නැවේ කපිතාන්වරයා ගින්න නිවීම සදහා කිසිදු විධිමත් උත්සහයක් දරා නොමැති බවටයි.\n60 හැවිරිදි මෙම කපිතාන්වරයා පසුගිය අගොස්තු මස 20 වනදා අදාළ නැවේහි කපිතාන්වරයා ලෙස සේවයට එක් වී තිබෙනවා.\nසැප්තැම්බර් 03 වනදා නැව ගිනි ගැනීමට ලක්වූ අතර, එහිදී විධිමත් ලෙස සන්නිවේදන ක්‍රියාවලියක්ද ක්‍රියාත්මක සිදු කර නොමැති බවටයි සිදුකළ පරීක්ෂණ වලින් අනාවරණය වී ඇත්තේ.\nඑමෙන්ම, කපිතාන් ඇතුළු නැවේ කාර්ය මණ්ඩලය අපරාධ පරීක්ෂණ දෙපාර්තමේන්තුව මගින් සිදුකරන විමර්ශනවලටද කිසිදු සහායක් නොදක්වා ඇති බවටයි අධිකරණයට කරුණු දක්වමින් නියෝජ්‍ය සොලිසිටර් ජනරාල් දිලීප පිරීස් සඳහන් කළේ.",
       "URL": "https://www.hirunews.lk/250459/නිව්-ඩයමන්ඩ්-නැවේ-කපිතාන්-ගින්න-නිවන්න-උත්සාහයක්-දරා-නොමැති-බවට-හෙළිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=2448"
}