{
       "Source": "hirunews",
       "Timestamp": "Thursday, 02 December 2021 - 19:22",
       "Headline": "බෙංගාල බොක්ක මුහුදු ප්‍රදේශයේ ධීවර කටයුතුවලට යන ධීවරයන්ට දැනුම්දීමක්",
       "News Content": "මධ්‍යම බෙංගාල බොක්ක මුහුදු ප්‍රදේශයේ පවතින අඩු පීඩන කලාපය පිළිබඳ කාලගුණ විද්‍යා දෙපාර්තමේන්තුවෙන් අවවාදාත්මක නිවේදනයක් නිකුත් කර තිබෙනවා.\nකාලගුණ විද්‍යා දෙපාර්තමේන්තුවේ ස්වාභාවික විපත් පිළිබඳ පූර්ව අනතුරු ඇඟවීමේ මධ්‍යස්ථානය විසින් මෙම නිවේදනය නිකුත් කර ඇත්තේ මධ්‍යම බෙංගාල බොක්ක ගැඹුරු මුහුදු ප්‍රදේශ  සඳහායි.\nඒ අනුව ගිනිකොණදිග සහ මධ්‍යම නැගෙනහිර බෙංගාලබොක්ක මුහුදු ප්‍රදේශය ආශ්‍රිතව පවතින අඩු පීඩන කලාපය ඉදිරි පැය 12 තුලදී පීඩන අවපාතයක් දක්වා වර්ධනය වීමේ හැකියාව පවතිනවා.\nඉන් අනතුරුව එළඹෙන පැය 24 තුල එය සුළි කුණාටුවක් දක්වා වර්ධනය වෙමින් වයඹ දෙසට ගමන් කර ලබන 4 වනදා වන විට ඉන්දියාවේ උතුරු අන්ද්‍රා ප්‍රදේශ් ප්‍රාන්ත වෙරළට ළඟාවෙනු ඇති බවටයි අපේක්ෂා කෙරෙන්නේ.\nමෙම මුහුදු ප්‍රදේශවල පැයට කිලෝමීටර් 50ක් 60ක් පමණ දක්වා ඉතා තද සුළං පවතින අතර විටින් විට එය පැයට කිලෝමීටර් 70ක් පමණ දක්වා වැඩි විය හැකියි.\nඑම මුහුදු ප්‍රදේශ ඉතා රළු විය හැකි බව ද කාලගුණ විද්‍යා දෙපාර්තමේන්තුව ප්‍රකාශ කළා.\nඉදිරි පැය 72 තුල ගිනිකොණදිග බෙංගාල බොක්ක නිරිතදිග බෙංගාල බොක්ක උතුරු ප්‍රදේශය සහ බටහිර මධ්‍යම බෙංගාල බොක්ක මුහුදු ප්‍රදේශයන්හි ධීවර සහ නාවුක කටයුතුවල නොයෙදෙන ලෙසට ධීවරයන්ට අවවාද කර තිබෙනවා.\nදැනට මෙම මුහුදු ප්‍රදේශවල ධීවර කටයුතුවල යෙදී සිටින පිරිස වහාම ගොඩබිමට හෝ ආරක්ෂිත ස්ථානයක් වෙත පැමිණෙන ලෙසටයි දැනුම්දෙන්නේ.",
       "URL": "https://www.hirunews.lk/289856/බෙංගාල-බොක්ක-මුහුදු-ප්‍රදේශයේ-ධීවර-කටයුතුවලට-යන-ධීවරයන්ට-දැනුම්දීමක්",
       "Category": "Local News",
       "Parent URL": "https://www.hirunews.lk/local-news.php?pageID=1521"
}