{
       "Source": "hirunews",
       "Timestamp": "Tuesday, 26 July 2022 - 17:07",
       "Headline": "ඉන්ධන ප්‍රවාහන බවුසර් රථ යොදාගනිමින් සිදුකරන ඉන්ධන ජාවාරම (වීඩියෝ)",
       "News Content": "කොටගල ඛනිජ තෙල් නීතිගත සංස්ථා තෙල් ගබඩා සංකීර්ණයේ උසස් නිලධාරියෙකු විසින් ඉන්ධන ප්‍රවාහන බවුසර් රථ යොදාගනිමින් සිදුකරන ඉන්ධන ජාවාරමක් පිළිබඳව තොරතුරු වාර්තා වනවා.\nඑහිදී කොටගල ඛනිජ තෙල් නීතිගත සංස්ථා තෙල් ගබඩා සංකීර්ණයේ සිට නුවරඑලිය දිස්ත්‍රික්කයේ සිපෙට්කෝ සහ අයි.ඕ.සි ඉන්ධන පිරවුම්හල්වලට ඩීසල් සහ පෙට්‍රල් ප්‍රවාහනය කිරීමේදි එම අදාළ උසස් නිලධාරියෙකුගේ හිස් බූලි කිහිපයක් එම බවුසර් රථයේ පටවා යවා මෙම ජාවාරම සිදු කරන බවට පැවසෙනවා.\nඉන්ධන පිරවුම්හල වෙත ප්‍රවාහනය කරන ඉන්ධන අදාළ පිරවුම්හලේ ඉන්ධන ටැංකිය වෙත නිකුත් කිරීමෙන් අනතුරුව එම බවුසර් රථවල රියදුරන් විසින් රැගෙන යනු ලබන බූලිවලට ඩීසල් සහ පෙට්‍රල් ඉන්ධන මිලදී ගැනීම සිදුකරනු ලබනවා.\nපසුව එම ඉන්ධන තොග බවුසර් රථයෙන්ම රැගෙන ගොස් කොටගල ඛනිජ තෙල් නීතිගත සංස්ථා තෙල් ගබඩා සංකීර්ණය අසල වෙළෙඳසැලකට භාරදීම සිදු කරනු ලබනවා.\nඑම වෙළෙඳසැලේ හිමිකරුගෙන් අප කල විමසීමකදී ඔහු කියා සිටියේ තෙල් ගබඩා සංකිර්ණයේ උසස් නිලධාරියෙකුගේ ඉන්ධන බූලි දෙකක් තමන් වෙත බවුසර් රථයකින් ලබාදුන් බවත්,පසුව ඉන්ධන සහිත බූලි තෙල් ගබඩා සංකීර්ණයේ උසස් නිලධාරියා විසින් රැගෙන යන බවත්ය.",
       "URL": "https://www.hirunews.lk/311010/ඉන්ධන-ප්‍රවාහන-බවුසර්-රථ-යොදාගනිමින්-සිදුකරන-ඉන්ධන-ජාවාරම-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=991"
}