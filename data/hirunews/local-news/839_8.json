{
       "Source": "hirunews",
       "Timestamp": "Wednesday, 28 September 2022 - 11:21",
       "Headline": "කටකතා බොරු කරමින් ෂී ජින් පින්ග් එළි බහී",
       "News Content": "චීන ජනාධිපති ෂී ජින් පින්ග් නිවාස අඩස්සියට පත්ව සිටින බවට පළ වූ වාර්තා අසත්‍යයක් කරමින්, ඊයේ (27) පළමු වතාවට ප්‍රසිද්ධියේ පෙනී සිටියා.\nඒ බීජිංහි පැවැති ප්‍රදර්ශනයක් නැරඹීම සඳහා පැමිණ සිටින අයුරු එරට රූපවාහිනිය මගින් ප්‍රසිද්ධියට පත් කිරීමත් සමඟයි.\nඋස්බකිස්ථානයේ, උස්බෙක්හි පැවති කලාපීය ආරක්ෂක සමුළුවට සහභාගි වීමෙන් අනතුරුව යලි මව් ‍රට වෙත පැමිණි චීන ජනාධිපතිවරයා, හමුදා කුමන්ත්‍රණයකට හසුව ඔහු නිවාස අඩස්සියේ පසුවන බවට ට්විටර් ඇතුළු සමාජ ජාලා රැසක තොරතුරු පළ වුණේ ඒ පිළිබඳ සත්‍යාපනය කිරීමකින් තොරවයි.\nමීට දශකයකට පෙර පක්ෂ මහ ලේකම් ධුරයට පත් ෂී ජින් පින්ග් ක්‍රමානුකූලව සිය බලය තහවුරු කර ගත්තේ, විසම්මුතියට සහ විරෝධත්වයට ඇති ඉඩකඩ ඉවත් කරමින්.\nමේ අතර 2018 වසරේ දී චීන ජනාධිපතිවරයා ලෙස යමෙකුට පත්වීම සඳහා ඇති බාධක ඉවත් කළ, දැන් 69 වියෙහි පසුවන චීන නායකයා, එළඹෙන මාසයේ පැවැත්වෙන චීන කොමියුනිස්ට් පක්ෂ සම්මේලනයේ දී ඓතිහාසිකව තුන්වන වරටත් පක්ෂයේ නායකත්වය මෙන් ම නැවතත් රටේ නායකයා වීමට ද නියමිතයි.\nෂී ජින් පින්ගේ පාලන සමය තුළ, පක්ෂය තුළ මර්දනකාරී ක්‍රියා පිළිවෙත දැඩි වූ අතර, එහි ප්‍රතිපලයක් ලෙස මහජන ආරක්ෂාව පිළිබඳ හිටපු උප ඇමති සන් ලිජුන්, හිටපු අධිකරණ ඇමති ෆු ෂෙන්ගුවා, සහ ෂැංහයි හි හිටපු පොලිස් ප්‍රධානීන් වන චොංකිං සහ ෂැන්සි ඊනියා දූෂණ චෝදනා මත අත්අඩංගුවට ගෙන තිබෙනවා.\nමේ අතර ෂී ගේ පාලන සමය තුළ උයිගර් ජාතිකයන් මිලියනයක් සහ මුස්ලිම් සුළුතරයක් 'ත්‍රස්තවාදී' චෝදනා මත රඳවාගෙන සිටීමට කටයුතු කිරීම මර්දනයක් ලෙස කැපී පෙනෙනවා.",
       "URL": "https://www.hirunews.lk/316510/කටකතා-බොරු-කරමින්-ෂී-ජින්-පින්ග්-එළි-බහී",
       "Category": "Local News",
       "Parent URL": "https://www.hirunews.lk/local-news.php?pageID=839"
}