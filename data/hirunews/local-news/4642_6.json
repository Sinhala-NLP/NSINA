{
       "Source": "hirunews",
       "Timestamp": "Sunday, 26 February 2017 - 13:08",
       "Headline": "පොලිස් අත්අඩංගුවේ සිටි මල්වාන ප්‍රදේශයේ පදිංචිකරුවෙකු මියයයි",
       "News Content": "පොලිස් අත්අඩංගුවට පත්වූ පුද්ගලයෙකු හදිසියේ මියයාමේ සිද්ධියක් පිළිබඳව මල්වාන - ඉහළ බෝමිරිය ප්‍රදේශයෙන් වාර්තාවනවා.\nමෙලෙස මියගොස් ඇත්තේ මල්වාන ප්‍රදේශයේ පදිංචි 41 හැවිරිදි පුද්ගලයෙක්.\nඊයේ අලූයම පෑලියගොඩ පොලීසියෙන් යැයි පවසා නිලධාරීන් හතරදෙනෙකු තම බෑණනුවන් රැගෙන ගිය බවයි මියගිය පුද්ගලයාගේ නැන්දණිය හිරු ප්‍රවෘත්ති අංශයට සඳහන් කළේ.\nඒ පිළිබඳ වැඩිදුරටත් අදහස් දැක්වූ ඇය කියා සිටියේ බෑණනුවන් බැලීම සඳහා සෙනසුරාදා පොලීසියට ගිය නමුත් ඔහු එහි නොසිටි බවයි.\nකෙසේ නමුත් නීතිවිරෝධී ගිනි අවියක් ළඟ තබා ගැනීමේ චෝදනාව මත අත්අඩංගුවට ගත් මොහු ඇදුම රෝගය උත්සන්න වීමෙන් මියගොස් ඇති බවයි පොලිස් මාධ්‍ය ප්‍රකාශක කාර්යාලය සඳහන් කළේ.\nඊයේ පෙරවරුවේ සැකකරු සපුගස්කන්ද ප්‍රදේශයට රැගෙන ගොස් ඇත්තේ සඟවා ඇති ගිනි අවියක් පෙන්වීමට බවත්, එහිදී ඔහුට මෙලෙස ඇදුම රෝගය උත්සන්න වී ඇති බවත් පොලීසිය සඳහන් කළා.\nමීට පෙර මෝටර් රථයක් සොරකම් කිරීමේ සිද්ධියක් සම්බන්ධයෙන් පෑලියගොඩ පොලිසිය විසින් සැකකරුවෙකු අත්අඩංගුවට ගෙන තිබුණා.\nපසුව ඔහු අනාවරණ කර තිබුණේ තමාගේ හිතවතෙකු වන තවත් පුද්ගලයෙකු සතුව නීතිවිරෝධී ගිනි අවියක් ඇති බවටයි.\nඒ අනුව, ඔහු අත්අඩංගුවට ගැනීම සඳහා පොලිස් නිලධාරින් පිටත්ව ගොස් ඇති අතර, සැකකරු පොලිසියට පවසා ඇත්තේ තමන් අධික ලෙස ඇදුම රෝගයෙන් පෙලෙන බවටයි.\nඅනතුරුව ඇදුම රෝගය සඳහා භාවිතා කරන ඉන්හේලරය ද අතැතිව සඟවා ඇති ගිවි අවිය පෙන්වීමට සපුගස්කන්ද ප්‍රදේශයට රැගෙන ගොස් ඇති බව සඳහන්.\nඑහිදී සැකකරුගේ ඇදුම රෝගය උත්සන්න වී ඇති අතර, ටික වේලාවකට පසු සැකකරු මියගොස්  ඇති බවයි පොලිස් මාධ්‍ය ප්‍රකාශක කාර්යාලය සඳහන් කළේ.\nකෙසේ නමුත් මියගිය සැකකරුගේ දේහය පිළිබඳ පශ්චාත් මරණ පරීක්ෂණය අද සිදුකිරීමට නියමිතයි.",
       "URL": "https://www.hirunews.lk/155491/පොලිස්-අත්අඩංගුවේ-සිටි-මල්වාන-ප්‍රදේශයේ-පදිංචිකරුවෙකු-මියයයි",
       "Category": "Local News",
       "Parent URL": "https://www.hirunews.lk/local-news.php?pageID=4642"
}