{
       "Source": "hirunews",
       "Timestamp": "Tuesday, 12 April 2022 - 16:18",
       "Headline": "රම්බොඩ ඇල්ලේ දිය නෑමට ගිය 3ක් අතුරුදන්",
       "News Content": "කොත්මලේ රම්බොඩ ඇල්ලේ දිය නෑමට ගිය පිරිසක් අතර සිටි තුන්දෙනෙකු දියේ ගිලී අතුරුදන්ව තිබෙනවා.\nඅද පස්වරුවේ දිය නෑමට ගිය 7 දෙනෙකු අතර සිටි තුන්දෙනෙකු මෙලෙස අතුරුදන්ව ඇති බවයි පොලිසිය සඳහන් කළේ.\nඔවුන් සොයා මේවන විට පොලිසිය සහ ප්‍රදේශවාසීන් මෙහෙයුමක් ආරම්භ කර තිබෙනවා.\nඅතුරුදන්වූවන් අතර කාන්තාවන් දෙදෙනෙකු ද වන බවයි පොලිසිය කියාසිටියේ.\nපොලිසිය කළ විමර්ශනවලදී අනාවරණ වී ඇත්තේ එක් වරම ඇල්ලේ සැඩ පහර වැඩිවී තරුණයන් 7 දෙනාම ගසාගෙන ගොස් ඇති බවයි.\nඑහිදී රාජකාරියේ යෙදී සිටි ජීවිතාරක්ෂක භටයන් විසින් හතරදෙනෙකු බේරාගෙන තිබෙනවා. වව්නියාවේ ඇගලුම් කර්මාන්ත ශාලාවක සේවකයන් පිරිසක් වන ඔවුන් නුවරඑළියේ සංචාරයකට පැමිණ යළිත් වව්නියාව දක්වා යන අතරවාරයේදීයි දිය නෑමට ගොස් ඇත්තේ.\nප්‍රදේශවාසීන් පවසන්නේ ඇල්ලේ ජල පෝෂක ප්‍රදේශවලට අද පස්වරුවේ ඇද හැලුණු අධික වර්ෂාවත් සමග ඇල්ලේ ජල පහර එක් වරම වැඩිවීම හමුවේ මෙම අනතුර සිදුව ඇති බවයි.",
       "URL": "https://www.hirunews.lk/301818/රම්බොඩ-ඇල්ලේ-දිය-නෑමට-ගිය-3ක්-අතුරුදන්",
       "Category": "Local News",
       "Parent URL": "https://www.hirunews.lk/local-news.php?pageID=1234"
}