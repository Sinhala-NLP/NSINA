{
       "Source": "hirunews",
       "Timestamp": "Saturday, 12 August 2017 - 13:41",
       "Headline": "මත්තල ගුවන් තොටුපළට ඉන්දියාවෙන් යෝජනාවක්",
       "News Content": "ශ්‍රී ලංකාවේ දෙවන ජාත්‍යන්තර ගුවන් තොටුපළ වන මත්තල ගුවන් තොටුපළ මෙහෙයවීම, කළමනාකරණය, නඩත්තුව සහ සංවර්ධනය සඳහා ඉන්දියාව ඉදිරිපත් වී සිටින බව හින්දු පුවත්පත වාර්තාවක් ගොනු කරමින් අනාවරණ කළා.\nචීනය බහුතර හිමිකාරත්වයක් අත්පත් කර ගත් හම්බන්තොට වරායට නුදුරින් පිහිටි මත්තල ගුවන් තොටුපළේ ආයෝජනයට ඉන්දියාව ඉදිරිපත්වීම ක්‍රමෝපාය පියවරක් ලෙසයි එමගින් හැදින්වූයේ.\nමත්තල ගුවන් තොටුපළේ ඇමරිකානු ඩොලර් මිලියන 205ක් ආයෝජනය කිරීම සඳහා වන ඉන්දීය රජයේ යෝජනාව මේ වන විටත් ලක් රජය වෙත ලබාදී ඇති බවයි හින්දු පුවත්පත සඳහන් කළේ.\nඑමගින් ඉන්දියාව යෝජනා කර ඇත්තේ ගුවන් තොටුපළේ සියයට 70ක හිමිකාරත්වයක් වසර 40ක කාලයක් සඳහා ලබා ගැනීමටයි.\nලක් රජය විසින් ඩොලර් මිලියන 88ක ආයෝජනයක් සිදුකරනු ඇතැයි ඉන්දියාව අපේක්ෂා කරනවා.\nඉන්දියානු යෝජනාව සම්බන්ධයෙන් අධ්‍යයනය කිරීම සඳහා කමිටුවක් පිහිටුවීමට ප්‍රවාහන සහ සිවිල් ගුවන් සේවා අමාත්‍ය නිමල් සිරිපාල ද සිල්වා ඉදිරිපත් කළ යෝජනාව පසුගිය අමාත්‍ය මණ්ඩල රැස්වීමේදී අනුමත වී ඇති බවයි හින්දු පුවත්පත වැඩිදුරටත් සඳහන් කළේ.\nමත්තල ගුවන් තොටුපළ 2010 වසරේ පසුගිය රජය සමයේදී ඉදිකරනු ලැබුයේ චීන රජයෙන් ලබා ගත් ණය මුදල්වලින්.\nඅප කළ විමසීමකදී ප්‍රවාහන සහ සිවිල් ගුවන් සේවා නියෝජ්‍ය අමාත්‍ය අශෝක් අබේසිංහ කියා සිටියේ මත්තල ගුවන් තොටුපළ සඳහා වඩාත් ශක්‍යතාවක් සහිත යෝජනාවක් ඉදිරිපත් කර ඇත්තේ ඉන්දියාව බවයි.\nඒ අනුව ලක් රජය ඔවුන් සමඟ සාකච්ඡා පවත්වමින් සිටින බව ද නියෝජ්‍ය අමාත්‍යවරයා තහවුරු කළා.",
       "URL": "https://www.hirunews.lk/168257/මත්තල-ගුවන්-තොටුපළට-ඉන්දියාවෙන්-යෝජනාවක්",
       "Category": "Local News",
       "Parent URL": "https://www.hirunews.lk/local-news.php?pageID=4375"
}