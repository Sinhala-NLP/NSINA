{
       "Source": "hirunews",
       "Timestamp": "Thursday, 24 December 2015 - 10:23",
       "Headline": "පුද්ගලයෙකු පැහැරගෙන යාමට අනුබල දෙන්නේ නම්  වසර හතක සිර දඩුවමක්",
       "News Content": "දෙමටගොඩදී මහ දහවල් බලහත්කාරයෙන් පුද්ගලයා පැහැරගෙන යනු ලබන්නේ - හිරුණිකා ප්‍රේමචන්ද්‍රගේ නමට ලියාපදිංචි කරන ලද 62 - 1859 අංකය සහිත ඩිෆෙන්ඩර් රථයෙන්.\nමෙම පැහැරගැනීමට හිරුණිකා ප්‍රේමචන්ද්‍ර සම්බන්ධ බවට දැනට සාක්ෂි කිහිපයක් පවතිනවා. පැහැරගැනීම සිදුකළේ ඇයට අයත් ඩිෆෙන්ඩර් රථයකින් බව මේ වනවිට තහවුරු වී අවසන්.\nඑසේම පැහැරගන්නා ලද පුද්ගලයා රැගෙන යන්නේ කොළොන්නාවේ පිහිටි ඇයගේ කාර්යාලයටයි. එහිදී ඇය පැහැරගත් පුද්ගලයාට තර්ජනය කිරීමද ඊට අදාළ සාක්ෂියක්. නමුත් මෙම චෝදනාවලට පොලීසිය හිරුණිකා ප්‍රේමචන්ද්‍ර මෙතෙක් අත්අඩංගුවට ගෙන නැහැ.\nශ්‍රී ලංකා මානව හිිමිකම් කොමිෂන් සභාවේ හිටපු කොමසාරිස්වරයෙකු වන ආචාර්ය ප්‍රතිභා මහානාමහේවාගෙන් අප ඒ පිළිබඳ විමසීමක් කළා. ඔහු කියා සිටියේ දණ්ඩනීති සංග්‍රහයට අනුව පුද්ගලයෙකු පැහැරගෙන යාමට අනුබල දෙන්නේ නම් එය වරදක් බවයි.\nඑවැනි පුද්ගලයෙකු වසර හතක සිර දඩුවමකට යටත් කළ හැකි බවද ඔහු කියා සිටියා.\nපාර්ලිමේන්තු නියෝජිතයින් බලහත්කාරයෙන් ප්‍රශ්න විසඳීමට කටයුතු කරන්නේ නම් එය නීතියට පටහැනි බවත් මෙවැනි පුද්ගලයින්ට එරෙහිව නීතිය ක්‍රියාත්මක නොකළහොත් එය වැරදි පූර්වාදර්ශයක් වනු ඇති බවත් ඔහු සඳහන් කළා.",
       "URL": "https://www.hirunews.lk/122694/පුද්ගලයෙකු-පැහැරගෙන-යාමට-අනුබල-දෙන්නේ-නම්-වසර-හතක-සිර-දඩුවමක්",
       "Category": "Local News",
       "Parent URL": "https://www.hirunews.lk/local-news.php?pageID=5236"
}