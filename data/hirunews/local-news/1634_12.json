{
       "Source": "hirunews",
       "Timestamp": "Tuesday, 12 October 2021 - 8:03",
       "Headline": "ගුරු - විදුහල්පතිවරුන් අද අගමැති හමුවෙයි (වීඩියෝ)",
       "News Content": "ගුරු - විදුහල්පති වැටුප් විෂමතාව ඉවත් කිරීම අදියර තුනකින් සිදු කිරීමට අමාත්‍ය මණ්ඩලය ඊයේ තීරණය කර තිබෙනවා.\nමේ අතර වැටුප් විෂමතා ගැටලුව සම්බන්ධයෙන් ගුරු - විදුහල්පති වෘත්තීය සමිති සන්ධානය අද අග්‍රාමාත්‍යවරයා හමුවීමටද නියමිතයි.\nවැටුප් විෂමතා ගැටලුවක් මුල් කර ගනිමින් ගුරු - විදුහල්පති වෘත්තීය සමිති ආරම්භ කර ඔන්ලයින් පන්ති වර්ජනයට මේ වනවිට මාස 3ක කාලයක් සම්පූර්ණ වනවා.\nජනාධිපති ගෝඨාභය රාජපක්ෂගේ ප්‍රධානත්වයෙන් ජනාධිපති කාර්යාලෙය්දී ඊයේ රාත්‍රියේ පැවැත්වුණු අමාත්‍ය මණ්ඩල සාකච්ජාවේදී ගුරු විදුහල්පති වැටුප් විෂමතා ඉවත් කිරීමේ නව යෝජනාව ලබන මස 12 වැනි දා පාර්ලිමේන්තුවට ඉදිරිපත් කෙරෙන අයවැය ලේඛනයට ඇතුළත් කිරීමටද තීරණය කර ඇති බව සඳහන්.\nගුරු විදුහල්පති වැටුප් විෂමතාව ඉවත් කිරීම අදියර 4කින් සිදු කිරීමට රජය මීට පෙර තීරණය කර තිබූ අතර ගුරු හා විදුහල්පති වෘත්තිය සමිති ඊට විරෝධය පළ කර තිබුණා.\nමේ අතර වැටුප් විෂමතා ගැටලුව පිළිබද සාකච්ඡා කිරීම සඳහා ගුරු - විදුහල්පති වෘත්තීය සමිති සන්ධානය අද දහවල් අරලියගහ මන්දිරයේදී අග්‍රාමාත්‍යවරයා සමග විශේෂ සාකච්ඡාවක් පැවැත්වීමට නියමිතයි.\nමෙම සාකච්ජාවට වැටුප් විෂමතා ගැටලුව විසදීම සඳහා සොයා බැලීමට පත් කළ අමාත්‍ය මණ්ඩල අනු කමිටුවේ සාමාජිකයින් ද එක්වීමට නියමිතයි.",
       "URL": "https://www.hirunews.lk/284756/ගුරු-විදුහල්පතිවරුන්-අද-අගමැති-හමුවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1634"
}