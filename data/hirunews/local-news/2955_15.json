{
       "Source": "hirunews",
       "Timestamp": "Monday, 13 January 2020 - 19:10",
       "Headline": "ප්‍රවීන රංගනවේදී ජයලත් මනෝරත්නයන්ට කලාකරුවන් ඇතුළු රැසකගේ අවසන් ගෞරවය",
       "News Content": "අභාවප්‍රාප්ත ප්‍රවීන රංගනවේදී ජයලත් මනෝරත්නයන්ගේ දේහය මහජන ගෞරවය සඳහා මේ වන විට බොරලැස්ගමුවේ පිහිටි ඔහුගේ නිවසේ තැන්පත් කර තිබෙනවා.\nදේහය පිළිබඳ අවසන් කටයුතු අනිද්දා දින පස්වරු 5ට බොරලැස්ගමුව පොදු සුසාන භූමියේදී සිදුකිරීමට නියමිතයි.\nරංගන ප්‍රතිභාවයෙන් රසික සිත් සැනසූ මේ සොඳුරු කලාකරුවාගේ දේහයට අවසන් ගෞරව දැක්වීමට ඥාතීන්, සහෝදර කලාකරුවන්, දේශපාලනඥයින් ඇතුළු විශාල පිරිසක් මේ වනවිටත් ඔහුගේ බොරලැස්ගමුවේ පිහිටි නිවස වෙත පැමිණෙමින් සිටියා.\nමේ අතර, ශෝක පණිවුඩයක් නිකුත් කරමින් ජනාධිපති ගෝඨාභය රාජපක්ෂ ද පෙන්වා දෙන්නේ ජයලත් මනෝරත්නයන් සිය විෂය පරාසය තුළින් අපේක්ෂා කළ උත්තර සාරධර්ම සුරැකෙන සමාජයක් සේම ආදරණීය පුරවැසියෙකු ගොඩ නැගීමේ පියවරට රට අවතීර්ණ වී ඇති මොහොතේ ඔහුගේ අභාවය සාහිත්‍ය මෙන්ම සමාජයීය වශයෙන් ද බලවත් පාඩුවක් බවයි.",
       "URL": "https://www.hirunews.lk/232223/ප්‍රවීන-රංගනවේදී-ජයලත්-මනෝරත්නයන්ට-කලාකරුවන්-ඇතුළු-රැසකගේ-අවසන්-ගෞරවය",
       "Category": "Local News",
       "Parent URL": "https://www.hirunews.lk/local-news.php?pageID=2955"
}