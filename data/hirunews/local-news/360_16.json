{
       "Source": "hirunews",
       "Timestamp": "Monday, 08 May 2023 - 13:16",
       "Headline": "කළුතර සිසුවිය මියයාමේ සිද්ධියට අත්අඩංගුවට ගත් තුන්දෙනා රිමාන්ඩ්",
       "News Content": "අභිරහස් ලෙස මියගොස් සිටි කළුතර පාසල් සිසුවියගේ මරණය සම්බන්ධයෙන් අත්අඩංගුවට ගත් තුන්දෙනා ලබන 15 වනදා දක්වා රක්ෂිත බන්ධනාගාර ගත කර තිබෙනවා.\nඒ, ඔවුන් කළුතර මහේත්‍රාත් අධිකරණයට හමුවට ඉදිරිපත් කිරීමෙන් අනතුරුවයි.\nපාසල් සිසුවියගේ මරණය සම්බන්ධයෙන් පලාගොස් සිටින තරුණයාගේ විදෙස් ගමන් තහනම් කරමින් කළුතර මහේත්‍රාත් අධිකරණය නියෝගයක් නිකුත් කර තිබෙනවා.\nඒ, කළුතර දකුණ පොලිසිය අද අධිකරණයට කළ කරුණු දැක්වීමකින් අනතුරුවයි.\nඅදාළ සිසුවිය සහ අනෙක් පිරිස ලැගුම්හලට පැමිණීමට කුලී පදනම මත ලබාගත් මෝටර් රථයේ රියදුරා සහ එම සිසුවිය සමඟ හෝටලයට පැමිණි යුවළද ලබන 15 වනදා දක්වා රක්ෂිත බන්ධනාගාර ගත කිරීමටයි මෙහිදී මහේස්ත්‍රාත්වරයා නියෝග කර ඇත්තේ.\nවිමර්ශනවලදී අනාවරණ වී ඇත්තේ එම පාසල් සිසුවිය තවත් තරුණයින් දෙදෙනෙකු සහ කාන්තාවක් සමඟ කළුතර ප්‍රදේශයේ අදාළ හෝටලයට පෙරේදා පස්වරු 6.30 ට පමණ පැමිණ ඇති බවයි.\nඑහි නවාතැන් ගත් ඔවුන් හතරදෙනාම එක් කාමරයක සිට මත්පැන් පානය කර ඇති බව එහි සේවකයන් දැක තිබෙනවා.\nපසුව එහි සිටි එක් තරුණයක් සහ තරුණියක් හෝටලයෙන් පිටව ගොස් ඇති අතර, ඉන් පැය භාගයකට පමණ පසු අනෙක් තරුණයා කළබලයෙන් හෝටලයෙන් නික්ම ගොස් ඇති බවයි එහි සේවකයින් පොලිසියට ප්‍රකාශ කර තිබුණේ.\nඅනතුරුව අදාළ හෝටලයට පැමිණි වෙනත් අයෙකු ඊට යාබද දුම්රිය මාර්ගයේ තරුණියක් වැටී සිටින බවට හෝටල් කාර්ය මණ්ඩලයට පවසා තිබෙනවා.\nඅනතුරුව පොලිසිය කළ විමර්ශනවලදී වැඩිදුරටත් අනාවරණ වී තිබුණේ මියගිය සිසුවියට හෝටලයට පිවිසිමට බාධාවක් වන බැවින් වෙනත් අයෙකුගේ ජාතික හැඳුනුම්පතක් භාවිත කර එහි නවාතැන් ගෙන ඇති බවයි.\nහදිසියේ හෝටලයෙන් පිටව ගිය තරුණයා ඉන් ඉවත්ව ගොස් ඇත්තේ ඊට පෙර හෝටලයෙන් පිටව ගිය තරුණයාට සහ තරුණියට ඇමතුමක් ලබාදී ඔවුන් පැමිණීමෙන් අනතුරුව බවද අනාවරණ වී තිබෙනවා.\nඅදාළ පාසල් සිසුවිය තුන්වන මහලේ සිට දුම්රිය මාර්ගයට පැන ඇති බවට ඔවුන්ට ප්‍රකාශ කර ඉන් අනතුරුව පලාගොස් ඇති බව සඳහන්.\nමේ වනවිට පලාගොස් ඇති සැකකරු දැනට කාන්තාවන් දෙදෙනෙකු විවාහ කරගෙන ඇති අයෙකු වන අතර, ඉන් එක් කාන්තාවකගෙන් මේ වනවිට පොලිසිය ප්‍රකාශ සටහන් කරගෙන තිබෙනවා.",
       "URL": "https://www.hirunews.lk/334590/කළුතර-සිසුවිය-මියයාමේ-සිද්ධියට-අත්අඩංගුවට-ගත්-තුන්දෙනා-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=360"
}