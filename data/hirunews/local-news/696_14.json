{
       "Source": "hirunews",
       "Timestamp": "Thursday, 01 December 2022 - 8:54",
       "Headline": "පැය 2යි විනාඩි 20ක විදුලි කප්පාදුවක්",
       "News Content": "මහජන උපයෝගිතා කොමිසම විසින් දෙසැම්බර් 01 සහ 02 යන දෙදින තුළ පැය 2යි විනාඩි 20ක විදුලි කප්පාදුවක් සඳහා අවසර ලබා දී තිබෙනවා.\nABCDEFGHIJKLPQRSTUVW යන කලාපවලට යි මෙම විදුලි විසන්ධි වීම සිදු වන්නේ.\nඒ අනුව දිවා කාලයේ පැය 1ක් සහ රාත්‍රියේ පැය 1‍යි විනාඩි 20ක් විදුලිය විසන්ධි වනු ඇති.\nමේ අතර, විදුලි ගාස්තු වැඩි කිරීම සම්බන්ධයෙන් මේ වනවිට යළි විදුලිබල මණ්ඩලය සහ මහජන උපයෝගීතා කොමිසම එකිනෙකට වෙනස් මතවාද ඉදිරිපත් කරමින් සිටිනවා.\nඒ අනුව මහජන උපයෝගීතා කොමිසමේ සභාපති ජනක රත්නායක ප්‍රකාශ කළේ, අද (01) මාධ්‍ය හමුවක් කැඳවා කරුණු අනාවරණ කරන බවයි.\nමෙම ගැටලුව යළි කරළියට පැමිණෙන්නේ ලබන වසරේ ජනවාරි සහ ජුනි මාස වලදී පියවර දෙකකින් විදුලි ගාස්තු වැඩි කිරිමට අමාත්‍ය මණ්ඩලයේ අනුමැතිය හිමිව ඇති බවට විදුලිබල මණ්ඩලය සිදුකළ ප්‍රකාශයත් සමඟයි.\nආර්ථිකය ස්ථායිකරණයට අදාළ කෙටි සහ මධ්‍ය කාලීන වැඩසටහන් හඳුනා ගැනීම සඳහා වන ජාතික සභා අනුකමිටුව පාර්ලිමේන්තුවේදී රැස්වී ඇති අතර, එහිදී මේ පිළිබඳ අනාවරණ වී තිබෙනවා.\nවිදුලිබල මණ්ඩලයේ දැනට පවතින පාඩුව පියවා ගැනීමට නම් විදුලි බිල සියයට 70කින් වැඩිවිය යුතු බවටයි විදුලිබල මණ්ඩල නියෝජිතයින් ඊට එක්වෙමින් ප්‍රකාශ කර ඇත්තේ.",
       "URL": "https://www.hirunews.lk/321698/පැය-2යි-විනාඩි-20ක-විදුලි-කප්පාදුවක්",
       "Category": "Local News",
       "Parent URL": "https://www.hirunews.lk/local-news.php?pageID=696"
}