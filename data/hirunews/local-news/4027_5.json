{
       "Source": "hirunews",
       "Timestamp": "Wednesday, 21 March 2018 - 14:53",
       "Headline": "කැණියොන් ජලාශයට වැටී අතුරුදන්වූ සිසුවාගේ සිරුර හමුවෙයි (ඡායාරූප)",
       "News Content": "මසුන් මරන්න පියා සමග ගිහින් දරුවාට මුහුණදෙන්න සිදු වූ ඉරණම\nකැණියොන් විදුලි බලාගාරය අසලදී ජලාශයට වැටී අතුරුදන්වූ සිසුවාගේ මළ සිරුර හමුවී තිබෙනවා.\nඅප වාර්තාකරු සඳහන් කළේ නාවික හමුදාවේ කිමිඳුම්කරුවන් විසින් මෙම දරුවාගේ සිරුර ගොඩගත් බවයි.\nපියා සමග මසුන් ඇල්ලීමට ගොස් සිටියදී මෙලෙස අනතුරට ලක්වී ඇත්තේ හපුගස්තැන්න වතුයායේ පදිංචිව සිටි  13 හැවිරිදි පාසල් සිසුවෙක්.\nඔහු ඊයේ පස්වරු 4 ට පමණ කැණියොන් විදුලි බලාගාරය ආසන්න අධි ආරක්ෂිත කලාපයේ නුගේ වළ ප්‍රදේශයේ මසුන් ඇල්ලීමට ගොස් තිබෙනවා.\nඑහිදී ඔහු පය ලිස්සා ජලාශයට ඇද වැටී ඇති අතර දරුවා බේරා ගැනීමට ගිය පියා ද දියේ ගිලී තිබෙනවා.\nඔවුන්ගේ කෑගැසීම ඇසුනු එම ස්ථානයේ සිටි පිරිසක් පියා බේරාගෙන ඇති අතර සිසුවා බේරා ගැනීමට හැකියාවක් ලැබී නැහැ.\nසිසුවා ඇද වැටුනු වළ අධික ගැඹුරක් සහිත බැවින් එය ගොඩගැනීම සඳහා පොලිසිය නාවික හමුදාවේ සහය ඉල්ලා තිබුනා.\nගොඩගත් සිරුර මහේස්ත්‍රාත් පරීක්ෂණයෙන් පසු පශ්චාත් මරණ පරීක්ෂණය සඳහා නාවලපිටිය රෝහලට යොමු කිරීමට නියමිතයි.\nඡායාරූප - හැටන් රංජිත් රාජපක්ෂ / මස්කෙළිය ගාමිණී බණ්ඩාර",
       "URL": "https://www.hirunews.lk/186486/කැණියොන්-ජලාශයට-වැටී-අතුරුදන්වූ-සිසුවාගේ-සිරුර-හමුවෙයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4027"
}