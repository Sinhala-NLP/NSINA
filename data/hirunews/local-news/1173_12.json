{
       "Source": "hirunews",
       "Timestamp": "Thursday, 12 May 2022 - 20:13",
       "Headline": "තමාට බහුතරය ඇතැයි නව අගමැති රනිල් කියයි (වීඩියෝ)",
       "News Content": "තමන්ට පාර්ලිමේන්තුවේ බහුතර බලය පවතින බව නව අග්‍රාමාත්‍ය රනිල් වික්‍රමසිංහ පවසනවා.\nගංගාරාම විහාරස්ථානයේදී මාධ්‍ය වෙත අදහස් දක්වමින් ඔහු කියාසිටියේ අවශ්‍ය අවස්ථාවේදී බහුතරය පෙන්වීමට සූදානම් බවයි.\nශ්‍රී ලංකාවේ ආර්ථිය ගොඩගත යුතු අතර ඉදිරි මාස කිහිපය මීටත් වඩා දුෂ්කර වනු ඇති බව ඔහු මෙහිදී සඳහන් කළා.\nකෙසේවෙතත් මෙම තත්වයෙන් ගොඩ නැගීම වෙනුවෙන් තමා අගමැති ධුරය භාරගත් අතර තනිව එය කළ නොහැකි බවයි ඔහු කියාසිටියේ.\nරුපියලට වටිනාකමක් දිය යුතු අතර යළිත් තුන්වේල කන ජාතියක් ගොඩනැගිය යුතු බව නව අගමැතිවරයා ප්‍රකාශ කළ අතර\nනව අමාත්‍ය මණ්ඩලයක් ඉදිරි දින කිහිපය තුල පත්කරන බව ද ඔහු පෙන්වා දුන්නා.\nඑමෙන්ම අමාත්‍ය ධුර ප්‍රමාණය පිළිබඳ තීරණය කර නොමැති බව රනිල් වික්‍රමසිංහ මහතා ප්‍රකාශ කළා.\nගෝල්ෆේස් අරගල භූමිය පිළිබඳ මාධ්‍යවේදීන් මෙහිදී නව අගමැතිවරයාගෙන් ප්‍රශ්ණ කළ අතර ඔහු එහිදී ඊට පිළිතුරු දෙමින් කියාසිටියේ ගෝඨාගෝගම අරගල භූමියට අත නොතබන බවයි.\nඑය ඉදිරියට ගෙන යායුතු අතර පොලිසිය ඊට බාධාවක් නොකරන බව ද රනිල් වික්‍රමසිංහ මහතා කියාසිටියා.",
       "URL": "https://www.hirunews.lk/304175/තමාට-බහුතරය-ඇතැයි-නව-අගමැති-රනිල්-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1173"
}