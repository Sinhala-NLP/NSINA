{
       "Source": "hirunews",
       "Timestamp": "Thursday, 31 March 2022 - 18:47",
       "Headline": "හෙට පැය 12ක විදුලි කප්පාදුවක් -  විදුලි බලාගාරවල ඉන්ධන සම්පූර්ණයෙන් අවසන් - නොරොච්චෝලේ පමණක් වැඩ (වීඩියෝ)",
       "News Content": "විදුලි බලාගාරවල ඉන්ධන සම්පූර්ණයෙන් අවසන් - නොරොච්චෝලේ පමණක් වැඩ\nහෙට (01) දිනයේ විදුලිය සැපයුම ලබාදිය හැකි වන්නේ පැය 9 ත් 10 ත් අතර කාලයක් සඳහා පමණක් වනු ඇති බවට විදුලි ඉංජිනේරු සංගමය අනතුරු අඟවනවා.\nඊට හේතු වී ඇත්තේ මේ වනවිට විදුලි උත්පාදනය නොරොච්චෝල බලාගාරයට සහ ජල විදුලියට පමණක් සීමා වීමයි.\nඒ අනුව මේ වනවිට රට මුහුණ දී සිටින්නේ නිදහසෙන් පසු මෙරට ඉතිහාසයේ දීර්ඝතම විදුලි කප්පාදුවටයි.\nසාමාන්‍යයෙන් මෙරට දෛනික විදුලි ඉල්ලු‍ම පවතින්නේ මෙගාවොට් 2600 ක අගයක වූවත් පවතින බලශක්ති අර්බුදයත් සමග ඊයේ (30) වනවිට දෛනික විදුලි නිෂ්පාදනය මෙගාවොට් 1645 ක් තරම් පහත අගයකට බැස තිබෙනවා.\nපැවති තත්ත්වය යටතේ ජාතික පද්ධතියට මෙගාවොට් 165 ක් සපයමින් සිටි අවසන් බලාගාරය වූ කැලණිතිස්ස සංයුක්ත චක්‍රීය බලාගාරයත් ඉන්ධන අවසන් වීමෙන් අද පස්වරු 5 සිට අක්‍රීය කෙරුණා.\nඒ අනුව විදුලි ඉංජිනේරුවන් පෙන්වා දෙන්නේ හෙට දිනය සඳහා විදුලි උත්පාදනයට ඉතිරිව ඇත්තේ මෙගාවොට් 900ක ධාරිතාවක් සැපයෙන නොරොච්චෝලේ ගල් අඟු‍රු බලාගාරය සහ ජල විදුලිය පමණක් බවයි.\nජල විදුලියෙන් ජාතික පද්ධතියට මේ වනවිට සම්ප්‍රේෂණය කරන්නේද මෙගාවොට් 300ක් පමණයි. පවතින වියලි කාලගුණයත් සමඟ ජලාශ රැසක ජල මට්ටම් මේ වනවිට පහත බැස තිබෙනවා.\nඒ අනුව දිවයින පුරා හෙට දිනයේ පැය 12 ක කාලයක් විදුලිය කප්පාදු කිරීම සඳහා අවසර ඉල්ලා ඇති බව විදුලි ඉංජිනේරුවන් පවසනවා.\nමේ අතර දැනට පවතින විදුලි අර්බුදය පැය කිහිපයකින් හෝ අවම කරගැනීමේ අරමුණින් ලංකා ඛනිජ තෙල් නීතිගත සංස්ථාව ලංකා අයි ඕ සී සමාගමෙන් ඩීසල් මෙට්‍රික් ටොන් 6000ක් ඉල්ලා තිබුණා.\nකෙසේ වෙතත් හිරු ප්‍රවෘත්ති වෙත වාර්තා වුණේ එම ඉන්ධන තොගය ලැබීමට තවත් දින දෙකක් පමණ ගතවනු ඇති බවයි.\nමේ අතර, පැය 13ක විදුලි කප්පාදුව ඊයේ මැදියම් රැයේ සිට ආරම්භ කෙරුණු අතර, ඒ හේතුවෙන් ජනතාව මෙන්ම කර්මාන්තකරුවන් ද දැඩි අපහසුතාවයට පත්ව සිටිනවා.\nමාලිගාවත්ත ලක්සඳ සෙවණ නිවාස සංකීර්ණයේ ජනතාව විදුලි කප්පාදුවෙන් තමන් පත්ව ඇති පීඩාවට විරෝධය පළ කළා.\nවිදුලි අර්බුදයෙන් පීඩා විඳින ජනතාව ඉටිපන්දම් හා විදුලි පන්දම් සඳහා යොදන බැටරි හිඟයකටත් මේවන විට මුහුණ ඇති බව ඇතැම් ප්‍රදේශවල වෙළෙඳුන් පෙන්වා දෙනවා.\nමේ අතර, ජා-ඇල නගර සභාවට අයත් කපුවත්ත පොදු සුසාන භූමියේ ආදාහනාගාරයට ගෙන ආ දේහයක් විදුලිය කප්පාදුව හේතුවෙන් පැය ගණනක් ආදාහනය කළ නොහැකිව රඳවා තබාගෙන තිබුණා.\nඅනතුරුව මියගිය පුද්ගලයාගේ ඥාතීන් විදුලි ජනන යන්ත්‍රයක් රැගෙන ඒමෙන් පසු දේහය පැය 3කට පමණ පසු ආදාහනය කෙරුණා.\nමේ අතර එම සුසාන භූමියටම ගෙන ආ කොවිඩ් ආසාදිතව මියගිය පුද්ගලයෙකුගේ දේහයක් ආදාහනාගාරය තුළ දවමින් සිටින අවස්ථාවේ දී යළිත් වරක් විදුලිය විසන්ධි වී තිබෙනවා.\nවිදුලි කප්පාදුවෙන් පීඩාවට පත්ව ඇත්තේ ජනතාව පමණක් නොවන අතර, දීර්ඝ වේලාවක් විදුලි සැපයුම අත්හිටුවීම නිසා ඔක්සිජන් සැපයීමට බාධා පැමිණීමෙන් විසිතුරු මසුන් අලෙවි කරන ස්ථානවල සුරතල් මසුන් ද මිය යනවා.\nAreas - ABCDEF\n2 hours from 4am to 6am,\n4 hours from 8am to 12pm\n6 hours from 4pm to 10pm\nAreas GHIJKL\n2 hours from 6am to 8am\n4 hours from 12pm to 4pm\n6 hours from 6pm to 12am\nAreas PQRS\n2 hours from 4am to 6am\n4 hours from 8am to 12pm\n6 hours from 4pm to 10pm\nAreas TUVW\n2 hours from 6am to 8am\n4 hours from 12pm to 4pm\n6 hours from 6pm to 12am\nAreas MNOXYZ\n3 hours and 30minutes from 5.30am to 9am\n2 hours from 4pm to 6pm.",
       "URL": "https://www.hirunews.lk/300887/හෙට-පැය-12ක-විදුලි-කප්පාදුවක්-විදුලි-බලාගාරවල-ඉන්ධන-සම්පූර්ණයෙන්-අවසන්-නොරොච්චෝලේ-පමණක්-වැඩ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1258"
}