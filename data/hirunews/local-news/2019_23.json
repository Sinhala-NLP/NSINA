{
       "Source": "hirunews",
       "Timestamp": "Wednesday, 14 April 2021 - 20:24",
       "Headline": "අධිවේගයේ, පරතරය රකින්නැයි පොලීසිය කියයි - අදත් වාහන 15 ක් එකිනෙක ගැටේ (වීඩියෝ)",
       "News Content": "දක්ෂිණ අධිවේගී මාර්ගයේ වාහන 15 ක් එකිනෙක ගැටී අද දහවල් සිදුවූ අනතුරු වලින් එක් පුද්ගලයෙකු තුවාල ලබා රෝහල් ගත කර තිබෙනවා.\nගැලනිගම සහ දොඩංගොඩ අතර, ප්‍රදේශයන්හි මෙම අනතුරු සිදුව තිබුණා.\nපොලීසිය සඳහන් කළේ කිලෝමීටර් 19 කණුව අසල සහ 30 වන කිලෝමීටර් කණුව අසල මෙම අනතුරු සිදුව ඇති බවයි.\nවාහන අතර, නියමිත දුර පරතරය තබා නොගැනීම මෙම අනතුරුවලට ප්‍රධාන හේතුවී තිබෙනවා.\nඅද දිනයේදී අවුරුදු සැමරුම් සඳහා ගමන් බිමන් බලා යමින් සිටි පිරිස් රැගත්  විශාල වාහන සංඛ්‍යාවක් කොළඹ සිට මාතර දෙසට දක්ෂිණ අධිවේගී මාර්ගයේ ගමන් ගනිමින් තිබුණා.\nඅනතුරු හේතුවෙන් දක්ෂිණ අධිවේගී මාර්ගයේ මාතර දෙසට දැඩි රථ වාහන තදබදයක් හට ගත් අතර එය කිලෝමීටර් 10 ක් පමණ දුරට විහිද ගොස් තිබූ බවයි හිරු වාර්තාකරුවන් සඳහන් කළේ.\nගමනාගමන කටයුතු යථා තත්ත්වයට පත් කිරීම සඳහා පැය 2 කට වැඩි කාලයක් ගත වුණා.\nපොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ සඳහන් කළේ අධිවේගී මාර්ගවල ගමන් කිරීමේදී වාහන අතර නියමිත දුර පරතරය සහ ඉදිරිය පිළිබඳව දැඩි අවධානයෙන් සිටින ලෙසට තමන් රියදුරන්ගෙන් ඉල්ලා සිටින බවයි.",
       "URL": "https://www.hirunews.lk/268451/අධිවේගයේ-පරතරය-රකින්නැයි-පොලීසිය-කියයි-අදත්-වාහන-15-ක්-එකිනෙක-ගැටේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2019"
}