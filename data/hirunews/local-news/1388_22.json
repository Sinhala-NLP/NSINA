{
       "Source": "hirunews",
       "Timestamp": "Saturday, 29 January 2022 - 17:47",
       "Headline": "ගාල්ල මහින්ද විද්‍යාලයේ ආදි ශිෂ්‍ය ගිණුමේ බැංකු වාර්තා ලබා ගැනීමට අධිකරණ නියෝගයක්",
       "News Content": "ගාල්ල මහින්ද විද්‍යාලයේ ආදි ශිෂ්‍ය සංගමයේ ගිණුමෙන් රුපියල් ලක්ෂ 22 ක් වංචා කිරීමේ සිද්ධියට අදාළව එම බැංකු ගිණුම් වාර්තා ලබා ගැනීමට ගාල්ල ප්‍රධාන මහේස්ත්‍රාත් හර්ෂණ කැකුණවෙල ගාල්ල පොලීසියට නියෝගයක් ලබාදී තිබෙනවා.\nඒ, සිද්ධිය සම්බන්ධයෙන් ගාල්ල පොලීසිය ඊයේ අධිකරණයට කරුණු වාර්තා කළ අවස්ථාවේදීයි. විද්‍යාලයේ ආදි ශිෂ්‍ය සංගමයේ හිටපු භාණ්ඩාගාරික සහ හිටපු සම ලේකම්වරයා ආදි ශිෂ්‍ය සංගමයේ ගිණුමෙන් රුපියල් ලක්ෂ 22 ක් වංචා කර ඇති බවට එම ශිෂ්‍ය සංගමයේ වත්මන් භාණ්ඩාගාරික විසින් ගාල්ල පොලීසියට පසුගිය 21 වනදා පැමිණිල්ලක් ඉදිරිපත් කර තිබුණා.\nඅධිකරණයට කරුණු වාර්තා කරමින් පොලීසිය ඊයේ සඳහන් කළේ සිද්ධියට අදාළව විදුහල්පතිවරයාගෙන් සහ ආදි ශිෂ්‍ය සංගමයේ අතිරේක සභාපති මෙන්ම, සම ලේකම්ගෙන් ද මේ වනවිට ප්‍රකාශ ලබාගෙන ඇති බවයි.\nතවදුරටත් විමර්ශන සිදුකරගෙන යාමට පැමිණිල්ලට අදාළ බැංකු ගිණුම් වාර්තා ලබා ගැනීමට නියෝගයක් නිකුත් කරන ලෙසයි පොලීසිය ගාල්ල මහේස්ත්‍රාත් අධිකරණයෙන් ඉල්ලා සිටියේ.",
       "URL": "https://www.hirunews.lk/295594/ගාල්ල-මහින්ද-විද්‍යාලයේ-ආදි-ශිෂ්‍ය-ගිණුමේ-බැංකු-වාර්තා-ලබා-ගැනීමට-අධිකරණ-නියෝගයක්",
       "Category": "Local News",
       "Parent URL": "https://www.hirunews.lk/local-news.php?pageID=1388"
}