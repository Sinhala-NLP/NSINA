{
       "Source": "hirunews",
       "Timestamp": "Thursday, 24 March 2022 - 19:16",
       "Headline": "ඉන්දීය ණය ආධාර යටතේ දෙවන ඩීසල් නැවත් දිවයිනට (වීඩියෝ)",
       "News Content": "පිරවුම්හල්වල ඉන්ධන අතිරික්තයක් පැවතීම හේතුවෙන් ඇතැම් ඉන්ධන බවුසර් නැවත හරවා එවා ඇති බව බලශක්ති අමාත්‍ය ගාමිණී ලොකුගේ ප්‍රකාශ කළා.\nමේ අතර, ඉන්දීය ණය ආධාර යටතේ ඩීසල් රැගත් දෙවන නෞකාව ද අද මෙරටට පැමිණි අතර එහි බෙදා හැරීම් අද (24) සිට ආරම්භ කරන බවයි ලංකා ඛනිජ තෙල් නීතිගත සංස්ථාව සඳහන් කලේ.\nමේ අතර, ඉන්ධන හිඟයට කඩිනම් විසඳුම් ලබාදීම සඳහා බෙදා හැරීමේ කටයුතු දිවා සහ රාත්‍රී කාලයේත් අඛන්ඩව සිදුකරන බව බව්සර් රථ හිමියන්ගේ සංගමයේ විධායක නිලධාරි අනූපම ප්‍රදීප් ප්‍රකාශ කළා.\nඅප මේ සම්බන්ධයෙන් කළ සොයා බැලීමකදී ලංකා ඛනිජ තෙල් තොග ගබඩා පර්යන්ත සමාගමේ බෙදාහැරීම් කළමනාකරු සඳහන් කළේ ඉන්ධන පිරවුම්හල් වෙත යොමුකළ පෙට්‍රල් බවුසර කිහිපයක් එලෙස නැවත හරවා එවා ඇති බවයි.\nකෙසේ වෙතත්, අදත් දිවයිනේ ප්‍රදේශ රැසක ඉන්ධන පිරවුම්හල්වල ඉන්ධන නොමැති බව පවසමින් ඒවා වසා දමා ඇති අයුරු දක්නට ලැබුණා.\nඊයේ (23) රාත්‍රියේ මෙන්ම අද දිවා කාලයේදීත් දිවයිනේ බොහෝ ප්‍රදේශවල ඉන්ධන පිරවුම්හල්වල දිගු පෝලිම් දක්නට ලැබුණු බවයි අප වාර්තාකරුවන් සඳහන් කළේ.\nමේ අතර, දිවයිනට ළගා වී ඇති නෞකාවෙන් ගොඩබා ඇති ගෑස් මෙට්‍රික් ටොන් 3500 බෙදා හැරීමේ කටයුතු අද ආරම්භ කළ අතර, මේ වනවිට එම ගෑස් තොගය ගොඩබා අවසන් බව ලිට්රෝ සමාගමේ ප්‍රකාශකයෙකු සඳහන් කළා.\nඉදිරි දින 3 ක කාලය සඳහා මෙම ගෑස් තොග ප්‍රමාණවත් බවයි වාර්තා වන්නේ.\nමේ අතර, දිවා සහ රාත්‍රී කාලවල දිගු ගෑස් පෝලිම්වල රැදී සිටිමින් පාරිභෝගික ජනතාව අපහසුතාවයට පත්වන ආකාරයේ සිද්ධීන් තවමත් වාර්තා වනවා.\nදින ගණනාවකට පසු හැටන් ප්‍රදේශයට ලිට්රෝ සමාගම විසින් සීමිත ගෑස් සිලින්ඩර ප්‍රමාණයක් පමණක් නිකුත් කිරීම හේතුවෙන් පාරිභෝගිකයින් සහ අලෙවි නියෝජිතයා අතර උණුසුම් තත්ත්වයක් මතුවුණා.\nඒ මීට පෙර මුදල් ගෙවා තිබූ ආපනශාලාවලට සහ වෙනත් පුද්ගලයින්ට එම ගෑස් සිලින්ඩර ලබාදිය යුතු බව ඔහු පැවසීමත් සමඟයි.\nමේ අතර, හබරණ - පොලොන්නරුව ප්‍රධාන මාර්ගය අවහිර කරමින් මින්නේරිය - ලිට්රෝ ගෑස් බෙදා හරින මධ්‍යස්ථානය ඉදිරිපිටදී ප්‍රදේශවාසීන් පිරිසක් අද විරෝධතාවයක නිරත වුණා.\nපවතින ගෑස් හිඟය හේතුවෙන් ජනතාව භූමිතෙල් භාවිතයට හුරු වීමත් සමග දිවයිනේ ප්‍රදේශ කිහිපයක දිගු භූමිතෙල් පෝලිම් ද දක්නට ලැබුණා.",
       "URL": "https://www.hirunews.lk/300304/ඉන්දීය-ණය-ආධාර-යටතේ-දෙවන-ඩීසල්-නැවත්-දිවයිනට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1273"
}