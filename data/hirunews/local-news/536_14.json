{
       "Source": "hirunews",
       "Timestamp": "Tuesday, 14 February 2023 - 15:45",
       "Headline": "තැපැල් ඡන්දය කල් යයි (වීඩියෝ)",
       "News Content": "පාලනයෙන් තොර නොවැලැක්විය හැකි හේතූන් මත තැපැල් ඡන්ද නිකුත් කිරීම සඳහා ඡන්ද පත්‍රිකා ලබාගැනීමට නොහැකිව ඇති බව මැතිවරණ කොමිෂන් සභාව නිවේදනය කළා.\nඒ හේතුවෙන් තැපැල් ඡන්ද නිකුත් කිරීම සැළසුම් කළ පරිදි හෙට දිනයේ සිදු නොකරන අතර, තැපැල් ඡන්ද නිකුත් කිරීමේ දිනය පසුව දැනුම් දෙන බවයි එහි දැක්වෙන්නේ.\nඒ අනුව මැතිවරණ කොමිසමේ සාමාජිකයෙකු අද පස්වරුවේ සඳහන් කළේ තැපැල් ඡන්ද පැවැත්වීමේ දිනය, දින නියමයක් නොමැතිව කල් දැමීමට කටයුතු කරන බවයි.\nකෙසේ වෙතත් තැපැල් ඡන්දය පැවැත්වීමේ දිනයේ දැනට වෙනසක් සිදු නොවන බව මැතිවරණ කොමිසමේ සභාපති නීතීඥ නිමල් පුංචිහේවා අද පස්වරුවේ හිරු ප්‍රවෘත්ති අංශයට කියා සිටියා.\nමේ අතර හිරු ප්‍රවෘත්ති අංශය කළ විමසීමකදී රජයේ මුද්‍රණාලයාධිපතිනි ගංගානි ලියනගේ සඳහන් කළේ ඡන්ද පත්‍රිකා මුද්‍රණයට අදාළ කටයුතු සඳහා රුපියල් මිලියන 400 ක් අවශ්‍ය වන බවයි.\nමේ වනවිට මිලියන 40 ක් පමණ ලැබී ඇති අතර, තවත් රුපියල් මිලියන 360 ක් එම කටයුතු වෙනුවෙන් රජයේ මුද්‍රණාලයට අවශ්‍යව පවතිනවා.\nදැනට ඡන්ද පත්‍රිකා මුද්‍රණය කිරීමේ කටයුතු සිදුවුවත් පවතින තත්වය හේතුවෙන් තවත් දින 3 ක් හෝ 4 ක් ඡන්ද පත්‍රිකා ලබාදීමට ප්‍රමාදවන අතර, එම ඡන්ද පත්‍රිකාද ලබාදිය හැක්කේ මහ භාණ්ඩාගාරයෙන් මුදල් ලබාදුනහොත් පමණක් බව රජයේ මුද්‍රණාලයාධිපතිනිය වැඩිදුරටත් ප්‍රකාශ කළා.\nමේ අතර මැතිවරණ කොමිෂන් සභාව සහ පක්ෂ ලේකම්වරුන් අතර අද සාකච්ඡාවක් පැවැත්වුණා.\nමේ අතර පළාත් පාලන ඡන්ද විමසීම කල් දැමීමේ නියෝගයක් නිකුත් කරන ලෙස ඉල්ලා ගොනුකර ඇති රිට් පෙත්සම වැඩිදුර සලකා බැලීම සඳහා තැපැල් ඡන්ද විමසීම ආරම්භ කිරීමට පෙර විවෘත අධිකරණයේ කැඳවන ලෙස ඉල්ලමින් ශ්‍රේෂ්ඨාධිකරණය හමුවේ මෝසමක් ගොනු කර තිබෙනවා.\nපෙත්සම්කාර පාර්ශ්වයේ නීතිඥවරු විසින් මෙම මෝසම ගොනු කර ඇති බවයි හිරු අධිකරණ වාර්තාකරු සඳහන් කළේ.\nමෙම පෙත්සම පසුගිය සිකුරාදා සලකා බැලු‍ අතර එහි වැඩිදුර සලකා බැලීම ලබන 23 වනදා තෙක් කල් දැමුණා.\nමේ අතර පවතින තත්ත්වය හමුවේ මේ මොහොතේ මැතිවරණයකට මුදල් වෙන්කිරීමේ හැකියාවක් නොමැති බව මුදල් රාජ්‍ය අමාත්‍ය රංජිත් සියඹලාපිටිය තමන්ට දැනුම් දුන් බව කැබිනට් ප්‍රකාශක අමාත්‍ය බන්දුල ගුණවර්ධන අද ප්‍රකාශ කළා.\nඒ අමාත්‍ය මණ්ඩල තීරණ දැනුම්දීමේ මාධ්‍ය හමුවට කොළඹදී එක්වෙමින්.\nඑමෙන්ම මන්නාරම ප්‍රාදේශීය සභාව සඳහා ශ්‍රී ලංකා මුස්ලිම් කොංග්‍රසය විසින් ඉදිරිපත් කළ නාමයෝජනා පත්‍රය ප්‍රතික්ෂේප කළ බව දන්වමින් දිස්ත්‍රික් තේරීම්භාර නිලධාරියා විසින් නිකුත් කල ලිපියක් මේ මස 21 දක්වා ක්‍රියාත්මක වීම වළක්වමින් ශ්‍රේෂ්ඨාධිකරණය අතුරු නියෝගයක් ද නිකුත් කර තිබුණා.",
       "URL": "https://www.hirunews.lk/327412/තැපැල්-ඡන්දය-කල්-යයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=536"
}