{
       "Source": "hirunews",
       "Timestamp": "Wednesday, 09 August 2017 - 19:59",
       "Headline": "අකුරැස්ස පැරණි පාලමෙන් නිල්වලා ගගට පැන්න සිසුවියක් සොයා මෙහෙයුම් (ඡායාරූප)",
       "News Content": "අකුරැස්ස පැරණි පාලමෙන් නිල්වලා ගඟට පාසල් සිසුවියක් පැන තිබෙනවා.\nඅද දහවල් 1.30 ට පමණ ඇය ගඟට පැන ඇති අතර මෙතෙක් ඇය හමුවී නොමැති බවයි අප වාර්තාකරු සඳහන් කළේ.\nමෙලෙස අතුරුදන්වී ඇත්තේ මාරඹ ප්‍රදේශයේ පදිංචි සිසුවියක් වන අතර ඇය පෝරඹ ප්‍රදේශයේ පාසලක 11 ශ්‍රේණියේ ඉගෙනුම ලබමින් සිට ඇතැයි අනාවරණ වී තිබෙනවා.\nඅකුරැස්ස නව පාලමෙහි තීන්ත ආලේප කරමින් සිටි පුද්ගලයෙකු ප්‍රකාශකර ඇත්තේ සිසුවිය ගගට වැටෙන ශබ්දය ඇසී බලන විට ඇය දියේ ගිලී ගිය බවයි.\nතමාට පිහිනීමට නොහැකි වීම හේතුවෙන් ඇය බේරා ගැනීමට නොහැකි වු බවයි එම පුද්ගලයා සඳහන් කර ඇත්තේ.\nසිද්ධියෙන් පැයකට අධික කාලයක් ගතවුව ද සිසුවිය සෙවීමට කිසිවෙකුත් නොපැමිණි බව අප වාර්තාකරු සඳහන් කළා.\nපසුව ප්‍රදේශවාසී තරුණයෙකු ගඟට පැන සෝදිසි කරන අතරවාරයේ තවත් තරුණයෙකු ඔහුට සහය වී තිබෙනවා.\nඅනතුරුව අකුරැස්ස ප්‍රාදේශීය සභාවේ හිටපු සභාපතිවරයෙකු මෙන්ම අකුරැස්ස ප්‍රාදේශීය සභාවේ බෝට්ටුවක් ද මෙහෙයුමට එක්වී තිබෙනවා.\nකෙසේවෙතත් අද පස්වරු 6 පමණ වන තෙක් සිසුවිය සොයා ගැනීමට නොහැකි වී ඇති බවයි අප වාර්තාකරු කියාසිටියේ.\nඡායාරූප - අකුරැස්ස අජිත් ලංකාතිලක",
       "URL": "https://www.hirunews.lk/168043/අකුරැස්ස-පැරණි-පාලමෙන්-නිල්වලා-ගගට-පැන්න-සිසුවියක්-සොයා-මෙහෙයුම්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4378"
}