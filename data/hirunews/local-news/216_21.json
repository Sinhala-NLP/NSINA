{
       "Source": "hirunews",
       "Timestamp": "Monday, 03 July 2023 - 16:19",
       "Headline": "පොලීසියට වායු පිස්තෝලයක් එල්ල කර පාට් දැමූ දේශපාලකයාගේ සහෝදරයා අත්අඩංගුවට",
       "News Content": "වත්තල ප්‍රාදේශීය සභාවේ ශ්‍රී ලංකා පොදුජන පෙරමුණේ හිටපු සභාපතිවරයෙකුගේ සහෝදරයකු පොලිස් නිලධාරීන් තිදෙනෙකුට වායු පිස්තෝලයක් එල්ල කර තර්ජනය කර කොස්තාපල්වරයෙකුට පොල්ලකින් පහර දී තුවාල සිදුකිරීම සම්බන්ධයෙන් අත්අඩංගුවට ගත් බව වත්තල පොලීසිය පවසනවා.\nඅප කළ විමසීමකදී පොලිසිය පැවසුවේ එහිදී සැකකරු සමඟ බලපත්‍රයක් නොමැතිව විදේශීය රටක නිෂ්පාදිත පිස්තෝලයකට සමාන වායු පිස්තෝලයක්ද සන්තකයේ තිබී පොලිස් භාරයට ගත් බවයි.\nඊයේ(02) දින වත්තල පොලිසියට අනුයුක්ත උප පොලිස් පරීක්ෂකවරුන් දෙදෙනෙකු සහ කොස්තාපල්වරයෙකු අපරාධ නිවාරණ රාජකාරි යෙදී සිටියදී අපරික්ෂාකාරී ලෙස මාර්ගයේ ගමන්ගත් කැබ් රථයක් නැවැත්වීමට සංඥා කර තිබෙනවා.\nඑම අවස්ථාවේ දී සැකකරු එම නිලධාරීන් අනතුරට ලක් කිරීමට උත්සාහ කර වත්තල - කෙරවලපිටිය, අල්විස් පෙදෙසේ පිහිටි ඔහුගේ නිවස තුළට කැබ් රථය ඇතුල්කර තිබූ බවත්, පොලිස් නිලධාරීන් කැබ් රථය පසුපස ත්‍රිරෝද රථයෙන් ලුහුබැඳ ගොස් සැකකරුට නිවසින් පිටතට පැමිණෙන ලෙස දැනුම් දීමත් සමගම සැකකරු පිස්තෝලයකට සමාන වායු පිස්තෝලයක් එල්ල කර අතේ රඳවාගෙන සිටි පොල්ලකින් කොස්තාපල්වරයාට පහර දුන් බව විමර්ශනවලදී අනාවරණය වී තිබෙනවා.\nඅත්අඩංගුවට ගත් 60 හැවිරිදි සැකකරු සාපරාධි බලහත්කාරය පෑම, පොලිස් නිලධාරියෙකුට පහරදී තුවාල සිදුකිරීමේ වරදට හා බලපත්‍රයක් නොමැතිව පිස්තෝලයකට සමාන වායු පිස්තෝලයක් ළඟ තබාගැනීමේ වරදට අද දින අධිකරණය වෙත ඉදිරිපත් කිරීමට නියමිතයි.\nඑම සිදුවීමෙන් තුවාල ලැබූ කොස්තාපල්වරයා රෝහල් ගත කර තිබෙනවා.",
       "URL": "https://www.hirunews.lk/339877/පොලීසියට-වායු-පිස්තෝලයක්-එල්ල-කර-පාට්-දැමූ-දේශපාලකයාගේ-සහෝදරයා-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=216"
}