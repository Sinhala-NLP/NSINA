{
       "Source": "hirunews",
       "Timestamp": "Thursday, 11 January 2018 - 13:19",
       "Headline": "විමල්ට අධි චෝදනා",
       "News Content": "රුපියල් මිලියන 75කට ආසන්න වත්කම් හා මුදල් නීති විරෝධී ලෙස උපයා ගැනීමේ චෝදනාව සම්බන්ධයෙන් ජාතික නිදහස් පෙරමුණේ නායක පාර්ලිමේන්තු මන්ත්‍රී විමල් වීරවංශට කොළඹ මහාධිකරණයේදී අද (11) අධි චෝදනා බාර දී තිබෙනවා.\nකොළඹ මහාධිකරණ විනිසුරු විකුම් කළුආරච්චි විසින් මෙලෙස අධි චෝදනා බාර දීමෙන් අනතුරුව මන්ත්‍රීවරයාව රුපියල් ලක්ෂ 05 බැගින් වූ ශරීර ඇප දෙකක් මත මුදාහරින ලෙසයි නියෝග කෙරුණේ.\nඇමතිවරයෙකු ලෙස කටයුතු කළ සමයේ වැටුපෙන් උපයා ගත නොහැකි රුපියල් මිලියන 75කට ආසන්න මුදල් හා දේපලවල හිමිකාරීත්වය දැරීම සම්බන්ධයෙන් මන්ත්‍රීවරයාට එරෙහිව මෙම නඩුව පවරා ඇත්තේ අල්ලස් හෝ දූෂණ විමර්ශණ කොමිසන් සභාව මගින්.\nඒ අනුව ලබන පෙබරවාරි මාස 19 වනදා අධිකරණයේ පෙනී සිටින ලෙසයි විත්තිකාර මන්ත්‍රීවරයාට මහාධිකරණ විනිසුරුවරයා නියෝග කළේ.",
       "URL": "https://www.hirunews.lk/180771/විමල්ට-අධි-චෝදනා",
       "Category": "Local News",
       "Parent URL": "https://www.hirunews.lk/local-news.php?pageID=4131"
}