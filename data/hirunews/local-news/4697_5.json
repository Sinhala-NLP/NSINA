{
       "Source": "hirunews",
       "Timestamp": "Monday, 23 January 2017 - 12:51",
       "Headline": "පස්යාල බස් - කන්ටේනර් අනතුරට හේතුව හෙළිවේ",
       "News Content": "කොළඹ - නුවර ප්‍රධාන මාර්ගයේ පස්යාල බටලිය ප්‍රදේශයේ දී සිදු වු රිය අනතුරින් පුද්ගලයන් දෙදෙනෙකු මිය ගොස් තවත් 36 දෙනෙකු තුවාල ලබා වතුපිටිවල රෝහලට ඇතුළත් කර තිබෙනවා.\nතුවාලලැබූවන්ගෙන් සිව්දෙනෙකුගේ තත්ත්වය බරපතල වන අතර මොවුන්ට ශල්‍යකර්ම සිදුකර ඇති බවයි රෝහල් අධ්‍යක්‍ෂ වෛද්‍ය සිසිර විජේසුන්දර හිරු ප්‍රවෘත්ති අංශයට කියා සිටියේ.\nඅද අලුයම 5.30ට පමණ කොළඹ සිට කැකිරාව දක්වා ධාවනය වෙමින් තිබු ශ්‍රී ලංගම බස් රථයක් සහ ත්‍රිකුණාමලයේ සිට කොළඹ බලා ධාවනය වෙමින් තිබු කන්ටේනර් රථයක් මුහුණට මුහුණ ලා ගැටීමෙන් මෙම අනතුර සිදුව තිබෙනවා.\nසිද්ධියත් සමඟ බස් රථය සහ කන්ටේනර් රථයද පෙරළී ගොස් ඇති බවයි පොලීසිය සඳහන් කළේ.\nපසුව බස් රථයේ පිටුපසින් පැමිණි ත්‍රිරෝද රථයක් සහ කන්ටේනරය පසුපසින් පැමිණි මෝටර්  රථයක්ද අනතුරට මුහුණපා තිබෙනවා.\nඅනතුර හේතුවෙන් පැය කිහිපයක් කොළඹ - නුවර ප්‍රධාන මාර්ගයේ ගමනාගමන කටයුතු ඇණහිටියා.\nසිද්ධියෙන් තුවාල ලැබුවන් 38 දෙනෙකු වතුපිටිවල රෝහලට ඇතුළත් කෙරුණු අතර එහිදී 37 හැවිරිදි කන්ටේනර් රථයේ රියදුරා සහ 60 හැවිරිදි බස් රථයේ සිටි කාන්තාවක් ජීවිතක්ෂයට පත්වුණා.\nසෙසු පිරිස අතර කාන්තාවන් 13 දෙදෙනෙකු ද සිටිනවා.\nතුවාල ලැබුවන් අතර මෙහෙණින් වහන්සේ දෙනමක් සිටින බව සඳහන්.\nකන්ටේනර් රථයේ රියදුරුට නින්ද යාම මෙම අනතුරට හේතුවී ඇති බව පොලීසිය ප්‍රකාශ කළා.",
       "URL": "https://www.hirunews.lk/152688/පස්යාල-බස්-කන්ටේනර්-අනතුරට-හේතුව-හෙළිවේ",
       "Category": "Local News",
       "Parent URL": "https://www.hirunews.lk/local-news.php?pageID=4697"
}