{
       "Source": "hirunews",
       "Timestamp": "Thursday, 04 July 2019 - 7:06",
       "Headline": "මත්ද්‍රව්‍ය ජාවාරම්කරුවන්ට මරණ දඩුවම ක්‍රියාත්මක කිරීමට එරෙහි පෙත්සම් අද වැඩිදුර විභාගයට",
       "News Content": "මත්ද්‍රව්‍ය ජාවාරම්කරුවන්ට එරෙහිව මරණ දඬුවම ක්‍රියාත්මක කිරීමට ජනාධිපතිවරයා ගත් තීරණය වළක්වන අතුරු තහනම් නියෝගයක් ඉල්ලා අභියාචනාධිකරණය හමුවේ ගොනු කර තිබූ පෙත්සමේ වැඩිදුර කරුණු දැක්වීම අද සිදුකිරීමට නියමිතයි.\nමෙම පෙත්සම අභියාචනාධිකරණ සභාපති විනිසුරු යසන්ත කෝදාගොඩ ඇතුළු පංච පුද්ගල විනිසුරු මඩුල්ලක් හමුවේ ඊයේ කැඳවනු ලැබුවා.\nමෙහිදී පෙත්සම්කාර පාර්ශවය වෙනුවෙන් පෙනී සිටි නීතීඥ නිරාන් ඇන්කිටෙල් අධිකරණයට කරුණු දක්වමින් කියා සිටියේ එම පෙත්සම විභාග කිරීමට අභියාචනාධිකරණයට බලයක් ඇති බවයි.\nඑමෙන්ම මෙම පෙත්සම විභාගවී අවසන් වනතෙක් මත්ද්‍රව්‍ය ජාවාරම්කරුවන්ට එරෙහිව මරණ දඩුවම ක්‍රියාත්මක කිරීමේ නෛතික හැකියාවක් නොමැති බවද නීතීඥවරයා අධිකරණයට පෙන්වා දුන්නා.\nමාධ්‍යවේදී මාලින්ද සෙනෙවිරත්න විසින් මෙම පෙත්සම පසුගිය මස 28 වනදා ගොනු කරනු ලැබුවේ මත්ද්‍රව්‍ය ජාවාරමට සම්බන්ධ පුද්ගලයින්ට පමණක් මරණ දඩුවම ක්‍රියාත්මක කිරීම යුක්ති සහගත නොවන බව පවසමින්.",
       "URL": "https://www.hirunews.lk/219609/මත්ද්‍රව්‍ය-ජාවාරම්කරුවන්ට-මරණ-දඩුවම-ක්‍රියාත්මක-කිරීමට-එරෙහි-පෙත්සම්-අද-වැඩිදුර-විභාගයට",
       "Category": "Local News",
       "Parent URL": "https://www.hirunews.lk/local-news.php?pageID=3267"
}