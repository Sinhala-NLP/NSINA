{
       "Source": "hirunews",
       "Timestamp": "Friday, 12 February 2021 - 16:21",
       "Headline": "මත්පැන් සහ දුම්වැටි භාවිත කරන අයට කොවිඩ් එන්නත ලබාදීම ගැන දුම්කොළ සහ මද්‍යසාර පිළිබඳ ජාතික අධිකාරියෙන් ප්‍රකාශයක් (වීඩියෝ)",
       "News Content": "මත්පැන් සහ දුම්වැටි භාවිත කරන්නන්ට කොවිඩ් 19 වැළැක්වීමේ එන්නත ලබාදීම මුදල් හා සම්පත් අපතේ යැවීමක් බව දුම්කොළ සහ මද්‍යසාර පිළිබඳ ජාතික අධිකාරියේ සභාපති වෛද්‍ය ආචාර්ය සමාධි රාජපක්ෂ පවසනවා.\nදුම් පානයට ඇබ්බැහිවූවන්ගේ පෙනහලු අක්‍රිය වීම සිදුවන බැවින් එය ඔවුන්ගේ ශ්වසන පද්ධතියට බලපෑම් කරන අතර කොවිඩ් 19 ද ශ්වසන පද්ධතියට බලපෑම් කරන රෝගී තත්වයක්.\nමේ හේතුවෙන් දුම් පානයට ඇබ්බැහිවූවන් කොවිඩ් 19 රෝගයට ගොදුරුවීමේ ප්‍රවණතාවය ඉහළ මට්ටමක පවතින අතර ඔවුන් දැඩි සත්කාර ඒකක වෙත යොමුවීමේ සහ මරණයට ගොදුරුවීමේ අවදානම ඉහළ මට්ටමක පවතින බවයි සභාපතිවරයා පෙන්වා දෙන්නේ.\nමත්පැන් හා දුම්වැටි භාවිතය මගින් සිරුරේ ප්‍රතිශක්තිය අඩුකරන බැවින් එන්නත්කරණය තුළින් රටේ උද්ගතව ඇති වසංගත උවදුර මැඩපැවැත්වීමේ අරමුණ සාක්ෂාත් කර ගැනීමට නොහැකිවනු ඇතැයි ඔහු සඳහන් කළා.\nඑමෙන්ම මත්පැන් හා දුම්වැටි භාවිත නොකරන අයට මෙම එන්නත් ලබාදීම වඩාත් ප්‍රතිඵලදායක බවයි ආචාර්ය සමාධි රාජපක්ෂ ප්‍රකාශ කළේ.\nදුම්කොළ හා මද්‍යසාර පිළිබඳ ජාතික අධිකාරියේ පැවති ප්‍රවෘත්ති සාකච්ඡාවකට එක්වෙමින් සභාපතිවරයා පෙන්වා දුන්නේ කොවිඩ් එන්නත ලබාගැනීමෙන් අනතුරුව අවම වශයෙන් මාස 6ක් ගතවන තෙක් හෝ මත්පැන් දුම්වැටි භාවිතයෙන් වැළකී සිටිය යුතු බවයි.",
       "URL": "https://www.hirunews.lk/262428/මත්පැන්-සහ-දුම්වැටි-භාවිත-කරන-අයට-කොවිඩ්-එන්නත-ලබාදීම-ගැන-දුම්කොළ-සහ-මද්‍යසාර-පිළිබඳ-ජාතික-අධිකාරියෙන්-ප්‍රකාශයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2151"
}