{
       "Source": "hirunews",
       "Timestamp": "Friday, 31 March 2017 - 7:54",
       "Headline": "විමල්ගේ උපවාසය ජනතාව දැනුවත් කිරීමක් - හිටපු ජනපති කියයි",
       "News Content": "පාර්ලිමේන්තු මන්ත්‍රී විමල් වීරවංශ රක්ෂිත බන්ධනාගාර ගතව සිටියදී සිදුකළ උපවාසය මගින් අපේක්ෂා කළේ පවතින අසාධාරණ ක්‍රමවේදය පිළිබදව ජනතාව දැනුවත් කිරීම බව හිටපු ජනාධිපති මහින්ද රාජපක්ෂ පවසනවා.\nඔහු මේ බව සඳහන් කළේ කොළඹ ජාතික රෝහලේ ප්‍රතිකාර ලබමින් සිටින ජාතික නිදහස් පෙරමුණේ නායක පාර්ලිමේන්තු මන්ත්‍රී විමල් වීරවංශගේ සුවදුක් විමසීම සඳහා ඊයේ පැමිණි අවස්ථාවේදීයි.\nමේ අතර, කොළඹ ජාතික රෝහලේ නියෝජ්‍ය අධ්‍යක්ෂ වෛද්‍ය සිරිල් ද සිල්වා සඳහන් කළේ මන්ත්‍රීවරයාට ක්‍රම ක්‍රමයෙන් ආහාර ලබාදීමේ ක්‍රියාවලිය සිදුකරමින් පවතින බවයි.\nදින 09 ක් ආහාර නොගැනීම ප්‍රතික්ෂේප කළ නිසා එක්වරම ආහාර ලබාදීම සිදුකළ නොහැකි බවද ඔහු කියා සිටියා.\nකෙසේ වෙතත්, ඔහුගේ සෞඛ්‍ය තත්ත්වය මේ වනවිට යහපත් තත්ත්වයට හැරෙමින් පවතින බවයි නියෝජ්‍ය අධ්‍යක්ෂවරයා වැඩිදුරටත් සඳහන් කළේ.\nදින 09 ක් පුරා ආහාර වර්ජනය කරමින් උපවාසයේ නිරත වූ පාර්ලිමේන්තු මන්ත්‍රී විමල් වීරවංශ සිය උපවාසය ඊයේ දහවල් අවසන් කළා.\nඒ ශ්‍රී ලංකා රාමඤ්ඤ මහා නිකායේ මහා නායක අතිපූජ්‍ය නාපානේ ප්‍රේමසිරි නාහිමියන් සහ මල්වතු පාර්ශවයේ අනුනායක අතිපූජ්‍ය නියංගොඩ විජිතසිරි හිමියන්ගේ ඉල්ලීම මතයි.",
       "URL": "https://www.hirunews.lk/158160/විමල්ගේ-උපවාසය-ජනතාව-දැනුවත්-කිරීමක්-හිටපු-ජනපති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4586"
}