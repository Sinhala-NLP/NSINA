{
       "Source": "hirunews",
       "Timestamp": "Sunday, 19 July 2020 - 13:21",
       "Headline": "විනාශයට පත් වන මහකුඹුක්කඩවල ග්‍රාමීය රෝහල (වීඩියෝ)",
       "News Content": "1948 වසරේ මෙරට අග්‍රාමාත්‍ය ධුරය හෙබවූ දිවංගත ඩී.එස්.සේනානායක මහතා විසින් මහකුඹුක්කඩවල ගොවි ජනපදය ස්ථාපිත කිරීමෙන් පසු එම ජනතාවගේ සෞඛ්‍ය පහසුකම් පෙරදැරි කරගනිමිනුයි මෙම අංග සම්පූර්ණ ග්‍රාමිය රෝහල ස්ථාපිත කෙරුණේ.\nමාතෘ සායනය, ප්‍රසූතාගාරය, මෘත ශරිරාගාරය, බාහිර රෝගී අංශය, නේවාසික රෝගී වාට්ටු සංකීර්ණය, ඖෂධ ගබඩාව, වෛද්‍ය හා හෙද නිළ නිවාසයක් ඇතුළු තවත් අංග රැසකින් යුක්තවූ බහු කාර්ය ගොඩනැගිල්ලක් මේ හරහා ජනතාවට උරුම වුණා.\nමෙම රෝහලේ නවීකරණ කටයුතු වලට සමගාමිව නව රෝහල් සංකීර්ණයක් සදහාද රජයේ ප්‍රතිපාදන වෙන් කෙරෙන්නේ 2011වසරේදී.\nගම්වාසීන් චෝදනා කරන්නේ නව ගොඩනැගිල්ල වෙනුවෙන් මෙම ස්ථානයේ තැබූ මුල්ගල එලෙසම පවතිද්දී දේශපාලනඥයිනගේ වුවමනාව මත යෝජිත නව ගොඩනැගිල්ල වෙනත් ස්ථානයක ඉදිකෙරුණු බවටයි.\nඑමෙන්ම අලුතින් ඉදිකරන ලද රෝහල් ගොඩනැගිල්ල තුළ පැරණි ග්‍රාමිය රෝහලේ පැවති කිසිදු පහසුකමක් නොමැති බවටත් එය වැව් රක්ෂිතයක ඉදිකර තිබීම නිසා වැසි කාලයන්හි රෝහලෙන් මුදා හරින අපද්‍රව්‍ය සෘජුවම ප්‍රදේශයේ පිහිටි වැවට ගලා බසින බවටත් ගම්වැසියන් මැසිවිලි නඟනවා.\nමේ අතර, 2014 වසරේදී ඉපැරණි රෝහල් සංකීර්ණයට යාබදව තවත් ගොඩනැගිල්ලක් ඉදිවනවා.\nඅවාසනාව නම් නම් එම ගොඩනැගිල්ලද මහජන අයිතියට පත් නොකොටම ඝණ කැලෑවට ක්‍රම ක්‍රමයෙන් සින්නවීමයි.\nපවුල් 3000ට ආසන්න පිරිසකගේ සෞඛ්‍ය හා සනීපාරක්ෂක කටයුතු පහසුවෙන් සිදුකල හැකි ඉපැරණි රෝහල අද මේ ගම්වාසීන්ට අහිමිව ගොස් අවසන්.\nඅලුතින් ඉදි වූ එක් ගොඩනැගිල්ලක් මත්ලෝලීන්ගේ රජදහනක් බවට පත්ව තිබෙනවා.\nඅනෙක් ගොඩනැගිල්ල අවශ්‍ය තරම් සෞඛ්‍ය පහසුකම් නොමැතිව ඉදි කර ඇත්තේ ගඟට ඉනි කපන්නාසේයි.\nමේ සියල්ල හමුවේ එක පෙළට දිගැහැරෙන්නේ මහජනතාවගේ රුපියල් කෝටි ගණනක මුදලක් නිකරුනේ වියදම් වී අවසන් වූ බව නොවේද ?\nමහකුඹුක්කඩවල ජනතාවගේ මෙම ගැටළුවට විසඳුම් ලබා දෙන තුරු හිරු රතු මිනිත්තුව අවධානයෙන්.",
       "URL": "https://www.hirunews.lk/245898/විනාශයට-පත්-වන-මහකුඹුක්කඩවල-ග්‍රාමීය-රෝහල-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2574"
}