{
       "Source": "hirunews",
       "Timestamp": "Tuesday, 15 March 2022 - 13:26",
       "Headline": "ටී.එන්.ඒ. - ජනපති සාකච්ඡා කල් යයි",
       "News Content": "ජනාධිපති ගෝඨාභය රාජපක්ෂ සහ දෙමළ ජාතික සන්ධානය ඇතුළු දෙමළ පක්ෂ මන්ත්‍රීවරුන් අතර ජනාධිපති කාර්යාලයේ අද (15) පැවැත්වීමට නියමිතව තිබූ සාකච්ඡා කල් දමා තිබෙනවා.\nදෙමළ ජාතික සන්ධානයේ මාධ්‍ය ප්‍රකාශක පාර්ලිමේන්තු මන්ත්‍රී එම්.ඒ. සුමන්දිරන් ප්‍රකාශ කළේ ලබන 25 වන දා අදාළ සාකච්ඡා පැවැත්වීමට නියමිත බවයි.\nමෙම සාකච්ඡාව කල් දැමීමට හේතුව වශයෙන් රජය පාර්ශවයෙන් දක්වා ඇත්තේ, අද සමඟි ජන බලවේගය පක්ෂය කොළඹ දී පවත්වන ලබන විරෝධතාවය බව යි.\nමෙම හමුව සඳහා පැමිණි දෙමළ සන්ධාන මන්ත්‍රීවරුන් වබ එම්.ඒ සුමන්තිරන්, ශානක්කියන් රාසමානික්කම් ඇතුළු මන්ත්‍රී කණ්ඩායම කොළඹ කැප්පෙටිපොළ මාවතේ පිහිටි දෙමළ සන්ධාන නායක ආර්.සම්බන්ධන්ගේ නිවසේ විශේෂ සාකච්ඡාවකට එක් වුණා.\nමෙම හමුව පැවැත්වුණේ, ජනාධිපතිවරයා විසින් ඔවුන්ට ලබා දී තිබූ සාකචඡාව අවලංගු වීම හේතුවෙන්.\nකෙසේ වෙතත් ටෙලෝ සංවිධානය දෙමළ සන්ධානය සමඟ ජනාධිපතිවරයා පවත්වනු ලබන සාකච්ඡාවට එක් නො වන බව යි වාර්තා වන්නේ.\nඔවුන් ජනාධිපතිවරයා සමඟ වෙන ම සාකච්ඡාවකට එක් වීමටත් තීරණය කර තිබෙනවා.\nමෙම සාකච්ඡාවෙන් අනතුරු ව අදහස් දැක් වූ දෙමළ සන්ධාන මන්ත්‍රී එම්.ඒ සුමන්තිරන් කියා සිටියේ, වත්මන් ආර්ථික අර්බුදය හමුවේ මෙරට ජනතාව බරපතළ පීඩාවකට ලක් වී ඇති බව යි.\nමේ පවතින රජයට මෙම ගැටලු නිරාකරණය කර ගැනීමේ හැකියාවක් නො මැති බවත් පාර්ලිමේන්තුව විසුරුවා හැර හෝ රට කරගෙන යාමට හැකි කණ්ඩායමකට අවස්ථාව ලබා දිය යුතු බවත් ඔහු කියා සිටියා.",
       "URL": "https://www.hirunews.lk/299545/ටී-එන්-ඒ-ජනපති-සාකච්ඡා-කල්-යයි",
       "Category": "Local News",
       "Parent URL": "https://www.hirunews.lk/local-news.php?pageID=1292"
}