{
       "Source": "hirunews",
       "Timestamp": "Wednesday, 28 December 2022 - 15:52",
       "Headline": "ආසියානු පාපන්දු සම්මේලනයෙන් ශ්‍රී ලංකාවට දඩයක්",
       "News Content": "උස්බෙකිස්තානයේ පැවැත්වුනු වයස අවුරුදු 17න් පහල ආසියානු කුසලාන තරගාවලියට සහභාගීවීම පැහැර හැරී බවට චෝදනා කරමින් ආසියානු පාපන්දු සම්මේලනය (AFC) විසින් ශ්‍රී ලංකාවට ඇමරිකානු ඩොලර් 20,000 ක දඩයක් පනවා තිබෙනවා.\n2022 ඔක්තෝබර් මස 5 වෙනිදා සිට 9 වෙනිදා දක්වා උස්බෙකිස්තානයේ පැවැති මෙම තරගාවලිය සඳහා ශ්‍රී ලංකා යොවුන් පාපන්දු කණ්ඩායම සහභාගී වන බව සහතික වී තිබුනද අවසන් මොහොතේ එය මග හැරී ගියා.\nමේ සම්බන්ධයෙන් පරීක්ෂණයක් පවත්වා ඇති ආසියානු පාපන්දු සම්මේලන (AFC) විනය කමිටුව, තරඟ නීති රීති කඩකිරීමේ චෝදනාව මත ඇමෙරිකානු ඩොලර් 20,000ක දඩයක් ශ්‍රී ලංකාවට පනවා තිබෙනවා.\nමෙයට අමතරව ආසියානු පාපන්දු සම්මේලනය විසින් සංවිධානය කරනු ලබන ඉදිරි තරගාවලි වලට සහභාගී වීම සඳහා ද තහනමක් පැනවීමට සලකා බලමින් සිටින බවත් අනාවරණය වනවා.\nදැනට ශ්‍රී ලංකාව තුල ඇතිවී තිබෙන පාපන්දු අර්බුදයට මෙම දඩය තවත් බරපතල ප්‍රහාරයක් බව පාපන්දු ක්ෂේත්‍රයේ ප්‍රවීණයින්ගේ අදහසයි.\nඑසේම, ඉදිරි දින කිහිපය තුල ශ්‍රී ලංකාව ට ජාත්‍යන්තර පාපන්දු තහනමකට අමතරව මූල්‍ය සම්බාධක පැනවීමට ද බොහෝ දුරට ඉඩක් තිබෙන බවයි වාර්තා වන්නේ.\nවයස අවුරුදු 17න් පහල ජාතික කණ්ඩායමට උස්බෙකිස්තානයේ පැවැත්වුනු ආසියානු කුසලාන තරගාවලිය සඳහා සහභාගී වීමට නොහැකිවූයේ ක්‍රීඩා අමාත්‍යංශය හා ශ්‍රී ලංකා පාපන්දු සම්මේලනය අතර මතුව ඇති කඹ ඇදීමක් හේතුවෙන්.\nක්‍රීඩා අමාත්‍ය රොෂාන් රණසිංහ විසින් පසුගිය සැප්‍තැම්බර් 23 වනිදා ක්‍රීඩා සංගම් වලට ධූර කාලය මාස දෙකකින් දිගු කර දුන් ගැසට් පත්‍රය අවලංගු කිරීමත්, එයට සුදුසු විකල්පයක් ලබා නොදීමත් නිසා ශ්‍රී ලංකා පාපන්දු සම්මේලනයේ සියළු කටයුතු ඇනහිට තිබීම ඊට හේතු වූ බවටයි චෝදනා එල්ල වන්නේ.\nඒ වනවිටත් ශ්‍රී ලංකා පාපන්දු සම්මේලනය විසින් අවුරුදු 17න් පහල ජාතික කණ්ඩායම පුහුණුකර තරගාවලිය සඳහා සූදානම් කර තිබූ අතර ශ්‍රී ලංකාවේ පළමු වරට දකුණු ආසියානු 17න් පහල තරගාවලියක් ද පවත්වා තිබුනා.\nඑහිදී ශ්‍රී ලංකා කණ්ඩායම මාලදිවයින ද පරදවා ජයග්‍රහණය කර තිබීම විශේෂ කාරණයක්.\nකෙසේ වෙතත් වයස අවුරුදු 17න් පහළ ආසියානු පාපන්දු ශූරතා තරගාවලියේ පළමු කොටසේ තරග සඳහා ශ්‍රී ලංකා කණ්ඩායම උස්බෙකිස්තානය බලා පිටත්ව යාමට නියමිතව තිබුනේ ඔක්තෝම්බර් 03 දායි.\nමෙම කණ්ඩායම නියෝජනය කරමින් ක්‍රීඩකයින් 23 දෙනෙකු සහ නිලධාරීන් 05 දෙනෙකු මෙම තරගාවලිය සඳහා පිටත්ව යෑමට සූදානම්ව සිටි අතර අදාළ ගුවන් ටිකට්පත් වෙන් නොකිරීම හේතුවෙන් ඔවුන්ට එම තරගාවලිය අහිමි වුනා.\nඋස්බෙකිස්තාන් සංචාරය සඳහා සියළු කටයුතු සැලසුම්කර තිබුනද අවසන් මොහොතේ සංචාරයට අවශ්‍ය ගුවන් ටිකට්පත් ලබා ගැනීමට මෙම ගැසට් පත්‍රය අවලංගු වීම හේතුවෙන් බාදා ඇති වුනා.\nඅවශ්‍ය ගුවන් ටිකට්පත් ලබා ගැනීමට ශ්‍රී ලංකා පාපන්දු සම්මේලනයට මුදල් තිබුනද එයට අත්සන් කිරීමේ බලය ගැසට් පත්‍රය තුලින් අහෝසි වී තිබුන හෙයින් මෙම ගුවන් ටිකට් පත් ලබා දීමට නොහැකි වී වූ බවයි පාපන්දු සම්මේලනයේ හිටපු ප්‍රධානින් පවසන්නේ.\nමෙම අර්බුදය හිටපු පරිපාලනය සහ දෙමව්පියන් විසින් ක්‍රීඩා අමාත්‍යංශයට දැනුම් දී තිබුනද, මෙම කණ්ඩායම සඳහා කිසිම විකල්ප සූදානමක් නොතිබුනු අතර ම බලධාරීන්ගේ වැරදි හේතුවෙන් මෙරට තරුණ ක්‍රීඩකයින්ට තරගාවලිය අහිමි වීම පමනක් නොව මේ වන විට ඒ වෙනුවෙන් ශ්‍රී ලංකාවට රුපියල් 7,000.000.00 ට අධික දඩයක්ද ගෙවීමට ද සිදුව තිබෙනවා.",
       "URL": "https://www.hirunews.lk/323760/ආසියානු-පාපන්දු-සම්මේලනයෙන්-ශ්‍රී-ලංකාවට-දඩයක්",
       "Category": "Local News",
       "Parent URL": "https://www.hirunews.lk/local-news.php?pageID=638"
}