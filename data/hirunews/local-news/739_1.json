{
       "Source": "hirunews",
       "Timestamp": "Saturday, 12 November 2022 - 18:48",
       "Headline": "යූවාන් වැන්ග් 5 නැවේ සහෝදරයෙකු ඉන්දීය සාගර කලාපයට ඇතුළු වෙයි",
       "News Content": "හම්බන්තොට වරායට පැමිණි මතභේදයට තුඩු දුන් යුවාන් වැන්ග් 5 නෞකාවේ සහෝදර නෞකාවක් වන යුවාන් වැන්ග් 6 නම් චීන නිරීක්ෂණ නෞකාව ඉන්දීය සාගර කලාපයට ඇතුළු වී ඇති බව ඉන්දීය මාධ්‍ය අද වාර්තා කළා.\nඉන්දුනීසියාවේ - ලොම්බර්ක් සමුද්‍ර සන්ධිය හරහා එය ඉන්දීය සාගර කලාපයට ඇතුළු වී ඇති බවයි ඒවායේ දැක්වෙන්නේ.\nඅදාළ චීන නිරීක්ෂණ නෞකාව ඉන්දීය සාගර කලාපයට ඇතුළු වී ඇත්තේ ඉන්දියාව සිදුකළ න්‍යෂ්ටික මිසයිල අත්හදා බැලීමකට සමගාමීව බවත් එම කටයුතු නිරීක්ෂණය කිරීම එහි අරමුණ විය හැකි බවටත් ඉන්දියාව සැක පළ කරනවා.\nඑමෙන්මල මෙම මාසයේ සිදුකරන චීන අභ්‍යවකාශ මධ්‍යස්ථානයේ කොටස් කක්ෂ ගත කිරිමට අදාළ වැඩසටහනකට සමගාමීව අදාළ චීන නිරීක්ෂණ නෞකාව ඉන්දීය සාගර කලාපයට ඇතුළු වී ඇති බවටත් ඇතැම් මාධ්‍ය වාර්තා පළ කර තිබෙනවා.\nකෙසේ වෙතත්ල නෞකාවේ ගමනාන්තය හෝ එහි මෙහෙයුම් පිලිබඳ කිසිදු නිල නිවේදනයක් මෙතෙක් නිකුත් වී නැහැ.\nයුවාන් වැන්ග් 6 නෞකාව 2020 වසරේදී ද ඉන්දීය සාගරයට පිවිසුණු අතර එය මාස 3ක පමණ කාලයක් එම සාගර කලාපය තුල නිරීක්ෂණ මෙහෙයුම්වල නිරත වී ඇති බවයි විදෙස් වාර්තා පෙන්වා දෙන්නේ.",
       "URL": "https://www.hirunews.lk/320245/යූවාන්-වැන්ග්-5-නැවේ-සහෝදරයෙකු-ඉන්දීය-සාගර-කලාපයට-ඇතුළු-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=739"
}