{
       "Source": "hirunews",
       "Timestamp": "Saturday, 27 March 2021 - 17:14",
       "Headline": "සූවස් ඇලේ සිරවී ඇති ලෝක ආර්ථිකය තව පැය කිහිපයකින් පා වෙයිද ?",
       "News Content": "ලොව ප්‍රකට සූවස් ඇළ මාර්ගය අවහිර කරමින් සිරවී ඇති එවර්ග්‍රීන් නැමැති ලොව විශාලතම භාණ්ඩ ප්‍රවාහන නෞකාව තවත් පැය කිහිපයකින් යාත්‍රා කරවීමට හැකි බව එම නැව හිමි ජපානයේ ෂොයිකිෂන් නැව් සමාගමේ සභාපති යුකිටෝ හිගාකි පවසනවා.\nමෙම නෞකාව සිරවීමෙන් ලෝක වෙළඳ ආර්ථිකයට සෑම පැයකටම ඇමරිකානු ඩොලර් මිලියන 400ක් අහිමි කරනවා.\nඔහු වැඩිදුරටත් සඳහන් කරන්නේ නෞකාව වැලි අතර සිර වීම හේතුවෙන් එහි බදට හෝ යාන්ත්‍රණ ක්‍රියාවලියට කිසිදු හානියක් සිදුව නොමැති බවයි.\nමේ වන විට නෞකාව නැවතත් ගමන් මාර්ගයට ගැනීමට ටග් යාත්‍රා දහයක් සහ ඉදිරිපස කොටස සිරවී ඇති වැලි පරය වැලි ඉවත් කිරීමට දැවැන්ත යන්ත්‍ර සූත්‍ර රාශියක් ද උපයෝගී කරගෙන තිබෙනවා.\nමෙම යන්ත්‍රසූත්‍ර පැය 24 පුරා අඛණ්ඩව ක්‍රියාත්මක වන බවත් හැකි ඉක්මනින් මෙම නෞකාව නැවත ගමන් මාර්ගයට ගෙන ලෝක ආර්ථිකය ක්‍රියාත්මක කරවීම සිය එකම බලාපොරොත්තුව බවත් නෞකාව හිමි ජපානයේ ෂොයිකිෂන් නැව් සමාගමේ ප්‍රකාශකයෙක් කියා සිටියා.\n\"මේ අකරතැබ්බය නිසා නැවේ බඳට කිසිදු හානියක් සිද්ධ වෙලා නෑ, ඒ වගේම තමයි නැවේ අවරපෙති ඉතාම හොඳ තත්වයේ තියෙනවා. මේ නිසා ඇයව නියමිත මාර්ගයට දමා ගත් පසු ඇයට ඇගේ ගමන නැවතත් යා හැකියි ෂොයිකිෂන් සභාපතිවරයා විශ්වාසය පළ කරනවා.''\nමෙම නෞකාව සිරවීම නිසා මේ වනවිට සූවස් ඇළ මාර්ගය දෙපස ඇමරිකානු ඩොලර් බිලියන 12 කට අධික වටිනාකමකින් යුත් බඩු භාණ්ඩ පටවාගත් නෞකා දෙසිය හැට හතක් සිර වී තිබෙනවා.\nමේ සම්බන්ධයෙන් දළ ඇස්තමේන්තුවක්  නිකුත් කරන ලොව ප්‍රමුඛතම නැව් මෙහෙයුම් සමාගමක් වන ලොයිඩ්ස් සමාගම සූවස් ඇල මාර්ගය හරහා දිනකට ගමන් ගන්නා භාණ්ඩ ප්‍රවාහන නෞකාවන්හි වටිනාකම හෙළි දක්වා තිබෙනවා.\nඒ අනුව සුවස් ඇලේ නැගෙනහිරට දල වශයෙන් දිනකට ඇමෙරිකානු ඩොලර් බිලියන 5.1 ක බඩු භාණ්ඩ ප්‍රවාහනය කරනවා.\nඑහි බටහිර බලා දිනකට දළ වශයෙන් ඇමරිකානු ඩොලර් බිලියන 4.5 ක බඩු භාණ්ඩ පටවා ගත් නැව් අඛන්ඩ  ප්‍රවාහන සේවාවක නිරත වනවා.\nඔවුන් ප්‍රකාශ කරන්නේ මේ හේතුවෙන්   මෙම නැව් මාර්ගයේ සිරවීම නිසා ලෝක ආර්ථිකයට සිදුව ඇති බලපෑම කිසිසේත් සුළු කොට තැකිය නොහැකි බවයි.\nජපානයේ හිමිකාරිත්වය හිමි එවර්ග්‍රීන් නමැති මෙම නෞකාව සූවස් ඇළ මාර්ගය හරස් කරමින් සිර වූයේ පසුගිය අගහරුවාදා (23) සවසයි.\nමේ හේතුවෙන් රටවල් රැසකට ආහාර හා ඉන්ධන සැපයුම් අඩාලව ඇති අතර ලෝක ඉන්ධන මිල හා අනෙකුත් ආහාර මිල ගණන් ඉහළ යාම පවා සිදුවුණා.\nචීනයේ සිට නෙදර්ලන්තය වෙත යාත්‍රා කරමින් සිටිලොව විශාලතම කන්ටේනර් ප්‍රවාහන නැවක් වන මෙහි කන්ටේනර් 20,000 ක් ඇති අතර එහි බර ටොන් 220,000ක්.",
       "URL": "https://www.hirunews.lk/266720/සූවස්-ඇලේ-සිරවී-ඇති-ලෝක-ආර්ථිකය-තව-පැය-කිහිපයකින්-පා-වෙයිද",
       "Category": "Local News",
       "Parent URL": "https://www.hirunews.lk/local-news.php?pageID=2059"
}