{
       "Source": "hirunews",
       "Timestamp": "Sunday, 03 October 2021 - 11:13",
       "Headline": "දිවයිනට පැමිණි ඉන්දීය විදේශ ලේකම් දළදා සමිඳුන් වැද පුදා ගනී (වීඩියෝ)",
       "News Content": "සිව්දින නිල සංචාරයක් සඳහා දිවයිනට පැමිණ සිටින ඉන්දීය විදේශ ලේකම් ශ්‍රී හර්ෂ් වර්දන් ෂ්‍රිංග්ලා අද උදෑසන මහනුවරට ගොස් දළදා සමිඳුන් වැඳ පුදාගත්තා.\nඑම අවස්ථාවට මෙරට ඉන්දීය මහ කොමසාරිස්වරයා ඇතුලු පිරිසක් එක්ව සිටි බවයි හිරු වාර්තාකරු සඳහන් කළේ.\nවිදේශ අමාත්‍යාංශ ලේකම් අද්මිරාල් මහාචාර්ය ජයනාත් කොළඹගේ ගේ ආරාධනයකට අනුව ඉන්දීය විදේශ ලේකම්වරයා ඊයේ රාත්‍රියේ මෙරටට පැමිණියා.\nඉන්දීය විදේශ ලේකම්වරයා සමඟ එම අමාත්‍යාංශයේ උසස් නිලධාරීන් තුන්දෙනෙකුද දිවයිනට පැමිණි බව හිරු ගුවන් තොටුපල වාර්තාකරු සඳහන් කළා.\nමේ අතර, ඉන්දීය විදේශ ලේකම්වරයා අද යාපනයේද සංචාරයක නිරතවීමට නියමිතයි.\nඉන්දීය විදේශ ලේකම්වරයාගෙ මෙම සංචාරය අතරතුර ත්‍රිකුණාමලයට යාමට නියමිතව ඇති අතර, ඇතැම් මාධ්‍ය වාර්තා සඳහන් කළේ ත්‍රිකුණාමලයේ පිහිටි තෙල් ටැංකි සම්බන්ධයෙන් ගිවිසුමද මෙහිදී අත්සන් කිරීමට නියමිතව පවතින බවටයි.\nඑමෙන්ම, ඉන්දීය විදේශ ලේකම්වරයා හෙට අග්‍රාමාත්‍ය මහින්ද රාජපක්ෂ, විදේශ අමාත්‍ය මහාචාර්ය ජී.එල්. පීරිස් ද හමුවීමට නියමිතයි.\nමේ අතර, විදේශ කටයුතු අමාත්‍ය මහාචාර්ය ජී.එල්. පීරිස් අද පෙරවරුවේ මිරිසවැටිය රජමහා විහාරාධිපති පූජ්‍ය ඊතලවැටුණු වැවේ ඥානතිලක හිමියන් බැහැ දුටුවා.",
       "URL": "https://www.hirunews.lk/283923/දිවයිනට-පැමිණි-ඉන්දීය-විදේශ-ලේකම්-දළදා-සමිඳුන්-වැද-පුදා-ගනී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1652"
}