{
       "Source": "hirunews",
       "Timestamp": "Saturday, 19 December 2020 - 12:49",
       "Headline": "කළුතර අවදානම් - රජයේ වෛද්‍යවරුන් අනතුරු අඟවයි (වීඩියෝ)",
       "News Content": "මෙරටින් ඊයේ (18) හඳුනාගත් කොරෝනා ආසාදිතයින් හයසිය හැට දෙදෙනා අතරින් ආසාදිතයින් 259 දෙනෙකු කොළඹ දිස්ත්‍රික්කයෙන් වාර්තා වී තිබෙනවා.\nබ්ලූමැන්ඩල් ප්‍රදේශයෙන් ආසාදිතයින් 44 දෙනෙකු, දෙමටගොඩින් ආසාදිතයින් 33 දෙනෙකු සහ අලුත්කඬේ ප්‍රදේශයෙන් ආසාදිතයින් 25 දෙනෙකු ඒ අතර වනවා.\nඒ අනුව කොරෝනා දෙවන රැල්ල ආරම්භ වූ ඔක්තෝම්බර් 04 වැනිදා සිට මේ දක්වා ගතවූ කාලය තුළ කොළඹ දිස්ත්‍රික්කයෙන් හඳුනාගෙන ඇති සමස්ත ආසාදිතයින් සංඛ්‍යාව 15,624 ක්.\nඑසේම, කළුතර දිස්ත්‍රික්කයෙන් ආසාදිතයින් 164 දෙනෙකු, ගම්පහ දිස්ත්‍රික්කයෙන් ආසාදිතයින් 79 දෙනෙකු, මහනුවර දිස්ත්‍රික්කයෙන් ආසාදිතයින් 46 දෙනෙකු, මාතර දිස්ත්‍රික්කයෙන් ආසාදිතයින් 26 දෙනෙකු සහ ගාල්ල දිස්ත්‍රික්කයෙන් ආසාදිතයින් 18 දෙනෙකු ඊයේ වාර්තා වී තිබුණා.\nකළුතර දිස්ත්‍රික්කයේ කොරෝනා අවදානම සීග්‍රයෙන් ඉහළ ගොස් ඇති බව පවසන රජයේ වෛද්‍ය නිලධාරීන්ගේ සංගමයේ සංස්කාරක වෛද්‍ය හරිත අලුත්ගේ කියා සිටියේ සෞඛ්‍ය බලධාරීන්ගේ අවධානය ඒ සඳහා යොමුවිය යුතු බවයි.\nමේ අතර, බස්නාහිර පළාතෙන් පිටවන පුද්ගලයින් සම්බන්ධයෙන් සිදුකරන ක්ෂණික ප්‍රතිදේහ පරීක්ෂණ හෙවත් රැපිඞ් ඇන්ටිජන් පරීක්ෂණ අද (19) දිනයේද සිදුකරන බව පොලීසිය පවසනවා.\nඒ අනුව, කොළඹ - පුත්තලම මාර්ගයේ කොච්චිකඩේ ප්‍රදේශයේදීත්, හයිලෙවල් මාර්ගයේ සාලාව ප්‍රදේශයේදීත් සහ නුවරපාරේ නිට්ටඹුව ප්‍රදේශයේදීත් මෙලෙස අදාළ පරීක්ෂණ සිදුකෙරෙනවා.\nමේ අතර, නිරෝධායන නීති උල්ලංඝනය කරමින් අධිවේගී මාර්ගයේ බස් රථයකින් ගමන් කළ බොරැල්ල ප්‍රදේශයේ පිරිසක් මත්තල පිටවීමේ පර්යන්තයේදී පොලිස් භාරයට ගැනුණා.\n51 දෙනෙකුගෙන් යුත් එම පිරිස අතර දැනට හුදෙකලාවට ලක්කර ඇති වනාතමුල්ල ප්‍රදේශයේ පදිංචිකරුවෙකුද සිටි අතර, එම පිරිස යළිත් බොරැල්ල පොලිස් ස්ථානයට රැගෙන ඒමෙන් අනතුරුව මේ වනවිට නිරෝධායනයට යොමුකර තිබෙනවා.\nපොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ කියා සිටියේ හුදෙකලා කර ඇති ප්‍රදේශවල සිටින පුද්ගලයින්ට ඉන් බැහැරව යෑම සඳහා අනුබල දෙන පුද්ගලයින්ට එරෙහිවද නීතිය ක්‍රියාත්මක කරන බවයි.",
       "URL": "https://www.hirunews.lk/257387/කළුතර-අවදානම්-රජයේ-වෛද්‍යවරුන්-අනතුරු-අඟවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2266"
}