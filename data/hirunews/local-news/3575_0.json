{
       "Source": "hirunews",
       "Timestamp": "Thursday, 03 January 2019 - 12:46",
       "Headline": "විදෙස් රැකියා ජාවාරමක නිරතවූ පුද්ගලයෙකු හිරු මැදිහත්වීමෙන් කුරුණෑගලදී අල්ලයි",
       "News Content": "විදේශ සේවා නියුක්ති කාර්යාංශයේ නිලධාරියෙකු ලෙස පෙනී සිටිමින් විදෙස් රැකියා ජාවාරමක නිරතවූ පුද්ගලයෙකු කුරුණෑගල ප්‍රදේශයේදී අත්අඩංගුවට ගෙන තිබෙනවා.\nඒ, විදෙස් රැකියාවක් ලබාදෙන බව පවසා කාන්තාවන් දෙදෙනෙකුගෙන් මුදල් ලබාගනිමින් සිටියදියි.\nමීට සතියකට පමණ පෙර පොළොන්නරුව - අත්තනකඩවල ප්‍රදේශයේදී බස් රථයකින් ගමන් කළ කාන්තාවන් දෙදෙනෙකුට මෙම පුද්ගලයා මුණගැසී තිබෙනවා.\nඔහු එහිදී පවසා ඇත්තේ සයිප්‍රසයේ බැංකුවක රැකියාවක් ලබාදිය හැකි අතර ඒ සඳහා කොටස් කිහිපයකින් මුදල් ගෙවීමක් සිදුකළ යුතු බවටයි.\nහැකිනම් තවත් කාන්තාවන් කිහිපදෙනෙකු සම්බන්ධ කරදෙන ලෙසද ඔහු පවසා තිබෙනවා.\nඉන් අනතුරුව මෙම කාන්තාවන් දෙදෙනා ඇතුලූ තවත් පස්දෙනෙකුගෙන් පමණ මොහු රුපියල් 50,000 ක පමණ මුදලක් ලබාගෙන ඇති බවයි වාර්තාවන්නේ.\nපසුව මෙම පුද්ගලයාගේ ප්‍රකාශ ගැන සැක සිතූ එක් කාන්තාවක් සිද්ධිය පිළිබඳව පොළොන්නරුව හිරු වාර්තාකරුට කරුණු පවසා තිබෙනවා.\nඉන් අනතුරුව අප වාර්තාකරුගේ මැදිහත්වීමෙන් කුරුණෑගල පොලීසියට පැමිණිලි කර ඇති අතර, පසුව පොලිස් නිළධාරින්ගේ උපදෙස් පරිදි සැකකරුට තවත් මුදලක් ලබාදීමට අදාළ කාන්තාව කැමැත්ත පළ කර තිබෙනවා.\nඑම මුදල්ලබාදීමට එකඟවී ඇත්තේ කුරුණෑගල බස් නැවතුම්පලේදීයි.\nඒ අනුව අද පෙරවරුවේ මෙම කාන්තාව අදාළ පුද්ගලයා මුණගැසී තිබෙනවා.\nඑම අවස්ථාවේදී සැකකරු අත්අඩංගුවට ගනු ලැබුවේ සිවිල් ඇඳුමින් සැරසුණු පොලිස් නිලධාරින් විසින්.\nමොහු 37 හැවිරිදි පුද්ගලයෙකු වන අතර, මොහු තවත් වංචනික ක්‍රියාවලට සම්බන්ධ ද යන්න පිලිබඳව විමර්ශණයක් ආරම්භ කර ඇති බවයි කුරුණෑගල පොලීසිය සඳහන් කළේ.",
       "URL": "https://www.hirunews.lk/207388/විදෙස්-රැකියා-ජාවාරමක-නිරතවූ-පුද්ගලයෙකු-හිරු-මැදිහත්වීමෙන්-කුරුණෑගලදී-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=3575"
}