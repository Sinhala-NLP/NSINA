{
       "Source": "hirunews",
       "Timestamp": "Thursday, 22 June 2017 - 19:19",
       "Headline": "ආණ්ඩුව සහ විපක්ෂය කල් තැබීමේ විවාදයත් නවතයි",
       "News Content": "සුරාබදු ආඥා පනත යටතේ මත්පැන් බලපත්‍ර ගාස්තු සම්බන්ධ විශේෂ ගැසට් පත්‍රය පිළිබද විවාදය අද (22) පාර්ලිමේන්තුවේදී පැවැත්වුණා.\nයෝජනාව පාර්ලිමේන්තුවට ඉදිරිපත් කරමින් මුදල් හා ජනමාධ්‍ය අමාත්‍ය මංගල සමරවීර කියා සිටියේ නීතිවිරෝධී මත්පැන් නිෂ්පාදනය අඩු කිරීමේ අරමුණින් අදාළ මිල සංශෝධනය සිදුකරන බවයි.\nඊයේ සරසවි සිසුන්ට එල්ල වූ ප්‍රහාරය පිළිබදව සහ ඒ හේතුවෙන් රජයේ වෛද්‍ය නිලධාරින්ගේ සංගමය ආරම්භ කර ඇති වැඩවර්ජනය පිළිබදව පාර්ලිමේන්තුවේ විශේෂ විවාදයක් අවශ්‍ය බව දිනේෂ් ගුණවර්ධන මන්ත්‍රීවරයා ප්‍රකාශ කළා.\nඒ සදහා අවස්ථාව ලබාදිය හැකි ද යන්න කතානායකවරයා කළ විමසීමේදී සභානායක ලක්ෂ්මන් කිරිඇල්ල ඊට එකගත්වය පළ කළා.\nකෙසේ වෙතත්, සරසවි සිසුන්ට පහරදීමේ සිද්ධිය සම්බන්ධයෙන් සහ වෛද්‍ය වර්ජනය සම්බන්ධයෙන් පස්වරු 4 යි 30 ට ආරම්භ කිරීමට නියමිතව තිබූ පාර්ලිමේන්තු විවාදය පැවැත්වීමට අද (22) ඉඩ ලැබුණේ නැහැ.\nපස්වරු 4 යි 05 ට පමණ නියමිත කටයුතු අවසන් වූ අතර, පසුව විවාදයට අදාළ කල් තැබීමේ යෝජනාව ඉදිරිපත් කිරීම සදහා පාර්ලිමේන්තු මන්ත්‍රී දිනේෂ් ගුණවර්ධනට අවස්ථාව හිමිවුණා.\nඒ වනවිට ඔහු සභා ගර්භයේ රැදී නොසිටීම හේතුවෙන් මූලාසනය තීරණය කළේ පාර්ලිමේන්තුව හෙට පෙරවරු 10 යි 30 දක්වා කල් තැබීමටයි.",
       "URL": "https://www.hirunews.lk/164187/ආණ්ඩුව-සහ-විපක්ෂය-කල්-තැබීමේ-විවාදයත්-නවතයි",
       "Category": "Local News",
       "Parent URL": "https://www.hirunews.lk/local-news.php?pageID=4457"
}