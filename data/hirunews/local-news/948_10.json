{
       "Source": "hirunews",
       "Timestamp": "Thursday, 11 August 2022 - 22:26",
       "Headline": "වන්දනා ගමනක් කර ගත් ක්‍රීඩා උළෙල - ශ්‍රී ලංකාවට කළු පැල්ලමක් එක් කරමින් 10ක් පනී (වීඩියෝ)",
       "News Content": "2022 පොදුරාජ්‍ය මණ්ඩලයීය ක්‍රීඩා උළෙලේ නිමාව සනිටුවන් වූයේ නැවත නැවතත් මෙරට ක්‍රීඩාවේ හෙට දවස පිළිබඳ සිතන්නට බොහෝ දේ ඉතිරි කරමින්.\nඊට එක්වූ ක්‍රීඩක ක්‍රීඩිකාවන් සහ නිලධාරින් බහුතරයක් දෙනා සුපුරුදු පරිදි මෙවරත් පොදුරද මඩුලු ක්‍රීඩා උළෙල වන්දනා ගමනක් කරගෙන තිබුණා.\nමේ වන්දනා ගමන සඳහා පූර්ණ අනුග්‍රහය දැක්වූයේ ශ්‍රී ලංකා ක්‍රිකට් ආයතනය වීමත් විශේෂත්වයක්.\nඒ සඳහා ඔවුන් රුපියල් මිලියන 22ග5ක මුදලක් ක්‍රීඩා අමාත්‍යංශයට ලබාදී තිබුනා.\nඑසේ ශ්‍රී ලංකා ක්‍රිකට් ආයතනයට පිං සිදු වන්නට එංගලන්තය බලා ගිය මේ පිරිසෙන් දස දෙනෙකු එහීදී අතුරුදැන් වුනේ ශ්‍රී ලංකාවේ කීර්ති නාමයට ජාත්‍යන්තරයේ කළු පැල්ලමක් එක් කරමින්.\nජාත්‍යන්තර තරගාවලි සඳහා සහභාගී වූ ක්‍රීඩක ක්‍රීඩිකාවන් එම රට වලදී පැන ගිය පළමු හෝ දෙවන අවස්ථා මෙය නොවේ.\nනමුත් දිගින් දිගටම මෙවැනි සිදුවීම් සිදුවීමට ඉඩහැර එම තරගාවලි වලට එක්වන වගකිව යුත්තන් නිද්‍රාශීලීව පසුවීම කනගාටුවට කරුණක්.\nමෙරට වැඩිම පිරිසක් එකවර අතුරුදන් වූ ජාත්‍යන්තර තරගාවලිය ලෙසද මෙවර පොදුරාජ්‍ය මණ්ඩලයීය ක්‍රීඩා උළෙල වාර්තා පොත් අතරට එක්වුණා.\nශ්‍රී ලංකා ජූඩෝ සම්මේලනයේ සභාපති අසේල ද සිල්වා, ජූඩෝ ක්‍රීඩිකා චමිලා දිලානි, මල්ලවපොර ක්‍රීඩකයින් වන ශානිත් චතුරංග, සුරේෂ් ප්‍රනාන්දු, මල්ලවපොර ක්‍රීඩිකා ශ්‍රියන්තිකා නිරෝශනී, බීච් වොලිබෝල් ක්‍රීඩකයින් වන මලින්ත යාපා, අශේන් රශ්මික සහ බොක්සිං ක්‍රීඩකයින් වන විමුක්ති කුමාර, සංජීව බණ්ඩාර රාජකරුණා, නිකලස් විටාලිස් මෙවර ශ්‍රී ලංකාවට එම අසීමිත ගෞරවය හිමිකර දුන්නා.\nසුපුරුදු පරිදි මෙවරත් ජාතික ඔලිම්පික් කමිටුව සිය අතවැසියන්ට දොළ පිදේනි පුදන්නට බර්මින්හැම් පොදුරාජ්‍ය මණ්ඩලයීය ක්‍රීඩා උළෙල යොදා ගෙන තිබුනේ කිසිදු හිරිකිතයකින් තොරවයි.\nනමට පමණක් සිටි මාධ්‍ය කළමනාකරුට අමතරව ජාතික ඔලිම්පික් කමිටුවේ කාර්‍ය මණ්ඩල සාමාජිකාවන්ද ඒ අතර වුණා.\nක්‍රීඩා අමාත්‍යවරයාටත් උඩින් සිටිමින් දැන් කලක පටන් මෙරට ක්‍රීඩාවේ සර්ව බලධාරී දෙවියන් ලෙස කටයුතු කරන්නේ ජාතික ඔලිම්පික් කමිටුවට අරක් ගත් බහිරවයින් කිහිපදෙනෙකු බව සැවොම දන්නා රහසක්.\nමේ බහිරවයින් කිහිපදෙනාගේ කෙරුවාව පිලිබඳ ්‍යසරම ීචදරඑි අනාවරණ කලේ වරක් දෙවරක් නොවේ.\nනමුත් පත්වන සෑම ක්‍රීඩා අමාත්‍යවරයෙක්ම සිය අල්ලේ නැටවූ ඔවුන් හිතුමතේ සිය කටයුතු සිදුකරගෙන ගියා.\nසුපුරුදු පරිදි පොදුරද මඩුලු ක්‍රීඩා උළෙලේ පසු විපරම් වාර්තාවක් ඊට එක්වූ කණ්ඩායම් ප්‍රධානියා විසින් තව නොබෝ දිනකින් ක්‍රීඩා අමාත්‍යවරයාට ලබා දෙනු ඇති.\nකනගාටුවට කරුණ වන්නේ සෑම අවස්තාවකදීම මෙන් මෙවරත් ඒ වාර්තාව හමස් පෙට්ටියට යෑමයි.\nමෙරට ක්‍රීඩාවට වින කටින ජාතික ඔලිම්පික් කමිටුවේ බහිරවයින් පන්නා දමන්නට සමත් කොන්දක් ඇති ක්‍රීඩා අමාත්‍යවරයෙක් පත්වන තුරු මෙරට ක්‍රීඩාවේ අනාගත සුබ සිද්ධිය ගැන කවර නම් කතාද ?",
       "URL": "https://www.hirunews.lk/312505/වන්දනා-ගමනක්-කර-ගත්-ක්‍රීඩා-උළෙල-ශ්‍රී-ලංකාවට-කළු-පැල්ලමක්-එක්-කරමින්-10ක්-පනී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=948"
}