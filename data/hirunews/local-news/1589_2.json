{
       "Source": "hirunews",
       "Timestamp": "Tuesday, 02 November 2021 - 15:04",
       "Headline": "සිරිල් ගාමිණී පියතුමන්ගෙන් ශ්‍රේෂ්ඨාධිකරණයට පෙත්සමක්",
       "News Content": "අපරාධ පරීක්ෂණ දෙපාර්තමේන්තුව මගින් තමාව අත්අඩංගුවට ගැනීම වළක්වන නියෝගයක් නිකුත් කරන්නැයි ඉල්ලා ආචාර්ය සිරිල් ගාමිණී පියතුමන් ශ්‍රේෂ්ඨාධිකරණයට පෙත්සමක් ගොනුකර තිබෙනවා.\nපසුගියදා පාස්කු ප්‍රහාරයට අදාළව සිරිල් ගාමිණී පියතුමන් සහ වෙනත් පුද්ගලයින් සිදුකර ඇති චෝදනා ප්‍රතික්ෂේප කරමින් රාජ්‍ය බුද්ධි සේවාවේ අධ්‍යක්ෂ ජනරාල් මේජර් ජෙනරාල් සුරේෂ් සලේ අපරාධ පරීක්ෂණ දෙපාර්තමේන්තුව වෙත පැමිණිල්ලක් සිදු කළා.\nඊට අදාළව ප්‍රකාශයක් ලබාදීම සඳහා එම දෙපාර්තමේන්තුවට පැමිණෙන ලෙසට සිරිල් ගාමිණී පියතුමන්ට පසුගියදා දැනුම්දීමක් ද සිදුකර තිබුණා.\nකෙසේ වෙතත් එදින උන්වහන්සේ එහි නොපැමිණි අතර, ඒ වෙනුවට වෙනත් පියතුමන්ලා 3 දෙනෙකු අපරාධ පරීක්ෂණ දෙපාර්තමේන්තුවට පැමිණ සිටියා. ඔවුන් ඉල්ලා තිබුණේ ප්‍රකාශයක් ලබාදීම සඳහා සතියක කාලයක් සිරිල් ගාමිණී පියතුමන්ට ලබාදෙන ලෙසයි.",
       "URL": "https://www.hirunews.lk/286801/සිරිල්-ගාමිණී-පියතුමන්ගෙන්-ශ්‍රේෂ්ඨාධිකරණයට-පෙත්සමක්",
       "Category": "Local News",
       "Parent URL": "https://www.hirunews.lk/local-news.php?pageID=1589"
}