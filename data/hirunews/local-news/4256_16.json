{
       "Source": "hirunews",
       "Timestamp": "Tuesday, 24 October 2017 - 9:10",
       "Headline": "පුලතිසිපුර විද්‍යා පීඨයේ දෙපිරිසක් අතර ගැටුමක් (ඡායාරූප)",
       "News Content": "පුලතිසිපුර ජාතික අධ්‍යාපන විද්‍යා පිඨයේ ඉගෙනුම ලබන සිසුවියන් දෙපිරිසක්  ඊයේ (23) රාත්‍රියේදී ගැටුමක් ඇති කරගෙන ඇති බවත් මේ අනුව රාත්‍රියේදී සිසුවියන්ගේ ආරක්ෂාව සදහා පොලිසිය යොදවා සිටි බව එම විද්‍යා පිඨ ආරංචි මාර්ග කියා සිටියා.\nමෙසේ පළමු වසර ඉගෙනුම ලබන සිසුවියන් හා දෙවන වසර ඉගෙනුම ලබන සිසුවියන් අතර මෙම ගැටුම ඇතිවී තිබෙනවා.\nගැටුමේ දී විදුලි පංකා නිවා දමා නේවාසිකාගාරයේ පිඟන් පොළොවේ ගසා ඇති බවද පුලතිසි පුර විද්‍යා පිටයේ මුරකරුවෙකු අප වාර්තාකරු සමඟ කියා තිබෙනවා.\nමේ සම්බන්ධයෙන් අප පොළොන්නරුව පොලිසියෙන් විමසු විට එහි ප්‍රකාශකයෙකු සදහන් කර සිටියේ ඊයේ රාත්‍රී යොදවා තිබු පොලිස් ආරක්ෂාව අද (24) උදෑසන ඉවත් කළ බවත් නැවත කලහකාරී තත්වයක් ඇති වූවහොත් පොලිසිය යෙදවීමට කටයුතු කරන බවයි.\nපුලතිසිපුර ජාතික අධ්‍යාපන විද්‍යාපීඨයේ පළමු වසර හා දෙවන වසර ගුරු සිසුවියන් 23 දා රාත්‍රියේ භෝජනාගාරයේ දී ඇති වූ වචන හුවමාරුවක් දුර දිග යාමෙන් ගැ‍ටුමක් ඇති කරගෙන විද්‍යාපීඨයේ පාළනාධිකාරියට පාළනය කරගැනීමට නොහැකි තත්ත්වයක් උදා වීමෙන් පොළොන්නරුව පොලිසියේ ආරක්ෂාව ඉල්ලා තිබුනා.\nපුලතිසිපුර ජාතික අධ්‍යාපන විද්‍යාපීඨයේ  පළමු වසර හා දෙවන වසර ගුරු සිසුවියන් අතර මෙම ගැ‍ටුම ඉකුත් වාර නිවාඩුවට පෙර සිට පැවති ඇති අතර පාළනාධිකාරිය මේ වනතෙක් ඊට විසදුම් නොදීම නිසා යළි සිසුවියන් අතර මෙම ගැ‍ටුම් වර්ධනය වී ඇතැයි අභ්‍යන්තර ආරංචිමාර්ග පවසනවා.\nකෙසේ වෙතත් 23 දා රාත්‍රී ආහාර ගැනීමට ගොස් භෝජනාගාරයේ දී මෙම ගැ‍ටුම ආරම්භ වී  තිබෙනවා.\nරාත්‍රී 8.30 ත් 9.00 ත් අතර කාලය තුළ ආරම්භ වූ මෙම ගැ‍ටුමට ගුරු සිසුන් ද පසුව සම්බන්ධ වී තිබෙනවා.\nවිද්‍යා පීඨයේ කථිකාචාර්යවරුන්ට පවා පරුෂ වචනයෙන් බැන වදිමින් හූ කියමින් සිදු කළ මෙම කෝලාහලය පාලනය කිරීමට රාත්‍රී 10.30 වනතෙක් නොහැකි වූ බව සඳහන්.\nපසුව පීඨාධිපතිවරයා හා පොලිස් හදිසි ඇමතුම් අංක 119 ට ලැබුණු ඉල්ලීමක් අනුව පොලිස් ආරක්ෂාව සැපයීමට පියවර ගත් බව පොළොන්නරුව මූලස්ථාන පොලිසිය කියා සිටියා.\nමෙම සිදුවීම සම්බන්ධයෙන් පුළතිසිපුර ජාතික අධ්‍යාපන විද්‍යාපීඨයේ පීඨාධිපති ජේ.ඒ .ගුණපාලගෙන් විමසීමක් කිරීමට දුරකථනයෙන් අවස්ථා කිහිපයකම උත්සාහ කළ ද එය ව්‍යර්ථ වූ බව අප වාර්තාකරු කියා සිටියා.\nඡායාරූප - මින්නේරිය, රොෂාන් තුෂාර",
       "URL": "https://www.hirunews.lk/174262/පුලතිසිපුර-විද්‍යා-පීඨයේ-දෙපිරිසක්-අතර-ගැටුමක්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4256"
}