{
       "Source": "hirunews",
       "Timestamp": "Sunday, 28 March 2021 - 13:00",
       "Headline": "කෝටි 8ක් වෙන් වූ - නිම නොවූ මාර්ගය (වීඩියෝ)",
       "News Content": "මැදවච්චිය - ඇටවීරගොල්ලැව සිට දුටුවැව - ලෝලුගස්වැව දක්වා මාර්ගයේ කිලෝමීටර් 5.2ක ප්‍රමාණයක් පිළිසකර කිරීමට අවස්ථා දෙකකදී මුදල් වෙන් කෙරුණා.\nඅටකෝටි අසූලක්ෂයකට අධික මුදලක් ඇස්තමේන්තු කෙරෙමින් පසුගිය රජය සමයේ ආරම්භ වන මෙම ව්‍යාපෘතිය මේවන විට අතරමග නවතා දමා තිබෙන්නේ මෙම මාර්ගය ඔස්සේ ගමන් ගන්නා ජනතාවද දැඩි අසීරුතාවකට පත්කරමින්.\nඋතුරුමැද පළාත් සභාව යටතේ ක්‍රියාත්මක වූ මෙම ව්‍යාපෘතියේ වැඩ 2019 වසරේ නොවැම්බර් මාසයේ අවසන් වීමට තිබුණත් මාර්ගයේ කිසිදු ප්‍රතිසංස්කරණයක් නොකොට නවතා දමා මේවන විට වසරකට අධික කාලයක් ගතවනවා.\nප්‍ර දේශයේ ජනතාව චෝදනා කරන්නේ දැනට වැඩ අවසන් කර ඇති කොටසද අදාළ කොන්ත්‍රාත් සමාගම කිසිදු ප්‍රමිතියකින් තොරව නිමකර ඇති බවටයි.\nජලය බැසයාමට සකස්කර ඇති බෝක්කුද මේවන විට ප්‍රදේශයේ වැසියන්ට මාරකයක් බවට පත්ව තිබෙනවා.\nකෝටි 8කට අධික මහජන මුදල් මෙම මාර්ගය ප්‍රතිසංස්කරණය සඳහා උතුරුමැද පළාත් සභාවෙන් වෙන්වුවද මෙම මාර්ගය නිසි ලෙස පිළිසකර කෙරෙන්නේ කවදාද ?\nමේ අතර පසුගිය රජය සමයේ තුලාන ප්‍ර දේශයේ ඉදිකරන ලද පණ්ඩුකාභයපුර උදා ගම්මාන ව්‍යාපෘතියේ ඉදිකරන ලද නිවාස අක්‍රමවත් අන්දමින් බෙදාදී ඇති බවට එම ග්‍රාම නිලධාරී වසමේ ජනතාව චෝදනා කරනවා.\nඔවුන් පෙන්වා දෙන්නේ තුමන්ට පාරම්පරිකව හිමිවූ භූමියේ ගොවිතැන් කටයුතු සිදුකිරීමටද මේවන විට බලධාරීන් ඉඩ ලබා නොදෙන බවයි.\nතුලාන පණ්ඩුකාභයපුර ජනතාවට බලාපොරොත්තු වර්ෂාවන් වස්සමින් ඉදිකරන ලද මෙම නිවාස ක්‍රමවත් අන්දමින් ජනතා අයිතියට පත්කරන තෙක් හිරු රතු මිනිත්තුව අවධානයෙන්.",
       "URL": "https://www.hirunews.lk/266788/කෝටි-8ක්-වෙන්-වූ-නිම-නොවූ-මාර්ගය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2057"
}