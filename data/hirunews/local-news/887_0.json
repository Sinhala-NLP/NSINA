{
       "Source": "hirunews",
       "Timestamp": "Tuesday, 06 September 2022 - 19:30",
       "Headline": "ශ්‍රී ලංකාවේ පවුල් පහකින් හතරක් එක්කෝ ආහාර වේලක් මගහරිනවා නැතිනම් සීමා කරනවා - ලෝක ආහාර වැඩපිළිවෙළ කියයි",
       "News Content": "මින් පෙර නොවූ ආකාරයේ ආර්ථික අර්බුදයකට ලක් වීම හේතුවෙන් ශ්‍රී ලංකාවේ ආහාර සුරක්ෂිතතාව නොමැති වීම හරහා මිලියන ගණනක ශ්‍රී ලාංකිකයන් දැඩි බලපෑමකට ලක් වී සිටින බව ලෝක ආහාර වැඩපිළිවෙළේ ආසියා සහ පැසිෆික් කලාපීය අධ්‍යක්ෂ ජෝන් එයිලිෆ් පවසනවා.\nඔහු මේ බව සඳහන් කළේ ශ්‍රී ලංකාවේ දින දෙකක සංචාරයක් අවසන් කිරීමෙන් අනතුරුවයි.\n\"මිලියන ගණනක ශ්‍රී ලාංකීය ජනතාවට තව දුරටත් ප්‍රමාණවත් ආහාර ආහාර වේලක් ලබා ගැනීමට අපහසු අතර පවතින තත්ත්වය ඉදිරි සතිවලදී තවදුරටත් බරපතල වනු ඇතැයි අපි සැලකිලිමත් වෙමු. මේ නිසා ලෝක ආහාර වැඩ පිළිවෙලේ ප්‍රතිචාර දැක්වීම අතිශය වැදගත් වී තිබෙනවා. අපගේ සහාය දැක්වීමේ ප්‍රමුඛතාවය වන්නේ ළමුන් සහ මව්වරුන් සිටින පවුල්වලට මූලිකත්වය ලබාදෙමින්. ඔවුන් ජීවිතය පවත්වා ගැනීමට අත්‍යවශ්‍ය ආහාර සහ පෝෂණ සහාය ලබාදීම අපේ පුමුඛ ඉලක්කයයි.\" එයිලිෆ් වැඩි දුරටත් කියා සිටියා.\nලෝක ආහාර වැඩ පිළිවෙළේ නවතම සමීක්ෂණයන්ට අනුව එම සමීක්ෂණයට පෙර සම්බන්ධ වූ පවුල් ඒකක ප්‍රමාණයෙන් 1/2 කට පමණ ආහාර ලබා ගැනීමට ඇති අපහසුතාව නිසා කුසගින්න තියුනු ලෙස ඉහල යමින් පවතින බවට වාර්තා වනවා.\nඑයට හේතු වශයෙන් ආහාර සැපයුම් දාමයන්ට බාධා ඇතිවීම, ආහාරවල අධික මිල, උද්ධමනය වාර්තාගත මට්ටමින් ඉහළ යාම, ආදායම් අහිමි වීම සහ ඉන්ධන ද ඇතුළුව ප්‍රධාන පාරිභෝගික ද්‍රව්‍ය වල දැඩි හිඟකම පෙන්වා දී තිබෙනවා.\nමෙම සංචාරයේ දී ලෝක ආහාර වැඩ පිළිවෙළේ සහය ලැබුණු ප්‍රතිලාභීන් කණ්ඩායම් කිහිපයක් සමග ලෝක ආහාර වැඩ පිළිවෙළේ ආසියා සහ පැසිෆික් කලාපීය අධ්‍යක්ෂවරයා අදහස් හුවමාරු කරගෙන තිබෙනවා.\nඑහිදී ඔවුන් ආහාර සපයා ගැනීමේ දී මුහුණ දෙන දුෂ්කරතා හොඳින් අවබෝධ කර ගැනීමට හැකිවූ බවයි ලෝක ආහාර වැඩ පිළිවෙලේ ජෝන් එයිලිෆ් සඳහන් කරන්නේ.\nමේ වන විට ශ්‍රී ලංකාවේ පවුල් පහකින් හතරක්ම එක්කෝ ආහාර ප්‍රමාණය සීමා කිරීම් හෝ ආහාර වේල මඟ හැරීම සිදු කරන බව හෙළි වී ඇතැයි පවසන කලාපීය අධ්‍යක්ෂවරයා වැඩි දුරටත් සඳහන් කරන්නේ මේ තත්ත්වය නාගරික ප්‍රදේශවල තවත් බරපතල බවයි.\nමෙම සංචාරයේදී ලෝක දී ලෝක ආහාර වැඩ පිළිවෙළේ ආසියා සහ පැසිෆික් කලාපීය අධ්‍යක්ෂ ජෝන් එයිලිෆ් අග්‍රමාත්‍ය දිනේෂ් ගුණවර්ධන සහ විදේශ කටයුතු අමාත්‍ය අලි ශබ්රි ද මුන ගැසුනා.",
       "URL": "https://www.hirunews.lk/314726/ශ්‍රී-ලංකාවේ-පවුල්-පහකින්-හතරක්-එක්කෝ-ආහාර-වේලක්-මගහරිනවා-නැතිනම්-සීමා-කරනවා-ලෝක-ආහාර-වැඩපිළිවෙළ-කියයි",
       "Category": "Local News",
       "Parent URL": "https://www.hirunews.lk/local-news.php?pageID=887"
}