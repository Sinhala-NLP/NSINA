{
       "Source": "hirunews",
       "Timestamp": "Saturday, 22 October 2022 - 6:51",
       "Headline": "මහින්ද සමරසිංහ මෙක්සිකෝවේ ශ්‍රී ලංකා තානාපති ලෙස අක්තපත්‍ර භාරදෙයි",
       "News Content": "මෙක්සිකෝවේ ශ්‍රී ලංකා තානාපතිවරයා වශයෙන් මහින්ද සමරසිංහ සිය අක්තපත්‍ර ලිපියේ පිටපත් එක්සත් ජනපදයේ සිටින මෙක්සිකෝ තානාපතිවරයා වෙත පිළිගන්වා තිබෙනවා.\nපසුගිය 19 වනදා වොෂින්ටන් ඩී.සී. හි මෙක්සිකෝ සංස්කෘතික මධ්‍යස්ථානයේ පැවති නිල උත්සවයක් අතරතුරයි තානාපති මහින්ද සමරසිංහ මෙම අක්ත පත්‍ර පිළිගන්වා ඇත්තේ.\nඅක්තපත්‍ර පිළිගැන්වීමෙන් අනතුරුව පැවති හමුවේ දී සිය අදහස් පළ කළ තානාපතිවරයා කියාසිටියේ, දෙරටේ අන්‍යෝන්‍ය ප්‍රයෝජනය සඳහා දෙරට අතර පවතින සබඳතා වඩාත් ඉහළ මට්ටමකට ගෙන ඒමට වෙහෙස වී කටයුතු කිරීම සඳහා තමන් දැඩි අධිෂ්ඨානයකින් පසුවන බවයි.\nවර්තමානය වන විට ශ්‍රී ලංකාව කෙරෙහි හිතකර වෙළඳ ශේෂයක් ද සහිතව, ශ්‍රී ලංකාවේ නිෂ්පාදන සඳහා වන 15 වැනි අපනයන ගමනාන්තය බවට මෙක්සිකෝව පත්ව ඇති බව ඔහු මෙහිදී සඳහන් කළා.\nදෙරට අතර පවතින ආයෝජන සහ වෙළෙඳ අවස්ථා තවදුරටත් පුළුල් කිරීමට ඉදිරියේ දී වැඩි අවධානයක් යොමු කරන බව ද තානාපතිවරයා කියාසිටියා.\nශ්‍රී ලංකාවේ දැනට පවතින මූල්‍ය අර්බුදය සහ ඒ ආශ්‍රිත ප්‍රවණතා පිළිබඳව පැහැදිළි කළ මහින්ද සමරසිංහ මහතා, මෙක්සිකෝව ඇතුළුව විශ්වාසනීය ද්විපාර්ශ්වික සහ ජාත්‍යන්තර හවුල්කරුවන්ගේ සහය ද ඇතිව වත්මන් අභියෝග ජයගැනීම සඳහා ශ්‍රී ලංකා රජය දක්වන කැපවීම පිළිබඳව අවධාරණය කළා.\nමෙක්සිකෝව එක්සත් ජාතීන්ගේ මානව හිමිකම් කවුන්සිලයේ සාමාජිකයෙකු වන බැවින්, ශ්‍රී ලංකාවේ මානව හිමිකම් ප්‍රවර්ධනය සහ ආරක්ෂා කිරීම හා සබැඳි මෑත කාලීන වර්ධනයන් සහ ශ්‍රී ලංකාවේ සංහිඳියාව සඳහා ගෙන ඇති පියවර පිළිබඳව ද තානාපතිවරයා විසින් සිය මිත්‍ර පාර්ශ්වය දැනුම්වත් කර තිබෙනවා.\nතානාපති සමරසිංහට සිය අක්තපත්‍ර මෙක්සිකෝවේ ජනාධිපතිවරයා වෙත පිළිගැන්වීමේ නිල උත්සවයක් නුදුරේදීම සුදානම් කරන බව සඳහන් කළ තානාපති එස්ටෙබාන් මොක්ටෙසුමා, ඒ අතරතුර, මෙක්සිකෝවේ ශ්‍රී ලංකා තානාපතිවරයා ලෙස සිය රාජකාරි කටයුතු නිදහසේ ක්‍රියාත්මක කිරීමට තානාපති මහින්ද සමරසිංහට හැකිවන බවයි ප්‍රකාශ කළේ.\nශක්තිමත් සැපයුම් දාමයක් සහිත මෙක්සිකෝව එක්සත් ජනපදය සහ කලාපයේ ප්‍රධාන ආර්ථිකයන් කිහිපයක් සමඟ ශක්තිමත් ආර්ථික හවුල්කාරිත්වයක් පවත්වන බව ප්‍රකාශ කළ එතුමා, කලාපය තුළ සිය පැවැත්ම පුළුල් කිරීම සඳහා මෙක්සිකෝවේ ද්විපාර්ශ්වික සහ බහුපාර්ශ්වික වෙළඳ ක්ෂේත්‍රවලින් ප්‍රයෝජන ගන්නා ලෙස ශ්‍රී ලංකාවෙන් ඉල්ලා තිබෙනවා.",
       "URL": "https://www.hirunews.lk/318504/මහින්ද-සමරසිංහ-මෙක්සිකෝවේ-ශ්‍රී-ලංකා-තානාපති-ලෙස-අක්තපත්‍ර-භාරදෙයි",
       "Category": "Local News",
       "Parent URL": "https://www.hirunews.lk/local-news.php?pageID=787"
}