{
       "Source": "hirunews",
       "Timestamp": "Saturday, 01 October 2022 - 16:24",
       "Headline": "\"මහනුවර ඔඩෙසි\" විශේෂ සංචාරක දුම්රිය ධාවනය ඇරඹෙයි",
       "News Content": "කොළඹ කොටුවේ සිට මහනුවර දක්වා ධාවනය වන \"මහනුවර ඔඩෙසි\" සුඛෝපභෝගී විශේෂ සංචාරක දුම්රිය අද (01) පෙරවරුවේ ප්‍රවාහන, අමාත්‍ය බන්දුල ගුණවර්ධනගේ ප්‍රධානත්වයෙන් කොළඹ කොටුවෙන් ගමන් ආරම්භ කෙරුණා.\nමෙම සුඛෝපභෝගී විශේෂ දුම්රිය දළදා මාළිගාව වැඳපුදාගැනීමට හා පේරාදෙණිය උද්භිත උද්‍යානය නැරඹීමට පැමිණෙන දේශීය හා විදේශීය සංචාරකයින්ගේ පහසුව පිණිස ආරම්භ කිරීමට කටයුතු කළ බවයි අමාත්‍යවරයා ප්‍රකාශ කළේ.\nතවද, අනුරාධපුර වන්දනාමාන කිරීමට යන බැතිමතුන් උදෙසා ද නුදුරේදීම කොළඹ කොටුව සිට අනුරාධපුරය දක්වා විශේෂ දුම්රියක් ධාවනයට කටයුතු කරන බව ද අමාත්‍යවරයා සඳහන් කළා.\nඅද සිට සෑම සති අන්තයකම ගමන් ආරම්භ කරන මහනුවර ඔඩෙසි දුම්රිය පෙරවරු 6.30ට කොළඹින් පිටත්ව පෙරවරු 9.18 ට මහනුවරට ළඟා වනවා.\nනැවත පස්වරු 4.50ට මහනුවරින් පිටත්වී පස්වරු 7.40ට කොළඹ කොටුවට පැමිණීමට නියමිතයි.\nමෙම දුම්රියේ අධි සුඛෝපභෝගී හා වායුසමණය කළ පහසුකම් යටතේ ආසන 44කින් යුතු පළමු පන්තියේ මැදිරි ගණන 04ක්.\nආසන 44කින් යුත් දෙවන පන්තියේ මැදිරි ගණන 3ක් වනවා,\nසම්පූර්ණ ආසන ධාරිතාව 308ක් වන අතර දුම්රිය භෝජනාගාරයකින් ද සමන්විතයි.\nවායුසමනය කළ අධි සුභෝපභෝගි පළමු පන්තියේ වෙන්කළ ආසන ප්‍රවේශ පත්‍රයක මිල රුපියල් 2000ක් වන අතර 2 වන පන්තියේ වෙන්කළ ආසනක මිල වන්නේ රුපියල් 1500ක්.\nකොළඹ කොටුව සිට මහනුවර දක්වාත් නැවත මහනුවර සිට කොළඹ කොටුව දක්වාත් ගමන්කරන මෙම දුම්රිය ගම්පහ, වේයන්ගොඩ, පේරාදෙණිය හා සරසවිඋයන යන සීමිත දුම්රිය නැවතුම්පොළ තුළ පමණක් නවත්වමින් ගමන් කරනවා.\nඑක් ගමන් වාරයක් සඳහා මෙම විශේෂ දුම්රියේ සම්පූර්ණ ධාවන කාලය පැය 2යි විනාඩි 48ක්.\nඅද දින ආරම්භ කළ මෙම සුඛෝපභෝගී දුම්රියේ පළමු ගමන්වාරයේදීම විශාල මගීන් පිරිසක් එක්ව සිටීම විශේෂත්වයක්.\nකොළඹින් උදෑසන පිටත් වී මහනුවර නගරයේ සංචාරය කර නැවත සවස් කාලයේ කොළඹ බලා පැමිණීමට හැකි පරිදි ඉතා පහසු ගමනාන්තයක් ජනතාව වෙත ලබා දීමේ අරමුණින් අද ආරම්භ කළ මෙම විශේෂ දුම්රියේ ආරම්භක අවස්ථාව සඳහා දුම්රිය සාමාන්‍යාධීකාරි කුමාර ගුණසිංහ ඇතුළු දුම්රිය දෙපාර්තමේන්තුවේ නිලධාරීන් පිරිසක් ද එක්ව සිටියා.",
       "URL": "https://www.hirunews.lk/316788/මහනුවර-ඔඩෙසි-විශේෂ-සංචාරක-දුම්රිය-ධාවනය-ඇරඹෙයි",
       "Category": "Local News",
       "Parent URL": "https://www.hirunews.lk/local-news.php?pageID=831"
}