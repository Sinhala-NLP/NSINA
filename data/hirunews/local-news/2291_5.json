{
       "Source": "hirunews",
       "Timestamp": "Sunday, 06 December 2020 - 20:16",
       "Headline": "ප්‍රාදේශීය සභා මන්ත්‍රීවරයෙකුටත් කොරෝනා (වීඩියෝ)",
       "News Content": "ගාල්ල - කරන්දෙණිය - පනාපිටිය ප්‍රදේශයේ ප්‍රාදේශීය සභා මන්ත්‍රීවරයෙකු කොරෝනා ආසාදිතයෙකු බවට හඳුනාගැනීමත් සමඟ ඔහුගේ ආශ්‍රිත පවුල් විස්සක් නිරෝධායනය සඳහා යොමු කෙරුණා.\nකරන්දෙණිය මහජන සෞඛ්‍ය පරීක්ෂක යූ.කේ.ආර්.ඩී. ලසන්ත සඳහන් කළේ අදාළ ප්‍රාදේශීය සභා මන්ත්‍රීවරයාගේ සහෝදරයා ද හදිසියේ ඇතිවූ රෝගී තත්වයකින් රෝහල් ගත කිරීමෙන් පසු මියගොස් ඇති අතර, පසුව සිදුකළ පී.සී.ආර්. පරීක්ෂණයෙන් ඔහු  කොරෝනා ආසාදිතයෙකු බවට තහවුරු වී ඇති බවයි.\nනුවරඑළිය - අඹගමුව සෞඛ්‍ය වෛද්‍ය නිලධාරී කාර්යාලයට අයත් වැලිඔය වත්ත - දඬුකැලේ පහළ කොටසට ඊයේ සිට සංචරණ සීමා පැනවීමටත්, බගවන්තලාව - බොගවාන - ලින්ස්ටන්ඞ් වතුයායේ පහළ කොටස සම්පූර්ණයෙන් හුදකලා කිරීමටත් පියවර ගෙන තිබෙනවා.\nඒ, එම ප්‍රදේශවලින් පිළිවෙලින් ආසාදිතයන් විසි පහක් සහ අටදෙනෙකු හඳුනාගැනීමත් සමගයි.\nඑමෙන්ම කොවිඩ් ආසාදිත ගුරුවරියක් වාර්තාවීමත් සමඟ නෝවුඞ් දෙමළ මහා විද්‍යාලය හෙට සහ අනිද්දා වසා තැබීමට පියවර ගෙන තිබෙනවා.\nමේ අතර, රත්නපුර නගරයේ පිහිටි මැණික් වෙළඳපොළ තාවකාලිකව වසා දැමීමට රත්නපුර මහ නගර සභාව පියවර ගත්තා.\nඒ, වෙනත් ප්‍රදේශවලින් පැමිණෙන මැණික් ව්‍යාපාරිකයන් හේතුවෙන් කොරෝනා වෛරසය පැතිරයාමේ අවදානම සලකායි.\nඑමෙන්ම, අවිස්සාවේල්ල - සීතාවක අපනයන සැකසුම් කලාපයෙන් වාර්තා වන කොරෝනා ආසාදිතයින් සංඛ්‍යාව 71 දක්වා ඉහළ ගොස් තිබෙනවා.",
       "URL": "https://www.hirunews.lk/256449/ප්‍රාදේශීය-සභා-මන්ත්‍රීවරයෙකුටත්-කොරෝනා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2291"
}