{
       "Source": "hirunews",
       "Timestamp": "Wednesday, 29 June 2022 - 7:46",
       "Headline": "පෞද්ගලික බස් ධාවනය සියයට 10ට බසී (වීඩියෝ)",
       "News Content": "ලබන මස 1 වනදා සිට ක්‍රියාත්මක වන පරිදි සියයට 30කින් බස් ගාස්තු ඉහළ නැංවීමට අදාළ නිර්දේශ ජාතික ගමනාගමන කොමිෂන් සභාව මගින් ප්‍රවාහන අමාත්‍යවරයා වෙත අද දිනය තුළ යොමුකිරීමට නියමිත යි.\nවාර්ෂික බස් ගාස්තු සංශෝධනය ලබන මස 1 වන දා සිදු කිරීමට නියමිත අතර, ඒ සම්බන්ධයෙන් සාකච්ඡාවක් ප්‍රවාහන අමාත්‍ය ආචාර්ය බන්දුල ගුණවර්ධනගේ ප්‍රධානත්වයෙන් මහාමාර්ග අමාත්‍යාංශයේ දී ඊයේ පැවැත්වුණේ, බස් සංගම් නියෝජිතයින්ගේ ද සහභාගීත්වයෙන්.\nඑහිදී ඇතැම් බස් සංගම් සියයට 30ක බස් ගාස්තු ඉහළ දැමීමේ යෝජනාව අසාධාරණ බවට ප්‍රකාශ කර තිබෙනවා.\nඒ හේතුවෙන් ඇති වූ මතභේදාත්මක තත්ත්වය මත සාකච්ඡාවට සහභාගි වූ අමාත්‍යවරයා සහ බස් සංගම් කිහිපයක නියෝජිතයින් එම ස්ථානයෙන් නැගිට පිටව යනු ලැබුවා.\nඉන් අනතුරුව යි ජාතික ගමනාගමන කොමිෂන් සභාව බස් ගාස්තු ඉහළ දැමීමට අදාළ නිර්දේශ යොමු කිරීමට කටයුතු කරනු ලැබුවේ.\nකෙසේ වෙතත් සියයට 30ක බස් ගාස්තු සංශෝධනයක් සිදු කිරීමට රජයේ පාර්ශවයද එකඟ වී නැහැ.\nඒ අනුව අද දිනය ඇතුළත අදාළ නිර්දේශ යොමු කිරීමට කටයුතු කරන බවයි ජාතික ගමනාගමන කොමිෂන් සභාවේ අධ්‍යක්ෂ ජනරාල් ආචාර්ය නිලාන් මිරැන්ඩා කියා සිටියේ.\nමේ අතර ලංගම බස් රථවලට අවශ්‍ය ටයර්, බැටරි ඇතුලු අමතර කොටස් හිඟවීම හේතුවෙන් පොදු මගී ප්‍රවාහනය ඇණහිටීමේ අවදානමක් පවතින බව සමස්ත ලංකා ප්‍රවාහන සේවක සංගමයේ ප්‍රධාන ලේකම් සේපාල ලියනගේ ප්‍රකාශ කළා.\nපවතින ඉන්ධන අර්බුදය හමුවේ අද දිනයේ දිවයින පුරා ධාවනය වන්නේ සමස්ත පෞද්ගලික බස් රථ සංඛ්‍යාවෙන් සියයට 10ක් පමණක් බවයි ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න කියා සිටියේ.",
       "URL": "https://www.hirunews.lk/308461/පෞද්ගලික-බස්-ධාවනය-සියයට-10ට-බසී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1061"
}