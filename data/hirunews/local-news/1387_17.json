{
       "Source": "hirunews",
       "Timestamp": "Sunday, 30 January 2022 - 14:18",
       "Headline": "ක්‍රිකට් පිලේ ප්‍රධාන පුහුණුකරු පිරවීම තවත් කල් යයි",
       "News Content": "ශ්‍රී ලංකා ක්‍රිකට් පිලේ ප්‍රධාන පුහුණුකරු තනතුර පිරවීම සඳහා ශ්‍රී ලංකා ක්‍රිකට් ආයතනයට තවත් කල්ගතවනු ඇති බව ක්‍රීඩා ආරංචි මාර්ග සඳහන් කළා.\nඒ, ඔවුන් ප්‍රවේශ වූ ශ්‍රී ලංකා කණ්ඩායම සමග මීට පෙර කටයුතු කළ ග්‍රැහැම් ෆෝඩ් සහ පෝල් ෆාබ්‍රේස් තනතුර ප්‍රතික්ෂේප කිරීමත් සමග යි.\nෆාබ්‍රෙස් මේ වනවිට එංගලන්තයේ වෝවික්ෂයර් ප්‍රාන්තයේ පුහුණුකරු ලෙස වසර දෙකක කොන්ත්‍රාත්තුවක් මත සිටින අතර, ග්‍රැහැම් ෆෝඩ් අයර්ලන්තයේ ස්ථිර පදිංචිය අපේක්ෂාවෙන් සිටින බව සඳහන්.\nශ්‍රී ලංකා ක්‍රිකට් පිලේ ප්‍රධාන පුහුණුකරු තනතුර සඳහා ඉල්ලුම්පත් කැඳවුවද ඉදිරිපත් වූ අයදුම්පත්වලින් සෑහීමකට පත් නොවීම නිසා ශ්‍රී ලංකා ක්‍රිකට් ආයතනය හිටපු පුහුණුකරුවන් වෙත ප්‍රවේශ වී ඇති බව සඳහන්.\nමේ වනවිට රුමේෂ් රත්නායක ශ්‍රී ලංකා පිලේ අන්තර්වාර පුහුණුකරු ලෙස කටයුතු කරනු ලබනවා.\nප්‍රධාන පුහුණුකරු තනතුර පුරවන තෙක් ඔහුට ඉන්දියාවට එරෙහි ටෙස්ට් සහ විස්සයි විස්ස තරගාවලිය මෙන්ම ඔස්ට්‍රෙලියාව සමග පැවැත්වෙන විස්සයි විස්ස තරගාවලිය අධීක්ෂණය කිරීමට සිදුවනු ඇති.\nමේ අතර ශ්‍රී ලංකා පිලේ හිටපු පුහුණුකරු මිකී ආතර් දැන් පුහුණුකරු ධුරය දරන එංගලන්තයේ ඩර්බිෂයර් ප්‍රාන්තයේ විදේශීය ක්‍රීඩකයෙකු ලෙස සම්බන්ධ වීම සඳහා සුරංග ලක්මාල්ට ඇරයුමක් ලැබී ඇති බව වාර්තාවනවා.\nකෙසේ නමුත් ඔහු ඒ පිළිබඳ මෙතෙක් අවසන් තීරණයකට එළඹී නොමැති බව සඳහන්.",
       "URL": "https://www.hirunews.lk/295653/ක්‍රිකට්-පිලේ-ප්‍රධාන-පුහුණුකරු-පිරවීම-තවත්-කල්-යයි",
       "Category": "Local News",
       "Parent URL": "https://www.hirunews.lk/local-news.php?pageID=1387"
}