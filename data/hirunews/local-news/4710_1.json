{
       "Source": "hirunews",
       "Timestamp": "Saturday, 14 January 2017 - 12:49",
       "Headline": "නියං සමයේ අඛණ්ඩ සැපයුමකට පෞද්ගලික අංශයෙන් විදුලිය",
       "News Content": "නියඟය හේතුවෙන් විදුලි අර්බුදයක් ඇති වුවහොත් ඊට මුහුණදීම සඳහා පුද්ගලික අංශයෙන් විදුලිය මිලදී ගැනීම ඇතුළු විකල්ප ක්‍රමවේද කෙරෙහි විදුලිබල අමාත්‍යාංශයේ අවධානය යොමු වී තිබෙනවා.\nකෙසේ වෙතත්, පවතින තත්ත්වය හමුවේ විදුලිය අරපිරිමැස්මෙන් භාවිත කරන ලෙසයි එම අමාත්‍යාංශයේ සංවර්ධන අංශයේ අධ්‍යක්ෂ සහ මාධ්‍ය ප්‍රකාශක, සුලක්ෂණ ජයවර්ධන ජනතාවගෙන් ඉල්ලා සිටියේ.\nමේ අතර, ජාතික ජල සම්පාදන හා ජලාපවහන මණ්ඩලය සඳහන් කළේ ඉදිරි සති දෙක ඇතුළත ජලය බෙදා හැරීමේ කටයුතු සඳහා බවුසර් යොදා ගන්නා බවයි.\nඊට අමතරව ජල සම්පාදන මණ්ඩලය සතු ළිං මෙන්ම පිළිසකර කර ප්‍රයෝජනයට ගත හැකි ළිං යොදා ගනිමින් ජලය ලබා ගැනීමට බලාපොරොත්තු වන බවයි එම මණ්ඩලයේ සභාපති ඒ.අන්සාර් කියා සිටියේ.\nමේ අතර,කාලගුණ විද්‍යා දෙපාර්තමේන්තුවේ අධ්‍යක්ෂ කේ.එච්.එම්.එස්.ප්‍රේමලාල් සඳහන් කළේ හෙට දිනයේදී උතුර සහ නැගෙනහිර පළාත්වලට සුළු වශයෙන් වැසි ඇති විය හැකි බවයි.",
       "URL": "https://www.hirunews.lk/152034/නියං-සමයේ-අඛණ්ඩ-සැපයුමකට-පෞද්ගලික-අංශයෙන්-විදුලිය",
       "Category": "Local News",
       "Parent URL": "https://www.hirunews.lk/local-news.php?pageID=4710"
}