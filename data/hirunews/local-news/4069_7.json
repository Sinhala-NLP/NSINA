{
       "Source": "hirunews",
       "Timestamp": "Thursday, 22 February 2018 - 13:19",
       "Headline": "රියර් අද්මිරාල් ආනන්ද ගුරුගේට රහස් පොලිසියේ පෙනී සිටින්නැයි නියෝග",
       "News Content": "තරුණයන් 11 දෙනෙකු පැහැරගෙන ගොස් අතුරුදන් කිරීමේ සිද්ධිය සම්බන්ධයෙන් අපරාධ පරීක්ෂණ දෙපාර්තමේන්තුව හමුවේ ප්‍රකාශයක් ලබාදෙන ලෙසට රියර් අද්මිරාල් ආනන්ද ගුරුගේට අධිකරණය අද(22) නියෝග කළා.\nඒ අනුව කොළඹ - කොටුව මහේස්ත්‍රාත් ලංකා ජයරත්න නියෝග කළේ මාර්තු මස 05 වනදා මෙලෙස රහස් පොලිසිය හමුවේ පෙනී සිට ප්‍රකාශයක් ලබාදෙන ලෙසටයි.\nඑමෙන්ම මෙම සිද්ධිය සම්බන්ධයෙන් සිදු කෙරෙන විමර්ශණ අපරාධ පරීක්ෂණ දෙපාර්තමේන්තුවෙන් ඉවත් කරන ලෙසට විත්තියේ නිතීඥවරයා කළ ඉල්ලීම ද මහේස්ත්‍රාත්වරිය අද(22) ප්‍රතික්ෂේප කළා.\nපසුගිය 08 වනදා මෙම නඩුව කැදවූ අවස්ථාවේදී විත්තියේ නීතිඥවරයා අධිකරණයෙන් ඉල්ලා සිටියේ මෙම විමර්ශණ අපරාධ පරීක්ෂණ දෙපාර්තමේන්තුවෙන් ඉවත් කිරීමේ නියෝගයක් ලබාදෙන ලෙසටයි.\nඑහි තීන්දුව ලබාදෙමින් මහේස්ත්‍රාත්වරිය කියා සිටියේ පරීක්ෂණ කටයුතු වෙනත් අංශයකට පැවරීමේ නියෝගයක් කිරීමට නීතිමය හැකියාවක් අධිකරණයට නොමැති බවයි.\nඑමෙන්ම තරුණයන් 11 දෙනෙකු පැහැරගෙන ගොස් අතුරුදන් කිරීමේ සිද්ධිය සම්බන්ධයෙන් දැනට අත්අඩංගුවට ගෙන සිටින නාවික හමුදා බුද්ධි අංශ නිලධාරීන් දෙදෙනා මාර්තු මස 08 වනදා දක්වා තවදුරටත් රක්ෂිත බන්ධනාගාර ගත කරන ලෙසටයි මහේස්ත්‍රාත්වරිය නියෝග කළේ.\nඑමෙන්ම මොවුන් දෙදෙනාට එරෙහිව මිනීමැරුම් චෝදනාව යටතේ නඩු පැවරීම සිදු නොකරන ලෙසට සැකකරුවන්ගේ නීතිඥයන් කළ ඉල්ලීමද මහේස්ත්‍රාත්වරිය අද(22) ප්‍රතික්ෂේප කළා.\nමෙම නඩුවට අදාලව දැනට ඇප නියම වී සිටින හිටපු නාවික හමුදා ප්‍රකාශක කොමදෝරු ඞී.කේ.පී. දසනායක ඇතුළු 07 දෙනාට මැයි මස 03 වනදා අධිකරණය හමුවේ පෙනී සිටින ලෙසටයි ඇය නියෝග කළේ.\n2008 - 2009 කාල වකවානුවේ තරුණයින් 11 දෙනෙකු බලහත්කාරයෙන් පැහැරගෙන ගොස් අතුරුදන් කිරීමේ සිද්ධිය සම්බන්ධයෙන් හිටපු නාවික හමුදා ප්‍රකාශක කොමදෝරු ඩී.කේ.පී. දසනායක ඇතුළු 09 දෙනෙකුට එරෙහිව චෝදනා එල්ල වනවා.",
       "URL": "https://www.hirunews.lk/184242/රියර්-අද්මිරාල්-ආනන්ද-ගුරුගේට-රහස්-පොලිසියේ-පෙනී-සිටින්නැයි-නියෝග",
       "Category": "Local News",
       "Parent URL": "https://www.hirunews.lk/local-news.php?pageID=4069"
}