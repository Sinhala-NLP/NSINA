{
       "Source": "hirunews",
       "Timestamp": "Tuesday, 06 September 2022 - 17:29",
       "Headline": "රුමේනියාවේ රැකියා ලබාදෙන බව පවසා කෝටියක් වංචා කළ සැකකාරියක් අත්අඩංගුවට",
       "News Content": "රුමේනියාවේ රැකියා ලබාදෙන බව පවසා රුපියල් කෝටියකට අධික මුදලක් වංචා කළ කාන්තාවක් විදේශ සේවා නියුක්ති කාර්යාංශයේ විශේෂ විමර්ශන ඒකකයේ නිලධාරීන් විසින් අත්අඩංගුවට ගෙන තිබෙනවා.\nඒ, ඇය සම්බන්ධයෙන් කාර්යාංශයට ලැබුණු පැමිණිලි රැසක් විභාග කිරීමෙන් අනතුරුවයි. රාජගිරිය - මැදවැලිකඩ පාරේ පවත්වාගෙන ගිය ආයතනයක සිටියදී සැකකාරිය අත්අඩංගුවට ගෙන ඇති අතර, එහි තිබී විදේශ ගමන් බලපත්‍ර 23 ක් සහ රුමේනියා රැකියා අයදුම්පත් රැසක් සොයාගෙන ඇති බව සඳහන්.\nමෙම කාන්තාව මීට පෙරද මෙලෙස පුද්ගලයින්ගෙන් මුදල් වංචා කර ඇති තැනැත්තියක බවට හෙළිව තිබෙනවා.\nසැකකාරිය කොළඹ අංක පහ මහේස්ත්‍රාත් අධිකරණයට ඉදිරිපත් කිරීමෙන් අනතුරුව රුපියල් ලක්ෂ පහක මුදල් ඇපයක් සහ දැඩි ඇප කොන්දේසි මත මුදාහැර ඇති අතර, ඇයට විදෙස් ගමන් තහනමක්ද පැනවීමට කටයුතු කර ඇති බව සඳහන්.",
       "URL": "https://www.hirunews.lk/314716/රුමේනියාවේ-රැකියා-ලබාදෙන-බව-පවසා-කෝටියක්-වංචා-කළ-සැකකාරියක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=887"
}