{
       "Source": "hirunews",
       "Timestamp": "Wednesday, 14 April 2021 - 7:14",
       "Headline": "අධිවේගී මාර්ගයේ කුරුඳුගහ හැතැක්ම පිවිසුමේදී පොලිස් නිලධාරියෙකුට පහර දෙයි",
       "News Content": "දක්ෂිණ අධිවේගී මාර්ගයේ කුරුඳුගහ හැතක්ම පිවිසුම් මාර්ගයේ රාජකාරි කටයුතු කළ පොලිස් නිලධාරියෙකුට පහර දීමේ සිද්ධියක් වාර්තා වන බව පොලිස් මාධ්‍ය අංශය පවසනවා.\nඊයේ සවස් කාලයේදී කුරුඳුගහ පිවිසුමෙන් කොළඹ දෙසට ඇතුළු කිරීමට උත්සාහ කළ රථයක රියදුරු අසුනේ සිටි පුද්ගලයා ආසන පටි පැළඳ සිටීම හේතුවෙන් ඒ පිළිබඳව අදාළ පොලිස් නිලධාරියා ඔහුව දැනුවත් කළ බවයි වාර්තා වන්නේ.\nමේ සිද්ධියත් සමඟ උරණ වූ රථය රියදුරු පොලිස් නිලධාරියා සමග බහින් බස් වීමක් ඇති කරගෙන තිබෙනවා.\nපසුව ඔහු පොලිස් නිලධාරියාට පහර දී ඇති අතර සිද්ධිය සම්බන්ධයෙන් අදාළ රථයේ රියැදුරා අත්අඩංගුවට ගැණුනා.\nඔහු අද දින ඇල්පිටිය අධිකරණයට ඉදිරිපත් කිරීමට නියමිත බවයි වාර්තා වන්නේ.\nපොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ පවසන්නේ පොලිස් නිලධාරීන් අව්වැසි නොතකා, දිවා රෑ නොබලා රාජකාරියේ නිරතව සිටින්නේ මෙරට සමස්ත මහජනතාවගේ ආරක්ෂාවට බවයි.\nඑබැවින් යම් කිසි වරදක් සිදු වූ විට නිහතමානීව එය පිළිගෙන විනීතව හැසිරීම තුළින් පොලිස් නිලධාරීන්ගෙන් ද යම්කිසි සානුකම්පිත බවක් ලබාගත හැකි බව ඔහු අවධාරණය කරනවා.\nඑසේ නොමැතිව නීතිය ක්‍රියාත්මක කරවන නිලධාරීන් සමග ගැටුම් ඇති කර ගැනීම පොලිස් නිලධාරීන්ට පමණක් නොව සමස්ථ නීතියේ ආධිපත්‍යයට ම සිදු කරන බලපෑමක් සහ අභියෝගයක් බවයි ඔහු වැඩිදුරටත් පවසන්නේ.",
       "URL": "https://www.hirunews.lk/268386/අධිවේගී-මාර්ගයේ-කුරුඳුගහ-හැතැක්ම-පිවිසුමේදී-පොලිස්-නිලධාරියෙකුට-පහර-දෙයි",
       "Category": "Local News",
       "Parent URL": "https://www.hirunews.lk/local-news.php?pageID=2021"
}