{
       "Source": "hirunews",
       "Timestamp": "Wednesday, 26 April 2017 - 7:34",
       "Headline": "පත්වී දින 10කින් මහේන්ද්‍රන්ගෙන් ස්ථාන මාරු",
       "News Content": "හිටපු මහ බැංකු අධිපති අර්ජුන් මහේන්ද්‍රන් එම ධුරයට පත්වී දින 10 කට පසු දෙපාර්තමේන්තු ප්‍රධානීන් හරි අඩකට ආසන්න සංඛ්‍යාවකට ස්ථාන මාරුවීම් ලබාදී ඇති බව ශ්‍රී ලංකා මහ බැංකුවේ එවකට මානව සම්පත් අධ්‍යක්‍ෂවරිය ලෙස කටයුතු කල්‍යානි ගුණතිලක ප්‍රකාශ කළා.\nඒ, ප්‍රශ්නගත බැදුම්කර නිකුතුව සම්බන්ධයෙන් විමර්ශනය කරන ජනාධිපති කොමිසම හමුවේ ඊයේ සාක්ෂි ලබාදෙමින්.\nඇය කියා සිටියේ දෙපාර්තමේන්තු ප්‍රධානීන්ට අමතරව සහකාර සහ නියෝජ්‍ය අධිපතිවරුන්ගේ රාජකාරිවල වෙනස්කම්ද සිදුවූ බවයි.\nතමන්ගේ වසර 30 කට අධික සේවා කාලය තුළදි මෙවන් අත්දැකීමකට කිසිදිනක මුහුණ නොදුන් බවද සාක්ෂි ලබාදෙමින් හිටපු මානව සම්පත් අධ්‍යක්ෂවරිය ප්‍රකාශ කළා.\nඇය පෙන්වා දුන්නේ මෙම ස්ථාන මාරුවීම්වලදී බැඳුම්කර නිකුත් අධීක්ෂණය කරන රාජ්‍ය ණය දෙපාර්තමේන්තුවේ ප්‍රධානියා ලෙස කිසිදු පළපුරුද්දක් නොමැති දීපා සෙනෙවිරත්න පත් කිරීමට හිටපු මහ බැංකු අධිපති අර්ජුන් මහේන්ද්‍රන් පියවර ගත් බවයි.\nතමන්ගේ ළඟම මිතුරියක් වූ දීපා සෙනෙවිරත්නට එම තනතුරෙහි කටයුතු කළ නොහැකි බවට නියෝජ්‍ය අධිපති ආචාර්ය නන්දලාල් වීරසිංහ සමග තමන් කිහිපවිටක්ම හිටපු මහ බැංකු අධිපතිවරයාව දැනුවත් කළ බවයි ඇය කියා සිටියේ.\nකෙසේ වෙතත් අර්ජුන් මහේන්ද්‍රන්ගේ එම තීරණය වෙනස් නොවූ බවත් එම ස්ථාන මාරුවීම් හේතුවෙන් මහ බැංකුවේ විශාල වෙනසක් සිදුවූ බවත් සාක්ෂිකාරිය ප්‍රකාශ කළා.\nමේ අතර, කොමිසම හමුවේ ඊයේ දිනයේ සාක්ෂි ලබාදෙමින් ශ්‍රී ලංකා මහ බැංකුවේ හිටපු සහකාර අධිපති සී.පී.ඒ. කරුණාතිලක කියා සිටියේ තමන් ඇතුලු බහුතර සේවකයින් මෙම ස්ථාන මාරුවීම් සම්බන්ධයෙන් අසතුටෙන් පසුවූ බවයි.\nමෙම සිද්ධියෙන් පසුව අර්ජුන් මහේන්ද්‍රන් සමග මතගැටුම් කිහිපයක් ඇතිවූ බවත්, ඒ හේතුවෙන් මහ බැංකුවේ සේවය කිරීමට සුදුසු වාතාවරණයක් නොතිබීම හේතුවෙන් විශ්‍රාම යාමට පෙර සිය ධුරයෙන් ඉල්ලා අස්වූ බවත් ශ්‍රී ලංකා මහ බැංකුවේ හිටපු සහකාර අධිපති සී.පී.ඒ. කරුණාතිලක සඳහන් කළා.",
       "URL": "https://www.hirunews.lk/159981/පත්වී-දින-10කින්-මහේන්ද්‍රන්ගෙන්-ස්ථාන-මාරු",
       "Category": "Local News",
       "Parent URL": "https://www.hirunews.lk/local-news.php?pageID=4547"
}