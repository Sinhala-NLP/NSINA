{
       "Source": "hirunews",
       "Timestamp": "Friday, 24 June 2022 - 10:00",
       "Headline": "ජොන්ස්ටන්ට නොතීසි - වෙල්ගම නිදහස් (වීඩියෝ)",
       "News Content": "හිටපු අමාත්‍ය ජොන්ස්ටන් ප්‍රනාන්දු ඇතුළු තුන්දෙනෙකුට ලබන මස 4 වැනි දා කොළඹ මහාධිකරණයේ පෙනී සිටින ලෙස අද සිතාසි නිකුත් කෙරුණා.\nඒ, 2010 වසරේ වෙළඳ අමාත්‍යවරයාව සිටි සමයේ සතොස ආයතනයේ සේවකයින් ඔවුන්ගේ නීත්‍යානුකූලව රාජකාරිවලින් ඉවත් කර දේශපාලන කටයුතුවල යෙදවීම තුළින් රජයට පාඩු සිදු කළේ, යැයි චෝදනා කරමින් අල්ලස් කොමිසම පැවරූ නඩුවට අදාළව යි.\nහිටපු අමාත්‍ය ජොන්ස්ටන් ප්‍රනාන්දුට අමතර ව මෙලෙස සිතාසි නිකුත් කෙරුණේ, සතොස ආයතනයේ හිටපු සභාපති එරාජ් ප්‍රනාන්දු සහ එහි හිටපු ක්‍රියාකාරී අධ්‍යක්ෂවරයකු වන මොහොමඩ් සාකීර්ට එරෙහිව යි.\nමීට අමතර ව 9 වැනි දා සිද්ධිය පිළිබඳ ද ජොන්ස්ටන් ප්‍රනාන්දුර චෝදනා එල්ල වී තිබෙනවා.\nඊට අදාළ ව තමා ව අත් අඩංගුවට ගැනීම වළක්වන ලෙස ජොන්ස්ටන් ප්‍රනාන්දු කළ ඉල්ලීම ද අධිකරණය විසින් ඉවත දැමුවා.\nමේ අතර, හිටපු ප්‍රවාහන අමාත්‍ය, පාර්ලිමේන්තු මන්ත්‍රී කුමාර වෙල්ගමට එරෙහිව අල්ලස් කොමිසම ගොනු කර තිබූ නඩුවෙන් ඔහු නිදහස් කරන ලෙස කොළඹ ප්‍රධාන මහේස්ත්‍රාත් අධිකරණය අද නියම කළා.\nඒ, ප්‍රවාහන අමාත්‍යවරයා වශයෙන් කටයුතු කළ සමයේ, ශ්‍රී ලංකා ගමනාගමන මණ්ඩලය තුළ නොමැති තනතුරක් වන නියෝජ්‍ය සභාපති තනතුරක් නිර්මාණය කර රජයට රුපියල් ලක්ෂ 30කට ආසන්න පාඩුවක් සිදු කළ බවට චෝදනා කරමින් අල්ලස් කොමිසම විසින් ගොනුකර තිබූ නඩුවට අදාළවයි.\nඉකුත් යහපාලන රජය සමයේ මෙම නඩුව ගොනු කර තිබුණා.",
       "URL": "https://www.hirunews.lk/308040/ජොන්ස්ටන්ට-නොතීසි-වෙල්ගම-නිදහස්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1072"
}