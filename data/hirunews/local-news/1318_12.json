{
       "Source": "hirunews",
       "Timestamp": "Friday, 04 March 2022 - 18:10",
       "Headline": "විමල්,වාසු සහ ගම්මන්පිල හදිසි අගමැති හමුවක් ? (වීඩියෝ)",
       "News Content": "හිටපු කර්මාන්ත අමාත්‍ය විමල් වීරවංශ සිය අමාත්‍යාංශයෙන් සිය පෞද්ගලික බඩු බාහිරාදිය ඉවත් කරගැනීමට කටයුතු කෙරුණා.\nඒ අද (04) දහවල් සිය අමාත්‍යාංශය පැමිණීමෙන් පසුවයි.\nඑහිදී බඩු බාහිරාදිය එකතු කර ගනිමින්, රජයේ ලිපිලේඛන යළි අමාත්‍යාංශයට පවරමිනුයි හිටපු අමාත්‍යවරයා නික්ම ගියේ.\nඑහිදී සිය අමාත්‍යාංශයේ මෙතෙක් තමන් සමග කටයුතු කළ නිලධාරීන්ට ද ස්තුතිය පළකොට සමුගැනීමට එතුමා අමතක කළේ නැහැ.\nඑමෙන්ම සිය පෞද්ගලික රථයෙන් අමාත්‍යංශයෙන් පිටව යෑමට සැරසෙද්දී මාධ්‍යවේදියෙකු නැගූ ප්‍රශ්නයකට ද හිටපු අමාත්‍යවරයා පිළිතුරු ලබා දුන්නා.\nඑහිදී මාධ්‍යවේදියා ප්‍රශ්න කර සිටියේ අද පස්වරුවේ අග්‍රාමාත්‍ය මහින්ද රාජපක්ෂ හමුවීමට යන බවට ලැබෙන ආරංචි සත්‍යය ද යන වගයි.\nඊට පිළිතුරු ලෙස විමල් වීරවංශ පාර්ලිමේන්තු මන්ත්‍රීවරයා කියා සිටියේ, එවැනි තීරණයක සිටින බවත්, තමන්ට කිසිදු අයුරකින් අග්‍රාමාත්‍යවරයා සමග ගැටුමක් හෝ අමනාපයක් නොමැති බවයි.\nතමන් සමග අග්‍රාමාත්‍යවරයා හමුවීමට වාසුදේව නානායක්කාර සහ උදය ගම්මන්පිල යන මැති ඇමතිවරුන් ද එක්වන බව ද වීරවංශ මන්ත්‍රීවරයා කියා සිටියා.\nඑම හමුව කිසිදු අයුරකින්, කිසිදු වරප්‍රසාදයක් ඉල්ලීමට යන ගමනක් නොවන බවයි මන්ත්‍රීවරයා ප්‍රකාශ කළේ.\nමාධ්‍යවේදියා අවසන් වශයෙන් අසා සිටියේ, සිය අමාත්‍යාංශයෙන් ඉවත් කිරීමත් සමග දැනෙන හැඟීම කෙබඳු ද යන්නයි.\nඊට පිළිතුරු ලෙස සිනහ මුසු මුහුණින් මන්ත්‍රී වීරවංශ කියා සිටියේ, තමන් අමාත්‍යාංශයේ කටයුතු කළ කාලයේ තමන්ට සෑහීමකට පත්විය හැකි සහ සතුටු විය හැකි අයුරින් රාජකාරිය ඉටු කිරීම හේතුවෙන් සතුටින් පිටව යා හැකි බවයි.",
       "URL": "https://www.hirunews.lk/298661/විමල්වාසු-සහ-ගම්මන්පිල-හදිසි-අගමැති-හමුවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1318"
}