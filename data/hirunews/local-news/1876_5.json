{
       "Source": "hirunews",
       "Timestamp": "Friday, 18 June 2021 - 18:47",
       "Headline": "නිරෝධායන නීති කඩා මංගල සාදයක් පැවැත්වූ පිරිසක් නිරෝධායනයට (වීඩියෝ)",
       "News Content": "කල්පිටිය කන්දකුලිය ප්‍රදේශයේ නිරෝධායන නීති උල්ලංඝණය කරමින් මංගල සාදයක් පැවැත්වූ පිරිසක් නිරෝධායනයට ලක්කර අධිකරණයේ නඩු පැවරීමට පොලිසිය පියවර ගෙන තිබෙනවා.\nඊයේ රාත්‍රියේ නිරෝධායන නීති උල්ලංඝණය කරමින් මෙම මංගල සාදය පවත්වා ඇති බවටයි අනාවරණ වී ඇත්තේ.\nනඩු පැවරීමට කටයුතු කර ඇත්තේ අදාළ මංගල සාදය පැවැත්වූ නිවසේ හිමිකරුට වන අතර සාදයේ බීමත්ව රැඟුම් පෑ 5 දෙනෙකු හඳුනාගෙන ඔවුන් නිරෝධායනයට ලක්කර පී.සී.ආර් පරීක්ෂණ සඳහා යොමු කිරීමට පියවර ගෙන තිබෙනවා.\nමංගල උත්සවයේ දෙවන දින සාදයට පොලිසියෙන් හා සෞඛ්‍ය අංශවලින් අවසර ඉල්ලා තිබුණ ද එම අවසර ලබා දී තිබුණේ නැහැ.\nකෙසේවෙතත් එම තීරණය නොසලකා මෙම පිරිස රාත්‍රී 10න් පසුව හොර රහසේ මෙම සාදය පවත්වා ඇති බවයි වාර්තා වන්නේ.\nඅදාළ මංගල සාදය සඳහා 100කට ආසන්න පිරිසක් එක්ව ඇතැයි සඳහන්.\nඔවුන් අතරින් සමහරෙක් සාදය අතරතුර බීමතින් මෙම අවස්ථාවේ වීඩියෝ දර්ශණ සජීවීව සමාජ මාධ්‍යයට නිකුත් කර තිබෙනවා.\nකල්පිටිය පොලිසිය පවසන්නේ සාදයට එක්වූ අනෙක් පිරිස සොයා ගැනීම සඳහා අදාළ වීඩියෝ දර්ශණ උපයෝගී කර ගන්නා බවයි.",
       "URL": "https://www.hirunews.lk/274666/නිරෝධායන-නීති-කඩා-මංගල-සාදයක්-පැවැත්වූ-පිරිසක්-නිරෝධායනයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1876"
}