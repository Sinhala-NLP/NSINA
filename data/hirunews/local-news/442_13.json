{
       "Source": "hirunews",
       "Timestamp": "Friday, 31 March 2023 - 22:56",
       "Headline": "පුරාවස්තු සෙවූ ලුතිනන් කර්නල්වරයෙකු සමග 4ක් අත්අඩංගුවට - සැකකරුවන් අතර හිමිනමකුත් (වීඩියෝ)",
       "News Content": "කරදියනාරු ප්‍රදේශයේ දී අධි තාක්ෂණික උපකරණ මගින් පුරාවස්තු සොයමින් සිටි යුද හමුදා කෝප්‍රල්වරයෙකු, ඊට අනුබල දුන් ලුතිනන් කර්නල්වරයෙකු, සැරයන්වරයෙකු සහ හිමිනමක් අත් අඩංගුවට ගෙන තිබෙනවා.\nඅද (31) පස්වරුවේ දී කරදියනාරු පොලිස් වසමේ මාවඩිඕඩ ප්‍රදේශයේ දීයි විශේෂ කාර්‍ය බලකායේ වව්නතිව් කඳවුරේ නිලධාරින් විසින් අත් අඩංගුවට ගනු ලැබුවේ.\nලැබුණු තොරතුරකට අනුව සිදු කළ හදිසි වැටලීමක දී අනවසරයෙන් පුරාවිද්‍යා භූමියකට ඇතුල්වී පුරාවස්තු සොයමින් සිටියදියි මෙම සැකකරුවන් අත් අඩංගුවට ගැනුනේ.\nවිශේෂ කාර්‍ය බලකාය භාරයට සැකකරුවන් සන්තකයේ තිබී වටලනු ලැබූ උපකරණ අතර Deep Seeker වර්ගයේ ස්කෑනර් යන්ත්‍රයක්,Casper වර්ගයේ Tab යන්ත්‍ර‍යක්, ජංගම දූරකථන 04ක් සමගින් කැබ් රථයක් ද සොයා ගැනුණා.\nසිද්ධිය සම්බන්ධයෙන් වැඩිදුර විමර්ශන කටයුතු කරදියනාරු පොලිසිය විසින් ක්‍රියාත්මකයි.",
       "URL": "https://www.hirunews.lk/331408/පුරාවස්තු-සෙවූ-ලුතිනන්-කර්නල්වරයෙකු-සමග-4ක්-අත්අඩංගුවට-සැකකරුවන්-අතර-හිමිනමකුත්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=442"
}