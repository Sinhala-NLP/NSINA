{
       "Source": "hirunews",
       "Timestamp": "Thursday, 15 September 2022 - 19:04",
       "Headline": "සීදුවේ හිමි නම ඝාතනයේ තොරතුරු රැසක් කරළියට, අලෙවි කළ ඩිෆෙන්ඩරය සහ මෝටර් රථයත් සොයා ගනී (වීඩියෝ)",
       "News Content": "සීදුව වෑත්තෑව නන්දාරාම විහාරස්ථානයේ විහාරාධිපති හිමියන් ඝාතනය ඇත්තේ එම විහාරස්ථානයේ තිබූ ඩිෆෙන්ඩර් රථයක් සහ මෝටර් රථයක් සම්බන්ධයෙන් ඇති වූ ආරවුලක් හේතුවෙන් බවට අනාවරණය වී තිබෙනවා.\nමේ වනවිට සැකපිට එම විහාරස්ථානයේ සිට අතුරුදන් වූ හිමිනම අත්අඩංගුවට ගෙන ඇති අතර උන්වහන්සේගෙන් ප්‍රකාශ සටහන් කරගනිමින් සිටින බවයි පොලිසිය සදහන් කළේ.\nමෙම හිමියන් අද අලුයම කටුනායක ගුවන්තොටුපළෙන් ඩුබායි බලා පිටත්ව යාමට සූදානම්ව සිටියදී ආගමන විගමන නිලධාරින් විසින් අත්අඩංගුවට ගනු ලැබුවා.\nසීදුව වෑත්තෑව නන්දාරාම විහාරස්ථානයේ විහාරාධිපති පූජ්‍ය මැදගමුවේ මහානාම හිමියන්ගේ දේහය උන්වහන්සේ වැඩසිටි කාමරයේ තිබියදී සොයාගනු ලැබුවේ ඊයේ පස්වරුවේයි.\nමළසිරුර සොයාගන්නා අවස්ථාවේ දෑස් බැද මුවට රෙදි කඩක් ඔබා තිබූ බවටයි පොලිසිය සඳහන් කළේ.\nඑමෙන්ම විහාරස්ථානයේ තිබූ ඩිෆෙන්ඩර් රථයක් සහ තවත් මෝටර් රථයක් අතුරුදන් වී තිබුණා. පසුව සිදුකළ විමර්ශනවලදී අනාවරණය වූයේ විහාරස්ථානයේ වැඩ විසූ හිමිනමක්ද කිසිවෙකුටත් නොදන්වා විහාරස්ථානයෙන් පිටව ගොස් තිබුණු බවටයි.\nඒ අනුව පොලිසිය විමර්ශන ආරම්භ කර අතර සිද්ධියට අදාළව අතුරුදන් වූ 18 හැවිරිදි එම හිමි නම අද අලුයම ගුවන්තොටුපළේදී අත්අඩංගුවට ගැණුනා.\nදැනට සිදුකරන ලද විමර්ශනවලින් අනාවරණය වී ඇත්තේ විහාරාධිපති හිමියන් ඝාතනය කොට විහාරස්ථානයේ තිබු ඩිෆෙන්ඩර් රථය සහ මෝටර් රථය අදාළ හිමිනම විසින් ව්‍යාජ ලෙස පැවරුම් ලිපි සකස් කර රුපියල් කෝටි දෙකකට අලෙවි කර ඇති බවයි.\nඅලෙවි කරන ලද ඩිෆෙන්ඩර් රථය සහ මෝටර් රථය පොලිසිය සොයා ගෙන ඇති අතර, ඝාතනය සඳහා තවත් පුද්ගලයින් කිහිපදෙනෙකු එක් වී ඇති බවට ද පොලිසිය සැක පළ කරනවා.\nඅත්අඩංගුවට ගත් සැකකාර හිමිනම අද මීගමුව මහේස්ත්‍රාත් අධිකරණය වෙත ඉදිරිපත් කිරීමෙන් පසු දින දෙකක් රඳවාගෙන ප්‍රශ්න කිරීමටයි නියෝග කර ඇත්තේ.",
       "URL": "https://www.hirunews.lk/315486/සීදුවේ-හිමි-නම-ඝාතනයේ-තොරතුරු-රැසක්-කරළියට-අලෙවි-කළ-ඩිෆෙන්ඩරය-සහ-මෝටර්-රථයත්-සොයා-ගනී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=866"
}