{
       "Source": "hirunews",
       "Timestamp": "Wednesday, 16 November 2022 - 14:44",
       "Headline": "ඉන්ධන මිල ඉහළ යාමෙන් බලපිටිය කොස්ගොඩ - ගල්බොක්ක ධීවරයින් අපහසුතාවට (වීඩියෝ)",
       "News Content": "ඉන්ධන මිල ඉහළ යාම මෙරට සෑම ක්ෂේත්‍රයකටම එල්ල කර ඇත්තේ දැඩි බලපෑමක්.\nඑම පසුබිම හේතුවෙන් සිය කර්මාන්තය කරගෙන යාමේ දුෂ්කරතාවකට බලපිටිය කොස්ගොඩ - ගල්බොක්ක ධීවරයින් මුහුණ දී තිබෙනවා.\nදිනපතා මුහුදු ගොස් ධීවර කර්මාන්තයේ යෙදුණු මොවුන්ට අමතර ව ජංගම මාළු වෙළෙඳාමේ යෙදෙන පවුල් ද සැලකිය යුතු ප්‍රමාණයක් ද මෙම වෙරළ තීරයේ සිටින බව යි වාර්තා වන්නේ.\nකෙසේ වෙතත් භූමිතෙල් මිල ඉහළ යාම හා භූමිතෙල් හිඟය හමුවේ බෝට්ටු මගින් ධීවර කර්මාන්තයේ යෙදීම අත්හැර මාදැල් උපයෝගී කර මසුන් ඇල්ලීමට සිදුව ඇති බව යි ධීවරයින් පවසන්නේ.\nදැඩි වෙහෙසක් දරා අල්ලා ගත් මසුන් ජංගම ධීවර වෙළෙඳුන්ගේ නොපැමිණීම හමුවේ අලෙවි කර ගැනීමට නොහැකි තත්ත්වයකට ද පත්ව ඇති බව ධීවරයින් පෙන්වා දෙනවා.\nමේ අතර, මුහුදු තීරයේ පවතින විශාල ගලක් හේතුවෙන් සිය මාදැල් එලීමේ කටයුතු සඳහා ද බාධා එල්ල වී තිබෙන බවත් ධීවරයන් පවසනවා.",
       "URL": "https://www.hirunews.lk/320516/ඉන්ධන-මිල-ඉහළ-යාමෙන්-බලපිටිය-කොස්ගොඩ-ගල්බොක්ක-ධීවරයින්-අපහසුතාවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=730"
}