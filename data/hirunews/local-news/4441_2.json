{
       "Source": "hirunews",
       "Timestamp": "Monday, 03 July 2017 - 13:19",
       "Headline": "ත්‍රිරෝද රථ හිමියන් ඇමරිකානු තානාපති කාර්යාලයට",
       "News Content": "ලංකා ස්වයං රැකියා වෘත්තිකයන්ගේ ජාතික සම්මේලනය මෙරට පිහිටි ඇමරිකානු තානාපති කාර්යාලයට අද පෙරවරුවේ සන්දේශයක් භාරදුන්නා. ඒ, ඇමරිකානු තානාපති කාර්යාලය මෙරට සංචාරය කරන ඇමරිකානු කාන්තාවන්ට ලබාදී තිබූ උපදෙස් ඇතුළත් නිවේදනයේ අඩංගු කරුණු නිවැරදි කරන ලෙස ඉල්ලමින්.\nනිවේදනයක් නිකුත් කරමින් ඇමරිකානු තානාපති කාර්යලය පසුගිය 30 වනදා මෙරට සංචාරය කරන ඇමරිකානු කාන්තාවන්ගෙන් ඉල්ලා තිබුණේ කොළඹ නගරයේ ත්‍රිරෝද රථවලින් ගමන් කිරීමේදී වඩාත් සැළකිලිමත් වන ලෙසයි.\nරාත්‍රී කාලයේදී ත්‍රිරෝද රථ රියදුරන් කාන්තාවන් අනවශ්‍ය පරිදි ස්පර්ශ කිරීම ඇතුලූ සිද්ධීන් රැසක් වාර්තාවී ඇති බැවින් ශ්‍රී ලංකාවේ සංචාරය කරන කාලය තුළ ත්‍රිරෝද රථවල ගමන් කිරීමේදී ඒවායේ සියලූ තොරතුරු ළඟ තබාගන්නා ලෙසද ඉල්ලීමක් කර තිබුණා.\nඑම නිවේදනය මගින් තවදුරටත් ඇමරිකානු කාන්තාවන්ගෙන් ඉල්ලා තිබුණේ ත්‍රිරෝද රථවල ගමන් ගන්නා කාලය සීමා කරන ලෙසයි.\nකෙසේ වෙතත් අද පෙරවරුවේ ඇමරිකානු තානාපති කාර්යාලය වෙත සන්දේශය භාරදීමෙන් අනතුරුව මාධ්‍ය වෙත අදහස් දැක්වූ ලංකා ස්වයං රැකියා වෘත්තිකයන්ගේ ජාතික සම්මේලනයේ සභාපති සුනිල් ජයවර්ධන කියා සිටියේ මෙම නිවේදනයේ අඩංගු කරුණු නිවැරදි නොකළහොත් ඉදිරියේදී තානාපති කාර්යාලය වටලන බවයි.",
       "URL": "https://www.hirunews.lk/164979/ත්‍රිරෝද-රථ-හිමියන්-ඇමරිකානු-තානාපති-කාර්යාලයට",
       "Category": "Local News",
       "Parent URL": "https://www.hirunews.lk/local-news.php?pageID=4441"
}