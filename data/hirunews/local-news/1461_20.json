{
       "Source": "hirunews",
       "Timestamp": "Wednesday, 29 December 2021 - 18:58",
       "Headline": "සංචිත ඉහළ ගියේ චීනය දුන් ඩොලර් බිලියන 1.5 න් බව භාණ්ඩාගාර ලේකම් කියයි (වීඩියෝ)",
       "News Content": "මෙරට විදේශ සංචිතය අමෙරිකානු ඩොලර් බිලියන 3.1 දක්වා ඉහළ ගොස් ඇත්තේ චීන මහ බැංකුව, මූල්‍ය හුවමාරු පහසුකම යටතේ ලබාදුන් ඩොලර් බිලියන 1.5 ක මුදල ලැබීමත් සමඟ බව භාණ්ඩාගාර ලේකම් එස්.ආර්. ආටිගල ප්‍රකාශ කළා.\nමෙරට නිල සංචිත ප්‍රමාණය ඇමරිකානු ඩොලර් බිලියන 3.1 දක්වා වර්ධනය වී ඇති බව මහ බැංකු අධිපති අජිත් නිවාඩ් කබ්රාල් ප්‍රකාශ කළේ අද (29) පෙරවරුවේ ට්වීටර් පණිවුඩයක් නිකුත් කරමින්.\nදේශීය වෙළඳපොල තුළ විදේශ විනිමය ද්‍රවශීලතාවය වැඩි කිරීමේ අරමුණින් මහ බැංකුව ගනු ලැබූ ක්‍රියාමාර්ග සහ අපනයන ආදායමේ ඉහළ යාම නිල සංචිත ප්‍රමාණය ඉහළ යෑමට හේතුවක් වූ බවයි මහ බැංකුව ප්‍රකාශ කරන්නේ.\nරටක විදේශ විනිමය සංචිතය ලෙස හැදින්වෙන්නේ එරට සතු විදේශ මුදල් තැන්පතුයි.\nඒවා භාවිතා කරන්නේ භාණ්ඩ ආනයන කිරිමට අවශ්‍ය මුදල් ගෙවීමට, විදේශීය ණය සහ පොලී ගෙවීමට, විදේශ ආයෝජන ආකර්ශණය කර ගැනීමට මෙන්ම සංවර්ධනය වෙමින් පවතින රටවල් එදිනෙදා ඇතිවන ආර්ථික ගැටලු‍ විසඳා ගැනීමටයි.\nමෙම වසරේ දෙසැම්බර් වනවිට දකුණු ආසියාවේ ඉහළම විදෙස් විනිමය සංචිතය සහිත රට ඉන්දියාව වන අතර එය ඇමරිකානු ඩොලර් බිලියන 635 ක්.\nබංග්ලාදේශයේ සංචිත ප්‍රමාණය ඇමරිකානු ඩොලර් බිලියන 44 ක් වන අතර පාකිස්තානය සතුවද විදෙස් සංචිත ඇමරිකානු ඩොලර් බිලියන 24 ක් පවතිනවා.\nකෙසේ වෙතත්, දකුණු ආසියාවේ භූතානය සහ මාලදිවයිනට පමණක් නොදෙවෙනි මෙරට සතු විදෙස් සංචිත ප්‍රමාණය පසුගිය නොවැම්බර් අවසානය වනවිට පැවතියේ ඇමරිකානු ඩොලර් බිලියනක අගයකයි.\nමීට පෙර ප්‍රකාශයට පත් කළ පරිදි අපේක්ෂිත විදේශ මුදල් මෙරටට ගලා ඒම හේතුවෙන් මෙරට නිල සංචිත ප්‍රමාණය ඇමරිකානු ඩොලර් බිලියන 3.1 ට ළඟා වී ඇති බව මහ බැංකුව අද නිවේදනය කළා.\nමහබැංකු අධිපති අජිත් නිවාඩ් කබ්රාල් සිය නිල ට්විටර් ගිණුමේ සටහනක් තබමින් ප්‍රකාශ කළේ මෙම තත්ත්වය 2021 වසර අවසානය තෙක් පවත්වාගෙන යාමට හැකිවනු ඇති බවයි.\nදැනට සාකච්ඡා කරමින් පවතින තවත් මූල්‍ය පහසුකම් කිහිපයක් හේතුවෙන් 2022 ජනවාරි මාසයේ මුල් භාගයේදී නිල සංචිත ප්‍රමාණය තවත් ඉහළ යනු ඇති බවට මහබැංකුව පුරෝකථනය කරනවා.\nමහබැංකුව නිවේදනය කරන්නේ විදේශ ශ්‍රමිකයන්ගේ ප්‍රේෂණ සඳහා දිරි දීමනා යෝජනා ක්‍රම හදුන්වාදීම සහ අපනයන ආදායම නැවත මෙරටට ගෙන්වා ගැනීම තුලින් නිල සංචිත වර්ධනය වී ඇති බවයි.\nඅපනයන ක්‍රියාවලියේ වර්ධනය සහ සංචාරක ක්ෂේත්‍රයේ නව වර්ධනයත් සමඟ 2022 වසරේදී මෙරට සංචිත ප්‍රමාණය ස්ථාවර මට්ටමක පවතිනු ඇති බවද මහබැංකුව නිකුත් කළ නිවේදනයේ සඳහන්.\nමෙම තත්ත්වය කලින් සහතික කර තිබියදීත් ඇතැම් ශ්‍රේණිගත කිරීමේ ආයතන ශ්‍රී ලංකාව ආර්ථික දර්ශකවලින් පහත හෙළීමට කටයුතු කිරීම නිසා ද්වීතියික වෙළඳපොල තුළ ආයෝජකයින්ට ජාත්‍යන්තර ස්වෛරීත්ව බැඳුම්කරවල අනවශ්‍ය පාඩු විඳිමට සිදුවූ බවයි මහබැංකුව සඳහන් කරන්නේ.\nඑලෙස අනවශ්‍ය සැක සහිත ශ්‍රේණිගත කිරිම් නොවේ නම් ඇතැම් විදේශ මුදල් ගලා ඒම් මීට පෙර ලැබීමට තිබූ බවද මහබැංකුව ප්‍රකාශ කරනවා.\nකෙසේ වෙතත්, මෙරට නිල සංචිත ප්‍රමාණය ඉහළ නංවා ගැනීම සඳහා ඇමරිකානු ඩොලර් බිලියන 1.5 ක මූල්‍ය හුවමාරු පහසුකමක් චීන මහජන බැංකුවෙන් ලබා ගැනීමට කටයුතු කරන බව මහ බැංකුව මීට පෙර ප්‍රකාශ කළා.\nඒ අනුව මෙරට විදේශ සංචිතය සඳහා චීන මහ බැංකුව මූල්‍ය හුවමාරු පහසුකම යටතේ ලබාදුන් ඩොලර් බිලියන 1.5 ක මුදල ලැබීමත් සමඟ මෙලෙස අද දිනයේදී මෙරට සංචිතය ඩොලර් බිලියන 3.1 දක්වා ඉහළ ගොස් ඇති බව භාණ්ඩාගාර ලේකම් එස්.ආර්. ආටිගල කියා සිටියා.\nමේ අතර, ලබන වසරේ ජනවාරි 18 වෙනිදාට කල් පිරෙන ජාත්‍යන්තර ස්වෛරීත්ව බැඳුම්කරයක් සඳහා ඇමරිකානු ඩොලර් මිලියන 500 ක් ගෙවීමටද ශ්‍රී ලංකාවට සිදුව තිබෙනවා.\nමහබැංකු අධිපති අජිත් නිවාඩ් කබ්රාල් පසුගිය ඔක්තෝම්බර් පළමු වැනිදා මෙරට ආර්ථික තත්ත්වය ස්ථාවර කිරීමට ඉදිරිපත් කළ සය මාසික පෙර දැක්මේ මෙම වසරේ අවසන් මාස 3 සඳහා විදෙස් විනිමය සංචිතයේ අපේක්ෂිත වර්ධනය දක්වා තිබුණා.\nඊට අනුව මේ වසර අවසානය වනවිට මහබැංකුව අපේක්ෂා කළ විදෙස් සංචිත ප්‍රමාණය ඇමරිකානු ඩොලර් බිලියන 3.5ක්.\nඑමෙන්ම ලබන වසරේ මුල් මාස තුන තුළ ඇමරිකානු ඩොලර් බිලියන 5.6 ක විදෙස් සංචිත ප්‍රමාණයක් අපේක්ෂා කරන බව සය මාසික පෙර දැක්මේ සඳහන්.",
       "URL": "https://www.hirunews.lk/292501/සංචිත-ඉහළ-ගියේ-චීනය-දුන්-ඩොලර්-බිලියන-1-5-න්-බව-භාණ්ඩාගාර-ලේකම්-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1461"
}