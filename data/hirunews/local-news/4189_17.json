{
       "Source": "hirunews",
       "Timestamp": "Sunday, 03 December 2017 - 8:09",
       "Headline": "ශ්‍රී පාද වන්දනා සමය ඇරඹෙන විටම දැඩි වු තහනම (ඡායාරූප)",
       "News Content": "අදින් ඇරඹෙන ශ්‍රීපාද වන්දනා සමයේදී ප්ලාස්ටික් ජල බෝතල් ඇතුළු දිරා නොයන කිසිදු ඝන අපද්‍රව්‍යයක් ශ්‍රී පාදස්ථානයට රැගෙන යාම තහනම් කර තිබෙනවා.\nපොලිතින් සඳහා රජය පනවා ඇති නීති මෙවර දැඩිව ක්‍රියාත්මක කිරීමට පියවර ගන්නා බවයි නුවරඑළිය දිස්ත්‍රික් ජ්‍යෙෂ්ඨ පරිපාලන මහජන සෞඛ්‍ය පරීක්ෂක ගාමිණී පෙරේරා සඳහන් කළේ.\nමේ අතර, පෙරහරින් වැඩම කරවන ලද ශ්‍රී සුමන සමන් දේව ප්‍රතිමාව සහ දේව ආභරණ අද අලූයම ශ්‍රී පාද උඩ මළුවේ තැන්පත් කළා.\nඊයේ අලූයම පෙරහරින් පැල්මඩුල්ල -ගල්පොත්තාවල ශ්‍රී පාද රජමහා විහාරස්ථානයේ සිටයි දේවාභරණ සහ දේව ප්‍රතිමාව සහිත සධාතුක කරඩුව වැඩම කරවනු ලැබුවේ.\nබලංගොඩ, හැටන් සහ පැරණි රජමාවත හෙවත් පලාබද්දල යන ප්‍රධාන මාර්ග තුන ඔස්සේ පෙරහර 3 ක් මෙහිදී පැමිණියා.\nඅදින් ආරම්භ වන ශ්‍රී පාද වන්දනා සමයේ බැතිමතුන් පිළිපැදිය යුතු කාරණා කිහිපයක් පිළිබදව ඊයේ පැවති මාධ්‍ය හමුවකදී අදහස් දක්වමින් ශ්‍රීපාදස්ථානාධිපති පූජ්‍ය බෙංගමුවේ ධම්මදින්න නාහිමියන් ප්‍රකාශ කළේ පරිසරය සුරැකෙන පරිදි සහ සංවරව වන්දනාවේ පැමිණෙන ලෙසයි.\nසිරිපා වන්දනා සමයේදී පරිසර සංරක්ෂණය වෙනුවෙන් ගෙන ඇති පියවර පිලිබඳව නුවරඑළිය දිස්ත්‍රික් ජ්‍යෙෂ්ඨ පරිපාලන මහජන සෞඛ්‍ය පරීක්ෂක ගාමිණී පෙරේරා හිරු ප්‍රවෘත්ති අංශයට අදහස් පළ කරමින් කියා සිටියේ දිරාපත් නොවන කිසිදු ද්‍රව්‍යයක් ශ්‍රීපාද අඩවියට රැගෙන ඒම තහනම් කර ඇති බවයි.\nඡායාරූප - පැල්මඩුල්ල ජී ඒ එස් ගමඇතිගේ / හැටන් රංජිත් රාජපක්ෂ",
       "URL": "https://www.hirunews.lk/177474/ශ්‍රී-පාද-වන්දනා-සමය-ඇරඹෙන-විටම-දැඩි-වු-තහනම-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4189"
}