{
       "Source": "hirunews",
       "Timestamp": "Saturday, 03 September 2022 - 21:29",
       "Headline": "ගුවන් යානා ඉන්ධන ඇත්තේ දින 10කට හෝ 15කට පමණයි (වීඩියෝ)",
       "News Content": "ආර්ථීක අර්බුදයත් සමග මතුව ඇති ඩොලර් හිඟය හේතුවෙන් මෙරටට එන ඉන්ධන නෞකා සඳහා ප්‍රමාද ගාස්තු ලෙස රුපියල් කෝටි 290ක මුදලක් ගෙවීමට සිදුව තිබෙනවා.\nපසුගිය ජනවාරියේ සිට අගෝස්තු දක්වා ගෙවීමට සිදුවූ මෙම ප්‍රමාද ගාස්තු මුදල අමෙරිකානු ඩොලර් ලක්ෂ 80කට අධිකයි.\nමේ අතර කටුනායක බණ්ඩාරනායක ජාත්‍යන්තර ගුවන් තොටුපළේ ගුවන්යානා මෙහෙයුම් සඳහා ගුවන්යානා ඉන්ධන ප්‍රමාණවත් නොවන තත්ත්වයකට පත්ව ඇති බවත් බවද වාර්තා වනවා.\nදෛනිකව ගුවන්තොටුපලේ මෙහෙයුම් සඳහා ජෙට් ඉන්ධන ලීටර් ලක්ෂ13ක් පමණ අවශ්‍ය වන අතර ඉදිරි මාසවලදී සංචාරක සමය ඇරඹීමත් සමග එම අවශ්‍යතාව ලීටර් ලක්ෂ14ක් පමණ දක්වා ඉහළ යන බවයි වරාය හා ගුවන් සේවා අමාත්‍ය නිමල් සිරිපාල ද සිල්වා මහතා පවසන්නේ.\nකටුනායක ගුවන්තොටුපල පරිශ්‍රයේ පිහිටි ඛණිජ තෙල් නීතිගත සංස්ථාවේ ගබඩා සංකීර්ණයට පැමිණි අවස්ථාවේදී අමාත්‍යවරයා පවසා ඇත්තේ ගුවන්යානා ඉන්ධන අවශ්‍යතාවය සම්පූර්ණ කිරීම ඛණිජ තෙල් සංස්ථාවට පැවරී ඇති වගකීමක් බවයි.\nදැනට ගබඩා කර ඇති ජෙට් ඉන්ධන ප්‍රමාණය දින 10කට හෝ දින 15කට පමණක් ප්‍රමාණවත් වන බැවින් ඉන් ඉදිරියට මෙම ජෙට් ඉන්ධන ලබාදීම සඳහා විධිමත් වැඩපිළිවෙළක් සකස් කරන ලෙසයි අමාත්‍යවරයා ඛණිජ තෙල් සංස්ථාවෙන් ඉල්ලා ඇත්තේ.\nමේ අතර මෙරට ආර්ථීක අර්බුදය සමග පවතින ඩොලර් හිඟය හේතුවෙන් මෙරටට එන ඉන්ධන නෞකා සඳහා ප්‍රමාද ගාස්තු ලෙස රුපියල් කෝටි 290ක මුදලක් ඛනිජ තෙල් නීතිගත සංස්ථාවට ගෙවීමට සිදුව තිබෙනවා.\nඑය අමෙරිකානු ඩොලර් ලක්ෂ 80කට වැඩි වන අතර පසුගිය ජනවාරියේ සිට අගෝස්තු මස දක්වා මෙම ප්‍රමාද ගාස්තු මුදල ගෙවීමට සිදුව තිබෙනවා.\nඉන් වැඩි ප්‍රමාණයක් මේ වනවිටත් ගෙවා අවසන් බවයි ඛනිජ තෙල් නීතිගත සංස්ථාවේ ප්‍රකාශකයෙකු සඳහන් කළේ.\nඩොලර් හිඟය හේතුවෙන් ඇණවුම් කළ ඉන්ධන නෞකා සඳහා නියමිත දිනට මුදල් ගෙවීමට නොහැකි වීමෙන් මසකට වැඩි කාලයක් ඇතැම් ඉන්ධන නෞකා දිවයිනට ආසන්න මුහුදේ නැංගුරම්ලා තිබුණා.\nමෙම තත්ත්වය මතයි ඛනිජ තෙල් නීතිගත සංස්ථාවට ප්‍රමාද ගාස්තු ගෙවීමට සිදුව ඇත්තේ.\nමේ අතර සැප්තැම්බර් සහ ඔක්තෝබර් මාසවලට අදාළව ඉන්ධන තොග ලබාගැනීම සම්බන්ධයෙන් විදුලිබල සහ බලශක්ති අමාත්‍ය කංචන විජේසේකර මහතා ඛනිජ තෙල් නීතිගත සංස්ථා නිලධාරීන් සමග සාකච්ඡාවක නිරත වුණා.\nට්විටර් පණිවිඩයක් නිකුත් කරමින් අමාත්‍යවරයා සඳහන් කළේ සැප්තැම්බර් සහ ඔක්තෝබර් මාසවලට අදාළ ඉන්ධන අවශ්‍යතා, ප්‍රවාහන සැලසුම්, ඉන්ධන තොග ලබාගැනීම සඳහා වන මුල්‍ය පහසුකම් පිළිබඳව මෙහිදි සමාලෝචනය කළ බවයි.\nඑමෙන්ම ඉදිරි මාස දෙකක කාලය සඳහා බොරතෙල් අවශ්‍යතාව පිළිබඳව ද මෙහිදි සාකච්ජා කළ බවයි අමාත්‍යවරයා නිකුත් කල ට්විටර් පණිවුඩයේ දැක්වෙන්නේ.\nමේ අතර සුර්ය බල ඉදිකිරිම් සංගමය මෙරට විදුලි බල අර්බුධය සම්බන්ධයෙන් අදහස් පලකළා.\nමේ අතර ඉන්ධන තොග නොලැබීම හේතුවෙන් කොළඹ ඇතුළු ප්‍රදේශ රැසක ඉන්ධන පිරවුම්හල් වසා දමා ඇති අතර පිරවුම්හල් අසල තවමත් දිගු පොලිම් දක්නට ලැබෙනවා.\nත්‍රිරෝද රථ හිමියන් ද තවදුරටත් පවසන්නේ කිව් ආර් ක්‍රමවේදය මඟින් තමාට ලබාදෙන ඉන්ධන ප්‍රමාණවත් නොවන බවයි.",
       "URL": "https://www.hirunews.lk/314481/ගුවන්-යානා-ඉන්ධන-ඇත්තේ-දින-10කට-හෝ-15කට-පමණයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=893"
}