{
       "Source": "hirunews",
       "Timestamp": "Monday, 01 January 2018 - 10:50",
       "Headline": "මාස පහක කළලයක් සමඟ තරුණයෙක් කොටු වෙයි",
       "News Content": "මාස පහක්‌ පමණ වයසැති කළලයක් කළු ගඟට විසිකිරීමට රැගෙන යාමේදී තරුණයෙකු පොලිසිය විසින් අත්අඩංගුවට ගෙන තිබෙනවා.\nපසුගිය 30 වනදා අලුයම ත්‍රිරෝද රථයකින් අදාල කළලය රැගෙන යමින් සිටියදී උතුරු කළුතර පොලිසිය විසින් සැකකරු අත්අඩංගුවට ගෙන ඇති බවයි වාර්තා වන්නේ.\nමෙලෙස අත්අඩංගුවට පත් සැකකරු උතුරු කළුතර ප්‍රදේශයේ පදිංචි 22 හැවිරිදි වියේ පසුවන අයෙක් බවයි අප වාර්තාකරු කියා සිටියේ.\nසැකකටයුතු ලෙස ධාවනය වෙමින් තිබූ ත්‍රිරෝද රථයක් පොලිසිය විසින් පරික්ෂා කිරීමේදී මෙම කළලය හමුව ඇති අතර සැකකරුගෙන් කළ ප්‍රශ්න කිරීම් වලදී හෙළිවී ඇත්තේ එය සිය පෙම්වතිය විසින් ප්‍රසූත කළ බවයි.\nඅත්අඩංගුවට ගත් පෙම්වතා අධිකරණය වෙත ඉදිරිපත් කිරීමෙන් අනතුරුව ජනවාරි මස දෙවනි දින දක්‌වා රක්‍ෂිත බන්ධනාගාර ගතකරන ලෙස කළුතර වැඩබලන මහෙස්‌ත්‍රාත්වරිය නියෝග කර තිබෙනවා.\nපොලිසිය අධිකරණය හමුවේ පවසා ඇත්තේ 21 හැවිරිදි අදාල තරුණිය නාගොඩ රෝහලේ ප්‍රතිකාර ලබන බවයි.\nකළලය පිළිබඳව පශ්චාත් මරණ පරීක්‍ෂණයක්‌ සහ කාන්තාව පිළිබඳව වාර්තාවක්‌ද අධිකරණයට ඉදිරිපත් කරන ලෙස කළුතර නාගොඩ රෝහලේ අධිකරණ වෛද්‍ය නිලධාරිවරයාට අධිකරණය නියෝග කළ බවයි අප වාර්තාකරු සඳහන් කළේ.",
       "URL": "https://www.hirunews.lk/179845/මාස-පහක-කළලයක්-සමඟ-තරුණයෙක්-කොටු-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4147"
}