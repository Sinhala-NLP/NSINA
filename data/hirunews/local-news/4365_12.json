{
       "Source": "hirunews",
       "Timestamp": "Friday, 18 August 2017 - 11:55",
       "Headline": "බිරිඳ හා දරු තිදෙනා ඉදිරියේ සැමියා මරාදැමූ, එක ම පවුලේ සොහොයුරන් දෙදෙනා අත්අඩංගුවට",
       "News Content": "බිරිඳ හා දරු දෙදෙනා ඉදිරියේ පුද්ගලයෙකු ඝාතනය කළ සිද්ධියේ සැකකරුවන් වූ එක ම පවුලේ සොහොයුරන් දෙදෙනා පොලිස් අත්අඩංගුවට පත්ව තිබෙනවා.\nකරන්දෙණිය ප්‍රදේශයේ කුරුඳු වත්තක සැඟවී සිටියදීයි මොවුන් අත්අඩංගුවට ගෙන ඇත්තේ.\nකොළඹ අපරාධ කොට්ඨාශය විසින් මොවුන් අත්අඩංගුවට ගැනුනේ, ඉකුත් 2016 වසරේ දෙසැම්බර් 31 වන දා වැල්ලම්පිටිය- සේදවත්ත 2වන අදියර- කලනිනදිගම දී කළ ඝාතනය සම්බන්ධයෙන්.\nඑම් බී සුනිල් නමැති 40 හැවිරිදි ත්‍රි රෝද රථ රියදුරකු මෙසේ ඝාතනයට ලක් වුනා.\nඔහු හා ඔහුගේ බිරිඳ, දරු තිදෙනා නිවාස ඉදිරිපිට කතාබහ කරමින් සිටින විට කිහිප දෙනෙකු තියුණු අවි සමග කඩා වැදී අදාළ පුද්ගලයාව කපා කොටා ඝාතනය කළා.\nඑම අවස්ථාවේ සිය පියාව බේරා ගැනීමට තැත් කළ එක දරුවෙකු තුවාල ලැබුවා.\nඝාතනය කර පලාගිය සැකකරුවන්ගෙන් එක අයෙකු වැල්ලම්පිටිය පොලිසිය එදිනම තියුණු අවි කිහිපයක් සමග අත්අඩංගුවට ගත්තද සෙසු සැකකරුවෝ පලා ගොස් තිබුනා.\nඝාතනයට ලක් වූ පුද්ගලයා මිට පෙර වෙනත් පුද්ගලයෙකු තියුණු අවිවලින් කපා බරපතල තුවාල සිදු කිරීම අදාළ ඝාතනයට අසන්නත ම හේතුව බව සඳහන්.\nවිශේෂ පොලිස් කණ්ඩායමක් කළ විමර්ශනයකින් පසු සිද්ධියට සම්බන්ධ එක ම පවුලේ සහෝදරයන් දෙදෙනා කරන්දෙණිය කුරුඳු වත්තක සඟවා සිටින බවට තොරතුරු ලැබී තිබුනා.\nඒ අනුව කුරුඳු වත්ත අසල නිවස පොලිස් කණ්ඩායම විසින් වැටලූ අවස්ථාවේ සැකකරුවන් කුරුඳු වත්තට පැන ගිය බව සඳහන්.\nඅනතුරුව වත්ත වැටලූ පොලිසිය දෙදෙනා අත්අඩංගුවට ගත්තා.\nකොළඹ අපරාධ කොට්ඨාශයේ අධ්‍යක්ෂ පොලිස් අධිකාරී නිශාන්ත ද සිල්වා හා ස්ථානාධිපති ප්‍රධාන පොලිස් පරීක්ෂක නෙවිල් ද සිල්වා ගේ උපදෙස් මත වැටලීම සිදු කර තිබෙනවා.",
       "URL": "https://www.hirunews.lk/168746/බිරිඳ-හා-දරු-තිදෙනා-ඉදිරියේ-සැමියා-මරාදැමූ-එක-ම-පවුලේ-සොහොයුරන්-දෙදෙනා-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4365"
}