{
       "Source": "hirunews",
       "Timestamp": "Friday, 06 April 2018 - 8:50",
       "Headline": "රිය අනතුරුවලින් කාන්තාවන් දෙදෙනෙකු ඇතුළු තුන්දෙනෙකු මරුට",
       "News Content": "වෑන් රථයක් විදුලි කණුවක ගැටී සිදුවූ අනතුරකට මැදිවී යතුරුපැදිකාරියක මියගිය පුවතක් ගන්නෝරුව - පේරාදෙණිය මාර්ගයෙන් වාර්තා වනවා.\nඅධික වේගයෙන් පැමිණි අදාළ වෑන් රථය විදුලි කණුවේ ගැටීමෙන් පසු එය ගැළවී ගොස් පිටුපසින් පැමිණි යතුරුපැදියේ ගැටී ඇති අතර එහිදී යතුරුපැදියේ ගමන් කළ 40 හැවිරිදි කාන්තාවක බරපතල තුවාල ලැබුවා.\nපේරාදෙණිය රෝහලට ඇතුලත් කිරීමෙන් පසු ඇය මියගිය බවයි පොලීසිය ප්‍රකාශ කළේ.\nවෑන් රථයේ රියදුරු ඊයේ මහනුවර මහේස්ත්‍රාත් අධිකරණයට ඉදිරිපත් කිරීමෙන් පසු අප්‍රේල් 9 වනදා දක්වා රක්ෂිත බන්ධනාගාර ගත කර තිබෙනවා.\nමේ අතර, සූරියවැව නගරයේදී ටිපර් රථයක් සහ යතුරුපැදියක් ගැටී සිදුවූ අනතුරකින් ද 35 හැවිරිදි කාන්තාවක ඊයේ මියගොස් තිබුණා.\nඑසේම, ගාල්ල - හිනිදුම මංසන්ධියේදී සිදුවූ යතුරුපැදි අනතුරකින් ද 25 හැවිරිදි තරුණයෙකු ඊයේ රාත්‍රියේ මියගියා.",
       "URL": "https://www.hirunews.lk/187760/රිය-අනතුරුවලින්-කාන්තාවන්-දෙදෙනෙකු-ඇතුළු-තුන්දෙනෙකු-මරුට",
       "Category": "Local News",
       "Parent URL": "https://www.hirunews.lk/local-news.php?pageID=4003"
}