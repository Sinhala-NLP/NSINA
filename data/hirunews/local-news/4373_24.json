{
       "Source": "hirunews",
       "Timestamp": "Sunday, 13 August 2017 - 8:21",
       "Headline": "ඌවේ ඇමතිකම අහිමි වූ කුමාරසිරි වෙනත් බලවේගයක් සමඟ ගමනක",
       "News Content": "නිදහස් පක්ෂයෙන් ඉවත් වී වෙනත් බලවේගයක් සමග ඉදිරියේදී දේශපාලන කටයුතු සිදුකිරීමට තීරණය කළ බව ඌව පළාත් සභාවේ හිටපු සෞඛ්‍ය හා දේශීය වෛද්‍ය අමාත්‍ය කුමාරසිරි රත්නායක ප්‍රකාශ කළා.\nතමන්ට අමාත්‍ය ධුරය අහිමිවීම සම්බන්ධයෙන් දැනුම්වත් කිරීම සදහා මොනරාගල ඊයේ (12) පැවති මාධ්‍ය හමුවකට එක්වෙමින් ඔහු කියා සිටියේ තමන්ව අමාත්‍ය ධුරයෙන් ඉවත් කිරීමට පෙර ඒ පිළිබඳව දැනුම්දීමක් සිදුනොකළ බවයි.\nකුමාරසිරි රත්නායක දැරූ අමාත්‍ය ධුරයට පළාත් සභා මන්ත්‍රී අනුර විදානගමගේ පත් කෙරුණු අතර, ඊට අදාල ලිපිය පසුගියදා ඔහු වෙත පිරිනමනු ලැබුවේ ජනාධිපති මෛත්‍රීපාල සිරිසේන විසින්.\nඒ අනුව ඔහු ඌව පළාත් සෞඛ්‍ය සහ දේශීය වෛද්‍ය අමාත්‍යවරයා ලෙස ඊයේ පළාත් ආණ්ඩුකාර එම්.පී.ජයසිංහ ඉදිරියේ දිවුරුම් දෙනු ලැබුවා.\nඅනුර විදානගමගේ මීට පෙර ඌව පළාත් සභාවේ හිටපු කෘෂිකර්ම අමාත්‍යවරයා වන අතර, ඔහුට අමාත්‍ය ධුරය අහිමි වුණේ 2015 මහ මැතිවරණයෙන් පසු යහපාලන රජය බලයට පත්වීමත් සමගයි.\nඊයේ සෞඛ්‍ය අමාත්‍ය ධුරයේ දිවුරුම් දීමෙන් පසු අනුර විදානගමගේ මාධ්‍ය වෙත මෙලෙස අදහස් පළ කරමින් කියා සිටියේ අමාත්‍ය ධුරය ලැබීම සම්බන්ධයෙන් තමන් සතුටු වන බවයි.",
       "URL": "https://www.hirunews.lk/168303/ඌවේ-ඇමතිකම-අහිමි-වූ-කුමාරසිරි-වෙනත්-බලවේගයක්-සමඟ-ගමනක",
       "Category": "Local News",
       "Parent URL": "https://www.hirunews.lk/local-news.php?pageID=4373"
}