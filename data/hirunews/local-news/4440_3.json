{
       "Source": "hirunews",
       "Timestamp": "Tuesday, 04 July 2017 - 7:25",
       "Headline": "මොරටු සරසවියෙන් ඩෙංගු තවාන් 15ක් හමුවේ - මරණ සංඛ්‍යාව 226 දක්වා ඉහළට",
       "News Content": "මොරටුව විශ්වවිද්‍යාල පරිශ්‍රයේ ඩෙංගු මදුරු කීටයන් සිටි ස්ථාන 15ක් සොයා ගත් බව සෞඛ්‍ය අමාත්‍යාංශය පවසනවා.\nමීට අමතරව තවත් ඩෙංගු මදුරුවන් බෝ වන අයුරින් පැවැති ස්ථාන හමුවී ඇති අතර, ඒවා ධූමායන කටයුතු සිදුකරමින් විනාශ කර දැමූ බවයි එම අමාත්‍යාංශය සඳහන් කළේ.\nඩෙංගු රෝගය පැතිර යාම හේතුවෙන් පසුගිය දා මොරටුව විශ්වවිද්‍යාලය වසා දැමුණා.\nඑමෙන්ම එම විශ්වවිද්‍යාලයේ සිසුවියක් ද ඩෙංගු රෝගයෙන් මිය ගියා.\nමාතලේ ප්‍රදේශයේ පදිංචි 23 හැවිරිදි ඇය මොරටුව විශ්වවිද්‍යාලයේ තොරතුරු තාක්ෂණ පීඨයේ 3 වන වසරේ ඉගෙනුම ලබමින් සිටියා.\nමීට අමතරව මොරටු සරසවියේ සිසුන් 80කට පමණ ඩෙංගු රෝගය වැළදී ඇති බවටයි වාර්තා වන්නේ.\nමෙන්ම බදුල්ල මහරෝහලේ දී ඩෙංගු රෝගය වැළදීම හේතුවෙන් පාසල් සිසුන් දෙදෙනෙකු ද මිය ගොස් තිබෙනවා.\nදැනට ඩෙංගු රෝගීන් 72,000කට ආසන්න පිරිසක් වාර්තා වන අතර, මරණ සංඛ්‍යාව 226ක්.\nමේ අතර, ඩෙංගු රෝගය වැළැක්වීම සම්බන්ධයෙන් විශේෂ සාකච්ඡාවක් ද ඊයේ සෞඛ්‍ය අමාත්‍ය රාජිත සේනාරත්නගේ ප්‍රධානත්වයෙන් පැවැත්වුණා.\nඑහිදී ඩෙංගු රෝගීන් සහ මරණ පිළිබදව දෛනික දත්ත සැකසීම සඳහා මහජන සෞඛ්‍ය පරීක්ෂකවරුන් 10 දෙනෙකු පත් කෙරුණා.\nඑමෙන්ම ඩෙංගු රෝගයට ගොදුරු වන පාසල් දරුවන්ගේ සංඛ්‍යාව ඉහළ යමින් පවතින බවට ද එහිදී අනාවරණ වී තිබෙනවා.\nරාගම ශික්ෂණ රෝහලේ යුද හමුදාව විසින් ඉදිකරන ලද ඩෙංගු අධිසත්කාර ඒකකය තවත් දින 2කින් ආරම්භ කිරීමට ද කටයුතු යොදා ඇති බවයි සෞඛ්‍ය අමාත්‍යාංශය සදහන් කළේ.",
       "URL": "https://www.hirunews.lk/165022/මොරටු-සරසවියෙන්-ඩෙංගු-තවාන්-15ක්-හමුවේ-මරණ-සංඛ්‍යාව-226-දක්වා-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=4440"
}