{
       "Source": "hirunews",
       "Timestamp": "Friday, 17 March 2017 - 7:30",
       "Headline": "ත්‍රිකුණාමලයේ ඩෙංගු මර්දනයට ලක්ෂ 50 ක්",
       "News Content": "ත්‍රිකුණාමලය දිස්ත්‍රික්කයේ පැතිර යන ඩෙංගු උවදුර මර්දනය කිරීම සඳහා අග්‍රාමාත්‍ය රනිල් වික්‍රමසිංහ විසින් රුපියල් මිලියන 05 ක මුදලක් වෙන්කර තිබෙනවා.\nනැගෙනහිර පළාත් සෞඛ්‍ය අමාත්‍ය ඒ.එල්.එම්. නසීර් හිරු ප්‍රවෘත්ති අංශයට සඳහන් කළේ රෝගය බහුලව පවතින කින්නියා ප්‍රදේශයට විශේෂඥ වෛද්‍යවරුන් සිව් දෙනෙකු ඇතුළු 23 දෙනෙකුගෙන් යුත් කණ්ඩායමක් දැනටමත් යොමුකර ඇති බවයි.\nදිස්ත්‍රික්කය පුරා පැතිර යන ඩෙංගු තත්ත්වය මර්දනය කිරීම සඳහා නැගෙනහිර පළාත් සභා සෞඛ්‍ය අමාත්‍යාංශය, ප්‍රාදේශීය සෞඛ්‍ය සේවා අධ්‍යක්ෂ කාර්යාලය මෙන්ම පොලිසිය ඇතුළු ආරක්ෂක අංශද ඩෙංගු මර්දන වැඩපිළිවෙලට එක්වී සිටිනවා.\nත්‍රිකුණාමලය - කින්නියා ප්‍රදේශයෙන් වාර්තා වන ඩෙංගු රෝගීන්ගේ සංඛ්‍යාව තවදුරටත් ඉහළ යමින් පවතින බවයි සෞඛ්‍ය අමාත්‍යාංශය සඳහන් කළේ.\nකින්නියා ප්‍රාදේශීය ලේකම් කොට්ඨාශයේ ගෙවී ගිය සති දෙකක කාලය තුළ පමණක් ඩෙංගු රෝගය වැළදීමෙන් පුද්ගලයින් 13 දෙනෙකු මියගියා.\nමෙම තත්ත්වය හේතුවෙන් කින්නියා අධ්‍යාපන කලාපයට අයත් පාසල් 66 ක් අද දිනය දක්වා වසා තැබීමට බලධාරීන් මීට පෙර පියවර ගත්තා.\nකෙසේ වෙතත්, ඩෙංගු රෝගීන් වැඩිවීමත් සමග ත්‍රිකුණාමලය සහ කින්නියා රෝහල්වල ඉඩ පහසුකම්ද ඔවුන්ට ප්‍රමාණවත් නොවන බවයි අප වාර්තාකරුවන් සදහන් කළේ.",
       "URL": "https://www.hirunews.lk/157051/ත්‍රිකුණාමලයේ-ඩෙංගු-මර්දනයට-ලක්ෂ-50-ක්",
       "Category": "Local News",
       "Parent URL": "https://www.hirunews.lk/local-news.php?pageID=4610"
}