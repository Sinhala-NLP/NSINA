{
       "Source": "hirunews",
       "Timestamp": "Monday, 19 December 2022 - 7:48",
       "Headline": "සැමියා සහ දරුවන් රැවටූ කාන්තාවක් අත්අඩංගුවට",
       "News Content": "තමන් පැහැරගත් බව පවසමින් සැමියා හා දරුවන් රවටමින් රුපියල් ලක්ෂ 35ක මුදලක් ලබා ගැනීමට තැත් කළ කාන්තාවක් පොලිසිය අත්අඩංගුවට ගෙන තිබෙනවා.\nමෙසේ අත්අඩංගුවට ගෙන ඇත්තේ ආණමඩුව ප්‍රදේශයේ පදිංචි කාන්තාවක්.\nඇය පසුගිය 15 වනදා ආණමඩුව ප්‍රදේශයේ පිහිටි සිය නිවසින්, දියණිය පදිංචි වාරියපොල - හංහමුණ - නවගත්තම ප්‍රදේශයට ගොස් ඇති බවත් එදින ආණමඩුව නගරයට පැමිණෙන බව සැමියාට දුරකථන ඇමතුමක් ලබා දී පවසා ඇති බවත් ප්‍රකාශ කර තිබුණා.\nකෙසේ වෙතත් ඇය එදින සවස සිට අතුරුදහන්ව ඇති බවයි වාර්තා වන්නේ.\nතම මව ආණමඩුව නගරයට පැමිණෙන තුරු බලා සිටි කාන්තාවගේ බාල පුතු මේ සම්බන්ධයෙන් පොලිසියට පැමිණිල්ලක් ඉදිරිපත් කරනු ලැබුවා.\nආණමඩුව පොලිසියේ නිළධාරින් මෙම කාන්තාව ගමන් කළ ස්ථාන හා අදාළ මාර්ගවල ආවේක්ෂණ කැමරා පරික්ෂා කරමින් අදාළ පරික්ෂණ ආරම්භ කරනු ලැබුවේ එම පැමිණිල්ලට අනුවයි.\nපසුව ඇය රැදී සිටින ස්ථානය පොලිසිය සොයාගනු ලැබූ අතර මෙම කාන්තාව පොලිසියට පාපොච්චාරණය කර ඇත්තේ ණය මුදලක් ගෙවා දැමීම සඳහා මෙලෙස සැමියා රවටා සැගව සිටි බවටයි.",
       "URL": "https://www.hirunews.lk/323008/සැමියා-සහ-දරුවන්-රැවටූ-කාන්තාවක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=657"
}