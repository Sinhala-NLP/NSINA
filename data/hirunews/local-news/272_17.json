{
       "Source": "hirunews",
       "Timestamp": "Tuesday, 13 June 2023 - 14:11",
       "Headline": "වාහන ආනයනය සම්බන්ධයෙන් කඩිනම් තීරණයක් - ජාතික ආර්ථික ආංශික අධීක්ෂණ කාරක සභා සභාපති",
       "News Content": "වාහන ආනයන සම්බන්ධයෙන් ආණ්ඩුව කඩිනම් තීරණයක් ගන්නා බව ජාතික ආර්ථිකය හා භෞතික සැළසුම් පිළිබඳ ආංශික අධීක්ෂණ කාරක සභාවේ සභාපති පාර්ලිමේන්තු මන්ත්‍රී මහින්දානන්ද අලුත්ගමගේ පවසනවා.\nඔහුගේ ප්‍රධානත්වයෙන් එම කාරක සභාව පසුගියදා රැස්වූ අතර එහිදී රේගු නිලධාරින් ප්‍රකාශ කළේ වාහන ආනයනය අත්හිටුවීම ඇතුළු භාණ්ඩ ආනයනයට පනවා ඇති සීමාවන් හේතුවෙන් මේ වසරේ අයවැයෙන් අපේක්ෂා කරන ආදායම ලඟාකර ගැනීමට රේගුවට නොහැකි වී ඇති බවයි.\nරේගුවෙන් රුපියල් බිලියන 1,226ක ආදායමක් මෙම වසරේ අපේක්ෂා කරන නමුත් මුල් මාස 05 තුළ දී උපයා ගෙන ඇත්තේ රුපියල් බිලියන 330ක් පමණක් බව මෙහිදී පාර්ලිමේන්තු මන්ත්‍රී මහින්දානන්ද අලුත්ගමගේ සඳහන් කළා.\nමේ මස සිට වාහන ආයනයනයට අවසර දෙන්නේ නම් ඉදිරි මාස 06 ඇතුළත රුපියල් බිලියන 150ක් බදු ලෙස ලබාගත හැකි බව ඔවුන් පෙන්වා දුන්නා.\nරේගු නිලධාරින් එහිදී සඳහන් කළේ ණය ආධාර ක්‍රමයක් යටතේ වෙනත් රටක් සමඟ සම්බන්ධ වී වාහන ආනයනය කළහොත් විදේශ විනිමය ඉතිරි කරගනිමින් රේගු ආදායම වර්ධනය කරගත හැකි බවයි.",
       "URL": "https://www.hirunews.lk/337810/වාහන-ආනයනය-සම්බන්ධයෙන්-කඩිනම්-තීරණයක්-ජාතික-ආර්ථික-ආංශික-අධීක්ෂණ-කාරක-සභා-සභාපති",
       "Category": "Local News",
       "Parent URL": "https://www.hirunews.lk/local-news.php?pageID=272"
}