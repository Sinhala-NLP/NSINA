{
       "Source": "hirunews",
       "Timestamp": "Saturday, 17 July 2021 - 12:26",
       "Headline": "විපක්ෂයේ දේශපාලන පක්ෂවල විශේෂ හමුවක් අද පස්වරුවේ",
       "News Content": "සමගි ජන බලවේගය, ජනතා විමුක්ති පෙරමුණ, ශ්‍රී ලංකා නිදහස් පක්ෂය හා එක්සත් ජාතික පක්ෂය ඇතුළු දේශපාලන පක්ෂ රැසක නියෝජිතයන්ගේ සහභාගිත්වයෙන් විශේෂ හමුවක් අද පස්වරුවේ පැවැත්වීමට නියමිතයි.\nඑහිදී රටේ වත්මන් දේශපාලන තත්ත්වය මෙන්ම, ඉදිරි අභියෝග පිළිබඳව සාකච්ඡා කිරීමට නියමිතව ඇති බවයි වාර්තා වන්නේ.\nසාධාරණ සමාජයක් සඳහා වූ ජනතා ව්‍යාපාරයේ සභාපති හිටපු කතානායක කරූ ජයසූරියගේ මෙහෙයවීමෙන් මෙම හමුව සංවිධාන වන බවයි වැඩිදුරටත් තොරතුරු වාර්තා වුණේ. බොහෝ දේශපාලන පක්ෂ සිය සහභාගිත්වය මේ වනවිටත් තහවුරු කර ඇති බව සඳහන්.\nමේ අතර, සමගි ජනබලවේගය, සමගි බලවේගය නමින් නව සන්ධානයක් ගොඩනැගීමට සාකච්ඡා ආරම්භ කර තිබෙනවා. ඊට අදාළ මූලික කෙටුම්පත් සකස් කර විපක්ෂයේ හවුල්කාර පක්ෂවල නායකයන් වෙත මේ වනවිටත් ලබාදී ඇති බව සඳහන්.\nඒ අනුව, නුදුරු දිනයකදී ගිවිසුම් ගත වීමට නියමිතව තිබෙනවා. සමගි ජනබලවේගයේ මන්ත්‍රී කණ්ඩායම් හමුවක් ද සඳුදා පෙරවරුවේ පැවැත්වීමට නියමිතව ඇත්තේ විපක්ෂ නායක සජිත් ප්‍රේමදාසගේ ප්‍රධානත්වයෙන්.\nඑමෙන්ම, එක්සත් ජාතික පක්ෂ නායක රනිල් වික්‍රමසිංහ සහ සමගි ජනබලවේගයේ පාර්ලිමේන්තු මන්ත්‍රී පාඨලී චම්පික රණවක අතර හමුවක් අද පැවැත්වෙන බව දේශපාලන ආරංචි මාර්ග සඳහන් කළා.",
       "URL": "https://www.hirunews.lk/277207/විපක්ෂයේ-දේශපාලන-පක්ෂවල-විශේෂ-හමුවක්-අද-පස්වරුවේ",
       "Category": "Local News",
       "Parent URL": "https://www.hirunews.lk/local-news.php?pageID=1815"
}