{
       "Source": "hirunews",
       "Timestamp": "Friday, 16 February 2018 - 18:36",
       "Headline": "ජනපතිගෙන් අමාත්‍යංශ ලේකම්වරුන්ට උපදෙසක්",
       "News Content": "ජනතාව වෙනුවෙන් ගෙන යන සංවර්ධන වැඩපිළිවෙල අඛණ්ඩව ඉදිරියට ක්‍රියාත්මක කරන ලෙසට ජනාධිපති මෛත්‍රීපාල සිරිසේන අමාත්‍යංශ ලේකම්වරුන්ට උපදෙස් ලබාදී තිබෙනවා.\nසංවර්ධන වැඩපිළිවෙලේ කිසිදු පසුබෑමක් ඇති වීමට ඉඩ නොතබන ලෙසටයි අමාත්‍යංශ ලේකම්වරුන් සමග අද දහවල් පැවති හමුවකදී ජනාධිපතිවරයා කියාසිටියේ.\nමැතිවරණයෙන් පසු ඇතිවී තිබෙන පසුබිම සමග ඇතැම් අමාත්‍යංශවල කටයුතු සිදු නොවන බවට ලැබී ඇති තොරතුරු සම්බන්ධයෙන් ද ජනාධිපතිවරයා මෙහිදී අදහස් පළකළා.\nඑහිදී ඔහු පෙන්වා දුන්නේ රටේ සංවර්ධන වැඩපිළිවෙල පිළිබඳ රජයේ ප්‍රතිපත්තිය කිසිසේත් වෙනස් නොවන බවයි.\nමැතිවරණයකින් පසු දේශපාලන ක්ෂේත්‍රයේ විවිධ වෙනස්කම් සිදුවීම සාමාන්‍ය කරුණක් වන අතර එම දේශපාලන තත්වයන් නොසලකා ජනතාව වෙනුවෙන් ක්‍රියාත්මක කෙරෙන රාජ්‍ය ප්‍රතිපත්තිය අනුව ඉලක්ක වෙත සාර්ථකව මෙහෙයවීමේ වගකීම අමාත්‍යංශ ලේකම්වරුන්ට පැවරෙන බවයි ජනාධිපති මෛත්‍රීපාල සිරිසේන පෙන්වා දුන්නේ.\nඑම වැඩපිළිවෙල ඉදිරියට ක්‍රියාත්මක කිරීමේ දී ආයතනික වශයෙන් මතුවන ගැටලු නිරාකරණය කර ගැනීමේ අවශ්‍යතාව ද ජනාධිපතිවරයා අවධාරණය කළා.\nඅමාත්‍යංශ මට්ටමින් ක්‍රියාත්මක වන වැඩපිළිවෙල පිළිබඳ සොයා බැලීමට තමන් ඉදිරියේදී සෑම අමාත්‍යංශයක් වෙතම පැමිණීමට අපේක්ෂා කරන බවයි ජනාධිපතිවරයා කියාසිටියේ.\nඉදිරි නියං තත්වයට මුහුණ දෙමින් කාලගුණික සහ දේශගුණික වෙනස්කම් සමග කෘෂි ක්ෂේත්‍රයේ සහ ආහාර නිශ්පාදන වැඩපිළිවෙල තුල සිදු කළ යුතු වෙනස්කම් පිළිබඳ මෙරට විශ්ව විද්‍යාලවල භූ විද්‍යාඥයින් සහ තාරකා විද්‍යාඥයින් ඇතුලු ප්‍රවීණයන් සමග සාකච්ඡා කර අවශ්‍ය සැලසුම් සකස් කිරීමට අපේක්ෂා කරන බව ද මෛත්‍රීපාල සිරිසේන මහතා සඳහන් කළා.\nපොල් මිල සම්බන්ධව පවතින ගැටලු පිළිබඳව ද මෙහිදී අවධානය යොමු කෙරෙැනු අතර පොල් ඉඩම් කැබලි කිරීම සහ ඉඩම් කැබලි කිරීමේ පනතට අදාළ නීති උල්ලංඝණය කරන පිරිස්වලට එරෙහිව ක්‍රියා කිරීමේ අවශ්‍යතාව ද සාකච්ඡා කෙරුනු බවයි ජනාධිපති මාධ්‍ය අංශය කියාසිටියේ.",
       "URL": "https://www.hirunews.lk/183810/ජනපතිගෙන්-අමාත්‍යංශ-ලේකම්වරුන්ට-උපදෙසක්",
       "Category": "Local News",
       "Parent URL": "https://www.hirunews.lk/local-news.php?pageID=4076"
}