{
       "Source": "hirunews",
       "Timestamp": "Friday, 10 March 2023 - 7:48",
       "Headline": "රුපියලේ ශක්තිමත් වීම තීරණය වන්නේ, අයි.එම්.එෆ් සහ අනෙකුත් ලැබීම් මතයි - විශ්ලේෂකයින් කියයි",
       "News Content": "ජාත්‍යන්තර මූල්‍ය අරමුදලේ ණය පහසුකම සහ අනෙකුත් ලැබීම් මත තවදුරටත් රුපියල ශක්තිමත් වනු ඇති බව වයඹ විශ්වවිද්‍යාලයේ කළමනාකරණ හා මූල්‍ය පීඨයේ මහාචාර්ය අමින්ද මෙත්සිල ප්‍රකාශ කළා.\nඔහු මේ බව සඳහන් කළේ, මේ වසර අවසන් වන විට රුපියලේ අගය යළි අවප්‍රමාණය විය හැකි බවට ෆිච් රේටින්ග්ස් ආයතනය ඉදිරිපත් කළ මතය ගැන අදහස් දක්වමින්.\nෆිච් රේටින්ග්ස් ආයතනය ප්‍රකාශ කර තිබුණේ මූල්‍ය අරමුදලේ විධායක කමිටු අනුමැතිය ශ්‍රී ලංකාවට කඩිනමින් ලබාගත හැකි වනු ඇති බවට සුබවාදී බලාපොරොත්තුවක් පවතින බවයි.\nශ්‍රී ලංකාව සියලු ප්‍රධාන ණය හිමියන්ගෙන් මූල්‍ය සහතික ලබාගෙන ඇති අතර, මාණ්ඩලික මට්ටමේ ගිවිසුම මේ මස 20 වනදා විධායක මණ්ඩලය විසින් සළකා බලන බවයි ජාත්‍යන්තර මූල්‍ය අරමුදල පසුගියදා ප්‍රකාශ කළේ.\nමේ අතර, මෙරට ජනතාවට අත්‍යාවශ්‍ය ආහාර හා පෝෂණ අවශ්‍යතා සැපයීම වෙනුවෙන් ජපාන රජය, ඩොලර් මිලියන 6.6 ක අතිරේක මුදලක් එක්සත් ජාතීන්ගේ ලෝක ආහාර වැඩසටහන වෙත ලබාදී තිබෙනවා.\nසහල්, ධාන්‍ය ඇතුළු ආහාර ද්‍රව්‍ය අඩංගු මල්ලක් මෙම ආධාර හරහා අවශ්‍යතා සහිත පවුල් වෙත මාසිකව ලබාදෙන බවයි ශ්‍රී ලංකාවේ ජපාන තානාපති මිසුකොෂි හිදෙයිකි සදහන් කළේ.\nඑමෙන්ම එම මූල්‍ය පරිත්‍යාගයෙන් තවදුරටත් ගර්භණී හා කිරිදෙන මවුවරුන් මෙන්ම මන්දපෝෂණ අවදානම සහිත ළමයින් සඳහා ශක්තිජනක ආහාරයක් වන ත්‍රිපෝෂ නිෂ්පාදනයට බඩඉරිඟු‍ හා සෝයා බෝංචි මාස 4ක කාලයකට ලබාදෙන බවද තානාපතිවරයා ප්‍රකාශ කළා.",
       "URL": "https://www.hirunews.lk/329502/රුපියලේ-ශක්තිමත්-වීම-තීරණය-වන්නේ-අයි-එම්-එෆ්-සහ-අනෙකුත්-ලැබීම්-මතයි-විශ්ලේෂකයින්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=486"
}