{
       "Source": "hirunews",
       "Timestamp": "Thursday, 26 August 2021 - 13:19",
       "Headline": "ඇෆ්ගන් කාන්තාවන්ට රැකියා තහනම් - තලෙයිබාන් නියෝගයක්",
       "News Content": "ඇෆ්ගන් කාන්තාවන් ඔවුන්ගේ ආරක්ෂාව උදෙසා රැකියාවල නිරත වීමෙන් වැළැක්විය යුතු බව තලෙයිබාන් සංවිධානය පවසනවා.\nතලෙයිබාන් ප්‍රකාශක 'සබියුල්ලා මුජායිඩ්' කාබුල් නුවර ඊයේ පැවති මාධ්‍ය හමුවක දී මේ බව ප්‍රකාශ කර තිබෙනවා.\nඑය මීට පෙර පැවති තලෙයිබාන් පාලනයට වඩා තමන් නවීකරණය වී ඇති බව ප්‍රකාශ කරන ඇෆ්ගනිස්ථාන තලෙයිබාන්වරුන්ගේ පසුබෑමක් ලෙසයි සැලකෙන්නේ.\n1996 සිට 2001 දක්වා පැවති තලෙයිබාන් පාලන සමයේ දී කාන්තාවන්ට සේවා ස්ථාන තහනම් කෙරුණු අතර ඔවුන්ට පිරිමි පුද්ගලයෙකු නොමැති ව නිවසෙන් නික්මීම ද තහනම් වුණා.\nඑමෙන්ම, ඇෆ්ගන් කාන්තාවන් මුළුමනින් ම සිරුර ආවරණය වන ඇඳුමින් සැරසිය යුතු බවට තලෙයිබාන්වරුන් එහි දී නියෝග කළා.\nමේ අතර, කාබුල් ගුවන්තොටුපොළේ අවදානම් තත්ත්වයක් පවතින බව ඇමෙරිකා එක්සත් ජනපදය සහ බ්‍රිතාන්‍යයට අමතර ව, ඔස්ට්‍රේලියාව, ජර්මනිය ඇතුළු රටවල් කිහිපයක් ම ප්‍රකාශ කර තිබෙනවා.\nඊට අයි.එස්. ත්‍රස්ත ප්‍රහාරයක් එල්ල වනු ඇතැ යි පළ වන ප්‍රකාශ හේතුවෙන් ඇෆ්ගන් ජාතිකයින් ඉවත් කර ගැනීමේ කටයුතුවලට ද බාධා එල්ල වී ඇති බව සඳහන්.",
       "URL": "https://www.hirunews.lk/280649/ඇෆ්ගන්-කාන්තාවන්ට-රැකියා-තහනම්-තලෙයිබාන්-නියෝගයක්",
       "Category": "Local News",
       "Parent URL": "https://www.hirunews.lk/local-news.php?pageID=1729"
}