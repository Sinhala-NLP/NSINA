{
       "Source": "hirunews",
       "Timestamp": "Monday, 05 September 2022 - 22:02",
       "Headline": "ශ්‍රී ලංකා කාන්තා කණ්ඩායම අපරාජිතව ආසියානු කුසලානයේ අවසන් පූර්ව වටයට",
       "News Content": "2022 ආසියානු දැල්පන්දු ශූරතාවලියේ සුපිරි සිව් දෙනාගේ වටයට අපරාජිතව සුදුසුකම් ලබන්නට ශ්‍රී ලංකා කාන්තා දැල්පන්දු කණ්ඩායම සමත්වුණා.\nඒ අද පැවැති ශ්‍රී ලංකා කණ්ඩායම සහ පිලිපීන කණ්ඩායමක් අතර තරගයෙන් ලකුණු 99 ට 37 ක් ලෙස පහසු ජයග්‍රහණයක් ලබා ගැනීමත් සමගයි.\nතරගාවලියේ ඒ කාණ්ඩයෙන් තරග වැදුණු ශ්‍රී ලංකා කණ්ඩායම ඊට පෙර පැවැති තරගයේ දී ඉන්දීය කණ්ඩායම ලකුනු 102 - 14 ලෙසින් පහසුවෙන් පරාජය කරන්නට සමත් වුණා.\n2022 සැප්තැම්බර් 3 සිට සැප්තැම්බර් 11 දක්වා සිංගප්පූරුවේදී පැවැත්වීමට නියමිත මෙම තරගාවලිය සඳහා කණ්ඩායම් එකොළහක් සහභාගී වෙනවා.\nමෙම ශූරතා තරගාවලිය 2023 දකුණු අප්‍රිකාවේ පැවැත්වීමට නියමිත නෙට්බෝල් ලෝක කුසලාන තරගාවලිය සඳහා සුදුසුකම් ලැබීමේ තරගාවලියක් ලෙසට ද ක්‍රියාත්මක වනවා.\nඒ අනුව ශ්‍රී ලංකා කණ්ඩායම තරගාවලියේ අවසන් පූර්ව වටයේ තරගයේ දී හෙට දිනයේ ප්‍රබල මැලේසියානු කණ්ඩායම සමඟ තරග වදිනු ඇති.\nසුපිරි සිව්දෙනාගේ වටය සඳහා ශ්‍රී ලංකා කණ්ඩායමට අමතරව මැලේසියානු කණ්ඩායම, සත්කාරක සිංගප්පූරු කණ්ඩායම, සහ හොංකොං කණ්ඩායම සුදුසුකම් ලබා තිබෙනවා.",
       "URL": "https://www.hirunews.lk/314652/ශ්‍රී-ලංකා-කාන්තා-කණ්ඩායම-අපරාජිතව-ආසියානු-කුසලානයේ-අවසන්-පූර්ව-වටයට",
       "Category": "Local News",
       "Parent URL": "https://www.hirunews.lk/local-news.php?pageID=888"
}