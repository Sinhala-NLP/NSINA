{
       "Source": "hirunews",
       "Timestamp": "Friday, 29 October 2021 - 18:53",
       "Headline": "හදිසි වැස්සකින් ප්‍රදේශ කිහිපයක් යට වෙයි",
       "News Content": "නුවරඑළිය, බදුල්ල, බණ්ඩාරවෙල, හාලිඇල, ඇල්ල සහ පස්සර ඇතුළු ප්‍රදේශ කිහිපයකට අද පස්වරුවේ පැය 3ක කාලයක් ඇදහැලුණු ක්ෂණික දැඩි වර්ෂාපතනය හේතුවෙන් නායයාම් සහ ගස් කඩා වැටීම් ඇතුළු ආපදා තත්ත්වයන් කිහිපයක් වාර්තා වී තිබෙනවා.\nආපදා කළමනාකරණ මධ්‍යස්ථානය සඳහන් කළේ ඒ අනුව අවදානම් ප්‍රදේශවල ජනතාව අද රාත්‍රියේදී ආරක්ෂිත මධ්‍යස්ථාන කරා රැගෙන යාමට කටයුතු කරන බවයි.\nඑසේම, මධ්‍යම කඳුකරයේ තවත් ප්‍රදේශ රැසකට ද මේ වනවිට දැඩි වර්ෂාපතනයක් ඇද හැලෙමින් පවතින අතර, කාසල්රී ජලාශයට ජලය සපයන කෙසෙල්ගමුවඔය ද පිටාර ගලා තිබෙනවා.\nකාලගුණ විද්‍යා දෙපාර්තමේන්තුව දැනුම් දෙන්නේ, දිවයින ආසන්නයේ පැවති අඩු පීඩන කලාපය මේ වනවිට නැගෙනහිර වෙරළට ඔබ්බෙන් වන මුහුදු ප්‍රදේශයේ ස්ථානගතව පවතින බැවින් දිවයිනේ බොහෝ ප්‍රදේශවලට වැසි ඇතිවිය හැකි බවයි.",
       "URL": "https://www.hirunews.lk/286424/හදිසි-වැස්සකින්-ප්‍රදේශ-කිහිපයක්-යට-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1597"
}