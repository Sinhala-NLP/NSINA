{
       "Source": "hirunews",
       "Timestamp": "Sunday, 14 August 2016 - 12:39",
       "Headline": "යුනෙස්කෝ අධ්‍යක්ෂවරිය පොල් ගසයි (ඡායාරූප)",
       "News Content": "නිල සංචාරයක් සඳහා මෙරටට පැමිණ සිටින යුනෙස්කෝ සංවිධානයේ අධ්‍යක්ෂ ජනරාල් ඉරීනා බොකෝවා අද පෙරවරුවේ පොලොන්නරුවේ සංචාරයක නිරත වුණා.\nඑහිදී ඇය ගල්විහාර පුදබිම වෙත ගොස් බෞද්ධ ආගමික වතාවත් සඳහා එක්වූ බවයි හිරු වාර්තාකරු සඳහන් කළේ.\nඅනතුරුව යුනෙස්කෝ අධ්‍යක්ෂ ජනරාල්වරිය පොළොන්නරුව - අංක දෙක ශිව දේවාලයේ ආගමික වතාවත්වලට එක්වූ අතර, පසුව ඇය පොල් ගැසීමේ කටයුත්තක ද නිරත වුණා.\nඑමෙන්ම පොලොන්නරුව ඵෙතිහාසික වටදාගෙය සහ පොලොන්නරුව කෞතුකාගාරයද අධ්‍යක්ෂ ජනරාල්වරියගේ නිරීක්ෂණයට ලක්කළා.\nපොළොන්නරුවේ සංචාරයෙන් අනතුරුව ඇය මාධ්‍ය වෙත අදහස් දක්වමින් කියා සිටියේ සංවර්ධනය සහ සංහිඳියාව කරා යන ගමනට මෙරට සංස්කෘතික උරුමයන් විශාල රුකුලක් වනු ඇති බවයි.\nයුනෙස්කෝ අධ්‍යක්ෂ ජනරාල්වරියගේ මෙම සංචාරය සඳහා අධ්‍යාපන අමාත්‍ය අකිල විරාජ් කාරියවසම්, පුරාවිද්‍යා කොමසාරිස් ජනරාල් සෙනරත් දිසානායක ඇතුළු පිරිසක්ද එක්ව සිටියා.\nඅද පස්වරුවේ යුනෙස්කෝ සංවිධානයේ අධ්‍යක්ෂ ජනරාල් ඉරීනා බොකෝවා සීගිරියේ සංචාරයකට ද එක්ව තිබෙනවා.\nඡායාරූප - පොළොන්නරුව රොෂාන් තුෂාර",
       "URL": "https://www.hirunews.lk/140598/යුනෙස්කෝ-අධ්‍යක්ෂවරිය-පොල්-ගසයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4923"
}