{
       "Source": "hirunews",
       "Timestamp": "Friday, 31 March 2017 - 7:21",
       "Headline": "සුදු ඇඳුම වෙනුවට සිසුන්ට පාට ඇඳුම්",
       "News Content": "සුදු ඇඳුම වෙනුවට සිසුන්ට පාට ඇඳුම් ලබාදීම කෙරෙහි අධ්‍යාපන අමාත්‍යාංශයේ අවධානය යොමුව තිබෙනවා.\nඅමාත්‍ය අකිල විරාජ් කාරියවසම් කොළඹ පැවති උත්සවයකට එක්වෙමින් කියා සිටියේ සිසුන් අතර ක්‍රියාශීලිත්වය වර්ධනය කර ගැනීමේ අරමුණින් මෙම තීරණයට එළඹුනු බවයි.\nසුදු ඇඳුමට නව වර්ණ 4 ක් හෝ 5 ක් හඳුන්වාදී පාසල් සඳහා කැමති වර්ණය තෝරා ගැනීමට ඉදිරියේදී සැලසුම් සකස් කරන බවයි ඔහු එහිදී සඳහන් කර ඇත්තේ.\nමේ අතර, කළුතර අධ්‍යාපන කලාප කාර්යාලය මගින් පාසල්වල 04 සහ 05 ශ්‍රේණි සඳහා ලබාදුන් වාර විභාග ප්‍රශ්න පත්‍ර ඊට පෙර කළුතර ප්‍රදේශයේ උපකාරක පන්තියකින් ලබාදීම සම්බන්ධයෙන් පරීක්ෂණයක් ආරම්භ වී තිබෙනවා.\nප්‍රශ්න පත්‍ර කලින් පිටවීම හේතුවෙන් කළුතර සිරිකුරුස විද්‍යාලයේ 04 සහ 05 ශ්‍රේණිවලට සිසුන්ට නැවත වාර විභාගයට මුහුණදීමට සිදුව ඇති බව සඳහන්.\nකෙසේ වෙතත්, මේ සම්බන්ධයෙන් හිරු ප්‍රවෘත්ති අංශයට අදහස් දක්වමින් කළුතර කොට්ඨාශයේ ප්‍රාථමික සහකාර අධ්‍යාපන අධ්‍යක්ෂ නීල් සේනාරත්න කියා සිටියේ අදාළ ප්‍රශ්න පත්‍ර සිසුන්ට ලබාදීම තාවකාලිකව අත්හිටවු බවයි.\nඅප මේ සම්බන්ධයෙන් අදාළ ප්‍රශ්නපත්‍රය ලබාදුන් උපකාරක පන්ති ගුරුවරයාගෙන්ද විමසීමක් කළා.\nඔහු කියා සිටියේ පෞද්ගලිකව තමන් අපහසුතාවයට පත්කිරීමේ අරමුණින් මෙම ක්‍රියාව සිදුකර ඇති බවයි.",
       "URL": "https://www.hirunews.lk/158153/සුදු-ඇඳුම-වෙනුවට-සිසුන්ට-පාට-ඇඳුම්",
       "Category": "Local News",
       "Parent URL": "https://www.hirunews.lk/local-news.php?pageID=4586"
}