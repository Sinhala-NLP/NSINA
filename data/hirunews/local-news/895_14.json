{
       "Source": "hirunews",
       "Timestamp": "Friday, 02 September 2022 - 18:53",
       "Headline": "කුණු මාළු මුදා හැරීමට රේගුවට අවසර දුන්නේ නැහැ - සෞඛ්‍ය අමාත්‍යාංශය කියයි",
       "News Content": "කොළඹ වරායේ ගබඩා කර තිබූ මිනිස් පරිභෝජනයට නුසුදුසු මසුන් අඩංගු බහාලුම් තොගය මුදා හැර ඇත්තේ තම අවසරයකින් තොරව බව සෞඛ්‍ය අමාත්‍යාංශය අද ප්‍රකාශ කළා.\nමෙලෙස මසුන් දියර පොහොර නිෂ්පාදනයට වුව ද මුදා හරිනු ලබන්නේ නම් සෞඛ්‍ය සේවා අධ්‍යක්ෂ ජනරාල්වරයාගේ අවසරය ලබා ගත යුතු නමුත්, බලධාරින් එම අවසරය ද ගෙන නොමැති බවයි එම අමාත්‍යාංශයේ සෞඛ්‍ය හා ආහාර ආරක්ෂාව භාර වැඩබලන නියෝජ්‍ය අධ්‍යක්ෂ ජනරාල් වෛද්‍ය තිලක් සිරිවර්ධන කියා සිටියේ.\nමීට මාස ගණනාවකට පෙර නරක් වූ මසුන් අඩංගු බහාලුම් 98 කට අධික ප්‍රමාණයක් රැගෙන විදෙස් රටකට අයත් නෞකාවක් කොළඹ වරායට රැගෙනවිත් තිබුණේ කාර්මික දෝෂයකට ලක්වීම හේතුවෙන්.\nඑහිදී අදාළ බහාලුම්වල තිබූ මසුන් මිනිස් පරිභෝජනයට නුසුදුසු බැවින් එම බහාලුම් වරායේ ගබඩා කිරීමට කටයුතු කර තිබුණා.\nකෙසේ වෙතත්, පුත්තලම - මදුරංකුලිය ප්‍රදේශයේ සැමන් ව්‍යාපාරයක් පවත්වාගෙන යන ව්‍යාපාරිකයෙකු අදාළ නැව් සමාගමෙන් මෙම බහාලුම් වල තිබූ මසුන් මිලට ගෙන තිබුණේ දියර පොහොර සැදීම සඳහා යැයි පවසමින්.\nපෑලියගොඩ මත්ස්‍ය වෙළඳ සංකීර්ණයේ ලේකම් ජයන්ත කුරේ පොලීසියට පැමිණිලි කර තිබුණේ පාරිභෝජනයට නුසුදුසු මෙම බලයා සහ කෙලවල්ලා මසුන් යළි සැමන් සහ කරවල සඳහා යොදා ගන්නා බවයි.\nමෙවැනි මසුන් පොලීසිය සහ මහජන සෞඛ්‍ය පරීක්ෂකවරුන් දිවයිනේ ස්ථාන කිහිපයකින් සොයා ගනු ලැබුවේ ඒ අතරතුරයි.\nඒ අනුව, කිලෝ 30,000 ක් අඩංගු මසුන් පසුගියදා මීගමුව සහ සීදුව ප්‍රදේශයෙන් හමුවූ අතර, පෙරේදා කොච්චිකඩේ - තෝප්පුව පාලම අසලදී ද ලොරි රථයකින් ප්‍රවාහනය කරමින් තිබූ පාරිභෝජනයට නුසුදුසු මසුන් කිලේග්‍රෑම් 5670 ක් පොලීසිය අත්අඩංගුවට ගත්තා.\nඑම මසුන් තොගය මදුරංකුලියට බහාලුම් රථවලින් රැගෙන යන මසුන් බවත් පසුව අදාල ස්ථානයේදී ඒවා කන්ටේනර් රථයකින් මෙම ලොරි රථයට පටවා නැවත රැගෙන එන බවත් හිරු සී.අයි.ඒ මගින් සාක්ෂි සහිතව පෙන්වා දුන්නා.\nඒ අතරතුරයි පොලිස් විශේෂ කාර්ය බලකාය පන්නල - ඔල්සන් පාර ප්‍රදේශයේ ඊයේ සිදුකළ වැටලීමකදී තවත් පාරිභෝජනයට නුසුදුසු මත්ස්‍ය කිලෝග්‍රෑම් 255 ක් සමඟ සැකකරුවෙකු අත්අඩංගුවට ගනු ලැබුවේ.\nඒ අනුව, දියර පොහොර සඳහා බව පවසමින් වරායෙන් මුදාහල නරක් වූ මෙම මසුන් නීතිවිරෝධී ලෙස වෙළඳපොලට පැමිණ ඇති බවට බරපතල සැකයක් මතුවී තිබෙනවා.\nසෞඛ්‍ය අමාත්‍යාංශය මෙසේ ප්‍රකාශ කරන්නේ නම්, පරිභෝජනයට නුසුදුසු මසුන් අලෙවියට පැමිණීමේ වගකීම භාර ගනු ලබන්නේ කවුරුන් විසින්ද ? ඒ සම්බන්ධයෙන් වරාය අධිකාරිය, රේගු දෙපාර්තමේන්තුව, ධීවර අමාත්‍යාංශය, කෘෂිකර්ම දෙපාර්තමේන්තුව දක්වන ප්‍රතිචාරය පිළිබඳව අප අවධානයෙන්.",
       "URL": "https://www.hirunews.lk/314394/කුණු-මාළු-මුදා-හැරීමට-රේගුවට-අවසර-දුන්නේ-නැහැ-සෞඛ්‍ය-අමාත්‍යාංශය-කියයි",
       "Category": "Local News",
       "Parent URL": "https://www.hirunews.lk/local-news.php?pageID=895"
}