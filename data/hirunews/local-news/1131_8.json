{
       "Source": "hirunews",
       "Timestamp": "Tuesday, 31 May 2022 - 7:43",
       "Headline": "ජාතික ළමාරක්ෂක අධිකාරියෙන් ඉල්ලීමක්",
       "News Content": "බණ්ඩාරගම - අටළුගම ෆාතිමා අයීෂා අක්‍රම් දැරියට සිදුවූ ආකාරයේ අවාසනාවන්ත සිදුවීම් යළිත් සිදුනොවන්නට නම් සිය දරුවන් අනාරක්ෂිත අන්දමින් විවිධ ස්ථානවලට යැවීමෙන් වළකින ලෙස ජාතික ළමා රක්ෂක අධිකාරිය, දෙමව්පියන්ගෙන් ඉල්ලීමක් කරනවා.\nදැරියගේ ඝාතනයට අත්අඩංගුවට ගත් 29 හැවිරිදි සැකකරු ඊයේ පස්වරුවේ අධිකරණයට ඉදිරිපත් කිරීමෙන් අනතුරුව දින දෙකක් රදවාගෙන ප්‍රශ්න කිරීමට පොලීසියට අවසර හිමි වුණා.\nදැරියගේ ඥාතියෙකු ද වන 29 හැවිරිදි සැකකරු අවුරුදු තුන, පහ සහ අට වයස්වල පසුවන දැරියන් තුන්දෙනෙකුගේ පියෙක්.\nඑසේම ඔහුගේ බිරිඳ තවත් දරුවෙකු ප්‍රසූත කිරීමට සූදානමින් පසුවන බවයි පොලිසිය සඳහන් කළේ.\nතමන් විසින් මෙම දැරිය ඝාතනය කළ බවට ඔහු පොලිසිය හමුවේ ඊයේ පාපොච්චාරණය කර තිබෙනවා.\nෆාතිමා අයීෂා අක්‍රම් දැරිය පසුගිය 27 වන දා නිවස ආසන්නයේ වෙළදසැලකට කුකුළු මස් මිලදී ගැනීම සඳහා ගොස් ආපසු පැමිණෙමින් සිටින අතරතුර අතුරුදන්වී තිබුණා.\nකෙසේ වෙතත්, මෙවැනි ආකාරයේ අපරාධ යළිත් සිදුනොවන්නට නම් දෙමව්පියන් සිය දරුවන් පිළිබදව අවධානයෙන් සිටිය යුතු බවයි ජාතික ළමාරක්ෂක අධිකාරියේ සභාපති ජ්‍යෙෂ්ඨ කථිකාචාර්ය උදය කුමාර අමරසිංහ සදහන් කළේ.\nමේ අතර, ඝාතනයට ලක්වූ ෆාතිමා අයීෂා අක්‍රම් දැරියගේ අවසන් කටයුතු අටළුගම - ජුම්මා දේවස්ථාන සුසාන භූමියේදී ඊයේ පස්වරුවේ සිදුකෙරුණා.\nඑම අවස්ථාවට ප්‍රදේශවාසීන් ඇතුළු විශාල පිරිසක් එක්ව සිටි බවයි හිරු වාර්තාකරු සදහන් කළේ.",
       "URL": "https://www.hirunews.lk/305750/ජාතික-ළමාරක්ෂක-අධිකාරියෙන්-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=1131"
}