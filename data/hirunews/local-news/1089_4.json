{
       "Source": "hirunews",
       "Timestamp": "Friday, 17 June 2022 - 11:04",
       "Headline": "පාඨලීගේ නඩුව කල් යයි - තමන් නිවැරදි බව විමල් අධිකරණයට කියයි",
       "News Content": "2016 වසරේ රාජගිරිය ප්‍රදේශයේ දී අපරික්ෂාකාරී ලෙස රිය පදවා තරුණයකු අනතුරට ලක් කිරීමේ චෝදනාව සම්බන්ධයෙන් හිටපු අමාත්‍ය පාඨලී චම්පික රණවකට එරෙහිව ගොනුකර තිබෙන නඩුවේ මූලික විරෝධතා පිළිබඳ දේශන ඉදිරිපත් කිරීම සඳහා එම නඩුව ලබන 27 වන දා කැඳවන ලෙස කොළඹ මහාධිකරණය නියම කළා.\nඒ, ඊට අදාළ නඩුව අද (17) මහාධිකරණ විනිසුරු නාමල් බලල්ලේ ඉදිරියේ කැඳවනු ලැබූ අවස්ථාවේදියි.\nමෙහිදී දෙපාර්ශ්වයේ කරුණු සළකා බැලූ විනිසුරුවරයා නඩුවට අදාළව මූලික විරෝධතාව පිළිබඳ දේශන ලබන 27 වනදා ඉදිරිපත් කරන ලෙස නියෝග කළා.\nමේ අතර අමාත්‍යවරයෙකු ලෙස කටයුතු කරමින් සිටියදී සිය නීත්‍යානුකූල ආදායම ඉක්මවා රුපියල් මිලියන 75කට අධික වත්කම් සහ මුදල් උපයා ගත් බවට එල්ල වන චෝදනාවට තමන් නිවැරදිකරු බව හිටපු අමාත්‍ය විමල් වීරවංශ අද (17) ප්‍රකාශ කළේ ඊට අදාළ නඩුව කොළඹ මහාධිකරණයේ කැඳවූ අවස්ථාවේදියි.",
       "URL": "https://www.hirunews.lk/307368/පාඨලීගේ-නඩුව-කල්-යයි-තමන්-නිවැරදි-බව-විමල්-අධිකරණයට-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1089"
}