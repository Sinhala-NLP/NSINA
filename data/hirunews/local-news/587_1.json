{
       "Source": "hirunews",
       "Timestamp": "Saturday, 21 January 2023 - 19:47",
       "Headline": "මාර්තු 9 පළාත් පාලන ඡන්දයට,දින නියම කෙරේ (වීඩියෝ)",
       "News Content": "පළාත් පාලන ආයතන ඡන්ද විමසීම ලබන මාර්තු මස 09 වන දා පැවැත්වීමට මැතිවරණ කොමිෂන් සභාව තීරණය කර තිබෙනවා.\nපළාත් පාලන ආයතන 339 කට අදාළව නාමයෝජනා භාර ගැනීම අද දහවල් 12 න් අවසන් කෙරුණු අතර, ඒ අනුව දිස්ත්‍රික් ලේකම් කාර්යාලවලදී නාමයෝජනා භාර ගැනීම සිදුකෙරුණා.\nමෙවර පළාත් පාලන ඡන්ද විමසීමේදී ඇල්පිටිය ප්‍රාදේශීය සභාව හැර අනෙකුත් ප්‍රාදේශීය සභා සඳහා නාමයෝජනා භාර ගැනීම ආරම්භ කෙරුණත්, කල්මුණේ නගර සභාවේ නාමයෝජනා භාර ගැනීම තාවකාලිකව අත්හිටවනු ලැබුවේ ශ්‍රේෂ්ඨාධිකරණය ලබාදුන් තීන්දුවකට අනුවයි.\nනියමිත පරිදි අද දිනයේදීත් දේශපාලන පක්ෂ සහ ස්වාධීන කණ්ඩායම් නාමයෝජනා භාර දුන්නා.\nඒ අනුව පාර්ලිමේන්තු මන්ත්‍රී ෆීල්ඩ් මාර්ෂල් සරත් ෆොන්සේකා සමගි ජන බලවේගයේ ගම්පහ දිස්ත්‍රික්කයේ නගර සභා සහ ප්‍රාදේශීය සභා සඳහා නාමයෝජනා භාරදීම ගම්පහ දිස්ත්‍රික් ලේකම් කාර්යාලයේදී අද සිදුකළ අතර, පාර්ලිමේන්තු මන්ත්‍රී ආචාර්ය හර්ෂ ද සිල්වා කොළඹ දිස්ත්‍රික්කයේ නාමයෝජනා භාරදීම සඳහා එක්ව සිටියා.\nකළුතර දිස්ත්‍රික්කය සඳහා ශ්‍රී ලංකා පොදුජන පෙරමුණේ නාමයෝජනා භාරදුන්නේ පාර්ලිමේන්තු මන්ත්‍රී රෝහිත අබේගුණවර්ධනගේ ප්‍රධානත්වයෙන්.\nඑසේම, අමාත්‍ය බන්දුල ගුණවර්ධන ශ්‍රී ලංකා පොදුජන පෙරමුණ වෙනුවෙන් කොළඹ දිස්ත්‍රික්කයේ පළාත් පාලන ආයතන කිහිපයකට නාමයෝජනා භාරදෙනු ලැබුවා.\nමේ අතර, කොළඹ මහ නගර සභාවේ පුරපති ධූර අපේක්ෂක රෝසි සේනානායක නාමයෝජනා භාර දෙනු ලැබුවා.\nඑසේම, එක්සත් ජාතික පක්ෂය සහ ලංකා වතු කම්කරු කොංග්‍රසය සන්ධානගත වී නුවරඑලිය දිස්ත්‍රික්කයට නාමයෝජනා භාර දුන් බව හිටපු අමාත්‍ය නවීන් දිසානායක කියා සිටියා.\nපොලොන්නරුව මහ නගර සභාව සඳහා නව ලංකා නිදහස් පක්ෂයේ උතුරු පළාත් හිටපු ප්‍රධාන අමාත්‍ය පේෂල ජයරත්න නාමයෝජනා භාර දුන්නා.\nශ්‍රී ලංකා නිදහස් පක්ෂයේ අපේක්ෂකයන්ද පොලොන්නරුවේ පළාත් පාලන ආයතන 08 සඳහාම නාමයෝජනා භාරදුන් අතර, මේ ඉන් අනතුරුව අදහස් දැක්වූ පක්ෂ සභාපති, හිටපු ජනාධිපති මෛත්‍රීපාල සිරිසේන.\nමේ අතර, මාතලේ දිස්ත්‍රික්කයේ උකුවෙල ප්‍රාදේශීය සභාවට ස්වාධීන කණ්ඩායමක් විසින් ඉදිරිපත් කළ නාමයෝජනාවක් ප්‍රතික්ෂේප වීමත් සමඟ උණුසුම් තත්ත්වයක් ඇති වූ බව අප වාර්තාකරු සඳහන් කළා.",
       "URL": "https://www.hirunews.lk/325597/මාර්තු-9-පළාත්-පාලන-ඡන්දයටදින-නියම-කෙරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=587"
}