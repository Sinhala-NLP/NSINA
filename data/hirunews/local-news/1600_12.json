{
       "Source": "hirunews",
       "Timestamp": "Thursday, 28 October 2021 - 13:10",
       "Headline": "ඉදිරි සති 3 ඇතුළත සිමෙන්ති ආනයනය කරනවා - රාජ්‍ය ඇමති අලගියවන්න",
       "News Content": "ඉදිරි සති 3 ඇතුළත වෙළදපොළට අවශ්‍ය සිමෙන්ති ආනයනය කිරීමට අවශ්‍ය පියවර ගන්නා බවට ආනයනකරුවන් ප්‍රකාශ කළ බව පාරිභෝගික ආරක්ෂණ රාජ්‍ය අමාත්‍ය ලසන්ත අලගියවන්න පවසනවා.\nසිමෙන්ති ආනයනකරුවන් සමග ඊයේ පස්වරුවේ පැවති සාකච්ඡාවකින් අනතුරුව මාධ්‍ය වෙත අදහස් දක්වමිනුයි ඔහු මේ බව කියා සිටියේ.\nදැනට රට තුළ පවතින ඩොලර් හිඟය හේතුවෙන් සිමෙන්ති ආනයනික සමාගම්වලට බැංකුවලින් ණයවර ලිපි නිකුත් කර ගැනීමේ අපහසුතාව සිමෙන්ති හිඟයට හේතු වී ඇති බවයි වාර්තා වන්නේ.\nමෙරට සිමෙන්ති ඉල්ලුමෙන් සියයට 60ක් ශ්‍රී ලංකාවේ නිෂ්පාදනය කරන අතර ඉතිරි සියයට 40 ආනයනය කෙරෙනවා.\nදැනට සිමෙන්ති ආනයනය කරන සමාගම්වලට මසකට මෙට්‍රික් ටොන් 10,000ක පමණ අතිරේක තොග ආනයනය කිරීමට හැකි වුවහොත් මෙම සිමෙන්ති හිඟය මග හැරෙනු ඇති.\nදේශීය සිමෙන්ති නිෂ්පාදනය මසකට මෙටි්‍රක් ටොන් 150,000ක් ඉක්මවනවා.\nමහා පරිමාණ ඉදිකිරීම් සමාගම් සහ පුද්ගලයින් සිමෙන්ති එක්රැස් කිරීමට පටන් ගැනීම හේතුවෙන් ද මෙම හිඟය තවත් වැඩි වී ඇති බවයි වාර්තා වන්නේ.\nරජය සිමෙන්ති පාලන මිල පසුගිය දා ඉවත් කිරීමත් සමඟ කිලෝ 50ක සිමෙන්ති කොට්ටයක මිල රුපියල් 93කින් ඉහළ දමනු ලැබුවා.\nකෙසේ වෙතත් එම මිල ගණන් ද ඉක්මවමින් මේ වන විට වෙළෙඳුන් සිමෙන්ති කොට්ටයක් රුපියල් 1400ක් වැනි ඉහළ මිලකට අලෙවි කරන බවයි ව්‍යාපාරිකයන් සඳහන් කළේ.",
       "URL": "https://www.hirunews.lk/286284/ඉදිරි-සති-3-ඇතුළත-සිමෙන්ති-ආනයනය-කරනවා-රාජ්‍ය-ඇමති-අලගියවන්න",
       "Category": "Local News",
       "Parent URL": "https://www.hirunews.lk/local-news.php?pageID=1600"
}