{
       "Source": "hirunews",
       "Timestamp": "Thursday, 22 June 2023 - 20:18",
       "Headline": "පේරාදෙණිය ළමා රෝහලේ දරුවන් මියයාමට හේතුව නිර්වින්දන ඖෂධ නොවේ.රෝහලේ අධ්‍යක්ෂ (වීඩියෝ)",
       "News Content": "පේරාදෙණිය සිරිමාවෝ බණ්ඩාරනායක ළමා රෝහලේ දරුවන් දෙදෙනෙකු මියයාමට හේතුව නිර්වින්දන ඖෂධ නොවන බව එම රෝහලේ අධ්‍යක්ෂවරයා පවසනවා.\nඅද(22) සෞඛ්‍ය අමාත්‍යංශයේ පැවති මාධ්‍ය හමුවකදී රෝහලේ අධ්‍යක්ෂවරයා කියා සිටියේ රෝහල මගින් සිදුකළ අභ්‍යන්තර පරීක්ෂණයකදී එම නිර්වින්දන ඖෂධයේ බලපෑමෙන් අනෙකුත් රෝගීන්ට ආසාත්මිකතා හටනොගත් බව හෙළිව ඇති බවයි .\nවයස අවුරුදු දෙක හමාරක පිරිමි ළමයාගේ පශ්චාත් මරණ පරීක්ෂණයේදී විවෘත තීන්දුවක් ලබාදී ඇති අතර වයස අවුරුදු එක හමාරක අනෙක් දරුවාගේ මරණයට හේතුව ලෙස පශ්චාත් මරණ පරීක්ෂණ වාර්තාවේ දක්වා ඇත්තේ පෙනහළු ආසාදනයක් හේතුවෙන් එම මරණය සිදුව ඇති බවයි.\nමේ මරණ සම්බන්ධයෙන් අද පාර්ලිමේන්තුවේදීද අදහස් පළවුණා.\nඒ, විපක්ෂනායක සජිත් ප්‍රේමදාස සෞඛ්‍ය අමාත්‍යවරයාගෙන් ඒ පිළිබඳ කළ ප්‍රශ්න කිරීමකදීයි.\nප්‍රතිපාදන සම්බන්ධයෙන් පවතින ගැටලු විසඳගත නොහැකි නම් තවදුරටත් තනතුර දැරීමට බලාපොරොත්තු නොවන බවයි සෞඛ්‍ය අමාත්‍ය කෙහෙළිය රඹුක්වැල්ල එහිදී කියා සිටියේ.\nඑම මාධ්‍ය සාකච්ඡාවට එක්වූ සෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන කියා සිටියේ මීට පෙර නිර්වින්දන ඖෂධයක් භාවිතයෙන් ඉවත් කර තිබූ බවත් මියගිය ළමයින් සඳහා භාවිතකළ නිර්වින්දන ඖෂධය තවත් ළමයින් කිහිපදෙනෙකු සඳහාද ලබාදී ඇති බවයි.\nඔවුන්ට එමගින් ආසාත්මිකතාවයක් හටනොගත් බවද ඔහු ප්‍රකාශ කළා.",
       "URL": "https://www.hirunews.lk/338754/පේරාදෙණිය-ළමා-රෝහලේ-දරුවන්-මියයාමට-හේතුව-නිර්වින්දන-ඖෂධ-නොවේ-රෝහලේ-අධ්‍යක්ෂ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=245"
}