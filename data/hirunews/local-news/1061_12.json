{
       "Source": "hirunews",
       "Timestamp": "Wednesday, 29 June 2022 - 7:27",
       "Headline": "බස්නාහිර වාහනවලට සහන කාලයක්",
       "News Content": "ජූලි මස 29 වනදා දක්වා බස්නාහිර පළාතේ ලියාපදිංචි වාහන සඳහා ආදායම් බලපත්‍ර නිකුත් කිරීමේ දී දඩ මුදල් අය නොකිරීමට තීරණය කළ බව පළාත් ප්‍රධාන ලේකම් ජයන්ති විජේතුංග ප්‍රකාශ කළා.\nඉන්ධන සැපයීම සීමාවීම හේතුවෙන් රාජකාරි කටයුතු සඳහා නිලධාරීන්ට මෙන්ම සේවාවන් ලබාගැනීමට අපේක්ෂා කරන ජනතාවටද සේවා ස්ථාන වෙත පැමිණීමට පවතින දුෂ්කරතා සැළකිල්ලට ගෙන මෙම තීරණය ගෙන තිබෙනවා.\nකෙසේ වෙතත් බස්නාහිර පළාත් මෝටර් රථ දෙපාර්තමේන්තුවේ වෙබ් අඩවියට පිවිසීමෙන් මාර්ගගත ක්‍රමවේදය ඔස්සේ පළාතේ ලියාපදිංචි වාහන සඳහා ආදායම් බලපත්‍රය ලබාගත හැකියි.\nමේ අතර සියලුම ප්‍රාදේශීය ලේකම් කාර්යාලවල දිස්ත්‍රික් රෙජිස්ට්‍රාර් වෙතින් සපයනු ලබන උපත්, විවාහ සහ මරණ සහතික පිටපත් නිකුත් කිරීම සඳුදා සහ බදාදා දින දෙක තුළ දී පමණක් ක්‍රියාත්මක බව රෙජිස්ට්‍රාර් ජනරාල් දෙපාර්තමේන්තුව පවසනවා.\nකෙසේ වෙතත් රෙජිස්ට්‍රාර් ජනරාල් දෙපාර්තමේන්තුවේ බත්තරමුල්ල - සුහුරුපායේ පිහිටි ශාඛාව සහ කුරුණෑගල, මහනුවර, මාතර, ආගමන විගමන දෙපාර්තමේන්තුවේ ශාඛා කාර්යාල අයත්වන ප්‍රාදේශීය ලේකම් කාර්යාලවල දිස්ත්‍රික් රෙජිස්ට්‍රාර් අංශ සතියේ දින පහ තුළ දී අදාළ සේවාවන් සඳහා සාමාන්‍ය පරිදි ක්‍රියාත්මක වනවා.\nඑසේම සියලු ම ඉඩම් රෙජිස්ට්‍රාර් කාර්යාලවල සේවාවන් සඳුදා සහ බදාදා යන දිනවල පමණක් ක්‍රියාත්මක යි.\nඑසේම මෝටර් රථ ප්‍රවාහන දෙපාර්තමේන්තුවේ සේවාවන් ලබාදීම සම්බන්ධයෙන් තීරණයක් අද දිනයේ දී ගැනීමට නියමිත යි.\nඉන්ධන සැපයීම සීමාවීම හේතුවෙන් සිය දෙපාර්තමේන්තුවේ රාජකාරි කටයුතුවල නිරත සේවකයින්ට සේවයට වාර්තා කිරීමේ ගැටලු මතු වී ඇති බවයි මෝටර් රථ ප්‍රවාහන දෙපාර්තමේන්තුවේ කොමසාරිස් ජනරාල් සුමිත් අලහකෝන් කියා සිටියේ.\nමේ අතර එළඹෙන ජූලි මස 10 වනදා දක්වා සෑම සතියක ම අඟහරුවා දා බදා දා සහ බ්‍රහස්පතින් දිනවල පමණක් සියලු ම තැපැල් හා උපතැපැල් කාර්යාල විවෘත ව තැබීමට කටයුතු කරන බව තැපැල් දෙපාර්තමේන්තුව පවසනවා.",
       "URL": "https://www.hirunews.lk/308456/බස්නාහිර-වාහනවලට-සහන-කාලයක්",
       "Category": "Local News",
       "Parent URL": "https://www.hirunews.lk/local-news.php?pageID=1061"
}