{
       "Source": "hirunews",
       "Timestamp": "Friday, 07 May 2021 - 15:42",
       "Headline": "ගැබිණි මවුවරුන් කොවිඩ් වසංගත සමයේ වඩාත් අවධානයෙන් කටයුතු කල යුත්තේ ඇයි? (වීඩියෝ)",
       "News Content": "ගැබිණි මවුවරුන් කොවිඩ් වසංගත සමයේ වඩාත් අවධානයෙන් කටයුතු කල යුත්තේ ඇයි?\nගැබිණි ඔබගේත් කුසතුල සිටින දරුවාගේත් නිරෝගිමත්භාවය ඉතාම වැදගත්. කොවිඩ් පැතිරෙන මේ කාලයේ සෞඛ්‍යාරක්ෂිත ක්‍රම තරයේ පිළිපැදීමත්, නිසි සෞඛ්‍ය උපදෙස් සහ සේවා ලබා ගැනීමත් මේ සඳහා අත්‍යවශ්‍යයි.\nගැබිණි මවකට කොවිඩ් වැළඳුනහොත් සංකුලතා ඇතිවීමේ වැඩි අවදානමක් ඇති නිසා, අත්‍යවශ්‍ය කාරණයකට හැරුණුකොට වෙනත් කිසිම හේතුවකට නිවසෙන් පිටතට නොයන්න. සායනයට හෝ රෝහලට හෝ යාමට සිදු වුවහොත්, කොවිඩ් 19 රෝගයෙන් වැළකී සිටීමට පහත කරුණු තරයේ පිළිපදින්න.\n1. වාතාශ්‍රය හොඳින් නොලැබෙන ස්ථාන වල රැඳී සිටීම අවම කරන්න\n2. සෑමවිටම මුව ආවරණයක් නිවැරදිව පැළඳීම\n3. පුද්ගල දුරස්ථභාවය නිසි ලෙස පවත්වා ගැනීම\n4. අවමංගල්‍ය උත්සව වැනි වැනි පිරිස් එක් රැස් වන ස්ථානවලට නොයා සිටීම\n5. නිතර සබන් යොදා සෝදා දෑත් පිරිසිදුව තබා ගැනීම\nකොවිඩ් රෝගයට දක්වන බිය හේතුවෙන් ගැබිණි මවුවරුන් නියමිත පරිදි සායනවලට සහ ප්‍රතිකාර වලට යොමු වීම ප්‍රමාද වෙනවා දකින්න තිබෙනවා. ඒ ප්‍රමාදය නිසා ගැබිණි මවගේත්, කුස තුල සිටින දරුවාගේත් සෞඛ්‍යයට හානි සිදුවිය හැක.\nමේ කොවිඩ් අවදානම වැඩි කාලයේදී, සුපුරුදු පරිදි සෞඛ්‍ය සේවාවන් සැපයීමට යම් අපහසුතාවයන් තිබෙනවා වෙන්න පුළුවන්. එමනිසා ඔබගේ සෞඛ්‍ය වෛද්‍ය නිලධාරීතුමා හෝ පවුල් සෞඛ්‍ය සේවා නිලධාරී තුමිය හෝ අමතා එම සේවාවන් දැන් ලබාගත යුතු ආකාරය ගැන අදම දැනුවත් වෙන්න.\n“ගර්භණී සමයේ ඇතිවිය හැකි අවදානම් සංඥා” ගැන ඔබ දැනටමත් දන්නවා ඇති. නැවත වරක් ඒවා මතක් කර දෙනවා නම්, උණ, රුධිර වහනය, තද හිසරදය, හුස්ම ගැනීමේ අපහසුතාවය, පෙනීමේ අපහසුතාවය, වලිප්පුව (Fit), පපුවේ/උදරයේ වේදනාව, දරුවා දැඟලීමේ අඩුවක්, සිරුරේ ඉදිමීම, හෝ වෙනත් ඕනෑම තදබල අපහසුතාවක් අවදානම් සංඥාවක් විදිහට හඳුන්වන්න පුළුවන්. මෙවැනි අවදානම් සංඥාවක් මතු වුවහොත් වහාම රෝහල වෙත යා යුතුයි. ඒ පිළිබඳව ඔබගේ පවුල් සෞඛ්‍ය සේවා නිලධාරි තුමියවත් දැනුවත් කරන්න.\nගර්භණී ඔබගේ ආරක්ෂාව උදෙසා රෝහල් තුළ කොරෝනා රෝගය පැතිරීම වැළැක්වීම සඳහා ගත යුතු ක්‍රියාමාර්ග ගෙන තියෙනවා. ඒ නිසා අවශ්‍ය වෛද්‍ය ප්‍රතිකාර ලබාගැනීමට කිසිසේත්ම පැකිලීමට අවශ්‍ය වන්නේ නෑ.\nඔබේ පවුලේ අයකු නිරෝධායනයට ලක්වෙනවා නම් හෝ කොවිඩ් රෝගියෙකු යැයි සැකකරන පුද්ගලයෙකු නිවසේ වාසය කරනවා නම් හෝ ඒ පිළිබඳව වහාම ඔබගේ පවුල් සෞඛ්‍ය සේවා නිලධාරී තුමිය දැනුවත් කරන්න. ඔබගේ ආරක්ෂාව තහවුරු කිරීමට, හැකිතාක් ඔහුගෙන් / ඇයගෙන් ඈත්ව සිටින්න.\nයම්හෙයකින්, ඔබට කොරෝනා රෝග ලක්ෂණ ඇති බවට සැකයක් ඇත්නම් වහාම ඒ පිළිබඳව ඔබගේ පවුල් සෞඛ්‍ය සේවා නිලධාරිතුමිය දැනුවත් කරන්න. අවශ්‍ය ප්‍රතිකාර වලට වහාම යොමුවන්න. රෝහල් පද්ධතිය ඔබ වෙනුවෙන් සූදානම්..\nමේ සියලු සිදුවීම් අතරතුර ඔබට යම් මානසික පීඩනයක් දැනෙනවා වෙන්න පුළුවන්. එය මගහරවා ගැනීමට සෑමවිටම සැහැල්ලුවෙන්, නිරවුල් මනසකින් ඉන්න උත්සාහ කරන්න.\nඕනෑම වේලාවක ඔබගේ පවුල් සෞඛ්‍ය නිලධාරී තුමිය හෝ 1999 සුවසැරිය දුරකතන සේවාව හරහා වෛද්‍ය වරයෙකු හෝ අමතා ඔබගේ ගැටළු පිළිබඳව කරුණු සාකච්ඡා කරන්නත් පුළුවන්.\nමේ කරුණු ලක්වාසී සියලු මවුවරුන්ගේ සහ අනාගත දරුපරපුරේ යහපත වෙනුවෙන් බෙදා ගන්න අපි ඔබෙන් ඉල්ලා සිටිනවා.\nමේ අතර ලෝකයේ සහ ශ්‍රී ලංකාවේ කෝවිඩ් 19 දත්ත අනුව නව ජන්ම ළදරුවන් සඳහා කෝවිඩ් 19  බෝවීමේ ප්‍රවණතාවය ඉතා පහළ මට්ටමක පවතින බව සහ එසේ බෝවීමක් සිදු වේ නම් සිදුවිය හැක්කේ දරු ප්‍රසූතියකින් පසුව බව කාසල් වීදිය රෝහලේ ළදරු රෝග විශේෂඥ වෛද්‍ය සමන් කුමාර පවසනවා.\nඑමෙන්ම ඉන්දියාව තුළ පවතින තත්ත්වය අනුව සහ ලැබෙන දත්ත අනුව නව ජන්ම දරුවන් සඳහා කොවිඩ් 19 වැළඳීමේ ප්‍රවණතාවය වැඩිවී ඇති බවයි ඔහු පෙන්වා දෙන්නේ.\nමෙවැනි  තත්වයක් ඇතිවුවොත් එම දරුවන් බලා ගැනීම සඳහා සියලු ළදරු රෝහල් තුළ ඇඳන් එකක හෝ දෙකක ළදරු දැඩි සත්කාර ඒකකයක් පවත්වා ගත යුතු බව ඔහු කියසිටියා.\nමේ අතර පසුගිය වසරේ ඔක්තෝබර් මාසයේ සිට මේ දක්වා ගර්භණී මාතාවන් දහසක් පමණ කොවිඩ් අසාදිත බවට හඳුනාගෙන තිබෙනවා.\nකෙසේවෙතත් කාසල් වීදියේ රෝහල තුළ කිසිදු ආසාදිත වූ ගැබිණි මවක් මේ වන විට නොමැති අතර එසේ රෝගීන් හඳුනා ගතහොත් නෙවිල් ප්‍රනාන්දු රෝහලට හෝ මුල්ලේරියා රෝහලට එම රෝගීන් මාරුකර හරින බවයි කාසල් වීදියේ කාන්තා රෝහල් විශේෂඥ වෛද්‍ය සනත් ලැනරෝල් මහතා ප්‍රකාශ කළා.\nමේ වනවිට කොරෝනා ආසාදිත ගර්භනී මව්වරුන් 130 දෙනෙකු පමණ රෝහල් වල ප්‍රතිකාර ලබමින් සිටිනවා.\nකෙසේ වෙතත්, ගර්භනී මව්වරුන් කොරෝනා ආසාදනය වීම සම්බන්ධයෙන් අනියත බියක් ඇති කර ගත යුතු නොවන බවයි පවුල් සෞඛ්‍ය කාර්යාංශය සඳහන් කරන්නේ.\nදරු සම්පත් අපේක්ෂාවෙන් සිටින ගර්භනී මව්වරුන් කොරෝනා වෛරසයේ බලපෑමෙන් මුදා ගැනීම සියලුදෙනාගේ වගකීමක්.\nකෙසේ වෙතත්, ගැබිණි මව්වරුන්ට ද කොරෝනා එන්නත ලබාදීම පිලිබඳව මේ වනවිට සෞඛ්‍ය අමාත්‍යාංශයේ අවධානය යොමුව ඇති බව වසංගත රෝග විද්‍යා අංශයේ ප්‍රධානී විශේෂඥ වෛද්‍ය සුදත් සමරවීර අද ප්‍රකාශ කළා.\nඒ අනුව, ගැබිණි මව්වරුන් ද පවතින අවදානම පිලිබඳව අවබෝධයෙන් සුරක්ෂිත විය යුතු අතර, සමාජයේ අන් සියලුදෙනා ඔවුන්ගේ මෙන්ම, මෙලොව එලිය දැකීමට සිටින දරුවන්ගේ යහපත ද වෙනුවෙන් ඇය ආරක්ෂා කර ගත යුතුයි.",
       "URL": "https://www.hirunews.lk/270712/ගැබිණි-මවුවරුන්-කොවිඩ්-වසංගත-සමයේ-වඩාත්-අවධානයෙන්-කටයුතු-කල-යුත්තේ-ඇයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1969"
}