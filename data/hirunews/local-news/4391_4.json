{
       "Source": "hirunews",
       "Timestamp": "Tuesday, 01 August 2017 - 19:22",
       "Headline": "හම්බන්තොට ගැන හිටපු ජනපති මහින්දගෙන් නිවේදනයක්",
       "News Content": "හම්බන්තොට වරාය පෞද්ගලීකරණය කරනු ලැබූ ආකාරය නිසා මුළු ජාතියම තිගැස්සී ඇති බව හිටපු ජනාධිපති මහින්ද රාජපක්ෂ පවසනවා.\nමෙරට සතු වූ වැදගත්ම උපයාමාර්ගික රාජ්‍ය දේපලක් පෞද්ගලීකරණය කිරීමේ ගිවිසුම අත්සන් කිරීමට පෙර එය පාර්ලිමේන්තුවේ විවාදයට ගැනීමට ආණ්ඩුවට යුතුකමක් තිබුණත්, එවැනි කිසිවකට ඔවුන් ඉඩ ලබානොදුන් බවයි නිවේදනයක් නිකුත් කරමින් ඔහු සඳහන් කළේ.\nහම්බන්තොට වරායට ලන්සු ඉදිරිපත් කළ දෙපාර්ශවය අතරින් අදාළ සමාගම තෝරාගත්තේ කුමන නිර්ණායක මතද යන්න ආණ්ඩුව ජනතාවට පැහැදිලි කර නොමැති බවද එහි වැඩිදුරටත් සඳහන්.\nවත්මන් ආණ්ඩුව ඇතිකර තිබෙන ආර්ථික අර්බුදය නිසා රාජ්‍ය දේපළ විකිණීමට සිදුව ඇති බව සඳහන් කරන හිටපු ජනාධිපති මහින්ද රාජපක්ෂ තම ආණ්ඩුව අලූත් දේවල් ඉදිකළ බවත්, වත්මන් ආණ්ඩුව ඒවා විකුණා ජීවත්වන බවත් එම නිවේදනයේ වැඩිදුරටත් දක්වා තිබෙනවා.\nශ්‍රී ලංකාව සතු වැදගත් උපායමාර්ගික රාජ්‍ය දේපළක් පෞද්ගලීකරණය කිරිමේ ගිවිසුමකට අත්සන් කිරීමට පෙර එය පාර්ලිමේන්තුවේ විවාදයට ගැනීමට යුතුකමක් තිබුණ ද ඒ සඳහා ආණ්ඩුව ඉඩ නොහැරි බව සිය නිවේදනයෙන් හිටපු ජනාධිපතිවරයා පෙන්වා දෙනවා.\nවරාය වටිනාකම තක්සේරු කළේ කවුරුන් ද තාක්ෂණික ඇගයීම පිළිබද වාර්තාව කුමක්ද, යන්න හෝ මේ දක්වා කිසිවෙකුත් දැක නැති බව පවසන රාජපක්ෂ මහතා මෙලෙස රාජ්‍ය දේපළ විකිණීමට හේතු වී ඇත්තේ ආණ්ඩුව රට තුළ ඇතිකර තිබෙන ආර්ථික අර්බුදය බව පවසනවා.\nගෙවී ගිය කෙටි කාලයට ආණ්ඩුව ලබාගත් ඩොලර් බිලියන 13.7 කට වැඩි ණය මුදලින් නොරොච්චෝල බලාගාර 10 ක් හෝ හම්බන්තොට වරාය වැනි වරායන් 10 ක් ඉදිකිරීමට හැකියාව තිබුණ ද බෝක්කුවක් හෝ අලුතින් ඉදිකර නොමැති බව එම නිවේදනයේ සඳහන්.\nවරාය පෞද්ගලීකරණය සාධාරණීකරණය කිරීම සඳහා තම ආණ්ඩුව සමයේ කොලඹ ෂැංග්‍රිලා හෝටලය සඳහා ඉඩමක් සෘජුව විකිණූ බව පෙන්වීමට ආණ්ඩුව උත්සාහ කළත් හෝටලයක් සඳහා වැය වන අක්කර කිහිපයක භූමිය සහ කර්මාන්ත කලාපයකට වෙන් කරන විශාල භූමි ප්‍රමාණය සමාන කළ\nනොහැකි බව රාජපක්ෂ මහතා සිය නිවේදනයෙන් පෙන්වා දෙනවා.\nඔහු පවසන්නේ වත්මන් ආණ්ඩුව දිගින් දිගටම මේ අයුරින් කටයුතු කළහොත් ආණ්ඩුව අවසන් වනවිට මෙරට කිසිදු ජාතික දේපළක් ඉතිරි නොවනු ඇති බවයි.\nඒ අනුව රාජ්‍ය දේපළ විදේශීය ගැනුම්කරුවන්ට විකුණා දැමීමේ ආණ්ඩුවේ සැලසුමට එරෙහිව සියලු දෙනා සංවිධාන විය යුතු බව හිටපු ජනාධිපතිවරයා සිය නිවේදනයෙන් පෙන්වා දෙනවා.",
       "URL": "https://www.hirunews.lk/167368/හම්බන්තොට-ගැන-හිටපු-ජනපති-මහින්දගෙන්-නිවේදනයක්",
       "Category": "Local News",
       "Parent URL": "https://www.hirunews.lk/local-news.php?pageID=4391"
}