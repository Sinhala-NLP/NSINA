{
       "Source": "hirunews",
       "Timestamp": "Tuesday, 17 August 2021 - 16:51",
       "Headline": "පාර්ලිමේන්තුවේ 12කට කොරෝනා",
       "News Content": "පාර්ලිමේන්තු කාර්ය මණ්ඩලයේ 12 දෙනෙකු කොරෝනා වෛරස් ආසාදිතයන් ලෙසට හඳුනාගෙන තිබෙනවා.\nඒ අද සිදු කළ අහඹු පරීක්ෂණ 275කින්.\nපවතින කොරෝනා වසංගත තත්ත්වයත් සමඟයි පාර්ලිමේන්තුව තුළ අද අහඹු කොරෝනා පරීක්ෂණ සිදු කිරීමට තීරණය කර තිබුනේ.\nපාර්ලිමේන්තුවේ මැති ඇමතිවරුන්, ඔවුන්ගේ කාර්ය මණ්ඩල සාමාජිකයින් මෙන්ම පාර්ලිමේන්තුවේ කාර්ය මණ්ඩලය ද මෙලෙස කොරෝනා පරීක්ෂණ සඳහා යොමු කරන බව වේත්‍රධාරී නරේන්ද්‍ර ප්‍රනාන්දු සදහන් කළා.\nඅද උදෑසන 9 සිට මධ්‍යහ්න 12 දක්වා කාලය තුලදීයි මෙම අහඹු රැපිඩ් පරීක්ෂණ සිදු කෙරුණේ.\nහඳුනාගත් ආසාදිතයන්ගේ ආශ්‍රිතයන් ආරක්ෂක කැමරා පද්ධතිය මගින් හඳුනාගෙන නිරෝධායනය සඳහා යොමු කිරීමට මෙන්ම අදාළ අංශ විෂබීජානුහරණය කිරීමට ද පියවර ගෙන තිබෙනවා.\nඒ අනුව හෙට (18) සිට නැවත දැනුම්දෙන තෙක් අවම කාර්ය මණ්ඩලයක් සහිතව පාර්ලිමේන්තුවේ ඉදිරි කටයුතු පවත්වාගෙන යාමටයි තීරණය වී ඇත්තේ.\nමීට පෙර අවස්ථා කිහිපයකදී ද මෙවැනි පරීක්ෂණ සිදු කර ආසාදිතයන් හා ආශ්‍රිතයන් හඳුනාගත් අතර ඔවුන් සම්බන්ධව ද අදාළ පියවර අනුගමනය කළ බව වේත්‍රධාරී නරේන්ද්‍ර ප්‍රනාන්දු ප්‍රකාශ කළා.\nමේ අතර සමස්ත ලංකා දෙමළ කොංග්‍රසයේ යාපනය දිස්ත්‍රික් පාර්ලිමේන්තු මන්ත්‍රී ගජේන්ද්‍ර කුමාර් පොන්නම්බලම්ටද කොරෝනා වෛරසය ආසාදනය වී තිබෙනවා.\nරෝග ලක්ෂණ පෙන්නුම් කිරීම හේතුවෙන් තම බිරිඳ සහ දියණිය සමඟ කොරෝනා පරීක්ෂණය සඳහා යොමු වූ අවස්ථාවේ තුන්දෙනාම ආසාදිතයින් ලෙස තහවුරු වී ඇති බවයි ට්විටර් පණිවුඩයක් නිකුත් කරමින් මන්ත්‍රිවරයා සඳහන් කළේ.\nඒ අනුව ගෙවුණු මාසයක පමණ කාලය තුළ පාර්ලිමේන්තු මන්ත්‍රීවරුන් 05 දෙනෙකුට කොරෝනා වෛරසය ආසාදනය වී තිබෙනවා.\nහිටපු අමාත්‍ය මංගල සමරවීරද කොවිඩ් ආසාදිතව කොළඹ පෞද්ගලික රෝහලක දැඩි සත්කාර ඒකකයේ මේ වනවිට ප්‍රතිකාර ලබනවා.",
       "URL": "https://www.hirunews.lk/279946/පාර්ලිමේන්තුවේ-12කට-කොරෝනා",
       "Category": "Local News",
       "Parent URL": "https://www.hirunews.lk/local-news.php?pageID=1748"
}