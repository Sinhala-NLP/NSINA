{
       "Source": "hirunews",
       "Timestamp": "Friday, 12 August 2022 - 10:27",
       "Headline": "පාකිස්ථාන යුද නැව කොළඹට - චීන නෞකාව වේගය අඩු කරයි (වීඩියෝ)",
       "News Content": "චීනයේ නිෂ්පාදිත පාකිස්ථාන යුද නෞකාව වන PNS Taimur මෙරටට ළඟා වී තිබෙනවා.\nඑම නෞකාව අද (12) පෙරවරුවේදී කොළඹ වරායට සේන්දු වුණා.\nමෙම නෞකාව ලබන සඳුදා දක්වා කොළඔ වරායේ නැංගුරම් ලා තැබීමට නියමිත බවයි නාවික හමුදාව සඳහන් කළේ.\nචීන නෞකාවේ පැමිණීම සම්බන්ධයෙන් ජාත්‍යන්තරයෙන් දැඩි කතාබහක් නිර්මාණය වී ඇති පසුබිමකදියි මෙම පාකිස්ථාන නෞකාව මෙරටට ළඟා වූයේ.\nPNS ටයිමූර් නම් මෙම යුද නෞකාවට වේග ප්‍රහාරක අවි සහ මිසයිල දියත් කිරීමේ හැකියාව පවතින අතර, එය එළැඹෙන 15 වැනිදා පාකිස්ථානයට යාත්‍රා කිරීමට නියමිතව තිබෙනවා.\nපාකිස්ථානයේ මෙම යුද නෞකාව කොළඹ වරායට පැමිණීමට පෙර බංග්ලාදේශයේ චිතගොං වරායට සේන්දු වීමට අවසර ඉල්ලා තිබුණත් එරට අග්‍රාමාත්‍යවරිය වන ෂෙයික් හසීනාගේ පාලනය ඊට අවසර ලබා දී තිබුණේ නැහැ.\nඒ, බංග්ලාදේශ අග්‍රාමාත්‍ය ෂෙයික් හසීනාගේ පියා පාකිස්ථානයේ සහාය ලබන කැරළි කණ්ඩායමක් විසින් 1975 වසරේ ඝාතනය කර තිබුණේ අගෝස්තු මාසයක දී බවත් ඒ අනුව අගෝස්තු මාසය එරට ශෝක කාලසීමාවක් වීම හේතුවෙන්.\nචීන පර්යේෂණ නෞකාවට අවසර ලබා නොදීමත්, පාකිස්ථාන යුද නෞකාවට අවසර ලබාදීමත් හේතුවෙන් ශ්‍රී ලංකාව මේ වනවිට උභතෝකෝටික ප්‍රශ්නයකට මුහුණ දී ඇති බව ද විදෙස් මාධ්‍ය වාර්තා කර තිබුණා.\nමේ අතර, දැඩි කථාබහට ලක්වන චීන යුවාන් වෑන්ග් 5 නෞකාව හම්බන්තොට වරායේ සිට කිලෝමීටර 800ක පමණ දුරකින් යාත්‍රා කරමින් පවතින බව චන්ද්‍රිකා දත්ත පෙන්වා දෙනවා.\nපැයට නාවික සැතපුම් 15.2ක වේගයකින් ඊයේ පස්වරුවේ යාත්‍රා කළ මෙම නෞකාව මේ වන විට පැයට නාවික සැතපුම් 05ක් දක්වා සිය වේගය අඩු කර තිබෙනවා.\nකෙසේ වෙතත් යුවාන් වෑන්ග් - 05 නෞකාව ශ්‍රී ලංකා මුහුදු කලාපයේ නාවික සැතපුම් 12ක් දක්වා වන ප්‍රදේශයට පැමිණ හම්බන්තොට වරායට සේන්දුවීමට වරාය අධිකාරියේ අවසරය හිමිවන තෙක් රැදී සිටිනු ඇති.",
       "URL": "https://www.hirunews.lk/312532/පාකිස්ථාන-යුද-නැව-කොළඹට-චීන-නෞකාව-වේගය-අඩු-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=947"
}