{
       "Source": "hirunews",
       "Timestamp": "Friday, 15 November 2019 - 19:16",
       "Headline": "ඡන්ද පෙට්ටි මධ්‍යස්ථාන වෙත ප්‍රවාහනය කර අවසන්",
       "News Content": "දිවයින පුරා ඡන්ද මධ්‍යස්ථාන වෙත ඡන්ද පෙට්ටි බෙදා හැරීමේ කටයුතු මේ වනවිට අවසන් වී ඇති බව තේරීම්භාර නිලධාරිවරුන් පවසනවා.\nඅද පෙරවරුවේ දිවයින පුරා ඡන්ද පෙට්ටි බෙදා හැරීමේ කටයුතු ආරම්භ වූ අතර, ඒ සඳහා මැතිවරණ රාජකාරි සඳහා යොදවා තිබෙන නිලධාරින් සහ පොලීසිය ද එක්ව සිටි බව අප වාර්තාකරුවන් ප්‍රකාශ කළා.\nකොළඹ දිස්ත්‍රික් තේරීම්භාර නිලධාරි සුනිල් කන්නන්ගර ප්‍රකාශ කළේ දිස්ත්‍රික්කයේ ඡන්ද මධ්‍යස්ථාන 1175 ක් සඳහා මෙවර ඡන්ද පෙට්ටි ප්‍රවාහනය කල බවයි.\nනුවරඑළිය දිස්ත්‍රික්කයේ ඡන්ද මධ්‍යස්ථාන 256 ක් සඳහා ඡන්ද පෙට්ටි බෙදා හැරීම අද පෙරවරුවේ සිදුවුණේ නුවරඑළිය ගාමිණී මහා විද්‍යාලයේ සිටයි.\nකුරුණෑගල දිස්ත්‍රික්කයේ වනඅලි ගැවසෙන ප්‍රදේශවල ඡන්ද පෙටිටි බෙදා හැරීමේ කටයුතු සඳහා විශේෂ ආරක්ෂක වැඩපිළිවෙලක් ක්‍රියාත්මක කළ බව දිස්ත්‍රික් තේරීම්භාර නිලධාරි ගාමිණී ඉලංගරත්න ප්‍රකාශ කළා.\nඒ අනුව වනජිවි දෙපාර්තමේන්තුවේ නිලධාරින්ගේ සහය ද ඒ සඳහා ලබා ගත් බවයි ඔහු කියා සිටියේ.\nමේ අතර මාතර දිස්ත්‍රික්කයේ ඡන්ද පෙට්ටි බෙදා හැරීමේ කටයුතු අද සිදුවුණේ මාතර සුජාතා විද්‍යාලයේ සිටයි.",
       "URL": "https://www.hirunews.lk/228332/ඡන්ද-පෙට්ටි-මධ්‍යස්ථාන-වෙත-ප්‍රවාහනය-කර-අවසන්",
       "Category": "Local News",
       "Parent URL": "https://www.hirunews.lk/local-news.php?pageID=3047"
}