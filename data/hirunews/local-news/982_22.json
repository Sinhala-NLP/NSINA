{
       "Source": "hirunews",
       "Timestamp": "Friday, 29 July 2022 - 15:18",
       "Headline": "කෘෂිකර්මාන්තයේ සංවර්ධනයට ඩොලර් ගිණුමක් ඇරඹීමට උපදෙස්",
       "News Content": "මේ වනවිට මෙරට දියර කිරි නිෂ්පාදනය සියයට 19.8 කින්, කුකුළු මස් නිෂ්පාදනය සියයට 12.1 කින් සහ බිත්තර නිෂ්පාදනය සියයට 34.9 කින් පහළ ගොස් ඇති බව කෘෂිකර්ම අමාත්‍යාංශය පවසනවා.\nආහාර සුරක්ෂිතතාව සම්බන්ධයෙන් ඊයේ (28) පැවති සාකච්ඡාවකදියි මේ බව අනාවරණ වී ඇත්තේ.\nමෙම තත්ත්වය තවදුරටත් පැවතියහොත් ලබන වසරේදී කුකුළු මස් හා බිත්තර නිෂ්පාදනය සම්පූර්ණයෙන්ම බිඳ වැටීමේ අවදානමක් පවතින බවයි කෘෂිකර්ම අමාත්‍යාංශය පවසන්නේ.\nවිශේෂයෙන් සත්ව ආහාර නිෂ්පාදනය සඳහා අවශ්‍ය බඩඉරිඟු සහ වෙනත් නිෂ්පාදන මෙන්ම රසායනික පොහොර හිඟය සහ ඉන්ධන හිඟය හේතුවෙන් පශුසම්පත් කර්මාන්තය බිඳ වැටී ඇති බව එම සාකච්ඡාවේදී අවධාරණය වී තිබෙනවා.\nඑම තත්වය වළක්වාගැනීමට නම් කෘෂිකර්මාන්තයේ ඉදිරි කටයුතු සඳහා ඩොලර් මිලියන 900 ක අවශ්‍යතාවක් පවතින බවයි සාකච්ඡාවේ දී අනාවරණ වී ඇත්තේ.\nඒ අනුව කෘෂිකර්මාන්තයේ ඉදිරි සංවර්ධන කටයුතු සඳහා ඩොලර් ගිණුමක් ආරම්භ කිරීමට අමාත්‍ය මණ්ඩල සන්දේශයක් සකස් කරන ලෙස කෘෂිකර්ම අමාත්‍ය මහින්ද අමරවීර, අමාත්‍යාංශ ලේකම්වරයාට මෙහිදී උපදෙස් ලබා දී තිබෙනවා.",
       "URL": "https://www.hirunews.lk/311305/කෘෂිකර්මාන්තයේ-සංවර්ධනයට-ඩොලර්-ගිණුමක්-ඇරඹීමට-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=982"
}