{
       "Source": "hirunews",
       "Timestamp": "Sunday, 13 February 2022 - 20:29",
       "Headline": "සෞඛ්‍ය වෘත්තීය සමිතිවල අවසන් තීන්දුව හෙටට කල් යයි (වීඩියෝ)",
       "News Content": "වැටුප් විෂමතා ඇතුළු ඉල්ලීම් මුල් කරගෙන සෞඛ්‍ය වෘත්තීය සමිති 17ක් ක්‍රියාත්මක කර ඇති වර්ජනය අඛණ්ඩව ඉදිරියට ගෙන යාමට සෞඛ්‍ය සේවා වෘත්තීය සමිති සම්මේලනය තීරණය කර තිබෙනවා.\nසෞඛ්‍ය වෘත්තීයවේදීන්ගේ සම්මේලනයේ කැදවුම්කරු රවී කුමුදේශ් කියා සිටියේ අද (13) රැස්වූ වෘත්තීය සමිති සම්මේලන විධායක සභාවේ දී මෙම තීරණයට ඒකමතිකව එළඹුණු බවයි.\nකෙසේ වෙතත්, හෙට (14) දිනයේදී රැස්වන මහා සභාවෙන් පසු අවසන් තීරණය ප්‍රකාශයට පත් කරන බවයි එම වෘත්තීය සමිති කියා සිටියේ.\nදින 7ක් පුරා ක්‍රියාත්මක මෙම වර්ජනය හේතුවෙන් තවදුරටත් රෝගීන් පත්ව සිටින්නේ දැඩි අසීරුතාවකටයි.\nවර්ජනය සම්බන්ධයෙන් අධිකරණය පසුගිය දා නිකුත් කළ වාරණ නියෝගයත් සමඟ ඊට එක්ව සිටි රජයේ හෙද නිලධාරීන්ගේ සංගමය ඊයේ (12) වර්ජනයෙන් ඉවත් වුණා.\nඒ, රෝහල් සේවා අත්‍යාවශ්‍ය සේවාවක් ලෙස ප්‍රකාශයට පත් කරමින් ගැසට් නිවේදනයක් ද නිකුත් කළ පසුබිමකයි.\nවර්ජනයත් සමග රෝහල් රැසකින් ඖෂධ නිකුත් නොකෙරෙන නිසා රෝගීන්ට රාජ්‍ය ඔසුසැල් මගින් ඖෂධ නොමිළේ ලබා ගත හැකි වනවා.\nකෙසේ වෙතත්, ඇතැම් රෝගීන් චෝදනා කළේ රාජ්‍ය ඔසුසැල් මගින් ඖෂධ නිකුත් කරන්නේ මුදලට පමණක් බවයි.",
       "URL": "https://www.hirunews.lk/296944/සෞඛ්‍ය-වෘත්තීය-සමිතිවල-අවසන්-තීන්දුව-හෙටට-කල්-යයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1357"
}