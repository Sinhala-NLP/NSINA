{
       "Source": "hirunews",
       "Timestamp": "Monday, 06 September 2021 - 19:37",
       "Headline": "ජිප්සීස් නායක සුනිල් පෙරේරාගේ අවසන් කටයුතු බොරැල්ල කනත්තේදී (වීඩියෝ)",
       "News Content": "අභාවප්‍රාප්ත ජිප්සීස් සංගීත කණ්ඩායමේ නායක ප්‍රවීණ සංගීතවේදී සුනිල් පෙරේරාගේ දේහය පිළීබඳ අවසන් කටයුතු අද පස්වරුවේ බොරැල්ල පොදු සුසාන භූමියේදී සිදු කෙරුණා.\nඒ, නිරෝධායන නීතිවලට අනුකූලවයි.\nකොරෝනා ආසාදිතව කොළඹ පෞද්ගලික රෝහලක ප්‍රතිකාර ලැබූ ඔහු මීට දින කිහිපයකට පෙර ඉන් සුවය ලබා සිය නිවස වෙත පැමිණි අතර, යළි අසනීප වී රෝහල් ගතකළ පසු නිව්මෝනියා තත්ත්වය හේතුවෙන් අද අලුයම අභාවප්‍රාප්ත වුණා.\nඔහුගේ අභාවය සම්බන්ධයෙන් සටහනක් තබමින් ජනාධිපති ගෝඨාභය රාජපක්ෂ ප්‍රකාශ කර තිබුණේ කණ්ඩායම් සංගීතයේ නව පෙරළියක් ඇතිකළ ගායන ශිල්පි සුනිල් පෙරේරාගේ අභාවය පිළිබඳව තම සාතිශය සංවේගය පළ කරන බවයි. මෙරට සංගීත ක්ෂේත්‍රයේ ප්‍රබල භූමිකාවක් නිරූපනය කළ සුනිල් පෙරේරා තමන් විශ්වාස කරන අදහස් වෙනුවෙන් පෙනී සිටීමට කිසි විටෙක පසුබට නොවූ බවයි අග්‍රාමාත්‍ය මහින්ද රාජපක්ෂ ශෝක පණිවුඩයක් නිකුත් කරමින් ප්‍රකාශ කර තිබුණේ.\nජිප්සීස් නායකයාගේ අභාවය සම්බන්ධයෙන් කලා ක්ෂේත්‍රයට සම්බන්ධ බොහෝ දෙනෙකු මෙන්ම ක්‍රීඩා ඇතුළු විවිධ ක්ෂේත්‍රවලට සම්බන්ධ පිරිස් ශෝක පණිවුඩ නිකුත් කර තිබුණා.\n1952 වසරේ සැප්තැම්බර් 14 වනදා උපත ලද සුනිල් පෙරේරාගේ සම්පූර්ණ නම අයිවෝ සිල්වෙස්ටර් සුනිල් පෙරේරා වූවත්, සංගීත රසිකයින් නිරන්තයෙන් ඔහු සුනිල් අයියා යන ආදරණීය නාමයෙන් හැඳින්වීමට පුරුදු වී සිටියා.\nඔහු මූලික අධ්‍යාපනය ලැබුවේ මොරටුව ශාන්ත සෙබස්තියන් විද්‍යාලයෙන් සහ කොළඹ ශාන්ත පීතර විද්‍යාලයෙන්.\nසිය පියා වන ඇන්ටන් පෙරේරා විසින් ආරම්භ කරන ලද ජිප්සීස් සංගීත කණ්ඩායමට වයස අවුරුදු 11 ක්ව සිටියදී  සුනිල් පෙරේරා එක්වූයේ 1969 වසරේදීයි.\nඔහු සිය සොහොයුරන් වූ නිහාල්, ලාල්, නිමල්, පියල් සහ තවත් ඥාති සොහොයුරන් සමඟ ජිප්සීස්, මෙරට කණ්ඩායම් සංගීතයේ පෙරළිකාර වාද්‍ය වෘන්දයක් බවට පත්කිරීමට සමත් වුණා.\n1970 දශකයේ සුනිල් පෙරේරා සිය සොහොයුරු පියල් සමඟ නිර්මාණය කළ ලිඳ ළඟ සංගමය, අම්මා අම්මා මේ මට වැනි ගීත අතිශය ජනප්‍රිය වූ අතර, අසූව දශකයේදී ඉදිරිපත් කළ කුරුමිට්ටෝ එකල රසික හද තුළ තදින් තැන්පත් වූ කැසට් පටයක්.\nලුණු දෙහි, ඕයේ ඔජායේ මෙන්ම තවත් ගීත ගොන්නක් ජිප්සීස් සංගීත කණ්ඩායම සමඟ එක්ව ඔහු නිර්මාණය කළා.\nනිරන්තරයෙන් සංගීතයේ වෙනස්කම් සොයා ගිය සුනිල් පෙරේරා ගායකයෙකු, වාදකයෙකු, ගීත රචකයෙකු සහ සංගීතඥයෙකු ලෙස මෙරට සංගීත කලාව වෙනුවෙන් කළ මෙහෙවරද සුළු පටු නැහැ.\nපිටි කොටපන් නෝනේ, සිංඤෝරේ වැනි ගීත මෙන්ම මෑතක අතිශය ජනප්‍රිය වූ කොත්තමල්ලි වැනි ගීතද ඔහුගේ එම දක්ෂතාව මනාව ප්‍රකට කළා.\nයල් පැනගිය සාම්ප්‍රදායික සංගීත කලාවට ඔහුගේ ගැඹුරු හඬ නවමු අත්දැකීමක් වී තිබුණා.\nමෙරට කණ්ඩායම් සංගීතයේ ප්‍රමිතිය සුරක්ෂිත කිරීම වෙනුවෙන්ද සුනිල් අයියා දැක්වූ දායකත්වය සංගීතයට හිතැති සැවොම දන්නා කරුණක්.\nලොවටම සාමය ප්‍රාර්ථනා කළ කලාකරුවෙකු වූ ඔහු අද නික්ම යන්නේ මෙරට සංගීත ක්ෂේත්‍රය සහ එහි අනාගතය වෙනුවෙන් මහා මෙහෙවරක් සිදුකිරීමෙන් අනතුරුවයි.",
       "URL": "https://www.hirunews.lk/281534/ජිප්සීස්-නායක-සුනිල්-පෙරේරාගේ-අවසන්-කටයුතු-බොරැල්ල-කනත්තේදී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1708"
}