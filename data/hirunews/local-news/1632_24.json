{
       "Source": "hirunews",
       "Timestamp": "Tuesday, 12 October 2021 - 19:33",
       "Headline": "තොග වෙළඳාම අඩුවෙයි - ලංකා අයි.ඕ.සී. මිල වැඩිවීමක් අපේක්ෂාවෙන්",
       "News Content": "භාණ්ඩ මිල ගණන් ඉහළ යාමත් සමඟ පිටකොටුව ඇතුලු අනෙකුත් තොග අලෙවිසැල්වල භාණ්ඩ අලෙවිය සියයට 40 දක්වා පහත බැස ඇති බවට තොරතුරු වාර්තාවනවා.\nමේ හේතුවෙන් තොග වෙළඳුන්ගේ  දෛනික ආදායමද මිලියන 15 දක්වා පහත බැස ඇති බවටයි වෙළඳපොල ආරංචි මාර්ග සඳහන් කළේ.\nසාමාන්‍ය දිනවල පිටකොටුවේ තොග වෙළඳසැලක දෛනික ආදායම මිලියන 25 ක අගයක් ගනු ලබනවා.\nකෙසේ වෙතත් පසුගිය දින කිහිපය තුළ ගෑස්, කිරිපිටි, තිරිඟු පිටි ඇතුලු අත්‍යවශ්‍ය භාණ්ඩ කිහිපයක මිල ගණන් ඉහළ යෑම ඇතුලු අනෙකුත් කරුණු සමඟ තොග වෙළඳාම මෙලෙස පහත වැටී ඇති බවයි වෙළඳපොල ආරංචි මාර්ග සඳහන් කළේ.\nමේ අතර ගෑස්, කිරිපිටි, තිරිඟු පිටි සහ සිමෙන්ති ඇතුලු අත්‍යවශ්‍ය භාණ්ඩවල මිල ඉහළ යාමත් සමඟ වෙළඳපොලේ එම භාණ්ඩවල පැවති හිඟය මේ වනවිට අඩුවෙමින් පවතින බව වාර්තාවනවා.\nපාරිභෝගිකයන් පවසන්නේ භාණ්ඩ මිල ඉහළ යාමත් සමඟ වෙළඳපලේ පසුගිය දිනවල හිඟව පැවති භාණ්ඩ මේ වනවිට දක්නට ලැබීම විමතියට කරුණක් බවයි.\nභාණ්ඩ මිල ඉහළ යාම තමන්ට දරාගැනීමට අපහසු බවටද ඔවුන් චෝදනා කළා.\nමේ අතර භාණ්ඩ මිල ඉහළ යෑමට විරෝධය පළ කරමින් අද කොළඹ ඇතුලු ප්‍රදේශ කිහිපයක විරෝධතා ද පැවැත්වුණා.\nමේ අතර අසාමාන්‍ය ලෙස ගෝලීය නිෂ්පාදනය පහත වැටීම හේතුවෙන් ලෝක වෙළදපළේ කිරිපිටි මිල 2014 වසරේ අගෝස්තු මාසයෙන් පසු ඉහළම අගයට පැමිණ තිබෙනවා.\nවිශේෂයෙන් කිරි නිෂ්පාදන අපනයනයේ ප්‍රමුඛයන් වන යුරෝපයේ සහ නවසීලන්තයේ නිෂ්පාදනය පහත වැටීම මෙලෙස මිල ඉහළ යාමට ප්‍රධාන හේතුවයි.\nඅදත් මෙරට වෙළඳපලේ ප්‍රමාණවත් පරිදි කිරිපිටි නොමැති නිසා ඒවා මිලදී ගැනීම සඳහා දිගු පෝලිම් දක්නට ලැබුණු බවයි අප වාර්තාකරුවන් ප්‍රකාශ කළේ.\nමේ අතර ඉදිරියේදී ඉන්ධන මිල ද වැඩිවීමක් සිදුවිය හැකි බවත්, ඒ පිළිබඳව මුදල් අමාත්‍යාංශය සමග සාකච්ඡා කිරීමෙන් පසු තීරණය කරනු ඇති බවත් අද පැවති අමාත්‍ය මණ්ඩල තීරණ දැනුම්දීමේ මාධ්‍ය හමුවේදී අමාත්‍ය ආචාර්ය බන්දුල ගුණවර්ධන ප්‍රකාශ කළා.\nඑවන් පසුබිමක ඉන්ධන මිල ඉහළ දැමීමට අපේක්ෂා කරන බව ලංකා අයි.ඕ.සී. සමාගම පවසනවා.\nඑහි උසස් නිලධාරියෙකු සඳහන් කළේ ඩීසල් ලීටරයක් රුපියල් 25 කින් සහ පෙට්‍රල් ලීටරයක් රුපියල් 15 කින් වැඩි කිරීමට අපේක්ෂා කර ඇතත්, මෙතෙක් ඒ සම්බන්ධයෙන් අවසන් තීරණයක් ගෙන නොමැති බවයි.\nභාණ්ඩ හිඟය සහ භාණ්ඩ පෝලිම් රටේ විවිධ ප්‍රදේශවල පවතිද්දී මේ වනවිට කොළඹ - කොටුවේ දිනපතා පෙරවරු කාලයේ තවත් පෝලිමක් දක්නට ලැබෙනවා.\nඒ, විදේශ රැකියා සඳහා පිටත්ව යෑමේ අපේක්ෂාවෙන් ඊට අදාළ අයදුම්පත් ලබාගැනීම සඳහා පැමිණෙන පිරිස හේතුවෙන්.",
       "URL": "https://www.hirunews.lk/284816/තොග-වෙළඳාම-අඩුවෙයි-ලංකා-අයි-ඕ-සී-මිල-වැඩිවීමක්-අපේක්ෂාවෙන්",
       "Category": "Local News",
       "Parent URL": "https://www.hirunews.lk/local-news.php?pageID=1632"
}