{
       "Source": "hirunews",
       "Timestamp": "Wednesday, 30 November 2022 - 10:59",
       "Headline": "යාල වනෝද්‍යානයට නව විවේකාගාරයක්",
       "News Content": "යාල වනෝද්‍යානයට පැමිණෙන දෙස් විදෙස් සංචාරකයින්ට දිවා කාලයේ විවේක ගැනීම සඳහා වෙනම විවේක ස්ථානයක් (Resting Place) ඉදිකිරීමට කටයුතු යෙදී තිබෙනවා.\nමේ හරහා වන සතුන්ට සහ වෘක්ෂලතාවලට හානියක් නොවන අයුරින් විවේක ස්ථානය ඉදිකිරීමට කටයුතු කර ඇති අතර, එහි සංචාරකයින්ට අවශ්‍ය ආහාර පාන මෙන්ම ශ්‍රී ලංකාවේ වන සතුන් හා වෘක්ෂලතා සම්බන්ධව සංචාරකයින් දැනුම්වත් කිරීමේ වැඩසටහන් ද ආරම්භ කිරීමට නියමිත යි.\nමේ සඳහා වනජීවි දෙපාර්තමේන්තුව විසින් වැයකිරීමට යෝජිත මුදල රුපියල් මිලියන 56ක්.\nඒ අනුව යාල වනොද්‍යානයේ මුහුද අසල බිම් තීරුවක් දෙස් විදෙස් සංචාරකයන්ට විවේක ගැනීම සඳහා සකස් කිරීම මේ දින වල සිදු කෙරෙන බව සඳහන්.\nයාල වනාන්තරයේ පට්ටනංගල Block B කොටසේ මෙම විවේක පරිශ්‍රය ද වෙන් කර ඇති අතර, වාහන 200ක් පමණ එහි නැවැත්වීමට අවශ්‍ය පහසුකම් සලසා ඇති බව වාර්තා වනවා.\nයාල වනෝද්‍යානයේ වන සතුන් නැරඹීම සඳහා දෛනිකව වාහන 400කින් පමණ දෙස් විදෙස් සංචාරක පිරිස් පැමිණෙනවා.\nමෙම දෙස් විදෙස් සංචාරකයින්ට වනාන්තරයට අයත් කළාපවල සංචාරය කරන අතර තුර දිවාකාලයේ විවේක ගැනීම සඳහා යි මෙම ස්ථානය නිර්මාණය වන්නේ.",
       "URL": "https://www.hirunews.lk/321627/යාල-වනෝද්‍යානයට-නව-විවේකාගාරයක්",
       "Category": "Local News",
       "Parent URL": "https://www.hirunews.lk/local-news.php?pageID=698"
}