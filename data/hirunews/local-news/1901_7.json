{
       "Source": "hirunews",
       "Timestamp": "Monday, 07 June 2021 - 13:22",
       "Headline": "අද දිනය තුල වැසි තත්ත්වයේ අඩු වීමක් - ගංවතුරත් අඩුවෙයි - ආපදා මරණ 17ක් (වීඩියෝ)",
       "News Content": "අයහපත් කාලගුණය නිසා ඇතිවූ ආපදාවලින් මියගිය පුද්ගලයන් සංඛ්‍යාව 17 දක්වා ඉහළ ගොස් තිබෙනවා.\nආපදා කළමනාකරණ මධ්‍යස්ථානය සඳහන් කළේ තවත් පුද්ගලයන් දෙදෙනෙකු අතුරුදන් වී ඇති බවයි.\nඅයහපත් කාලගුණ තත්වය හේතුවෙන් මේ වන විට දිස්ත්‍රික්ක 10 ක පවුල් 67,613 කට අයත් පුද්ගලයන් දෙලක්ෂ 71,110 කට බලපෑම් එල්ලවී තිබෙනවා.\nඅයහපත් කාලගුණය නිසා ඇතිවූ සිද්ධීන්වලදී තුවාල ලබා ඇති පුද්ගලයන් සංඛ්‍යාව 05 ක්.\nආපදා තත්වයන් හේතුවෙන් නිවාස 17 කට පූර්ණ හානි සිදුව ඇති අතර අර්ධ හානි සිදුව ඇති නිවාස සංඛ්‍යාව 978 ක්.\nආපදා කළමනාකරණ මධ්‍යස්ථානය සඳහන් කළේ මේ වනවිට සුරක්ෂිත මධ්‍යස්ථාන 106 ක් තුල පුද්ගලයන් 26,806 ක් රඳවා ඇති බවයි.\nඅයහපත් කාලගුණයේ බලපෑම හේතුවෙන් ඥාති නිවෙස්වල සිටින සංඛ්‍යාව 22,975 ක්.\nමේ අතර තද වැසි සහිත තත්වය සමග ජල මට්ටම ඉහළ ගිය ජලාශ රැසක මේ වන විට යථා තත්වයට පත්වෙමින් පවතින බව වාරිමාර්ග දෙපාර්තමේන්තුව පවසනවා.\nඑහි ජල විද්‍යා හා ආපදා කළමනාකරණ අංශයේ අධ්‍යක්ෂ ඉංජිනේරු එස්.පී.සී.සුගීෂ්වර සඳහන් කළේ ඒ අනුව වාරි ජලාශ වල විවෘත කල වාන් දොරටු යලි ක්‍රමයෙන් වසා දැමීමට පියවර ගෙන ඇති බවයි.\nඅයහපත් කාලගුණ තත්වයත් සමඟ ජල මට්ටම ඉහළ ගිය කැළණි, කළු ගංඟා සහ අත්තනගලු ඔයේ ජල මට්ටම්ද මේ වනවිට සැළකිය යුතු ලෙස පහළ යමින් පවතිනවා.\nබොහෝ ප්‍රදේශවල ගං වතුර තත්වයේ අඩුවීමක් පැවතියද ගං වතුරෙන් තර්ජනයට ලක්ව ඇති පහත්බිම්වල ජනතාව ඒ සම්බන්ධයෙන් තවදුරටත් සැළකිලිමත් විය යුතු බවයි ආපදා කළමනාකරණ මධ්‍යස්ථානය සඳහන් කළේ.\nමේ අතර, කොළඹ, ගාල්ල, ගම්පහ, කළුතර, මහනුවර, කෑගල්ල, මාතලේ, නුවරඑළිය සහ රත්නපුර යන දිස්ත්‍රික්කවල අවදානම් සහිත ප්‍රදේශවලට පනවා ඇති නායයාමේ අවදානම අද පස්වරු 4.30 දක්වා දීර්ඝ කරන බව ජාතික ගොඩනැගිලි පර්යේෂණ සංවිධානය සඳහන් කළා.\nඑමෙන්ම, අද දිනය තුල දිවයින පුරා වැසි තත්ත්වයේ අඩු වීමක් අපේක්ෂා කරන බව කාළගුණ විද්‍යා දෙපාර්තමේන්තුව කියා සිටියේ.",
       "URL": "https://www.hirunews.lk/273613/අද-දිනය-තුල-වැසි-තත්ත්වයේ-අඩු-වීමක්-ගංවතුරත්-අඩුවෙයි-ආපදා-මරණ-17ක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1901"
}