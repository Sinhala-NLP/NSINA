{
       "Source": "hirunews",
       "Timestamp": "Saturday, 16 January 2016 - 19:13",
       "Headline": "ව්‍යවස්ථා සංශෝධනයකට බලපෑම් කළේ නැහැ - බ්‍රිතාන්‍ය කියයි",
       "News Content": "ශ්‍රී ලංකාවේ නව ව්‍යවස්ථාවක් සම්මත කරන ලෙසට කිසිදු බලපෑමක් සිදු නොකළ බව බ්‍රිතාන්‍ය විදේශ කටයුතු පිළිබද රාජ්‍ය අමාත්‍ය හියුගෝ ස්වායර් ප්‍රකාශ කළා. ඔහු මේ බව කියා සිටියේ කොළඹ අද (16) පැවති මාධ්‍ය හමුවකදී නැගුණු පැනයකට පිළිතුරු දෙමින්. නව ව්‍යවස්ථාව සකස් කිරීමේදී සියලූ පාර්ශවයන්ගේ අදහස් සැලකිල්ලට ගැනීමේ වැදගත්කම ඔහු මෙහිදී අවධාරණය කළා.\nමේ අතර, නව ආණ්ඩුක්‍රම ව්‍යවස්ථාව සැකසීම සම්බන්ධයෙන් අග්‍රාමාත්‍ය රනිල් වික්‍රමසිංහ හෙට (17) අරලියගහ මන්දිරයේදී විශේෂ ප්‍රකාශයක් සිදුකිරීමට නියමිත බව අග්‍රාමාත්‍ය කාර්යාලය අද නිවේදනය කළා.\nනව ආණ්ඩුක්‍රම ව්‍යවස්ථාව සම්බන්ධයෙන් මහජන අදහස් විමසීම ද අනිද්දා (18) ආරම්භ වීමට නියමිතයි. ඒ කොළඹ - විසුම්පායේ පිහිටි ආණ්ඩුක්‍රම ව්‍යවස්ථාව සංශෝධන පිළිබද මහජන අදහස් විමසීමේ කමිටු ලේකම් කාර්යාලයේදීයි.\nදුරකථනයෙන්, ෆැක්ස් මාර්ගයෙන් සහ විද්‍යුත් තැපෑල ඔස්සේ ආණ්ඩුක්‍රම ව්‍යවස්ථා ප්‍රතිසංස්කරණ සම්බන්ධයෙන් මහජනතාවට සිය අදහස් ඉදිරිපත් කළ හැකි බවයි රජයේ ප්‍රවෘත්ති දෙපාර්තමේන්තුව ප්‍රකාශ කළේ.\nඒ අනුව,\n0112 437 676 දුරකථනයට  හෝ\n0112 328 780 ෆැක්ස් අංකයෙන් මහජනතාවට අදහස් ඉදිරිපත් කළ හැකියි.",
       "URL": "https://www.hirunews.lk/124148/ව්‍යවස්ථා-සංශෝධනයකට-බලපෑම්-කළේ-නැහැ-බ්‍රිතාන්‍ය-කියයි",
       "Category": "Local News",
       "Parent URL": "https://www.hirunews.lk/local-news.php?pageID=5207"
}