{
       "Source": "hirunews",
       "Timestamp": "Saturday, 29 July 2023 - 8:05",
       "Headline": "ළමා නිවාසයේ දැරියන්ව අපයෝජනය කළ පුද්ගලයෙක් වස බොයි",
       "News Content": "අනුරාධපුර අවන්ති දේවි බාලිකා ළමා නිවාසයේ සිටි ගැහැනු ළමයින් 09 දෙනකු අපයෝජනය කළේ යැයි කියන පුද්ගලයෙකු වස පානය කර මිය ගොස් තිබෙනවා.\nඅදාළ සැකකරු යෝග ව්‍යායාම පුහුණු කරන මුවාවෙන් මෙසේ දරුවන් ලිංගික අපයෝජනයට ලක් කර ඇති බවයි වාර්තා වන්නේ.\nමෙලෙස මිය ගොස් ඇත්තේ වයස අවුරුදු 45ක් වන විවාහක පුද්ගලයෙක්.\nකෙසේ වෙතත් අපයෝජන සිදුවීමට අදාළව අනුරාධපුර මහෙස්ත්‍රාත් අධිකරණය හමුවේ වෙන් වෙන් වශයෙන් විභාග කෙරෙන නඩු 9ක ප්‍රධාන විත්තිකරු වී ඇත්තේ මෙම තැනැත්තායි.\nඋතුරු මැද පළාත් සංවර්ධන නිර්මාණ හා යන්ත්‍රෝපකරණ ඒජන්සියේ කළමනාකාරවරයා ලෙසද ඔහු සේවය කර ඇති අතර විවිධ අපරාධ චෝදනා එල්ල වීම හේතුවෙන් ඔහු එම තනතුරෙන් නෙරපා හැර ඇති බවයි වාර්තා වන්නේ.\nමෙම ළමා අපයෝජන නඩු 9ට අමතරව මොහුට එරෙහිව තවත් විවිධ අපරාධ චෝදනාවලට සම්බන්ධ නඩු 5ක් පවතින බවයි පොලිසිය සඳහන් කළේ.",
       "URL": "https://www.hirunews.lk/342898/ළමා-නිවාසයේ-දැරියන්ව-අපයෝජනය-කළ-පුද්ගලයෙක්-වස-බොයි",
       "Category": "Local News",
       "Parent URL": "https://www.hirunews.lk/local-news.php?pageID=143"
}