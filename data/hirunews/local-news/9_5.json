{
       "Source": "hirunews",
       "Timestamp": "Monday, 25 September 2023 - 11:44",
       "Headline": "ලංකාවට එන චීන පර්යේෂණ නෞකාව ගැන අමෙරිකාව කනස්සල්ල පළ කරයි",
       "News Content": "චීන පර්යේෂණ නෞකාවක් වන ෂී යාන් සික්ස් නෞකාවේ ඉදිරි සංචාරය සම්බන්ධයෙන් අමෙරිකානු සහකාර රාජ්‍ය ලේකම් වික්ටෝරියා නූලන්ඩ් සිය කණස්සල්ල පළ කර තිබෙනවා.\nඑක්සත් ජාතීන්ගේ මහා මණ්ඩල සැසිවාරයට සමගාමීව මෙරට විදේශ කටයුතු අමාත්‍ය අලි සබ්රි සමඟ පැවති සාකච්ඡාවකදී ඇය එලෙස ප්‍රකාශ කර ඇති බවයි වාර්තා වන්නේ.\nකෙසේ වෙතත්, එහිදී විදේශ අමාත්‍යවරයා ශ්‍රී ලංකාව මධ්‍යස්ථ රටක් ලෙස තම භූමිය තුළ විදේශීය නැව් සහ ගුවන් යානා මෙහෙයුම් සිදු කිරීමේදී අනුගමනය කරන සම්මත ක්‍රියා පටිපාටියට අනුව කටයුතු කරන බවයි ඇයට එහිදී සඳහන් කර ඇත්තේ.\nසියලු රටවල් සඳහා ශ්‍රී ලංකාව මෙම ක්‍රියාපටිපාටිය සමානව ක්‍රියාත්මක කරන අතර, චීනය පමණක් එම ක්‍රියාවලියෙන් බැහැර කළ නොහැකි බව අලි සබ්රි අමාත්‍යවරයා පෙන්වා දී තිබෙනවා.\nජනාධිපති රනිල් වික්‍රමසිංහ ද නිව්යෝක් සංචාරය අතරතුරදී පැවති සාකච්ඡාවකදී මෙම චීන පර්යේෂණ නෞකාව සම්බන්ධයෙන් අදහස් දක්වමින් කියා සිටියේ විදේශ යාත්‍රා සඳහා එස්.පී.ඕ හෙවත් ප්‍රමිතිගත මෙහෙයුම් ක්‍රියාවලියක් ක්‍රියාත්මක කරන බවයි.\nඅදාළ නෞකාව මලක්කා සමුද්‍ර සන්ධිය ආසන්නයේ මේ වනවිට පවතින අතර, ලබන මාසයේ මුල් සතිය වනවිට මෙරටට පැමිණීමට නියමිතව ඇති බවයි විදෙස් මාධ්‍ය වාර්තා කර ඇත්තේ.\nකෙසේ වෙතත්, විදේශ කටයුතු අමාත්‍යාංශයෙන් අප මේ පිළිබඳ විමසීමක් කළා.\nඑහි ප්‍රකාශිකා ප්‍රියංගා වික්‍රමසිංහ සඳහන් කළේ චීන තානාපති කාර්යාලය විසින් අදාළ නෞකාව මෙරට මුහුදු සීමාවට ඇතුලු කිරීම සදහා අවසර ඉල්ලා ඇතත් මෙතෙක් අවසන් තහවුරු කිරීමක් සිදුකර නොමැති බවයි.\nෂී යාන් සික්ස් නම් චීන සමුද්‍ර පර්යේෂණ යාත්‍රාව ශ්‍රී ලංකාවේ නාරා ආයතනය සමග විද්‍යාත්මක ගවේශණයකටද සූදානම් වන බවත්, දකුණු ඉන්දීය සාගර කලාපය සහ ආර්ථික කලාපය ඇතුළත්ව පුළුල් සමීක්ෂණයක් සිදු කිරීමට නියමිත බවත් විදෙස් මාධ්‍ය වාර්තා මගින් අනාවරණය කර තිබුණා.",
       "URL": "https://www.hirunews.lk/349324/ලංකාවට-එන-චීන-පර්යේෂණ-නෞකාව-ගැන-අමෙරිකාව-කනස්සල්ල-පළ-කරයි",
       "Category": "Local News",
       "Parent URL": "https://www.hirunews.lk/local-news.php?pageID=9"
}