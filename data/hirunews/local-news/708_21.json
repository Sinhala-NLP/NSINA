{
       "Source": "hirunews",
       "Timestamp": "Friday, 25 November 2022 - 18:15",
       "Headline": "ශ්‍රී ලංකාවට ලකුණු 295ක ඉලක්කයක්",
       "News Content": "සංචාරක ඇෆ්ගනිස්ථාන කණ්ඩායම සහ ශ්‍රී ලංකාව අතර පැවැත්වෙන එක්දින ක්‍රිකට් තරගාවලියේ පළමු තරගයේ මුලින් ම පන්දුවට පහර දුන් ඇෆ්ගනිස්ථාන කණ්ඩායම පන්දුවාර 50 අවසානයේ කඩුලු 8ක් දැවී ලකුණු 294ක් ලබා ගත්තා.\nකාසිය වාසිය දිනා මුලින් ම පන්දුවට පහර දීමට පිටියට පිවිසි ඇෆ්ගනිස්ථාන පිතිකරණ බල ඇණියේ ආරම්භක පිතිකරුවන් ශ්‍රී ලංකා පන්දු යවන්නන්ට දැඩි ඉසරදක් වුණා.\nපහලොස් වැනි පන්දුවාරය වන තුරු නවතාගත නොහැකි වූ එම පිතිකරුවන් අතරින් රහ්මනුල්ලා ගුර්බාස් ලකුණු 53ක් ලබා සිටිය දී දැවී ගියේ වනිඳු හසරංග යොමු කළ පන්දුවක් හමුවේ කඩුල්ල මුවා කිරීමේ වරදට හසුවෙමින්.\nඅනතුරුව පිටියේ ස්ථාවර වෙමින් ඇෆ්ගන් ඉනිම ගොඩ නගමින් සිටි ඊබ්‍රහීම් සද්‍රාන් රහ්මාත් ශා සමග එක්ව ඇෆ්ගන් ලකුණු පුවරුව ගොඩ නැගීමේ වගකීම තම කරට ගත්තා.\nඇෆ්ගන් ලකුණු පුවරුව 202ක් ලෙස දිස්වන විට රහ්මාත් ශා දැවී ගියේ ලහිරු කුමාරගේ පන්දුවක් හමුවේ කුසල් මෙන්ඩිස් වෙත උඩ පන්දුවක් ලබා දෙමින්.\nඑවිට රහ්මාත් ශා ලබා සිටි ලකුණු ගණන 52ක්.\nඅනතුරුව ඊබ්‍රහීම් සද්‍රාන් හා එක් වූ නජිබුල්ලා සද්‍රාන් ද රහ්මාත් ශා තම කණ්ඩායම වෙනුවෙන් ඉටුකරමින් සිටි වගකීම ඒ අයුරින් ම ඉටු කළා.\nකෙසේ නමුත් ශතකයක කඩයිම ඉක්මවා ගොස් සිටි ඊබ්‍රහීම් සද්‍රාන්, මහීෂ් තීක්ෂණගේ පන්දුවක් හමුවේ වනිඳු හසරංග වෙත උඩපන්දුවක් ලබා දෙමින් දැවී ගියේ ලකුණු 106ක් තම කණ්ඩායට එකතු කරමින්.\nනැවත වතාවක් ක්‍රියාත්මක වූ වනිඳු හසරංග නජිබුල්ලා සද්‍රාන් දවා ගත්තේ ඔහු ලකුණු 42ක් තම කණ්ඩායමට එකතු කරමින් සිටිය දී.\nඑවිට ඇෆ්ගන් ලකුණු පුවරුව දිස් වුණේ ලකුනු 267ක් වශයෙන්.\nඅනතුරුව ඇෆ්ගන් ඉනිම වෙනුවෙන් පිටියට පිවිසි ගුලාබ් නයිම් ලකුණු 22ක් ලබා ගත් අතර අනෙක් පිතිකරුවන්ට එතරම් සාර්ථකත්වයක් හිමි කර ගන්නට හැකි වුණේ නැහැ.\nකෙසේ නමුත් ශ්‍රී ලංකා පිළ වෙනුවෙන් පන්දු යැවීමේ දී වනිදු හසරංග කඩුළු දෙකක් දවා ගන්නට සමත් වුණා.",
       "URL": "https://www.hirunews.lk/321277/ශ්‍රී-ලංකාවට-ලකුණු-295ක-ඉලක්කයක්",
       "Category": "Local News",
       "Parent URL": "https://www.hirunews.lk/local-news.php?pageID=708"
}