{
       "Source": "hirunews",
       "Timestamp": "Friday, 15 January 2021 - 13:41",
       "Headline": "පාලම් නිසා දුක් විඳින පඬුගස්තලාව ජනතාව (වීඩියෝ)",
       "News Content": "මේ පස්සර ප්‍රාදේශීය ලේකම් කොට්ඨාසයට අයත් පඬුගස්තලාව ගම්මානයයි.\nඅලංකාර පරිසරයකින් යුක්ත වුවද මෙම ගම්මානයේ වැසියන්ට ප්‍රධාන ගැටලුවක් වී ඇත්තේ නිසි මාර්ග පහසුකම් නොමැතිකමයි.\nපඩුගස්තලාව -  ගල්කැටියාවත්ත ඔය හරහා මෙම පාලම ඉදිකිරීම ආරම්භ කර ඇත්තේ පසුගිය වසරේ පෙබරවාරි මාසයේ දීයි.\nපඬුගස්තලාව සිට පාලුවත්ත, පේරපිටිය, හිඟුරන හරහා කොහොනාවෙල, ගඩාදෙහිගොල්ල ඇතුළු තවත් ගම්මාන රැසකට යන මාර්ගයේ ආරම්භක ස්ථානය වන්නේ  ගල්කැටියාවත්ත ඔය හරහා වන මෙම පාලමයි.\nපාලමේ එක් බැම්මක් අඩක් ඉදිවෙමින් තිබියදී එම සියලු ඉදිකිරීම් නවතා දමා අදාළ කොන්ත්‍රාත් සමාගම වෙනත් ඉදිකිරීමක් සඳහා පිටව ගිය බව ප්‍රදේශවාසීන් පවසනවා.\nගොවීන් චෝදනා කරන්නේ පාලම ඉදිකිරීම ආරම්භයේදී තම ගොවිබිම් සඳහා ජලය රැගෙන ගිය ඇළ මාර්ගය කඩා දමා එය මේ වනතුරුත් ප්‍රතිසංස්කරණය නොකිරීමෙන් කුඹුරු අක්කර 30කට පමණ අවශ්‍ය ජලය ලබා ගැනීමට ද නොහැකි වී ඇති බවයි.\nඑසේම වර්ෂා කාලයට ගල්කැටියාවත්ත ඔය හරහා ගමන් කරන පාසල් දරුවන් ඇතුළු ප්‍රදේශවාසීන් පත්වන්නේ දැඩි අවදානම් තත්ත්වයකටයි.\nඅසරණ ජීවිතයක් බිලිවීමට මත්තෙන්, අතරමඟ නවතා දමා ඇති මෙම පාලමේ ඉදිකිරීම් කඩිනමින්  නිම කරන තෙක් රතු මිනිත්තුව අධානයෙන්.",
       "URL": "https://www.hirunews.lk/259772/පාලම්-නිසා-දුක්-විඳින-පඬුගස්තලාව-ජනතාව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2210"
}