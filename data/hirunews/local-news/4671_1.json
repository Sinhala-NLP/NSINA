{
       "Source": "hirunews",
       "Timestamp": "Wednesday, 08 February 2017 - 19:06",
       "Headline": "විමල් ඇතුලු හත්දෙනෙකුට චෝදනා ගොනු කෙරේ",
       "News Content": "මහජන පීඩාවක් ඇතිවන ලෙස විරෝධතා පැවැත්වීම සම්බන්ධයෙන් ජාතික නිදහස් පෙරමුණේ නායක විමල් වීරවංශ ඇතුලූ හත්දෙනෙකුට චෝදනා පත්‍ර ගොනු කරන බව පොලීසිය අද අධිකරණයට දැනුම් දුන්නා.\nඒ, එක්සත් ජාතීන්ගේ මානව හිමිකම් පිළිබඳ මහ කොමසාරිස් සෙයිද් රාද් අල් හුසේන් කුමරු මෙරටට පැමිණි අවස්ථාවේදී විරෝධතා පැවැත්වීම සම්බන්ධයෙන් වන නඩුව කොළඹ ප්‍රධාන මහේස්ත්‍රාත් අධිකරණය හමුවේ අද කැඳවූ අවස්ථාවේදියි.\nප්‍රධාන මහේස්ත්‍රාත් ලාල් රණසිංහ බණ්ඩාර හමුවේ නඩුව විභාගයට ගත් අවස්ථාවේදී කොම්පඤ්ඤවීදිය පොලිසිය දැනුම්දුන්නේ සැකකරුවන්ට එරෙහිව සිදුකළ පරීක්ෂණ මේ වනවිට අවසන් කර ඇති බවයි.\nකූඨ ලේඛන ඉදිරිපත් කර අවිධිමත් ලෙස ගුවන් ගමන් බලපත්‍රයක් ලබා ගැනීම සම්බන්ධයෙන් පාර්ලිමේන්තු මන්ත්‍රී විමල් වීරවංශගේ බිරිඳ වන ශශී වීරවංශට එරෙහි නඩුව විභාග කිරීමටද අධිකරණය අද දින නියම කළා.\nඒ අනුව කොළඹ ප්‍රධාන මහෙස්ත්‍රාත් ලාල් රණසිංහ බණ්ඩාර නියෝග කළේ මැයි මස 25, 30 සහ 31 යන දිනවල මෙම නඩුව විභාග කිරීමටයි.\nනීතිපතිවරයා වෙනුවෙන් පෙනී සිටි නියෝජ්‍ය සොලිසිටර් ජෙනරාල් දිලීප පීරිස් අධිකරණය හමුවේ කියා සිටියේ විත්තිකාරියට ඇප ලබා දීමේදී පනවා තිබූ ඇප කොන්දේසි ලිහිල් කිරීම සම්බන්ධයෙන් විරෝධය පළ කරන බවයි.",
       "URL": "https://www.hirunews.lk/154000/විමල්-ඇතුලු-හත්දෙනෙකුට-චෝදනා-ගොනු-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=4671"
}