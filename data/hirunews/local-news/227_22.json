{
       "Source": "hirunews",
       "Timestamp": "Thursday, 29 June 2023 - 10:46",
       "Headline": "ධර්මෙගේ ජාවාරම් මෙහෙය වූ රාජිනි අත්අඩංගුවට",
       "News Content": "මත්ද්‍රව්‍ය ජාවාරමට සම්බන්ධ වයස අවුරුදු 33ක් වන කාන්තාවක් අත්අඩංගුවට ගෙන තිබෙනවා.\nඇයගේ බැංකු ගිණුමේ තිබී රුපියල් කෝටි 4.5ක මුදලක් තහනමට ලක් කළ බවද නිති විරෝධී වත්කම් විමර්ශන කොට්ඨාසය සඳහන් කරනවා.\nමෙසේ අත්අඩංගුවට ගත් කාන්තාව සංවිධානාත්මක අපරාධකරුවකු හා මත්ද්‍රව්‍ය ජාවාරම්කරුවකු වන ධර්මෙ නොහොත් ධර්මසිරි පෙරේරා නමැත්තා ඩුබායි රටේ සැඟව සිට මෙහෙයවන ජාවාරමට සම්බන්ධ බවයි වාර්තා වන්නේ.\nපොලිසිය වැඩිදුරටත් සඳහන් කර සිටියේ අත්අඩංගුවට ගන්නා අවස්ථාවේ දී සැකකාරිය සන්තකයේ තිබූ රුපියල් දහඅට ලක්ෂ හැත්තෑ පන්දහසක මුදලක් ද තහනමට ලක් කළ බවයි.\nමෙසේ අත්අඩංගුවට ගෙන ඇත්තේ සෙල්වදොරේ චාරිකා රාජිනි යන මොරටුව ප්‍රදේශයේ පදිංචිකාරියක්.\nඅදාළ කාන්තාව නීති විරෝධී ආකාරයෙන් උපයාගෙන ඇති දේපළ හා වත්කම් සම්බන්ධයෙන් 2006 අංක 5 දරන මුදල් විශුද්ධි කිරීම වැළැක්වීමේ පනත ප්‍රකාරව වැඩිදුර විමර්ශනයක් සිදු කිරීම සඳහා අඟුලාන පොලිස් ස්ථානාධිපතිවරයා විසින් නීති විරෝධී වත්කම් විමර්ශන කොට්ඨාසය වෙත කරන ලද ලිඛිත පැමිණිල්ලකට අනුව මොරටුව මහේස්ත්‍රාත් අධිකරණයට කරුණු වාර්තාකර වැඩිදුර විමර්ශන ආරම්භ කළ බවයි පොලිසිය පැවසුවේ.\nසැකකාරිය සතුව පවතින පෞද්ගලික බැංකු හතරක පවත්වාගෙන යන ගිණුම් හතරක් සම්බන්ධයෙන් අනුකූලතා නිලධාරීන්ගෙන් ප්‍රකාශ සටහන් කර ගෙන ගිණුම් සම්බන්ධයෙන් තොරතුරු අනාවරණය කර ගැනීමට කටයුතු කරන බවද පොලිසිය වැඩිදුරටත් ප්‍රකාශ කර සිටියා.",
       "URL": "https://www.hirunews.lk/339441/ධර්මෙගේ-ජාවාරම්-මෙහෙය-වූ-රාජිනි-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=227"
}