{
       "Source": "hirunews",
       "Timestamp": "Friday, 15 July 2022 - 16:38",
       "Headline": "බැසිල්ට මහින්දට උසාවි අවසර නැතුව රට ගමන් බෑ",
       "News Content": "හිටපු මුදල් අමාත්‍යවරුන් වන මහින්ද රාජපක්ෂ සහ බැසිල් රාජපක්ෂ යන මහත්වරුන්ට අධිකරණයේ අවසරයකින් තොරව විදේශගත වීම වළක්වාලමින් ශ්‍රේෂ්ඨාධිකරණය තහනම් නියෝගයක් නිකුත් කළා.\nපංච පුද්ගල ශ්‍රේෂ්ඨාධිකරණ විනිසුරු මඬුල්ලේ බහුතර එකඟතාව මත ප්‍රකාශයට පත්කෙරුණු අදාළ නියෝගය ලබන 28 වැනිදා දක්වා බලපැවැත්වෙනු ඇති.\nවත්මන් ආර්ථික අර්බුදයට වගකිව යුතු පුද්ගලයින්ට එරෙහිව විමර්ශනයක් සිදු කරන්නැයි නියෝගයක් නිකුත් කරන ලෙස ඉල්ලා වාණිජ මණ්ඩලයේ හිටපු සභාපතිවරයෙකු වන චන්ද්‍රා ජයරත්න, පිහිනුම් ශූරයකු වන ජුලියන් බෝලිං ඇතුළු පිරිසක් විසින් ගොනු කළ මූලික අයිතිවාසිකම් පෙත්සමකට අදාළ මෝසම අද යළි කැඳවනු ලැබුවා.\nඑහිදි පෙත්සම්කාර පාර්ශ්වය වෙනුවෙන් කරුණු දැක්වූ ජනාධිපති නීතිඥ චන්දක ජයසුන්දර මහතා සඳහන් කළේ ඩොලර් අර්බුදයක් පවතින බව පෙන්වා දුන් විට පාලකයින් එය උපහාසයට ලක් කරමින් එවැනි අර්බුදයක් නොමැති බව පැවසීමත්, වත්මන් පාලකයින් විසින් බලයට පැමිණි විගස ප්‍රදානය කළ බදු සහන හේතුවෙනුත් බරපතල ආර්ථික අර්බුදයක් උද්ගත වූ බවයි.\nමෙවැනි බදු සහන හේතුවෙන් ආර්ථික අර්බුදයක් මතුවිය හැකි බවට එවක මුදල් අමාත්‍ය මංගල සමරවීර මහතා සිදුකළ ප්‍රකාශයක් පිළිබඳවද ජනාධිපති නීතීඥ චන්දක ජයසුන්දර මහතා අධිකරණය හමුවේ කරුණු පැහැදිලි කළා.\nආර්ථික අර්බුදය හමුවේ ජාත්‍යන්තර මූල්‍ය අරමුදලේ සහාය ලබා ගැනීමට කටයුතු කරන ලෙස ආර්ථික විශේෂඥයින් පෙන්වා දුන්නද හිටපු මුදල් අමාත්‍ය බැසිල් රාජපක්ෂ මහතා ඇතුළු රජය ආර්ථික අර්බුදයක් නොමැති බව අත්තනෝමතික ලෙස පැවසූ බවත් ජනාධිපති නීතීඥවරයා චෝදනා කළා.\nකොවිඩ් වසංගතයෙන් පසු ඉන්දියාව, වැනි රටවල් පවා සිය විදෙස් සංචිත කැපී පෙණෙන ලෙස ඉහල නංවාගෙන තිබීම තුළ ශ්‍රී ලංකාවේ වත්මන් ආර්ථික අර්බුදයට කොවිඩ් වසංගතය හේතුවක් බව පාලකයින්ට ප්‍රකාශ කිරීමට නොහැකි බවත් ජනාධිපති නීතිඥවරයා අධිකරණය හමුවේ පැවසුවා.\nමෙම කරුණු මත පදනම්ව ගොනුකරන ලද පෙත්සම සලකා බලන තෙක්, හිටපු මුදල් අමාත්‍යවරුන් වන මහින්ද රාජපක්ෂ, බැසිල් රාජපක්ෂ යන අය අධිකරණයේ අවසරයකින් තොරව විදේශගත වීම වැළැක්වීමේ නියෝගයක් නිකුත් කරන ලෙසයි ජනාධිපති නීතිඥ චන්දක ජයසුන්දර මහතා අධිකරණයෙන් ඉල්ලා සිටියේ.\nවත්මන් ආර්ථික අර්බුදයට තම සේවාදායකයින් පමණක් වගකිව යුතු බවට අදාළ පෙත්සමෙන් එල්ල කර තිබෙන චෝදනා පදනම් විරහිත බව මහින්ද රාජපක්ෂ සහ බැසිල් රාජපක්ෂ යන මහත්වරුන්වරුන් වෙනුවෙන් පෙනී සිටි ජනාධිපති නීතීඥ ගාමිණී මාරපන මහතා එහිදී පෙන්වා දුන්නා.\nපෙත්සම මඟින් සඳහන් කළ බදු සහන ප්‍රදානය කිරීමද අමාත්‍ය මණ්ඩල තීරණයකට අනුව ක්‍රියාත්මක වූවක් මිස එය තම සේවාදායකයින්ගේ පුද්ගලික මැදිහත් වීම මත සිදු නොවූ බව ජනාධිපති නීතිඥවරයා එහිදී කරුණු පැහැදිලි කළා.\nඔහු වැඩිදුරටත් සඳහන් කළේල තම සේවාදායකයින් මුදල් අමාත්‍ය ධුරයෙන් ඉවත් වී ඇති නිසා මෙම පෙත්සම පවත්වාගෙන යාමට නීතියෙන් හැකියාවක්ද නොමැති බවයි.\nපෙත්සම්කරුවන් ඉල්ලා සිටින විදේශ ගමන් තහනම හරහා, තම සේවාදායකයින්ගේ මූලික අයිතිවාසිකම් කඩ වන බවත්, එම නිසා එම ඉල්ලීම ප්‍රතික්ෂේප කරන ලෙසත් ජනාධිපති නීතීඥවරයා මෙහිදී අධිකරණයෙන් ඉල්ලා සිටියා.\nකරුණු සියල්ල සලකා බැලූ පංච පුද්ගල ශ්‍රේෂ්ඨාධිකරණ විනිසුරු මඬුල්ලල වගඋත්තරකරුවන්ට අධිකරණයේ අවසරයකින් තොරව ලබන 28 වැනිදා දක්වා විදේශ ගතවීම තහනම් කරමින් නියෝගයක් නිකුත් කළා.\nමෙම පෙත්සම් ලබන 27 වැනිදා සලකා බැලීමට නියමිතයි.",
       "URL": "https://www.hirunews.lk/310064/බැසිල්ට-මහින්දට-උසාවි-අවසර-නැතුව-රට-ගමන්-බෑ",
       "Category": "Local News",
       "Parent URL": "https://www.hirunews.lk/local-news.php?pageID=1019"
}