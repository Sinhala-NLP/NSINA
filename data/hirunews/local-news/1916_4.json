{
       "Source": "hirunews",
       "Timestamp": "Monday, 31 May 2021 - 18:48",
       "Headline": "ගිනිගත් නෞකාවෙන් සිදුවූ හානියට එරෙහිව නීතිය කඩිනමින් - නීතිපති",
       "News Content": "ගිනිගැනීමට ලක්ව ඇති එම්.වී එක්ස්ප්‍රස් පර්ල් නෞකාව සම්බන්ධයෙන් සහ සමුද්‍රිය පරිසරයට සිදුව ඇති හානියට එරෙහිව කඩිනමින් නීතිමය ක්‍රියාමාර්ග ගන්නා බව නීතිපති සංජය රාජරත්නම් අග්‍රාමාත්‍ය මහින්ද රාජපක්ෂ වෙත දැනුම්දී තිබෙනවා.\nඒ, නීතිපති ධුරයේ වැඩභාරගැනීමෙන් අනතුරුව අරලියගහ මන්දිරයේදී අද අග්‍රාමාත්‍යවරයා හමුවූ අවස්ථාවේදියි.\nමේ අතර නෞකාවේ කපිතාන්වරයාගෙන් සහ එහි කාර්ය මණ්ඩල සාමාජිකයන්ගෙන් ලබාගන්නා ප්‍රකාශ පිළිබඳ වාර්තාව ඉදිරියේදී නීතිපතිවරයා වෙත යොමු කරන බව පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ සඳහන් කළා.\nඅද අපරාධ පරීක්ෂණ දෙපාර්තමේන්තුවේ නිලධාරීන් කණ්ඩායමක්, ඔවුන් නිරෝධායනයට ලක් කර සිටින වැල්ලවත්තේ පිහිටි පෞද්ගලික හෝටලය වෙත ගොස් රුසියානු ජාතික කපිතාන්වරයාගෙන්, ප්‍රධාන ඉංජිනේරුවරයාගෙන් සහ නියෝජ්‍ය ප්‍රධාන ඉංජිනේරුවරයාගෙන් ප්‍රකාශ සටහන්කරගත්තා.\nඑමෙන්ම මුහුදු සහ නාවික ක්ෂේත්‍ර පිළිබඳ නීතීඥ ඩෑන් මාලික ගුණසේකර පවසන්නේ  එම්.වී එක්ස්ප්‍රස් පර්ල් නෞකාවේ ගිණි ගැනීමෙන් සිදුව ඇති හානියට වන්දි ලබා ගැනීමට මෙරට පවතින නීති හා ජාත්‍යන්තර නීති අතර පවතින නොගැලපීම් බාධාවක් විය හැකි බවයි.\nමේ අතර නෞකාවේ අභ්‍යන්තරයේ සුළු ගිණි ගැනීම් තවදුරටත්  පවතින අතර,  ගිනි නිවීමේ කටයුතු අඛන්ඩව සිදුකරන බවයි නාවික හමුදා මාධ්‍ය ප්‍රකාශක කපිතාන් ඉන්දික ද සිල්වා කියා සිටියේ.\nනෞකාව ගිනිගැනීම නිසා අපවිත්‍ර වූ වෙරළ තීර සහ සාගර කලාප පිරිසිදු කිරීමේ කටයුතු අදත් සිදු කෙරුණා.\nපමුණුගම වෙරළ තීරයේ පවිත්‍රතා නිරීක්ෂණයට එක්වෙමින් සමූද්‍රීය පරිසර ආරක්ෂණ අධිකාරියේ සභාපති නීතීඥ දර්ශනී ලහඳපුර සඳහන් කළේ එම කටයුතු වඩා වේගවත් කරමින් අද ස්ථාන 20ක් තුල සිදුකිරීමට පියවර ගත් බවයි.\nඑමෙනම් නෞකාවේ ගිනිගැනීම මෙරට ලුණු නිෂ්පාදනයට බාධාවක් නොවන බව ලුණු සමාගම් පවසනවා. හම්බන්තොට ලංකා ලුණු සමාගමේ සභාපති නීතිඥ නිශාන්ත සඳබරණ කියා සිටියේ ලුණු පැකට් මිලදී ගෙන රැස්කර තබා ගැනීම අවශ්‍ය නොවන බවයි.\nමේ අතර අලුත්ගම, බේරුවල සහ දර්ගා නගරය යන ප්‍රදේශවල සංචරණ සීමා මැද බලපත්‍ර සහිතව විවෘත කර  ඇති වෙළඳ සැල් වෙත පැමිණෙන පාරිභෝගිකයින් බහුලව ලුණු පැකට් මිලදි ගන්නා ආකාරය නිරීක්ෂණය වූ බවයි හිරු වාර්තාකරු සඳහන් කළේ.",
       "URL": "https://www.hirunews.lk/272992/ගිනිගත්-නෞකාවෙන්-සිදුවූ-හානියට-එරෙහිව-නීතිය-කඩිනමින්-නීතිපති",
       "Category": "Local News",
       "Parent URL": "https://www.hirunews.lk/local-news.php?pageID=1916"
}