{
       "Source": "hirunews",
       "Timestamp": "Thursday, 16 September 2021 - 22:27",
       "Headline": "පාස්කු ඉරිදා ක්‍රියාදාමයට සම්බන්ධ තඹ කම්හල මෙරට කර්මාන්ත සංවර්ධනයට (ඡායාරූප)",
       "News Content": "මේ වන විට රාජසන්තක කර ඇති \"පාස්කු ඉරිදා අමානුෂික ක්‍රියාදාමයට\" සම්බන්ධ වූ 'ඉබ්‍රාහිම් පවුලට' අයත් තඹ කම්හල, අමාත්‍ය මණ්ඩල පත්‍රිකාවක් මගින් ලංකා කාර්මික සංවර්ධන මණ්ඩලය යටතට ගෙන එමඟින් මෙරට තඹ ආශ්‍රිත කර්මාන්තයන්ට අවශ්‍ය නිෂ්පාදන සපයා දෙන ස්ථානයක් බවට පත් කිරීමට පියවර ගන්නේ යැයි කර්මාන්ත අමාත්‍ය විමල් වීරවංශ පවසනවා.\nඅමාත්‍යවරයා එලෙස අදහස් දැක්වූයේ වැල්ලම්පිටියේ පිහිටි එම තඹ කම්හල් පරිශ්‍රයෙහි අද (16) සවස නිරීක්ෂණ චාරිකාවක යෙදීමෙන් අනතුරුවයි.\nඑහිදී වැඩිදුරටත් අදහස් දැක්වූ අමාත්‍යවරයා කියා සිටියේ \"පසුගිය මැයි මාසයේ 20 වැනිදා රජය විසින් රාජසන්තක කළ මෙම ස්ථානය දැනට පවතින්නේ රහස් පොලිසිය භාරයේයි. මෙහි සියලු යන්ත්‍ර සූත්‍ර තිබෙන්නේ තඹ ආශ්‍රිත නිෂ්පාදන සිදුකිරීමටයි. මෙම යන්ත්‍රසූත්‍ර දිරාපත් වීමට ඉඩ නොදී රටට ප්‍රයෝජනයක් ගත යුතු බවයි. එමගින් මෙරට තඹ ආශ්‍රිත කර්මාන්තයන්ට අවශ්‍ය කරන නිෂ්පාදන සපයා දෙන ස්ථානයක් බවට මෙම ස්ථානය පත් කිරීමට අපට හැකි වේවි. ඒ පිළිබඳ අවසන් තීරණයක් ගැනීමට තමයි මෙම ස්ථානය නිරීක්ෂණයට අපි පැමිණියේ.\"",
       "URL": "https://www.hirunews.lk/282413/පාස්කු-ඉරිදා-ක්‍රියාදාමයට-සම්බන්ධ-තඹ-කම්හල-මෙරට-කර්මාන්ත-සංවර්ධනයට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1687"
}