{
       "Source": "hirunews",
       "Timestamp": "Monday, 24 July 2017 - 13:31",
       "Headline": "ගොවීන්ගේ විරෝධතාවය නිසා ඒ - 5 මාර්ගය අවහිර වෙයි",
       "News Content": "නියඟයෙන් පීඩාවට පත් පවුල්වලට වන්දි ලබාදීම  ඇතුළු ඉල්ලීම් කිහිපයක් මුල් කර ගනිමින් කුරුණෑගල - අඹන්පොල ප්‍රදේශවාසීන් අද (24) උදෑසන විරෝධතාවක නිරත වුණා.\nඔවුන් අඹන්පොල ගොවිජන සේවා කාර්යාලයට, ජල සම්පාදන කාර්යාලයට සහ ප්‍රාදේශීය ලේකම් කාර්යාලයට තම ගැටලූ සම්බන්ධයෙන් සංදේශයක් ද භාරදුන් බවයි හිරු වාර්තාකරු සදහන් කළේ.\nප්‍රාදේශීය ලේකම් කාර්යාලය වෙත සංදේශයක් භාරදීමට පැමිණි විරෝධතාකරුවන් ඇල්ල හරහා දිවෙන අනුරාධපුර -කොළඹ 5 මාර්ගය අවහිර කරමින් උද්ඝෝෂණයේ නිරත වීම හේතුවෙන් ඉන් මාර්ගය ගමනාගමන කටයුතුවලට ද බාධා එල්ල වූ බවයි හිරු වාර්තාකරු ප්‍රකාශ කළේ.\nඑමෙන්ම, පවතින වියළි කාලගුණ තත්වය කන්තලේ කිරි ගොවීන්ට ද බලපෑම් එල්ල කර තිබෙනවා.\nකන්තලේ - අග්බෝපුර සීනි කර්මාන්තශාලාව සහ කන්තලේ වැව ආශ්‍රිත තණබිම් මේ වනවිට වියළි කාලගුණය නිසා විනාශ වී ඇති අතර, පවතින තත්වය මත කන්තලේ කිරි ආශ්‍රිත ආදායම් ඉපයූ පවුල් 30,000 කට පමණ බලපෑම් එල්ල වී ඇති බවයි හිරු වාර්තාකරු කියා සිටියේ.\nමේ අතර, නියගයෙන් පීඩාවට පත්වූ ගොවි පවුල් සදහා ලබාදෙන බවට පොරොන්දු වූ වන්දි මුදල් සති දෙකක් ඇතුළත ලබාදීමට කටයුතු කළ යුතු බව සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න ප්‍රකාශ කළා.\nඒ දඹුල්ලේ අද පැවති මාධ්‍ය හමුවකට එක්වෙමින්.",
       "URL": "https://www.hirunews.lk/166640/ගොවීන්ගේ-විරෝධතාවය-නිසා-ඒ-5-මාර්ගය-අවහිර-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4406"
}