{
       "Source": "hirunews",
       "Timestamp": "Wednesday, 01 February 2023 - 20:23",
       "Headline": "කාලගුණය කැළඹෙයි",
       "News Content": "ගිණිකොන දිග බෙංගාල බොක්ක ආශ්‍රිතව පවතින පීඩන අවපාතය අද පස්වරුව වන විට මඩකලපුවට කිලෝමීටර් 110ක් පමණ නැගෙනහිරට බරව පවතින බව කාළගුණවිද්‍යා දෙපාර්තමේන්තුව පවසනවා.\nඑම දෙපාර්තමේන්තුව සඳහන් කළේ පීඩන අවපාතය අද රාත්‍රිය වන විට නැගෙනහිර වෙරළ තීරයට ළඟා වනු ඇති බවයි.\nපීඩන අවපාතයේ බලපෑම හේතුවෙන් උතුර, උතුරු මැද පළාත්වලත්, ත්‍රිකුණාමලය සහ පුත්තලම දිස්ත්‍රික්කවලත් ඇතැම් ප්‍රදේශවලට මිලිමීටර් 150 ඉක්මවූ තද වැසි ඇති විය හැකි බව කාලගුණ විද්‍යා දෙපාර්තමේන්තුය අනතුරු අඟවනවා.\nඊට අමතරව කුරුණෑගල, මාතලේ, මඩකලපුව සහ අම්පාර දිස්ත්‍රික්කවල ඇතැම් ස්ථානවලට මිලිමීටර් 100ට වැඩි තද වැසි ඇති විය හැකි බව කාලගුණ නිවේදනයේ සඳහන්.\nඑමෙන්ම උතුර, උතුරු මැද, නැගෙනහිර, වයඹ සහ මධ්‍යම පාළාත්වල සුළඟේ වේගය පැයට කිලෝමීටර් 50ත් 60ත් දක්වා ඉහළ යා හැකි බවට අනතුරු අඟවා තිබෙනවා.\nපොතුවිල් සිට මඩකලපුව, ත්‍රිකුණාමලය, කන්කසන්තුරය සහ මන්නාරම හරහා පුත්තලම දක්වා වන මුහුදු ප්‍රදේශවල සුළගේ වේගය විටින් විට පැයට කිලෝමීටර් 55ත් 60ත් දක්වා වැඩි විය හැකියි.",
       "URL": "https://www.hirunews.lk/326433/කාලගුණය-කැළඹෙයි",
       "Category": "Local News",
       "Parent URL": "https://www.hirunews.lk/local-news.php?pageID=564"
}