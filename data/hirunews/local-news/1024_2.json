{
       "Source": "hirunews",
       "Timestamp": "Wednesday, 13 July 2022 - 17:39",
       "Headline": "මගීන් 27ක් ගිය ත්‍රී රෝද රථයක් පොලිස් භාරයට",
       "News Content": "සාමාන්‍යයෙන් ත්‍රී රෝද රථයක ගමන් කළ හැකිවන්නේ පුද්ගලයන් තුන්දෙනෙකුට පමණයි.\nරියදුරාත් සමග එම සංඛ්‍යාව හතර දෙනෙක් වන අතර කුඩා ළමුන් සමග ගමන් කරන්නේ නම් සමස්ත සංඛ්‍යාව 5ක් හෝ 6ක් පමණ විය හැකියි.\nකෙසේවෙතත් නීතියෙන් අවසර පවතින්නේ ත්‍රී රෝද රථයක ගමන් කළ හැකි වන්නේ රියදුරාත් සමග 4 දෙනෙකුට පමණයි.\nඑහෙත් ත්‍රී රෝද රථයක මගීන් 27 දෙනෙකු ගමන් කළ බව ඇසුවොත් ඔබ පුදුමයට පත්වනවා නිසැකයි.\nමෙම සිදුවීම වාර්තා වන්නේ ඉන්දියාවේ උත්තර් ප්‍රදේශ් ප්‍රාන්තයේ නගරයකින්.\nඑහි සේවයේ නිරතව සිටි පොලිසිය අධික වේගයෙන් ධාවනය කළ ත්‍රී රෝද රථයක් නතර කර පරීක්ෂා කර ඇති අතර එහිදීයි ගමන් කළ මගීන් සම්බන්ධයෙන් තොරතුරු අනාවරණ වී ඇත්තේ.\nමෙම ත්‍රී රෝද රථයේ ගමන් කළ මගීන් 27 දෙනා අතර කුඩා ළමුන් සහ වැඩිහිටි පුද්ගලයන් ද වූ බව සඳහන්.\nමෙම සිදුවීමට අදාළ වීඩියෝවක් සමාජ මාධ්‍ය ඔස්සේ සංසරණය වෙමින් පවතින අතර එහි දැක්වෙන්නේ ත්‍රී රෝද රථයෙන් පිටතට පැමිණෙන එක් එක් පුද්ගලයන් එහි රාජකාරියේ නිරත පොලිස් නිලධාරියෙකු විසින් ගණන් කරන ආකාරයයි.\nත්‍රී රෝද රථයක ගමන් කළ හැකි මගීන් සංඛ්‍යාව තුන්දෙනෙක් වුව ද ඉන්දියාවේ ඇතැම් ත්‍රී රෝද රථ හිමියන් එහි මගීන් 6 දෙනෙකුට ගමන් කළ හැකි ආකාරයෙන් ආසන සකස් කර තිබෙනවා.\nවිදෙස් මාධ්‍ය වාර්තා කළේ මෙලෙස මගීන් 27 දෙනෙකු ගමන් කළ ත්‍රී රෝද රථය නතර කරන ලෙසට පොලිසිය සංඥා කළ ද එය පොලිස් අණ නොතකා අධික වේගයෙන් ධාවනය කර ඇති බවයි.\nපසුව පොලිසිය එය හඹා ගොස් නතර කර තිබෙනවා.\nඅධික වේගයෙන් ධාවනය සහ ප්‍රමාණය ඉක්මවා මගීන් ගෙන යාම සම්බන්ධයෙන් පොලිසිය මෙම ත්‍රී රෝද රථය සහ එහි රියදුරා අත්අඩංගුවට ගෙන තිබෙනවා.\nමෙම සිදුවීමට අදාළ වීඩියෝව සාමාජ මාධ්‍යයේ සැරිසරන අතර ඇතමුන් එයට ප්‍රතිචාර දක්වා ඇත්තේ මෙය ලෝක වාර්තාවක් ලෙසට පෙන්වා දෙමින්.\nඑමෙන්ම ඉන්දියාවේ ප්‍රමාණවත් ප්‍රවාහන පහසුකම් නොමැති බව ද ඇතැම් පුද්ගලයන් මෙම සිද්ධිය උපුටා දක්වමින් අවධාරණය කර තිබෙනවා.",
       "URL": "https://www.hirunews.lk/309900/මගීන්-27ක්-ගිය-ත්‍රී-රෝද-රථයක්-පොලිස්-භාරයට",
       "Category": "Local News",
       "Parent URL": "https://www.hirunews.lk/local-news.php?pageID=1024"
}