{
       "Source": "hirunews",
       "Timestamp": "Saturday, 28 December 2019 - 7:17",
       "Headline": "රාජිතගෙන් CIDය ප්‍රකාශයක් ලබාගනී",
       "News Content": "නාරාහේන්පිට ලංකා පෞද්ගලික රෝහලට ඇතුළත් කිරීමෙන් පසු අත්අඩංගුවට ගෙන රක්ෂිත බන්ධනාගාරගත කළ පාර්ලිමේන්තු මන්ත්‍රී රාජිත සේනාරත්නගෙන් අපරාධ පරීක්ෂණ දෙපාර්තමේන්තුව ප්‍රකාශයක් ලබාගෙන තිබෙනවා.\nඅත්අඩංගුවට ගන්නා අවස්ථාවේදී සුදු වෑන් මාධ්‍ය හමුවට අදාළව ප්‍රකාශයක් ලබාගත් බවයි අපරාධ පරීක්ෂණ දෙපාර්තමේන්තුවේ ප්‍රකාශකයෙකු හිරු ප්‍රවෘත්ති අංශයට සඳහන් කළේ.\nපෙරේදා රාත්‍රියේ නාරාහේන්පිට ලංකා පෞද්ගලික රෝහලේ හෘද දැඩි සත්කාර ඒකකයට මන්ත්‍රීවරයා ඇතුළත් වූයේ ඔහු අත්අඩංගුවට ගැනීම සඳහා වරෙන්තුවක් නිකුත් කර තිබියදීයී.\nපසුව අපරාධ පරීක්ෂණ දෙපාර්තමේන්තුව අත්අඩංගුවට ගත් මන්ත්‍රීවරයා ඊයේ (27) පස්වරුවේ අනිද්දා (30) දක්වා රක්ෂිත බන්ධනාගාරගත කිරීමටයි එම පෞද්ගලික රෝහල වෙත පැමිණි කොළඹ අතිරේක මහේස්ත්‍රාත් ශලනි පෙරේරා නියෝග කළේ.\nකෙසේ වෙතත්, මන්ත්‍රීවරයා ඊයේ (27) රාත්‍රියේ බන්ධනාගාර නිලධාරීන් භාරයට ගනු ලැබුවා.\nතවදුරටත් මන්ත්‍රීවරයා නාරාහේන්පිට ලංකා පෞද්ගලික රෝහලේ ප්‍රතිකාර ලබමින් සිටිනවා.",
       "URL": "https://www.hirunews.lk/231085/රාජිතගෙන්-cidය-ප්‍රකාශයක්-ලබාගනී",
       "Category": "Local News",
       "Parent URL": "https://www.hirunews.lk/local-news.php?pageID=2982"
}