{
       "Source": "hirunews",
       "Timestamp": "Tuesday, 05 April 2022 - 13:37",
       "Headline": "අයි.එම්.එෆ් වාර්තාව පාර්ලිමේන්තුවට",
       "News Content": "ජාත්‍යන්තර මූල්‍ය අරමුදල ශ්‍රී ලංකාව පිළිබඳ නිකුත් කළ වාර්තාව අද මුදල් අමාත්‍ය ජනාධිපති නීතිඥ අලි සබ්රි විසින් සභාගත කරනු ලැබුවා.\nමේ සම්බන්ධයෙන් විවාදයක් ලබාදෙන ලෙසයි එක්සත් ජාතික පක්ෂ නායක, පාර්ලිමේන්තු මන්ත්‍රී රනිල් වික්‍රමසිංහ මීට පෙර ඉල්ලා සිටියේ.\nමේ අතර ශ්‍රී ලංකා මහ බැංකුවේ නව අධිපතිවරයා ලෙස එහි හිටපු ජ්‍යෙෂ්ඨ නියෝජ්‍ය අධිපති ආචාර්ය නන්දලාල් වීරසිංහ අනිද්දා වැඩ භාර ගැනීමට නියමිත බව බී බී සී පුවත් සේවය වාර්තා කළා.\nඑම වාර්තාවේ දැක්වෙන්නේ ශ්‍රී ලංකාවේ මේ වනවිට එහි ඉතිහාසයේ දරුණුතම ආර්ථික අර්බුදයට මුහුණ දෙමින් සිටින බවයි.\nබී බී සී පුවත් සේවයට අදහස් දක්වමින් ආචාර්ය නන්දලාල් වීරසිංහ ප්‍රකාශ කර ඇත්තේ තමාට එම තනතුර භාර ගන්නා ලෙස ආරාධනා කර ඇති අතර තමා ඊට එකඟ වූ බවයි.\nඑහෙත් ශ්‍රී ලංකා මහ බැංකුව මෙතෙක් ආචාර්ය නන්දලාල් වීරසිංහගේ පත්කිරිම සම්බන්ධයෙන් නිල වශයෙන් ප්‍රකාශයට පත්කර නොමැති අතර එහි ප්‍රකාශකයෙකු පවසා ඇත්තේ නව පත්කිරීම සඳහා ජනාධිපතිවරයාගේ අනුමැතිය බලාපොරොත්තුවෙන් සිටින බවයි.\nතමා අනිද්දා ලංකාවට ගිය පසුව මහ බැංකු අධිපති තනතුර භාර ගන්නා බව ආචාර්ය නන්දලාල් වීරසිංහ බී.බී.සී පුවත් සේවය සමඟ ප්‍රකාශ කර තිබුණා.\nඑහිදී ඔහු තවදුරටත් ප්‍රකාශ කර ඇත්තේ ශ්‍රී ලංකාවට පැමිණ පවතින තත්ත්වය පිළිබඳ අධ්‍යයනය කළ යුතු බවයි.\n2011 වසරේ සිට 2020 වසර දක්වා ආචාර්ය නන්දලාල් වීරසිංහ ශ්‍රී ලංකා මහ බැංකුවේ නියෝජ්‍ය අධිපති ධූරය දරනු ලැබුවා.\nඔහු මේ වනවිට ඕස්ටේ්‍රලියාවේ ජීවත් වෙමින් ස්වාධීන උපදේශකයෙකු ලෙස කටයුතු කරනවා.\n2010 වසරේ සිට 2012 වසර දක්වා ජාත්‍යන්තර මූල්‍ය අරමුදල සඳහා ද ඔහු සිය සේවය සපයනු ලැබුවා.\nඒ ඉන්දියාව, ශ්‍රී ලංකාව, බංග්ලාදේශය සහ භූතානය වෙනුවෙන් විකල්ප විධායක අධ්‍යක්ෂවරයා වශයෙන්.\nමේ අතර මාසික මුදල් ප්‍රතිපත්ති විවරණය කල් දමන බව ශ්‍රී ලංකා මහ බැංකුව ප්‍රකාශ කළා.\nමාසික මුදල් ප්‍රතිපත්ති විවරණය අද පෙරවරුවේ මහ බැංකුව දැනුම් දීමටයි නියමිතව තිබුණේ.",
       "URL": "https://www.hirunews.lk/301253/අයි-එම්-එෆ්-වාර්තාව-පාර්ලිමේන්තුවට",
       "Category": "Local News",
       "Parent URL": "https://www.hirunews.lk/local-news.php?pageID=1248"
}