{
       "Source": "hirunews",
       "Timestamp": "Friday, 03 March 2017 - 12:08",
       "Headline": "බැඳුම්කර නිකුතුවේ ගැසට් නිවේදනය නීත්‍යානුකූලයි - මහ බැංකුව",
       "News Content": "බැඳුම්කර නිකුතුවට අදාළ ප්‍රශ්ණගත ගැසට් නිවේදනය ස්කන්ධ සහ සුරැකුම්පත් ආඥාපනතට අනුකුල බව ශ්‍රී ලංකා මහ බැංකුව පවසනවා.\nනිවේදනයක් නිකුත් කරමිනුයි මහ බැංකුව මේබව ප්‍රකාශ කලේ.\nමේ අතර හිටපු මහබැංකු අධිපති අර්ජුන් මහේන්ද්‍රන් 2015 වසරේ පෙබරවාරි මස 27 වන දින දහවල් 12.30ට පමණ දෙවැනි වතාවටත් බැදුම්කර වෙන්දේසිය පැවැත්වුණු මහබැංකුවේ රාජ්‍ය ණය දෙපාර්තමේන්තුව වෙත පැමිණි බව අද (03) ජනාධිපති කොමිසම හමුවේ සාක්ෂි දෙමින් එම දෙපාර්තමේන්තුවේ අතිරේක අධිකාරි ඉසෙඩ් ආසිම් ප්‍රකාශ කළා.\nඔහු ඊයේ දිනයේ සාක්ෂි දෙමින් සදහන් කළේ හිටපු මහබැංකු අධිපතිවරයා එදින පෙරවරු 10 යි 45 ට පමණ රාජ්‍ය ණය දෙපාර්තමේන්තුව වෙත පැමිණි බවයි.\nදහවල් 12.30ට පමණ දෙවැනි වතාවට අර්ජුන් මහේන්ද්‍රන් හිටපු මහබැංකු අධිපතිවරයා රාජ්‍ය ණය දෙපාර්තමේන්තු කාමරය වෙත පැමිණියේ තවත් නියෝජ්‍ය අධිපතිවරුන් දෙදෙනෙකු සමග බව ද අතිරේක අධිකාරිවරයා ප්‍රකාශ කළා.\nනන්දලාල් වීරසිංහ සහ ආනන්ද සිල්වා යන නියෝජ්‍ය අධිපතිවරුන් එලෙස පැමිණි බවයි ඔහු කියා සිටියේ.\nරාජ්‍ය ණය අංශයට පැමිණි එවකට මහබැංකු අධිපති අර්ජුන් මහේන්ද්‍රන් තමන් ඇතුළු රාජ්‍ය ණය දෙපාර්තමේන්තුවේ සිව් දෙනෙකු සමග සාකච්ඡාවක් පැවැත්වූ බව ද සදහන් කර තිබෙනවා.\nඑම සාකච්ඡාවේදී ඒ වනවිට සිදුවෙමින් තිබූ බැදුම්කර නිකුතුව සම්බන්ධයෙන් තොරතුරු ලබා ගත් බව ද රාජ්‍ය ණය දෙපාර්තමේන්තුවේ අතිරේක අධිකාරිවරයා වැඩිදුරටත් සදහන් කර තිබෙනවා.\nඉන් පසුව, තමන් භාරයේ තිබූ ලන්සු කැදවීමේ ලේඛණය මහබැංකු අධිපතිවරයා විසින් ඉල්ලා ගත් බවත්, එය පරීක්ෂා කර වෙනම ලේඛණයක් සකස් කිරීමට හිටපු මහබැංකු අධිපති අර්ජුන් මහේන්ද්‍රන් උපදෙස් ලබාදුන් බවත් රාජ්‍ය ණය දෙපාර්තමේන්තුවේ අතිරේක අධිකාරි එම්.ඉසෙඩ්. ආසිම් වැඩිදුරටත් අද ජනාධිපති කොමිසම හමුවේ සාක්ෂි ලබාදුන්නා.",
       "URL": "https://www.hirunews.lk/155942/බැඳුම්කර-නිකුතුවේ-ගැසට්-නිවේදනය-නීත්‍යානුකූලයි-මහ-බැංකුව",
       "Category": "Local News",
       "Parent URL": "https://www.hirunews.lk/local-news.php?pageID=4634"
}