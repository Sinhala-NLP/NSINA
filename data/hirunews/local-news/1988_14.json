{
       "Source": "hirunews",
       "Timestamp": "Thursday, 29 April 2021 - 11:17",
       "Headline": "අවශ්‍ය වුවහොත් සංචාරක හෝටල් කොවිඩ් රෝගීන්ට ප්‍රතිකාර කිරීම සඳහා යොදාගන්නවා - යුද හමුදාපති",
       "News Content": "කොරෝනා රෝගීන්ට ප්‍රතිකාර කිරීම සඳහා ප්‍රමාණවත් පහසුකම් නොමැති වේ යැයි අනවශ්‍ය බියක් ඇතිකර නොගන්නා ලෙසට යුද හමුදාපති ජෙනරාල් ශවේන්ද්‍ර සිල්වා ඉල්ලීමක් කරනවා.\nඔහු කියා සිටියේ මේ වනවිටත් රෝහල් පද්ධතිය තුළ අවශ්‍ය ධාරිතාව වැඩි කිරීමට පියවර ගෙන ඇති බවයි.\nඅවශ්‍ය වුවහොත් හමුදාවට අයත් ගොඩනැගිලි ඒ සඳහා යොදා ගැනීමට තීරණය කර ඇති අතර, තවදුරටත් පහසුකම් අවශ්‍ය වන්නේ නම් සංචාරක හෝටල් ඒ සඳහා යොදා ගැනීමට වූවද පියවර ගන්නා බව යුද හමුදාපතිවරයා කියා සිටියා.\nඑසේම, පවතින කොරෝනා අවධානමට මුහුණ දීම සඳහා ඇඳන් 2000 කින් සමන්විත කොරෝනා ප්‍රතිකාර මධ්‍යස්ථානයක් ගම්පහ වැරැල්ලවත්ත ප්‍රදේශයේ ස්ථාපනය කිරීමට පියවර ගන්නා බව අමාත්‍ය ප්‍රසන්න රණතුංග ප්‍රකාශ කළා.\nඒ, කොරෝනා තත්ත්වය පාලනය කිරීම සඳහා ගත යුතු ඉදිරි ක්‍රියාමාර්ග සම්බන්ධයෙන් ඔහුගේ ප්‍රධානත්වයෙන් ගම්පහ ඊයේ පැවති සාකච්ඡාවකදීයි.\nඒ සඳහා දැනට වසා දමා ඇති ඇඟළුම් කර්මාන්තශාලාවක් ලබාගැනීමට අපේක්ෂිතයි.\nඊට අමතරව කටුනායක සහ මීරිගම ප්‍රදේශවල වසා දමා ඇති කර්මාන්තශාලා දෙකක ගොඩනැගිලිද ප්‍රතිකාර මධ්‍යස්ථාන සඳහා ලබාගැනීමට තීරණය කර තිබෙනවා.",
       "URL": "https://www.hirunews.lk/269873/අවශ්‍ය-වුවහොත්-සංචාරක-හෝටල්-කොවිඩ්-රෝගීන්ට-ප්‍රතිකාර-කිරීම-සඳහා-යොදාගන්නවා-යුද-හමුදාපති",
       "Category": "Local News",
       "Parent URL": "https://www.hirunews.lk/local-news.php?pageID=1988"
}