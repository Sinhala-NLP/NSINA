{
       "Source": "hirunews",
       "Timestamp": "Sunday, 15 May 2022 - 14:23",
       "Headline": "නිදහස් පක්ෂයේ චාමර සම්පත්ගේ සහාය ආණ්ඩුවට",
       "News Content": "ශ්‍රී ලංකා නිදහස් පක්ෂය නියෝජනය කරන පාර්ලිමේන්තු මන්ත්‍රීවරයෙකු වන ඌව හිටපු ප්‍රධාන අමාත්‍ය චාමර සම්පත් දසනායක ආණ්ඩුවට සහය පළ කිරීමට තීරණය කර තිබෙනවා.\nහිටපු ජනාධිපති මෛත්‍රිපාල සිරිසේනගේ ප්‍රධානත්වයෙන් එම පක්ෂයේ මධ්‍යම කාරක සභාව අද (15) පස්වරුවේ රැස්වීමට නියමිතයි.\nඑහිදී ආණ්ඩුවට සහය පළ කිරීමේ යෝජනාව ඉදිරිපත් කරන අතර, ඊට එකඟතාවක් නොලැබුණහොත් තනිවම ආණ්ඩුව සමඟ එක්වන බවයි පාර්ලිමේන්තු මන්ත්‍රී චාමර සම්පත් දසනායක හිරු ප්‍රවෘත්ති සමඟ සංවාදයට එක්වෙමින් සඳහන් කළේ.\nපසුගියදා ශ්‍රී ලංකා නිදහස් පක්ෂයේ මධ්‍යම කාරක සභාව රැස්වූ අතර, එහිදී ආණ්ඩුවට සහයෝගය නොදැක්වීමට තීරණය කෙරුණා.\nමේ අතර සමගි ජනබලවේගයේ මන්ත්‍රී කණ්ඩායම් හමුවක් හෙට දිනයේද පැවැත්වීමට නියමිත අතර, පසුගිය දින දෙක තුළ පැවති මන්ත්‍රී කණ්ඩායම් හමුවලදී ආණ්ඩුව සමඟ එක් නොවීමේ තීරණයකට එළඹුණා.\nකෙසේ වෙතත් ශ්‍රී ලංකා පොදුජන පෙරමුණ වත්මන් අග්‍රාමාත්‍යවරයාට සහයෝගය දැක්වීමට තීරණය කළ අතර, මේ වනවිටත් එම පක්ෂයේ කිහිපදෙනෙකු අමාත්‍ය ධුර භාරගෙන අවසන්.\nඑලෙස අමාත්‍ය ධුර භාරගත් දිනේෂ් ගුණවර්ධන යළි පාර්ලිමේන්තුවේ සභානායකවරයා ලෙසත්, ප්‍රසන්න රණතුග ආණ්ඩු පක්ෂයේ ප්‍රධාන සංවිධායකවරයා ලෙසත් පත් කිරීමට මේ වනවිටත් කටයුතු කර තිබෙනවා.\nආණ්ඩුවේ අභ්‍යන්තර ආරංචි මාර්ග සඳහන් කළේ බොහෝ දුරට හෙට දිනයේ නව අමාත්‍ය මණ්ඩලය දිවුරුම් දෙනු ඇති බවයි.",
       "URL": "https://www.hirunews.lk/304409/නිදහස්-පක්ෂයේ-චාමර-සම්පත්ගේ-සහාය-ආණ්ඩුවට",
       "Category": "Local News",
       "Parent URL": "https://www.hirunews.lk/local-news.php?pageID=1167"
}