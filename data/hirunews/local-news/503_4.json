{
       "Source": "hirunews",
       "Timestamp": "Thursday, 02 March 2023 - 11:27",
       "Headline": "අමෙරිකානු ජනපති සටනට ඉන්දියානුවෙක් ?",
       "News Content": "එක්සත් ජනපද ජනාධිපතිවරණ සටනට පිවිසීමට මේ වන විට සැලසුම් කර ඇති රිපබ්ලිකානුවන් තිදෙනා අතර ඉන්දියානු-ඇමරිකානුවන් දෙදෙනෙක් සිටින බව වාර්තා වනවා.\nඔවුන් දෙදෙනා අතරින් නිකී හේලි හුරුපුරුදු නමක් වන අතර, අනෙක් අපේක්ෂක‍යා වන්නේ විවේක් රාමස්වාමි යි.\nඔහු එතරම් ගෝලීය වශයෙන් ප්‍රසිද්ධ අයෙක් නොවන නමුත් ඔහු අමෙරිකාවේ වෙසෙන කෝටිපති ව්‍යාපාරිකයෙකු මෙන් ම කතුවරයෙකු වශයෙන් ද ප්‍රකට අයෙක්.\nපසුගිය 21 වැනි දා විවේක් රාමස්වාමි Fox News වැඩසටහනක පෙනී සිටිමින් මුල් ම වතාවට ඔහු අමෙරිකානු ජනාධිපති අපේක්ෂකත්වයට තරග වැදීමට සූදානමින් සිටින බව පැවසුවා.\nඑහි දී ඔහු කියා සිටියේ, \"විශිෂ්ටත්වය හඹා යාම\" මත පදනම්ව \"නව ඇමරිකානු සිහිනයක් නිර්මාණය කිරීම සඳහා සංස්කෘතික ව්‍යාපාරයක්\" දියත් කිරීම තම අරමුණ බවයි.\nඔහියෝ හි දී උපත ලද මෙම 37 හැවිරිදි ඉන්දියානු - අමෙරිකානුවා හාවඩ් සහ යේල් විශ්වවිද්‍යාලවලින් අධ්‍යාපනය ලබා ජෛව තාක්‍ෂණ ව්‍යවසායකයෙකු ලෙස මිලියන ගණනක වත්කමක් උපයා ගත් අතර පසුව වත්කම් කළමනාකරණ සමාගමක් ආරම්භ කළා.\nරාමස්වාමිගේ අදහස් 2022 මධ්‍ය වාරයේදී නිව් හැම්ප්ෂයර් වෙතින් එක්සත් ජනපද සෙනෙට් සභාවට තරඟ කළ රිපබ්ලිකන් පක්ෂ අපේක්ෂකයෙකු වූ වික්‍රම් මන්ෂාරමනී අදහස්වලට සමාන බවයි විදෙස් මාධ්‍ය සඳහන් කරන්නේ.\nමේ වන විට ලොව ප්‍රමුඛ පෙලේ රටවල් ගණනාවක ඉහළ පෙළ තනතුරු හොබවන අය අතර ඉන්දියානු සම්භවයක් ඇති පිරිස්වල නැගී ඒමක් පෙනෙන්නට තිබෙන අතර ඒ අතරින් ඇමෙරිකානු උප ජනාධිපතිධුරය දරන කමලා හැරිස් සහ බ්‍රිතාන්‍ය අග්‍රාමාත්‍ය ධුරය දරන රිෂී සුනාක් කැපී පෙනෙයි.",
       "URL": "https://www.hirunews.lk/328760/අමෙරිකානු-ජනපති-සටනට-ඉන්දියානුවෙක්",
       "Category": "Local News",
       "Parent URL": "https://www.hirunews.lk/local-news.php?pageID=503"
}