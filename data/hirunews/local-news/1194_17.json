{
       "Source": "hirunews",
       "Timestamp": "Tuesday, 03 May 2022 - 11:01",
       "Headline": "පවුල් ඒකක මිලියන 3කට මාස 3ක් සදහා අමතර දීමනාවක්",
       "News Content": "ආර්ථික අර්බුදය හේතුවෙන් පීඩාවට පත්ව සිටින හඳුනාගත් පවුල් ඒකක මිලියන 3.34 කට මැයි සිට මාස 3ක කාලයක් සඳහා අමතර දීමනාවක් ලබාදීමට රජය තීරණය කර ඇති බව වෙළඳ හා සමෘද්ධි අමාත්‍ය ෂෙහාන් සේමසිංහ ප්‍රකාශ කළා.\nකැබිනට් තීරණ දැනුම්දීමේ මාධ්‍ය හමුවට එක්වෙමින් අමාත්‍යවරයා ප්‍රකාශ කළේ, ලෝක බැංකු ආධාර යටතේ ඒ සඳහා රුපියල් මිලියන 13,364ක මුදලක් වැය කරන බවයි.\nඒ අනුව වැඩිහිටි දීමනාව ලබන පුද්ගලයින්ට රුපියල් 3000ක අමතර දීමනාවක් සහ ජ්‍යෙෂ්ඨ පුරවැසියන්ට රුපියල් 2500ක අමතර දීමනාවක්, මෙම කාලය තුල ලබාදෙනු ඇති.\nඊට අමතරව, ආබාධිත සහ වකුගඩු රෝගීන්ට දැනට ලබාදෙන මුදලට අමතරව, රුපියල් 2500ක දීමනාවක් ලබාදීමට පියවර ගෙන තිබෙනවා.\nමේ අතර, සීමාසහිත ඉන්දියන් ඔයිල් කෝපරේෂන් වෙතින් පිරිපහදු කළ පෙට්‍රෝලියම් නිෂ්පාදන මිල දී ගැනීමේ කොන්ත්‍රාත්තුවක් ඉන්දියානු එක්සිම් බැංකුවෙන් ඩොලර් මිලියන 200ක කෙටි කාලීන ණයක් හරහා ප්‍රදානය කිරීමට කැබිනට් අනුමැතිය හිමි වී තිබෙනවා.",
       "URL": "https://www.hirunews.lk/303396/පවුල්-ඒකක-මිලියන-3කට-මාස-3ක්-සදහා-අමතර-දීමනාවක්",
       "Category": "Local News",
       "Parent URL": "https://www.hirunews.lk/local-news.php?pageID=1194"
}