{
       "Source": "hirunews",
       "Timestamp": "Wednesday, 27 April 2016 - 18:40",
       "Headline": "විද්‍යාපීඨ සිසුන් ඉසුරුපායට පනී",
       "News Content": "විද්‍යාපීඨ සදහා සිසුන් ඇතුළත් කර ගැනීම දේශපාලනීකරණය නොකරන්නැයි ඉල්ලමින් සිසුන් පිරිසක් අද බත්තරමුල්ල ඉසුරුපායේ පිහිටි අධ්‍යාපන අමාත්‍යාංශය ඉදිරිපිට උද්ඝෝෂණයක නිරත වුණා.\nඅප වාර්තාකරු පැවසුවේ සිසුන් පිරිසක් මාර්ගයේ බිම හිදගනිමින් සිය විරෝධතාව පළ කළ අතර පසුව ඔවුන් බලහත්කාරයෙන් අමාත්‍යාංශ පරිශ්‍රයට ඇතුළු වූ බවයි.\nමෙම විරෝධතාවට සහාය පළ කිරිම සදහා ලංකා ගුරු සේවා සංගමයේ ප්‍රධාන ලේකම් මහින්ද ජයසිංහද එක්වසිටියා.\nඅනතුරුව මෙම පිරිස අධ්‍යාපන අමාත්‍යාංශයේ අතිරේක ලේකම් හේමන්ත ප්‍රේමතිලක සහ විද්‍යාපීඨ කොමසාරිස්වරයා හමුවුණා.\nඑහිදී බලධාරීන් එකඟ වී තිබුණේ නියමිත 3750 ක් වු සිසුන්ට අමතරව තවත් සිසුන් 1150ක් විද්‍යාපීඨ සඳහා බදවාගැනිමට කටයුතු කරන බවයි.\nකෙසේ වෙතත්, අධ්‍යාපන අමාත්‍ය අකිල විරාජ් කාරියවසම් කොළඹ අද පැවති උත්සවයකට එක්වෙමින් කියා සිටියේ මෙම ගැටළුව දේශපාලනීකරණය වී නොමැති බවයි.",
       "URL": "https://www.hirunews.lk/131894/විද්‍යාපීඨ-සිසුන්-ඉසුරුපායට-පනී",
       "Category": "Local News",
       "Parent URL": "https://www.hirunews.lk/local-news.php?pageID=5070"
}