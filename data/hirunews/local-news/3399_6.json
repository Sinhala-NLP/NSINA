{
       "Source": "hirunews",
       "Timestamp": "Wednesday, 17 April 2019 - 12:43",
       "Headline": "දීමනා ආපසු අයකරගැනීමට එරෙහිව සමෘද්ධි නිලධාරීන් යළි සටනට, රජය සාකච්ඡාවකට සූදානම්",
       "News Content": "සමෘද්ධි නිලධාරීන්ට ගෙවූ පාරිතෝෂික සහ අර්ථසාධක මුදල් යළි අය කිරීමට එරෙහිව දැඩි වෘත්තිය සමිති ක්‍රියාමාර්ගවලට එළඹෙන බව සමස්ත ලංකා සමෘද්ධි සංවර්ධන හා කෘෂිකර්ම නිෂ්පාදන සහකාර නිලධාරීන්ගේ සංගමය පවසනවා.\nඊට පෙර බලධාරීන්ගෙන් සාකච්ඡාවක් අපේක්ෂා කරන බවයි එම සංගමයේ ලේකම් පළාත් සභා මන්ත්‍රී ජගත් කුමාර ප්‍රකාශ කළේ.\nසමෘද්ධි අධිකාරිය දෙපාර්තමේන්තුවක් බවට පත් කෙරුණේ 2014 වසරේදියි.\nඑහිදී අධිකාරියක්ව පැවති සමයේ හිමිවූ අර්ථසාධක අරමුදල් සහ පාරිතෝශික ලබාගැනීමට සේවකයන්ට අවස්ථාව හිමිවුණා.\nසමෘද්ධි නිලධාරීන් 8,000 ක් පමණ එම අර්ථසාධක අරමුදල් සහ පාරිතෝෂික ලබාගනිමින් 2014 වසරේ සිට සමෘද්ධි දෙපාර්තමේන්තුව යටතේ යළි ස්ථිර රාජ්‍ය සේවයට එක්වුණා.\nනව චක්‍රලේඛය මගින් සඳහන් කර ඇත්තේ සමෘද්ධි අධිකාරියේ සිට දෙපාර්තමේන්තුවට  එක්වූ නිලධාරීන් සඳහා විශ්‍රාම වැටුප් ලබාදීමට නම් අධිකාරියක්ව පැවති සමයේ ලබාගත් පාරිතෝෂික සහ අර්ථසාධක යළි රජයට ගෙවිය යුතු බවයි.\nකෙසේ වෙතත් සමස්ත ලංකා සමෘද්ධි සංවර්ධණ හා කෘෂිකර්ම නිෂ්පාදන සහකාර නිලධාරීන්ගේ සංගමය පවසන්නේ එලෙස ලබාදුන් පාරිතෝෂික හා සේවක අර්ථසාධක මුදල් යළි ඉල්ලීම අසාධාරණ බවයි.\nනීතිමය ගැටළුවක් මත යම් අය කිරීමක් සිදු කරන්නේ නම් දීර්ඝ සහන කාලයක් ඒ සඳහා ලබාදිය යුතු බවද එම සංගමය සඳහන් කළා.\nකෙසේ වෙතත් සමෘද්ධි සංවර්ධන දෙපාර්තමේන්තුව පවසන්නේ පාරිතෝශික ලබාගත් නිලධාරීන්ට සිය දෙපාර්තමේන්තුව යටතේ කිසිදු අයුරකින් විශ්‍රාම වැටුපක් ලබාදිය නොහැකි බවයි.\nඑසේ ලබාදෙන්නේ නම් ලබාගත් දීමනා යළි රජයට ගෙවීම නීත්‍යානුකූලව සිදුකළ යුත්තක් බවද සමෘද්ධි අධ්‍යක්‍ෂ ජනරාල් සමන් ප්‍රියන්ත බණ්ඩාර සඳහන් කළා.\nකෙසේ වෙතත්  ඕනෑම අවස්ථාවක සාකච්ඡාවකට සූදානම් බවයි සමෘද්ධි අධ්‍යක්‍ෂ ජනරාල්වරයා වැඩිදුරටත් කියා සිටියේ.\nඋද්ගතව ඇති ගැටළුව සම්බන්ධයෙන් විමසීමට අප විෂයභාර අමාත්‍ය දයා ගමගේ සම්බන්ධ කරගැනීමට උත්සහ කළද එය ව්‍යර්ථ වූයේ ඔහු විදේශගතව සිටීම හේතුවෙන්.\nනියෝජ්‍ය අමාත්‍ය පාලිත තෙවරප්පෙරුමගෙන් කළ විමසීමකදී මෙම ගැටළුව පිළිබඳව තමන් දැනුම්වත් වී නොමැති බව සඳහන් කළා.",
       "URL": "https://www.hirunews.lk/214625/දීමනා-ආපසු-අයකරගැනීමට-එරෙහිව-සමෘද්ධි-නිලධාරීන්-යළි-සටනට-රජය-සාකච්ඡාවකට-සූදානම්",
       "Category": "Local News",
       "Parent URL": "https://www.hirunews.lk/local-news.php?pageID=3399"
}