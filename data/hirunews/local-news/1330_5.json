{
       "Source": "hirunews",
       "Timestamp": "Sunday, 27 February 2022 - 12:55",
       "Headline": "යුක්රේනයට මිසයිල් ප්‍රහාර",
       "News Content": "යුක්රේනයේ කීව් අගනුවර ආසන්නයේ ඉන්ධන ගබඩාවකට එල්ල වූ රුසියානු මිසයිල ප්‍රහාරය හේතුවෙන් හටගත් දැවැන්ත ගිනිජාලාව දුම්රොටු ඉහළට නංවමින් ඇවිලෙන අයුරු සමාජ මාධ්‍ය මගින් ප්‍රචාරය වුණා.\nමිසයිල ප්‍රහාරය එල්ල වී ඇත්තේ කීව් අගනුවරට ඔබ්බෙන් වසිල්කිව් ප්‍රදේශයේ පිහිටි ඉන්ධන ගබඩාවකටයි.\nඑහි ඇති වී තිබෙන ගිනි ජාලාවෙන් නික්මෙන දුමාරය අනතුරුදායක විය හැකි බවට යි යුක්රේන බලධාරීන් අගනුවර වැසියන්ට අනතුරු අඟවා ඇත්තේ.\nමේ නිසා සිය නිවෙස්වල දොර ජනෙල් හොඳින් වසා තබන ලෙසට ද උපදෙස් ලබා දී තිබෙනවා.\nකීව් අගනුවර වැසියන් බොහොමයක් දැනටමත් උමං දුම්රිය ස්ථාන ඇතුළු භූගත ආරක්ෂක ස්ථානවල රැඳී සිටින බව සඳහන්.\nරුසියානු මිසයිල ප්‍රහාර ඊයේ මැදියම් රැයේ සිට නැවතත් කීව් අගනුවරට එල්ල වෙමින් පවතින අතර, එහි පනවා ඇති ඇඳිරි නීතිය හෙට දක්වා ක්‍රියාත්මක යි.\nරුසියානු ආක්‍රමණිකයාට මුහුණදීමට ජනතාව සැරසුණද බොහෝ පිරිස් පෝලන්තය, මෝල්ඩෝවා ඇතුලු අසල්වැසි රටවලට පලායන බව සඳහන්.\nඑලෙස පෝලන්තය බලා යන දුම්රියකට ගොඩවීමට ජනතාව දැඩි ප්‍රයත්නයක යෙදෙන අයුරු විදෙස් මාධ්‍ය වාර්තා කළා.\nයුක්රේන ජනාධිපති වොල්ඩමියර් සෙලෙන්ස්කි තවදුරටත් වීඩියෝ පට නිකුත් කරමින් රට රැකගැනීමට කටයුතු කරන ලෙස යුක්රේන ජනතාව දිරි ගන්වමින් සිටිනවා.\n2019 වසරේ දී යුක්රේන ජනාධිපතිවරයා ලෙස තේරී පත්වීමට පෙර ඔහු රූපවාහිනී ප්‍රහසන ශිල්පියෙකු ලෙස කටයුතු කළා.\nමේ නිසා සෙලෙන්ස්කි ජනාධිපති ධුරයට පත්වීම සුරංගනා කථාවක් ලෙසයි යුක්රේන වාසීන් සැළකුවේ.\nකෙසේ නමුත් 44 හැවිරිදි සෙලෙන්ස්කි නීතිය පිළිබඳ උපාධිධාරියෙකු වන අතර, රුසියානු ආක්‍රමණය හමුවේ යුක්රේන වාසීන් එක්සත් වීම පිළිබඳ ඔහු වෙත ජාත්‍යන්තර වශයෙන් ප්‍රසාදයක් හිමිවනවා.\nමේ අතර රුසියාවට එරෙහි ආර්ථික සම්බාධක බටහිර කඳවුර විසින් දැඩි කරමින් සිටින අතර, විශේෂයෙන් රුසියානු බැංකු සිවිෆ්ට් ජාත්‍යන්තර මුදල් හුවමාරු සේවාවෙන් ඉවත් කිරීම දැඩි ප්‍රතිවිපාක ඇති කරනු ඇතැයි අපේක්ෂිත යි.\nතෙල් සමාගම් හිමිකරුවන් ඇතුලු රුසියානු ධන කුවේරයන්ට විශේෂ ගමන් බලපත්‍ර නිකුත් කිරීමද බටහිර රටවල් විසින් අත්හිටුවා තිබෙනවා.\nආක්‍රමණිකයාට එරෙහිව යුක්රේනවාසීන් සන්නද්ධ කිරීම සඳහා ඇමරිකා එක්සත් ජනපදය, ජර්මනිය, නෙදර්ලන්තය ආදී රටවල් අවි ආයුධ ලබාදීමට පියවර ගෙන ඇති බව සඳහන්.\nමේ අතර යුක්රේනයේ උතුරුදිග ඔක්ටයිර්කා නගරයට එල්ල වූ රුසියානු මිසයිල ප්‍රහාරයක් හේතුවෙන් හත් හැවිරිදි දැරියක ඇතුලු සාමාන්‍ය වැසියන් හයදෙනෙකු ජීවිතක්ෂයට පත්ව ඇති බව වාර්තාවනවා.\nඑහි දී ළදරු පාසලක් සහ ළමා නිවාසයක් ප්‍රහාරයට ලක්වී ඇති බව යුක්රේනය ප්‍රකාශ කළද රුසියාව එම චෝදනා ප්‍රතික්ෂේප කළා.\nකෙසේ නමුත් යුක්රේන විදේශ අමාත්‍යවරයා එම සිද්ධිය හැඳින්වූයේ යුද අපරාධයක් ලෙසයි.\nඑමෙන්ම කීව් අගනුවර ඊයේ රාත්‍රියේ ඇති වූ ගැටුම්වලට මැදිවී හය හැවිරිදි පිරිමි දරුවෙකු ජීවිතක්ෂයට පත්වූ බව සී.එන්.එන්. ප්‍රවෘත්ති සේවාව වාර්තා කළා.\nමේ අතර යුද නිරීක්ෂණ ආයතනයක් ප්‍රකාශ කළේ ගත වූ පැය විසි හතර තුළ රුසියානු හමුදා කීව් නගර මධ්‍යය දෙසට පෙරට ඇදීම මන්දගාමී වී ඇති බවයි.\nජගත් මානව හිමිකම් කොමසාරිස් කාර්යාලය ප්‍රකාශ කරන පරිදි යුක්රේන සිවිල් වැසියන් 240කට මේ වනවිට හානි සිදුව ඇති අතර, එක් ලක්ෂ 60,000කට වැඩි පිරිසක් රට තුළ අවතැන්වී සිටිනවා.\nමේ අතර යුක්රේනයේ රුසියානු ආක්‍රමණය හේතුවෙන් සිය රට බලා යාමට නොහැකිව සිටින යුක්රේන සංචාරකයන්ගේ වීසා කාලය දීර්ඝ කිරීම පිළිබඳව රජයේ අවධානය යොමුවී තිබෙනවා.\nඒ සම්බන්ධයෙන් හෙට පැවැත්වෙන අමාත්‍ය මණ්ඩල රැස්වීමට කරුණු ඉදිරිපත් කරන බවයි සංචාරක අමාත්‍ය ප්‍රසන්න රණතුංග සඳහන් කළේ.\nමේ සම්බන්ධයෙන් විදේශ කටයුතු අමාත්‍යාංශය සහ ආගමන හා විගමන දෙපාර්තමේන්තුව සමඟ සාකච්ඡා කරන බවද ඔහු පවසා තිබෙනවා.\nසංචාරකයන් සඳහා වීසා බලපත් නිකුත් කෙරෙන්නේ මාසයකට පමණක් බැවින් මෙරට රැඳී සිටින යුක්රේන ජාතිකයන්ගේ වීසා අවසන්වන කාලය සැළකිල්ලට ගෙන ඉදිරි පියවර ක්‍රියාත්මක වනු ඇති.\nසංචාරක සංවර්ධන අධිකාරියේ වාර්තාවලට අනුව මෙරට යුක්රේන සංචාරකයන් 4,000කට ආසන්න පිරිසක් මේ වනවිට රැඳී සිටින අතර, මෙරට සිටින රුසියානු සංචාරකයින්ගේ සංඛ්‍යාව 11,500කට ආසන්නයි.",
       "URL": "https://www.hirunews.lk/298182/යුක්රේනයට-මිසයිල්-ප්‍රහාර",
       "Category": "Local News",
       "Parent URL": "https://www.hirunews.lk/local-news.php?pageID=1330"
}