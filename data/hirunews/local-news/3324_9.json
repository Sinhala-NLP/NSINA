{
       "Source": "hirunews",
       "Timestamp": "Friday, 31 May 2019 - 20:58",
       "Headline": "ජනපතිවරණය දෙසැම්බර් 7 පැවැත්වෙන බවට මැතිවරණ කොමිසම දැනුම්දී ඇතැයි ජනපති ඉන්දියාවේදී කියයි",
       "News Content": "ජනාධිපතිවරණය දෙසැම්බර් මස 7 වැනිදා පවත්වන බව මැතිවරණ කොමිෂන් සභාව පවසා ඇතැයි ජනාධිපති මෛත්‍රීපාල සිරිසේන මහතා පවසනවා.\nජනාධිපතිවරයා මේ බව සඳහන් කළේ සිය ඉන්දීය සංචාරය අතරතුර විශේෂ ප්‍රවෘත්ති සාකච්ඡාවකට එක්වෙමින්.\nඉන්දීය අග්‍රාමාත්‍ය නරේන්ද්‍ර මෝදි මහතාගේ දෙවැනි පදවි ප්‍රාප්ති දිවුරුම් දීමේ උත්සවයට සහභාගීවූ ජනාධිපති මෛත්‍රීපාල සිරිසේන මහතා අද ඉන්දීය අග්‍රාමාත්‍යවරයා සමඟ ද්විපාර්ශ්වික සාකච්ඡාවක නිරත වුණා.\nමෙහිදී පසුගියදා ශ්‍රී ලංකාව මුහුණ දුන් ඛේදජනක සිදුවීම කණගාටුවෙන් සිහිපත් කළ ඉන්දීය අග්‍රාමාත්‍යවරයා ශ්‍රී ලංකාවට අවශ්‍ය ඕනෑම සහායක් ලබා දීමට ඉදිරියේදී සූදානම් බව පොරොන්දු වී තිබෙනවා.\nමේ අතර ජනාධිපතිවරයා මෙම සංචාරය අතරතුරදී විශේෂ ප්‍රවෘත්ති සාකච්ඡාවකට එක්වෙමින් ඉදිරි ජනාධිපතිවරණය ඇතුළු කරුණු කිහිපයක් සම්බන්ධයෙන් අදහස් පළ කළා.",
       "URL": "https://www.hirunews.lk/217484/ජනපතිවරණය-දෙසැම්බර්-7-පැවැත්වෙන-බවට-මැතිවරණ-කොමිසම-දැනුම්දී-ඇතැයි-ජනපති-ඉන්දියාවේදී-කියයි",
       "Category": "Local News",
       "Parent URL": "https://www.hirunews.lk/local-news.php?pageID=3324"
}