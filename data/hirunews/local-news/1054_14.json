{
       "Source": "hirunews",
       "Timestamp": "Friday, 01 July 2022 - 13:10",
       "Headline": "දුම්රිය සේවකයින් වැඩ වර්ජනයක් අරඹයි",
       "News Content": "පවතින ඉන්ධන අර්බුදයට විසඳුම් සෙවීමට දුම්රිය බලධාරින් කටයුතු නොකිරීම හේතුවෙන් වහාම ක්‍රියාත්මක වන පරිදි කොළඹ කොටුව දුම්රිය ස්ථානයේ සියලු දුම්රිය ස්ථානාධිපතිවරුන් සිය සේවාවලින් ඉවත්වීමට තීරණය කර තිබෙනවා.\nහිරු ප්‍රවෘත්ති සමග අදහස් දැක්වූ දුම්රිය ස්ථානාධිපතිවරුන්ගේ සංගමයේ සභාපති සුමේධ සෝම‍රත්න කියා සිටියේ, මේ වනවිට කොටුව දුම්රිය ස්ථානයෙන් ආරම්භ කිරීමට නියමිත කන්කසන්තුරය බලා දිවෙන දුම්රිය පැය එකහමාරක් ප්‍රමාද වී ඇති බවයි.\nඑම දුම්රියට අවශ්‍ය ඉන්ධන පිළිබඳ ගැටලුවක් මතු වී ඇති බවත්, මේ වනවිට කොටුව දුම්රිය ස්ථානයේ දුර ගමන් දුම්රිය ක්‍රියාත්මක කිරීම බරපතළ අර්බුදයකට ලක් වී ඇති බවත් ඔහු සඳහන් කළා.\nපවතින තත්ත්වය සම්බන්ධයෙන් පිළිතුරු සෙවීම පසෙක තබා දුම්රිය බලධාරින් ජංගම දූරකථනවලට හෝ ප්‍රතිචාර නොදක්වන බවයි දුම්රිය ස්ථානාධිපතිවරුන්ගේ සංගමයේ සභාපතිවරයා සඳහන් කළේ.\nමේ තත්ත්වයට විසඳුම් ලබාදෙන ලෙසට බල කරමින්, මේ වනවිට කොළඹ කොටුව දුම්රිය ස්ථානයේ වැඩ කටයුතු අත්හිටුවීමට තීරණයක් ගත් බවත්, රජය සහ බලධාරින් මැදිහත් වී මේ තත්ත්වය සමනය කිරීමට පියවර නොගතහොත්, ඉදිරියේ දී දිවයින පුරා දුම්රිය ස්ථානාධිපතිවරුන් සේවයෙන් ඉවත් කරගන්නා බවත් ඔහු සඳහන් කළා.\nමේ අතර කොටුව දුම්රිය ස්ථානයේ සිටින අප වාර්තාකරු සඳහන් කළේ, මේ වනවිටත් සති අන්තයේ ගම්බිම් බලා පිටත්ව යාමට පැමිණ සිටින පිරිස ද සමගින් අතිවිශාල මගී ජනතාවක් කොටුව දුම්රිය ස්ථානයේ රැඳී සිටින බවයි.",
       "URL": "https://www.hirunews.lk/308712/දුම්රිය-සේවකයින්-වැඩ-වර්ජනයක්-අරඹයි",
       "Category": "Local News",
       "Parent URL": "https://www.hirunews.lk/local-news.php?pageID=1054"
}