{
       "Source": "hirunews",
       "Timestamp": "Saturday, 18 February 2017 - 12:56",
       "Headline": "ඉන්දීය අගමැති මෝදි ජාත්‍යන්තර වෙසක් උළෙලට ශ්‍රී ලංකාවට",
       "News Content": "මේ වසරේ ශ්‍රී ලංකාවේදී පැවැත්වෙන 14 වන එක්සත් ජාතීන්ගේ වෙසක් දින උළෙලට සහභාගිවීම සඳහා ඉන්දීය අග්‍රාමාත්‍ය නරේන්ද්‍ර මෝදි පැමිණීමට නියමිත බව විදේශ කටයුතු අමාත්‍යාංශය ප්‍රකාශ කළා.\nමැයි 12 වන දා සිට පැවැත්වෙන එක්සත් ජාතීන්ගේ වෙසක් දින උළෙල සහ ජාත්‍යන්තර බෞද්ධ සමුළුව සඳහා රටවල් රැසකට ආරාධනා කර ඇති බවයි අධිකරණ හා බුද්ධ ශාසන අමාත්‍යාංශය පවසන්නේ.\nඒ සඳහා රටවල් 100කට ආසන්න සංඛ්‍යාවකින් බෞද්ධ හා බෞද්ධ සංවිධාන නියෝජනය කරමින් මහනායක හිමිවරුන්, සංඝරාජ හිමිවරුන්, ජාත්‍යන්තර බෞද්ධ නායකයන්, රාජ්‍ය තාන්ත්‍රිකයන් ඇතුළු නියෝජිතයන් දහසකට අධික සංඛ්‍යාවක් සහභාගිවීමට නියමිතයි.\nඉන්දියාව, චීනය, ජපානය, තායිලන්තය, කාම්බෝජය, වියට්නාමය, මියන්මාරය, ලා ඕසය, භූතානය, ටිබෙටය ඇතුළු බුදුදහම පවතින රටවල් රැසක් ඊට ඇතුළත්.\nඑක්සත් ජාතීන්ගේ මහා මණ්ඩලය විසින් ජාත්‍යන්තර වෙසක් සැමරුම් දිනයක් 1999 වර්ෂයේදී ප්‍රකාශයට පත් කළේ එවකට මෙරට විදේශ අමාත්‍යවරයා ලෙස කටයුතු කළ ලක්ෂ්මන් කදිරගාමර්ගේ යෝජනාවකට අනුවයි.",
       "URL": "https://www.hirunews.lk/154812/ඉන්දීය-අගමැති-මෝදි-ජාත්‍යන්තර-වෙසක්-උළෙලට-ශ්‍රී-ලංකාවට",
       "Category": "Local News",
       "Parent URL": "https://www.hirunews.lk/local-news.php?pageID=4655"
}