{
       "Source": "hirunews",
       "Timestamp": "Wednesday, 22 July 2020 - 16:58",
       "Headline": "කුරුණෑගල රාජසභාවේ විනාශයට වගකිවයුත්තන්ට නීතිමය පියවර - නීතිපතිගෙන් පොලිස්පතිට උපදෙස් මාලාවක් (වීඩියෝ)",
       "News Content": "පුරාවිද්‍යා වටිනාකමක් සහිත කුරුණෑගල - බුවනෙක හෝටලය පවත්වාගෙන ගිය ගොඩනැගිල්ල විනාශ කළ පුද්ගලයින්ට නීතිමය පියවර ගන්නා ලෙස ඒ සම්බන්ධයෙන් සොයාබැලීමට පත් කළ පංචපුද්ගල කමිටුව අග්‍රාමාත්‍ය මහින්ද රාජපක්ෂට දැනුම්දි තිබෙනවා.\nඔවුන් විසින් සකස් කළ අන්තර්කාලීන වාර්තාව අද අග්‍රාමාත්‍ය මහින්ද රාජපක්ෂ වෙත පිළිගන්වනු ලැබුවේ අරලියගහ මන්දිරයේදියි.\nපුරාවිද්‍යා අධ්‍යක්‍ෂ ජනරාල් මහාචාර්ය සෙනරත් දිසානායකගේ ප්‍රධානත්වයෙන් යුත් මෙම කමිටුව, අග්‍රාමාත්‍යවරයාගේ උපදෙස් මත පත් කරනු ලැබුවේ බුද්ධශාසන සහ සංස්කෘතික කටයුතු ලේකම්වරයා විසින්.\nමෙම විනාශයට වගකිවයුත්තන්ට නීතිමය පියවර ගන්නා ලෙස අදාළ වාර්තාවෙන්  යෝජනා කර ඇති අතර, සංරක්ෂණයට අවශ්‍ය ප්‍රතිපාදන විනාශයට වගකිවයුතු ආයතන හෝ පුද්ගලයින්ගෙන් අයකරගත යුතු බවයි එහි දක්වා ඇත්තේ.\nගොඩනැගිල්ලේ ඉදිරිපස කොටසේ හානි සිදුවී ඇත්තේ පියස්සේ කොටසකට හා ජනෙල්වලට බැවින් එම කොටස් පුරාවිද්‍යාත්මකව සංරක්ෂණය කිරීමේ හැකියාව පවතිනවා. මුළුමනින්ම විනාශ වී ඇති පිටුපස කොටසේ දැව බාල්ක හා ගඩොල් ඇතුලූ ගොඩනැගිලි ද්‍රව්‍ය සුරක්ෂිතයි.\nඑම නිසා මීට පෙර පුරාවිද්‍යා දෙපාර්තමේන්තුව විසින් විස්තරාත්මක ලෙස වාර්තා කර සංරක්ෂණ සැළසුම් සකස් කර  ඇති නිසා එම පැරණි කොටස නැවත යථාවත් කිරීමේ හැකියාව පවතින බවද අදාළ වාර්තාවේ දක්වා ඇති බවයි අග්‍රාමාත්‍ය කාර්යාලය සඳහන් කර ඇත්තේ.\nතවද මෙම ගොඩනැගිල්ල පුරාවිද්‍යා දෙපාර්තමේන්තුවට පවරා ගන්නා ලෙසත් මෙම ස්ථානය පුළුල් කිරීමේ සැළැස්ම සංශෝධනය කරන ලෙස මාර්ග සංවර්ධන අධිකාරියට යෝජනා කරන ලෙසත් පස්දෙනෙකුගෙන් සමන්විත අදාළ කමිටුව සකස් කළ වාර්තාවේ සඳහන්.\nමේ අතර කුරුණෑගල බුවනෙක හෝටලයට හානි කිරීමේ සිද්ධිය සම්බන්ධයෙන් විමර්ශන සිදුකළ යුතු ආකාරය  දැක්වෙන උපදෙස් ලිපියක් නීතිපතිවරයා විසින් වැඩබලන පොලිස්පතිවරයාට යොමුකර තිබෙනවා.\nනීතිපතිවරයාගේ සම්බන්ධීකරණ නිලධාරිනි රජයේ අධිනීතීඥ නිෂාරා ජයරත්න හිරු ප්‍රවෘත්ති අංශයට කියා සිටියේ එහි උදෘත ලබන 31 වනදාට පෙර තමන් වෙත යොමුකරන ලෙසටද නීතිපතිවරයා දැනුම්දී ඇති බවයි.",
       "URL": "https://www.hirunews.lk/246165/කුරුණෑගල-රාජසභාවේ-විනාශයට-වගකිවයුත්තන්ට-නීතිමය-පියවර-නීතිපතිගෙන්-පොලිස්පතිට-උපදෙස්-මාලාවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2567"
}