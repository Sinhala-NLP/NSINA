{
       "Source": "hirunews",
       "Timestamp": "Monday, 18 July 2022 - 13:53",
       "Headline": "ඉතිහාසයේ බරපතල ම ආර්ථික අර්බුදයට විසඳුම් සොයන ශ්‍රී ලංකාව දේශපාලන පඹගාලක පැටලිලා ද?",
       "News Content": "ජනාධිපති ගෝඨාභය රාජපක්ෂගේ ඉල්ලා අස්වීමෙන් පසු ශ්‍රී ලංකාවේ දේශපාලන අස්ථාවරත්වය තවත් තීව්‍ර වී තිබෙනවා.\nජනාධිපති ගෝඨාභය රාජපක්ෂ ජූලි 13 වැනි දින තමා ධුරයෙන් ඉල්ලා අස්වන බව නිවේදනය කළේ ජනාධිපති මන්දිරය, අරලියගහ මන්දිරය සහ කොළඹ ජනාධිපති ලේකම් කාර්යාල ගොඩනැගිල්ලට කඩා වැදුණු දස දහස් ගණන් විරෝධතාකරුවන් ඒවා අත්පත් කරගැනීමත් සමගයි.\nජුලි 20 වනදා පාර්ලිමේන්තුව විසින් නව ජනාධිපතිවරයෙකු පත් කරන තුරු අග්‍රාමාත්‍ය රනිල් වික්‍රමසිංහ ට වැඩ බලන ජනාධිපතිවරයා ලෙස වැඩ භාර ගැනීමට මග පාදමින් ජුලි 14 වනදා ජනාධිපතිවරයාගේ ඉල්ලා අස්වීම පාර්ලිමේන්තු කථානායකවරයා විසින් නිල වශයෙන් ප්‍රකාශයට පත් කළා.\nමේ අතර ජූලි 13 වනදා අලුයම ජනාධිපතිවරයා ගුවන් හමුදා යානයකින් මාලදිවයින බලා පිටත්ව ගියේ ඇමෙරිකා එක්සත් ජනපදයට සහ ඉන්දියාවට යාමට ගත් උත්සාහයන් අසාර්ථක වීමෙන් පසුවයි.\nආර්ථික අර්බුදයේ ප්‍රතිඵලයක් ලෙස රට තුළ දරුණු ඉන්ධන හිඟයක් මතු වී දී ඇති අතර මේ නිසා රජයට පාසල් වසා දැමීමට සහ අත්‍යාවශ්‍ය සේවාවන්හි සේවකයින් හැර අනෙකුත් සේවකයින්ට නිවසේ සිට වැඩ කරන ලෙස ඉල්ලා සිටිමින් සීමිත තොග පරිභෝජනය අඩු කිරීමටත් සිදු වුනා.\nඛනිජ තෙල් සංස්ථාව නොගෙවූ ණය ඉතා ඉහළ බැවින් කිසිම ආයතනයක් ශ්‍රී ලංකාවට මුදලටවත් තෙල් සැපයීමට සූදානම් නැති නිසා තත්ත්වය වඩාත් බරපතල වී ඇති අතර එබැවින් ඉන්ධන, ගෑස්, ආහාර සහ අනෙකුත් අත්‍යවශ්‍ය ද්‍රව්‍ය හිඟය මඟහරවා ගැනීම සඳහා බහු පාර්ශ්වික ආයතන, ඉන්දියාව සහ චීනයෙන් මූල්‍ය ආධාර ලබා ගැනීමට ශ්‍රී ලංකාව උත්සාහ ගනිමින් සිටිනවා.\nරටින් පලාගොස් විදේශයක සිට සිය ඉල්ලා අස්වීමේ ලිපිය එවූ ජනාධිපති ගෝඨාභය රාජපක්ෂ ජූනි 6 වන දින රුසියානු ජනාධිපති ව්ලැඩිමීර් පුටින් සමඟ දුරකතන සංවාදයක යෙදී විදේශ විනිමය අර්බුදයක කර වටක් ගිලී සිටින රටට ඉන්ධන ආනයනය කිරීමට උපකාර ඉල්ලා සිටි අතර ගෝඨාභය රාජපක්ෂ මෙම සාකච්චාව සම්බන්දයෙන් ප්‍රකාශ කළේ “ එය ඉතා ඵලදායී සාකච්ඡාවක්” බවයි.\nමේ වන විට රට තුල උද්ධමනය දරාගත නොහැකි මට්ටමට ඉහළ නැඟ ඇති අතර, ජුනි මාසයේදී ආහාර මිල 80% ට වඩා වැඩි වීමත් සමඟ උද්ධමන දර්ශකය 54.6% ක වාර්තාගත ඉහළ අගයක් දක්වා වැඩි වුනා.\nශ්‍රී ලංකා මහ බැංකුව ජූනි 7 වැනි දින රටේ ඉහළ යන ජීවන වියදමට මුහුණ දීම සඳහා ප්‍රතිපත්ති පොලී අනුපාත ඉහළ නංවනු ලැබුවේ සිය මූල්‍ය ප්‍රතිපත්තිය තවත් දැඩි කරමින්.\nණය දීමේ අනුපාතිකය 15.5% දක්වා ඉහළ නංවන ලද අතර, තැන්පතු අනුපාතය වසර 21 කින් ඉහළම අගය වන 14.5% දක්වා වැඩි කළා.\nවිදේශ මුදල් නොමැති කම මෙන්ම බැංකු හා ප්‍රවාහන දුෂ්කරතා හේතුවෙන් ගල්ෆ් කලාපයේ හෝ වෙනත් රටවල සුපුරුදු සැපයුම් කරුවන්ගෙන් ඛනිජ තෙල් ලබා ගැනීම අභියෝගයක් වී ඇති පසුබිමක ශ්‍රී ලංකාව ඇතැම් විට අවසාන විසඳුම ලෙස ණය පදනම මත රුසියාවෙන් ඉන්ධන අපේක්ෂා කරනු නො අනුමානයි.\nයුක්රේනය ආක්‍රමණය කිරීමට ප්‍රතිචාර වශයෙන් බටහිර ජාතීන් රුසියානු තෙල් සඳහා සීමාවන් පනවා ඇතත්, ජනාධිපති ගෝඨාභය රාජපක්ෂට සිය පාලනය බටහිර අප්‍රසාදයට ලක්වීමේ අවදානම ගැනීමට සිදු වන්නේ, බටහිර රටවලින් ලැබෙන සහයෝගය ඉතා අල්ප බැවින්, සහ චීනයෙන් හෝ රුසියාවෙන් උදව් ලබාගැනීම හැර ශ්‍රී ලංකාවට වෙනත් විකල්ප නොමැති වීම හේතුවෙන්.\nමේ අතර රටේ උද්ගතව ඇති ආර්ථික අර්බුදයෙන් පීඩාවට පත්ව ඇති ආන්තික සහ අවදානමට ලක්විය හැකි ප්‍රජාවන්ගේ අවශ්‍යතා සපුරාලීම සඳහා එක්සත් ජනපදය ජුනි 6 වන දින ශ්‍රී ලංකාවට ඇමරිකානු ඩොලර් මිලියන 6ක හදිසි ආධාර ප්‍රකාශයට පත් කළා.\nකෙසේ වෙතත්, ජාත්‍යන්තර සංවර්ධනය සඳහා වූ එක්සත් ජනපද නියෝජිතායතනය (USAID) හරහා ලබා දුන් එම හදිසි අරමුදල් ශ්‍රී ලංකාවේ අර්බුදයේ ගැඹුරට සාපේක්ෂව නොගිනිය හැකි තරම් කුඩා එකක්.\nආර්ථික අර්බුදයෙන් ගොඩ ඒම සඳහා ආදායම් සහ රැකියා උත්පාදනයට, තමන්ගේම ආර්ථිකය පණ ගැන්වීමට ශ්‍රී ලංකාව දැන් යොමුව තිබෙනවා.\nරටට ප්‍රධාන විදේශ විනිමය උපයා දෙන සංචාරක ක්ෂේත්‍රය ප්‍රමුඛතා පදනම මත පුනර්ජීවනය කිරීමට උත්සාහ ගැනීම එවැනි එක් අංශයක්.\nඒ සඳහා වැඩි සංචාරකයින් ප්‍රමාණයක් ආකර්ෂණය කර ගැනීම සඳහා ඉන්දියාවේ නගර පහක ප්‍රවර්ධන වැඩසටහන් ක්‍රියාත්මක කිරීමට ද ශ්‍රී ලංකාව සැලසුම් කර තිබෙනවා.\nඉල්ලා අස්වූ සංචාරක අමාත්‍ය හරීන් ප්‍රනාන්දු පසුගියදා ප්‍රකාශ කළේ “මෙම අර්බුදයෙන් ගොඩ ඒමට නම් ශ්‍රී ලංකාවට සංචාරක ආදායමක් තිබීම අත්‍යාවශ්‍යයි” යනුවෙන්.\nඉන්දියාව සහ ශ්‍රී ලංකාව ශතවර්ෂ ගණනාවක සිට ඓතිහාසික හා සංස්කෘතික වශයෙන් අනන්‍යතා හුවමාරු කර ගත් ජාතින් වනවා.\nඑබැවින්, කොවිඩ්-19 ආශ්‍රිත සීමාවන් මගින් දැඩි ලෙස පීඩාවට පත් වූ සංචාරක ක්ෂේත්‍රය නංවාලීම සඳහා ශ්‍රී ලංකාව ඉන්දීය සංචාරකයින් දෙස බලා සිටිනවා.\nමේ වසරේ මුල් මාස පහ තුළ ශ්‍රී ලංකාව ඉන්දියානු සංචාරකයින් 61,951 ක අඛණ්ඩ ප්‍රවාහයක් වාර්තා වූ අතර එය ඕනෑම රටකින් මෙරටට ආ ඉහළම සංචාරක පැමිණීමයි.\nඑක්සත් රාජධානිය ඇතුළු ලොව බොහෝ ධනවත් ප්‍රභල බටහිර රටවල් ශ්‍රී ලංකාවට අත්‍යවශ්‍ය සංචාර පමණක් සිදු කරන ලෙස තම රටවල පුරවැසියන්ට අනතුරු අඟවා ඇති පසුබිමක වුවද , පසුගිය වසරේ පැමිණි 200,000 ට සාපේක්ෂව මේ වසරේ දී අවම වශයෙන් ගෝලීය සංචාරකයින් මිලියනයක් පමණ පැමිණෙනු ඇතැයි ශ්‍රී ලංකා සංචාරක බධාරීන් බලාපොරොත්තු වනවා.\nශ්‍රී ලංකාව වැරදි ආර්ථික කළමනාකරණය සහ වසංගතයේ බලපෑම නිසා මේ තරම් විශාල අර්බුදයකට මැදි වී ඇති අතර ම්ව්ව් වන විට ඉන්ධන, ආහාර, ඖෂධ ඇතුළු අත්‍යාවශ්‍ය භාණ්ඩ ආනයනය සඳහා ප්‍රමාණවත් තරම් විදේශ විනිමය උපයා ගැනීමේ දැඩි පීඩනයකට ලක්ව සිටිනවා.\nරට මේ වන විට ජාත්‍යන්තර මූල්‍ය අරමුදල (IMF) සමඟ ඇමරිකානු ඩොලර් බිලියන 3 ක ආධාර පැකේජයක් ලබා ගැනීම සම්බන්ධයෙන් සාකච්ඡා පවත්වන අතර රජය ඇස්තමේන්තු කර ඇත්තේ මේ වසරේ රටට ආර්ථික අර්බුදයෙන් මිදීම සඳහා IMF ඇතුළු ජාත්‍යන්තර ප්‍රජාවගෙන් ඩොලර් බිලියන 5 ක් පමණ අවශ්‍ය බවයි.\nරොයිටර් පුවත් සේවය සමග සම්මුඛ සාකච්ඡවාකට එක්වෙමින් මහ බැංකු අධිපති ආචාර්ය නන්දලාල් වීරසිංහ අනතුරු ඇඟවූයේ රට තුළ පවතින දිගුකාලීන දේශපාලන අස්ථාවරත්වය ජාත්‍යන්තර මූල්‍ය අරමුදල සමඟ කෙරෙන සාකච්ඡාවල ප්‍රගතිය ප්‍රමාද කිරීමට දැඩි ලෙස බලපෑම් කරණා බවයි.\n“දේශපාලන අස්ථාවරත්වය අප මෙතෙක් ලබාගෙන ඇති ප්‍රගතිය ප්‍රමාද කළ හැකිය. ප්‍රධාන වශයෙන්ම අපි ජාත්‍යන්තර මූල්‍ය අරමුදල සමඟ සාකච්ඡා කරන වැඩසටහන්, කෙටි කාලීන ණය පහුසකම් සහ ඉන්ධන, ගෑස් සහ අනෙකුත් දේවල හිඟය විසඳීම සඳහා අපට ප්‍රගතියක් ලබා ගැනීමට හැකි ඉක්මනින් ස්ථාවර දේශපාලන පරිපාලනයක් ඇති කරන්නේ නම් මම කැමතියි. \" මහබැංකු අධිපතිවරයා එම සම්මුඛ සාකච්ඡාවේ දී කියා සිටියා.\nමෙහිදී ඉන්දියානු සංචිත බැංකුව සමඟ ඇමරිකානු ඩොලර් බිලියන 1 ක හුවමාරුවක් සඳහා සාකච්ඡා සිදුවෙමින් පවතින බව ද ඔහු අනාවරණය කළා.\nඊට අමතරව ශ්‍රී ලංකාවට ජනවාරි මාසයේදී ඉන්දියාවෙන් ඩොලර් මිලියන 400 ක හුවමාරුවක් ලැබුණු අතර ඉන් පසුව ණය මාර්ග දෙකකින් තවත් ඩොලර් බිලියන 1.5 ක් ලැබුණා.\n\"අපි තවත් ඩොලර් බිලියන 1 ක් සඳහා ඉල්ලීමක් කර තිබෙනවා,\" ඔහු පැවසුවේ, ඉන්ධන ආනයනය කිරීම සඳහා ඩොලර් මිලියන 500 ක අතිරේක ණය මාර්ගයක් සඳහා ශ්‍රී ලංකාව ඉන්දියාව සමඟ සාකච්ඡා කරමින් සිටින බවයි.\nමේ අතර බ්ලුම්බර්ග් රූපවාහිනිය සමග සම්මුඛ සාකච්ඡාවකට එක් වූ චීනයේ ශ්‍රී ලංකා තානාපති පාලිත කොහොන පැවසුවේ චීනයෙන් ඇමෙරිකානු ඩොලර් බිලියන 4ක ණය ආධාර පැකේජයක් ලබා ගැනීම සඳහා මේ වන විටත් සාකච්ඡා කරමින් සිටින බවයි.\nඑය බොහෝ දුරට සාර්ථක වනු ඇතැයි තානාපතිවරයා පැවසුවත් චීනය නාමිකව ලබා දී ඇති ඇමෙරිකානු ඩොලර් බිලියන 1.5ක ස්වැප් පහසුකම තවමත් සක්‍රීය කර නොමැති අතර ණය ප්‍රතිව්‍යුහගත කිරීම් සම්බන්ධයෙන් ද මෙතෙක් සුබවාදී ප්‍රතිචාරයක් පලකර නැහැ.\nමේ තත්ත්වය තුල ඉදිරි මාස කිහිපය ශ්‍රී ලංකාවට අතිශය තීරණාත්මක වන අතර පවතින දේශපාලන අස්ථාවරත්වයට විසඳා ගැනීමේ දී සිදු කරනු ලබන සෑම අතපසුවීමක් හරහා ආර්ථික අර්බුදය ගැඹුරු අගාධයේ තව තවත් පතුලට ගිලී යෑම හැර වෙනත් කිසිවක් සිදු නොවනු ඇති.",
       "URL": "https://www.hirunews.lk/310294/ඉතිහාසයේ-බරපතල-ම-ආර්ථික-අර්බුදයට-විසඳුම්-සොයන-ශ්‍රී-ලංකාව-දේශපාලන-පඹගාලක-පැටලිලා-ද",
       "Category": "Local News",
       "Parent URL": "https://www.hirunews.lk/local-news.php?pageID=1011"
}