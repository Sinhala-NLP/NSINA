{
       "Source": "hirunews",
       "Timestamp": "Tuesday, 03 August 2021 - 21:22",
       "Headline": "කොරෝනා හේතුවෙන් සංචාරක ක්‍ෂේත්‍රයට දැඩි බලපෑම්",
       "News Content": "කොවිඩ් ව්‍යාප්තිය පාලනය කිරීමේ අරමුණෙන් සංචාරකයින්ට රට වසා දැමීමත් සමඟ මෙරට ආර්ථිකයට දැඩි බලපෑමක් එල්ල වී තිබෙනවා.\nඑය 2019 වසරට සාපේක්ෂව පසුගිය වසරේදී සියයට 81.1ක ආදායම් අහිමිවීමක් ලෙසයි ශ්‍රී ලංකා මහබැංකුව පෙන්වා දෙන්නේ.\nසංචාරකයින් පැමිණීම ද එම කාලවකවානුව තුළ ප්‍රතිශතයක් ලෙස සියයට 73.5කින් පහත වැටී තිබෙනවා.\nසංචාරක කර්මාන්තයෙන් 2019 වසරේ ඇමරිකානු ඩොලර් මිලියන 3606.9ක මුදලක් උපයා ඇති අතර, පසුගිය වසරේදී උපයා ඇත්තේ ඇමරිකානු ඩොලර් මිලියන 682.5ක් පමණයි.\nඑය ප්‍රතිශතයක් ලෙස සියයට 81.1ක පහත වැටීමක්. 2019 වසරේ සංචාරක කර්මාන්තය ආශ්‍රිත ඍජු රැකියා 173,592ක් සහ වක්‍ර රැකියා 229,015ත් සමගින් සමස්ත රැකියා 402607ක් උත්පාදනය වී තිබුණා.\nපසුගිය වසරේදී සමස්ත රැකියා ප්‍රමාණය 347,751ක් දක්වා අඩු වී තිබෙනවා.\nමේ හේතුවෙන් ආදායම් අහිමි වී ඇති සංචාරක කර්මාන්තයේ නියැලෙන්නන් රජයෙන් ඉල්ලා සිටින්නේ හැකි ඉක්මනින් රට විවෘත කරන ලෙසයි.",
       "URL": "https://www.hirunews.lk/278787/කොරෝනා-හේතුවෙන්-සංචාරක-ක්‍ෂේත්‍රයට-දැඩි-බලපෑම්",
       "Category": "Local News",
       "Parent URL": "https://www.hirunews.lk/local-news.php?pageID=1776"
}