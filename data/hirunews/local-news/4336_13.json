{
       "Source": "hirunews",
       "Timestamp": "Wednesday, 06 September 2017 - 7:52",
       "Headline": "විශේෂ කැබිනට් රැස්වීමක් අද - නිදහස් පක්ෂ පාර්ලිමේන්තු කණ්ඩායමත් ජනපති හමුවේ",
       "News Content": "විශේෂ අමාත්‍ය මණ්ඩල රැස්වීමක් අද දහවල් 12ට ජනාධිපති මෛත්‍රීපාල සිරිසේනගේ ප්‍රධානත්වයෙන් පැවැත්වෙනවා.\nඅමාත්‍ය මනෝ ගනේෂන් හිරු ප්‍රවෘත්ති අංශය කළ විමසීමකදී සදහන් කළේ මෙහිදී පසුගිය දා පාර්ලිමේන්තුවේදී සම්මත කර ගත් පළාත් පාලන ආයතන ඡන්ද විමසීම් සංශෝධන පනතට අදාළව සංශෝධන සම්බන්ධයෙන් සාකච්ඡා කිරීමට නියමිත බවයි.\nපළාත් පාලන මැතිවරණය පැවැත්වීමට අදාළ හදිසි පනත් කෙටුම්පත් තුන, අනුමත කර ගැනීම මේ අනුව අද (06) සිදුවනවා.\nමහ නගර සභා, නගර සභා, ප්‍රාදේශීය සභා එම පනත් කෙටුම්පත්.\nඅද පැවැත්වෙන කැබිනට් රැස්වීමට සහභාගී වන ලෙස ඇමතිවරුන්ට ජනාධිපති කාර්යාලය ඊයේ (05) පෙරවරුවේ දැනුම් දී ඇතැයි සඳහන්.\nඊයේ පොහොය යෙදී තිබීම හේතුවෙන් මේ සතියේ කැබිනට් රැස්වීම නොපැවෙත්වෙන බව හා ලබන සතියේ සුපුරුදු පරිදි කැබිනට් රැස්වීම පැවැත්වෙන බව පසුගිය සතියේ කැබිනට් රැස්වීමේ දී ඇමතිවරුන්ට දැනුම් දී තිබුනා.\nමෙම පනත් කෙටුම්පත් අද කැබිනට් මණ්ඩලයේදී අනුමත කර ගැනීමෙන් පසු ඉතා නුදුරේදී ම ගැසට් මගින් ප්‍රකාශයට පත් කරනු ඇති.\nඊළඟ සතියේ දී මේවා පාර්ලිමේන්තුවට ඉදිරිපත් කිරීමට නියමිත බවද වාර්තා වනවා.\nපළාත් පාලන මැතිවරණ සංශෝධන පනත් කෙටුම්පත පසුගිය දා සම්මත වූ අතර ඡන්දය පැවැත්වීමට තවත් පනත් 3ක් (මහ නගර සභා, නගර සභා, ප්‍රාදේශීය සභා) සම්මත විය යුතු බව සඳහන්.\nමේ අතර, ශ්‍රී ලංකා නිදහස් පක්ෂ පාර්ලිමේන්තු මන්ත්‍රී කණ්ඩායමේ රැස්වීමක් ජනාධිපති මෛත්‍රීපාල සිරිසේනගේ ප්‍රධානත්වයෙන් අද රාත්‍රී 8ට පැවැත්වෙනවා.\nමෙහිදී ජනාධිපතිවරයාගෙන් ඉල්ලීමක් කිරීමට බලාපොරොත්තු වන බවයි ආණ්ඩුවෙන් ඉවත් විය යුතු බවට පසුගිය දා ප්‍රකාශයන් සිදුකළ නියෝජ්‍ය අමාත්‍යවරයෙකු හිරු ප්‍රවෘත්ති අංශය කළ විමසීමදී සඳහන් කළේ.\nතවත් වසර 02කින් පසු සම්මුතිවාදී ආණ්ඩුවෙන් ඉවත් විය යුතු බවත්, මේ සම්බන්ධයෙන් සාකච්ඡාවක් ලබාදෙන ලෙසත් ජනාධිපතිවරයාගෙන් ඉල්ලීමක් කිරීමට බලාපොරොත්තු වන බවත් මෙම නියෝජ්‍ය අමාත්‍යවරයා හිරු ප්‍රවෘත්ති අංශය කළ විමසීමකදී සදහන් කළා.\nමෙසේ මන්ත්‍රීවරුන් 12 දෙනෙකු පමණ කණ්ඩායමක් ලෙස සිය ඉල්ලීම ඉදිරිපත් කිරීමට නියමිත බව සඳහන්.\nමීට අමතරව පළාත් පාලන මැතිවරණය, 20 වන සංශෝධනය පිළිබඳවද අද අවධානය යොමු වනු ඇති.\nශ්‍රී ලංකා නිදහස් පක්ෂ  සංවත්සරයට නොපැමිණි නිදහස් පක්ෂ පාර්ලිමේන්තු මන්ත්‍රීවරුන් ගැන ද මෙහිදී සාකච්ඡා වනු ඇති බව දැනගන්නට ලැබෙනවා.",
       "URL": "https://www.hirunews.lk/170232/විශේෂ-කැබිනට්-රැස්වීමක්-අද-නිදහස්-පක්ෂ-පාර්ලිමේන්තු-කණ්ඩායමත්-ජනපති-හමුවේ",
       "Category": "Local News",
       "Parent URL": "https://www.hirunews.lk/local-news.php?pageID=4336"
}