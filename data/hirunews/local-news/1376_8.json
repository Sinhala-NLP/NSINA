{
       "Source": "hirunews",
       "Timestamp": "Friday, 04 February 2022 - 14:55",
       "Headline": "ජාත්‍යන්තර මූල්‍ය අරමුදලෙන් යහපත් ප්‍රතිචාරයක්",
       "News Content": "ශ්‍රී ලංකාව මූල්‍ය සහනයක් අපේක්ෂා කරන්නේ නම් ඒ පිළිබඳව සලකා බැලීමට සූදානම් බව ජාත්‍යන්තර මූල්‍ය අරමුදලේ ශ්‍රී ලංකා ප්‍රධානී මසාහිරෝ නොසාකි ප්‍රකාශ කළා.\nකෙසේ වෙතත්, ශ්‍රී ලංකා පාර්ශවයෙන් මෙතෙක් එවැනි ඉල්ලීමක් සිදුකර නොමැති බවයි විදෙස් මාධ්‍ය වෙත අදහස් දක්වමින් ඔහු ප්‍රකාශ කර ඇත්තේ.\nවර්තමානය වනවිට ශ්‍රී ලංකාව මුහුණදී ඇති ආර්ථික අර්බුදය සම්බන්ධයෙන් ජාත්‍යන්තර මූල්‍ය අරමුදලේ අවධානය යොමු වී ඇති බව එම සංවිධානය උපුටා දක්වමින් ආසියානු රටවල ආර්ථිකය සම්බන්ධයෙන් තොරතුරු වාර්තා කරන ඒෂියා ෆයිනෑන්ෂල් සඟරාව වාර්තා කරනවා.\nඑම සංවිධානයේ ශ්‍රී ලංකා ප්‍රධානියා වැඩිදුරටත් පෙන්වා දී ඇත්තේ කොරෝනා බලපෑම සහ සංචාරක කර්මාන්තයේ කඩා වැටීම මෙන්ම, විදේශ ප්‍රේෂණ අවම වීම වැනි කාරණා හේතුවෙන් ශ්‍රී ලංකා ආර්ථිකයට දැඩි ලෙස බලපෑම් එල්ල වී ඇති බවයි.\nශ්‍රී ලංකාවේ සාර්ව මූල්‍ය ඒකකය ශක්තිමත් කිරීම වෙනුවෙන් ජාත්‍යන්තර මූල්‍ය අරමුදල තාක්ෂණික සහය ලබාදීමේ මෙහෙයුමක් ද ලබන 9 වනදා ක්‍රියාත්මක කරන බව ඒෂියා ෆයිනෑන්ෂල් සඟරාවේ සඳහන්.\nමේ අතර, මුදල් අමාත්‍ය බැසිල් රාජපක්ෂ පසුගියදා පැවති මාධ්‍ය හමුවකදී කියා සිටියේ පවතින මූල්‍ය අර්බුදය විසඳීම සඳහා ජාත්‍යන්තර මූල්‍ය අරමුදලෙන් තාක්ෂණික සහාය ලබා ගැනීම සඳහා ලිඛිත ඉල්ලීමක් සිදුකර ඇති බවයි.\nමුදල් අමාත්‍යවරයාගේ මෙම ප්‍රකාශය පිළිබඳව කරුණු පැහැදිලි කරමින් මහබැංකු අධිපති අජිත් නිවාඩ් කබ්රාල් පසුව ට්විටර් සටහනක් එක් කර තිබුණා.\nඑහි දැක්වුණේ මුදල් අමාත්‍යවරයා පවසා ඇත්තේ අමාත්‍යාංශයේ ස්ථාපිත සාර්ව මූල්‍ය නව ඒකකය සඳහා ධාරිතාව ඉහළ නැංවීමේ සාමාන්‍ය තාක්ෂණික උපදෙස් ලබා ගැනීමක් පිළිබඳ පමණක් බවයි.\nඊට අදාළව ආර්ථික තත්ත්වය පිළිබඳ විශේෂඥ උපදෙස් ලබාදෙන ලෙස ශ්‍රී ලංකාව ජාත්‍යන්තර මූල්‍ය අරමුදල වෙතින් ඉල්ලීම හැර මුදල් අමාත්‍යවරයාගේ ප්‍රකාශයේ වෙනත් කිසිවක් සඳහන් නොවූ බව ද මහබැංකු අධිපතිවරයා පැහැදිලි කළා.",
       "URL": "https://www.hirunews.lk/296154/ජාත්‍යන්තර-මූල්‍ය-අරමුදලෙන්-යහපත්-ප්‍රතිචාරයක්",
       "Category": "Local News",
       "Parent URL": "https://www.hirunews.lk/local-news.php?pageID=1376"
}