{
       "Source": "hirunews",
       "Timestamp": "Wednesday, 06 April 2022 - 14:26",
       "Headline": "අප්‍රේල් 8 වැනි දා දීපව්‍යාප්ත වැඩ වර්ජනයක්",
       "News Content": "අප්‍රේල් 8 වැනි දා වැඩ වර්ජන ක්‍රියාවලියකට එළඹෙන බව සෞඛ්‍ය වෘත්තීය සමිති එකමුතුවේ කැදවුම්කරු රවී කුමුදේශ් පවසනවා.\nජනතාවගේ හඬට කන් දී වහා ම නිසි ක්‍රියාමාර්ගයකට එළඹෙන ලෙස ආණ්ඩුවට බල කිරීම මෙහි අරමුණ බව ඔහු සඳහන් කරනවා.\nඑහි දී ඔහු වැඩිදුරටත් මෙසේ ප්‍රකාශ කළා.\nජනතාවගේ හඩට කන්දීලා, දැන්වත් ශිෂ්ඨ සම්පන්න තීරණවලට එන්න බල කරමින්, අප්‍රේල් 8 සමස්ථ රාජ්‍ය, අර්ධ රාජ්‍ය හා පෞද්ගලික අංශයේ වැඩ වර්ජනයක් ක්‍රියාත්මක කරනවා.\nඒකටත් ප්‍රතිචාර නැත්නම් ඇඛණ්ඩ වර්ජනයකට වෘත්තීය සමිති ව්‍යාපාරය විදිහට අපි සූදානම්.\nජනතා පීඩාව ඉවර කරන්න ජන හඩ ජයග්‍රහණය කරවන්න සිදු කරණ ඒ වර්ජනයේදී අපි රෝහල් සේවාව කඩා වැටෙන්න දෙන්නේ නෑ.\nරෝගීන්ගේ සේවාවන් ආවරණය කරන ගමන් අපි ඒ වර්ජනයට සහය දක්වනවා.\nගෝඨාභය රාජපක්ෂ ජනාධිපතිවරයාට ගෙදර යන්න කියන්නේ ඔහුට දේශපාලනික ව ඇති විරෝධය නිසාම නෙවේ.\nඔහුට චන්දය දීලා, ඔහුව විශ්වාස කරලා ජනධිපති පුටුවේ ඉන්දවපු බහුතරයක් අද පාරට බැහැලා 'ගෝ ගෝටා හෝම්' කියන්නේ තරහටම නෙවේ.\nඔහුගේ වැඩපිළිවෙල අසාර්ථක බව ඔප්පු වෙලා තියන නිසා.\nඒ අතර ජොන්ස්ටන් වගේ ඇමතිවරු ඔහුව පාර්ලිමේතු යවපු ජනතාවටම චැලෙන්ජ් කරනවා, අපි යන්නේ නෑ, අපි මුහුණ දෙනවා කියලා.\nඒක චන්ඩිකමක් නෙවේ.\nතවම ශිෂ්ඨ විදිහට තීරණාරගෙන, අවසාන අඩියට වැටිලා තියන රට ගැනවත් හිතන්න වුවමණාවක් නැති බව ප්‍රදර්ශනය කිරීමක්.\nඅද සෞඛ්‍ය ඇමති කෙනෙක් නෑ.\nඒත් පැය විසිහතරකින් මාර්ග සංවර්ධන ඇමතිව යලි පත් කරනවා.\nඇයි ඒ?\nගසා කන්න පුළුවන් අන්තිම සල්ලි ටිකත් පිල්ලි ගහන්න ඕනේ නිසා.",
       "URL": "https://www.hirunews.lk/301340/අප්‍රේල්-8-වැනි-දා-දීපව්‍යාප්ත-වැඩ-වර්ජනයක්",
       "Category": "Local News",
       "Parent URL": "https://www.hirunews.lk/local-news.php?pageID=1246"
}