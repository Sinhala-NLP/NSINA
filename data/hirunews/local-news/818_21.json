{
       "Source": "hirunews",
       "Timestamp": "Friday, 07 October 2022 - 18:40",
       "Headline": "දයාසිරිගේ ප්‍රකාශය ගැන සී.අයි.ඩී යට පැමිණිල්ලක්",
       "News Content": "සපුගස්කන්ද පිරිපහදුව වසා දැමුණ ද රට තුළ ඉන්ධන හිඟයක් ඇති නොවන බව විදුලිබල හා බලශක්ති අමාත්‍ය කංචන විජේසේකර පවසනවා.\nඔහු සිය ට්විටර් ගිණුමට සටහනක් එක් කරමිනුයි මේ බව කියා සිටියේ.\nලංකා ඛනිජ තෙල් නීතිගත සංස්ථාව සතුව ප්‍රමාණවත් තරම් පිරිපහදු කළ ඉන්ධන තොග ඇති බව ඔහු එම සටහනේ දක්වා තිබෙනවා.\nබොරතෙල් මිලදී ගැනීමට විදේශ විනිමය නොමැති වීම හේතුවෙනුයි මෙලෙස පිරිපහදුව වසා දමා ඇත්තේ.\nපිරිපහදු කළ ඉන්ධන මිලදී ගැනීම සඳහා අවශ්‍ය විදේශ විනිමය මහබැංකුව විසින් සපයා දෙන අතර, පැවති විදේශ විනිමය යූරල් බොරතෙල් නෞකා දෙකකට ගෙවීම සඳහා වැය කිරීම මෙම තත්ත්වයට හේතු වූ බව ද අදාළ ට්විටර් සටහනේ දැක්වෙනවා.\nප්‍රමාණවත් පරිදි විදේශ විනිමය සපයා ගැනීමට හැකිවූ වහාම දැනට දින 10 ක කාලයක් තිස්සේ මුහුදේ නැංගුරම්ලා ඇති ඊ.එස්.පී.ඕ වර්ගයේ බොරතෙල් මෙට්‍රික් ටොන් ලක්ෂයක් රැගත් නෞකාවෙන් බොරතෙල් ගොඩබෑමට කටයුතු කරන බව අමාත්‍යවරයා නිකුත් කළ ට්විටර් පණිවුඩයේ වැඩිදුරටත් සඳහන්.\nමේ අතර, බොරතෙල් ආනයනයේදී බරපතළ වංචාවක් දූෂණයක් හා අක්‍රමිකතාවක් සිදුව ඇති බවට පාර්ලිමේන්තු මන්ත්‍රී දයාසිරි ජයසේකර පසුගියදා මාධ්‍ය හමුවක් කැඳවමින් සිදුකළ ප්‍රකාශය සම්බන්ධයෙන් විධිමත් පරීක්ෂණයක් කරන ලෙස ඉල්ලා දේශප්‍රේමි එක්සත් ජාතික පක්ෂය අද (07) අපරාධ පරීක්ෂණ දෙපාර්තමේන්තුවට පැමිණිල්ලක් ඉදිරිපත් කළා.\nමේ අතර, තමන් කිසිදු ආකාරයකින් විදුලි බිල ගෙවීම පැහැර හැර නොමැති අතර, තවත් මැති ඇමතිවරුන් බිල්පත් ගෙවීමට සිටින බව ශ්‍රී ලංකා නිදහස් පක්ෂයේ මහලේකම් පාර්ලිමේන්තු මන්ත්‍රී දයාසිරි ජයසේකර ප්‍රකාශ කළා.\nඔහු මේ බව කියා සිටියේ විදුලිබිල නොගෙවූ බවට විදුලිබල හා බලශක්ති අමාත්‍ය කංචන විජේසේකර අද පාර්ලිමේන්තුවේදී වරප්‍රසාද ප්‍රශ්නයක් මතුකළ අවස්ථාවේදීයි.\nහෙට සිට ලබන සඳුදා දක්වා පැය දෙකයි විනාඩි 20 ක විදුලි කප්පාදුවක් සිදුකිරීමට විදුලිබල මණ්ඩලයට මහජන උපයෝගිතා කොමිසම අද අවසර ලබා දුන්නා.",
       "URL": "https://www.hirunews.lk/317279/දයාසිරිගේ-ප්‍රකාශය-ගැන-සී-අයි-ඩී-යට-පැමිණිල්ලක්",
       "Category": "Local News",
       "Parent URL": "https://www.hirunews.lk/local-news.php?pageID=818"
}