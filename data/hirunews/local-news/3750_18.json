{
       "Source": "hirunews",
       "Timestamp": "Thursday, 13 September 2018 - 11:44",
       "Headline": "රක්වානේ වෙඩි තැබීමකින් පුද්ගලයෙකු මරුට",
       "News Content": "රක්වාන - උතුරු පනාපිටිය - කහවත්ත ප්‍රදේශයේදී සිදුවූ වෙඩි තැබීමකින් පුද්ගලයෙකු ජීවිතක්ෂයට පත්ව තිබෙනවා.\nසිය නිවස අසල විදුලි පන්දමක් දැල්වෙන ආකාරය දැක ඒ පිළිබඳව විපරම් කිරීමට නිවසේ දොර විවෘත කර විනාඩි කිහිපයක් තුල මෙම වෙඩි ප්‍රහාරය එල්ල වී ඇති බවයි පොලිසිය සඳහන් කළේ.\nඊයේ රාත්‍රී 8 ත් 8.30 අතර කාලය තුල සිදු වූ මෙම වෙඩි තැබීමෙන් මියගොස් ඇත්තේ 47 හැවිරිදි පුද්ගලයෙක්.\nමෙම පුද්ගලයා තම දරුවන් දෙදෙනා ද සමග නිවසේ රූපවාහිනිය නරඹමින් සිටියදීයි නිවෙස ආසන්නයේ විදුලි පන්දමක් දැල්වෙන ආකාරය දැක ඇත්තේ.\nඅනතුරුව නිවසේ ඉදිරි දොර විවෘත කර එම ස්ථානයට ගොස් විනාඩි කිහිපයක් ගතවන විට වෙඩි ශබ්දයක් ඇසී ඇතැයි සඳහන්.\nපසුව නිවැසියන් ගොස් පරීක්ෂා කිරීමේ දී අදාළ පුද්ගලයා තුවාල සහිතව බිම වැටී සිට ඇති අතර කහවත්ත රෝහලට ඇතුලත් කිරීමේ දී ඔහු මියගොස් තිබෙනවා.\nසැකකරුවන් සම්බන්ධයෙන් මෙතෙක් අනාවරණ වී නොමැති අතර ඔවුන් අත්අඩංගුවට ගැනීම සඳහා රක්වාන පොලිසියයි විමර්ශණ මෙහෙයවන්නේ.",
       "URL": "https://www.hirunews.lk/199792/රක්වානේ-වෙඩි-තැබීමකින්-පුද්ගලයෙකු-මරුට",
       "Category": "Local News",
       "Parent URL": "https://www.hirunews.lk/local-news.php?pageID=3750"
}