{
       "Source": "hirunews",
       "Timestamp": "Sunday, 17 April 2022 - 9:10",
       "Headline": "පාසල් වේලාව පැයකින් දිගු කිරීමට ගත් තීරණය නැවතෙයි",
       "News Content": "පාසල්වල ඉගැන්වීමේ කාලසීමාව අමතර පැයකින් දීර්ඝ කිරීමට ගනු ලැබූ තීරණය තාවකාලිකව අවලංගු කළ බව අධ්‍යාපන අමත්‍යාංශය පවසනවා.\nමේ වසරේ විෂයමාලා ආවරණය කිරීම සඳහා පවතින සීමිත කාලසීමාව සැළකිල්ලට ගෙන ඉදිරි පාසල් වාරයෙ සිට මෙලෙස ඉගැන්වීමේ කාලසීමාව පැයකින් දීර්ඝ කිරීමට තීරණය කලේ පසුගිය 6 වනදායි.\nඒ අනුව හෙටින් ආරම්භ වන පාසල් වාරය තුළ එය ක්‍රියාවට නැංවීමටයි සැලසුම් කර තිබුණේ.\nකෙසේ නමුත් එලෙස පාසල් කාලය දීර්ඝ කිරීමේ තීරණය වෙනස් කළ බව අධ්‍යාපන අමාත්‍යාංශය අද නිවේදනය කළා.\nමේ අතර, 2022 වසර සදහා වන පළමු පාසල් වාරය හෙට ආරම්භ කිරීමට නියමිතයි.\nසියලු ශ්‍රේණි සදහා ඉගැන්වීම් කටයුතු හෙට ආරම්භ කළද 2022 වසර සදහා පළමු ශ්‍රේණියට ඇතුලත් වන සිසුන් සදහා ඉගැන්විම් කටයුතු අනිද්දා සිදු කෙරෙන බවයි අධ්‍යාපන අමාත්‍යාංශය සදහන් කළේ.\nමේ අතර, හෙට ඇරඹෙන නව පාසල් වාරය වෙනුවෙන් පාසල් පංති කාරම පිරිසිදු කිරීම අද සිදු කෙරෙනවා.\nදෙමාපියන් සහ සිසුන්ගේ සහභාගිත්වයෙන් අදාළ පිරිසිදු කටයුතු සිදු කෙරෙන බවයි අප වාර්තාකරුවන් ප්‍රකාශ කළේ.\nඑමෙන්ම, කොරෝනා වසංගත තත්ත්වය හේතුවෙන් පාසල්වල අධ්‍යාපන කටයුතුවල සිදු වූ ප්‍රමාදය හේතුවෙන් ජනවාරි මාසයේ දී දරුවන්ගේ ශ්‍රේණි මාරු කිරිම සිදු නො වූ අතර එය අප්‍රේල් නිවාඩුවෙන් අනතුරුව සිදු කිරීමට නියමිත යි.\nමේ අතර වසර 02ක විරාමයකින් පසු ගුරුමාරු යළි ආරම්භ කිරීමට අධ්‍යාපන අමාත්‍යාංශය මේ වන විට කටයුතු කරමින් සිටිනවා.\nඑම මාරු කිරීම් හෙට නව පාසල් ආරම්භ වු පසු ක්‍රියාත්මක කරන ලෙසයි ගුරු සංගම් අධ්‍යාපන අමාත්‍යාංශයෙන් ඉල්ලා සිටින්නේ.\nමේ අතර, මුස්ලිම් පාසල් සදහා 2022 පළමු ශ්‍රේණියේ පංති ආරම්භය මැයි 5 වැනි දා සිදු වන බවත් අධ්‍යාපන අමාත්‍යාංශය නිවේදනය කරනවා.",
       "URL": "https://www.hirunews.lk/302120/පාසල්-වේලාව-පැයකින්-දිගු-කිරීමට-ගත්-තීරණය-නැවතෙයි",
       "Category": "Local News",
       "Parent URL": "https://www.hirunews.lk/local-news.php?pageID=1226"
}