{
       "Source": "hirunews",
       "Timestamp": "Wednesday, 28 December 2016 - 8:33",
       "Headline": "Update :- හිටපු අග්‍රාමාත්‍ය රත්නසිරි වික්‍රමනායකගේ දේහය පාර්ලිමේන්තු සංකීර්ණයට (ඡායාරූප)",
       "News Content": "අභාවප්‍රාප්ත හිටපු අග්‍රාමාත්‍ය රත්නසිරි වික්‍රමනායකගේ දේහය මේ වනවිට පාර්ලිමේන්තු සංකීර්ණයේ තැන්පත් කර තිබෙනවා.\nකොළඹ පෞද්ගලික මල් ශාලාවක අද උදෑසන තැන්පත් කර තිබූ දේහය පාර්ලිමේන්තු සංකීර්ණය වෙත රැගෙන ඒමෙන් පසු දේහය භාරගනු ලැබුවේ කථානායක කරූ ජයසූරිය ඇතුළු මන්ත්‍රීවරුන් විසින්.\nපසුව දේහය විශේෂයෙන් සකස් කළ පීඨිකාවක තැන්පත් කරනු ලැබුවා.\nමෙම අවස්ථාවට විපක්ෂ නායක ආර්. සම්බන්ධන්, හිටපු ජනාධිපති මහින්ද රාජපක්ෂ ද, එක්ව සිටින බවයි හිරු වාර්තාකරු කියා සිටියේ.\nහිටපු අග්‍රාමාත්‍ය රත්නසිරි වික්‍රමනායකගේ දේහය අද පස්වරුවේ හොරණ පිහිටි ඒ මහතාගේ නිවස වෙත රැගෙන යාමට නියමිතව තිබෙනවා.\nදේහය පිළිබද අවසන් කටයුතු ලබන 31 වනදා පූර්ණ රාජ්‍ය අනුග්‍රහය සහිතව සිදුකිරීමට නියමිතයි.\nUpdate :- Wednesday, December 28, 2016  11.01am\n---------------------------------------------------------------------\nඍජුව අදහස් පළ කළ දේශපාලනඥයෙකු ලෙස රත්නසිරි වික්‍රමනායක, ලාංකේය දේශපාලනය තුළ අනන්‍යගතවන බව ජනාධිපති මෛත්‍රිපාල සිරිසේන ප්‍රකාශ කළා.\nඒ, හිටපු අග්‍රාමාත්‍ය රත්නසිරි වික්‍රමනායකගේ අභාවය වෙනුවෙන් ශෝක පණිවුඩයක් නිකුත් කරමින්.\nශ්‍රී ලංකා නිදහස් පක්ෂය අභියෝගයන්ට ලක්වූ සැමවිටම පක්ෂය වෙනුවෙන් උපරිම කැපවීම ප්‍රතිපත්ති ගරුකව ලබාදුන් නායකයෙකු ලෙසයි ජනාධිපතිවරයා ඔහු හඳුන්වා දෙන්නේ.\nහිටපු අග්‍රාමාත්‍ය රත්නසිරි වික්‍රමනායක කොළඹ පෞද්ගලික රෝහලක ප්‍රතිකාර ලබමින් සිටියදී ඊයේ දහවල් අභාවප්‍රාප්ත වුණා.\nමියයනවිට 83 වන වියේ පසුවූ ඔහු ජනාධිපති ජ්‍යෙෂ්ඨ උපදේශකවරයෙකු ලෙසද කටයුතු කළා.\nහිටපු අග්‍රාමාත්‍ය රත්නසිරි වික්‍රමනායකගේ දේහය අද පෙරවරු 10.30 ත් 11.30 ත් අතර කාලය තුළ පාර්ලිමේන්තුවේ තැන්පත් කෙරෙන අතර, එහිදී මන්ත්‍රීවරුන්ට දේහයට අවසන් ගෞරව දැක්විය හැකි බවයි කථානායක මාධ්‍ය අංශය ප්‍රකාශ කළේ.\nඑසේම ඔහුගේ අවමංගල්‍ය කටයුතු පූර්ණ රාජ්‍ය අනුග්‍රහයෙන් සිදුකරන ලෙස ජනාධිපති මෛත්‍රිපාල සිරිසේන අදාළ අංශවලට උපදෙස් ලබාදී තිබුනා.\nහිරු ප්‍රවෘත්ති අංශය කළ විමසීමකදී අභාවප්‍රාප්ත හිටපු අග්‍රාමාත්‍ය රත්නසිරි වික්‍රමනායකගේ පුත් පාර්ලිමේන්තු මන්ත්‍රි විදුර වික්‍රමනායක ප්‍රකාශ කළේ දේහය පිළිබඳ අවසන් කටයුතු 31 වනදා පස්වරුවේ හොරණදී සිදුකිරීමට තීරණය කළ බවයි.",
       "URL": "https://www.hirunews.lk/150728/update-හිටපු-අග්‍රාමාත්‍ය-රත්නසිරි-වික්‍රමනායකගේ-දේහය-පාර්ලිමේන්තු-සංකීර්ණයට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4735"
}