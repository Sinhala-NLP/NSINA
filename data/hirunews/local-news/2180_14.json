{
       "Source": "hirunews",
       "Timestamp": "Saturday, 30 January 2021 - 12:55",
       "Headline": "ක්‍රිකට් ගොඩගන්න හිටපු ක්‍රිකට් ක්‍රීඩකයන් කිහිප දෙනෙකු නම් යෝජනා වෙයි (වීඩියෝ)",
       "News Content": "ශ්‍රී ලංකා ක්‍රිකට් යළි නගාසිටුවීම සඳහා ප්‍රධාන කරුණු 7කින් සමන්විත යෝජනාවලියක් ක්‍රීඩා අමාත්‍යාංශය ඉදිරිපත් කර තිබෙනවා.\nඒ පසුගියදා ක්‍රීඩා අමාත්‍ය නාමල් රාජපක්ෂ මහතාගේ ප්‍රධානත්වයෙන් ශ්‍රී ලංකා ක්‍රිකට් බලධාරීන් ,ජාතික ක්‍රීඩා සභාවේ සභාපති මහේල ජයවර්ධන සහ ශ්‍රී ලංකා ක්‍රිකට් කණ්ඩායමේ ප්‍රධාන පුහුණුකරු ඇතුළු නිලධාරීන් කිහිප දෙනෙකුගේ සහභාගිත්වයෙන් පැවැති සාකච්ඡාවේදී සලකා බැලුණු කරුණුවලට අනුවයි.\nඒ අනුව ශ්‍රී ලංකා ක්‍රිකට් ක්‍රීඩාවේ දියුණුවට ඉදිරිපත් කළ අදාළ කරුණු 7 වන්නේ.\n01 - දැනට පවතින ක්‍රිකට් තේරීම් කමිටුව ගැන සලකා බලමින් නව තේරීම් කමිටුවක් පත් කිරීම.\n02 - පවතින පළමු පෙළ ක්‍රිකට් තරගාවලිය ගැන සලකා බලා එහි ව්‍යුහය අනුව පළමු කාණ්ඩයේ කණ්ඩායම ගණන අවම වශයෙන් 8 ක් සහ උපරිමය 14කට සීමා කිරීම. පළමු කාණ්ඩ යටතේ දෙවැනි කාණ්ඩයට අයත්  කණ්ඩායම් එක් නොකිරීම.\n03 - නව සුපිරි පළාත් තරගාවලියක් සංවිධාන කිරීම.\n04 - ශ්‍රී ලංකා ක්‍රිකට් කණ්ඩායම සඳහා පත් කළ හැකි නිලධාරීන් හදුනා ගැනීම.\nඒ අනුව කණ්ඩායම් උපදේශක , ක්‍රිකට් අධ්‍යක්ෂ සහ පූර්ණ කාලීන ක්‍රිකට් කළමනාකරු ලෙස තනතුරු නම් කිරීමට යෝජිතයි\n05 - ‍ක්‍රීඩකයින්ගේ සහ පුහුණුකරුවන්ගේ ගිවිසුම් සකස් කිරීමේදී දිරිගැන්වීමේ ක්‍රියාපටිපාටිය ගැන සලකා බැලීම.\nමෙහිදී ඔවුන්ගේ පෞද්ගලික දක්ෂතා සහ අඛණ්ඩ විනය පවත්වා ගැනීම කෙරෙහි අවධානය යොමු කරනු ඇති.\n06 - ශ්‍රී ලංකා ක්‍රිකට් කළමනාකරු මගින් ක්‍රීඩකයින්ගේ සහ සහාය කාර්ය මණ්ඩල නිලධාරීන්ගේ ක්‍රියාකාරීත්වය නිරීක්ෂණය කිරීමේදී ඔවුන්ගේ ශාරීරික යෝග්‍යතා සහ විනය ගැන වඩාත් සැලකිලිමත් වීම.\n07 - ජාතික සහ ජාත්‍යන්තර ක්‍රිකට් ව්‍යුහය සකස් කිරීමේදී නිර්දේශිත ක්‍රිකට් කමිටුවක් නම් කිරීම යන කරුණුයි.\nමේ අතර අදාළ නිර්දේශිත කමිටුව සඳහා හිටපු ක්‍රිකට් ක්‍රීඩකයන් කිහිප දෙනෙකු නම් කිරීමේ සූදානමක් පවතින බව ක්‍රිකට් අභ්‍යන්තර ආරංචි මාර්ග මගින් වාර්තා වනවා.\nඒ අතරට අරවින්ද ද සිල්වා ,මහේල ජයවර්ධන ,කුමාර් සංගක්කාර , මුත්තයියා මුරලිදරන් සහ රොෂාන් මහනාමගේ නම් ඇතුළත් වන බවටයි වාර්ථා වන්නේ.",
       "URL": "https://www.hirunews.lk/261136/ක්‍රිකට්-ගොඩගන්න-හිටපු-ක්‍රිකට්-ක්‍රීඩකයන්-කිහිප-දෙනෙකු-නම්-යෝජනා-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2180"
}