{
       "Source": "hirunews",
       "Timestamp": "Friday, 11 February 2022 - 16:18",
       "Headline": "දරුවෙකු මියයාමේ සිද්ධිය සම්බන්ධයෙන් අත් අඩංගුවට ගත් මව රිමාන්ඩ් - පියා සහ මිත්තණියට ඇප  (වීඩියෝ)",
       "News Content": "බඩල්ගම පොලිස් වසමේ ආඬිමුල්ල ප්‍රදේශයේ නිවසක සැක කටයුතු ලෙස මියගිය වයස අවුරුදු 10 ක පමණ වන පිරිමි දරුවාගේ මරණය සම්බන්ධයෙන් අත්අඩංගුවට ගත් දරුවාගේ මව, පියා සහ මිත්තණිය අද (11) මීගමුව මහේස්ත්‍රාත් අධිකරණයට ඉදිරිපත් කෙරුණා.\nඑහිදී මියගිය දරුවාගේ පියා සහ මිත්තණිය ලක්ෂ 5 බැගින් වූ පුද්ගල ඇප මත මුදා හැරුණු අතර දරුවාගේ මව ලබන 18 දක්වා රක්ෂිත බන්ධනාගාර ගත කිරීමට මීගමුව ප්‍රධාන මහේස්ත්‍රාත් ටී.එන්.එල් මහවත්ත නියෝග කළා.\nබඩල්ගම ආඬිමුල්ල ප්‍රදේශයේ නිවසකින් හමා ආ සැකකටයුතු දුර්ගන්ධයක් සම්බන්ධයෙන් අසල්වාසීන් බඩල්ගම පොලිසියට සිදුකළ දැනුම්දීමක් අනුවයි අදාළ විමර්ශනය ක්‍රියාත්මක වූයේ.\nඑහිදී අදාළ නිවසේ කාමරයක ඇඳක් මත මියගොස් සිටි වයස අවුරුදු 10 ක පමණ පිරිමි දරුවෙකුගේ මළ සිරුරක් හමුවූ බවයි පොලිසිය වාර්තා කළේ.\nමේ දරුවා පසුගිය හත්වැනි දා උගුරේ සෙම හිරවීම් රෝගී තත්ත්වයකින් පෙලී තිබෙන අතර දරුවාගේ දෙමව්පියන් විසින් ඔහු කිසිදු වෛද්‍ය ප්‍රතිකාරයක් සඳහා යොමු කර නොමැති බවයි වාර්තා වන්නේ.\nදෙමාපියන් විසින් දරුවා වෛද්‍ය ප්‍රතිකාර වෙත යොමු කරනු වෙනුවට කාමරයක තබා ගෙන රෝගය සුව වන තුරු ආගමික යාඥාවන් සිදුකර ඇති අතර දරුවා මියගොස් ඇත්තේ එම යාඥා අතරතුරයි.",
       "URL": "https://www.hirunews.lk/296762/දරුවෙකු-මියයාමේ-සිද්ධිය-සම්බන්ධයෙන්-අත්-අඩංගුවට-ගත්-මව-රිමාන්ඩ්-පියා-සහ-මිත්තණියට-ඇප-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1362"
}