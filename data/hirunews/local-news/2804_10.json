{
       "Source": "hirunews",
       "Timestamp": "Friday, 10 April 2020 - 18:59",
       "Headline": "පී.සී.ආර්. පරීක්ෂණ කට්ටල 20,000ක් රැගත් චීන ගුවන් යානය දිවයිනට - (ඡායාරූප)",
       "News Content": "කොරෝනා පරීක්ෂණ කට්ටල 20,064ක් රැගත් විශේෂ භාණ්ඩ ප්‍රවාහන ගුවන් යානය චීනයේ සිට දිවයිනට පැමිණ තිබෙනවා.\nඑමගින් රැගෙන එන පී.සී.ආර්. හෙවත් කොරෝනා වෛරස් ආසාදනය සහතික කළ හැකි පරීක්ෂණ කට්ටල තොගයේ වටිනාකම ඇමරිකානු ඩොලර් එක්ලක්ෂ 30,000ක් පමණ වන බව සඳහන්.\nචීන ප්‍රකෝටිපති අලිබාබා ව්‍යාපාර ජාලයේ නිර්මාතෘ ජැක් - මා විසින් මෙම පරීක්ෂණ කට්ටල තොගය පරිත්‍යාග කර තිබෙනවා.\nඑමෙන්ම, ඉදිරි සතියේ තවත් පරීක්ෂණ කට්ටල 20,000ක් දිවයිනට රැගෙන ඒමට නියමිත බවයි මෙරට චීන තානාපති කාර්යාලය සඳහන් කළේ.\nමේ අතර, යූ.එස්.ඒඩ් හෙවත් ජාත්‍යන්තර සංවර්ධනය සඳහා වන එක්සත් ජනපද නියෝජිතායතනය මගින් මෙරට කොවිඩ් නයින්ටීන් වෛරසයේ ව්‍යාප්තිය පාලනය කිරීමේ කටයුතු සඳහා ඇමරිකානු ඩොලර් මිලියන 1.3ක මුදලක් ලබාදීමට පියවර ගෙන තිබෙනවා.\nඑය ශ්‍රී ලංකා මුදලින් රුපියල් කෝටි 26කට ආසන්නයි.\nමේ අතර, මෙරට බ්‍රිතාන්‍ය මහකොමසාරිස්වරිය වන සේරා හල්ටන් බ්‍රිතාන්‍ය සංචාරකයන්ට සමාජ මාධ්‍ය ඔස්සේ දැනුවත් කිරීමක් සිදුකර තිබෙනවා.\nඇය සඳහන් කරන්නේ සිය රජයේ උපදෙස් අනුව, නැවත ශ්‍රී ලංකාවට පැමිණි බ්‍රිතාන්‍ය සංචාරකයන් බ්‍රිතාන්‍ය බලා යාමට කටයුතු කළ යුතු බවයි.",
       "URL": "https://www.hirunews.lk/238358/පී-සී-ආර්-පරීක්ෂණ-කට්ටල-20000ක්-රැගත්-චීන-ගුවන්-යානය-දිවයිනට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=2804"
}