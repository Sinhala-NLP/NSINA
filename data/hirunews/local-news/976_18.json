{
       "Source": "hirunews",
       "Timestamp": "Sunday, 31 July 2022 - 21:30",
       "Headline": "තද වැසි සහ සුළං පිළිබඳ කාලගුණයෙන් අවවාදාත්මක නිවේදනයක්",
       "News Content": "තද වැසි සහ සුළං පිළිබඳ කාලගුණ විද්‍යා දෙපාර්තමේන්තුවේ ස්වභාවික විපත් පිළිබඳ පූර්ව අනතුරු ඇඟවීමේ මධ්‍යස්ථානය විසින් අවවාදාත්මක නිවේදනයක් නිකුත් කර තිබෙනවා.\nඒ අද රාත්‍රි 8.30 සිට ඉදිරි පැය 24ක කාලයක් දක්වා වලංගු වන ආකාරයෙන්.\nඑහි දැක්වෙන්නේ හෙට සිට නිරිත දිග මෝසම් තත්ත්වයේ සක්‍රිය වීමක් බලාපොරොත්තු වන බවයි.\nදිවයිනේ නිරිත දිග කොටසේ බස්නාහිර, සබරගමුව, මධ්‍යම පළාත්වලත් ගාල්ල සහ මාතර දිස්ත්‍රික්කවලත් වැසි තත්ත්වයේ වැඩි වීමක් හා මධ්‍යම කඳුකරයේ බටහිර බෑවුම් ප්‍රදේශවලත් බස්නාහිර සහ දකුණු පළාත්වලත් සුළං වේගයේ වැඩි වීමක් ද බලාපොරොත්තු වනවා.\nබස්නාහිර සබරගමුව උතුරු සහ වයඹ පළාත්වලත් මහනුවර නුවරඑළිය ගාල්ල සහ මාතර දිස්ත්‍රික්වලත් විටින් විට වැසි හෝ ගිගුරුම් සහිත වැසි ඇතිවන අතර ඇතැම් ස්ථානවලට මිලිමීටර් 100ට වැඩි තද වැසි ද ඇතිවිය හැකියි.\nමධ්‍යම කඳුකරයේ බටහිර බෑවුම් ප්‍රදේශවලත් බස්නාහිර සහ දකුණු පළාත්වලත් සුළඟේ වේගය විටින් විට පැයට කිලෝමීටර් 50ක් පමණ දක්වා වැඩි වීමේ හැකියාවක් ද පවතිනවා.\nමේ හේතුවෙන් විශේෂයෙන් නායයාම් අවදානම සහිත කඳුකර ප්‍රදේශවල සහ ගංගා ආශ්‍රිතව පහත් බිම්වල ජීවත්වන ජනතාවට මේ සම්බන්ධයෙන් විමසිලිමත් වන ලෙසටයි දැනුම් දෙන්නේ.\nකඳුකර ප්‍රදේශවල මාර්ග භාවිත කරන්නන් සහ රථ වාහන පදවන්නන් මේ සම්බන්ධයෙන් අවදානය යොමු කරන ලෙසට කාලගුණ විද්‍යා දෙපාර්තමේන්තුව ප්‍රකාශ කළා.\nඅකුණු මගින් සිදුවන අනතුරු අවම කර ගැනීමට අවශ්‍ය පියවර ගත යුතු අතර කඩා වැටෙන ගස්වලින් සහ විදුලි රැහැන්වලින් ආරක්ෂා වන ලෙසට ද දැනුම් දෙනවා.\nකාලගුණ විද්‍යා දෙපාර්තමේන්තුව විසින් ඉදිරි නිවේදන පිළිබඳ අවදානයෙන් සිටිය යුතු අතර හදිසි තත්ත්වයකදී ප්‍රාදේශීය ආපදා කළමනාකරණ නිලධාරින්ගේ සහය පතන ලෙසට ද කාලගුණ විද්‍යා දෙපාර්තමේන්තුව ප්‍රකාශ කළා.\nමේ අතර හෙට සිට බේරුවල සිට ගාල්ල හම්බන්තොට හරහා පොතුවිල් දක්වා වෙරළට ඔබ්බෙන් වන මුහුදු ප්‍රදේශවල සුළගේ වේගය පැයට කිලෝමීටර් 60ක් 70ක් දක්වා වැඩි විය හැකි අතර එම මුහුදු ප්‍රදේශ ඉතා රළු විය හැකියි.\nපුත්තලම සිට කොළඹ හරහා බේරුවල දක්වා වෙරළට ඔබ්බෙන් වන මුහුදු ප්‍රදේශවල සුළඟේ වේගය විටින් විට පැයට කිලෝමීටර් 50ක් 60ක් දක්වා වැඩි වන අතර එම මුහුදු ප්‍රදේශ විටින් විට රලු වීමේ හැකියාවක් පවතිනවා.\nඑමෙන්ම බේරුවල සිට ගාල්ල හම්බන්තොට හරහා පොතුවිල් දක්වා වෙරළට ඔබ්බෙන් වන මුහුදු ප්‍රදේශවල මුහුදු රළවල උස මීටර් 2.5ක් 3.5ක් පමණ ඉහළ යාමේ හැකියාවක් ද පවතින බවයි කාලගුණ විද්‍යා දෙපාර්තමේන්තුව කියාසිටියේ.\nඑබැවින් මෙම මුහුදු ප්‍රදේශවල හෙට පෙරවරු 6 සිට නැවත දැනුම් දෙන තුරු ධීවර සහ නාවික කටයුතුවල නොයෙදන ලෙසට දැනුම් දෙනවා.",
       "URL": "https://www.hirunews.lk/311522/තද-වැසි-සහ-සුළං-පිළිබඳ-කාලගුණයෙන්-අවවාදාත්මක-නිවේදනයක්",
       "Category": "Local News",
       "Parent URL": "https://www.hirunews.lk/local-news.php?pageID=976"
}