{
       "Source": "hirunews",
       "Timestamp": "Tuesday, 06 August 2019 - 13:29",
       "Headline": "පල්ලෙවෙල මත්පැන් පානය කල තවත් අයට රෝහල් ගත වෙන්නැයි සෞඛ්‍ය අංශයෙන් ඉල්ලීමක්",
       "News Content": "මීරිගම - බාදුරාගොඩ - පල්ලෙවෙල ප්‍රදේශයේ නීතිවිරෝධී මත්පැන් ස්කාගාරයේ මත්පැන් පානය කළ පුද්ගලයින් සිටිත් නම් වහාම රෝහල් ගතවන ලෙස සෞඛ්‍ය අංශ ඉල්ලීමක් කරනවා.\nමෙහි මත්පැන් පානය කිරීමෙන් පසු මේ වනවිට පුද්ගලයින් 13 දෙනෙකු මියගොස් ඇති අතර, විස්සකට අධික පිරිසක් තවදුරටත් රෝහල් කිහිපයක ප්‍රතිකාර ලබන බවයි වාර්තා වන්නේ.\nඊයේ දිනයේදී දඹදෙණිය රෝහලට ද ප්‍රතිකාර ලබා ගැනීම සදහා පුද්ගලයින් 9 දෙනෙකු ඇතුළත් වී ඇති අතර, ඉන් දෙදෙනෙකු වෙනත් රෝහල් වෙත මාරු කර යවා තිබෙනවා.\nමින් ඇතමෙකු රෝහල් ගත වී ඇත්තේ මෙම සිද්ධිය මාධ්‍ය මගින් වාර්තා වීමෙන් පසුවයි.\nඑසේම, අදාළ මත්පැන් නිෂ්පාදනාගාරයේ මත්පැන් පානය කළ පුද්ගලයින් දෙදෙනෙකු ද ඊයේ පස්වරුවේ මීරිගම රෝහලට ඇතුළත් කර ඇති බව සදහන්.\nමීරිගම සෞඛ්‍ය වෛද්‍ය නිලධාරි වෛද්‍ය රුවන් රණසිංහ කියා සිටියේ මෙහි නිෂ්පාදනය කරන නීතිවිරෝධී මත්පැන් වෙනත් ප්‍රදේශ වෙත ද බෙදා හැර ඇති බවට තොරතුරු ලැබී ඇති බැවින් නීතිවිරෝධී මත්පැන් පානය කරන අවට ප්‍රදේශවල පදිංචි පුද්ගලයින් ද මේ සම්බන්ධයෙන් අවධානය යොමුකළ යුතු බවයි.\nමෙම සිද්ධියෙන් පසු මෙම මත්පැන් ස්කාගාරයේ හිමිකරු සහ තවත් පුද්ගලයෙකු රක්ෂිත බන්ධනාගාර ගත කර තිබෙනවා.\nඑසේම, පල්ලෙවෙල පොලිස් ස්ථානාධිපතිවරයා කළුතර පොලිස් අධිකාරි කාර්යාලය වෙත මාරු කර යැවුණේ මෙම මත්පැන් නිෂ්පාදකයින්ට එරෙහිව නීතිය ක්‍රියාත්මක නොකළ බවට චෝදනා කරමින්.\nමේ සම්බන්ධයෙන් මීගමුව ජ්‍යෙෂ්ඨ පොලිස් අධිකාරිවරයා යටතේ පොලීසිය විමර්ශනයක් ද ආරම්භ කළා.\nමියගිය පුද්ගලයින්ගේ මරණ සම්බන්ධයෙන් සිදුකළ පශ්චාත් මරණ පරීක්ෂණවලදී අධිකරණය මගින් විවෘත තීන්දු ප්‍රකාශයට පත් කර තිබෙනවා.\nඒ හේතුවෙන් මෙම මත්පැන් ස්කාගාරයේ නිෂ්පාදනය කල මත්පැන් වැඩිදුර පරීක්ෂාව සදහා රජයේ රස පරීක්ෂකවරයා වෙත යැවීමට කටයුතු කළ බවයි ප්‍රදේශය භාර උසස් පොලිස් නිලධාරියෙකු හිරු ප්‍රවෘත්ති අංශයට සදහන් කළේ.",
       "URL": "https://www.hirunews.lk/221655/පල්ලෙවෙල-මත්පැන්-පානය-කල-තවත්-අයට-රෝහල්-ගත-වෙන්නැයි-සෞඛ්‍ය-අංශයෙන්-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=3213"
}