{
       "Source": "hirunews",
       "Timestamp": "Wednesday, 10 March 2021 - 8:18",
       "Headline": "සාමාන්‍ය පෙළ අදින් අවසන්",
       "News Content": "දිවයින පුරා මධ්‍යස්ථාන 4513කදී පසුගිය 1 වනදා ආරම්භ වූ සාමාන්‍ය පෙළ විභාගය අදින් අවසන් වනවා.\nවිභාගය පැවැත්වීමෙන් අනතුරුව කණ්ඩායම් ලෙස රැස් නොවී විසිර යන ලෙසයි පොලීසිය අපේක්ෂකයින්ගෙන් ඉල්ලා සිටියේ.\nඅපේක්ෂකයන් හයලක්ෂ 22,352ක් මෙවර සාමාන්‍ය පෙළ විභාගයට පෙනී සිටි අතර, කොරෝනා වසංගත තත්ත්වය හමුවේ අවස්ථා දෙකකදී කල් දැමුණු මෙම විභාගය සෞඛ්‍ය මාර්ගෝපදේශවලට අනුකූලවයි පැවැත්වුණේ.\nසිසුන් හෝ බාහිර කණ්ඩායම් නීතිවිරෝධී ක්‍රියාවල යෙදුණහොත් ඔවුන් අත්අඩංගුවට ගන්නා ලෙස පොලිස් ස්ථානාධිපතිවරුන්ට උපදෙස් ලබාදී ඇති බවයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ කියා සිටියේ.\nමේ අතර මෙවර සාමාන්‍ය පෙළ විභාගයට පෙනී සිටි සිසුවියන් දෙපිරිසක් අතර ඇතිවූ බව කියන ගැටුමක දර්ශන පෙළක් සමාජ මාධ්‍ය ඔස්සේ මේ දිනවල සංසරණය වනවා.\nපාසල් භූමියට සීමා නොවන එම ගැටුම බස් රථයක් තුළද සිදුවන ආකාරයද එහි දැක්වෙනවා.",
       "URL": "https://www.hirunews.lk/264884/සාමාන්‍ය-පෙළ-අදින්-අවසන්",
       "Category": "Local News",
       "Parent URL": "https://www.hirunews.lk/local-news.php?pageID=2098"
}