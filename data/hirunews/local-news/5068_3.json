{
       "Source": "hirunews",
       "Timestamp": "Friday, 29 April 2016 - 8:43",
       "Headline": "ඩොලර් බිලියන 1.5 ක අයි.එම්.එෆ්. ණය මුදලට එකඟත්වය",
       "News Content": "මෙරට මූල්‍ය තත්ත්වය ස්ථාවර කිරීමේ අරමුණින් ජාත්‍යන්තර මූල්‍ය අරමුදල වෙතින් ඇමරිකානු ඩොලර් බිලියන 1.5 ක ණය මු දලක් ලබාගැනීම සඳහා එකගත්වය පළවී තිබෙනවා.\nඒ සඳහා දෙපාර්ශවයේ සාකච්ඡා පසුගිය කාලය තුළ  පැවති අතර, එකඟත්වය පිළිබඳව මූල්‍ය අරමුදල නිවේදනයක් නිකුත් කළා.\nඑහි දැක්වෙන්නේ අදාළ ණය මුදල සඳහා අවසන් අනුමැතිය ලබාදීම, මූල්‍ය අරමුදලේ විධායක මණ්ඩලය ජූනි මස මුලදී සළකා බලනු ඇති බවයි.\nඩොලර් බිලියන 1.5 ක ණය මුදලක් මූල්‍ය අරමුදල වෙතින් ලබාගැනීමට සමගාමීව මෙරට ආර්ථික ප්‍රතිසංස්කරණ සහ බදු ක්‍රමයේ සංශෝධනද අපේක්ෂා කරන බව මූල්‍ය අරමුදල නිකුත් කළ නිවේදනයේ වැඩිදුරටත් සඳහන්.\nශ්‍රී ලංකාව, මෙරට වෙළඳ පරතරය වසර 2020 වනවිට දළ දේශීය නිෂ්පාදනයෙන් සියයට 3.5 දක්වා අඩු කිරීමට එකඟවී තිබෙනවා.\nඒ සඳහා ආර්ථික සහ ප්‍රතිසංස්කරණ ක්‍රියාවලියක් අත්‍යාවශ්‍ය බවයි මූල්‍ය අරමුදල පෙන්වා දෙන්නේ.\nවසර තුනක කාලයක් සඳහා මෙම ණය මුදල ශ්‍රී ලංකාවට ලබාදෙන අතර අනුමැතිය ලද පසු එම ණය ප්‍රමාණයද ඉහළ යනු ඇති බව මූල්‍ය අරමුදල සඳහන් කළා.\nඩොලර් බිලියන 1.5 ක මූලික ණය අරමුදලට අමතරව බහු පාර්ශවික සහ ද්විපාර්ශවික ණය පහසුකම් යටතේ තවත් ඩොලර් මිලියන 650 ක් ඊට එක් කිරීමට හැකිවනු ඇති බව මූල්‍ය අරමුදලේ විශ්වාසයයි.\nඒ අනුව ශ්‍රී ලංකාවට සහයවීම සඳහා ඇමරිකානු ඩොලර් බිලියන 2.2 ක ණය අරමුදලක් සකස් කළ හැකි බව එමඟින් ප්‍රකාශ කළා.\nවසර ගණනාවක් තිස්සේ අව - කළමනාකරණයට ලක්වූ ශ්‍රී ලංකන් ගුවන් සේවය සම්බන්ධයෙන් වත්මන් රජය ගනු ලබන පියවරද මූල්‍ය අරමුදලේ ප්‍රසාදයට ලක්වුණා.\nමහජන මුදල් විශාල වශයෙන් වැය කෙරෙන ජාතික ගුවන් සේවය ඇතුලූ රාජ්‍ය ව්‍යවසාය විනිවිද භාවයකින් යුක්තව පවත්වාගෙන යාමේ වැදගත්කමද මූල්‍ය අරමුදල පෙන්වා දෙනවා.\nරජයේ මූල්‍ය පාලන පියවර පිළිබඳවද ජාත්‍යන්තර මූල්‍ය අරමුදලේ අවධානය යොමුවී ඇති අතර, නම්‍යශීලී උද්ධමනයක් පවත්වාගෙන යමින් විදේශ විනිමය වෙළඳපොල ශක්තිමත් කර නම්‍යශීලී විනිමය අනුපාතිකයක් පවත්වාගැනීමටද රජය කටයුතු කරමින් සිටින බවයි මූල්‍ය අරමුදල නිකුත් කළ නිවේදනයේ දැක්වෙන්නේ.",
       "URL": "https://www.hirunews.lk/131985/ඩොලර්-බිලියන-1-5-ක-අයි-එම්-එෆ්-ණය-මුදලට-එකඟත්වය",
       "Category": "Local News",
       "Parent URL": "https://www.hirunews.lk/local-news.php?pageID=5068"
}