{
       "Source": "hirunews",
       "Timestamp": "Tuesday, 15 August 2023 - 21:21",
       "Headline": "පිටකොටුවේ ආපනශාලා සහ වෙළදසැල් කිහිපයක් වටලයි",
       "News Content": "කොළඹ, පිටකොටුව ප්‍රදේශයේ ආපනශාලා සහ ආහාර ද්‍රව්‍ය අලෙවි කරන වෙළදසැල් කිහිපයක් ආශ්‍රිතව සිදුකළ වැටලීමකදී, පරිභෝජනයට නුසුදුසු ළුණූ සහ අර්තාපල් අලෙවි කිරීමේ ජාවාරමක් හසුකර ගැනීමට පාරිභෝගික කටයුතු පිළිබඳ අධිකාරිය අද සමත්වුණා.\nවැටලීමට සම්බන්ධ වූ නිලධාරීන් ප්‍රකාශ කළේ, මෙම ජාවාරමට සම්බන්ධ වෙළඳසලකට දඩ නියම කිරීමටත්, තවත් වෙළඳසල් හිමියන් කිහිපදෙනෙකුට දැඩි ලෙස අවවාද කිරීමටත් පියවර ගත් බවයි.\nපාරිභෝගික කටයුතු පිළිබඳ අධිකාරියේ විශේෂ විමර්ශන සහ මෙහෙයුම් ඒකකය පිටකොටුව ප්‍රදේශයේ ආපනශාලා සහ ආහාර ද්‍රව්‍ය අලෙවිසල් ආශ්‍රිතව මෙම මෙහෙයුම ක්‍රියාත්මක කළේ, අද පෙරවරුවේයි.\nමෙහිදී නරක් වූ අර්තාපල් සහ ළූණු සුද්ද කර එම ප්‍රදේශයේ ආපනශාලාවලට තොග වශයෙන් අලෙවි කිරීම සඳහා පිළියෙළ කරන ආකාරය පාරිභෝගික අධිකාරියේ නිලධාරීන්ට දැක ගැනීමට හැකිවුණා.\nඑම නිලධාරින් ප්‍රකශ කළේ තමන් වැටලීම සඳහා පැමිණි අවස්ථාවේදී අදාළ ජාවාරමට සම්බන්ධ පුද්ගලයින් කිහිපදෙනෙකු එම ස්ථානයෙන් පලා ගිය බවයි.\nමෙලෙස නැවතත් සුද්ද කරන ලද නරක් වූ අර්තාපල් සහ ළූණුවලට ප්‍රදේශයේ ආපනශාලාවලින් ඉහළ ඉල්ලුමක් පවතින බවයි, පාරිභෝගික අධිකාරියේ නිලධාරීන් භාරයට පත්වූ සේවකයින් පිරිසක් ප්‍රකාශ කර තිබෙන්නේ.\nපසුව මෙම ජාවාරමට සම්බන්ධ වෙළෙඳසල් හිමියන්ට දැඩි ලෙස අවවාද කිරීමට පාරිභෝගික කටයුතු පිළිබඳ අධිකාරියේ නිලධාරීන් පියවර ගත්තා.\nමේ අතර, පිටකොටුව ප්‍රදේශයේ ආහාර නිසි ලෙස ගබඩා නොකළ වෙළෙඳ සැල් හිමියන් කිහිපදෙනෙකුට දැඩි ලෙස අවවාද කිරීමටද පියවර ගත් බවයි පාරිභෝගික කටයුතු පිළිබඳ අධිකාරිය පැවසුවේ.\nවත්තල උස්වැටකෙයියාව ප්‍රදේශයේදී වෙළෙඳපොළට නිකුත් කිරිමට සූදානම් කරමින් තිබියදී පාරිභෝගික කටයුතු පිළිබඳ අධිකාරියේ නිලධාරීන් විසින් සොයා ගත් පාරිභෝජනයට නුසුදුසු පරිප්පු තොගය විනාශ කිරීමට එම අධිකාරිය ඊයේ පියවර ගත්තා.\nමෙහිදී විනාශ කරනු ලැබූ පරිප්පු ප්‍රමාණය ටොන් 4කට අධිකයි.\nවර්ණකාරක මිශ්‍ර කර වෙළෙද පොළට යොමු කළ මෙවැනිම පරිප්පු තොගයක් සම්බන්ධයෙන් පසුගිය ජුනි මස 15 වැනිදා හිරු ප්‍රවෘත්ති ඔස්සේද තොරතුරු වාර්තා කළා.\nමේ අතර, මිනිස් සිරුරට අහිතකර විෂ රසායන යොදා ගනිමින් මීගමුව, කුරණ, විජය මාවතේ පවත්වාගෙන ගිය රූපලාවන්‍ය මධ්‍යස්ථානයක් වැටලීමට පාරිභෝගික කටයුතු පිළිබඳ අධිකාරියේ හදිසි වැටලීම් අංශය අද පස්වරුවේ සමත්වුණා.\nඒ, රසදිය අඩංගු රසායන ද්‍රව්‍ය යොදා ගනිමින් සම සුදු කිරීම සඳහා ප්‍රතිකාර කළ වෛද්‍යවරයෙකු සම්බන්ධයෙන් ලද පැමිණිල්ලක් මතයි.",
       "URL": "https://www.hirunews.lk/344941/පිටකොටුවේ-ආපනශාලා-සහ-වෙළදසැල්-කිහිපයක්-වටලයි",
       "Category": "Local News",
       "Parent URL": "https://www.hirunews.lk/local-news.php?pageID=95"
}