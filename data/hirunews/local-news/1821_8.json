{
       "Source": "hirunews",
       "Timestamp": "Wednesday, 14 July 2021 - 11:45",
       "Headline": "වරකා කැඩීමට ගිය දරුවෙක් ඇලකට වැටීමෙන් මරුට",
       "News Content": "හුංගම ප්‍රදේශයේ ඇලක් අසල පිහිටි කොස් ගසකින් වරකා ගෙඩියක් කැඩීමට ගිය 14 හැවිරිදි දරුවෙක් ඇලට වැටීමෙන් මියගොස් තිබෙනවා.\nඔහු නෝනාගම ප්‍රදේශයේ පදිංචිකරුවෙක් වන අතර මවට අසනීප වීම හේතුවෙන් හුංගම පිහිටි මිත්තණියගේ නිවසට පැමිණ සිටියදීයි මෙම අනතුරට ලක්වී ඇත්තේ.\nඋස ප්‍රමාණවත් නොවීම හේතුවෙන් ප්ලාස්ටික් පුටුවක් උඩට නැග වරකා ගෙඩිය කැඩීමට උත්සාහ දැරීමේදී එම ස්ථානයෙන් ගලා යන ඇලට වැටීමෙන් මෙම පිරිමි ළමයා මියගොස් ඇතැයි මූලික විමර්ශනවලදී හෙළිවී තිබෙනවා.\n14 හැවිරිදි ඔහු අම්බලන්තොට මහා විද්‍යාලයේ 8 වන ශ්‍රේණියේ ඉගෙනුම ලබමින් සිටි අයෙක්.\nඅප වාර්තාකරු සඳහන් කළේ මහේස්ත්‍රාත් පරීක්ෂණයෙන් අනතුරුව පශ්චාත් මරණ පරීක්ෂණය සඳහා සිරුර තංගල්ල මූලික රෝහලට රැගෙන ගොස් ඇති බවයි.\nමව සහ තමා සමග මිත්තණියගේ නිවසට පැමිණ සිටියදී තම සොයුරාට වරකා කෑමට කැමති බවට පවසා ටික වේලාවකින් ඔහු නිවසේ නොමැතිවීම හේතුවෙන් කළ සොයා බැලීමේදී කැඩීගිය පුටුව සහ පාවහන් වරකා ගස අසල තිබී සොයාගත් බව මියගිය පිරිමි දරුවාගේ වැඩිමහල් සොයුරිය ප්‍රකාශකර තිබෙනවා.\nඅනතුරුව කළ සොයා බැලීමකදීයි ඔහු ඇලට වැටී සිටියදී හමුවී ඇත්තේ.\nසිද්ධිය පිළිබඳ හුංගම පොලිසිය පරීක්ෂණ සිදුකරනවා.",
       "URL": "https://www.hirunews.lk/276935/වරකා-කැඩීමට-ගිය-දරුවෙක්-ඇලකට-වැටීමෙන්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=1821"
}