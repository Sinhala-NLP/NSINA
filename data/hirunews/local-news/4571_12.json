{
       "Source": "hirunews",
       "Timestamp": "Sunday, 09 April 2017 - 13:22",
       "Headline": "රිය අනතුරුවල ඉහළ යෑමක්",
       "News Content": "කොළඹ - නුවර මාර්ගයේ නිට්ටඹුව - කෝන්ගස්දෙණිය හන්දිය ආසන්නයේදී ලොරි රථයක් සහ ත්‍රිරෝද රථයක් මුහුණට මුහුණ ගැටී අද අලූයම සිදුවූ අනතුරකින් පුද්ගලයන් දෙදෙනෙකු මියගොස් තිබෙනවා.\nඅනතුරෙන් මියගොස් ඇත්තේ ත්‍රිරෝද රථය පැදවූ 27 හැවිරිදි පුද්ගලයෙකු සහ එහි පසුපස ගමන් කළ 27 හැවිරිදි කාන්තාවක්.\nඅනතුර සිදුවන අවස්ථාවේ ත්‍රිරෝද රථයේ පිටුපස කාන්තාවන් දෙදෙනෙකු ගමන් කර ඇති අතර ඉන් බරපතල තුවාල ලැබූ අනෙක් කාන්තාව වැඩිදුර ප්‍රතිකාර සඳහා කොළඹ ජාතික රෝහලට ඇතුළත් කර තිබෙනවා.\nලොරි රථයේ රියදුරු අත්අඩංගුවට ගනු ලැබූ බවයි පොලීසිය සඳහන් කළේ.\nමේ අතර පසුගිය පැය 24 ක කාලය තුළ තිහගොඩ, නාඋල, අනුරාධපුරය, කල්මුනේ සහ කරන්දෙණිය යන ප්‍රදේශවල සිදුවූ රිය අනතුරුවලින් පුද්ගලයන් පස්දෙනෙකු ජීවිතක්ෂයට පත්වී තිබෙනවා.\nහිරු ප්‍රවෘත්ති අංශය කළ විමසීමකදී මාර්ග ආරක්ෂාව පිළිබඳ ජාතික සභාවේ සභාපති වෛද්‍ය සිසිර කෝදාගොඩ කියා සිටියේ වසරේ මුල් මාස දෙක තුළ මාරක හදිසි අනතුරු සංඛ්‍යාව ඉහළ ගොස් ඇති බවයි.\nවිශේෂයෙන් යතුරුපැදි අනතුරු මෙන්ම මාර්ගයේ ගමන් කරන පදිකයන් අනතුරුවලට ලක්වීමද ඉහළ ගොස් ඇති බව ඔහු පෙන්වා දෙනවා.",
       "URL": "https://www.hirunews.lk/158833/රිය-අනතුරුවල-ඉහළ-යෑමක්",
       "Category": "Local News",
       "Parent URL": "https://www.hirunews.lk/local-news.php?pageID=4571"
}