{
       "Source": "hirunews",
       "Timestamp": "Thursday, 27 October 2016 - 8:48",
       "Headline": "කුඩු රොෂාන් ඇතුලු 11 දෙනා 31 දක්වා රඳවාගෙන ප්‍රශ්න කිරීමට අවසර",
       "News Content": "මට්ටක්කුලිය - සමිට්පුර ප්‍රදේශයේදී පුද්ගලයන් සිව් දෙනෙකු වෙඩි තබා ඝාතනය කිරීමේ සිද්ධිය සම්බන්ධයෙන් අත්අඩංගුවට ගත් කුඩු රොෂාන් ඇතුලූ 11 දෙනා මේ මස 31 වනදා දක්වා තවදුරටත් රඳවාගෙන ප්‍රශ්න කිරීමට කොළඹ අපරාධ කොට්ඨාශයට අද අවසර හිමිවුණා.\nඒ, සැකකරුවන් අද (27) උදෑසන කොළඹ අතිරේක මහේස්ත්‍රාත් චන්දන කලංසූරිය හමුවට ඉදිරිපත් කිරීමෙන් අනතුරුවයි.\nපසුගිය 23 වනදා රාත්‍රියේ මට්ටක්කුලිය සමිට්පුර ප්‍රදේශයේ සිදුවූ මෙම ඝාතනය සම්බන්ධයෙන් ප්‍රසාද් රුවන් නොහොත් කුඩු රොෂාන් ඇතුලූ 9 දෙනෙකු පෙරේදා අත්අඩංගුවට ගත්තා.\nඒ, රත්නපුර - වේවැල්වත්ත ප්‍රදේශයේ කුඩු රොෂාන් නැමැත්තාගේ ඥාති නිවසක සැඟව සිටියදියි.\nඔවුන්ගෙන් කළ ප්‍රශ්න කිරීම්වලදී වෙඩි තැබීමට යොදා ගත් ටී 56 ගිනි අවියක් සහ පිස්තෝල දෙකක් කඩවත - පුවක්පිටිය - සිතුල්පව්ව දේවාලයේ සගවා තිබියදී සොයා ගනු ලැබුවා.\nඑහිදී ඝාතනයට ආධාර අනුබල දීමේ චෝදනාව මත එම දේවාලයේ කපුවා සහ ඔහුගේ බෑනා ද කොළඹ අපරාධ කොට්ඨාශය මගින් අත්ඩංගුවට ගත්තා.\nමෙම වෙඩි තැබීමෙන් මියගියේ චූටි උක්කුවා නැමති පාතාල කල්ලි නායකයෙකුු ඇතුලූ හතරදෙනෙක්.\nසිද්ධියෙන් තවත් තුන්දෙනෙකු තුවාල ලබා කොළඹ ජාතික රෝහලේ ප්‍රතිකාර ලබනවා.",
       "URL": "https://www.hirunews.lk/146171/කුඩු-රොෂාන්-ඇතුලු-11-දෙනා-31-දක්වා-රඳවාගෙන-ප්‍රශ්න-කිරීමට-අවසර",
       "Category": "Local News",
       "Parent URL": "https://www.hirunews.lk/local-news.php?pageID=4821"
}