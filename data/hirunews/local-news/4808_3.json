{
       "Source": "hirunews",
       "Timestamp": "Saturday, 05 November 2016 - 7:49",
       "Headline": "අයවැයට නිදහස් පක්ෂය දෙවන වරටත් අදහස් දෙයි",
       "News Content": "ලබන වසර සඳහා අයවැය සකස් කිරීමට අදාළ ශ්‍රී ලංකා නිදහස් පක්ෂයේ අදහස් සහ යෝජනා ලබාදීමේ දෙවන අදියර මුදල් අමාත්‍යාංශයේ දී ඊයේ පැවැත්වුණා.\nඒ සඳහා මුදල් අමාත්‍ය රවී කරුණානායක ඇතුළු අමාත්‍යාංශ නිලධාරීන් පිරිසක් ඊට එක්ව සිටියා.\nශ්‍රී ලංකා නිදහස් පක්ෂය නියෝජනය කරමින් ලක්ෂ්මන් යාපා අබේවර්ධන, නිමල් සිරිපාල ද සිල්වා, ඒ.එච්.එම්. ෆවුසි, ෆයිසර් මුස්තාෆා, ලක්ෂ්මන් සෙනෙවිරත්න හා ලසන්ත අලගියවන්න යන අමාත්‍යවරුන්, නියෝජ්‍ය අමාත්‍යවරුන් සහ  රාජ්‍ය අමාත්‍යවරුන් ඊට එක්ව සිටියා.\nශ්‍රී ලංකා නිදහස් පක්ෂය සමඟ පසුගිය මස 25 වන දා ද අයවැය සම්බන්ධයෙන් සාකච්ඡාවක් පැවැත්වුණු අතර, එහිදී හුවමාරු වූ කරුණු පිළිබඳව ඊයේ පැවැති සාකච්ඡාවේදී දීර්ඝ ලෙස කතාබහට ලක්වී තිබෙනවා.\nඑම සාකච්ඡාවල ප්‍රතිඵලය සහ එහි අන්තර්ගතය, අග්‍රාමාත්‍යවරයාට සහ ජනාධිපතිවරයාට ලබාදීමට මුදල් අමාත්‍යවරයා කටයුතු කරන බවයි මුදල් අමාත්‍යාංශය නිවේදනයක් නිකුත් කරමින් සඳහන් කළේ.\nඉන් අනතුරුව ඉදිරි වර්ෂය සඳහා අයවැය සකස් කිරීමේ කටයුතු සිදුකෙරෙනු ඇති.",
       "URL": "https://www.hirunews.lk/146858/අයවැයට-නිදහස්-පක්ෂය-දෙවන-වරටත්-අදහස්-දෙයි",
       "Category": "Local News",
       "Parent URL": "https://www.hirunews.lk/local-news.php?pageID=4808"
}