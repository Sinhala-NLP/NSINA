{
       "Source": "hirunews",
       "Timestamp": "Thursday, 30 March 2023 - 18:35",
       "Headline": "හෙරොයින්වලට ලොල් වූ ජේලර්ට උසාවියෙන් ලද නියෝගය",
       "News Content": "අධික ලෙස හෙරොයින්වලට ඇබ්බැහි වූ බන්ධනාගාර නියාමකවරයෙකු නිට්ටඹුව මූලස්ථාන පොලිසිය විසින් අද (30) අත්අඩංගුවට ගනු ලැබුවා.\nඅත්අඩංගුවට ගෙන අත්තනගල්ල මහේස්ත්‍රාත් අධිකරණයට අද ඉදිරිපත් කිරීමෙන් අනතුරුව ඔහු පුනරුත්ථාපනය කිරීම සඳහා කන්දකාඩු පුනරුත්ථාපන මධ්‍යස්ථානය වෙත යොමු කරන ලෙසයි මහේස්ත්‍රාත්වරයා නියෝග කලේ.\nමෙලෙස පුනරුත්ථාපනය කිරීමට නියෝග කලේ, මහර බන්ධනාගාරයේ බන්ධනාගාර නියාමකවරයෙකු වන 31 හැවිරිදි අයෙක්.\nනිට්ටඹුව පොලිසියේ දූෂණ මර්දන අංශය වෙත ලැබුණු තොරතුරක් මත නිට්ටඹුව කොන්ගස්දෙනියේ ප්‍රදේශයේ සිදුකළ සෝදිසි කිරීමකදී පුද්ගලයකු හෙරොයින් මිලිග්‍රෑම් 2120 ක් සමග අත්අඩංගුවට ගත් අතර එම ස්ථානයේදීම, අධික ලෙස මත් වී සිටි පුද්ගලයකු ද පොලීසිය අත්අඩංගුවට ගනු ලැබුවා.\nඅධික ලෙස මත් වී සිටි පුද්ගලයා වතුපිටිවල මූලික රෝහලේ අධිකරණ වෛද්‍ය නිලධාරිවරයා හමුවට ඉදිරිපත් කිරීමෙන් අනතුරුව ඔහු විශාල වශයෙන් හෙරොයින් පානය කළ සිටි බවටයි හෙළි වී ඇත්තේ.\nපසුව සිදුකළ විමර්ශනවල දී එම හෙරොයින් පානය කළ පුද්ගලයා මහර බන්ධනාගාරයේ නියාමකවරයෙකු බවටත් පොලිසිය විසින් තහවුරු කර ගනු ලැබුවා.",
       "URL": "https://www.hirunews.lk/331320/හෙරොයින්වලට-ලොල්-වූ-ජේලර්ට-උසාවියෙන්-ලද-නියෝගය",
       "Category": "Local News",
       "Parent URL": "https://www.hirunews.lk/local-news.php?pageID=444"
}