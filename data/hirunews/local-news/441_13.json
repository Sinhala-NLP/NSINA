{
       "Source": "hirunews",
       "Timestamp": "Saturday, 01 April 2023 - 13:24",
       "Headline": "බිග් මැච් පෙරඩ් ගිය රථය පෙරළී සිසුන් දෙදෙනෙක් මරුට (ඡායාරූප)",
       "News Content": "වාර්ෂික පාසල් මහා ක්‍රිකට් තරගයක් පැවැත්වෙන අතරතුර යාබද ක්‍රීඩාංගනයක පැවැත්වූ රථ වාහන පෙළපාලියකදී සෆාරි ජිප්රථයක් අනතුරට ලක්විමේන් පාසල් සිසුන් දෙදෙනෙකු ජීවිතක්ෂයට පත්ව තවත් 9 දෙනෙකු තුවාල ලබා තිබෙනවා.\nබදුල්ල ධර්මදූත විද්‍යාලයේ සහ ඌව මහා විද්‍යාල අතර පැවති 75 වන බදුලු ක්‍රිකට් සටන අද (01) උදෑසන ආරම්භ වූ අතර, ඊට සමගාමීවයි ධර්මදූත විද්‍යාලයේ සිසුන් විසින් යාබද ක්‍රීඩාංගනයක රථ පෙළපාලියක් සංවිධාන කර තිබුනේ.\nඊට පෙර ඔවුන් නගරයේ රථ පෙළපාලියක් පවත්වා තිබුණා.\nකෙසේ වෙතත් මොවුන් එම පෙළපාලිය පවත්වා ඇත්තේ පොලීසිය විසින් එය නොපවත්වන ලෙස දැනුම්දී තිබියදී බවටයි තොරතුරු වාර්තා වන්නේ.\nබදුල්ල මහ නගර සභාවට අයත් මල්වත්ත ක්‍රීඩාංගනයට වාහන ඇතුළත් කර ඔවුන් රථ පෙළපාලියේ ගමන් කරමින් සිටින අතරතුර සිසුන් පිරිසක් ගමන් ගත් ජිප් රථය අසල තිබූ කොන්ක්‍රීට් කණුවක ගැටී පෙරළී ගොස් අනතුර සිදුව ඇති බව සඳහන්.\nඅනතුරට ලක්වූ සෆාරි ජිප් රථය පදවා ඇත්තේ ද උසස්පෙළ සිසුවෙකු බවට අනාවරණ වී තිබෙනවා.\nඅනතුරෙන් ජිවිතක්ෂයට පත්වු සිසුන් දෙදෙනාගේ සිරුරු මේ වන විට බදුල්ල පළාත්බද මහ රෝහලේ මෘත ශරිරාගාරයේ තබා ඇති අතර, තුවාල ලැබු සිසුන් 9 දෙනෙකු එම රෝහලේ ප්‍රතිකාර ලබනවා.\nඉන් දෙදෙනෙකුගේ තත්ත්වය බරපතළ බවයි බදුල්ල පළාත්බද මහ රෝහලේ හදිසි ප්‍රතිකාර ඒකකයේ ජ්‍යෙෂ්ඨ වෛද්‍ය පාලිත රාජපක්ෂ කියා සිටියේ.",
       "URL": "https://www.hirunews.lk/331439/බිග්-මැච්-පෙරඩ්-ගිය-රථය-පෙරළී-සිසුන්-දෙදෙනෙක්-මරුට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=441"
}