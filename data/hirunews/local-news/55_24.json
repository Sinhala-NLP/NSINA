{
       "Source": "hirunews",
       "Timestamp": "Saturday, 02 September 2023 - 19:39",
       "Headline": "පොලීසියේ මැදිහත්වීම ගැන මහජන ආරක්ෂක අමාත්‍යවරයාගෙන් පැහැදිලි කිරීමක්",
       "News Content": "යම් පාර්ශවයක් විසින් පොලිසියට පැමිණිල්ලක් සිදුකර ඇති අවස්ථාවකදී පොලිසියට මැදිහත් වීමක් සිදු නොකර සිටීම කළ නොහැක්කක් බව මහජන ආරක්ෂක අමාත්‍ය ටිරාන් අලස් පවසනවා.\nපාර්ලිමේන්තුවේදී පැවති මහජන ආරක්ෂක කටයුතු පිළිබඳ අමාත්‍යාංශයීය උපදේශක කාරක සභාවට එක්වෙමින් ඔහු මේ බව කියා සිටියා.\nඒ වතු කම්කරුවන් සහ කළමණාකාරිත්වය අතර ඇතිවන්නා වූ විවිධ වෘත්තීය සමිති ගැටුම්වලට පොලිසියේ මැදිහත් වීම ගැටලු‍වක් බවට පාර්ලිමේන්තු මන්ත්‍රීවරුන් ප්‍රකාශ කිරීමත් සමඟයි.\nතවද ගම් මට්ටමින් මත්ද්‍රව්‍ය භාවිතය, ව්‍යාප්තිය සහ ඇබ්බැහි වුවන් පුනරුත්ථාපනය කිරීම සම්බන්ධයෙන් වූ වැඩපිළිවෙළ සම්බන්ධයෙන් මහජන ආරක්ෂක කටයුතු පිළිබඳ අමාත්‍යාංශයීය උපදේශක කාරක සභාව මෙහිදී විමසා සිටියා.\nඑහිදී ජ්‍යෙෂ්ඨ පොලිස් නිලධාරීන් පැවසුවේ, මත්ද්‍රව්‍ය පිලිබඳ විමර්ශනයක් පොලිසියට ලැබුන අවස්ථාවකදී පෙර මෙන් නොව නීති විරෝධී ළඟ තබා ගැනීම් මෙන්ම මුදල් විශුද්ධිකරණය සඳහා ද විමර්ශන කෙරෙන බවයි.\nරථවාහන වැරදි සම්බන්ධයෙන් රථවාහන පොලිසිය වීඩියෝ පටිගත කර, ඒවා මාධ්‍ය වෙත මුදා හැරීමේ සදාචාරාත්මකභාවය පිළිබඳව ද මෙහිදී අවධානය යොමු කෙරුණා.\nපොලිස්පති සී. ඩී. වික්‍රමරත්න කියා සිටියේ මේ සම්බන්ධයෙන් ගැටලු‍ පවතින බව පිළිගන්නා අතර, ඒ පිළිබඳව සොයා බලා එය විසඳීමට කටයුතු කරන බවයි.\nමේ අතර, මත්ද්‍රව්‍යවලට ඇබ්බැහි වී පුනරුත්ථාපනය වූ පිරිසක් සහ ඔවුන්ගේ පවුල්වල සාමාජිකයන් ඇගයීමේ වැඩසටහනක් කළුතර දිස්ත්‍රික් ලේකම් කාර්යාලයේදී අද පැවැත්වුණා.\nඑහිදී අදහස් දැක්වූ බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් කියාසිටියේ අපරාධ මැඩලීමට නම් සමාජයෙන් මත්ද්‍රව්‍ය තුරන් කිරීම පළමු කාර්යය බවත්, එහෙත් මේ දක්වා එය සිදුකිරීමට පොලිසිය අපොහෝසත් වී ඇති බවයි.",
       "URL": "https://www.hirunews.lk/346932/පොලීසියේ-මැදිහත්වීම-ගැන-මහජන-ආරක්ෂක-අමාත්‍යවරයාගෙන්-පැහැදිලි-කිරීමක්",
       "Category": "Local News",
       "Parent URL": "https://www.hirunews.lk/local-news.php?pageID=55"
}