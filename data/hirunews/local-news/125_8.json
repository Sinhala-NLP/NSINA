{
       "Source": "hirunews",
       "Timestamp": "Friday, 04 August 2023 - 17:07",
       "Headline": "පැය විසි හතරකදී රිය අනතුරුවලින් මරණ 11 ක්",
       "News Content": "ගතවූ පැය 24 තුළ සිදු වූ රිය අනතුරුවලින් එකොළොස් දෙනෙකු මියගොස් දොළොස් දෙනෙකු තුවාල ලබා තිබෙනවා.\nතඹුත්තේගම, පැල්මඩුල්ල, වරකාපොල, සෙවනගල, කාත්තන්කුඩිය, වීරකැටිය, වාරියපොල යන ප්‍රදේශවල දී මෙම අනතුර සිදුව ඇති බවයි වාර්තා වන්නේ.\nපාදෙණිය - අනුරාධපුර මාර්ගයේ ඒරියාගම ප්‍රදේශයේදී අද අලු‍යම නවතා තිබූ ලොරි රථයක වෑන් රථයක් ගැටීමෙන් සිදුවූ අනතුරකින් එකම පවුලේ ඥාතීන් සිව් දෙනෙකු මිය ගිය අතර තවත් සිව් දෙනෙකු තුවාල ලැබුවා.\nමොවුන් මක්කම වන්දනාවේ යෑමට ගුවන් ගමන් බලපත්‍ර සකස් කිරීමට කොළඹට ගොස් යළි කහටගස්දිගිලිය ප්‍රදේශයේ නිවෙස් කරා යමින් සිටියදියි අනතුරට ලක්වුණේ.\nඅනතුරෙන් වෑන් රථයේ රියදුරුද ජීවිතක්ෂයට පත්වුණා.\nමේ අතර කොළඹ මඩකලපුව මාර්ගයේ කිලෝමීටර් 118 කණුව ආසන්නයේදී ත්‍රිරෝද රථයක් වේගය පාලනය කරගැනීමට නොහැකිව ලොරි රථයක ගැටීමෙන් දෙදෙනෙකු මියගොස් තවත් අයෙකු තුවාල ලබා තිබෙනවා.\nඅනෙක් අනතුර වරකාපොළ - නාපේ - කුරුපට්ටිය කොරොසගොල්ල ප්‍රදේශයේදී සිදුවූ අතර, එහිදී ටිපර් රථයක් තිරිංග අක්‍රිය වීමෙන් මාර්ගයෙන් ඉවතට පැන රබර් ගස් කිහිපයක ගැටී පෙරලීමෙන් 35 හැවිරිදි පුද්ගලයෙකු මියගියා.\nඑමෙන්ම උඩවලව - තණමල්විල මාර්ගයේ හබරලුව පාලම අසලදී මෝටර් රථයක් මාර්ගයෙන් ඉවතට පැන කොහොඹ ගසක ගැටීමෙන් පුද්ගලයකු මියගිය අතර, තවත් දෙදෙනෙකු තුවාල ලබා ඇති බවයි වාර්තා වන්නේ.",
       "URL": "https://www.hirunews.lk/343621/පැය-විසි-හතරකදී-රිය-අනතුරුවලින්-මරණ-11-ක්",
       "Category": "Local News",
       "Parent URL": "https://www.hirunews.lk/local-news.php?pageID=125"
}