{
       "Source": "hirunews",
       "Timestamp": "Wednesday, 08 February 2023 - 12:44",
       "Headline": "පෙම් සබඳතාවට එරෙහි වූ සොහොයුරා ඝාතනය කළ පාසල් සිසුවා අධිකරණයට (වීඩියෝ)",
       "News Content": "තම සහෝදරයාට තියුණු ආයුධයකින් පහර දී ඝාතනය කිරීමේ සිද්ධිය සම්බන්ධයෙන් අත්අඩංගුවට ගත් බාල වයස්කාර 14 හැවිරිදි පාසල් සිසුවා අද (08) කළුතර මහේස්ත්‍රාත් අධිකරණයට ඉදිරිපත් කිරීමට නියමිත යි.\nඊයේ දහවල් කළුතර දකුණ පොලිස් වසමේ තේක්කවත්ත - පලාතොට ප්‍රදේශයෙන් මෙම ඝාතනය වාර්තා වී තිබුණා.\nමියගිය තරුණයාගේ මව, රෝහල් ගතව සිටින පියා බැලීම සදහා ගොස් සිටි අවස්ථාවේ සැකකාර පාසල් සිසුවා 26 හැවිරිදි සොහොයුරාගේ ගෙලට තියුණු ආයුධයකින් පහරදීමෙනුයි මෙම ඝාතනය සිදුකර තිබුණේ.\nඊයේ උදෑසන අදාළ පාසල් සිසුවාගේ ප්‍රේම සබඳතාවක් පිළිබඳ ඔවුන් අතර කතාබහක් ගොඩනැගී ඇති අතර, එය වහාම නතර කරන ලෙස සොහොයුරා දැනුම්දී තිබෙනවා.\nඑහිදී ඇතිවූ බහින් බස් වීමක් මත 26 හැවිරිදි සොහොයුරා පාසල් සිසුවාට පහරදී ඇති බව සඳහන්.\nපසුව ඔහු නින්දට ගොස් ඇති අතර එම අවස්ථාවේදී සැකකරු ඔහුව ඝාතනය කර ඇති බවයි අනාවරණ වී ඇත්තේ.\n9 වන ශ්‍රේණියේ ඉගෙනුම ලබන සැකකරු අත්අඩංගුවට ගැනීමෙන් පසු ඊයේ අධිකරණ වෛද්‍ය පරීක්ෂණයක් සඳහා ද ඉදිරිපත් කළ අතර, ඔහු මේ වනවිට කළුතර කොට්ඨාශ අපරාධ විමර්ශන කාර්යාංශය භාරයේ පසුවනවා.",
       "URL": "https://www.hirunews.lk/326961/පෙම්-සබඳතාවට-එරෙහි-වූ-සොහොයුරා-ඝාතනය-කළ-පාසල්-සිසුවා-අධිකරණයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=549"
}