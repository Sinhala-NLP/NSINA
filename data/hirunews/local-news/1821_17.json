{
       "Source": "hirunews",
       "Timestamp": "Wednesday, 14 July 2021 - 8:28",
       "Headline": "මෙරට ප්‍රථම වරට දිනකදී ලක්ෂ 3 ඉක්මවූ එන්නත් (වීඩියෝ)",
       "News Content": "මන්නාරම නාවික හමුදා කඳවුරේ පිහිටා ඇති අතරමැදි ප්‍රතිකාර මධ්‍යස්ථානයෙන් කොරෝනා ආසාදිතයින් 248 දෙනෙකු වාර්තා වී තිබෙනවා.\nමේ අතර, මේ දක්වා දිනක් තුල මෙරට ලබාදුන් වැඩිම එන්නත් ප්‍රමාණය ඊයේ ලබා දෙනු ලැබුවා. එලෙස ලබාදුන් එන්නත් මාත්‍රා සංඛ්‍යාව තුන්ලක්ෂ 37,445 ක්.\nමෙරට කොරෝනා ප්‍රතිශක්තිකරණ වැඩසටහන අදාළව දිනක් තුළදී පළමු වතාවට ඊයේ එන්නත් මාත්‍රා ලක්ෂ 03 ඉක්මවා ලබා දී ඇති බව රාජ්‍ය අමාත්‍ය, මහාචාර්ය චන්න ජයසුමන සඳහන් කළා.\nඒ අනුව, සයිනොෆාම් එන්නතේ පළමු මාත්‍රාව ඊයේ පුද්ගලයින් දෙලක්ෂ 89,122 දෙනෙකුට ලබාදී ඇති අතර, එහි දෙවන මාත්‍රාව ලබාදී ඇති පුද්ගලයින් සංඛ්‍යාව 32,385 ක්.\nඑසේම, ස්පුට්නික් එන්නතේ පළමු මාත්‍රාවද ඊයේ පුද්ගලයින් 15,202 දෙනෙකුට ලබාදී තිබෙනවා.\nඊට අමතරව ෆයිසර් එන්නත් මාත්‍රා 700 ක් සහ කොවිෂීල්ඩ් එන්නතේ දෙවන මාත්‍රාව පුද්ගලයින් 36 දෙනෙකුටද ලබාදී ඇති බවයි රාජ්‍ය අමාත්‍ය, මහාචාර්ය චන්න ජයසුමන වැඩිදුරටත් කියා සිටියේ.\nමේ අතර, ඊයේ වාර්තා වූ කොරෝනා ආසාදිතයින් 1413 දෙනා ගෙන් වැඩිම සංඛ්‍යාව මන්නාරම දිස්ත්‍රික්කයෙන් වාර්තා වී තිබෙනවා.\nමන්නාරම නාවික හමුදා කඳවුරේ පිහිටා ඇති අතරමැදි ප්‍රතිකාර මධ්‍යස්ථානයෙන් මෙම පිරිස වාර්තා වී ඇති බවයි කොවිඩ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානය නිවේදනය කළේ.\nමීට අමතරව, ඊයේ දිනයේදී ගම්පහ දිස්ත්‍රික්කයෙන් ආසාදිතයින් 210 ක්, කොළඹ දිස්ත්‍රික්කයෙන් 156 ක්, සහ කළුතර දිස්ත්‍රික්කයෙන් ආසාදිතයින් 145 ක් බැගින් වාර්තා වී තිබෙනවා.\nමේ අතර, දිස්ත්‍රික්ක 09 ක ග්‍රාම නිලධාරී වසම් සහ ප්‍රදේශ කිහිපයක හුදෙකලාභාවය අද පෙරවරු හයේ සිට ඉවත් කල බව යුද හමුදාපති ජෙනරාල් ශවේන්ද්‍ර සිල්වා ප්‍රකාශ කළා.\nඒ අනුව ගම්පහ, කළුතර, යාපනය, බදුල්ල, නුවරඑලිය, මඩකලපුව, රත්නපුර, කෑගල්ල සහ මොණරාගල දිස්ත්‍රික්කවල මීට පෙර හුදෙකලා කර තිබූ ප්‍රදේශ කිහිපයක හුදෙකලාභාවය ඉවත් කෙරුණා.\nමේ අතර, හෙද හෙදියන් ක්‍රියාත්මක කළ වර්ජනය අවසන් කිරීම සඳහා රජය ලබා දුන් පොරොන්දු මෙතෙක් ඉටු කර නොමැති බවට රජයේ හෙද නිලධාරින්ගේ සංගමයේ සභාපති සමන් රත්නප්‍රිය චෝදනා කළා.",
       "URL": "https://www.hirunews.lk/276918/මෙරට-ප්‍රථම-වරට-දිනකදී-ලක්ෂ-3-ඉක්මවූ-එන්නත්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1821"
}