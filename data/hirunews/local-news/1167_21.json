{
       "Source": "hirunews",
       "Timestamp": "Sunday, 15 May 2022 - 9:39",
       "Headline": "වර්ගවාදී ඊළාම් සිහිනය යළි ඇහැරෙයි ද ? මෙරට බලධාරින් තවමත් මුනිවත රකින්නේ ඇයි ? (වීඩියෝ)",
       "News Content": "ශ්‍රී ලංකාව ගැඹුරු ආර්ථික හා දේශපාලන අර්බුදයක පැටලී ඇති අවස්ථාවේ, ශ්‍රී ලංකාව තුළ ප්‍රහාර ක්‍රියාත්මක කිරීම සඳහා තහනම් සංවිධානයක් වන දෙමළ ඊළාම් විමුක්ති කොටි (LTTE) සංවිධානයේ පැරණි සාමාජිකයන් යළි එක්ව සිටින බවට ඉන්දීය බුද්ධි අංශ අනතුරු අඟවා ඇතැයි එරට මාධ්‍ය වාර්තා කළ අයුරු හිරු ප්‍රවෘත්ති විසින් ඊයේ (14) දින වාර්තා කළා.\nඅදාළ සිදුවීම වාර්තා කර ඇත්තේ,\n'#TheHindu'\nපුවත් පතයි.\nඑය ඉන්දීය සුප්‍රසිද්ධ පුවත් සඟරාවක් වන අතර, එහි දක්වා තිබුණේ, ශ්‍රී ලංකාව මුහුණ පා ඇති දැඩි ව්‍යසනකාරී ආර්ථික, දේශපාලනික මෙන්ම සමාජීය කරුණු කාරණා හේතුවෙන් අස්ථාවරභාවය මත එවන් විපත්තියකට යොමුවිය හැකි බවයි.\nමේ සම්බන්ධයෙන් මෙරට විපක්ෂය නියෝජනය කරන සහ පෙර මන්ත්‍රීවරයෙකු වශයෙන් කටයුතු කරන සහ කළ මනෝ ගනේෂන් සහ බිමල් රත්නායක සිය නිල ට්විටර් ගිණුමෙහි සටහන් තබමින් අදාළ ප්‍රවෘත්තිය සම්බන්ධයෙන් අදහස් දක්වා තිබෙනවා.\nපළමුවෙන් ම හිටපු මන්ත්‍රී බිමල් රත්නායක ප්‍රකාශ කරන්නේ මෙවැන්නක්.\nමෙම ප්‍රවෘත්තිය රාජපක්ෂ පවුල්වාදය යළි මෙරට තුළ ස්ථාපනය කිරීමට හෝ ජනවාර්ගික හැඟීම් යළි සමාජගත කිරීමට දරන්නා වූ වෑයමක් ද යන වග තමන් සැක කරන බවයි.\nමෙවන් තර්ජනාත්මක සහ දරුණු ප්‍රකාශයක් සම්බන්ධයෙන් වගකිව යුතු මාධ්‍යයක් මෙලෙස වාර්තා කිරීම සැක සහිත බවත්, පාස්කු ඉරුදින ප්‍රහාරය සම්බන්ධයෙන් ද රෝ සංවිධානය පළමුවෙන් දැනුම්දුන්නේ ශ්‍රී ලංකාවේ බුද්ධි අංශයට මිස මාධ්‍ය වෙත නොවන බවයි හෙතෙම පෙන්වා දෙන්නේ.\nමන්ත්‍රී මනෝ අවධාරණය කර සිටින්නේ, වාර්ගික සබඳතා වැඩි දියුණු වෙමින් පවතින ශ්‍රී ලංකාවේ වර්තමාන සමාජ සන්දර්භය තුළ \"LTTE නැවත සමූහගත වීම\" යන පුවත පිළිබඳ #TheHindu පුවත අතිශයින් ම ව්‍යාකූල බවයි.\nමේ හේතුවෙන් අදාළ විදෙස් පුවත මෙම සිද්ධිය හුවා දක්වන්නේ කුමන මූලාශ්‍ර පදනම් කරගනිමින් ද යන වග මෙරට විපක්ෂය නියෝජනය කරන මන්ත්‍රීවරුන් ප්‍රශ්න කර සිටිනවා.\nමෙවන් තත්ත්වයක් මත රට තුළ උග්‍රවන ප්‍රචණ්ඩ විරෝධතා මධ්‍යයේ අවස්ථා දෙකක දී හදිසි අවස්ථාවක් ප්‍රකාශයට පත් කර ඇති බැවින්, බහුජාතික සම්බන්ධතා ඇති ශ්‍රී ලාංකික දෙමළ ඩයස්පෝරාවේ ඇතැම් කොටස් විරෝධතාකරුවන් සහ ආරක්ෂක හමුදා අතර පවතින ගැටුම්වලදී ඔවුන්ගේ අරමුණු ඉටුකර ගැනීමට උත්සාහ කරමින් සිටි බවයි හෙළි වී ඇත්තේ.\nමැයි 18 වැනිදාට දී ඇති මුල්ලිවායිකාල් සංවත්සරය සැමරීමට සුදානම් වන ඇතැම් කණ්ඩායම් දෙමළ ජන සංහාර සැමරුම් දිනය ලෙස ප්‍රකාශ කර ප්‍රහාර සැලසුම් කිරීමට සුදානම් බවට ඉන්දීය මාධ්‍ය වාර්තා ප්‍රකාශ කර තිබෙනවා.\nබුද්ධි අංශ තොරතුරු උපුටා දක්වමින් එම ආරංචි මාර්ග ප්‍රකාශ කර ඇත්තේ ශ්‍රී ලංකාව තුළ ත්‍රස්ත සැලසුම් ක්‍රියාත්මක කිරීම සඳහා පැරණි සාමාජික පිරිසක් තමිල්නාඩුවට ඇතුළු වී ඇති බවයි.\nතමිල්නාඩුවේ වෙරළබඩ දිස්ත්‍රික්කවලින් ලබාගත් තොරතුරු හමුවේ රාජ්‍ය බුද්ධි අංශ සහ ප්‍රාදේශීය පොලිසියේ විශේෂ කණ්ඩායම් ප්‍රාන්තයේ කිලෝමීටර් 1,000කට වැඩි වෙරළ තීරයේ සෝදිසියෙන් සිටින බව සඳහන්.\nඑමෙන්ම මෙම තත්ත්වය සමග තමිල්නාඩු පොලිසියේ වෙරළාරක්‍ෂක කණ්ඩායම මුහුදු තීරයේ මුර සංචාරයේ වාර ගණන වැඩි කර ඇති බව ද ඔවුන් ප්‍රකාශ කර තිබෙනවා.\nරැකියාව වෙනුවෙන් මුහුදු යන ධීවරයින්ට ද අවදානම් තත්ත්වය පිළිබඳ දැනුවත් කර ඇති අතර ගැඹුරු මුහුදේ සහ ජාත්‍යන්තර මුහුදු සීමාවේ කිසියම් සැක කටයුතු ක්‍රියාකාරකමක් හෝ පුද්ගලයින් සිටීදැයි සොයා බලන ලෙස උපදෙස් ලබා දී ඇතැයි සඳහන්.\nඑමෙන්ම ශ්‍රී ලාංකිකයින් ඉන්දියාවට ඇතුළුවීම වැළැක්වීමට වෙරළබඩ ආරක්ෂක ආයතනවලට දැනුම් දී ඇති අතර, මුහුදට යන සියලුම මාර්ගවල වාහන පරීක්ෂා කිරීම සඳහා මුරපොලවල් ශක්තිමත් කරන ලෙස සියලුම වෙරළබඩ දිස්ත්‍රික්කවල පොලිස් අධිකාරීවරුන්ට දන්වා ඇති බවයි ඉන්දීය මාධ්‍ය වාර්තාවල දැක්වෙන්නේ.\nයළි ශ්‍රී ලංකාවේ සාමය අස්ථාවර කිරීමට තැත් කරන කිසියම් විදේශීය බලවේගයක් හෝ මෙරට සැඟවුණු කුමන්ත්‍රණකාරී පටු අරමුණක් සාක්ෂාත් කරගැනීමට අර්බුදකාරී වාතාවරණයක් තුළ කිසිවෙකු තැත් කරන්නේ ද ?\nඑසේ නම් වගකිව යුතු රජයක් සහ ආරක්ෂක අමාත්‍යාංශයක් ඇති ශ්‍රී ලංකාව තුළ අදාළ බලධාරින් විසින් මෙම පුවත සත්‍ය ද අසත්‍ය ද නැතහොත් මෙවැනි පුවත් සමාජගත කරන්නවුන් කවුරුන්ද යන වග ශ්‍රී ලාංකිකයින් හට අනාවරණය කර සාමය රැකගැනීමට කටයුතු කළ යුතු නොවන්නේ ද ?\nවැඩි විස්තර;\nඑල්.ටී.ටී.ඊ. ත්‍රස්ත සංවිධානය විසින් මැයි මස 18 වැනි දින ශ්‍රී ලංකාවට ප්‍රහාරයක් දියත් කිරීමට සැලසුම් කර ඇති බවට ඉන්දීය ඔත්තු සේවා උපුටා දක්වමින් ඉන්දීය THE HINDU පුවත්පතේ පුවත සම්බන්ධයෙන් අද (15) දින ආරක්ෂක අමාත්‍යාංශය විසින් විශේෂ නිවේදනයක් නිකුත් කර තිබෙනවා.\nපසුගිය 13 වැනි දින ඉන්දීය පුවත්පත විසින් මෙම ප්‍රවෘත්තිය වාර්තා කර ඇති බව පවසන ආරක්ෂක අමාත්‍යාංශය සඳහන් කරන්නේ, ඉහත තොරතුරු සබැඳිව මෙරට බුද්ධි අංශ විසින් ඉන්දීය බුද්ධි අංශ වෙතින් කරුණු විමසීමෙන් අනතුරුව එම තොරතුර සාමාන්‍ය තොරතුරක් ලෙස දන්වා ඇති බවයි.\nමේ පිළිබඳව තවදුරටත් විමර්ශනය කර වැඩිදුර තොරතුරු වේ නම් ඒවා ගැන මෙරටට දැනුම්දීමට කටයුතු කරන බව ද දන්වා ඇති බවයි ආරක්ෂක අමාත්‍යාංශය නිකුත් කළ නිවේදනයේ දැක්වෙන්නේ.\nමෙම තොරතුර සහ ජාතික ආරක්ෂාව හා සබැඳිව බුද්ධි සහ ආරක්ෂක අංශ වෙත දැනුවත් කර මේ වනවිටත් අවශ්‍ය සියලුම ආරක්ෂාව තර කරමින් ක්‍රියා කිරීමට කටයුතු කර ඇති බවයි එම නිවේදනයේ වැඩිදුරටත් දැක්වෙන්නේ.",
       "URL": "https://www.hirunews.lk/304390/වර්ගවාදී-ඊළාම්-සිහිනය-යළි-ඇහැරෙයි-ද-මෙරට-බලධාරින්-තවමත්-මුනිවත-රකින්නේ-ඇයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1167"
}