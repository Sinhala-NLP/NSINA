{
       "Source": "hirunews",
       "Timestamp": "Saturday, 16 October 2021 - 13:02",
       "Headline": "පෞද්ගලික ආරවුලක් විසඳීමට ගිය පුද්ගලයෙකු පිහි පහරකින් මරුට (වීඩියෝ)",
       "News Content": "මැදිරිගිරිය - පැරකුම්පුර ප්‍රදේශයේදී පෞද්ගලික ආරවුලක් විසඳීමට උත්සහ කළ එම ප්‍රදේශයේම පදිංචි 37 හැවිරිදි අයෙකු තියුණු ආයුධ ප්‍රහාරයකින් ජීවිතක්ෂයට පත්ව තිබෙනවා.\nඊයේ රාත්‍රියේ සිය ගරාජයේ වැඩ අවසන් කර පැමිණෙන අතරතුරදී දෙපිරිසක් අතර හටගෙන තිබූ ගැටලුවක් විසඳීමටයි ඔහු උත්සාහ කර ඇත්තේ.\nඑම අවස්ථාවේදී ඔහුට මෙම ප්‍රහාරය එල්ල වී ඇති අතර, පසුව එම පුද්ගලයා එහි සිටි කාන්තාවක් විසින් රෝහල් ගත කර තිබුණා.\nමිය ගිය පුද්ගලයා දින හතක් වයසැති කුඩා බිළිඳෙකුගේ පියෙක්.\nසිද්ධියට සම්බන්ධ පිහි ප්‍රහාරය එල්ල කළ කාන්තාව මැදිරිගිරිය පොලීසිය විසින් අත්අඩංගුවට ගෙන ඇති අතර, පසුව ඊයේ රාත්‍රියේ කිසියම් පිරිසක් විසින් එම කාන්තාවගේ නිවසටද ගිනි තබා ඇති බවටයි වාර්තාවන්නේ.\nමේ අතර, මෝදර - එලිහවුස් පාක් ප්‍රදේශයේදී පොලිස් නිලධාරීන්ට පිහියකින් පහරදීමේ සිද්ධියක් සම්බන්ධයෙන් පුද්ගලයෙකු අත්අඩංගුවට ගනු ලැබුවා.\nඊයේ රාත්‍රියේ මුර සංචාරයේ නිරත වූ මෝදර පොලිසියේ නිලධාරීන් දෙදෙනෙකුට අසළ මාර්ගයක නිදා සිටි මෙම පුද්ගලයා පිළිබඳ සැක සිතී තිබෙනවා.\nපසුව පොලිස් නිලධාරීන් ඔහු පරීක්ෂාවට ලක් කර ඇති අතර, එම අවස්ථාවේදී ඔහු සිය ඉනෙහි තිබූ පිහියක් රැගෙන පහර එල්ල කර ඇති බවයි වාර්තාවන්නේ.\nඑක් පොලිස් නිලධාරියෙකුගේ ගෙළ ප්‍රදේශයට සහ අනෙක් නිලධාරියාගේ මුහුණට මොහු පහර එල්ල කර ඇති අතර, පසුව ඔවුන් දෙදෙනා සැකකරු සමඟ පොරබදා දැඩි පරිශ්‍රමයකින් ඔහු මෙල්ල කර තිබෙනවා.\nඅනතුරුව අසළ තිබූ ගේට්ටුවකට සැකකරු සිරකොට ඔහුට මාංචු යොදා තිබුණා.\nපසුව මෝදර පොලිසියේ නිලධාරී කණ්ඩායමක් පැමිණ සැකකරු අත්අඩංගුවට ගෙන ඇති අතර, විමර්ශනවලින් අනාවරණ වී ඇත්තේ සැකකරු මත්ද්‍රව්‍යවලට ඇබ්බැහිවී ඇති පුද්ගලයෙකු බවටයි.\nඅත්අඩංගුවට ගත් පුද්ගලයා ග්‍රෑන්ඩ්පාස් හැත්තෑපහ වත්තේ පදිංචිකරුවෙක්.\nතුවාල ලැබූ පොලිස් නිලධාරීන් දෙදෙනා මේ වනවිට ජාතික රෝහලේ ප්‍රතිකාර ලබනවා.",
       "URL": "https://www.hirunews.lk/285160/පෞද්ගලික-ආරවුලක්-විසඳීමට-ගිය-පුද්ගලයෙකු-පිහි-පහරකින්-මරුට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1624"
}