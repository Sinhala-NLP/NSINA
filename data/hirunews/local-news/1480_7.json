{
       "Source": "hirunews",
       "Timestamp": "Tuesday, 21 December 2021 - 8:11",
       "Headline": "අවම බස් ගාස්තුව රුපියල් 25ක් කරන්නැයි බස් සංගම් ඉල්ලයි (වීඩියෝ)",
       "News Content": "රජයෙන් ඉන්ධන සඳහා සහනාධාරයක් නො ලැබුණ හොත් බස් ගාස්තුව සියයට 25ක ප්‍රතිශතයකින් ඉහළ නැංවීමට  සිදු වන බව පෞද්ගලික බස් සංගම් පවසනවා.\nඑසේම අවම බස් ගාස්තුව ද රුපියල් 25 දක්වා ඉහළ දැමීමට සිදු වනු ඇති බවයි ඔවුන් ප්‍රකාශ කළේ.\nඊයේ මධ්‍යම රාත්‍රියේ සිට භූමිතෙල් ඇතුළු සියලු ඉන්ධන වර්ගවල මිල ඉහළ දැමීමට ඛනිජ තෙල් නීතිගත සංස්ථාව සහ ලංකා අයි.ඕ.සී. සමාගම තීරණය කරනු ලැබුවා.\nඒ අනුව ඛනිජ තෙල් නීතිගත සංස්ථාව හෙවත් සිපෙට්කෝ සමාගමට අයත් ඔක්ටේන් 92 පෙට්‍රල් ලීටරයක් රුපියල 157 සිට 177 දක්වා රුපියල් 20න් සහ ඔක්ටේන් 95 වර්ගයේ පෙට්‍රල් ලීටරයක මිල රුපියල් 184 සිට 207 දක්වා රුපියල් 23 කින් ඉහළ ගියා.\nඔටෝ ඩීසල් ලීටරයක මිල රුපියල් 111 සිට රුපියල් 121 දක්වා ඉහළ නංවා ඇති අතර, සුපර් ඩීසල් ලීටරයක මිල රුපියල් 144 සිට රුපියල් 159 දක්වා ඉහළ නංවා ඇත්තේ රුපියල් 15කින්.\nභූමිතෙල් ලීටරයක මිල රුපියල් 10කින් ඉහළ දැමුණූ අතර ඒ අනුව භූමිතෙල් ලීටරයක නව මිල රුපියල් 87ක්.\nසිපෙට්කෝ ඉන්ධන මිල ඉහළ නැංවීමට සාපේක්ෂව අයි.ඕ.සී. සමාගම ද ඉන්ධන මිල ඉහළ නංවා තිබෙනවා.\nකෙසේ වෙතත්, අයි ඕ සී සමාගම ඔක්ටේන් 95 පෙට්‍රල් ලීටරයක මිල සිපෙට්කෝ ඔක්ටේන් 95 පෙට්ට්‍රල් ලීටරයක මිලට වඩා රුපියල් 3කින් ඉහළ නංවා තිබෙනවා.\nඒ අනුව අයි.ඕ.සී. සමාගමේ ඔක්ටේන් 95 පෙට්‍රල් ලීටරයක මිල දැක්වෙන්නේ රුපියල් 210ක් ලෙසයි.\nඉන්ධන මිල ඉහළ නංවීමත් සමග පළමු කිලෝ මීටරය සඳහා අය කළ රුපියල් 50ක ගාස්තුව රුපියල් 80 දක්වා ඉහළ දැමීමට ත්‍රී රෝද රථ වෘත්තීය සමිති තීරණය කර තිබෙනවා.\nකෙසේ වෙතත් දෙවන කිලෝ මීටරයේ සිට අය කරන රුපියල් 45 ගාස්තුව නොවෙනස්ව පවතින බවයි ජාතික ඒකාබද්ධ ත්‍රී රෝද රථ රියදුරන්ගේ හා කර්මාන්ත කරුවන්ගේ සමිතියේ ලේකම් රෝහණ පෙරේරා පැවසුවේ.\nලබන ජනවාරී 3 වැනි දා සිට පාසල් ළමයින් ප්‍රවාහනය කරන ගාස්තු ද යම් ප්‍රතිශතයකින්  ඉහළ දමන බව සමස්ත ලංකා පාසල් ළමුන් ප්‍රවාහන සංගමයේ ලේකම් ලලිත් චන්ද්‍රසිරි කියා සිටියා.\nඉන්ධන මිල ඉහළ යාමත් සමඟ රජයෙන් යම් සහනාධාරයක් අපේක්ෂා කරන බවයි ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න කියා සිටියේ.",
       "URL": "https://www.hirunews.lk/291675/අවම-බස්-ගාස්තුව-රුපියල්-25ක්-කරන්නැයි-බස්-සංගම්-ඉල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1480"
}