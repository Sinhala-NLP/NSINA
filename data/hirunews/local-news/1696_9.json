{
       "Source": "hirunews",
       "Timestamp": "Monday, 13 September 2021 - 6:29",
       "Headline": "සන්ෂයින් සුද්දාගේ ඝාතනයට අනියම් බිරියගේ සැමියා අත් අඩංගුවට",
       "News Content": "මත්ද්‍රව්‍ය ජාවාරම්කරුවෙකු හා සංවිධානාත්මක අපරාධ කල්ලි සාමාජිකයෙකු වෙන මිරිස්සේ අමිල ප්‍රසංග හෙට්ටිහේවා හෙවත් 'සන්ෂයින් සුද්දා' නමැති පුද්ගලයාට වෙඩි තබා ඝාතනය කිරීමේ සිද්ධියට අදාළ ව තවත් පුද්ගලයෙක් අත් අඩංගුවට ගෙන තිබෙනවා.\nමෙලෙස අත් අඩංගුවට ගෙන ඇත්තේ, ඝාතනයට ලක් වූ 'සන්ෂයින් සුද්දාගේ' අනියම් බිරිඳගේ සැමියා බවයි වාර්තා වෙන්නේ.\n34 හැවිරිදි හෝටල් හිමියෙක් වෙන මොහු මාතර දිස්ත්‍රික් අපරාධ විමර්ශණ ඒකකයේ නිලධාරින් විසින් ඊයේ (12) දිනයේ දී අත් අඩංගුවට ගෙන ඇත්තේ, ඝාතනයට ආධාර අනුබල දීම හා කුමන්ත්‍රණය කිරීමේ චෝදනාව මතයි.\n'සන්ෂයින් සුද්දා' හේන්වල ප්‍රදේශයේ සිය අනියම් බිරිඳගේ නිවසට පැමිණ ආපසු යමින් සිටිය දී ඉකුත් 03 වැනි දින කොටවිල පොලිස් වසමේ වරකාපිටිය ප්‍රදේශයේ දී වාහනය තුළදී ම වෙඩි තබා ඝාතනය කර තිබුණා.\nමෙම සිද්ධිය අදාළ ව නඳුන් චින්තක වික්‍රමරත්න හෙවත් 'හරක් කටා' නමැති සංවිධානාත්මක අපරාධ කල්ලි සාමාජිකයාගේ සමීපතමයෙක් පසුගිය 10 වැනි දා අත් අඩංගුවට ගනු ලැබුවා.",
       "URL": "https://www.hirunews.lk/282056/සන්ෂයින්-සුද්දාගේ-ඝාතනයට-අනියම්-බිරියගේ-සැමියා-අත්-අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1696"
}