{
       "Source": "hirunews",
       "Timestamp": "Tuesday, 28 June 2022 - 8:33",
       "Headline": "දුම්රිය ගාස්තු සංශෝධනයටත් අමාත්‍ය මණ්ඩලයේ අනුමැතිය (වීඩියෝ)",
       "News Content": "දුම්රිය මඟී සහ භාණ්ඩ ප්‍රවාහන ගාස්තු ඉහළ දැමීමට අමාත්‍ය මණ්ඩලයේ අනුමැතිය හිමි ව තිබෙනවා.\nජනමාධ්‍ය, ප්‍රවාහන හා මහාමාර්ග අමාත්‍ය ආචාර්ය බන්දුල ගුණවර්ධන විසිනු යි අදාළ යෝජනාව ඊයේ රැස් වූ අමාත්‍ය මණ්ඩලය වෙත ඉදිරිපත් කර ඇත්තේ.\nඒ අනුව, බස් ගාස්තුවෙන් අඩක් වන පරිදි දුම්රිය ගාස්තු සංශෝධනය කිරීමට එහි දී අනුමැතිය හිමිවුණා.\nඑමෙන්ම, විදුලි ගාස්තු ඉහළ දැමීමට අදාළ මහජන උපයෝගිතා කොමිෂන් සභාවේ නිර්දේශ ප්‍රකාශයට පත්කර තිබෙනවා.\nඒ අනුව, ගෘහස්ථ විදුලි පාරිභෝගිකයන්ගේ ඒකක 1ත් 30ත් අතර රුපියල් 30ක්ව පවතින මාසික ස්ථාවර ගාස්තුව රුපියල් 150ක් දක්වා ඉහළ නැංවීමට යෝජනා කර තිබෙනවා.\nලංකා විදුලිබල මණ්ඩලය යෝජනා කර තිබුණේ, රුපියල් 430ක ස්ථාවර ගාස්තු සංශෝධනයක්.\nඑමෙන්ම, දැනට ඒකක 1ත් 30ත් අතර රුපියල් 2යි ශත 50ක් ව පවතින විදුලි ඒකකයක මිල රුපියල් 8කින් ඉහළ නැංවීමට විදුලිබල මණ්ඩලය ඉදිරිපත් කළ යෝජනාව, එලෙසින්ම පවත්වා ගැනීමට මහජන උපයෝගීතා කොමිෂන් සභාව ද නිර්දේශ කර තිබෙනවා.\nමේ අතර ඒකක 31ත් 60ත් අතර ස්ථාවර ගාස්තුව රුපියල 1100කින් ඉහළ දැමිය යුතු බවට විදුලිබල මණ්ඩලය යෝජනා කළ ද මහජන උපයෝගිතා කොමිෂන් සභාව නිර්දේශ කර ඇත්තේ රුපියල් 300ක වැඩි වීමක්.\nඑමෙන්ම, ඒකක 31ත් 60ත් අතර දැනට රුපියල් 4යි ශත 85ක් ව පවතින විදුලි ඒකකයක මිල රුපියල් 12යි ශත 50කින් වැඩි කළ යුතු බවට විදුලිබල මණ්ඩලය යෝජනා කළද මහජන උපයෝගිතා කොමිෂන් සභාව රුපියල් 10ක ගාස්තු සංශෝධනයක් පමණක් නිර්දේශ කර තිබෙනවා.",
       "URL": "https://www.hirunews.lk/308376/දුම්රිය-ගාස්තු-සංශෝධනයටත්-අමාත්‍ය-මණ්ඩලයේ-අනුමැතිය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1063"
}