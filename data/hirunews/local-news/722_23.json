{
       "Source": "hirunews",
       "Timestamp": "Saturday, 19 November 2022 - 19:13",
       "Headline": "ලාංකික කතුන් රවටා ඕමානයේදී අලෙවි කළ ජාවාරමේ ප්‍රධාන සැකකරු රිමාන්ඩ් (වීඩියෝ)",
       "News Content": "ඕමානයේ සහ ඩුබායි හි රැකියා ලබාදෙන බව පවසා මිනිස් ජාවාරමේ නිරත වීමේ චෝදනාව මත කටුනායක ගුවන්තොටුපලේදී අත්අඩංගුවට ගත් එම ජාවාරමේ ප්‍රධාන සැකකරු මේ මස 24 වනදා දක්වා රක්ෂිත බන්ධනාගාර ගත කර තිබෙනවා.\nඒ මීගමුව අතිරේක මහේස්ත්‍රාත් ප්‍රිමාල් අමරසිංහ හමුවට ඉදිරිපත් කිරීමෙන් අනතුරුවයි.\nමෙලෙස අත්අඩංගුවට ගෙන රක්ෂිත බන්ධනාගාර ගත කරනු ලැබුවේ දෙහිවල ප්‍රදේශයේ පදිංචි මොහොමඩ් රිස්වි මොහොමඩ් ඉන්ෆාස් නමැති 44 හැවිරිදි පුද්ගලයෙක්.\nඅද අලුයම 1 ට පමණ ඩුබායි සිට පැමිණි සැකකරු කටුනායක ජාත්‍යන්තර ගුවන්තොටුපලේදී ආගමන විගමන නිලධාරින් විසින් අත්අඩංගුවට ගනු ලැබුවේ විදේශ සේවා නියුක්ති කාර්යාංශයේ විශේෂ විමර්ශන ඒකකයේ ඉල්ලීම මත මීගමුව මහේස්ත්‍රාත් අධිකරණයෙන් ලබාගත් නියෝගයක් අනුවයි.\nඒ අනුව, අත්අඩංගුවට ගත් සැකකරු මීගමුව අතිරේක මහේස්ත්‍රාත් හමුවට ඉදිරිපත් කෙරුණා.\nතම සේවාදායකයා පවත්වාගෙන යන විදේශ රැකියා ආයතනය ඉතා පැරණි එකක් වන අතර, මෙම සිද්ධියට ඔහුගේ කිසිදු සම්බන්ධයක් නොමැති බැවින් ඔහුට ඇප ලබාදෙන ලෙස විත්තිකරු වෙනුවෙන් පෙනී සිටි නීතිඥවරයා අධිකරණයේදී ඉල්ලා සිටියා.\nකෙසේ වෙතත්, විදේශ සේවා නියුක්ති කාර්යාංශය වෙනුවෙන් අධිකරණයට ඉදිරිපත් වූ විමර්ශන කළමනාකාර අකිල කරුණාරත්න කියා සිටියේ විත්තිකරුට එරෙහිව මේ වනවිට චෝදනා කිහිපයක් එල්ල වී ඇති බවයි.\nඑමෙන්ම, මේ දිනවල විද්‍යුත් මාධ්‍යවල ප්‍රධාන මාතෘකාවක් බවට මෙම සිද්ධිය පත්ව ඇති බැවින් විත්තිකරුට ඇප ලබාදීමෙන් මහජන කැලඹීමක් ඇතිවිය හැකි බවයි ඔහු අධිකරණයට පෙන්වා දුන්නේ.\nඒ අනුව කරුණු සලකා බැලූ මීගමුව වැඩබලන මහේස්ත්‍රාත්වරයා සැකකරු ලබන 24 වනදා දක්වා රක්ෂිත බන්ධනාගාර ගත කිරීමට නියෝග කළා.\nමෙම සැකකරු කොළඹ - මරදාන ප්‍රදේශයේ බලපත්‍ර නොමැතිව පවත්වාගෙන ගිය විදේශ රැකියා නියෝජිත ආයතනයක් සහ තවත් විදේශ රැකියා ආයතන කිහිපයක් හරහා මෙරට තරුණියන් රැකියා ලබාදෙන බව පවසමින් සංචාරක වීසා මතයි ඕමානය වෙත ගෙන්වා ගෙන ඇත්තේ.\nසංචාරක වීසා මත ඕමානය, ඩුබායි සහ අබුඩාබි බලා රැගෙන යන මෙරට තරුණ කාන්තාවන් එහිදී ගණිකා වෘත්තීය ඇතුළු විවිධ අයථා කටයුතු සඳහා යෙදවීම සම්බන්ධයෙන් හිරු ප්‍රවෘත්ති ඔස්සේ පසුගියදා අනාවරණ කළා.\nඑම අනාවරණයෙන් පසු විදේශ කටයුතු අමාත්‍යාංශයේ දැනුම්දීමක් අනුව, අපරාධ පරීක්ෂණ දෙපාර්තමේන්තුවේ මිනිස් ජාවාරම් හා සමුද්‍රීය අපරාධ විමර්ශන කොට්ඨාශයේ විමර්ශන කණ්ඩායමක් ඕමාන් බලා පිටත්ව ගොස් තිබුණේ මීට මාස දෙකකට පමණ පෙරයි.\nසංචාරක වීසා මත මැදපෙරදිග රටවල් වෙත ගෙන්වා ගන්නා මෙරට තරුණියන් බස් රථ මගින් දේශසීමාව තරණය කරමින් ඕමානය වෙත රැගෙන ගොස් රුපියල් ලක්ෂ දහයේ සිට ලක්ෂ 25 දක්වා මුදලකට ඔවුන් මොහු විසින් වෙන්දේසි කර ඇති බව සඳහන්. ඒ ගණිකා වෘත්තීය වැනි විවිධ ලිංගික කටයුතු සඳහායි.\nමෙම ජාවාරමට ගොදුරු වූ මෙරට තරුණියන් විශාල පිරිසක් මේ වනවිට ඩුබායි, අබුඩාබි සහ ඕමානයේ ශ්‍රී ලංකා තානාපති කාර්යාලවලට අනුබද්ධ රැඳවුම් මධ්‍යස්ථානවල රඳවා සිටින බවයි විදේශ සේවා නියුක්ති කාර්යාංශය සඳහන් කළේ.\nමේ අතර, මෙම ජාවාරම සම්බන්ධයෙන් ඕමානයේ ශ්‍රී ලංකා තානාපති කාර්යාලයේ නිලධාරියෙකුට ද චෝදනා එල්ල වී ඇති අතර, ඔහු ආපසු මෙරටට කැඳවීමටයි විදේශ කටයුතු අමාත්‍යාංශය පසුගියදා පියවර ගනු ලැබුවේ.\nඅදාළ තානාපති කාර්යාල නිලධාරියා තමන්ට එල්ල වී ඇති චෝදනා සම්බන්ධයෙන් දීර්ඝ පැහැදිලි කිරීමක් සිදුකරමින් විදේශ රැකියා අමාත්‍ය මනූෂ නානායක්කාර වෙත ලිපියක් ද යොමුකර තිබෙනවා.\nඑම ලිපියෙන් ඔහු දක්වා ඇත්තේ සැලසුම් සහගත ක්‍රියාවලියක් මගින් අසත්‍ය ප්‍රචාරයන් සිදුකර රාජ්‍ය තාන්ත්‍රික නිලධාරියෙකු වන තමන් සේවයෙන් නෙරපීමට කටයුතු කර ඇති බවටයි.\nඔහු වෙත මිනිස් ජාවාරම්කරුවෙකු සිදුකළ තර්ජනයක් සම්බන්ධයෙන් වන හඬපටයක් ද අදාළ රාජ්‍ය තාන්ත්‍රික නිලධාරියා කම්කරු හා විදේශ රැකියා අමාත්‍ය මනූෂ නානායක්කාර වෙත ලිපිය ද සමග යොමුකර තිබෙනවා.",
       "URL": "https://www.hirunews.lk/320808/ලාංකික-කතුන්-රවටා-ඕමානයේදී-අලෙවි-කළ-ජාවාරමේ-ප්‍රධාන-සැකකරු-රිමාන්ඩ්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=722"
}