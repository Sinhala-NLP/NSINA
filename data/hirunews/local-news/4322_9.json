{
       "Source": "hirunews",
       "Timestamp": "Thursday, 14 September 2017 - 16:26",
       "Headline": "අත්තනගලු ඔය අවට ජනතාවට උපදෙසක්",
       "News Content": "පැවති අධික වර්ෂාවත් සමග අත්තනගලූ ඔය පිටාර මට්ටමට පැමිණ තිබෙනවා.\nවාරිමාර්ග දෙපාර්තමේන්තුව සදහන් කළේ දුනමලේ ජල මාපකය අවට ප්‍රදේශයේ ගංවතුර තත්ත්වයක් වාර්තා වී ඇති බවයි.\nඉදිරි පැය කිහිපය තුළත් වැසි ඇතිවුවහොත් එම තත්ත්වය තවදුරටත් වර්ධනය විය හැකි බැවින් අත්තනගලූ ඔය අවට පහත්බිම් වල වෙසෙන ජනතාව ඒ පිළිබදව අවධානයෙන් පසුවිය යුතු බවයි එම දෙපාර්තමේන්තුව පවසන්නේ.\nඑමෙන්ම, ගම්පහ - ජා-ඇල මාර්ගයේ කිරිදිවිට, අකරවිට සහ මාකෙවිට ප්‍රදේශවල ප්‍රධාන මාර්ග ජලයෙන් යටවිය හැකි බව ද එම දෙපාර්තමේන්තුව සදහන් කළා.\nමේ අතර දිවයින හරහා පවතින සුළං ප්‍රවාහයේ වෙනස් විමක් හේතුවෙන් ඉදිරි දින කිහිපයේදීත් දිවයිනේ නිිරිතදිග ප්‍රදේශයට තද වැසි ඇති විය හැකි බව කාලගුණ විද්‍යා දෙපාර්තමේන්තුව පවසනවා.\nරත්නපුර දිස්ත්‍රික්කයේ කහවත්ත -  කපුහෙන්කන්ද සහ ගලබඩ වන ප්‍රදේශවලින් අද උදෑසන සුළු නායයෑම් දෙකක් වාර්තා වුණා.\nමෙම නායයෑම් වලින් එම ප්‍රදේශවල ජීවත් වූ කිසිවෙකුටත්  හානි සිදුවී නොමැති බවයි ආපදා කළමණාකරණ මධ්‍යස්ථාන සඳහන් කළේ.\nඑමෙන්ම අයහපත් කාලගුණ තත්ත්වය හේතුවෙන් මාතර, ගාල්ල, කඵතර, රත්නපුර සහ කෑගල්ල යන දිස්ත්‍රික්කවලට පනවා තිබු නාය යෑමේ අවධානම තවදුරටත් ක්‍රියාත්මක බව  එහි සහකාර අධ්‍යක්ෂක ප්‍රදීප් කොඩිප්පිලි කියාසිටියා.",
       "URL": "https://www.hirunews.lk/170926/අත්තනගලු-ඔය-අවට-ජනතාවට-උපදෙසක්",
       "Category": "Local News",
       "Parent URL": "https://www.hirunews.lk/local-news.php?pageID=4322"
}