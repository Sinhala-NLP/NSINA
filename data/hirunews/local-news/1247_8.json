{
       "Source": "hirunews",
       "Timestamp": "Wednesday, 06 April 2022 - 9:57",
       "Headline": "කලහකාරී සහ ප්‍රචණ්ඩකාරී ක්‍රියාවල යෙදෙන පුද්ගලයින්ට පොලිසියෙන් අනතුරු ඇඟවීමක්",
       "News Content": "ඇතැම් උද්ඝෝෂණවල යෙදීසිටි පුද්ගලයින් විසින් ගිනි තැබීම්, අයුතු ඇතුළුවීම්, අනර්ථය සිදුකිරීම් වැනි ක්‍රියා සිදුකළ බවට වාර්තා වී ඇති බව පොලීසිය පවසනවා.\nඑවැනි ක්‍රියා සිදුකළ පුද්ගලයින් අත්අඩංගුවට ගෙන ඇති අතර වීඩියෝ සාක්ෂි මත හඳුනාගෙන ඇති තවත් පුද්ගලයින් ඉදිරියේදී අත්අඩංගුවට ගැනීමට නියමිත බව පොලිස් මාධ්‍ය ප්‍රකාශක කාර්යාලය නිවේදනය කරනවා.\nඕනෑම අයෙකුට සාමකාමී උද්ඝෝෂණයක් සිදුකිරීමට හැකියාවක් තිබුණ ද කලහකාරී සහ ප්‍රචණ්ඩකාරී ක්‍රියාවල යෙදෙමින් උද්ඝෝෂණ සිදුකරන්නන් අත්අඩංගුවට ගන්නා බව පොලීසිය පවසනවා.\nඑබැවින් කලහකාරී සහ ප්‍රචණ්ඩකාරී ක්‍රියාවල නොයෙදෙන ලෙස සියලුදෙනාගෙන් ඉල්ලා සිටින බව නිවේදනයක් නිකුත් කරමින් පොලිස් මාධ්‍ය ප්‍රකාශක කාර්යාලය සඳහන් කරනවා.\nමේ අතර උද්ඝෝෂණයක් අතරතුර කාකි ඇඳුමකින් සැරසුණු පුද්ගලයෙකු කළු පැහැති ජැකැට්ටුවක් සහ සුදු පැහැති ආරක්ෂිත හිස් වැසුමක් පැළඳ මෙගා ෆෝන් යන්ත්‍රයක් ආධාරයෙන් රැස්ව සිටි පිරිස අමතා \"යුනිෆෝම් ඇඳන් හිටියත් අපිත් ඔයාලත් එක්ක තමයි\" යනුවෙන් ප්‍රකාශයක් සිදුකරන වීඩියෝ පටයක් සමාජ මාධ්‍ය ජාලාවල ප්‍රචාරය වෙමින් පවතින බව පොලීසිය පවසනවා.\nඑම වීඩියෝ පටයේ කාකි ඇඳුමින් සැරසී සිටින පුද්ගලයා පොලිස් නිලධාරියෙකු හෝ වෙනත් පුද්ගලයෙකු ද යන්න අනාවරණය කර ගැනීම සඳහා විමර්ශනයක් ආරම්භ කර ඇති බව පොලීසිය ප්‍රකාශ කළා.",
       "URL": "https://www.hirunews.lk/301313/කලහකාරී-සහ-ප්‍රචණ්ඩකාරී-ක්‍රියාවල-යෙදෙන-පුද්ගලයින්ට-පොලිසියෙන්-අනතුරු-ඇඟවීමක්",
       "Category": "Local News",
       "Parent URL": "https://www.hirunews.lk/local-news.php?pageID=1247"
}