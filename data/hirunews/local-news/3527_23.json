{
       "Source": "hirunews",
       "Timestamp": "Wednesday, 30 January 2019 - 15:11",
       "Headline": "වෛද්‍යවරයෙක් තමන් දුෂණය කළ බව පවසමින් තරුණියක් සියදිවි හානි කරගනී",
       "News Content": "හැටන් ඩන්බාර් ප්‍රදේශයේ පෞද්ගලික වෛද්‍ය මධ්‍යස්ථානයක සේවය කළ තරුණියක් සියදිවි හානි කරගෙන තිබෙනවා.\nපසුගිය 27 වැනිදා මෙලෙස මියගොස් ඇත්තේ හැටන් යොක්ස් පොට් වත්තේ පදිංචි 22 හැවිරිදි තරුණියක්.\nඇය අධි මාත්‍රාවෙන් ඖෂධ භාවිතා කර ඇති බව පශ්චාත් මරණ පරීක්ෂණ වාර්තාවෙන් අනාවරණ වී තිබෙනවා.\nඇයගේ පවුලේ ඥාතීන් පවසන්නේ මරණය සැක සහිත බවයි.\nඊට හේතුව වී ඇත්තේ ඇය මිය යාමට පෙර ජංගම දුරකථනයේ පටිගත කර තිබු හඬ පටයක් හේතුවෙන්.\nඑහිදී ඇය ප්‍රකාශ කර ඇත්තේ \" වෛද්‍ය මධ්‍යස්ථානයේ වෛද්‍යවරයා මාත් සමඟ වැරදි විදියට හැසිරුණා. මේ සිද්ධිය සම්බන්ධයෙන් වෛද්‍යවරයාගේ පවුලේ අය මට ගොඩක් චෝදනා එල්ල කරා. ඒකේ දුකට මම ගොඩක් බෙහෙත් බිව්වා. මේ සිද්ධියෙන් කාටවත් මාව බේර ගන්න බැහැ. මගේ මරණයට ඒ වෛද්‍යවරයා හැර වෙන කිසිකෙනෙක් සම්බන්ධ නැහැ\".\nකෙසේ වෙතත් මරණ පරීක්ෂණ වාර්තාවේ සඳහන්ව ඇත්තේ ඇය දුෂණය කර නොමැති බවත්, අධි මාත්‍රාවෙන් ඖෂධ ගැනීම හේතුවෙන් ඇය මරණයට පත්ව ඇති බවයි.\nමේ අතර තරුණියගේ මරණය සම්බන්ධයෙන් ඇයගේ සොහොයුරා පවසන්නේ \" පසුගිය 27 වැනිදා රෑ 9.40ට වගේ ඇය මට කතා කරා. එයා අඩමින් තමයි මට කතා කළේ. ඒ වෙලාවේදී එයා කිව්වා වෛද්‍යවරයා එයාව දුෂණය කරා කියලා. ඒක නිසා තමයි මම දිවි නසා ගන්නේ. එයාව බේර ගන්න එපා කියල තමා එයා අන්තිමට කිව්වේ\".\nකෙසේ වෙතත් අප කළ විමසීමකදී වෛද්‍යවරයා ප්‍රකාශ කළේ එල්ල වන චෝදනා සියල්ල ප්‍රතික්ෂේප කරන බවයි.\nසිද්ධිය සම්බන්ධයෙන් නෝර්වුඩ් පොලිසිය වැඩිදුර පරීක්ෂණ සිදු කරනවා.",
       "URL": "https://www.hirunews.lk/209330/වෛද්‍යවරයෙක්-තමන්-දුෂණය-කළ-බව-පවසමින්-තරුණියක්-සියදිවි-හානි-කරගනී",
       "Category": "Local News",
       "Parent URL": "https://www.hirunews.lk/local-news.php?pageID=3527"
}