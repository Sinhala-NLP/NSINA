{
       "Source": "hirunews",
       "Timestamp": "Friday, 06 September 2019 - 19:46",
       "Headline": "හේමසිරිට සහ පූජිත්ට අධි චෝදනා ගොනුකරන බව නීතිපති දෙපාර්තමේන්තුව මහාධිකරණයට දැනුම් දෙයි",
       "News Content": "පාස්කු ප්‍රහාරය එල්ල කළ සහරාන් හෂීම් ඇතුළු ජාතික තවුහිද් ජමාත් සංවිධානයේ සාමාජිකයින් හා සම ඝණයෙහිලා හිටපු ආරක්ෂක ලේකම් හේමසිරි ප්‍රනාන්දුට සහ පොලිස්පති පූජිත් ජයසුන්දරට ඉදිරියේදී අධි චෝදනා ගොනුකරන බව නීතිපති දෙපාර්තමේන්තුව අද මහාධිකරණයට දැනුම් දුන්නා.\nඒ පාස්කු ප්‍රහාරය සම්බන්ධයෙන් මහේස්ත්‍රාත් අධිකරණයේ පැවති නඩුවේදී හිටපු ආරක්ෂක ලේකම්වරයාට සහ පොලිස්පතිවරයාට ඇප ලබාදීමට එරෙහිව ගොනුකර ඇති ප්‍රතිශෝධන අයදුම්පත විභාගයට ගත් අවස්ථාවේදීයි.\nඅදාළ ප්‍රතිශෝධන පෙත්සම කොළඹ මහාධිකරණය විනිසුරු විකුම් කළුආරච්චි ඉදිරියේ අද යළිත් සලකා බැලූණා.\nඑහිදී නීතිපති දෙපාර්තමේන්තුව වෙනුවෙන් රජයේ නියෝජ්‍ය සොලිස්ටර් ජනරාල් දිලීප පීරිස් එම අයදුම්පත වෙනුවෙන් පැමිණිල්ලේ කරුණු ඉදිරිපත් කළා.\nපාස්කු ප්‍රහාරය සම්බන්ධයෙන් මහේස්ත්‍රාත් අධිකරණයේ පැවති නඩු කටයුතුවලදී කොළඹ ප්‍රධාන මහේස්ත්‍රාත්වරිය ක්‍රියා කළ ආකාරය විශ්මජනක බව ප්‍රකාශ කළ අතිරේක සොලිසිටර් ජනරාල්වරයා මාසයකුත් දින 5 ක් තුළ සමූල ඝාතන සිදුවීමක් සම්බන්ධයෙන් මහේස්ත්‍රාත්වරයා තීරණයක් ලබාදීම විවේචනය කර සිටියා.\nසහරාන් හෂීම් සහ ජාතික තවුහිද් ජමාත් සංවිධානයේ ක්‍රියාකාරකම් පිළිබද රාජ්‍ය බුද්ධි සේවය විසින් මෑත කාලීනව වාර්තාව 347 ක් අදාළ අංශ දැනුවත් කර ඇති බවත්, ඉන් 131 ක් පොලිස්පතිවරයා වෙතට ද 97 ක් හිටපු ආරක්ෂක ලේකම්වරයා වෙතට යොමුකර ඇති බවත් නියෝජ්‍ය සොලිසිටර් ජනරාල්වරයා පෙන්වා දුන්නා.\nනිෂ්චිත බුද්ධි තොරතුරු ලැබී තිබියදී අප්‍රේල් 9 වනදා පැවති බුද්ධි ප්‍රධානීන්ගේ හමුවේදී එම තොරතුරු සාකච්ඡා කිරීමට හිටපු ආරක්ෂක ලේකම්වරයා ක්‍රියා කර නොතිබීම නියෝජ්‍ය සොලිසිටර් ජනරාල්වරයා දැඩි ලෙස විවේචනය කළා.\nඑම බුද්ධි තොරතුරුවල ඇතුළත් නම් 6 කින් 4 දෙනෙකුම පසුව පාස්කු ඉරිදා බෝම්බ පුපුරුවාගෙන ඇති බව ද අධිකරණයේදී ඔහු අනාවරණය කළා.\nඅත්අඩංගුවට ගන්නා බව දැන ගත් විට හදිසියේ හෘදයාබාධයක් ඇති වී හිටපු ආරක්ෂක ලේකම්වරයා ජාතික රෝහලට ඇතුළත් කළ බවත් ඉන් පසුදින උදෑසන පොලිස්පතිවරයාට ද එම රෝගයම ඇති වූ රෝහල් ගත කිරීම පුදුමු සහගත බවත් ඔහු කියා සිටියා.\nඅනතුරුව හිටපු ආරක්ෂක ලේකම් හේමසිරි ප්‍රනාන්දු වෙනුවෙන් පෙනී සිටි ජනාධීපති නීතිඥ අනූජ ප්‍රේමරත්න සඳහන් කළේ ආරක්ෂක ලේකම්වරයා ලෙස තම සේවාදායකයාට කිසිදු විශේෂ බලතලයක් නොතිබූ බවයි.",
       "URL": "https://www.hirunews.lk/223745/හේමසිරිට-සහ-පූජිත්ට-අධි-චෝදනා-ගොනුකරන-බව-නීතිපති-දෙපාර්තමේන්තුව-මහාධිකරණයට-දැනුම්-දෙයි",
       "Category": "Local News",
       "Parent URL": "https://www.hirunews.lk/local-news.php?pageID=3160"
}