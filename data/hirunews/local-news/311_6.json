{
       "Source": "hirunews",
       "Timestamp": "Sunday, 28 May 2023 - 17:07",
       "Headline": "ආබාධයකට ලක් වූ වනිඳු හසරංගත් ඇෆ්ගනිස්තාන තරගාවලියට",
       "News Content": "2023 IPL තරගාවලිය අතරතුර දී ආබාධයකට ලක් වූ වනිඳු හසරංග එළඹෙන ඇෆ්ගනිස්තානය සමඟ එක්දින ක්‍රිකට් තරගාවලියට සහභාගී වනු ඇති බව දැන ගන්නට ලැබෙනවා.\nSunday Times විසින් වාර්තා කරන පරිදි ඇෆ්ගනිස්තානය සමඟ එළඹෙන ජුනි මස 2දා පටන් ආරම්භ වීමට නියමිත මෙම තරගාවලිය සඳහා නම් කළ ක්‍රීඩකයින් 16 දෙනෙකුගෙන් යුත් ශ්‍රී ලංකා සංචිතයේ වනිඳු හසරංගගේ නම ද ඇතුළත් කර තිබෙනවා.\nනමුත් මේ දින වල ක්‍රියාත්මක වන IPL තරගාවලියේ මූලික වටයෙන් ම ඉවතට විසි වූ Royal Challengers Bangalore කණ්ඩායම සමඟ සිටිය දී වනිඳු ආබාධයකට ලක් වූ බවයි මීට පෙර අණාවරණය වුනේ.\nකෙසේ වෙතත් ඔහු මේ වන විට එම ආබාධ තත්වයෙන් සුවය ලබමින් සිටින අතර එළඹෙන තරගාවලියේ තරග එකකට හෝ දෙකකට ඔහුව සහභාගී කර ගැනීමේ අරමුණින් යුතු ව ඔහු මෙම සංචිතයට එක් කර ගෙන ඇති දැනගන්නට ලැබෙනවා.\nපසුගිය වසර කිහිපය මුළුල්ලේ ශ්‍රී ලංකා සීමිත පන්දුවාර කණ්ඩායමේ නිත්‍ය දඟපන්දු යවන්නා ලෙස වනිඳු මත වැඩි බරක් පැටවුණු අතර, එළඹෙන ලෝක කුසලාන සුදුසුකම් ලැබීමේ තරගාවලියේ දී ද ඔහුගේ අවශ්‍යතාව කණ්ඩායමට ඉතා වැදගත් වනවා.\nමේ පිළිබඳ අවධානය යොමු කර ඇති තේරීම් කමිටු නිළදාරීන් විසින් ඔහුගේ කාර්ය කළමනාකරණය කිරීම වෙනුවෙන් විශේෂ වැඩ පිලිවලක් සැකසීමට ද පියවර ගෙන තිබෙනවා.",
       "URL": "https://www.hirunews.lk/336454/ආබාධයකට-ලක්-වූ-වනිඳු-හසරංගත්-ඇෆ්ගනිස්තාන-තරගාවලියට",
       "Category": "Local News",
       "Parent URL": "https://www.hirunews.lk/local-news.php?pageID=311"
}