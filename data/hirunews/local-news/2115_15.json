{
       "Source": "hirunews",
       "Timestamp": "Tuesday, 02 March 2021 - 14:49",
       "Headline": "ඉංග්‍රීසි භාෂාව සම්බන්ධයෙන් ගුරුවරුන්ට ප්‍රමිතිගත නියාමනයක් අවශ්‍යයි - ඇමති ජී.එල්. (වීඩියෝ)",
       "News Content": "ඉංග්‍රීසි භාෂාව ඉගැන්වීම සම්බන්ධයෙන් ගුරුවරුන්ට ප්‍රමිතිගත නියාමනයක් අවශ්‍ය බව අධ්‍යාපන අමාත්‍ය මහාචාර්ය ජී.එල්. පීරිස් මහතා පවසනවා.\nඅමාත්‍යවරයා මේ බව සඳහන් කළේ ඉංග්‍රීසි භාෂාව ඉගැන්වීමේදී වූ වරදක් පිළිබඳ අප පසුගියදා පළ කළ ප්‍රවෘත්තියට ප්‍රතිචාර දක්වමින්.\nලොවම වෙලාගත් කොවිඩ් 19 වසංගත තත්ත්වයත් සමඟ මෙරට Online අධ්‍යාපන ක්‍රමය හෙවත් මාර්ගගත අධ්‍යාපනයට මෙරට දරුවන්ට ද ඉහළ අවධානයක් යොමුවුණා.\nනමුත් එලෙස ඉගැන්වීම් සිදුකරන ඉංග්‍රීසි ගුරුවරියකුගේ වැරදි ඉගැන්වීමක් දැක්වෙන වීඩියෝ පටයක් මේ දිනවල සමාජ මාධ්‍යය ඔස්සේ සංසරණයවීම පිළිබඳ පුවතක් අප පසුගියදා වාර්තා කළා.\nමේ දරුවා තම ගුරුවරියගෙන් විමසන්නේ Poverty යන ඉංග්‍රීසි වචනයේ අර්ථයයි.\nPoverty යන ඉංග්‍රීසි වචනයේ අර්ථය ‘‘දරිද්‍රතාවය“ වුවත් මෙම ගුරුවරිය දරුවාට උගන්වන්නේ බලය සම්බන්ධයෙන් අර්ථයක් පිළිබඳවයි.\nමෙවැනි වැරදි ඉගැන්වීම් වැළැක්වීමට ගතයුතු ක්‍රියාමාර්ග සම්බන්ධයෙන් අධ්‍යාපන අමාත්‍ය ජී.එල්. පිරිස් මහතා ඊයේ පැවති ප්‍රවෘත්ති සාකච්ඡාවකදී අදහස් පළ කළා.",
       "URL": "https://www.hirunews.lk/264115/ඉංග්‍රීසි-භාෂාව-සම්බන්ධයෙන්-ගුරුවරුන්ට-ප්‍රමිතිගත-නියාමනයක්-අවශ්‍යයි-ඇමති-ජී-එල්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2115"
}