{
       "Source": "hirunews",
       "Timestamp": "Friday, 09 October 2020 - 7:47",
       "Headline": "මෙරට සිදුකළ පී.සී.ආර්. පරීක්ෂණ ගණන තුන් ලක්ෂ දහ හත්දහස ඉක්මවයි",
       "News Content": "මිනුවන්ගොඩ බ්‍රැන්ඩික්ස් කර්මාන්ත ශාලාවෙන් වාර්තා වූ කොරෝනා පොකුරට සම්බන්ධ පුද්ගලයන් පන්දහසකට ආසන්න පිරිසකගේ පී.සී.ආර්. පරීක්ෂණ ඊයේ දිනය වනවිට සිදුකර ඇති බව වසංගත රෝග විද්‍යා අංශය පවසනවා.\nඑහි ප්‍රධාන වසංගත රෝග විද්‍යාඥ, විශේෂඥ වෛද්‍ය සුදත් සමරවීර කියා සිටියේ මේ දක්වා රට තුළ පී.සී.ආර්. පරීක්ෂණ තුන් ලක්ෂ 17,000 කට වැඩි සංඛ්‍යාවක් සිදුකර ඇති බවයි.\nමේ අතර, මිනුවන්ගොඩ බ්‍රැන්ඩික්ස් කර්මාන්ත ශාලාවේ ආසාදිතයන්ගේ සමීපතම ආශ්‍රිතයින් 19 දෙනෙකුට ඊයේ කොරෝනා වෛරසය වැළඳී ඇති බවට තහවුරු වීමත් සමඟ එම පොකුර 1,053 දක්වා ඉහළ ගියා.\nඑසේම, විදේශ රටවල සිට පැමිණි පුද්ගලයින් 10 දෙනෙකුටද කොරෝනා ආසාදනය වී ඇති බවට ඊයේ තහවුරු වුණා.\nඔවුන් අතර එක්සත් අරාබි එමීර් රාජ්‍යය, කුවේට් සහ ඉරානයේ සිට දිවයිනට පැමිණි පිරිසක් වන බවයි රජයේ ප්‍රවෘත්ති දෙපාර්තමේන්තුව සඳහන් කළේ. ඒ අනුව මෙරටින් වාර්තා වන සමස්ත කොරෝනා ආසාදිතයින්ගේ සංඛ්‍යාවද 4,488 දක්වා ඉහළ ගියා.\nමිනුවන්ගොඩ බ්‍රැන්ඩික්ස් ඇඟළුම් කර්මාන්ත ශාලාවේ සේවය කළ කාන්තාවකට කොරෝනා ආසාදනය වී ඇති බවට පසුගිය 03 වැනිදා හඳුනාගත් අතර, එම කොවිඞ් පොකුර ඉහළ ගියේ මෙරට විශාලතම කොවිඞ් පොකුර නිර්මාණය කරමින්.\nමේ අතර, මිනුවන්ගොඩ බ්‍රැන්ඩික්ස් කර්මාන්ත ශාලාවේ කොරෝනා පොකුරට සම්බන්ධ ආශ්‍රිතයන්ට නිරෝධායන කටයුතු සඳහා යොමුවීමට ලබාදී තිබූ කාලය ඊයේ අවසන් වුණා.\nඒ අනුව නිරෝධායනයට ලක් නොවී සිටි එම ඇඟළුම් ආයතනයේ සේවකයින් 400 දෙනෙකු පමණ නිරෝධායනය සඳහා පැමිණ සිටි බවයි පොලිස් මාධ්‍ය ප්‍රකාශක, නියෝජ්‍ය පොලිස්පති අජිත් රෝහණ සඳහන් කළේ.\nකෙසේ වෙතත්, තවදුරටත් එම ආයතනයේ සේවකයින් නිරෝධායනයට ලක් නොවී සැඟව සිටින්නේ නම් ඔවුන්ට එරෙහිව නිරෝධායන නීතිය යටතේ කටයුතු කරන බවද ඔහු කියා සිටියා. මිනුවන්ගොඩ බ්‍රැන්ඩික්ස් කර්මාන්ත ශාලාවේ සේවකයින් 1,402 ක් පමණ සේවය කර ඇති බවට මේ වනවිට තහවුරු වී තිබෙනවා.\nමේ අතර, මුදල් සංසරණය තුළින් කොරෝනා වෛරසය ව්‍යාප්තවීමේ අවදානමක් පවතින බැවින් ඒ පිළිබඳව සැලකිලිමත් විය යුතු බව නියෝජ්‍ය පොලිස්පති අජිත් රෝහණ පවසනවා.",
       "URL": "https://www.hirunews.lk/252124/මෙරට-සිදුකළ-පී-සී-ආර්-පරීක්ෂණ-ගණන-තුන්-ලක්ෂ-දහ-හත්දහස-ඉක්මවයි",
       "Category": "Local News",
       "Parent URL": "https://www.hirunews.lk/local-news.php?pageID=2401"
}