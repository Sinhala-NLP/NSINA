{
       "Source": "hirunews",
       "Timestamp": "Monday, 21 March 2022 - 8:27",
       "Headline": "ඉදිරි පැය 12ක් ඇතුලත නැගෙනහිර බෙංගාල බොක්කේ බරපතළ සුළි කුණාටු තත්වයක්, ධීවර ගමන් අනතුරුදායකයි.",
       "News Content": "බස්නාහිර, සබරගමුව සහ මධ්‍යම පළාත්වලත් ගාල්ල සහ මාතර දිස්ත්‍රික්කවලත් අද දිනයේ සිහින් වැසි වාර කීපයක් ඇති විය හැකි බව කාලගුණ විද්‍යා දෙපාර්තමේන්තුව පවසනවා.\nඑම දෙපාර්තමේන්තුව සඳහන් කරන්නේ ඌව සහ නැගෙනහිර පළාත් වලත් මුලතිව් දිස්ත්‍රික්කයේත් පස්වරු 02.00 න් පමණ පසුව ස්ථාන ස්වල්පයක වැසි හෝ ගිගුරුම් සහිත වැසි ඇතිවිය හැකි බවයි.\nඑමෙන්ම හම්බන්තොට දිස්ත්‍රික්ක සුළගේ වේගය ද විටින් විට පැයට කිලෝමීටර් හතළිහක් පමණ දක්වා වැඩි විය හැකි බවටයි කාළගුන විද්‍යා දෙපාර්තමේන්තුව අනතුරු අඟවන්නේ.\nමේ අතර ගිණිකොන දිග බෙංගාල බොක්ක මුහුදු ප්‍රදේශයේ පැවති පීඩන අවපාතය ඊයේ පස්වරු 11.30 පමණ වන විට ගිනිකොන දිග බෙංගාල බොක්ක සහ දකුණු අන්දමන් දූපත් මුහුදු ප්‍රදේශයට ආසන්නව කේන්ද්‍රගතව පවතින බවයි අද දින නිකුත් කළ කාලගුණ නිවේදනයේ දැක්වෙන්නේ.\nඑම අඩුපීඩන පද්ධතිය අන්දමන් දූපත් ආසන්නයෙන් වයඹ දෙසට ගමන් කරමින් තවදුරටත් වර්ධනය වී ඉදිරි පැය 12 තුළදී ගැඹුරු පීඩන අවපාතයක් බවට සහ ඊළඟ පැය 12 තුලදී සුළි කුණාටුවක් දක්වා වර්ධනය විය හැකි බවටත් කාලගුණ විද්‍යා දෙපාර්තමේන්තු වාර්තාවේ සඳහන්.\nමේ හේතුවෙන් කාළගුණ විද්‍යා දෙපාර්තමේන්තුව ධීවර සහ නාවික ප්‍රජාවගෙන් ඉල්ලා සිටින්නේ නැවත දැනුම් දෙන තුරු උතුරු අක්ෂාංශ 07ත් 16 ත් අතර සහ නැගෙනහිර දේශාංශ 90 ත් 99 ත් අතර ගිනිකොන සහ නැගෙනහිර බෙංගාල බොක්ක මුහුදු ප්‍රදේශයේ ධීවර කටයුතු සඳහා යාත්‍රා නොකරන ලෙසටයි.\nමේ සම්බන්ධයෙන් නිකුත් කරන ඉදිරි අනාවැකි පිළිබඳවද දැඩි අවධානයකින් සිටින ලෙසත් කාළගුණ විද්‍යා දෙපාර්තමේන්තුව ධීවර ප්‍රජාවගෙන් ඉල්ලා සිටිනවා.",
       "URL": "https://www.hirunews.lk/299959/ඉදිරි-පැය-12ක්-ඇතුලත-නැගෙනහිර-බෙංගාල-බොක්කේ-බරපතළ-සුළි-කුණාටු-තත්වයක්-ධීවර-ගමන්-අනතුරුදායකයි",
       "Category": "Local News",
       "Parent URL": "https://www.hirunews.lk/local-news.php?pageID=1281"
}