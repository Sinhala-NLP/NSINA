{
       "Source": "hirunews",
       "Timestamp": "Saturday, 30 July 2016 - 18:14",
       "Headline": "හයිඩ්  පිටිය ගන්න වාසු උසාවියට",
       "News Content": "ඒකාබද්ධ විපක්ෂයේ ජන සටන පාද යාත්‍රාව පිළිගැනීම සඳහා වෙන් කරගත් කොළඹ - හයිඩ් පිටිය තමන්ට ලබා නොදෙන්නේ නම් අධිකරණ ක්‍රියාමාර්ගයකට එළැඹෙන බව ප්‍රජාතන්ත්‍රවාදී වාමාංශික පෙරමුණේ ප්‍රධාන ලේකම්, පාර්ලිමේන්තු මන්ත්‍රී වාසුදේව නානායක්කාර පවසනවා.\nමන්ත්‍රීවරයා චෝදනා කළේ ක්‍රීඩාංගනයේ නවීකරණ කටයුතු සිදුකරන බව පවසමින් අගෝස්තු මස පළමු වැනිදාට කර තිබූ වෙන් කර ගැනීම අවලංගු කර ඇති බව කොළඹ මහ නගර සභාව තමන්ට දන්වා ඇති බවයි.\nමහනුවරින් ආරම්භ කළ ඒකාබද්ධ විපක්ෂයේ ජනසටන පාද යාත්‍රාව කොළඹට ළඟාවීමෙන් අනතුරුව පිළිගැනීම සඳහා කොළඹ මහ නගර සභාව යටතේ පාලනය වන පිලිප් ගුණවර්ධන ක්‍රීඩාංගනය හෙවත් හයිඩ් පිටිය මුදල් ගෙවා වෙන් කරගත් බවයි මන්ත්‍රීවරයා සඳහන් කළේ.\nඊට අදාළ අවසර ලබාගැනීමේ ලිපිය පසුගිය 16 වනදා කොළඹ මහ නගර සභාව වෙත යොමුකර තිබෙනවා.\nඑම ලිපියට ප්‍රතිචාර දක්වමින් එහි නාගරික කොමසාරිස් වී.කේ.ඒ. අනුර ලිඛිතව දන්වා ඇත්තේ අදාළ දිනට ක්‍රීඩාංගනය වෙන්කර දී ඇති බවයි.\nඑහෙත් පසුගිය 27 වනදා යළි මන්ත්‍රීවරයාට දැනුම්දී ඇත්තේ නඩත්තු කටයුතු හේතුවෙන් හයිඩ් පිටිය කිසිදු වැඩසටහනකට ලබාදීමට කටයුතු නොකරන බවයි.\nකෙසේ වෙතත්, මන්ත්‍රීවරයා එල්ල කරන මෙම චෝදනාව සම්බන්ධයෙන් අප කොළඹ මහ නගර සභාවේ නාගරික කොමසාරිස් වී.කේ.ඒ. අනුරගෙන් විමසීමක් කළා.\nඊට නාගරික කොමසාරිස්වරයා ප්‍රතිචාර දක්වමින් කියා සිටියේ අදාළ ප්‍රතිසංස්කරණ හේතුවෙන් ක්‍රීඩාංගනය ලබාදීමේ හැකියාවක් නොමැති බවයි.\nවාසුදේව නානායක්කාර මන්ත්‍රීවරයා දේශපාලන අවශ්‍යතාවයක් වෙනුවෙන් හයිඩ් පිටිය අවශ්‍ය බවට දැනුවත් කර නොසිටි බවද නාගරික කොමසාරිස්වරයා වැඩිදුරටත් කියා සිටියා.",
       "URL": "https://www.hirunews.lk/139409/හයිඩ්-පිටිය-ගන්න-වාසු-උසාවියට",
       "Category": "Local News",
       "Parent URL": "https://www.hirunews.lk/local-news.php?pageID=4943"
}