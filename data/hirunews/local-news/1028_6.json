{
       "Source": "hirunews",
       "Timestamp": "Monday, 11 July 2022 - 19:51",
       "Headline": "ප්‍රමාණය ඉක්මවා මගීන් රැගෙන ගිය බස් රථයක් අනතුරට ලක් වී දෙදෙනෙකු මරුට",
       "News Content": "ඉන්ධන අර්බුදයත් සමඟ ප්‍රමාණය ඉක්මවා මගීන් රැගෙන ගිය බස් රථයක් ගම්පොල දී අනතුරට ලක්වීමෙන් දෙදෙනෙකු ජීවිතක්ෂයට පත් වුණා.\nපසුව එම බස් රථයට ප්‍රදේශවාසීන් විසින් ගිණි තබා තිබෙනවා.\nගම්පොල සිට පුස්සැල්ලාව දක්වා ධාවනය වෙමින් තිබූ මෙම පෞද්ගලික බස් රථය අද දහවල් අනතුරට ලක්වුණේ කාච්චමලේ - වීඩන් ප්‍රදේශයේදීයි.\nමියගිය දෙදෙනා 39 සහ 20 හැවිරිදි රම්බොඩ සහ හෙල්බොඩ ප්‍රදේශවල පදිංචිකරුවන්.\nබස් ධාවනය අවම වීම නිසා අනතුර සිදුවන අවස්ථාවේ මෙහි විශාල පිරිසක් ගමන් කර ඇති අතර, පා පුවරුවේද පිරිසක් රැඳී සිට තිබෙනවා.\nඑක්වරම බස් රථය මාර්ගයේ පැති බැම්මකට හේත්තු වීමෙන් අනතුර සිදුව ඇති අතර මියගිය දෙදෙනා බස් රථයට සිරවීමෙන් මියගොස් ඇති බවයි වාර්තා වන්නේ.\nඔවුන් පිටතට ගැනීම සඳහ පැයකට වැඩි කාළයක් ගත වී තිබෙනවා. එම අවස්ථාවේ ප්‍රදේශවාසීන් පිරිසක් ප්‍රකෝපකාරී ලෙස හැසිරී බස් රථයට ගිණි තැබූ බවයි හිරු වාර්තාකරු සඳහන් කළේ.\nමේ අතර මරදගහමුල - බඩල්ගම මාර්ගයේ තම්මිට ප්‍රදේශයේ දී යතුරුපැදියක් සහ වෑන් රථයක් ගැටී අද දහවල් සිදු වූ අනතුරකින් තවත් පුද්ගලයින් දෙදෙනෙකු ජීවිතක්ෂයට පත්වුණා.\nඅනතුර සිදුවන අවස්ථාවේ යතුරු පැදියේ තුන්දෙනෙකු ගමන් කර ඇති අතර ඉන් දෙදෙනෙකු මෙලෙස ජීවිතක්ෂයට පත්ව ඇත්තේ.",
       "URL": "https://www.hirunews.lk/309737/ප්‍රමාණය-ඉක්මවා-මගීන්-රැගෙන-ගිය-බස්-රථයක්-අනතුරට-ලක්-වී-දෙදෙනෙකු-මරුට",
       "Category": "Local News",
       "Parent URL": "https://www.hirunews.lk/local-news.php?pageID=1028"
}