{
       "Source": "hirunews",
       "Timestamp": "Sunday, 10 September 2023 - 17:03",
       "Headline": "2023 උසස් පෙළ අයදුම්කරුවන්ගෙන් ඉල්ලීමක්",
       "News Content": "2023 උසස් පෙළ විභාගය මෙම වසරේ නොවැම්බර් 27 වැනි දින පැවැත්වීමට නියමිතව තිබෙනවා.\nනමුත් දෙවැනි හා තෙවැනි වරට විභාගයට පෙනී සිටින අයදුම්කරුවන් අධ්‍යාපන අමාත්‍යාංශයෙන් ඉල්ලා සිටින්නේ විභාගය සඳහා සූදානම් වීමට කාලය ප්‍රමාණවත් නොවන බැවින් ඊට යම් සහනයක් සලසන ලෙසයි.\nකොවිඩ් වසංගත තත්ත්වය හමුවේ උසස් පෙළ විභාගය පැවැත්වීම වරින් වර කල්ගිය බැවින් 2022 වසරේ උසස් පෙළ විභාගය පැවැත්වුණේ මෙම වසරේ ජනවාරි අග සිට පෙබරවාරි පළමු සතිය දක්වායි.\nඋසස් පෙළ විභාගයේ උත්තර පත්‍ර පරික්ෂා කිරීම කඩිනමින් නිම කළ යුතුව තිබුණද ගුරු වැටුප් විෂමතාව ඇතුළු ගැටලු මුල් කරගනිමින් උත්තර පත්‍ර\nපරීක්ෂකවරුන් උත්තර පත්‍ර පරීක්ෂාවෙන් ඉවත්වීම හේතුවෙන් ප්‍රතිඵල නිකුත් කිරීම මාස 6ක් පමණ ප්‍රමාද වුණා.\nඒ අනුව 2022 වර්ෂයේ උසස් පෙළ විභාගය ප්‍රතිඵල නිකුත් කෙරුණේ ඉකුත් 4 වැනිදා යි.\nමේ අතර නිවේදනයක් නිකුත් කරමින් අධ්‍යාපන අමාත්‍යාංශය සඳහන් කළේ 2023 උසස් පෙළ විභාගය මෙම වසරේ නොවැම්බර් 27 වැනිදා සිට දෙසැම්බර් 21 දක්වා පැවැත්වීමට සියලු කටයුතු සූදානම් කර ඇති බවයි\nකෙසේ වෙතත් මෙවර ප්‍රතිඵල අනුව උසස් පෙළට දෙවැනි සහ තෙවැනි වර පෙනී සිටින අයදුම් කරුවන් පවසන්නේ මාස දෙකක් වැනි සුළු කාලයකින් තමන්ට විභාගයට සූදානම් වීම අපහසු බවයි",
       "URL": "https://www.hirunews.lk/347812/2023-උසස්-පෙළ-අයදුම්කරුවන්ගෙන්-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=39"
}