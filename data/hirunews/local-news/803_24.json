{
       "Source": "hirunews",
       "Timestamp": "Friday, 14 October 2022 - 13:32",
       "Headline": "තැන්පතු ගිණුම් ආරම්භයේ දී අනන්‍ය වූ හඳුනාගැනීමේ අංකයක්",
       "News Content": "තැන්පතු ගිණුම් ආරම්භ කිරීමේදී ගනුදෙනුකරුවන් සඳහා අනන්‍යවූ හඳුනාගැනීමේ අංකයක් සටහන් කිරීම අනිවාර්ය කරමින් මහ බැංකුව බලපත්‍රලාභී බැංකු සහ මූල්‍ය සමාගම් වෙත නියෝගයක් නිකුත් කර තිබෙනවා.\nඔක්තෝම්බර් 1 වනදා සිට බලපැවැත්වෙන පරිදි මෙම නියෝගය නිකුත් කර ඇති අතර, දැනට ගිණුම් පවත්වාගෙන යන තැන්පත්කරුවන්ගේ අනන්‍ය වූ හඳුනාගැනීමේ අංක යාවත්කාලීන කර අවසන් කිරීම සඳහා ලබන දෙසැම්බර් මස 31 වනදා දක්වා කාලය ලබා දී තිබෙනවා.\nමේ අනුව මෙරට පුරවැසියන් තැන්පතු ආරම්භ කිරීමේදී ජාතික හැඳුනුම්පත් අංකය, පරිගණක පද්ධතිය තුළ සටහන් කිරීම අනිවාර්ය වනු ඇති.\nශ්‍රී ලාංකික පුරවැසියන් මෙරටින් පිටත ජීවත්වන විට ජාතික හැඳුනුම්පත තැන්පත්කරුවෙකු විසින් තාවකාලිකව ආපසු භාර දී ඇති අවස්ථාවක දී පමණක් ගමන් බලපත්‍ර අංකය භාවිත කළ හැකියි.\nලාංකික නොවන පුද්ගලයින් සඳහා ජාතික හැඳුනුම්පත වෙනුවට සිය විදේශ ගමන් බලපත්‍ර අංකය භාවිත කළ හැකි බව මහ බැංකුව නිවේදනය කළා.",
       "URL": "https://www.hirunews.lk/317846/තැන්පතු-ගිණුම්-ආරම්භයේ-දී-අනන්‍ය-වූ-හඳුනාගැනීමේ-අංකයක්",
       "Category": "Local News",
       "Parent URL": "https://www.hirunews.lk/local-news.php?pageID=803"
}