{
       "Source": "hirunews",
       "Timestamp": "Wednesday, 23 December 2020 - 19:52",
       "Headline": "අධිකරණ නියෝගයෙන් ශීතාගාරයට යැවූ කරාපිටියේ කොරෝනා මරණය ආදාහනය කරන්නැයි පොලීසියට උපදෙස් (වීඩියෝ)",
       "News Content": "ගාල්ල - කරාපිටිය ශික්ෂණ රෝහලේ මෘත ශරීරාගාරයේ තැන්පත් කර ඇති කොරෝනා ආසාදිත පුද්ගලයාගේ දේහය මීට පෙර නිකුත් කර ඇති ගැසට් නිවේදනයට අනුව ආදාහනය කළ යුතු බවට සෞඛ්‍ය සේවා අධ්‍යක්ෂ විශේෂඥ වෛද්‍ය අසේල ගුණවර්ධන ගාල්ල මූලස්ථාන පොලිස් පරීක්ෂකවරයා වෙත අද (23) ලිඛිතව දැනුම් දුන්නා.\nමේ අතර, කරාපිටිය රෝහලේ අධිකරණ වෛද්‍යවරුන් පවසන්නේ අද දිනය තුළ අදාළ මළ සිරුර ආදාහනය නොකරන්නේ නම් හෙට (24) සිට සියළු සේවා කටයුතුවලින් ඉවත් වන බවයි.\nපසුගිය 19 වන දා කොරෝනා වැලදීමෙන් මෙලෙස මිය ගොස් තිබුණේ ගාල්ල - දේද්දුගොඩ ප්‍රදේශයේ පදිංචි 84 හැවිරිදි පිරිමි පුද්ගලයෙක්.\nකෙසේ වෙතත්, අවසන් කටයුතු සිදුකිරීම සම්බන්ධයෙන් ඇති වූ ගැටළුසහගත තත්ත්වයක් මත පසුගිය දා ගාල්ල අතිරේක මහේස්ත්‍රාත්වරිය නියෝග කළේ රජයේ විශේෂඥ කමිටුව මගින් තීරණයක් ලැබෙන තුරු කරාපිටිය රෝහලේ මෘත ශරීරාගාරයේ තැන්පත් කරන ලෙස ගාල්ල අතිරේක මහේස්ත්‍රාත්වරිය නියෝග කළා.\nඑහිදී පොලීසියට දැනුම් දුන්නේ මෙම කරුණ සම්බන්ධයෙන් සෞඛ්‍ය සේවා අධ්‍යක්ෂ ජනරාල්වරයාගේ උපදෙස් ලබා ගන්නා ලෙසයි.\nඒ අනුවයි අද සෞඛ්‍ය සේවා අධ්‍යක්ෂ ජනරාල්වරයා ලිඛිතව ගාල්ල මූලස්ථාන පොලිස් පරීක්ෂකවරයා වෙත මෙම දැනුම් දීම සිදුකරනු ලැබුවේ.\nකොරෝනා ආසාදනය වීමෙන් සිදුවන මරණ ආදාහනය සම්බන්ධයෙන් රජය පළමු වරට ගැසට් නිවේදනයක් නිකුත් කළේ පසුගිය අප්‍රේල් 11 වනදායි.\nනිරෝධායනය සහ රෝග වැළැක්වීමේ ආඥාපනත යටතේ සෞඛ්‍ය ඇමතිනිය විසින් නිකුත් කළ එම ගැසට් පත්‍රයේ සඳහන් වූයේ කොවිඩ් ආසාදිතව මියයන පුද්ගලයෙකුගේ මෘතදේහ සෙල්සියස් අංශක 800ත් 1200ත් දක්වා වූ උෂ්ණත්වයක් සහිතව විනාඩි 45 ත් පැයත් අතර කාලසීමාවක් සම්පූර්ණයෙන් දැවී යන තෙක් ආදාහනය කළ යුතු බවටයි.\nමේ අතර, කොරෝනා ආසාදිතව මියයන පුද්ගලයන්ගේ දේහයන් භූමදානය කිරීම සම්බන්ධයෙන් ඉදිරිපත්ව ඇති යෝජනාව පිළිබඳ සොයාබැලීම සඳහා රජය පත් කළ විශේෂඥ කමිටුව අද (23) සෞඛ්‍ය අමාත්‍යවරිය ඇතුලු බලධාරීන් සමඟ සාකච්ඡාවක නිරතවුණා.\nඑහිදී සෞඛ්‍ය අමාත්‍යාංශය සහ විශේෂඥ කමිටුව සිය අදහස් හුවමාරු කරගෙන ඇති අතර, අවසන් වාර්තාව සකස් කිරීමට නියමිතව ඇත්තේ ඒ අනුවයි.",
       "URL": "https://www.hirunews.lk/257784/අධිකරණ-නියෝගයෙන්-ශීතාගාරයට-යැවූ-කරාපිටියේ-කොරෝනා-මරණය-ආදාහනය-කරන්නැයි-පොලීසියට-උපදෙස්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2257"
}