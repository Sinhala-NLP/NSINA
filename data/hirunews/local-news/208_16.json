{
       "Source": "hirunews",
       "Timestamp": "Thursday, 06 July 2023 - 17:12",
       "Headline": "නයිජීරියානුවාට මරණ දඬුවම",
       "News Content": "කොකේන් ග්‍රෑම් 245 කට අධික ප්‍රමාණයක් සන්තකයේ තබා ගැනීම හා ජාවාරම් කිරීමේ චෝදනාවට වරදකරු කෙරුණු නයිජීරියානු ජාතිකයෙකුට කොළඹ මහාධිකරණය මරණීය දණ්ඩනය නියම කළා.\nකොළඹ මහාධිකරණ විනිසුරු නාමල් බළල්ලේ  විසින් තීන්දු ලබා දුන්නා.\n2016 වසරේ මැයි මස 27 වන දා පොලිස් මත්ද්‍රව්‍ය නාශක කාර්යාංශය මගින් මෙම විත්තිකාර නයිජීරියන් ජාතිකයා කොකේන් කිලෝ ග්‍රෑම් එකයි ග්‍රෑම් 744 ක් සමග කොළඹ, රාජගිරිය ප්‍රදේශයේදී අත්අඩංගුවට ගෙන තිබුණා.\nපසුව රජයේ රස පරීක්ෂකවරයා විසින් අධිකරණයට වාර්තාවක් ඉදිරිපත් කරමින් දැනුම්දී තිබුණේ එහි අන්තර්ගත ශුද්ධ කොකේන් ප්‍රමාණය ග්‍රෑම් 245.19 බවයි.\nදීර්ඝ නඩු විභාගයකින් අනතුරුව තීන්දුව ප්‍රකාශයට පත් කළ මහාධිකරණ විනිසුරුවරයා විත්තිකරුට එරෙහිව පැමිණිල්ල විසින් එල්ල කර තිබූ චෝදනා සාධාරණ සැකයකින් තොරව ඔප්පු වී ඇතැයි සඳහන් කළා.\nවිත්තිකරු අධිකරණය හමුවේ ප්‍රකාශයක් සිදු කරමින් සඳහන් කළේ තමන් මෙම වරද සිදු නොකළ බවයි.\nඑම කරුණ ද සටහන් කරගත් මහාධිකරණ විනිසුරුවරයා අනතුරුව විත්තිකරුට මරණීය දණ්ඩනය නියම කළා.",
       "URL": "https://www.hirunews.lk/340233/නයිජීරියානුවාට-මරණ-දඬුවම",
       "Category": "Local News",
       "Parent URL": "https://www.hirunews.lk/local-news.php?pageID=208"
}