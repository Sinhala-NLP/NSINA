{
       "Source": "hirunews",
       "Timestamp": "Monday, 13 January 2020 - 14:19",
       "Headline": "මෙරට විශාලතම ඉන්ධන පිරිපහදුවේ කටයුතු ලබන වසරේ ආරම්භ කිරීමට පියවර",
       "News Content": "ශ්‍රී ලංකාවේ විශාලතම ඉන්ධන පිරිපහදුව ඉදිකිරීමේ කටයුතු ලබන වසරේ ආරම්භ කරන බව විදුලිබල හා බලශක්ති අමාත්‍ය මහින්ද අමරවීර ප්‍රකාශ කළා.\nමුලන - දික්වල ප්‍රදේශයේ සංවර්ධන වැඩසටහනකට එක්වෙමින් අමාත්‍යවරයා සඳහන් කර ඇත්තේ මෙරට සමස්ත පිරිපහදු ඉන්ධන අවශ්‍යතාවයෙන් සියයට 70 ක් පමණ, ආනයනය කිරීමට සිදුවීම හේතුවෙන් මෙලෙස නව පිරිපහදුවක් ඉදිකිරීමට සැලසුම් කෙරෙන බවයි.\nජනාධිපතිවරයා සමඟ පසුගිය සතියේ සිදුකළ සාකච්ඡාවක ප්‍රතිඵලයක් ලෙස මෙම තීරණය ගෙන ඇති බවයි විදුලිබල හා බලශක්ති අමාත්‍යාංශය ඒ සම්බන්ධයෙන් නිකුත් කළ නිවේදනයක දැක්වෙන්නේ.\nඑමෙන්ම ගවේෂණය කර ඇති පරිදි මන්නාරම ප්‍රදේශයේ ස්වභාවික වායු නිධියක පැවැත්ම තහවුරුවීම හේතුවෙන් එහි කැණීම් කටයුතු කඩිනමින් ආරම්භ කිරීමටද රජයේ අවධානය යොමුව තිබෙනවා.",
       "URL": "https://www.hirunews.lk/232214/මෙරට-විශාලතම-ඉන්ධන-පිරිපහදුවේ-කටයුතු-ලබන-වසරේ-ආරම්භ-කිරීමට-පියවර",
       "Category": "Local News",
       "Parent URL": "https://www.hirunews.lk/local-news.php?pageID=2955"
}