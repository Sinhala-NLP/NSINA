{
       "Source": "hirunews",
       "Timestamp": "Sunday, 09 April 2023 - 7:13",
       "Headline": "ප්‍රවේශපත්‍ර නොගෙන දුම්රියේ යන මගීන්ගේ සංඛ්‍යාව ඉහළට",
       "News Content": "ප්‍රවේශපත්‍ර නොමැතිව දුම්රියේ ගමන් ගන්නා මගීන්ගේ වැඩිවීමක් නිරීක්ෂණය කරන බව දුම්රිය දෙපාර්තමේන්තුව පවසනවා.\nබස් ගාස්තුවට සාපේක්ෂව අඩු මුදලක් අය කෙරෙන දුම්රිය සේවය තුළින් ගමන් පහසුකම් ලබාගන්නා මගීන් එලෙස කටයුතු කිරීමෙන් දෙපාර්තමේන්තුවේ ආදායම තවදුරටත් පහත වැටෙන බවයි එහි උසස් නිලධාරියෙකු සඳහන් කළේ.\nඒ හේතුවෙන් ප්‍රවේශපත්‍ර නොමැතිව දුම්රියේ ගමන් ගන්නා මගීන්ගෙන් අය කෙරෙන දඩ මුදල ඉහළ දැමීම පිළිබඳව දුම්රිය දෙපාර්තමේන්තුවේ අවධානය යොමුව තිබෙනවා.\nදැනට එලෙස ගමන් කරන මගියෙකුගෙන් ගමන් ගාස්තුව මෙන් දෙගුණයක් සහ රුපියල් 3,000ක දඩ මුදලකුයි අය කෙරෙන්නේ.\nකෙසේ වෙතත්, එම දඩ මුදල රුපියල් 5,000ත්, 10,000ත් අතර අගයක් දක්වා ඉහළ දැමිය යුතු බවයි දුම්රිය දෙපාර්තමේන්තුවේ උසස් නිලධාරීයා වැඩිදුරටත් සඳහන් කළේ.\nදුම්රියේ මුදල් නොගෙවා යන මගීන් පරීක්ෂා කිරීමේ කටයුතු සඳහා ප්‍රවේශපත්‍ර පරීක්ෂකවරුන්ගේ හිඟය ද බලපෑම් එල්ල කර ඇති බව සඳහන්.\nමේ වනවිට දුම්රිය දෙපාර්තමේන්තුව මාසිකව ලබන ආදායම රුපියල් ලක්ෂ 1,300ක්.\nමේ අතර, ශ්‍රී ලංකා ගමනාගමන මණ්ඩලය, මුදල් අමාත්‍යාංශය සමඟ ගිවිසුමකට එළැඹ ඇති බව ප්‍රවාහන හා මහාමාර්ග සහ ජනමාධ්‍ය අමාත්‍ය බන්දුල ගුණවර්ධන පවසනවා.\nමහනුවර ඊයේ (08) පැවති උත්සවයකට එක්වෙමින් අමාත්‍යවරයා කියා සිටියේ ඒ අනුව වසර 2025 වනවිට ශ්‍රී ලංගම අලාභ නොවන තත්ත්වයට පවත්වාගෙන යා යුතු බවයි.",
       "URL": "https://www.hirunews.lk/332057/ප්‍රවේශපත්‍ර-නොගෙන-දුම්රියේ-යන-මගීන්ගේ-සංඛ්‍යාව-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=425"
}