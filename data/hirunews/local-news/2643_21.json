{
       "Source": "hirunews",
       "Timestamp": "Sunday, 21 June 2020 - 8:31",
       "Headline": "වත්තල දික්ඕවිට මුහුදු තීරයේ දිය නෑමට ගිය 4ක් මරුට (වීඩියෝ)",
       "News Content": "වත්තල දික්ඕවිට මුහුදු තීරයේ දිය නෑමට ගිය 4 දෙනෙකු දියේ ගිලීමෙන් මියගොස් තිබෙනවා.\nඊයේ සවස 3ට පමණ ඔවුන් මෙම අනතුරට ලක්වී ඇත්තේ දික්ඕවිට සුසාන භූමිය ඉදිරිපිට මුහුදේ දිය නාමින් සිටියදීයි.\nඑකම පවුලේ ඥාතීන් පිරිසක් දියේ ගිලී ඇති බවට පොලිසියට ලැබුනු තොරතුරකට අනුව නාවික හමුදාව ප්‍රදේශවාසීන් සහ පොලිසිය එක්ව කාන්තාවන් 4 දෙනෙකු සහ පිරිමි පුද්ගලයෙකු ගොඩට ගෙන රාගම රෝහලට ඇතුලත් කර තිබුනා.\nඑහිදී කාන්තාවන් තුන්දෙනෙකු සහ පිරිමිළමයෙක් මියගොස් ඇති බවයි පොලිසිය කියාසිටියේ.\nබරපතල තත්වයේ සිටි කාන්තාවක් රාගම රෝහලේ දැඩි සත්කාර ඒකකයේ ප්‍රතිකාර ලබමින් සිටිනවා.\nමියගිය පිරිස අතර අවුරුදු 16ක ගැහැණු ළමයෙක් සහ අවුරුදු 14ක පිරිමි ළමයෙක් ද වනවා.\nමියගිය අනෙක් කාන්තාවන් දෙදෙනාගේ වයස අවුරුදු 20 සහ 30 වයස්වල පසුවන බවයි පොලිසිය කියාසිටියේ.\nකාන්තාවන් උස්වැටකෙයියාව ප්‍රදේශයේ පදිංචි අතර පිරිමි ළමයා කඳාන කන්දෙවත්ත ප්‍රදේශයේ පදිංචිකරුවෙක්.\nමෘත ශරීර රාගම රෝහලේ තැන්පත් කර ඇති අතර වත්තල පොලිසිය වැඩිදුර පරීක්ෂණ සිදු කරනවා.",
       "URL": "https://www.hirunews.lk/243578/වත්තල-දික්ඕවිට-මුහුදු-තීරයේ-දිය-නෑමට-ගිය-4ක්-මරුට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2643"
}