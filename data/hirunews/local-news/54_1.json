{
       "Source": "hirunews",
       "Timestamp": "Monday, 04 September 2023 - 7:34",
       "Headline": "වැලිවේරියේදි වේග බට්ටාට වෙඩි තැබීමේ සිද්ධිය: මීගමුවේ සංගීත කණ්ඩායමක ගායකයකු අල්ලයි",
       "News Content": "වැලිවේරිය පොලිස් වසමේ මෝටර් රථයක ගමන් කරමින් සිටි වේග බට්ටා නමැති අන්වර්ථ නාමයෙන් හඳුන්වන සංවිධානාත්මක අපරාධකරුට වෙඩි තැබීමේ සිද්ධියට අදාළව සැකකරුවන් පැමිණි යතුරුපැදිය ලබා දී ඔවුන්ට ආධාර අනුබල දුන් මීගමුවේ සංගීත කණ්ඩායමක නිත්‍ය ගායකයකු ගම්පහ කොට්ඨාස අපරාධ විමර්ශන කාර්යාංශයේ නිලධාරීන් විසින් අත්අඩංගුවට ගෙන තිබෙනවා.\nඒ, එම වෙඩි තැබීම සිදුවූ අවස්ථාවේ ඒ අසළ තිබූ සී.සී.ටී.වී. කැමරා දර්ශන නිරීක්ෂණය කිරීමෙන් පසු කළ හඳුනාගැනීමකදියි.\nසැකකරු මීගමුව සමෘද්ධිගම ප්‍රදේශයේ පදිංචි 31 හැවිරිදි පුද්ගලයෙක්.\nසැකකාර ගායකයාගේ ජංගම දුරකථනය ද පොලිස් නිලධාරීන් භාරයට ගෙන ඇති අතර, එහි දත්ත ඔස්සේ පුළුල් විමර්ශනයක් ආරම්භ කර තිබෙනවා.\nවැලිවේරිය ජුබිලි මාවතේදී මෝටර් රථයකින් ගමන් කරමින් සිටි ගම්පහ මාදැල්ගමුවේ පදිංචි නුවන් රන්ජන් හෙවත් වේග බට්ටා යන අන්වර්ථ නාමයෙන් හඳුන්වන සැකකරුට යතුරුපැදියකින් පැමිණි නාඳුනන පුද්ගලයින් දෙදෙනෙකු විසින් වෙඩි තබා තිබුණේ පසුගිය මස 5 වන දායි.\nපසුව මෙම වෙඩි තැබීමේ සිද්ධියට සම්බන්ධ සැකකරුවන් කිහිපදෙනෙකු අත්අඩංගුවට ගත් අතර, ඔවුන්ගෙන් කරන ලද ප්‍රශ්නකිරීම්වලදී ආධාර අනුබල දෙමින් වෙඩික්කරුවන්ට යතුරුපැදිය සැපයූ මීගමුව ප්‍රදේශයේ සංගීත කණ්ඩායමක නිත්‍ය ගායකයා අත්අඩංගුවට ගනු ලැබුවා.\nසැකකරු ගම්පහ වැඩබලන මහේස්ත්‍රාත් මහේෂ් හේරත් හමුවට ඊයේ (03) ඉදිරිපත් කිරීමෙන් පසුව රඳවාගෙන ප්‍රශ්න කිරීමට පොලිසියට අවසර ලබා දී තිබුණා.\nඅත්අඩංගුවට ගත් සැකකරු දැනට විදේශයක සැඟව සිටින කිරි පුතා යන අන්වර්ථ නාමයෙන් හඳුන්වන සංවිධානාත්මක අපරාධකරුගේ සමීපතම ගෝලයකු බව ද වාර්තා වෙනවා.",
       "URL": "https://www.hirunews.lk/347068/වැලිවේරියේදි-වේග-බට්ටාට-වෙඩි-තැබීමේ-සිද්ධිය-මීගමුවේ-සංගීත-කණ්ඩායමක-ගායකයකු-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=54"
}