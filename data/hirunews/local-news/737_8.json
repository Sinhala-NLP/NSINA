{
       "Source": "hirunews",
       "Timestamp": "Sunday, 13 November 2022 - 18:01",
       "Headline": "පානදුර - දකුණ ප්‍රධාන පොලිස් පරීක්ෂක ගැන විමර්ශනයක් (වීඩියෝ)",
       "News Content": "පානදුර පල්ලිය මුල්ල ප්‍රදේශයේ විරෝධතාවක් අතරතුර කාන්තාවන් පිරිසක් අත්අඩංගුවට ගැනීමට යාමේදී පානදුර දකුණ මූලාස්ථාන පොලිසියේ ප්‍රධාන පොලිස් පරීක්ෂකවරයා කටයුතු කළ ආකාරය සම්බන්ධයෙන් පොලිස් විශේෂ විමර්ශන ඒකකය විමර්ශනයක් ආරම්භකර තිබෙනවා.\nපොලිස්පතිවරයාගේ නියමයෙන් පොලිස් විශේෂ විමර්ශන ඒකකය විසිනුයි මෙම විමර්ශනය ආරම්භ කර ඇත්තේ.\nපල්ලියමුල්ල ප්‍රදේශයේ ඊයේ පැවති විරෝධතාවක් අතරතුර කලහකාරි ලෙස හැසිරුණු කාන්තාවකට එරෙහිව නීතිය ක්‍රියාත්මක කිරීමට නිසි ලෙස කටයුතු නොකළ බවට චෝදනා කරමින් කාන්තා පොලිස් නිලධාරිනියකට අයුතු ලෙස සළකන අයුරු දැක්වෙන වීඩියෝවක් සමාජ මාධ්‍යයේ හුවමාරු වුණා.\nමේ අතර මෙම පොලිස් නිලධාරියාගේ හැසිරීමක් සම්බන්ධයෙන් සමාජ මාධ්‍යයේ සංසරණය වන වීඩියෝ පටය සම්බන්ධයෙන් සහකාර පොලිස් අධිකාරිවරයෙකු යටතේ ද විමර්ශනයක් ආරම්භ කර තිබෙනවා.\nත්‍රස්තවාදය වැළැක්වීමේ පනත යටතේ අත්අඩංගුවේ පසුවන අන්තර් විශ්වවිද්‍යාලයීය ශිෂ්‍ය බල මණ්ඩලයේ කැඳවුම්කරු වසන්ත මුදලිගේ රඳවා ගැනීමට විරෝධය පළ කරමින් කාන්තාවන් දෙදෙනෙකු පා ගමනක් ආරම්භ කර තිබුණා.\nඑලෙස පැමිණි කාන්තාවන් පානදුර ප්‍රදේශයේදී අත්අඩංගුවට ගැනීමට සූදානම් වීමේදියි මෙවැනි සිද්ධියක් දැකගත හැකිවුණා.\nමෙහිදී එම කාන්තාවන් දෙදෙනා අත්අඩංගුවට ගැනීමට පොලිස් නිලධාරිනියන් ඉදිරිපත් නොවන බවට චෝදනා කරමින් මෙම ජ්‍යෙෂ්ඨ පොලිස් නිලධාරියා කෝපයෙන් හැසිරෙන අයුරු අදාළ වීඩියෝවේ දැක්වෙනවා.\nඒ අනුව මෙම සිදුවීම සම්බන්ධයෙන් බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් මහතාගෙන් අප කළ විමසීමකදී ඔහු සඳහන් කළේ ඒ පිළිබඳ සියලු තොරතුරු විමර්ශනය කිරීමෙන් අනතුරුව නිගමනයක් ඉදිරිපත් කළ හැකි බවයි.\nඒ අනුව අදාල පොලිස් නිලධාරියාගේ හැසිරීම සම්බන්ධයෙන් සහකාර පොලිස් අධිකාරිවරයෙකු යටතේ විමර්ශනයක් ක්‍රියාත්මක බවද ඔහු සඳහන් කළා.",
       "URL": "https://www.hirunews.lk/320309/පානදුර-දකුණ-ප්‍රධාන-පොලිස්-පරීක්ෂක-ගැන-විමර්ශනයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=737"
}