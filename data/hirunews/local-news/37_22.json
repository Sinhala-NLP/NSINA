{
       "Source": "hirunews",
       "Timestamp": "Monday, 11 September 2023 - 13:19",
       "Headline": "ගලගොඩ අත්තේ ඥාණසාර හිමි ඇතුලු පිරිසකට ලක්ෂ 3 ක් ගෙවන්නැයි නියෝගයක්",
       "News Content": "නිපොන් හෝටලයේ පැවති මාධ්‍ය සාකච්ඡාවකට බලහත්කාරයෙන් ඇතුලුවීම සම්බන්ධයෙන් ගොනුකර තිබූ නඩුවකට වරද පිළිගත් බොදුබල සේනා සංවිධානයේ මහ ලේකම් පූජ්‍ය ගලගොඩ අත්තේ ඥාණසාර හිමියන් ඇතුලු පිරිසකට පැමිණිල්ලට රුපියල් ලක්ෂ 3 ක මුදලක් ගෙවන ලෙස අධිකරණය අද නියෝග කළා.\nපූජ්‍ය වටරැක විජිත හිමියන් විසින් මෙම මාධ්‍ය සාකච්ඡාව පවත්වා තිබුණේ 2014 වසරේ අප්‍රේල් මස 9 වනදායි.\nමෙම මාධ්‍ය සාකච්ඡාවට නීතිවිරෝධී අයුරින් ඇතුලුවී සාපරාධී බලහත්කාරකමක් පෑම, නීතිවිරෝධී රැස්වීමක සාමාජිකයන් වීම ඇතුලු චෝදනා කිහිපයක් මොවුන්ට එල්ලවී තිබුණා.\nකොළඹ කොටුව මහේස්ත්‍රාත් තිළිණ ගමගේ හමුවේ නඩුව කැදවූ අවස්ථාවේදී සැකකරුවන් වෙනුවෙන් පෙනී සිටි නීතීඥවරුන් විවෘත අධිකරණයේ වරද පිළිගැනීම වෙනුවෙන් මෙලෙස දඩුවම් නියම කරනු ලැබුවා.\nඅනෙකුත් චෝදනා සම්බන්ධයෙන් අවවාද කරමින් සමථ වීමට මහේස්ත්‍රාත්වරයා දෙපාර්ශවයටම අවසර ලබාදී තිබෙනවා.\nසිද්ධියට අදාළව ඇප ලබා සිටින බොදුබල සේනා සංවිධානයේ මහ ලේකම් පූජ්‍ය ගලගොඩඅත්තේ ඥාණසාර හිමියන්, පූජ්‍ය විතාරණදෙණියේ නන්ද හිමියන්, පූජ්‍ය වැලිමඩ චන්දරතන හිමියන් ඇතුලු පිරිස ඇතුලු හත්දෙනා විවෘත අධිකරණය හමුවේ අද පෙනී සිටියා.",
       "URL": "https://www.hirunews.lk/347914/ගලගොඩ-අත්තේ-ඥාණසාර-හිමි-ඇතුලු-පිරිසකට-ලක්ෂ-3-ක්-ගෙවන්නැයි-නියෝගයක්",
       "Category": "Local News",
       "Parent URL": "https://www.hirunews.lk/local-news.php?pageID=37"
}