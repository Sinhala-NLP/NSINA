{
       "Source": "hirunews",
       "Timestamp": "Saturday, 13 February 2021 - 12:50",
       "Headline": "පී.සී.ආර්. ප්‍රතිඵල පමාවෙන් කොළඹ, ගම්පහ කොරෝනා අවදානම ඉහළට",
       "News Content": "පී.සී.ආර්. පරීක්ෂණවල ප්‍රතිඵල ප්‍රමාදය කොරෝනා වෛරසයට එරෙහිව දියත් කරන ක්‍රියාමාර්ග සඳහා බාධා පමුණුවා ඇති බව රජයේ වෛද්‍ය නිලධාරීන්ගේ සංගමය පවසනවා.\nඒ අනුව ආසාදිතයින් වැඩි වශයෙන් වාර්තා වන කොළඹ සහ ගම්පහ දිස්ත්‍රික්කවල කොරෝනා රාජකාරී කිරීමේදී සෞඛ්‍ය වෛද්‍ය නිලධාරීන් ගැටළු රැසකට මේ වනවිට මුහුණ පා තිබෙනවා.\nසෞඛ්‍ය වෛද්‍ය නිලධාරීන් සමඟ ඊයේ පැවැත් වූ සාකච්ඡාවකදී මේ බව අනාවරණ වූ බවයි රජයේ වෛද්‍ය නිලධාරීන්ගේ සංගමයේ සංස්කාරක වෛද්‍ය හරිත අලුත්ගේ කියා සිටියේ.\nඊයේ මෙරටින් වාර්තා වූ කොරෝනා ආසාදිතයින් 940 දෙනා අතරින් වැඩිම සංඛ්‍යාවක් වාර්තා වී තිබුණේ බස්නාහිර පළාතෙන්.\nඑම සංඛ්‍යාව 618 ක්. දිවයිනෙන් වාර්තා වූ ආසාදිතයින් අතරින් දිස්ත්‍රික්කයකින් වාර්තා වූ වැඩිම සංඛ්‍යාව වූ 278 දෙනෙකු ගම්පහ දිස්ත්‍රික්කයෙන් හඳුනාගෙන තිබුණා.\nඉන් 23 දෙනෙකු ගනේමුල්ල ප්‍රදේශයෙන් හඳුනාගෙන තිබුණා. කොළඹ දිස්ත්‍රික්කයෙන් ආසාදිතයින් 261 දෙනෙකු හඳුනාගත් අතර ඉන් 129 දෙනෙකු වාර්තා වී තිබු‍ණේ කොළඹ මහ නගර සභා සීමාවෙන්.\nඊයේ දිස්ත්‍රික්ක 21 කින් කොරෝනා ආසාදිතයින් හඳුනාගත් අතර මහනුවර දිස්ත්‍රික්කයෙන් 88 ක්, කළුතර දිස්ත්‍රික්කයෙන් 79 ක්, කුරුණෑගල දිස්ත්‍රික්කයෙන් 51 ක් සහ ගාල්ල දිස්ත්‍රික්කයෙන් 47 ක් ලෙසද ආසාදිතයින් වාර්තා වුණා.\nමේ අතර, කොළඹ - මධ්‍යම තැපැල් හුවමාරුවේ සේවකයින් 04 දෙනෙකුට කොරෝනා ආසාදනය වී තිබනවා. ඔවුන්ගෙන් එක් අයෙක් මධ්‍යම තැපැල් හුවමාරුවේ සේවයේ යෙදී සිටියදී ආසාදිතයෙකු බවට තහවුරු වී තිබුණා. එම ආසාදිතයින්ගේ ආශ්‍රිතයින් ලෙස හඳුනාගෙන ඇති පිරිස 26 ක්.\nතැපැල්පති රංජිත් ආරියරත්නගෙන් අප මේ සම්බන්ධයෙන් කළ විමසීමකදී ඔහු කියා සිටියේ ආසාදිතයින් ප්‍රතිකාර මධ්‍යස්ථාන වෙත යොමුකර ඇති බවයි.\nමේ අතර, කොරෝනා වෛරසයේ බි්‍රතාන්‍යයෙන් හඳුනාගත් විකෘති වූ ප්‍ර‍භේදය මෙරට ප්‍රදේශ 4කින් වාර්තා වීම පිළිබඳව රජයේ වෛද්‍ය නිලධාරීන්ගේ සංගමයේ සංස්කාරක වෛද්‍ය හරිත අලුත්ගේ අද මෙලෙස මාධ්‍ය වෙත අදහස් පළ කළා.\nමේ අතර, තලාතුඔය ප්‍රදේශයේ නිරෝධායනය කළ නිවසක සිටි තරුණියකට අයුතු බලපෑම් සිදුකළ 53 හැවිරිදි තලාතුඔය පොලිස් ස්ථානයේ නිලධාරියෙකුගේ සේවය අත්හිටුවීමට පියවර ගෙන තිබෙනවා. ඊට අදාළව එම පොලිස් නිලධාරීයා මේ වනවිට අත්අඩංගුවට ගෙන ඇති අතර, අද ඔහු අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/262486/පී-සී-ආර්-ප්‍රතිඵල-පමාවෙන්-කොළඹ-ගම්පහ-කොරෝනා-අවදානම-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=2150"
}