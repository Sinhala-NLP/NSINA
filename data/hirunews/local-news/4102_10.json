{
       "Source": "hirunews",
       "Timestamp": "Tuesday, 30 January 2018 - 8:00",
       "Headline": "ඡන්දය ද? විවාදය ද ? - තීන්දුව අද",
       "News Content": "පළාත් පාලන ඡන්ද විමසීමට පෙර බැඳුම්කර සහ බරපතල වංචා දූෂණ කොමිසම් සභා වාර්තා සම්බන්ධයෙන් පාර්ලිමේන්තු විවාදයක් පැවැත්විය හැකි ද යන්න තීරණය කිරීම  සඳහා විශේෂ පක්ෂ නායක රැස්වීමක් අද (30) දහවල් පැවැත්වෙනවා.\nකථානායක කරූ ජයසූරියගේ ප්‍රධානත්වයෙන් පැවැත්වෙන මෙම පක්ෂ නායක රැස්වීමේදී පවතින මැතිවරණ නීති රීතිවලට අනුව විවාදය පැවැත්විය හැකි ද යන්න සාකච්ඡා කිරීමට නියමිතයි.\nඒ සඳහා මැතිවරණ කොමිසමේ සභාපති මහින්ද දේශප්‍රිය ද එක්වන බවයි කථානායක කාර්යාලය කියා සිටියේ.\nපළාත් පාලන මැතිවරණයේ ප්‍රචාරක කටයුතු එළඹෙන 07 වන දා මධ්‍යම රාත්‍රියෙන් අවසන් වනවා.\nඒ අනුව 08 වන දා සැලසුම් කළ පරිදි විවාදය පැවැත්වුවහොත් එහි තොරතුරු මාධ්‍ය මගින් අනාවරණය කිරීමට නොහැකි බවට විරුද්ධ පක්ෂ නියෝජිතයින් විසින් කිහිප වරක් මාධ්‍ය හමුවලදී ප්‍රකාශ කරනු ලැබුවා.\nඒ පිළිබදව වැඩි අවධානයක් අද පැවැත්වෙන මෙම පක්ෂ නායක රැස්වීමේදී යොමු වනු ඇති.\nපාර්ලිමේන්තුවට ඉදිරිපත් කළ ප්‍රශ්නගත බැඳුම්කර ගනුදෙනුව සම්බන්ධයෙන් විමර්ශනය කිරීමට පත් කළ කොමිසමේ වාර්තාව සහ බරපතල වංචා, දූෂණ සෙවීම සඳහා පත් කළ ජනාධිපති කොමිසමේ වාර්තාවල අඩංගු කරුණු පිළිබදව පාර්ලිමේන්තු විවාදයක් අවශ්‍ය බවට විපක්ෂය නියෝජනය කරන පිරිස් ඉල්ලා සිටියා.\nඒ අනුව අදාළ විවාදය ලබන පෙබරවාරි 08 වන දා ලබාදිය හැකි බවට කථානායකවරයා දැනුම් දුන් බව අග්‍රාමාත්‍ය රනිල් වික්‍රමසිංහ විසින් පසුගිය දා ප්‍රකාශ කළා.\nඑහෙත් පවතින මැතිවරණ නීතිරීතිවලට අනුව එම විවාදය පැවැත්වීම පිළිබදව විවිධ මත පළවීම හේතුවෙනුයි අද දිනයේ මෙලෙස පක්ෂ නායක රැස්වීමක් කැදවීමට කථානායකවරයා පියවර ගනු ලැබුවේ.\nමේ අතර, බැඳුම්කර කොමිසම් සභා වාර්තාව සම්බන්ධයෙන් වූ විශේෂ පක්ෂ නායක රැස්වීමක් ද ජනාධිපති මෛත්‍රීපාල සිරිසේනගේ ප්‍රධානත්වයෙන් ඊයේ (29) ජනාධිපති ලේකම් කාර්යාලයේදී පැවැත්වුණා.",
       "URL": "https://www.hirunews.lk/182376/ඡන්දය-ද-විවාදය-තීන්දුව-අද",
       "Category": "Local News",
       "Parent URL": "https://www.hirunews.lk/local-news.php?pageID=4102"
}