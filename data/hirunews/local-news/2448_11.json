{
       "Source": "hirunews",
       "Timestamp": "Thursday, 17 September 2020 - 16:51",
       "Headline": "වාස් ගුණවර්ධනගෙන් ප්‍රකාශයක් ලබා ගැනීමට කොළඹ අපරාධ කොට්ඨාශයට අවසර (වීඩියෝ)",
       "News Content": "මරණ දඩුවම් නියම වී සිටින හිටපු නියෝජ්‍ය පොලිස්පති වාස් ගුණවර්ධන නැමැති සැකකරු ගෙන්  ප්‍රකාශයක් ලබා ගැනීම සදහා කොළඹ අපරාධ කොට්ඨාශයේ නිලධාරින්ට අවසර ලබා දෙන ලෙස වැලිකඩ බන්ධනාගාර අධිකාරිවරයාට ගම්පහ මහෙස්ත්‍රාත් මංජුල කරුනාරත්න අද (17) නියම කළා.\nඒ, අධිකරණයට අසත්‍ය සාක්ෂි ඉදිරිපත් කිරිම සම්බන්ධයෙන් ශානි අබේසේකරට එරෙහි නඩුවට අදාළවයි.\nඅසත්‍ය සාක්ෂි නිර්මාණය කර අධිකරණය නොමග හැරීමේ චෝදනා සම්බන්ධයෙන් අධිකරණ නියමයෙන් රිමාන්ඩ් බාරයේ පසුවන අපරාධ පරික්ෂණ දෙපාර්තමේන්තුවේ හිටපු අධ්‍යක්ෂක ශානි අබේසේකර ,ඇඹිලිපිටිය පොලිසියට අනුයුක්තව සේවය කරන උප පොලිස් පරික්ෂක මෝහන මෙන්ඩිස් සහ විශ්‍රාමික උප පොලිස් පරික්ෂක නවරත්න ප්‍රෙමතිලක යන සැකකරුවන් තිදෙනාව ලබන ඔක්තෝබර් මස 02 වෙනිදා දක්වා තවදුරත් රිමාන්ඩ් බාරයේ තබන ලෙසද නියම කෙරුනා.\nඅධිකරණයට බාර විමෙන් පසු රිමාන්ඩ් බාරයට පත් මෙම නඩුවේ සිවු වැනි සැකකරු වන එච්.ඩි.නවරත්න ප්‍රෙමතිලක යන සැකකරු ගෙන් ප්‍රකාශ යක් ලබා ගැනීම සදහා කොලඹ අපරාධ කොට්ටාශයේ නිලධාරින් වන පොලිස් පරික්ෂක ඩී.ජේ.නිශාන්ත සහ පොලිස් කොස්තාපල් අතපත්තු යන නිලධාරීන්ට අවසර ලබා දෙන ලෙස මහර බන්ධනාගාර අධිකාරිවරයාට ද අධිකරණයෙන් නියම කර තිබෙනවා.\nකොළඹ අපරාධ කොට්ටාශයේ සහකාර පොලිස් අධිකාරි නෙවිල් ද සිල්වා අධිකරණයෙන් කළ ඉල්ලීම මත අධිකරණයෙන් එම නියෝග ලබා දී තිබෙනවා.",
       "URL": "https://www.hirunews.lk/250450/වාස්-ගුණවර්ධනගෙන්-ප්‍රකාශයක්-ලබා-ගැනීමට-කොළඹ-අපරාධ-කොට්ඨාශයට-අවසර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2448"
}