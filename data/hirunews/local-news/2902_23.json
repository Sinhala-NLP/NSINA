{
       "Source": "hirunews",
       "Timestamp": "Thursday, 13 February 2020 - 20:17",
       "Headline": "ජනපති ලේකම්ගේ නම සඳහන් කරමින් බලපෑම් කරන පිරිසක් ගැන තොරතුරු",
       "News Content": "තම නම සහ රජයේ ඇතැම් ජ්‍යෙෂ්ඨ නිලධාරීන්ගේ නම සඳහන් කරමින් ණය ඇතුලු වෙනත් පහසුකම් ලබාගැනීම සඳහා නිලධාරීන්ට බලපෑම් කරන පිරිසක් පිළිබඳ තොරතුරු ලැබී ඇතැයි ජනාධිපති ලේකම් ආචාර්ය පී බී ජයසුන්දර පවසනවා.\nඔහුට මෙම තොරතුරු පිළිබඳ හෙළිකර ඇත්තේ රාජ්‍ය බැංකුවක සභාපතිවරයෙකු විසින් බවයි ජනාධිපති මාධ්‍ය අංශය නිවේදනයක් නිකුත් කරමින් සඳහන් කළේ.\nතමා රජයේ සේවයේ නිරතව සිටි කාලය තුල පෞද්ගලික උදව් ලබාගැනීම සඳහා කිසියම් හෝ බැංකුවකට හෝ රාජ්‍ය ආයතනයකට කිසිදු බලපෑමක් සිදුකර නොමැති අතර වෙනත් පුද්ගලයන්ට එලෙස සහයවී නොමැති බව ද පී බී ජයසුන්දර මහතා ප්‍රකාශ කළා.\nතමා දැනට දරණ ධුරයෙහි සේවය කිරීමේදී ද එම පිළිවෙතින් බැහැර නොවන බවයි ඔහු පෙන්වා දෙන්නේ. මෙලෙස අයුතු වාසි ලැබීමට උත්සාහ කරන පුද්ගලයන්ගේ බලපෑමට හසු නොවන ලෙස සහ රාජ්‍ය බැංකුවලින් හා වෙනත් රාජ්‍ය ආයතනවලින් ජනාධිපති ලේකම් පී බී ජයසුන්දර ඉල්ලීමක් කරනවා.\nඑමෙන්ම එබඳු බලපෑම් මෙන්ම ඉල්ලීම් ඉටු කිරීමේදී නුසුදුසුකමක් ලෙසට සලකන ලෙසට ද ඔහු දැනුම් දෙනවා.\nමෙබඳු අවස්ථා පොලිසියට දැනුම්දෙන ලෙසටයි ජනාධිපති ලේකම් පී.බී ජයසුන්දර වැඩිදුරටත් ප්‍රකාශකර ඇත්තේ.",
       "URL": "https://www.hirunews.lk/234364/ජනපති-ලේකම්ගේ-නම-සඳහන්-කරමින්-බලපෑම්-කරන-පිරිසක්-ගැන-තොරතුරු",
       "Category": "Local News",
       "Parent URL": "https://www.hirunews.lk/local-news.php?pageID=2902"
}