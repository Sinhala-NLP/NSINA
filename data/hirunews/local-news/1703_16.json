{
       "Source": "hirunews",
       "Timestamp": "Thursday, 09 September 2021 - 7:14",
       "Headline": "කොරෝනා වෛරසයේ මූලාරම්භය පිළිබඳ ශ්‍රී ලංකාවෙන් ප්‍රකාශයක්",
       "News Content": "කොරෝනා වෛරසයේ මූලාරම්භය පිළිබඳ සිදුකෙරෙන අධ්‍යයනය දේශපාලනීකරණය නොකළ යුතු බව ශ්‍රී ලංකාව අවධාරණය කළා.\nකොරෝනා වෛරසයේ මූලාරම්භය පිළිබඳ සිදුකරන අධ්‍යයනය විද්‍යාත්මක හා සාක්ෂි පදනම් කරගත් ක්‍රම මත පදනම් විය යුතු බව ශ්‍රී ලංකාව ප්‍රකාශ කළා.\nවිදේශ කටයුතු අමාත්‍යාංශය ඒ සම්බන්ධයෙන් ඊයේ නිවේදනයක් නිකුත් කළ අතර, එහි දැක්වෙන්නේ එම විමර්ශන දේශපාලනීකරණය නොකළ යුතු බව ශ්‍රී ලංකාව යළි අවධාරණය කරන බවයි.\nකොරෝනා වසංගතය හේතුවෙන් ලොව පුරා වෙසෙන ජනතාවගේ සෞඛ්‍යය, ආරක්ෂාව සහ ජීවනෝපාය මාර්ගවලට දැඩි ලෙස බාධා එල්ල වී තිබෙනවා.\nමෙම වසංගතය ඵලදායීව සහ තිරසාර ලෙස පරාජය කළ හැකි හොඳම ක්‍රමය වන්නේ බහුපාර්ශවිකත්වය සහ ජාත්‍යන්තර සහයෝගීතාවයි.\nවෛරසයේ මූලාරම්භය පිළිබඳව පුළුල්, සාර්ව හා අපක්ෂපාතී අධ්‍යයනයක් සිදුකිරීමද ඒ හා සමානව වැදගත් වන බව විදේශ කටයුතු අමාත්‍යාංශය නිකුත් කළ නිවේදනයේ සඳහන්.\nමේ සම්බන්ධයෙන් ලෝක සෞඛ්‍ය සංවිධානය ඉටු කරන ප්‍රමුඛ කාර්ය භාරය සහ පසුගිය මාර්තු මාසයේ ප්‍රකාශයට පත්කරන ලද ගෝලීය අධ්‍යයනයේ ඒකාබද්ධ වාර්තාවේ අන්තර්ගතය ශ්‍රී ලංකාවේ ප්‍රසාදයට ලක්වනවා.\nඑම ඒකාබද්ධ වාර්තාවේ ප්‍රධාන සොයා ගැනීම් අධ්‍යයනයේ මීලඟ පියවරයෙන් පිළිඹිඹු විය යුතු බව ශ්‍රී ලංකාවේ අදහසයි.\nමේ සම්බන්ධයෙන් නොවිසඳුණු ගැටළු සඳහා සුහදශීලි හා පුළුල් විසඳුම් සෙවීමට ශ්‍රී ලංකාව සියලුම ජාත්‍යන්තර හවුල්කරුවන් සමඟ සාධනීය ලෙස මැදිහත් වන බවත් විදේශ කටයුතු අමාත්‍යාංශය ප්‍රකාශ කළා.\nකොරෝනා වෛරසයේ මූලාරම්භය පිළිබඳ පරීක්ෂණවලදී එහි මූලාරම්භය සිදුවූ බවට සැලකෙන චීනය සියලු කරුණු හෙලිදරව් කර නොමැති බවට අමෙරිකාව ඇතුළු බටහිර රටවල් චෝදනා කරනවා.\nකෙසේ නමුත්, එම චෝදනා ප්‍රතික්ෂේප කරන චීනය අවධාරණය කරන්නේ අදාළ අධ්‍යයනයන් දේශපාලනීකරණය කිරීමට ඇතමුන් උත්සාහ කරන බවයි.",
       "URL": "https://www.hirunews.lk/281735/කොරෝනා-වෛරසයේ-මූලාරම්භය-පිළිබඳ-ශ්‍රී-ලංකාවෙන්-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=1703"
}