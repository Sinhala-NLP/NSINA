{
       "Source": "hirunews",
       "Timestamp": "Monday, 31 October 2022 - 13:02",
       "Headline": "දේශීය ආදායම් කෙටුම්පතට එරෙහි පෙත්සම් විභාග ඇරඹේ",
       "News Content": "රජය විසින් පාර්ලිමේන්තුවට ඉදිරිපත් කළ තිබෙන දේශීය ආදායම් සංශෝධන පනත් කෙටුම්පත ආණ්ඩුක්‍රම ව්‍යවස්ථාවට පටහැනි යැයි ප්‍රකාශ කරන මෙන් ඉල්ලා ගොනුකර තිබෙන පෙත්සම් විභාගය අද (31) ශ්‍රේෂ්ඨාධිකරණය හමුවේ ආරම්භ වුණා.\nබුවනෙක අලුවිහාරේ, මුර්දු ප්‍රනාන්දු සහ ජනක් ද සිල්වා යන ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල ඉදිරියේයි පෙත්සම් විභාගය පැවැත්වෙන්නේ.\nපෙත්සම් විභාගය ආරම්භ කරමින් පෙත්සම්කාර පාර්ශ්වය වෙනුවෙන් පෙනී සිටින නීතිඥවරු විසින් කරුණු ඉදිරිපත් කිරිම ආරම්භ කර ඇති බවයි අප අධිකරණ වාර්තාකරු කියා සිටියේ.\nඅදාළ පනත් කෙටුම්පත අභියෝගයට ලක් කරමින් මහාධිකරණ විනිසුරුවරුන්ගේ සංගමය, ශ්‍රී ලංකා අධිකරණ නිලධාරීන්ගේ සංගමය ඇතුලු පාර්ශ්ව කිහිපයක් විසින් මෙම පෙත්සම් ඉදිරිපත් කර තිබෙනවා.\nයෝජිත පනත් කෙටුම්පත තුලින් පුද්ගලයෙකු විසින් මාසිකව ආදායම් බදු වශයෙන් ගෙවිය යුතු ආදායම් සීමාව රුපියල් දෙලක්ෂ පනස් දහසේ සිට ලක්ෂයක් දක්වා අඩු කිරීමට ගෙන ඇති තීරණය ඇතුලු එහි අන්තර්ගත වගන්ති කිහිපයක් තුළින් මූලික අයිතිවාසිකම් උල්ලංඝනය වන බව පෙත්සමේ සඳහන්.\nමේ හේතුවෙන් අදාල පනත් කෙටුම්පත් සම්මත කිරිමට අවශ්‍ය නම් පාර්ලිමේන්තුවේ තුනෙන් දෙකක බහුතර ජන්දයකින් සහ ජනමත විචාරණයකින් අනුමත විය යුතු බවට තීන්දුවක් ලබදෙන ලෙසයි පෙත්සමෙන් ඉල්ලා ඇත්තේ.",
       "URL": "https://www.hirunews.lk/319279/දේශීය-ආදායම්-කෙටුම්පතට-එරෙහි-පෙත්සම්-විභාග-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=766"
}