{
       "Source": "hirunews",
       "Timestamp": "Sunday, 02 October 2022 - 14:42",
       "Headline": "මහ මුහුද ජයගත් කාන්තාවෝ (වීඩියෝ)",
       "News Content": "කාන්තාව ආර්ථික හා සමාජීය වශයෙන් බැරෑරුම් කාර්ය භාර්යක් ඉටුකරන පිරිසක්.\nතොටිල්ල​ සහ හැන්දේ සිට ගුවන් නියමුවරිය දක්වා වූ අභියෝග රැසකටම සාර්ථක ලෙස මුහුණ දෙන්නට කාන්තාව සමත් වී තිබීම දැවැන්ත ජයග්‍රහණයක් බවට විවාදයක් නැහැ.\nමහ පොළොවත් අහසත් ජයගත් කාන්තාව මහ මුහුදත් ජයගෙන ඇති අයුරුයි මේ.\nශ්‍රී ලංකා නාවික හමුදාවේ කිමිදුම් අංශය ස්ථාපිත කෙරුණේ මීට වසර 50කට පෙර 1962 වර්ෂයේයි.\n1998 වසරේදී ත්‍රිකුණාමළය නාවික තටාකාංගණ පරිශ්‍රයේ නාවික හමුදා කිමිදුම් පුහුණු පාසලක්ද ඉදිකෙරුණේ එම කිමිදුම්කරුවන් සඳහා වඩාත් විධිමත් වූ පුහුණුවක් ලබාදීමේ අරමුණෙන්.\n1984 වසරේ කාන්තා නිලධාරීනුත් 1986 වසරේ මුල් බාගයේදී කාන්තා නාවිකයනුත් බඳවා ගැනීම හරහා ශ්‍රී ලංකා නාවික හමුදාව කාන්තා ශ්‍රමයෙන් සන්නද්ධ වුණා.\nකාර්යාල සේවා, වෛද්‍ය සහ පරිපාලනමය කටයුතු, ඔවුන් වෙත පැවරුණු නමුත් කිමිදුම් අංශයට ඔවුන්ගේ දායකත්වයක් ලැබුණේ නැහැ.\nනමුත් ශ්‍රී ලංකා නාවික හමුදා ඉතිහාසයේ ප්‍රථම වරට කාන්තා නිලධාරීන් දෙදෙනකු ඇතුළුව කාන්තා නාවිකයෙකු මූලික කිමිදුම් පාඨමාලාවක් සාර්ථකව නිම කිරීමට සමත් වී ඇත්තේ කාන්තා නාවිකයන්ගේ සේවා පරාසය නව සන්ධිස්ථානයකට\nයොමු කරමින්.\nහිරු ප්‍රවෘත්ති කණ්ඩායමේ අපි ඔවුන් සොයා ගියේ එම ජයග්‍රහණයට මුළු මහත් රටේම අවධානය යොමුකිරීමේ වගකීම අමතක නොකරමින්.\nනාවික හමුදාපති වයිස් අද්මිරාල් නිශාන්ත උළුගේතැන්න මහතාගේ මූලික සංකල්පයක් මත, කිමිදුම් අංශයට කැමැත්තක් දක්වන කාන්තා නාවිකයින් හට මෙම කිමිදුම් පාඨමාලාව හැදෑරීමේ අවස්ථාව සලසා දී තිබුණා.\nඒ අනුව පසුගිය ජූලි මසල ත්‍රිකුණාමළය නාවික තටාකාංගණ පරිශ්‍රයේදී මේ වසරට අදාළව කිමිදුම් පුහුණු පාඨමාලාව ආරම්භ කෙරුණේල කාන්තා නිලධාරීන් දෙදෙනෙකු සහ කාන්තා නාවිකයෙකුද සමඟින්.\nශ්‍රී ලංකා නාවික හමුදාවේ ලුතිනන් ගයංකා සතරසිංහ, උප ලුතිනන් නිමාෂා ජයවික්‍රම සහ බල කාන්තා ශාරීරීක අභ්‍යාසක ජී.ඩී.ඩී. සකුන්තලා මෙම මූලික කිමිදුම් පාඨමාලාව නිමකළ ප්‍රථම කාන්තාවන් තිදෙනා ලෙස ඉතිහාසයට එක්වුණේ\nඒ අනුවයි.\nමහ මුහුදේ රළු රළපෙළටත් අභියෝගයක් වන්නට මෙලෙසින් කාන්තාවන්ට අවස්ථාව සැලසීමත් සමඟ ඉදිරියේදී දියයට මෙහෙයුම් රැසකට දායකත්වය දැක්වීමට ඔවුන්ට ශක්තිය හිමිවනවා.\nරට වට බැඳි රන් වැට තව තවත් සවිමත් කිරීමටත්, ශ්‍රී ලංකා නාවික හමුදාවේ මෙහෙයුම් පරාසය තවත් පුළුල් කිරීමටත්, මෙමඟින් අමිල දායකත්වයක් ලැබෙනු ඇති බව නොඅනුමානයි.",
       "URL": "https://www.hirunews.lk/316861/මහ-මුහුද-ජයගත්-කාන්තාවෝ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=829"
}