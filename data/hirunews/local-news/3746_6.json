{
       "Source": "hirunews",
       "Timestamp": "Sunday, 16 September 2018 - 12:33",
       "Headline": "මහ බැංකුවේ ප්‍රධාන වගකීම් භාණ්ඩාගාරයට",
       "News Content": "ශ්‍රී ලංකා මහ බැංකුව සතු මූලික කාර්යභාරයන් රැසක් මහා භාණ්ඩාගාරය වෙත පවරා ගැනීමට කටයුතු කරමින් සිටින බව මුදල් අමාත්‍යාංශ ආරංචි මාර්ග සඳහන් කළා.\nවිශේෂයෙන් රජයේ ණය පියවීම සඳහා මුදල් ඉපයීම එම කාර්යයන්ට ඇතුළත් බව සඳහන්.  2015 වසරේ මහ බැංකු බැඳුම්කර සිද්ධියෙන් පසුව ඇතිවූ තත්ත්වයන් සැළකිල්ලට ගෙන නව වෙනස්කම් සිදුකිරීම පිළිබඳව රජයේ අවධානය යොමුවී ඇති බවයි වාර්තාවන්නේ.\nඒ අනුව මහ බැංකුව සිය නියෝජිතයා ලෙස දැන්වීමකින් තොරව මහා භාණ්ඩාගාරයට අරමුදල් රැස් කිරීමට හැකියාව ලැබෙනු ඇති.\nමේ අතර මහ බැංකු අධිපතිවරයා පත් කිරීම සම්බන්ධයෙන් වන විධිවිධාන වෙනස් කිරීම සඳහා මුදල් පනතේ සංශෝධන සිදුකිරීමට නියමිත බවද ආරංචි මාර්ග සඳහන් කළා.\nදැනට මහ බැංකු අධිපතිවරයා පත් කෙරෙන්නේ මුදල් අමාත්‍යවරයාගේ නිර්දේශ මත ජනාධිපතිවරයා විසින්.\nඑය ව්‍යවස්ථාමය කටයුත්තක් ලෙස සිදුකිරීමට යෝජනා වී ඇති බව සඳහන්.\nවිශේෂයෙන් මහ බැංකුවට දේශපාලන මැදිහත්වීම් වැළැක්වීම සඳහා මෙම පියවර යෝජනා වී ඇති බව මුදල් අමාත්‍යාංශ ආරංචි මාර්ග වැඩිදුරටත් සඳහන් කළා.",
       "URL": "https://www.hirunews.lk/200017/මහ-බැංකුවේ-ප්‍රධාන-වගකීම්-භාණ්ඩාගාරයට",
       "Category": "Local News",
       "Parent URL": "https://www.hirunews.lk/local-news.php?pageID=3746"
}