{
       "Source": "hirunews",
       "Timestamp": "Sunday, 17 September 2017 - 13:21",
       "Headline": "ට්‍රාන්ස්ෆෝමර් සහ විදුලි රැහැන්වලට පොලිස් ආරක්ෂාව",
       "News Content": "විදුලි සේවක වර්ජනය හමුවේ ට්‍රාන්ස්ෆෝමර් සහ විදුලි රැහැන්වල ආරක්ෂාව සඳහා පොලීසියේ සහය ලබාගැනීමට  පියවර ගෙන ඇති බව විදුලිබල හා පුනර්ජනනීය බලශක්ති අමාත්‍යාංශය පවසනවා.\nප්‍රදේශ ගණනාවකින් වාර්තාවූ සිද්ධීන් සැළකිල්ලට ගෙන කඩාකප්පල්කාරී ක්‍රියාවන් වැළැක්වීමේ පියවරක් වශයෙන් මෙලෙස පොලිස් ආරක්ෂාව ලබාගැනීමට තීරණය කළ බවයි එම අමාත්‍යාංශය ප්‍රකාශ කළේ.\nවිදුලිබල මණ්ඩලයේ ඉහළ පාලනාධිකාරියට වැටුප් ගෙවීමේදී බරපතල මූල්‍ය අක්‍රමිකතාවක් සිදුවන බව පවසමින් විදුලිබල වෘත්තිය සමිති අද පස්වන දිනටත් වර්ජනයේ නිරතවනවා.\nවිදුලිබල අමාත්‍යාංශ මාධ්‍ය ප්‍රකාශක සුලක්ෂණ ජයවර්ධන ප්‍රකාශ කළේ වෘත්තිය සමිති නම්‍යශීලී ස්ථාවරයක සිට සාකච්ඡාවකට පැමිණෙන්නේ නම් ඊට අවස්ථාව ලබාදීමට සූදානම් බවයි.\nකෙසේ වෙතත් ලංකා විදුලි සේවක සංගමය කියා සිටියේ් අර්බුදය විසඳීමට විදුලිබල අමාත්‍යාංශයට සැබෑ අවශ්‍යතාවක් නොමැති බවයි.\nනිසි විසඳුම් ලැබෙනතුරු වර්ජනය අඛණ්ඩව ක්‍රියාත්මක කරන අතර විදුලි පාරිභෝගිකයන් සමග අමාත්‍යාංශය වැටලීමට සූදානම් බව ලංකා විදුලි සේවක සංගමයේ ලේකම් ලේකම් රන්ජන් ජයලාල්  ප්‍රකාශ කළා.\nමේ අතර දිවයිනේ ප්‍රදේශ ගණනාවකින් දිගින් දිගටම කඩාකප්පල්කාරී ක්‍රියා වාර්තාවන බව විදුලිබල හා පුනර්ජනනීය අමාත්‍යාංශය ප්‍රකාශ කළා.\nනීතිවිරෝධී ලෙස විදුලිය විසන්ධි කිරීමට උත්සාහ කළ විදුලි සේවකයෙකු කුලියාපිටිය ප්‍රදේශයේදී අත්අඩංගුවට ගත් බවද අමාත්‍යාංශය පවසනවා.\nඑම තත්වය හමුවේ පොලිස් ආරක්ෂාව ලබාගැනීමට තීරණය කළ බවයි එහි මාධ්‍ය ප්‍රකාශක සුලක්ෂණ ජයවර්ධන කියා සිටියේ.\nකෙසේ වෙතත් කොන්ත්‍රාත්කරුවන්  යොදවා කඩාකප්පල්කාරී ක්‍රියා සිදුකර එම වරද වෘත්තිය සමිති මත පැටවීමට බලධාරීන් උත්සාහ කරන බව ලංකා විදුලි සේවක සංගමයේ ලේකම් ලේකම් රන්ජන් ජයලාල්  සඳහන් කළා.\nමේ අතර වර්ජනයේ නිරත විදුලි වෘත්තිය සමිති නියෝජිතයන් පිරිසක් අද කම්කරු අමාත්‍ය ජෝන් සෙනෙවිරත්න හමුවී සාකච්ඡාවක නිරතවූ බවද වාර්තාවනවා.",
       "URL": "https://www.hirunews.lk/171117/ට්‍රාන්ස්ෆෝමර්-සහ-විදුලි-රැහැන්වලට-පොලිස්-ආරක්ෂාව",
       "Category": "Local News",
       "Parent URL": "https://www.hirunews.lk/local-news.php?pageID=4318"
}