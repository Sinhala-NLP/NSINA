{
       "Source": "hirunews",
       "Timestamp": "Sunday, 25 December 2016 - 18:33",
       "Headline": "අසිරිමත් නත්තල ලොව පුරා සැමරේ",
       "News Content": "ලෞකිකවාදය විසින් ප්‍රාණ ඇපයට ගෙන ඇති නත්තල ඉන් මුදාගත යුතුව ඇතැයි අති උතුම් ශුද්ධෝත්තම ෆ්‍රැන්සිස් පාප් වහන්සේ ලෝකවාසීන්ගෙන් ඉල්ලා සිටිනවා.\nශුද්ධෝත්තම පියතුමන් මේ පණිවුඩය ලබාදුන්නේ වතිකානයේ ශාන්ත පීතර බැසිලිකාවේදී නත්තල් දින මධ්‍යම රාත්‍රි දිව්‍ය පුජා යාගය සිදුකරමින්.\nජේසුස් ක්‍රිස්තුස් වහන්සේගේ අසිරිමත් උපත සමරන නත්තල් දින ප්‍රධාන දේව මෙහෙය ඊයේ මධ්‍යම රාත්‍රියේ වතිකානයේ ශාන්ත පීතර බැසිලිකාවේදී පැවැත්වුණා.\nඒ, අති උතුම් ශුද්ධෝත්තම ෆ්‍රැන්සිප් පාප් වහන්සේගේ ප්‍රධානත්වයෙන්.\nලොව බිලියන 1.2 ක කතෝලික ජනතාවගේ නායකයා ලෙස තේරීපත්වීමෙන් අනතුරුව ශුද්ධෝත්තම ෆ්‍රැන්සිස් පාප් වහන්සේ සිව්වන වරට පැවැත්වූ නත්තල්\nදින මධ්‍යම රාත්‍රි දේව මෙහෙය සඳහා දස දහසකට අධික පිරිසක් ශාන්ත පීතර බැසිලිකාවට එක්ව සිටියා.\n- අති උතුම් ශුද්ධෝත්තම ෆ්‍රැන්සිප් පාප් වහන්සේ\n- ජේසුස් වහන්සේගේ උපත සිදුවන අවස්ථාවේදී මිනිස් සමාජය ලෞකිකත්වයට බරව තිබුණා.\n- අදත් ඒ තත්ත්වය එලෙසමයි. අපි දෙවියන්වහන්සේ ගැන හිතනවාට වඩා අප ගැන හිතන්න පුරුදු වෙලා තියෙනවා.\n- වාණිජත්වයේ අඳුරු සෙවනැලි දෙවියන්වහන්සේ වසාගෙන පැතිර ගොස් තිබෙනවා.\n- ලෞකිකත්වය විසින් බිළිගෙන ඇති නත්තල ඉන් මුදා ගැනීමට කාලය එළැඹ තිබෙනවා.\nලොව පුරා කිතුණු බැතිමතුන් සමග එක්ව මෙරට වෙසෙන කතෝලික බැතිමතුන් ද අසිරිමත් කිතු උපත සමරමින් නත්තල් දින මධ්‍යම රාත්‍රි දේව මෙහෙයන් සඳහා එක්වුණා.\nමෙරට ප්‍රධාන නත්තල් දේව මෙහෙය ඊයේ මධ්‍යම රාත්‍රියේ පැවැත්වුණේ කඳාන ශාන්ත සෙබස්තියන් දේවස්ථානයේදී.\nඒ, අගරදගුරු අති උතුම් මැල්කම් කාදිනල් රංජිත් හිමිපාණන්ගේ ප්‍රධානත්වයෙන්.\n- අති උතුම් මැල්කම් කාදිනල් රංජිත් හිමිපාණන් - කොළඹ අගරදගුරු\n- මනුෂ්‍ය ජීවිතය තුළ බිහි වීමට තමන් මනුෂ්‍යයාට උපහාර දැක්වූ දෙවියන් වහන්සේ ඉදිරියේ අපේ ජීවිතය අවතක්සේරු කර ගැනීම අද බොහෝ දුරට\nසිදුවන ලොකු පාපයක්. තරාතිරම, ධනය, බලය, වර්ණය මේ වගේ ආත්මාර්ථකාමී මිනුම්දඩුවලිනුයි අපි මිනිසුන්ගේ වටිනාකම මනින්නට පුරුදු\nවෙලා තියෙන්නේ. මනුෂ්‍යයා තමන්ගේ තත්ත්වය කොයි තරම් දුරට බාල්දු කරගෙන තියෙනවාද කිව්වොත් මනුෂ්‍යයා සිතන්නේ ඔහු සතු සම්පත්වලින් තමයි ඔහුගේ ගෞරවය රැකෙන්නේ කියලා. මෙවැනි ලෝකවල බාහිර වශයෙන් සතුටු වුවත් බොහෝ දෙනෙකු ජීවත් වන්නේ ඉලක්කයක් නැති, අරමුණක් නැති මායාවලට හිරවුණු ජීවිතයි. ඒ නිසා සෑම මනුෂයෙකුගේ ජිවිතවල වටිනාකම තියෙන්නේ කොතනද කියලා අපි වටහාගත යුතුයි. තමන්ගේ ඇතුළාත්තය තුළ තියෙන දේවල්වලයි මනුෂ්‍ය යෙකුගේ ජීවිතයේ වටිනාකම තියෙන්නේ. සිංහල වේවා, මුස්ලිම් වේවා, දෙමළ වේවා මොන ආගමක් ඇදහුවත් මොන ජාතිකයකට අයිති වුණත් මේ මගේ සහෝදරයෙක් කියලා, මේ මගේ සහෝදරියක් කියලා හිතන්නට මම විවෘත විය යුතුයි. එහෙම නැත්නම් අපි ආර්ථමාර්ථකාමී සමාජයක් ගොඩනගනවා. ආත්මාර්ථකාමී සමාජයක් ජේසුස්වහන්සේගේ උපත ගන්නේ ලස්සන ලයිට් දාලා ලොකුවට සරසලා, ලොකු ගස් හදලා, සල්ලි වියදම් කරලා ලොකුවට නත්තල් උත්සවය අරගෙන, රතිඤ්ඤා පත්තුකරලා ඕන් අපි නත්තල කෑවා කියලා අන්තිමට කියනවා. ඔව් නත්තල කෑවා තමයි. නත්තල කියන්නේ ඒක නෙමෙයි. මේ මනුෂ්‍යයා වෙනුවෙන් ජේසුස් ක්‍රිස්තුස්වහන්සේ බිහිවුණා මෙලොව. මේ මනුෂ්‍යයා වෙනුවෙන් ජීවිතය පුජා කළා කියන හැගීමෙන් යුතුව හැම මනුෂ්‍ය යෙකුමට ගෞරව කරන්න පුරුදු වෙන මංගල්‍යයක් තමයි නත්තල කියලා කියන්නේ. ආධ්‍යාත්මික නත්තලක් ඔබ සියලු දෙනාට මම මේ අවස්ථාවේ ප්‍රාර්ථනා කරනවා. ජේසු පිහිටයි.\nඅගරගුරු හිමිපාණන් නත්තල් මධ්‍යම රාත්‍රි දිව්‍ය පුජා යාගය පැවැත්වූයේ ඉන් අනතුරුවයි.\nසාම්ප්‍රදායික කිතුණු චාරිත්‍රයන්ට අනුව ජේසු බිළිදු පිළිරුව අගරදගුරු හිමිපාණන් විසින් දෙව් මැදුරේ ඉදි කෙරුණු ගවලෙන තුළ තැන්පත් කෙරුණා.",
       "URL": "https://www.hirunews.lk/150566/අසිරිමත්-නත්තල-ලොව-පුරා-සැමරේ",
       "Category": "Local News",
       "Parent URL": "https://www.hirunews.lk/local-news.php?pageID=4738"
}