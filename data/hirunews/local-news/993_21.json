{
       "Source": "hirunews",
       "Timestamp": "Monday, 25 July 2022 - 16:28",
       "Headline": "අනිවාර්යය නිවාඩු යවා සිටින විදුලි ඉංජිනේරුවන් දෙදෙනා යළි සේවයට කැඳවන්නැයි කම්කරු කොමසාරිස් විදුලිබල සභාපතිගෙන් ඉල්ලයි",
       "News Content": "අනිවාර්යය නිවාඩු යවා සිටින විදුලිබල මණ්ඩලයේ පද්ධති පාලන අංශයේ නියෝජ්‍ය සාමාන්‍යාධිකාරි ඉංජිනේරු ඩී.එස්.ආර් අලහකෝන් සහ ප්‍රධාන ඉංජිනේරු ඊ.එන්.කේ කුඩාහේවා යන නිලධාරීන්ව රැකියාව කැඳවීමට කටයුතු කරන ලෙස කම්කරු කොමසාරිස් ප්‍රභාත් චන්ද්‍රකීර්ති විසින් ශ්‍රී ලංකා විදුලිබල මණ්ඩලයේ සභාපතිගෙන් ඉල්ලීමක් කරනවා.\nශ්‍රී ලංකා විදුලිබල මණ්ඩලයේ සභාපතිවරයාගෙන් අදාළ ඉල්ලීම කරන කම්කරු කොමසාරිස්වරයා කියා සිටින්නේ, අදාල පාර්ශවය සමග සාකච්ඡා සිදු කළ බවත්, ආයතනයේ කාර්මික සාමය පවත්වාගෙන යාම සහ සේව්‍ය සේවක දෙපාර්ෂවයේ සුහදතාවය ආරක්ෂා කිරීම අත්‍යවශ්‍ය කරුණක් ලෙස දකින බව‍යි.\nකෙසේ නමුත් මෙම නිලධාරීන් දෙදෙනා ජූලි මස 5 වැනි දින සිට ක්‍රියාත්මක වන පරිදි අනිවාර්යය නිවාඩු යවා තිබුණා.\nමෙම සිද්ධිය සම්බන්ධයෙන් ඉකුත් 6 වැනි වැනි දා ශ්‍රී ලංකා විදුලි බල මණ්ඩල ඉංජිනේරු සංගමය නිවේදනයක් නිකුත් කරමින් කියා සිටියේ විදුලි බල අමාත්‍යවරයාට එල්ල වී ඇති ජනතා විරෝධය සහ තම නොහැකියාව යටපත් කරවා ගැනීම සඳහා ජාතික විදුලි පද්ධතිය අනතුරේ හෙළීමටත්, රජයේ වංචනික ක්‍රියාවන්ට එරෙහිව හඬ නගන වෘත්තීය සමිති නායකයන් දඩයම් කිරීමටත් විදුලි බල හා බලශක්ති අමාත්‍යවරයා විසින් කටයුතු කරන බවයි.\nඑසේ ම එම නිවේදනය මගින් අදාළ සංගමය කියා සිටියේ, රජය විසින් ඉදිරිපත් කරන ලද තරගකාරී ලංසු ක්‍රමය අවලංගු කොට අක්‍රමිකතාවලට මග පාදන රටට, ආයතනයට සහ සේවකයන්ට සිදුවන අගතීන් වලක්වා ගැනීම වෙනුවෙන් කරන ලද නීත්‍යානුකූල වෘත්තීය ක්‍රියාමාර්ගයක් හේතු කොට ගනිමින් අදාළ නිලධාරීන් අනිවාර්යය නිවාඩු යැවීමට කටයුතු කිරීම අසාධාරණයක් බවයි.\n(කම්කරු කොමසාරිස්වරයා විසින් යොමු කරන ලද ලිපිය පහතින්)",
       "URL": "https://www.hirunews.lk/310927/අනිවාර්යය-නිවාඩු-යවා-සිටින-විදුලි-ඉංජිනේරුවන්-දෙදෙනා-යළි-සේවයට-කැඳවන්නැයි-කම්කරු-කොමසාරිස්-විදුලිබල-සභාපතිගෙන්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=993"
}