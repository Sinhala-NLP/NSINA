{
       "Source": "hirunews",
       "Timestamp": "Thursday, 03 February 2022 - 14:06",
       "Headline": "අය වැයෙන් වැඩ ලක්ෂයක් - සංවර්ධන වැඩසටහන ඇරඹේ (වීඩියෝ)",
       "News Content": "අයවැයෙන් වැඩ ලක්ෂයක් - ග්‍රාමීය සංවර්ධන වැඩසටහන මෙම වසර තුළ අවසන් කරන බව මුදල් අමාත්‍ය බැසිල් රාජපක්ෂ ප්‍රකාශ කළා.\nඅදාළ වැඩසටහන මුදල් අමාත්‍යාංශයේ සිට සජීවීව නිරීක්ෂණය කිරීමෙන් අනතුරුව එම අවස්ථාව අමතමිනුයි ඔහු මේ බව කියා සිටියේ.\nඅයවැයෙන් වැඩ ලක්ෂයක් ග්‍රාමීය සංවර්ධන වැඩසටහන මුළු දිවයිනම කේන්ද්‍ර කර ගනිමින් අද (03) උදෑසන ආරම්භ වුණා.\nඅයවැයට අනුව රජය විසින් දිවයින පුරා සෑම ග්‍රාමීය නිලධාරී වසමක් කේන්ද්‍ර කර ගනිමින් සංවර්ධන ව්‍යාපෘතියක් සිදු කිරීම මෙම වැඩසටහනේ අරමුණයි.\nමෙම වැඩසටහන යටතේ තම ප්‍රදේශයට අවශ්‍ය සංවර්ධන වැඩසටහන තෝරා ගැනීමේ ජනතාවට හිමි වන අතර, ඒ සඳහා අවශ්‍ය මුදල් ප්‍රතිපාදන රජය විසින් ලබා දෙනවා.\nරජය ඒ සඳහා වෙන් කර ඇති මුදල රුපියල් බිලියන 85ක්.\nඋදෑසන 8.52ට යෙදුණු සුබ මොහොතින් මෙම සංවර්ධන වැඩසටහන ආරම්භ වුණා.\nමේ අතර, ජාත්‍යන්තර මූල්‍ය අරමුදලේ තාක්ෂණිය සහය ලබා ගැනීම පිළිබඳ මුදල් අමාත්‍යවරයා කළ ප්‍රකාශය නව සාර්ව ආර්ථික මූල්‍ය ඒකකයේ ධාරිතාව ඉහළ නැංවීමට තාක්ෂණික සහාය ලබා ගැනීමේ වැඩසටහන සම්බන්ධයෙන් බව මහබැංකු අධිපති අජිත් නිවාඩ් කබ්රාල් ප්‍රකාශ කළා.\nඔහු මේ බව කියා සිටියේ සිය ට්විටර් ගිණුමේ සටහනක් තබමින්.\nපවතින මුල්‍ය අර්බුදය විසඳීමට ජාත්‍යන්තර මූල්‍ය අරමුදලේ තාක්ෂණිය සහය ලබා ගැනීම සඳහා ලිඛිත ඉල්ලීමක් සිදුකළ බවට මුදල් අමාත්‍ය බැසිල් රාජපක්ෂ ඊයේ ප්‍රකාශ කළා.\nඒ අද (03) ආරම්භ වුණු “වැඩ ලක්ෂයක්” ග්‍රාමීය සංවර්ධන ව්‍යාපෘතිය පිළිබඳව දැනුවත් කිරීමේ මාධ්‍ය හමුවකට එක්වෙමින්.",
       "URL": "https://www.hirunews.lk/296056/අය-වැයෙන්-වැඩ-ලක්ෂයක්-සංවර්ධන-වැඩසටහන-ඇරඹේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1379"
}