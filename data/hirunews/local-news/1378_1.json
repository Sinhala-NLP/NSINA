{
       "Source": "hirunews",
       "Timestamp": "Thursday, 03 February 2022 - 19:13",
       "Headline": "යළ කන්නයට අවශ්‍ය කාබනික පොහොර නියමිත කාලයේදීම දෙන්න - ජනපතිගෙන් උපදෙස්",
       "News Content": "යළ කන්නයට අවශ්‍ය පොහොර  නියමිත කාලයේදීම ගොවි ජනතාවට ලබා දීමට පියවර ගන්නා ලෙස ජනාධිපති ගෝඨාභය රාජපක්ෂ නිලධාරින්ට උපදෙස් ලබාදී තිබෙනවා.\nඅද (03) පෙරවරුවේ ජනාධිපති කාර්යාලයේ දී පොහොර කාර්ය සාධක බලකාය රැස්වූ අවස්ථාවේදීයි ඔහු මේ බව ප්‍රකාශ කළේ.\nවිවිධ තාක්ෂණ ක්‍රම යොදා ගනිමින්  දේශීයව කාබනික පොහොර වර්ග නිෂ්පාදනය කෙරෙනවා.\nඑබැවින් ඒවා භාවිතය පිළිබඳ ගොවීන් නිසි ලෙස දැනුම්වත් කිරීමේ අවශ්‍යතාව පැහැදිළි කළ ජනාධිපතිවරයා ඒ සඳහා පොහොර කාර්ය සාධක බලකායේ නිලධාරීන් යොදාගත යුතු බව අවධාරණය කළා.\nකාබනික පොහොර භාවිතය පිළිබඳ නිසි ලෙස දැනුම්වත් නොකිරීම පසුගිය කන්නයේ දී ඇතැම් ගොවීන් අසාර්ථකවීමට හේතු වී ඇති බවටයි අනාවරණ වී ඇත්තේ.\nමෙවර එම අඩු පාඩු මගහරවා ගනිමින් කෘෂිකර්ම පර්යේෂණ සහකාර නිලධාරීන් මගින් ගොවි ජනතාව නිසි අයුරින් දැනුම්වත්  කළ යුතු බවට උපදෙස් ලබාදී තිබෙනවා.\nඇතැම් නිලධාරීන් දැනුම්වත් කිරීමේ වැඩසටහන්වලට සහභාගීවීමට මැලිකමක් දක්වන බව වාර්තා වී ඇති අතර අදාළ සියලුදෙනා එම වැඩසටහන්වලට සහභාගී වීම අනිවාර්ය කළ යුතු බවටයි ජනාධිපතිවරයා  උපදෙස් දී ඇත්තේ.\nකුමන හේතුවක් මත හෝ ගොවියාගේ ආදායම අඩු වීමට ඉඩ තැබිය නොහැකි අතර  ඒ පිළිබඳ ගොවි ජනතාව තුළ විශ්වාසය තහවුරු කළ යුතු බව ජනාධිපතිවරයා සඳහන් කළා.\nකාබනික වගාවන්ට යොමුවීමට ගොවීන් මැලිකමක් දැක්වීම කෙරෙහි විවිධ කාල වකවානුවල ලද අසාර්ථක අත්දැකීම්  බලපා ඇති බව ද ඔහු පෙන්වා දුන්නා.\nගොවීන් වැරදි ප්‍රචාරයන්ට හසුවීම නිසා ගුණාත්මක බවින් උසස්  පොහොර  භාවිතයට නොගත් අවස්ථා වාර්තා වනවා.\nවස විසෙන් තොර ආහාර වේලක් ජනතාවට ලබාදීමේ රාජ්‍ය ප්‍රතිපත්තිය සමඟ තමන් බැඳී සිටින බවයි කාබනික පොහොර ව්‍යවසායකයන් සඳහන් කර ඇත්තේ.\nපසුගිය මහ කන්නයේ තම ආයතන නිෂ්පාදනය කළ කාබනික පොහොර භාවිතයෙන් ලබාගත් සාර්ථක අස්වැන්න පිළිබඳව පොහොර නිෂ්පාදන සමාගම් නියෝජිතයන් සංඛ්‍යා ලේඛන සහිතව කරුණු ඉදිරිපත් කර තිබෙනවා.\nසාර්ථක අවස්ථා බොහෝ තිබිය දී අසාර්ථක අවස්ථා පමණක් මාධ්‍ය මඟින් පෙන්වා දීම හේතුවෙන් ගොවි ජනතාව අධෛර්යට පත් වූ බව සාකච්ඡාවේදී නිලධාරීන් පෙන්වා දෙනු ලැබුවා.\nදිස්ත්‍රික්ක 25ම ආවරණය වන පරිදි ගොවීන්, කෘෂිකර්ම නිලධාරීන්, පොහොර නිෂ්පාදන සමාගම්, රාජ්‍ය නිලධාරීන් හා යුද හමුදා නිලධාරීන්ගෙන් සමන්විත කමිටු පිහිටුවා පොහොර නිෂ්පාදනය හා බෙදා හැරීමේ ක්‍රියාවලිය සාර්ථකව ක්‍රියාත්මක බවයි රාජ්‍ය අමාත්‍ය ශෂීන්ද්‍ර රාජපක්ෂ කියාසිටියේ.",
       "URL": "https://www.hirunews.lk/296090/යළ-කන්නයට-අවශ්‍ය-කාබනික-පොහොර-නියමිත-කාලයේදීම-දෙන්න-ජනපතිගෙන්-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=1378"
}