{
       "Source": "hirunews",
       "Timestamp": "Saturday, 08 July 2023 - 7:43",
       "Headline": "වර්ෂ 2050දී ඇමරිකාව පරදා ඉන්දියාව ලෝක ආර්ථික බලවතුන්ගේ ලැයිස්තුවේ දෙවැනි ස්ථානයට",
       "News Content": "වර්තමාන ලෝක ආර්ථිකයේ බලවතුන් අතර දෙවැනි ස්ථානයේ පසු වන ඇමෙරිකා එක්සත් ජනපදය පසු කරමින් ඉන්දියාව 2050 වසරේදී ලෝක ආර්ථික බලවතුන්ගේ ලැයිස්තුවේ දෙවැනි ස්ථානයට පැමිණෙනු ඇති බව පී.ඩබ්ලිව්.සී සමාගමේ '2050 වසරේ ලෝකය නම්' වාර්තාව උපුටා දක්වමින් යාහු ෆයිනෑන්ස් වෙබ් අඩවිය පුරෝකථනය කර තිබෙනවා.\nඑම වාර්තාවට අනුව 2050 වසරේ දී ලෝක ආර්ථික බලවතුන්ගේ ලයිස්තුවේ පළමු ස්ථානය චීනයටත් දෙවැනි ස්ථානය ඉන්දියාවටත් තෙවැනි ස්ථානය ඇමෙරිකා එක්සත් ජනපදයටත් හිමි වනු ඇති බවයි පුරෝකථනය කර තිබෙන්නේ.\nඑයට අනුව සිව්වන ස්ථානය සහ පස්වන ස්ථානය පිළිවෙලින් ඉන්දුනීසියාව සහ බ්‍රසීලය හිමිකරගන්නා බවයි වාර්තා වෙන්නේ.\nඑම වාර්තාවට අනුව 2050 වසරේ දී වියට්නාම, පිලිපීන සහ නයිජීරියානු ආර්ථිකයන් කැපී පෙනෙන ලෙස වර්ධනය වනු ඇති බවත් එම රටවල් ලෝක ආර්ථික බලවතුන්ගේ ලැයිස්තුවේ ස්ථාන 12 ක් ඉදිරියට පැමිණෙමින් වියට්නාමය 20 වෙනි ස්ථානයත් පිලිපීනය ස්ථාන 9 ක් ඉදිරියට එමින් 18 වෙනි ස්ථානයත් නයිජීරියාව ස්ථාන 8 ක් ඉදිරියට එමින් 14 වෙනි ස්ථානයත් හිමිකරගනු ලබන බව සඳහන්.\nගෝලීය ආර්ථිකය 2050 වසරේදී සියයට 130 කින් වර්ධනය වනු ඇතැයි පුරෝකථනය කරන බවත් ඉන් සියයට 20ක දායකත්වය චීනය ලබා දෙනු ඇති බවත් එම වාර්තාවේ සඳහන් වෙනවා.\n2050 වසරේදී ඉන්දියාව ලබා දෙන දායකත්වය සියයට 15 දක්වා ඉහළ යන බවයි එම පුරෝකථනයේ දැක්වෙන්නේ.\nඑයට සාපේක්ෂව ඇමෙරිකා එක්සත් ජනපදය ගෝලීය ආර්ථිකයට ලබා දෙන දායකත්වය සියයට 12 ක් දක්වා පහත වැටෙන බවයි එම පුරෝකථනයේ සඳහන් වෙන්නේ.",
       "URL": "https://www.hirunews.lk/340421/වර්ෂ-2050දී-ඇමරිකාව-පරදා-ඉන්දියාව-ලෝක-ආර්ථික-බලවතුන්ගේ-ලැයිස්තුවේ-දෙවැනි-ස්ථානයට",
       "Category": "Local News",
       "Parent URL": "https://www.hirunews.lk/local-news.php?pageID=204"
}