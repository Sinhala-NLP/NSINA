{
       "Source": "hirunews",
       "Timestamp": "Tuesday, 02 January 2018 - 13:23",
       "Headline": "උතුරේ ලංගම සේවකයන් දෙවන දිනටත් වර්ජනයේ (ඡායාරූප)",
       "News Content": "උතුරු පළාතේ ලංගම සේවකයන් දෙවන දිනටත් අද වර්ජනයේ නිරතවනවා.\nඅප වාර්තාකරු සඳහන් කළේ මෙම වර්ජනයට සහය පළ කරමින් වව්නියාව නගරයේ වෙලඳසැල් කිහිපයක් ද වසා දමා ඇති බවයි.\nලංකා ගමනාගමන මණ්ඩලයට අයත් වව්නියාව පැරණි බස් නැවතුම් පොළ වසා දැමීමට පියවර ගැනීම හේතුවෙන් බස් සේවකයන් මෙම වර්ජනය ආරම්භ කර තිබෙනවා.\nඋතුරු පළාතේ ඩිපෝ 7 ක සේවකයන් වර්ජනයට එක්ව සිටින බවයි අප වාර්තාකරු ප්‍රකාශ කළේ.\nවව්නියාව නගරයේ කලු කොඩි ඔසවා ඇතැයි ද සඳහන්.\nවර්ජනය හේතුවෙන් මගීන්ගේ දෛනික කටයුතු අඩාල වී ඇති අතර ලංගම දුර ගමන් සේවා පමණක් ක්‍රියාත්මක වන බවයි වාර්තා වන්නේ\nඑමෙන්ම වසා දැමුණු පැරණි ලංගම බස් නැවතුම්පොළ වෙත විශේෂ පොලිස් ආරක්ෂාවක් ද ලබාදී තිබෙනවා.\nනව බස් නැවතුම්පොළ ඉදිවී වසරක පමණ කාලයක් ගතවී ඇතත් එහි බස් රථ ගාල් නොකිරීම හේතුවෙන් පැරණි බස් නැවතුම වසා දමා ඇත්තේ උතුරු පළාත් ප්‍රධාන අමාත්‍යවරයාගේ නියෝගයට අනුවයි.\nනව බස් නැවතුම්පළට පෞද්ගලික බස් රථ හිමියන් යාමට පියවර ගෙන තිබුන ද ලංගම බස් රථ එහි ගාල් නොකරන බවයි අප වාර්තාකරු කියාසිටියේ.\n(ඡායාරූප - රොමේෂ් මදුශංක)",
       "URL": "https://www.hirunews.lk/179940/උතුරේ-ලංගම-සේවකයන්-දෙවන-දිනටත්-වර්ජනයේ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4145"
}