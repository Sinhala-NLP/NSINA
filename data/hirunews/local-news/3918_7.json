{
       "Source": "hirunews",
       "Timestamp": "Thursday, 31 May 2018 - 10:33",
       "Headline": "මාස අටක බිළිඳෙකු වව්නියාවේදී පැහැරගැනේ (ඡායාරූප)",
       "News Content": "වවුනියාව ගුඞ්ෂෙඞ් මාර්ගයේ පළමුවන හරස් වීථියේ නිවසක සිටි මාස 8 ක් වයසැති දරුවෙකු අද අලූයම කිසියම් පිරිසක් විසින් පැහැරගෙන ගොස් තිබෙනවා.\nවෑන් රථයකින් පැමිණි තුන්දෙනෙකුගෙන් යුත් කණ්ඩායමක් බලහත්කාරයෙන් නිවසට කඩාවැදී දරුවා පැහැරගෙන ගිය බවයි ඔහුගේ මව හිරු ප්‍රවෘත්ති අංශයට සඳහන් කළේ.\nමෙම දරුවාගේ පියා ලන්ඩනයේ පදිංචිව සිටින අතර ඔහු සහ අදාළ කාන්තාව අතර පවුල් ආරවුලක් පවතින බවට මූලික පරීක්ෂණවලදී හෙළිවී තිබෙනවා.\nමේ හේතුවෙන් දරුවාගේ පියා විසින් කණ්ඩායමක් යොදවා දරුවා පැහැරගෙන යන්නට ඇති බවටයි පොලීසිය සැක කරන්නේ.\nපැහැරගත් බවට සැකකෙරෙන පියා, හිටපු එල්.ටී.ටී.ඊ සාමාජිකයෙකු බව පොලීසිය ප්‍රකාශ කළා.\nමේ වනවිට එංගලන්තයේ පදිංචි සැකකරු 2008 වසරේ ශ්‍රී ලංකාවෙන් පිටවී තිබෙනවා.\nඔහුට දිවයිනට පැමිණීමට අවසර නොමැති අතර, මෙම බිළිදාගේ මව ඉන්දියාවේදී අවස්ථා කිහිපයකදී මුණ ගැසී ඇති බව පරීක්ෂණවලදී අනාවරණ වුණා.\nමේ වනවිට ඔහු වෙනත් කාන්තාවක් සමග ලන්ඩනයේ ජීවත් වන බවටයි තොරතුරු ලැබී ඇත්තේ.\nඅද අලූයම මෙම පැහැර ගැනීම සිදුකර ඇත්තේ වෑන් රථයකින් පැමිණි පුද්ගලයන් තුන්දෙනෙක්.\nමෙම අවස්ථාවේ දරුවාගේ මව සහ මිත්තණිය නිදා සිට ඇති අතර, මවගේ සහෝදරියකට දරුවා පැහැර ගෙන යන වාහනයේ හඩ ඇසී ඇති බවයි පොලීසිය සදහන් කළේ.\nඅද අලූයම 2 යි 10ට පමණ ලන්ඩනයේ සිටින බිළිදාගේ පියා තමන්ට දුරකථන ඇමතුමක් ලබාදුන් බව ද බිළිදාගේ මව හිරු ප්‍රවෘත්ති අංශයට ප්‍රකාශ කළා.\nසිද්ධිය සම්බන්ධයෙන් පරීක්ෂණ සිදුකිරීම සදහා විශේෂ පොලිස් කණ්ඩායම් 3 ක් යොදවා ඇති අතර, බිළිදා පැහැර ගත් වෑන් රථය සොයා ගැනීම සදහා සී.සී.ටී.වී දර්ශන ඔස්සේ පරීක්ෂණ ක්‍රියාත්මකයි.\nබිළිදා දිවයිනෙන් පිටතට රැගෙන යාම වැළැක්වීමට අවශ්‍ය සියලූ ක්‍රියාමාර්ග ගෙන ඇති බව ද පොලීසිය ප්‍රකාශ කළා.\nඡායාරූප - වන්නි රොමේෂ් මධුෂංක",
       "URL": "https://www.hirunews.lk/191979/මාස-අටක-බිළිඳෙකු-වව්නියාවේදී-පැහැරගැනේ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=3918"
}