{
       "Source": "hirunews",
       "Timestamp": "Wednesday, 08 February 2017 - 19:43",
       "Headline": "ලෝක බෞද්ධ සමුළුව වෙනුවෙන් කළ වෙබ් අඩවිය විවෘත වෙයි",
       "News Content": "එක්සත් ජාතීන්ගේ 14 වන ජාත්‍යන්තර වෙසක් සැමරුම සහ ලෝක බෞද්ධ සමුළුව වෙනුවෙන් නිර්මාණය කෙරුණු නිල වෙබ් අඩවිය ජනාධිපති මෛත්‍රීපාල සිරිසේන මහතා අතින් විවෘත කෙරුණා.\nඒ ජනාධිපති කාර්යාලයේදීයි.\nජාත්‍යන්තර වෙසක් උළෙල මෙවර ශ්‍රී ලංකාවේදී පැවැත්වෙන්නේ සමාජ සාධාරණත්වය සහ තිරසාර ලෝක සාමය සඳහා බෞද්ධ ඉගැන්වීම යන තේමාව යටතේයි.\nඒ වෙනුවෙන් නිර්මාණය කෙරුණු නිල වෙබ් අඩවිය ඊයේ එළිදැක්වීමේ අවස්ථාවට මහා සංඝරත්නය මෙන්ම මැති ඇමතිවරුන් සහ එක්සත් ජාතීන්ගේ සංවිධානයේ නියෝජිතවරියක්ද සහභාගී වුණා.\nමේ අතර විශේෂ අවශ්‍යතා ඇති දරුවන් වෙනුවෙන් මොරටුව ප්‍රදේශයේ ස්ථාපිත ළමා මධ්‍යස්ථානයක ඊයේ නිරීක්ෂණ චාරිකාවක නිරත වූ ජනාධිපතිවරයා එම දරුවන්ගේ සුවදුක් විමසමින් ඔවුන් සමග ගීත ගායනයටද එක්වුණා.",
       "URL": "https://www.hirunews.lk/154007/ලෝක-බෞද්ධ-සමුළුව-වෙනුවෙන්-කළ-වෙබ්-අඩවිය-විවෘත-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4670"
}