{
       "Source": "hirunews",
       "Timestamp": "Wednesday, 10 July 2019 - 11:51",
       "Headline": "ඇමරිකානු නීතිඥ සංගමයේ ශාඛාවකට අවසර දී නැහැ - අධිකරණ ඇමතිනිගෙන් ප්‍රකාශයක්",
       "News Content": "ඇමරිකානු නීතිඥ සංගමයේ ශාඛාවක් හෝ එයට අනුබද්ධ වෙනත් කිසිදු ආයතනයක් මෙරට පිහිටුවීමට විෂයභාර අමාත්‍යවරිය ලෙස තමන් අනුමැතිය ලබා දී නොමැති බව අධිකරණ හා බන්ධනාගාර ප්‍රතිසංස්කරණ අමාත්‍ය තලතා අතුකෝරල පවසනවා.\nනිවේදනයක් නිකුත් කරමින් ඇය කියා සිටියේ එවැනි ආයතනයක් පිහිටුවීමට තමාගේ විරුද්ධත්වයක් නොමැති බවට ශ්‍රී ලංකා නීතිඥ සංගමයේ සභාපති ජනාධිපති නීතිඥ කලිංග ඉන්දතිස්ස විපක්ෂ නායක මහින්ද රාජපක්ෂ හමුවේ කළ කරුණු දැක්වීම ප්‍රතික්ෂේප කරන බවයි.\nජනාධිපති නීතිඥ කලිංග ඉන්දතිස්ස පසුගිය 05 වනදා විපක්ෂ නායකවරයා හමුවූ අවස්ථාවේ මෙම ප්‍රකාශය සිදු කර ඇති බවටද එහි දැක්වෙනවා.\nමේ සම්බන්ධයෙන් නීතිඥ සංගමයේ සභාපතිවරයා ජනාධිපතිවරයාගෙන්, අග්‍රාමාත්‍යවරයාගෙන් හෝ විෂයභාර අමාත්‍යවරිය ලෙස තමන්ගෙන් කරුණු විමසීමක් සිදු නොකළ බවද ඇය ප්‍රකාශ කළා.\nකිසිදු විමසීමකින් තොරව කළ මෙම කරුණු දැක්වීමෙන් ඔහුගේ පටු දේශපාලන අරමුණ වෙනුවෙන් දීර්ඝ කාලයක සිට පැවති ශ්‍රී ලංකා නිතිඥ සංගමයේ කීර්ති නාමයට හානිකර ඇති බවයි විෂයභාර අමාත්‍යවරිය නිකුත් කළ නිවේදනයේ දැක්වෙන්නේ.\nජනාධිපති නීතිඥ කලිංග ඉන්දතිස්ස කිසිදු විමසීමකින් තොරව මෙවැනි අසත්‍ය ප්‍රකාශ කිරීම තුලින් සමස්ථ නීතිඥ සංගමයම හෑල්ලූවට භාජනය කර තිබෙන බවද එහි සඳහන්.\nමෙවැනි ප්‍රකාශ තුලින් ජනතාව මුලා වන බවත් එකී කරුණු අසත්‍ය බව හොලිවීමෙන් නීතිිිඥ සංගමය කෙරෙහි පොදු ජනතාව තුල දීර්ඝ කාලයක සිට පැවති විශ්වාසවන්තභාවයට හානි වන බවත් විෂයභාර ඇමතිවරියගේ අදහස වී තිබෙනවා.\nමාතෘ භූමියට හානි විය හැකි හෝ යම් බලපැමක් කළ හැකි හෝ කිසිදු කටයුත්තකට ජනාධිපතිවරයා, අග්‍රමාත්‍යවරයා හෝ ආණ්ඩුව කටයුතු නොකරන බවයි ඇමතිණි තලතා අතුකෝරල නිකුත් කළ නිවේදනයේ වැඩිදුරටත් දැක්වුණේ.",
       "URL": "https://www.hirunews.lk/220017/ඇමරිකානු-නීතිඥ-සංගමයේ-ශාඛාවකට-අවසර-දී-නැහැ-අධිකරණ-ඇමතිනිගෙන්-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=3256"
}