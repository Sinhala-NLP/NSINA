{
       "Source": "hirunews",
       "Timestamp": "Thursday, 15 December 2016 - 18:55",
       "Headline": "ජනපති මලයාසියාවේ වෙළද සමුළුවේ",
       "News Content": "තෙදින නිල සංචාරයක් සඳහා මලයාසියාව බලා ගිය ජනාධිපති මෛත්‍රීපාල සිරිසේන අද (15) ක්වාලාලම්පූර් නුවරදී පැවැත්වෙන වෙළද සමුළුව සදහා එක්වුණා.\nඊට දෙරටේම ආයෝජකයින් සහභාගි වූ බවයි ජනාධිපති මාධ්‍ය අංශය සදහන් කළේ.\nඑමෙන්ම, ශ්‍රී ලංකාව සහ මලයාසියාව අතර, තානාපති සබදතා ආරම්භ කර වසර 60 ක් සපිරීම නිමිත්තෙන් අද පස්වරුවේ පැවැත්වෙන සංවත්සර උත්සවයට ද ජනාධිපතිවරයා සහභාගි වනවා.\nඅද (15) උදෑසන දිවයිනෙන් පිටත්ව ගිය ජනාධිපති මෛත්‍රීපාල සිරිසේන ඇතුළු දූත පිරිස ක්වාලාලම්පූර් නුවර ජාත්‍යන්තර ගුවන්තොටුපලින් එරටට ළගා වූ අතර, ජනාධිපතිවරයා පිළිගනු ලැබුවේ එරට මානව සම්පත් සංවර්ධන අමාත්‍යවරයා විසින්.\nඅනතුරුව ජනාධිපතිවරයා වෙනුවෙන් හමුදා උත්තමාචාරයක් ද පැවැත්වුණා.\nසිය තෙදින සංචාරය තුලදී ජනාධිපති මෛත්‍රීපාල සිරිසේන මලයාසියාවේ රජු වන සුල්තාන් මොහොමඞ් සහ අග්‍රාමාත්‍ය නජිබ් රසාක් හමුවීමට නියමිතයි.",
       "URL": "https://www.hirunews.lk/149784/ජනපති-මලයාසියාවේ-වෙළද-සමුළුවේ",
       "Category": "Local News",
       "Parent URL": "https://www.hirunews.lk/local-news.php?pageID=4752"
}