{
       "Source": "hirunews",
       "Timestamp": "Sunday, 29 October 2017 - 13:07",
       "Headline": "මාතර පොලිස් පහරදීම ගැන විශේෂ පරීක්ෂණයක්",
       "News Content": "මාතර - රොටුඹ - බෙංගමුව ප්‍රදේශයේ පුද්ගලයෙකුට රොටුඹ පොලීසියේ නිලධාරින් පහරදුන්  බව කියන සිද්ධිය සම්බන්ධයෙන් අදාළ සහකාර පොලිස් අධිකාරිවරයා විසින් පරීක්ෂණයක් ආරම්භ කර ඇති බව පොලිස් මාධ්‍ය ප්‍රකාශක පොලිස් අධිකාරි රුවන් ගුණසේකර පවසනවා.\nඔහු මේ බව කියා සිටියේ හිරු ප්‍රවෘත්ති අංශය මෙම සිද්ධිය සම්බන්ධයෙන් කළ විමසීමකදීයි.\nමාතර - රොටුඹ - බෙංගමුව ප්‍රදේශයේ පුද්ගලයෙකුට සිය නිවසේදී පසුගිය 26 වැනිදා රාත්‍රීයේ රොටුඹ පොලිස් නිලධාරින් පිරිසක් විසින් පහරදුන් බවට චෝදනා එල්ල වනවා.\nපහරකෑමට ලක්වූ පුද්ගලයා මේ වනවිට කඹුරුපිටිය මූලික රෝහලේ ප්‍රතිකාර ලබන අතර ඔහු 28 හැවිරිදි දෙදරු පියෙක්.\nපහරදීම හේතුවෙන් ඔහුගේ හිසට සහ කනට තුවාල සිදුවී ඇති බවයි ඥාතීන් පවසන්නේ.\nනිවසේ පසුපස දොර කඩා නිවසට ඇතුළු වූ පොලිස් නිලධාරින් මෙම පහරදීම සිදුකළ බවටයි ඔහුගේ ඥාතීන් කියා සිටියේ.\nමීට පෙර ද පොලීසිය අදාළ පුද්ගලයාගේ නිවසේ ගංජා ඇති බවට පවසමින් සෝදිසි කිරීමට මෙලෙස පැමිණ ඇති බවටයි ඔවුන් වැඩිදුරටත් සදහන් කළේ.",
       "URL": "https://www.hirunews.lk/174718/මාතර-පොලිස්-පහරදීම-ගැන-විශේෂ-පරීක්ෂණයක්",
       "Category": "Local News",
       "Parent URL": "https://www.hirunews.lk/local-news.php?pageID=4247"
}