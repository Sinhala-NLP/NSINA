{
       "Source": "hirunews",
       "Timestamp": "Sunday, 03 October 2021 - 13:09",
       "Headline": "මැකී ගිය දත්ත යළි ලබා ගැනීමට විශේෂඥ කමිටුවක්",
       "News Content": "ජාතික ඖෂධ නියාමන අධිකාරියේ මැකී ගිය දත්ත යළි ලබා ගැනීම සඳහා විශේෂඥ කමිටුවක් පත් කර තිබෙනවා.\nවෛද්‍යවරුන්, පරිඝණක තාක්ෂණය පිළිබද විශේෂඥයින්ගෙන් සමන්විත මෙම කණ්ඩායම දැනටමත් එම දත්ත යළි ලබා ගැනීමේ කටයුතු ආරම්භ කර ඇති බවයි ඖෂධ නිෂ්පාදන නියාමන රාජ්‍ය අමාත්‍යාංශ ලේකම් වෛද්‍ය ආර්.එම්.එස්.කේ. රත්නායක සදහන් කළේ.\nමෙලෙස දත්ත මැකීමේ සිද්ධිය සම්බන්ධයෙන් අත්අඩංගුවට ගත් අදාළ දත්ත ගබඩාව පවත්වාගෙන ගිය පෞද්ගලික ආයතනයේ පරිගණක මෘදුකාංග ඉංජිනේරුවරයා මේ වන විට රක්ෂිත බන්ධනාගාර ගත කර සිටිනවා.\nපසුගිය දා මීට අදාළ නඩුව කොළඹ අතිරේක මහේස්ත්‍රාත් ශලනි පෙරේරා හමුවේ කැදවූ අවස්ථාවේදී  අපරාධ පරීක්ෂණ දෙපාර්තමේන්තුව වෙනුවෙන් පෙනී සිටි ජ්‍යෙෂ්ඨ නියෝජ්‍ය සොලිසිටර් ජනරාල් දිලීප පීරිස් අධිකරණය හමුවේ කරුණු දක්වමින් කියා සිටියේ මෙම දත්ත ගබඩාව මකා දැමීම තුළින් එහි අන්තර්ගතව තිබූ ලේඛන ලක්ෂ 11ක් පමණ විනාශ වී ඇති බවයි.\nඒවා සියල්ල ඖෂධ මිල ගණන් සහ වෛද්‍ය උපකරණ, ඒවායේ තත්වය පිළිබඳ සංයුතීන් අඩංගු ලේඛන බව ද ඔහු සදහන් කළා.",
       "URL": "https://www.hirunews.lk/283929/මැකී-ගිය-දත්ත-යළි-ලබා-ගැනීමට-විශේෂඥ-කමිටුවක්",
       "Category": "Local News",
       "Parent URL": "https://www.hirunews.lk/local-news.php?pageID=1652"
}