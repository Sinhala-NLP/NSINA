{
       "Source": "hirunews",
       "Timestamp": "Thursday, 28 July 2022 - 9:18",
       "Headline": "ඊයේ සම්මත වුණේ, ශ්‍රී ලංකා ඉතිහාසයේ මර්දනකාරී ම රෙගුලාසි සහිත හදිසි නීතිය යි",
       "News Content": "ශ්‍රී ලංකා ඉතිහාසයේ මර්දනකාරී ම රෙගුලාසි ඇතුළත් කර හදිසි නීතිය සම්මත කර ගත්තේ, ඊයේ (27) පාර්ලිමේන්තුවේ දී බවත් ඊට පක්ෂ ව ඡන්දය දුන් මන්ත්‍රීවරුන්ගේ දේශපාලනය අවසන් කිරීමට ජනතාව කටයුතු කළ යුතු බවත් පෙරටුගාමී සමාජවාදී පක්ෂයේ අධ්‍යාපන ලේකම් පුබුදු ජයගොඩ පවසනවා.\nඉන් ඉදිරියට ඡන්දය ඉල්ලාගෙන ඔවුන්ට ජනතාව හමුවට යෑමට නො හැකි බව ද ඔහු අවධාරණය කරනවා.\nඊයේ කොළඹ දී පැවති පුවත්පත් සාකච්ඡාවකට එක් වෙමිනු යි ඔහු මේ බව ප්‍රකාශ කළේ.\nපෙරටුගාමී සමාජවාදී පක්ෂය, මෙම හදිසි නීති රෙගුලාසි නො පිළිගන්නා බව ද ඔහු ඔහු පවසනවා.\n1971 හෝ 1981 හෝ යුද්ධය කාලයේ දී පවා නො තිබුණු දරුණු රෙගුලාසි මීට ඇතුළු කර ඇති බව පවසන පුබුදු ජයගොඩ, වැඩ වර්ජනය කිරීමට ජනතාව සතු ව පැවති ව්‍යවස්ථාමය අයිතිය ද අහිමි කර ඇති බව යි සඳහන් කරන්නේ.\nඑසේ වැඩ වර්ජනය කරන අය ව වසර තුනක සිර දඬුවමකට හා ඔවුන්ගේ දේපොළ රාජසන්තක කිරීමට ද මේ මඟින් හැකි බව පුබුදු ජයගොඩ සඳහන් කර යි.",
       "URL": "https://www.hirunews.lk/311153/ඊයේ-සම්මත-වුණේ-ශ්‍රී-ලංකා-ඉතිහාසයේ-මර්දනකාරී-ම-රෙගුලාසි-සහිත-හදිසි-නීතිය-යි",
       "Category": "Local News",
       "Parent URL": "https://www.hirunews.lk/local-news.php?pageID=987"
}