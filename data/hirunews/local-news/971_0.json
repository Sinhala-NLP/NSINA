{
       "Source": "hirunews",
       "Timestamp": "Tuesday, 02 August 2022 - 22:23",
       "Headline": "චීනය ඇමරිකාව තවත් ලෝක යුද්ධයකට මුල පුරයි ද? ඇමරිකානු කතානායකවරිය තායිවානයට ගොඩබසී",
       "News Content": "බරපතල ප්‍රතිවිපාක පිළිබඳ බීජිං හි දැඩි තර්ජන නොතකා එක්සත් ජනපද සභා කථානායක නැන්සි පෙලෝසි අද (02) රාත්‍රියේ තායිවානයට පැමිණියේ, වසර 25 ක් තුළ චීනය විසින් හිමිකම් කියන ස්වයං පාලිත දිවයිනට ගිය ඉහළම ඇමරිකානු නිලධාරියා බවට පත්වෙමින්.\nපෙලෝසිගේ සංචාරය චීනය සහ එක්සත් ජනපදය අතර රාජ්‍ය තාන්ත්‍රික ආතතිය වැඩි කිරීමට හේතු වී අත්තේ චීනය තායිවානය තම භූමියේ කොටසක් ලෙස ප්‍රකාශ කරන පසුබිමක මෙවනි විදේශ රාජ්‍ය නිලධාරීන්ගේ සංචාරයන් තායිවාන දිවයිනේ ස්වෛරීභාවය පිළිගැනීමක් ලෙස සලකීමත් හේතුවෙන්.\nකෙසේ වෙතත් පෙලෝසි සංචාරය ක්‍රියාත්මක වුවහොත් එයට එරෙහි චීනයේ “අධිෂ්ඨානශීලී සහ ශක්තිමත් ක්‍රියාමාර්ග” වල ප්‍රතිවිපාක පිලිබඳ චීනය අනතුරු අඟවා තිබුණත් ඒවා කුමක් විය හැකිද යන්න පිළිබඳව කිසිදු විස්තරයක් ලබා දී තිබුනේ නැහැ.\nකෙසේ වෙතත් ඒවා තර්ජනාත්මක මිලිටරි අභ්‍යාස සහ තායිවාන පාලනය යටතේ පවතින ප්‍රදේශවලට සිදුකෙරෙන චීන ගුවන් යානා සහ නැව් ආක්‍රමණ විය හැකි බවටයි දේශපාලන විශ්ලේෂකයින් පෙන්වා දෙන්නේ.\nකෙසේ වෙතත් තායිවානය පිළිබඳ එක්සත් ජනපද ප්‍රතිපත්තියේ කිසිදු වෙනසක් නොමති බව බීජිනයට සහතික කිරීමට උත්සාහ කරන ජෝ බයිඩන් පරිපාලනය සංචාරය නතර කරන ලෙස පෙලෝසිගෙන් ඉල්ලා සිටියේ ද නැහැ.\nමෙම දේශපාලන උණුසුම සම්බන්ධයෙන් අදහස් දැක්වූ චීන විදේශ ඇමති වැන්ග් යී පැවසුවේ \"තායිවාන ප්‍රශ්නය සම්බන්ධයෙන් වොෂින්ටනයේ පාවාදීම එහි ජාතික විශ්වසනීයත්වය විනාශ කර දමා ඇති බවයි.\nඑමෙන්ම “ඇතැම් ඇමරිකානු දේශපාලනඥයන් තායිවානයේ ප්‍රශ්නය සම්බන්ධයෙන් ගින්දර සමඟ සෙල්ලම් කරනවා,” වැන්ග් නිවේදනයක් නිකුත් කරමින් කියා සිටියා.\n\"මෙය කිසිසේත්ම හොඳ ප්‍රතිඵලයක් නොලබන දෙයක් වනු ඇත. මේ සිද්ධිය ඇමරිකාවේ හිරිහැරකාරී මුහුණුවර නැවත වරක් ලොවට හෙළිදරව් කිරීමක් වන අතරම ඔවුන් ලොව විශාලතම සාමය කඩාකප්පල් කරන්නා බව ලොවට පෙන්නුම් කරයි.\" එම නිවේදනයේ සඳහන් ව තිබුනා.\nමේ අතර ඇමරිකානු කතානායකවරිය තායිවානයට පැමිණීමෙන් පසු ප්‍රකාශයක් නිකුත් කරමින් කියා සිටියේ තමා ඇතුලු එක්සත් ජනපද නියෝජිත පිරිසගේ මෙම සංචාරය \"තායිවානයේ විචිත්‍රවත් ප්‍රජාතන්ත්‍රවාදයට සහය දැක්වීම සඳහා ඇමරිකාවේ නොසැලෙන කැපවීම පෙන්නුම් කරන්නක්\" බවයි.\n\"තායිවානයේ සිදු කෙරෙන අපගේ සංචාරය පැහදිලිවම එරට කෙරෙන නියෝජිත කණ්ඩායම් සංව්හාර කීපයෙන් එකක් වන අතර එය කිසිඳු ආකාරයකින් දිගුකාලීන එක්සත් ජනපද ප්‍රතිපත්තියට පටහැනි නොවේ,\" ඇය පවසා සිටියා.\nපෙලෝසි සහ ඇගේ දූත පිරිස රැගත් ගුවන් යානය අද උදෑසන (02) මැලේසියාවෙන් පිටත් වීමට පෙර එරට අගමැති ඉස්මයිල් සබ්රි යාකොබ් සමඟ ඉතා කෙටි හමුවක් ද පවත්වනු ලැබුවා.\nමේ අතර තායිපේ අගනුවර පිහිටි ග්‍රෑන්ඩ් හයට් හෝටලයෙන් පිටත දැඩි බාධක ඉදිකර ඇති අතර එයට ඉහළ ම ආරක්ෂාවක් ද සපයා තිබෙන්නේ මෙම සංචාරය තුලදී නැන්සි පෙලෝසි රැඳී සිටීමට බලාපොරොත්තු වන නවාතන එය වීම හේතුවෙන්.\nඑමෙන්ම \"කථානායක පෙලෝසි තායිවානයට සාදරයෙන් පිළිගනිමු,\" යනුවෙන් සඳහන් වූ LED පුවරු ලොව ප්‍රකට තායිපේ 101 ගොඩනැගිල්ල ද ඇතුළුව, අගනුවර ගොඩනැගිලි දෙකක ප්‍රදර්ශනය කරතිබුනා.\nතායිවානය කැරලිකාර පළාතක් ලෙස සලකන චීනය, අවශ්‍ය නම් බලහත්කාරයෙන් එය සිය රටට ඈඳා ගැනීම සඳහා තම හමුදාව “කිසිදා නිකම් හිඳ නොසිටින” බව පවසමින් පෙලෝසිගේ සංචාරයට ප්‍රතිප්‍රහාර එල්ල කිරීම ගැන යලි යලිත් අනතුරු අඟවනවා.\nමේ අතර \"එක්සත් ජනපදය සහ තායිවානය මුලින්ම ප්‍රකෝප කිරීම් කිරීමට හවුල් වී ඇති අතර මේ වන විට චීනයට සිදු වී ඇත්තේ සිය ආත්මාරක්ෂාව සඳහා ක්‍රියා කිරීමට පමණි\" යනුවෙන් චීන විදේශ අමාත්‍යාංශයේ ප්‍රකාශක හුවා චූනින්ග් (Hua Chuning) අඟහරුවාදා බීජිං හි වාර්තාකරුවන්ට කියා සිටියා.\nමේ අර්බුධය සම්බන්ධයෙන් චීනය එක්සත් ජනපදය සමඟ නිරන්තර සන්නිවේදනයේ යෙදී සිටින බවත්, \"මෙම සංචාරය සැබවින්ම සිදු වුවහොත් එය කෙතරම් භයානක වනු ඇත්ද\" යන්න පිලිබඳ පැහැදිලි කළ බවත් හුවා පැවසුවා.\nවොෂින්ටනයේ “නොසැලකිලිමත් හැසිරීම” හමුවේ චීනය ගන්නා ඕනෑම ප්‍රතිප්‍රහාරයක් “යුක්ති සහගත සහ අවශ්‍ය” වනු ඇතැයි ද ඇය පවසද්දී නන්සි පෙලෝසිගේ පැමිණීමට ටික වේලාවකට පෙර, චීන Su-35 ප්‍රහාරක ජෙට් යානා චීනය සහ තායිවානය වෙන් කරන තායිවාන් සමුද්‍ර සන්ධිය හරහා පියාසර කළා.\nමීට අමතරව අඟහරුවාදා සවස තායිවාන ජනාධිපති කාර්යාලයේ වෙබ් අඩවියට හැකර්වරු සයිබර් ප්‍රහාරයක් දියත් කළ අතර ජනාධිපති කාර්යාලය පැවසුවේ ප්‍රහාරයෙන් ටික වේලාවකට පසු වෙබ් අඩවිය යථා තත්ත්වයට පත් කළ බවයි.\nචීනයේ මෙම මිලිටරි තර්ජන හමුවේ ගෝලීය වෙලඳපොලවල් සහ සැපයුම් දාමයන් අවුල් කළ හැකි තායිවාන සමුද්‍ර සන්ධියේ නව අර්බුදයක් මතු වීමේ ප්‍රවනතාවක් ඇති කර තිබෙනවා.\nකෙසේ වෙතත් දේශපාලන විශ්ලේෂකයින් පෙන්වා දෙන්නේ මෙම ඇමෙරිකානු අත පෙවීම හරහා තායිවාන් සමුද්‍ර සන්ධියේ හෝ තායිවානය අවට මිසයිල ප්‍රහාර එල්ල කිරීම හෝ දිවයිනේ ගුවන් සීමාවට පියාසර කිරීම සහ මහා පරිමාණ නාවික ක්‍රියාවන් වැනි මිලිටරි ක්‍රියාමාර්ග ඇතුළු ප්‍රකෝපකාරී ප්‍රතිප්‍රහාර පියවර ගැනීමට බීජිනය මග පාදා ඇති බවයි.\nඒ සඳහා බීජිනය මෙම සංචාරය නිදහසට කරුණක් ලෙස යොදා ගත හැකි බවටත් ඔවුන් අන්තුරු අඟවනවා.\nකෙසේ වෙතත් මේ පිලිබඳව ඉඟි පල කරන ධවල මන්දිර ජාතික ආරක්ෂක කවුන්සිලයේ ප්‍රකාශක ජෝන් කර්බි අවධාරනය කළේ \"සරලව කිවහොත්, දිගුකාලීන එක්සත් ජනපද ප්‍රතිපත්තියට අනුකූල ව සිදු කෙරෙන සංචාරයක් යම් ආකාරයක අර්බුදයක් බවට පත් කිරීමට හෝ තායිවාන සමුද්‍ර සන්ධිය තුළ හෝ ඒ අවට ආක්‍රමණශීලී මිලිටරි ක්‍රියාකාරකම් වැඩි කිරීමට කඩතුරාවක් ලෙස භාවිතා කිරීමට බීජිනයට අයිතියක් නැති බවයි.",
       "URL": "https://www.hirunews.lk/311716/චීනය-ඇමරිකාව-තවත්-ලෝක-යුද්ධයකට-මුල-පුරයි-ද-ඇමරිකානු-කතානායකවරිය-තායිවානයට-ගොඩබසී",
       "Category": "Local News",
       "Parent URL": "https://www.hirunews.lk/local-news.php?pageID=971"
}