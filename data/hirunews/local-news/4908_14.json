{
       "Source": "hirunews",
       "Timestamp": "Thursday, 25 August 2016 - 12:32",
       "Headline": "කප්පම් ඉල්ලන විටත් බම්බලපිටියේ ව්‍යාපාරිකයා ඝාතනය කර ඇති බවට තොරතුරු (ඡායාරූප)",
       "News Content": "පැහැරගෙන යනු ලැබූ බම්බලපිටියේ කෝටිපති ව්‍යාපාරිකයා නිදහස් කිරීම සඳහා කප්පම් ඉල්ලන අවස්ථාව වනවිටත් ඔහු ඝාතනය කර තිබූ බවට පොලීසිය සැක පළ කරනවා.\nපරීක්ෂණ සිදුකරන මාවනැල්ල පොලිස් ස්ථානයේ ජ්‍යෙෂ්ඨ ප්‍රකාශකයෙකු සඳහන් කළේ මළ සිරුර ඊයේ රාත්‍රියේ සොයාගන්නා විටත් බෙහෙවින් නරක්වී තිබූ බවයි.\nඒ අනුවයි කප්පම් ඉල්ලන අවස්ථාව වනවිටත් මොහු ඝාතනය කර තිබූ බවට පොලීසියට සැක මතුව ඇත්තේ.\nකෙසේ වෙතත් ඝාතනයට ලක්වූ බම්බලපිටියේ කෝටිපති රෙදිපිළි ව්‍යාපාරික මොහොමඩ් සුලෙයිමාන්ගේ දේහය පිළිබඳ මහේස්ත්‍රාත් පරීක්ෂණය අද පෙරවරුවේ සිදු කෙරුණා.\nඒ, මාවනැල්ල මහේස්ත්‍රාත් මහින්ද ලියනගම විසින්.\nමේ අතර අධිකරණ වෛද්‍ය පරීක්ෂණය කෑගල්ල ශික්ෂණ රෝහලේ අධිකරණ වෛද්‍ය රමේෂ් අලගියවන්න විසින් සිදුකළ බවයි එම ස්ථානයේ සිටින හිරු වාර්තාකරු සඳහන් කළේ.\nඝාතනය සම්බන්ධයෙන් කොළඹ අපරාධ කොට්ඨාසය හා කෑගල්ල පොලිස් විශේෂ මෙහෙයුම් ඒකකය පුළුල් පරීක්ෂණයක් ආරම්භ කර තිබෙනවා.\nමේ වනවිටත් පරීක්ෂණ කණ්ඩායම් කිහිපයක් මළ සිරුර හමුවූ ස්ථානයේ ස්ථානගත පරීක්ෂණ ආරම්භ කර ඇත්තේ අපරාධ පිළිබඳ පුහුණුව ලත් නිල සුනඛයන්ද යොදාගනිමින්.\nකොළඹ අපරාධ කොට්ඨාසයේ ජ්‍යෙෂ්ඨ නිලධාරියෙකු සඳහන් කළේ පවුලේ ඥාතීන් ඇතුලූ පුද්ගලයන් කිහිපදෙනෙකුගෙන් මේ වනවිටත් ප්‍රකාශ ලබාගෙන ඇති බවයි.\nකෝටිපති ව්‍යාපාරික මොහොමඩ් සුලෙයිමාන් පැහැර ගැනීමට ලක්වූයේ පසුගිය 21 වනදා රාත්‍රියේයි.\nඔහු මංගල සාදයකට සහභාගිවී  සිය මෝටර් රථයෙන් නිවස අසලට පැමිණ බිරිද නිවසේ ගේට්ටුව විවෘත කරන තෙක් රැදී සිටි අවස්ථාවේදී තවත් මෝටර් රථයකින් පැමිණි කණ්ඩායමක් මෙම පැහැර ගැනීම සිදු කර තිබුණා.\nපසුව කෑගල්ල ප්‍රදේශයෙන් ලැබුණු දුරකථන ඇමතුමකින් ව්‍යාපාරිකයාගේ පියාට පවසා තිබුණේ  පුත්‍රයා නිදහස් කිරීමට නම් රුපියල් කෝටි දෙකක කප්පම් මුදලක් ලබාදෙන ලෙසටයි.\nකෙසේ වෙතත් මාවනැල්ල - හෙම්මාතගම - රුකුලගම ප්‍රදේශයේ ප්‍රපාතයක නාඳුනන මළ සිරුරක් ඇති බවට පොලීසියට තොරතුරක් ලැබුණා.\nඒ අනුවයි සිදුකළ සොයාබැලීමේදී පැහැරගත් ව්‍යාපාරිකයාගේ බවට සැක කෙරෙන මළ සිරුරක් පොලීසියට හමුවුණේ.\nමේ පිළිබඳව කළ දැනුම්දීමකට අනුව ඊයේ රාත්‍රියේ මළ සිරුර සොයාගත් ස්ථානයට පැමිණි ව්‍යාපාරිකයාගේ මාමා විසින් දේහය හඳුනාගත් බවයි පොලීසිය ප්‍රකාශ කළේ.\nඉන් අනතුරුව අද පෙරවරුවේද ඔහු විසින් මහේස්ත්‍රාත්වරයා ඉදිරියේ යළි දේහය හඳුනාගනු ලැබුවා.\nඡායාරූප - සමන් විජය බණ්ඩාර",
       "URL": "https://www.hirunews.lk/141444/කප්පම්-ඉල්ලන-විටත්-බම්බලපිටියේ-ව්‍යාපාරිකයා-ඝාතනය-කර-ඇති-බවට-තොරතුරු-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4908"
}