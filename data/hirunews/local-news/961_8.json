{
       "Source": "hirunews",
       "Timestamp": "Saturday, 06 August 2022 - 9:30",
       "Headline": "සමයංගේ ගෝලයෙකු එස්.ටී.එෆ්. අත්අඩංගුවට",
       "News Content": "සංවිධානාත්මක අපරාධකරුවකු හා මත්ද්‍රව්‍ය ජාවාරම්කරුවන් වන සමයංගේ හා ඌරු ජුවාගේ සමීපතම ගෝලයකු පිස්තෝල අවියක් සමඟ විශේෂ කාර්ය බලකායේ නිලධාරීන් විසින් අත් අඩංගුවට ගෙන තිබෙනවා.\nඊයේ (05) නවගමුව - රණාල ප්‍රදේශයේ දී මෙම වැටලීම සිදු කෙරුණේ විශේෂ කාර්‍ය බලකා නිලධාරි විශේෂ මෙහෙයුම් අංශ 1 නිලධාරින්ට ලද තොරතුරකට අනුවයි.\nමෙලෙස අත්අඩංගුවට ගෙන ඇත්තේ මදුරුවල ආරච්චිගේ උෂාන් චතුරංග විමලවීර නමැති සංවිධානාත්මක අපරාධකරුවකු හා මත්ද්‍රව්‍ය ජාවාරම්කරුවකු වන මේ වනවිට මියගොස් සිටින පාතාලයේ ගෝඩ් ෆාදර් ලෙස හඳුන්වන අරුණ උදයන්ත නොහොත් සමයං නමැත්තාගේ ප්‍රබල ගෝලයෙකුයි.\n32 හැවිරිදි මෙම සැකකරු සන්තකයේ තිබී විදේශයේ නිෂ්පාදිත පිස්තෝල අවියක්, එම අවියට සවි කළ හැකි පතුරම් ගැබ් 01 ක් සහ මි.මී. 06.35 වර්ගයේ ජීව උණ්ඩ 02 ක් ද සොයා ගැනුණා.\nඌරුජුවා මිය යාමෙන් පසු ඔහුගේ මුදල් භාවිතා කරමින් මත්ද්‍ර‍ව්‍ය ජාවාරම් සහ සංවිධානාත්මක අපරාධ ක්‍රියා මෙහෙයවීම හා මුදල් පොලියට දීම මොහු විසින් සිදු කර ඇති බවයි අනාවරණ වී ඇත්තේ.\nසිද්ධිය සම්බන්ධයෙන් නවගමුව පොලිසිය වැඩිදුර විමර්ශන ක්‍රියාත්මකයි.",
       "URL": "https://www.hirunews.lk/312043/සමයංගේ-ගෝලයෙකු-එස්-ටී-එෆ්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=961"
}