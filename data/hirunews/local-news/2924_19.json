{
       "Source": "hirunews",
       "Timestamp": "Friday, 31 January 2020 - 20:08",
       "Headline": "කොරෝනා වෛසරය ගැන අවශ්‍ය පියවර රැසක් ගෙන ඇතැයි සෞඛ්‍ය ඇමතිවරිය කියයි - නිසි වැඩපිළිවෙළක් නැතැයි විපක්ෂ නායකගෙන් චෝදනා",
       "News Content": "ගෝලීය හදිසි තත්ත්වයක් ලෙස ප්‍රකාශයට පත්කර ඇති නව කොරෝනා වෛරසය සම්බන්ධයෙන් ශ්‍රී ලංකාව අවශ්‍ය පියවර රැසක් ගෙන ඇති බව සෞඛ්‍ය අමාත්‍ය පවිත්‍රා වන්නිආරච්චි මහත්මිය පවසනවා.\nඇය මේ බව සඳහන් කළේ අද පස්වරුවේ සෞඛ්‍යය අමාත්‍යංශයේ පැවති ප්‍රවෘත්ති සාකච්ඡාවේදී.\nමේ අතර රෝග ව්‍යාප්තිය වැළැක්වීමට රජය නිසි වැඩපිළිවෙළක් ගෙන නොමැති බවටයි විපක්ෂ නායකවරයා චෝදනා කරන්නේ.\nවිපක්ෂනායක සජිත් ප්‍රේමදාස මහතා අද පෙරවරුවේ පාර්ලිමේන්තු සංකීර්ණයේදී ප්‍රවෘත්ති සාකච්ඡාවක් පැවැත්වුවා.\nමේ අතර, නව කොරෝනා වෛරස ව්‍යාප්තිය වැළැක්වීම සඳහා ශ්‍රී ලංකාව තුල ගෙන ඇති පියවර දැනුම්දීමට සෞඛ්‍ය අමාත්‍යාංශයේදී අද පස්වරුවේ ප්‍රවෘත්ති සාකච්ඡාවක් පැවැත්වුණා.\nමේ අතර අග්‍රාමාත්‍ය මහින්ද රාජපක්ෂ මහතා ඊයේ පස්වරුවේ මෙරට ශ්‍රී ලංකා තානාපති චෙං ෂුවාන් මහතා හමු වී තිබෙනවා.\nඑහිදී වින තානාපතිවරයා අග්‍රාමාත්‍යවරයාට දන්වා ඇත්තේ චීනයේ වූහාන් ප්‍රාන්තයේ සිටින ශ්‍රී ලාංකික සිසුන්ගේ ආරක්ෂාව තහවුරු කර ඇති බවයි.\nශ්‍රී ලංකාවේ වාසය කරන චීන ජාතිකයන්ට තම දෛනික කටයුතු සිදුකරගෙන යෑමේ ගැටළුවක් උද්ගත වී නොමැති බවද අගමැතිවරයා මෙහිදී වීන තානාපතිවරයාට දැනුම් දී ඇති බව අග්‍රාමාත්‍ය මාධ්‍ය අංශය සඳහන් කළා.\nමේ අතර නව කොරෝනා වෛරසය වැළදී අංගොඩ ජාතික බෝවන රෝග විද්‍යායතනයේ ප්‍රතිකාර ලැබූ වීන ජාතික කාන්තාවගේ සෞඛ්‍යය තත්ත්වය යහපත් අතට හැරී ඇති බව රෝහල් බලධාරීන් සඳහන් කරනවා.\nඊට අමතරව නව කොරෝනා වෛරසය වැළඳුනු බවට සැකසහිත රෝගීන් 23 දෙනෙකු මේ වන විට රෝහල් 5ක ප්‍රතිකාර ලබනවා.\nඒ අංගොඩ ජාතික බෝවන රෝග විද්‍යායතනයේ රෝගීන් 9 ක්, මහනුවර ශික්ෂණ රෝහලේ රොගින් 8ක්, ගම්පහ මහ රෝහලේ රෝගීන් 3ක්, කරාපිටිය ශික්ෂණ රෝහලේ රෝගීන් 2ක් සහ රත්නපුර පළාත් මහ රෝහලේ එක් රෝගියෙක් වශයෙන්.\nමේ අතර චීනයේ රැඳී සිටි තවත් ශ්‍රී ලාංකික සිසුන් 48 දෙනෙකු ඊයේ පස්වරුවේ සහ අද පෙරවරුවේ දිවයිනට පැමිණියා.\nඔවුන්ගේ සෞඛයය තත්ත්වය පරීක්ෂා කිරීමෙන් අනතුරුව එම පිරිස නිවෙස් වෙත පිටත් කර යැවීමට ගුවන්තොටුපොළ සෞඛ්‍යය බලධාරීන් පියවර ගෙන තිබෙනවා.\nමේ අතර ශ්‍රී ලංකා මහජන සෞඛ්‍යය පරීක්ෂකවරුන්ගේ සංගමය කොළඹදී ප්‍රවෘත්ති සාකච්ඡාවක් කැඳවමින් වරායන් අශ්‍රිතව සිදුවන පරීක්ෂා කිරීම් සම්බන්ධයෙන් අදහස් පළ කළා.\nමේ අතර සෞඛ්‍යය වෘත්තියවේදීන්ගේ විද්වත් පර්ශදය ප්‍රවෘත්ති සාකච්ඡාවක් පවත්වමින් නව කොරෝනා රෝගය සම්බන්ධ රසායනාගර පහසුකම් පිළිබඳව අදහස් පළ කළා.\nමේ අතර නව කොරෝනා වෛරසය ආසාදනය වූවන්ට ඉක්මන් සුව පතා සෙත් පිරිත් සජජායනයක් ඊයේ රාතියේ හුණුපිටිය ගංගාරාම විහාරස්ථාන සීමාමාලකයේදී ආරම්භ වුණා.\nඒ අග්‍රාමාත්‍ය මහින්ද රාජපක්ෂ මහතා මහා සංඝරත්නයෙන් කළ ඉල්ලීමකට අනුව ආරම්භ වූ මෙම අවස්ථාවට අග්‍රාමාත්‍යවරයාද එක්ව සිටියා.\nමේ අතර ඉන්දියාවේ සිට රැගෙනවිත් කොළඹ කොටුවේ වෙළඳසැල් දෙකක අලෙවියට තබා තිබූ ප්‍රමිතියෙන් තොර මුඛ ආවරණ 24500ක් පාරිභෝගික අධිකාරයේ නිලධරීන් විසින් ඊයේ පස්වරුවේ සහ අද පෙරවරුවේ වටලා තිබෙනවා.",
       "URL": "https://www.hirunews.lk/233455/කොරෝනා-වෛසරය-ගැන-අවශ්‍ය-පියවර-රැසක්-ගෙන-ඇතැයි-සෞඛ්‍ය-ඇමතිවරිය-කියයි-නිසි-වැඩපිළිවෙළක්-නැතැයි-විපක්ෂ-නායකගෙන්-චෝදනා",
       "Category": "Local News",
       "Parent URL": "https://www.hirunews.lk/local-news.php?pageID=2924"
}