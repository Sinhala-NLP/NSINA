{
       "Source": "hirunews",
       "Timestamp": "Sunday, 19 December 2021 - 6:59",
       "Headline": "කොරෝනා නීති කඩකරන්නන් සොයා බස්නාහිර පළාත තුළ විශේෂ සෝදිසි මෙහෙයුම්",
       "News Content": "මහජනයා නිසි ලෙස සෞඛ්‍ය උපදෙස් පිළිපදින්නේ ද යන කාරණය සම්බන්ධයෙන් විශේෂ සෝදිසි කිරීමේ මෙහෙයුම් පොලීසිය විසින් දෛනිකව දිවයින පුරා විවිධ ප්‍රදේශවලදී ක්‍රියාත්මක කරනු ලබනවා.\nඒ අනුව ඊයේ (18) දිනයේ දී බස්නාහිර පළාත තුළ ද කොරෝනා මර්දන නීතිරීති උල්ලංඝනය කරන පිරිස් සොයා විශේෂ මෙහෙයුම් ක්‍රියාත්මක වූ බවයි පොලිස් මාධ්‍ය අංශය නිවේදනය කරන්නේ.\nමෙම සෝදිසි කිරීම්වලදී නිසි පරිදි මුහුණු ආවරණ නොපැළඳ ගමන් ගන්නා පුද්ගලයින්ට නීතිය ක්‍රියාත්මක කිරීමට පොලීසිය කටයුතු කර තිබෙනවා.\nඊයේ දිනයේ දී මෙම සෝදිසි කිරීම් සඳහා පොලිස් රථවාහන අංශයේ නිලධාරින් 727 දෙනෙකු යොදවා තිබූ අතර, එහිදී පරීක්ෂා කළ යතුරුපැදි සංඛ්‍යාව 2881ක් සහ ත්‍රිරෝද රථ සංඛ්‍යාව 2658ක් බවයි පොලිස් මාධ්‍ය අංශය පැවසුවේ.\nපරීක්ෂාවට ලක් වූ පුද්ගලයින් සංඛ්‍යාව 8099ක් වන අතර සෞඛ්‍ය උපදෙස් පිළිනොපැදීම මත පොලීසිය විසින් අවවාද කළ හා උපදෙස් ලබාදුන් සංඛ්‍යාව 1936ක් බවයි එම නිවේදනයේ දැක්වෙන්නේ.",
       "URL": "https://www.hirunews.lk/291466/කොරෝනා-නීති-කඩකරන්නන්-සොයා-බස්නාහිර-පළාත-තුළ-විශේෂ-සෝදිසි-මෙහෙයුම්",
       "Category": "Local News",
       "Parent URL": "https://www.hirunews.lk/local-news.php?pageID=1484"
}