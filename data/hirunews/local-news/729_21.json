{
       "Source": "hirunews",
       "Timestamp": "Wednesday, 16 November 2022 - 19:37",
       "Headline": "සෙස් බද්ද නිසා අත්‍යාවශ්‍ය භාණ්ඩවල මිලෙහි වැඩිවීමක් නැහැ - මුදල් රාජ්‍ය අමාත්‍යවරයාගෙන් ප්‍රකාශයක්  (වීඩියෝ)",
       "News Content": "සෙස් බදු සංශෝධනය හේතුවෙන් අත්‍යවශ්‍ය භාණ්ඩ මිල ඉහළ යාමේ කිසිදු හැකියාවක් නොමැති බව මුදල් රාජ්‍ය අමාත්‍ය රංජිත් සියඹලාපිටිය ප්‍රකාශ කළා.\nඅයවැයෙන් යෝජනා කළ පරිදි මීට අදාළ ගැසට් නිවේදනය මුදල් අමාත්‍යවරයා ලෙස ජනාධිපතිවරයා විසින් නිකුත් කර ඇති අතර භාණ්ඩ වර්ග 637 කට අදාළ සෙස් බදු සංශෝධනයන් සිදුකර ඇත්තේ.\nකෙසේ වෙතත්, ආනයනික සහල්, ළුෑණු, අර්තාපල් වැනි අත්‍යාවශ්‍ය භාණ්ඩ මෙන්ම ටයර්, පෑන් වර්ගවල මිල ද මේ නිසා ඉහළ යනු ඇති බවයි ඇතැම් මාධ්‍ය අද වාර්තා කළේ.\nකෙසේ වෙතත්, මාධ්‍ය වෙත ප්‍රකාශයක් නිකුත් කරමින් මුදල් රාජ්‍ය අමාත්‍යවරයා ඒ සම්බන්ධයෙන් මෙලෙස අදහස් පළ කර තිබුණා.\nමේ අතර, ජනාධිපති රනිල් වික්‍රමසිංහ පසුගියදා පාර්ලිමේන්තුවට ඉදිරිපත් කළ අයවැය සම්බන්ධයෙන් මේ වනවිට විවිධ පාර්ශව අදහස් පළ කරනවා.\nකොළඹ අද කැඳවා තිබූ මාධ්‍ය හමුවකදී දේශීය ආදායම් කොමසාරිස්වරුන්ගේ සංගමයේ සභාපති සරත් අබේරත්න කියා සිටියේ අයවැයෙන් යෝජනා කළ බදු ක්‍රමය පිළිබඳව ජනාධිපති කොමිසමක් පත් කිරීම සාධනීය පියවරක් බවයි.\nමෙවර අයවැයෙන් ඉදිකිරීම් ක්ෂේත්‍රයට කිසිදු සහනයක් ලබාදී නොමැති බව ශ්‍රී ලංකා ඉදිකිරීම් සංගමයේ සභාපති සුසන්ත ලියනාරච්චි පවසනවා.\nනැවත වතාවක් ධීවර අමාත්‍යාංශයට මුදල් වෙන් කිරීමක් සිදුකළ යුතු බව සමස්ත ලංකා පොදු ධීවර සම්මේලනයේ ජාතික සංවිධායක රත්න ගමගේ කියා සිටියා.\nලංකා ගුරු සේවා සංගමයේ ප්‍රධාන ලේකම් මහින්ද ජයසිංහ කියා සිටියේ අයවැයෙන් අධ්‍යාපන ක්ෂේත්‍රයට ප්‍රමාණවත් බර තැබීමක් සිදුකර නොමැති බවයි.\nකෙසේ වෙතත්, ඌව වෙල්ලස්සට නව වෛද්‍ය පීඨයක් ලබාදීමට ගෙන ඇති තීරණය සාධනීය එකක් බව රජයේ වෛද්‍ය නිලධාරීන්ගේ සංගමයේ ලේකම් වෛද්‍ය හරිත අලුත්ගේ ප්‍රකාශ කළා.",
       "URL": "https://www.hirunews.lk/320547/සෙස්-බද්ද-නිසා-අත්‍යාවශ්‍ය-භාණ්ඩවල-මිලෙහි-වැඩිවීමක්-නැහැ-මුදල්-රාජ්‍ය-අමාත්‍යවරයාගෙන්-ප්‍රකාශයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=729"
}