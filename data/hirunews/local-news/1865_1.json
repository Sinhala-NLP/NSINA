{
       "Source": "hirunews",
       "Timestamp": "Wednesday, 23 June 2021 - 19:37",
       "Headline": "ඇස්ට්‍රාසෙනෙකා දෙවන මාත්‍රාවට, ෆයිසර් සහ මොඩර්නා එන්නත (වීඩියෝ)",
       "News Content": "ඇස්ට්‍රාසෙනෙකා කොවිෂීල්ඩ් එන්නතේ  දෙවන මාත්‍රාව ලෙස ෆයිසර් එන්නත මෙන්ම මොඩර්නා එන්නත ද යොදා ගැනීමට අපේක්ෂා කරන බව රාජ්‍ය අමාත්‍ය මහාචාර්ය චන්න ජයසුමන ප්‍රකාශ කළා.\nමේ අතර ෆයිසර් එන්නත් මාත්‍රා 78,000 ක් අදියර තුනක් යටතේ ලබන මාසයේ මෙරටට ලැබීමට නියමිතයි.\nජූලි 5, 12 සහ 19 යන දිනවල ෆයිසර් එන්නත් මාත්‍රා 26,000 බැගින් මෙරටට ලැබෙන බවයි අද පැවති මාධ්‍ය හමුවකදී රාජ්‍ය අමාත්‍ය මහාචාර්ය චන්න ජයසුමන කියා සිටියේ.\nලෝක සෞඛ්‍ය සංවිධානයේ කොවැක්ස් පහසුකම යටතේ ද ඇස්ට්‍රාසෙනෙකා කොවිෂීල්ඩ් එන්නත් මාත්‍රා දෙලක්ෂ 64,000 ක් ලැබෙන බව ද ඔහු එහිදී සඳහන් කළා.\nඇස්ට්‍රාසෙනෙකා කොවිෂීල්ඩ් එන්නතේ පළමු මාත්‍රාව නවලක්ෂ විසි පන්දහස් දෙසිය හතලිස් දෙනෙකුට ලබාදී ඇති අතර, දෙවන මාත්‍රාව ලබාදීම සඳහා තවත් එන්නත් ලක්ෂ හයක හිඟයක් පවතිනවා.\nඑම හිඟ එන්නත් සඳහා ෆයිසර් එන්නත භාවිත කිරීමට අදාළව අවසන් නිර්දේශ මෙම සතියේදී බෝවන රෝග පිළිබඳ කමිටුව විසින් ලබාදීමට නියමිත බවයි අද පැවති මාධ්‍ය හමුවේදී රාජ්‍ය අමාත්‍ය මහාචාර්ය චන්න ජයසුමන කියා සිටියේ.\nමේ අතර කොරෝනා මාර්ගෝපදේශ පිළි නොපදින පුද්ගලයන්ට නියම කරන රුපියල් 5000 දඩය 50,000 දක්වා ඉහළ නංවන බව සෞඛ්‍ය ඇමතිනි පවිත්‍රා වන්නිආරච්චි ප්‍රකාශ කළා.\nඇය මේ බව කියා සිටියේ කළුතර - නාගොඩ මහ රෝහලේ ස්ථාපිත කළ හෘද කැතීටරීකරණ රසායනාගාරය විවෘත කිරීමේ අවස්ථාවට එක්වෙමින්.\nබේරුවල නගර සභාවේ කම්කරුවන් හයදෙනෙකුට කොරෝනා ආසාදනය වී තිබෙනවා. ඔවුන්ගේ ආශ්‍රිත සේවකයන් 17 දෙනෙකු නිරෝධායනයට ලක් කර ඇති බවයි බේරුවල නගරාධිපති මසාහීම් මොහොමඩ් අද පැවති මාසික සභා රැස්වීමේදී කියා සිටියේ.",
       "URL": "https://www.hirunews.lk/275158/ඇස්ට්‍රාසෙනෙකා-දෙවන-මාත්‍රාවට-ෆයිසර්-සහ-මොඩර්නා-එන්නත-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1865"
}