{
       "Source": "hirunews",
       "Timestamp": "Tuesday, 29 November 2022 - 17:01",
       "Headline": "ජනපතිවරයාගෙන් විපක්ෂ නායකට පරාභව සූත්‍රය ගැන දේශනයක්",
       "News Content": "අද (29) පාර්ලිමේන්තුවේ දී විශේෂ ප්‍රකාශයක් සිදුකිරීම සඳහා නැගී සිටි ජනාධිපති රනිල් වික්‍රමසිංහ සිය දේශනය ආරම්භ කළේ ඊයේ දිනයේ දී විපක්ෂ නායකවරයා විසින් තමන්ට පරාභව සූත්‍රය පරිශීලනය කරන ලෙස සිදුකළ ඉල්ලීමට ස්තුති කරමින්.\nඑහි දී වැඩිදුරටත් අදහස් දැක්වූ ජනාධිපතිවරයා කියා සිටියේ, ඊයේ දිනයේ විපක්ෂනායකවරයා පැවසූ ලෙසින් පරාභව සූත්‍රය හරහා බුදුරජාණන් වහන්සේ දේශනා කර ඇත්තේ සංඝයා පිළිබඳ නොවන බවයි.\nඑහිදී සූත්‍රයේ එක් කොටසක් උපුටා දක්වමින් පරාභව සූත්‍රය වෙන් වී ඇත්තේ ධර්මය සම්බන්ධයෙන් වන වැඩිදුර පැහැදිලි කිරීම් සඳහා බව ජනාධිපතිවරයා වැඩිදුරටත් පෙන්වා දුන්නා.\nමෙහිදී විපක්ෂ නායකනායකවරයා ධර්මය සහ සංඝයාවහන්සේ කලවම් කරගෙන ඇති බවත් එය අප විසින් පැහැදිලිවම නිරවුල්ව තේරුම් ගත යුතු බවත් ජනාධිපතිවරයා කියා සිටියා.\nධර්මය ගිහි පැවිදි දෙකොට්ඨාශයම විසින් පිළිපැදිය යුතු දෙයක් බවත් ඇතැම් අවස්ථාවලදී ගිහියන් ධර්මයේ නොහැසිරෙන්නා මෙන්ම සංඝ්‍යාවහන්සේද ධර්මයේ නොහැසිරෙන අවස්ථා දැකගත හැකි බවයි.\nජනාධිපතිවරයා අවධාරණය කරන්නේ එබැවින් ගිහි හෝ පැවිදි මොනයම් හෝ පාර්ශවයක් ධර්මය අනුව ජීවත් විය යුතු බවයි.\nමෙහිදී ජනාධිපතිවරයා විසින් පරාභව සූත්‍රයේ වැකියත් උපුටා ගනිමින් \"මොහුට අන්‍ය ශාස්තෘන් ප්‍රිය වේ ද, බුද්ධාදී සත්පුරුෂයන් ප්‍රිය නොකෙරේද, දෙසැටක් මිථ්‍යා දෘෂ්ටීන් ඇති අසත්පුරුෂ ධර්මය ප්‍රිය කරන්නේද, මේ කරුණු තුන පිරිහීමේ දෙවැනි දොරටුවයි, යනුවෙන් විපක්ෂ නායකවරයාට අවවාදයක් ද සිදු කළා.\nඉතිහාසයේ පළවෙනි වතාවට සංඝ කතිකාවන්ට අනුමැතිය දීමේ කෙටුම්පතට කැබිනට් අනුමැතිය ලබා දුන්නේ මේ වන විට බෞද්ධ ශාසනය තුළ, සංඝයා වහන්සේ තුළ, මතුව ඇති විවිධ ගැටළු සහගත තත්වයන් නිරාකරණය කරගැනීමට බවත් ජනාධිපතිවරයා මෙහිදී පවසා සිටියා.\nසංඝ සමාජය පාලනය කිරීම සඳහා යම්කිසි නීති රීති මාලාවක් තිබිය යුතු බවත් මහා පරාක්‍රමබාහු රජ සමයේ විනය නීති කඩකල සංඝ්‍යා වහන්සේ හට මරණ දඬුවම පවා නියම කර ඇති බවත් ජනාධිපතිවරයා පෙන්වා දුන්නා.\nකෙසේ වෙතත් මෙම පනත් කෙටුම්පත යටතේ එවැනි තත්ත්වයක් කරා යොමු වීමට කිසිදු අදහසක් නොමැති නමුත් මහා සංඝ සංඝරත්නය ඔවුන්ගේ විනය පාලනය කෙරෙහි වන වගකීම් භාරගත යුතු බව පෙන්වා දුන්නා.\nමෙම කෙටුම්පත් සම්මත වූ පසුව සියම් නිකාය, රාමඤ්ඤ නිකාය සහ අමරපුර නිකාය සඳහා වෙන් වෙන් වශයෙන් සංඟ කතිකාවක් ඇති කරන බවත්, ඒ අනුව එම සංඝ සමාජය භික්ෂු සමාජයේ විනය සම්බන්ධ ක්‍රියා කිරීම ආරම්භ කළ යුතු බවත් බවටත් ජනාධිපතිවරයා පෙන්වා දෙනවා.\nමෙහිදී වැඩිදුරටත් අදහස් දැක්වූ ජනාධිපතිවරයා කියා සිටියේ පසුගිය දිනක විශ්වවිද්‍යාල භික්ෂූන් වහන්සේලා විසින් මෙරට මහ නායක හිමියන්ට අභියෝග කළ බවත්, එවැනි දෑ සිදුවිය නොහැකි බවත්, ජනාධිපතිවරයා පෙන්වා දුන්නා.\nමෙවැනි කාරණා හරහා මොවුන් භික්ෂූන් වහන්සේ ද එසේත් නොමැති නම් වෛතුල්‍යවාදීන් ද යනුවෙන් ප්‍රශ්න කිරීමට සිදුවන බවත් ජනාධිපතිවරයා පවසා සිටියා.\nමෙහිදී වැඩිදුරටත් අදහස් දැක් වූ ජනාධිපතිවරයා සඳහන් කළේ විශ්වවිද්‍යාල තුළට පැවිද්දන් ලෙස සිවුරු දරාගෙන පැමිණෙන බොහෝ දෙනා ඉන් පිටවන්නේ ගිහියන් ලෙස බවයි.\nමෙම කාරණය සම්බන්ධයෙන් රජයේ දැඩි අවධානය යොමුවී ඇති බවත් අනාගතයේ එවැනි දෑ සිදුකිරීමට ඇති ඉඩකඩ අහුරා දමන බවත් ජනාධිපතිවරයා පෙන්වා දුන්නා.\nමේ ක්‍රමවේදය මෙලෙසින් දිගටම ක්‍රියාත්මක වුවහොත් එතුලින් සංඝ සමාජයට බලවත් අනර්ථයක් සිදු වන බවත් ජනාධිපතිවරයා අවසන් වශයෙන් පෙන්වා දුන්නා.",
       "URL": "https://www.hirunews.lk/321580/ජනපතිවරයාගෙන්-විපක්ෂ-නායකට-පරාභව-සූත්‍රය-ගැන-දේශනයක්",
       "Category": "Local News",
       "Parent URL": "https://www.hirunews.lk/local-news.php?pageID=699"
}