{
       "Source": "hirunews",
       "Timestamp": "Monday, 13 September 2021 - 13:10",
       "Headline": "මුද්‍රා තැබූ ගබඩාවක සීනි පන්නයි",
       "News Content": "පාරිභෝගික සේවා අධිකාරිය විසින් මුද්‍රා තබන ලද වත්තල - එඬේරමුල්ල ප්‍රදේශයේ ගබඩාවකින් සීනි තොග ඉවත් කිරීම සම්බන්ධයෙන් කඩවත පොලිසිය පරීක්ෂණයක් ආරම්භ කර තිබෙනවා.\nපෞද්ගලික සමාගමකට අයත් මෙම ගබඩාව පාරිභෝගික සේවා අධිකාරියේ නිලධාරීන් වටලා තිබුණේ, පසුගිය 26 සහ 27 අතර කාලයේදි යි.\nඑම අවස්ථාවේ අදාළ ගබඩාවේ සීනි මෙට්‍රික් ටොන් 1670කට අධික ප්‍රමාණයක් තිබුණා.\nකෙසේ වෙතත් අත්‍යවශ්‍ය සේවා කොමසාරිස්වරයෙකු පත් කරමින් ජනාධිපතිවරයා විසින් ගැසට් නිවේදනයක් නිකුත් කිරීමෙන් පසු ව මෙම ගබඩාව ඔහු යටතට ගැණුනා.\nඑසේ තිබිය දී මෙම ගබඩාවෙන් සීනි තොග ඉවත් කරන බවට ලද තොරතුරකට අනුව අත්‍යවශ්‍ය සේවා කොමසාරිස්වරයාගේ නිළධාරීන් සහ පාරිභෝගික සේවා අධිකාරියේ නිලධාරීන් එම ස්ථානයට යන විට ගබඩාවේ තිබූ සීනි තොග විශාල ප්‍රමාණයක් ඉවත් කර ඇති බවයි වාර්තා වෙන්නේ.\nකෙසේ වෙතත් මේ පිළිබඳ ව පාරිභෝගික සේවා අධිකාරියේ නිලධාරීන් විසින් කඩවත පොලිසියට පැමිණිලි කර ඇති අතර, ඒ අනුවයි මෙම පරීක්ෂණය ආරම්භ කර ඇත්තේ.\nමුද්‍රා තැබූ ගබඩාවේ යතුර පාරිභෝගික අධිකාරියේ නිලධාරීන් භාරයේ තිබිය දී මෙලෙස සීනි තොග ඉවත් කිරීම සම්බන්ධයෙන් ද අදාළ පරීක්ෂණයේ දී අවධානය යොමුවෙනු ඇති.",
       "URL": "https://www.hirunews.lk/282095/මුද්‍රා-තැබූ-ගබඩාවක-සීනි-පන්නයි",
       "Category": "Local News",
       "Parent URL": "https://www.hirunews.lk/local-news.php?pageID=1695"
}