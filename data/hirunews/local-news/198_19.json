{
       "Source": "hirunews",
       "Timestamp": "Sunday, 09 July 2023 - 20:54",
       "Headline": "නියාමනය නොකළ ධීවර ක්‍රම නියාමනය කිරීම සඳහා නව නීති",
       "News Content": "නීතිවිරෝධී සහ නියාමනය නොකළ ධීවර ක්‍රම නියාමනය කිරීම සඳහා නව නීති සම්පාදනයට ශ්‍රී ලංකා රජයේ අවධානය යොමුව තිබෙනවා.\nඒ, යුරෝපා සංගමයේ ජී.එස්.පී.ප්ලස් බදු සහන ලබාගැනීම සඳහායි.\nයුරෝපා සංගමයේ GSP + බදු සහන ලබාගැනීමේ රජයේ අරමුණට අනුව නීතිවිරෝධි මසුන් මැරීම තහනම් කිරීම සඳහා නව නීති සම්පාදනය කිරීමට රජය සූදානමින් සිටිනවා.\nධීවර ක්‍රම මෙන්ම ධීවර සම්පත් කළමනාකරණය නියාමනය සඳහා නව නීති සම්පාදනය කිරීමට රජය පියවර ගෙන ඇත්තේ 2024 ජනවාරි පළමුවනදා සිට ඉදිරි දස අවුරුදු කාලය සඳහා බලාත්මක වීමට අපේක්ෂිත නව GSP රෙගුලාසි පැනවීමෙන් පසුවයි.\nGSP + බදු සහනවලින් ප්‍රතිලාභ හිමිවන රටවල් අතර සිටින ශ්‍රී ලංකාව වැනි රටවලට නව රෙගුලාසි සඳහා අයදුම් කිරීමට වසර දෙකක කාලයක් ලබාදී\nතිබෙනවා.\n2020 -2022 අවසාන යුරෝපා සංගමයේ GSP + අධීක්ෂණ වාර්තාව ඉදිරි මාසවලදී නිකුත් කිරීමට අපේක්ෂා කරන බවද යුරෝපා සංගමය පවසනවා.\nමේ අතර තේ අපනයනයේදී අය කරනු ලබන සෙස් බද්ද කිලෝග්‍රෑම් 100කට රුපියල් 400ක් දක්වා ඉහළ නංවමින් ගැසට් නිවේදනයක් නිකුත් කර තිබෙනවා.\nමෙතෙක් එම සෙස් බද්ද පැවතියේ රුපියල් 350ක් ලෙසයි.\nමේ අතර සත්ව ආහාර අමුද්‍රව්‍ය සඳහා ආනයන බදු ඉවත් කරන්නේනම් කුකුළුමස් හා බිත්තර මිල අඩු කළ හැකි බව සමස්ත ලංකා කුකුළු ව්‍යාපාරිකයින්ගේ සංගමය පවසනවා.",
       "URL": "https://www.hirunews.lk/340642/නියාමනය-නොකළ-ධීවර-ක්‍රම-නියාමනය-කිරීම-සඳහා-නව-නීති",
       "Category": "Local News",
       "Parent URL": "https://www.hirunews.lk/local-news.php?pageID=198"
}