{
       "Source": "hirunews",
       "Timestamp": "Saturday, 08 June 2019 - 9:39",
       "Headline": "ඒ 9 මාර්ගයේ රිය අනතුරකින් තුන්දෙනෙක් මරුට - ප්‍රදේශවාසීන් විරෝධතාවක (ඡායාරූප)",
       "News Content": "ඒ 9 මාර්ගයේ - කැකිරාව - කොරොසගල්ල - තිබ්බටුවැව ප්‍රදේශයේ අද පෙරවරුවේ සිදුවූ රිය අනතුරකින් ළමයින් තුන් දෙනෙකු මිය යාමත් සමඟ එම මාර්ගය අවහිර කරමින් ප්‍රදේශවාසීන් පිරිසක් විරෝධතාවක නිරතවුණා.\nඇහැලියගොඩ සිට අනුරාධපුරය දක්වා ලී කඳන් ප්‍රවාහනය කරමින් තිබූ කැබ් රථයක්, උපකාරක පන්ති සඳහා සහභාගිවීමට බලාපොරොත්තුවෙන් මාර්ගය අයිනේ සිටි සිසුන් සිව් දෙනෙකු යටකරගෙන යාමෙන් මෙම අනතුර සිදුව ඇති බවයි පොලීසිය සඳහන් කළේ.\nඅනතුරෙන් අවුරුදු 14, 15, 16, යන  වයස්වල පසුවන කොරොසගල්ල ප්‍රදේශයේ පදිංචි සිසුන් තුන් දෙනෙකු ජීවිතක්ෂයට පත්වුණා.\nසිද්ධියෙන් බරපතල තුවාල ලැබූ 18 හැවිරිදි අනෙක් සිසුවා දඹුල්ල රෝහලේ ප්‍රතිකාර ලබන අතර, ඔහුගේ පාදයකට දැඩි හානි සිදු වී ඇති බවයි රෝහල් ප්‍රකාශයෙකු සඳහන් කළේ.\nසිද්ධියෙන් පසු පළා යමින් සිටි අදාළ කැබ්රථයේ රියදුරු අනතුර සිදු වූ ස්ථානයේ සිට කිලෝමීටර් 25 දුරින් ඉපලෝගම ප්‍රදේශයේදී පොලිස් භාරයට ගැනුණා.\nඔහු මෙන්ම කැබ් රථයේ සිටි තවත් 3 දෙනෙකු ද අත්අඩංගුවට ගනු ලැබූ බවයි පොලීසිය සඳහන් කළේ.\n54 හැවිරිදි කැබ් රථයේ රියදුරුට නින්ද යාම මෙම අනතුරට හේතුව බවට මූලික පරීක්ෂණවලදී අනාවරණය වී තිබෙනවා.\nසිද්ධියෙන් පසු ප්‍රදේශවාසීන් එම ස්ථානයේ ටයර් පුළුස්සමින් විරෝධතාවක් ආරම්භ කිරීමත් සමග ඇති වු උණුසුම් තත්ත්වය හේතුවෙන් ඒ 9 මාර්ගය - කොරොසගල්ල මංසන්ධියෙන් තාවකාලික වසා දැමීමට සිදු වුණා.\nපසුව අත්අඩංගුවට ගෙන ඇති සැකකරුවන්ට නීතිිය ක්‍රියාත්මක කරන බවට පොලිසිය දුන් පොරොන්දුවත් සමග ප්‍රදේශවාසීන් විරෝධතාවය අවසන් කළ බවයි හිරු වාර්තාකරු සඳහන් කළේ.\nඡායාරූප - දඹුල්ල, කාංචන කුමාර",
       "URL": "https://www.hirunews.lk/217956/ඒ-9-මාර්ගයේ-රිය-අනතුරකින්-තුන්දෙනෙක්-මරුට-ප්‍රදේශවාසීන්-විරෝධතාවක-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=3312"
}