{
       "Source": "hirunews",
       "Timestamp": "Monday, 14 December 2020 - 13:18",
       "Headline": "පාසල් ප්‍රාථමික අංශ සහ පෙර පාසල් විවෘත කිරීම ගැන තීන්දුව සති දෙකකින් (වීඩියෝ)",
       "News Content": "කොරෝනා ව්‍යාප්තියත් සමඟ වසා දැමුණු පෙර පාසල් සහ පාසල් ප්‍රාථමික අංශ විවෘත කිරීම සම්බන්ධයෙන් සති දෙකකින් තීරණය කරන බව අධ්‍යාපන අමාත්‍ය ජී.එල්.පීරිස් ප්‍රකාශ කළා.\nකොළඹ අද (14) කැඳවා තිබූ මාධ්‍ය හමුවකට එක්වෙමින් ඔහු කියා සිටියේ උපකාරක පන්ති ද ආරම්භ කරන දිනයන් ඉදිරියේදී දැනුම් දෙන බවයි.\nඑමෙන්ම, මේ වනවිට පාසල්වල සිසුන් සහ ගුරුවරුන්ගේ පැමිණීමේ ඉහළ යාමක් ද දක්නට ලැබෙන බව අමාත්‍යවරයා සඳහන් කළා.\nකෙසේ වෙතත්, ලංකා ගුරු සංගමයේ ප්‍රධාන ලේකම් ජෝශප් ස්ටාර්ලින් සඳහන් කළේ පාසල්වලට සිසුන්ගේ පැමිණීම තවදුරටත් අඩු මට්ටමක පවතින බවයි.\nමේ අතර, කොරෝනා ව්‍යාප්තියත් සමඟ වසා දැමුණු මහනුවර නගර සීමාවේ පාසල් 45න් මහනුවර ත්‍රිත්ව විද්‍යාලය, තක්ෂිලා විද්‍යාලය සහ කලෙයිමගල් විද්‍යාලය හැර සෙසු පාසල් 42 අද සිට යළි විවෘත කෙරුණා.\nකෙසේ වෙතත්, අනෙකුත් පාසල්වල සිසුන්ගේ පැමිණීම අදත් ඉතා අඩු මට්ටමකයි පැවතුනේ.\nමහනුවර අධ්‍යාපන කලාපයේ උසස් නිලධාරියෙකු සඳහන් කළේ අද දිනයේ සිසුන්ගේ පැමිණීම සියයට 16 ක මට්ටමක පැවති බවයි.",
       "URL": "https://www.hirunews.lk/256994/පාසල්-ප්‍රාථමික-අංශ-සහ-පෙර-පාසල්-විවෘත-කිරීම-ගැන-තීන්දුව-සති-දෙකකින්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2275"
}