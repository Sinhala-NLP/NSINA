{
       "Source": "hirunews",
       "Timestamp": "Saturday, 29 June 2019 - 12:58",
       "Headline": "මත්ද්‍රව්‍ය නිවාරණ වැඩසටහනකට සහය දුන් ග්‍රාම නිලධාරියෙකුට ප්‍රහාරයක්",
       "News Content": "ජනාධිපති කාර්ය සාධක බලකාය මගින් ක්‍රියාත්මක මත්ද්‍රව්‍ය නිවාරණ වැඩසටහනකට අදාළව වයඹ පළාත් ශ්‍රවණාගාරයේදී පැවැත්වීමට නියමිතව තිබූ වැඩසටහනක් සම්බන්ධයෙන් දැනුවත් කිරීමේ නිරත වූ ග්‍රාම නිලධාරීවරයෙකුට ඊයේ පහරදීමක් සිදුව තිබෙනවා.\nබිංගිරිය - මාවුනාව වසමේ ග්‍රාම නිලධාරීවරයාට මෙලෙස පහර දී ඇත්තේ එම ප්‍රදේශයේ නීතිවිරෝධී මත්පැන් ජාවාරම්කරුවන් දෙදෙනෙකු බව සඳහන්.\nසැකකරුවන් දෙදෙනා එකම පවුලේ පියා සහ පුතා වන අතර, ඔවුන් තම රාජකාරියට බාධා කළ නිළ ඇඳුම ද ඉරා දමා පහර දුන් බවයි පහර කෑමට ලක්වූ ග්‍රාම නිලධාරී රුවන් තුෂාර හිරු ප්‍රවෘත්ති අංශයට කියා සිටියේ.\nබිංගිරිය පොලීසියට සිදුකළ පැමිණිල්ලක් අනුව සැකකරුවන් දෙදෙනා මේ වන විට අත්අඩංගුවට ගෙන ඇති බව පොලිස් මාධ්‍ය ප්‍රකාශක කාර්යාලය සඳහන් කළා.\nමේ අතර, ජනාධිපති මෛත්‍රීපාල සිරිසේනගේ උපදෙස් මත ජුනි මස 23 වන දා සිට ජුලි මස 1 වන දා දක්වා ජාතික මත්ද්‍රව්‍ය නිවාරණ සතියක් ප්‍රකාශයට පත් කෙරුණා.\nමත්ද්‍රව්‍ය මර්දන වැඩපිළිවෙල තවදුරටත් ශක්තිමත් කරමින් ඊට අදාළ වැඩසටහන් පුළුල් කිරීම මෙහි අරමුණයි.",
       "URL": "https://www.hirunews.lk/219325/මත්ද්‍රව්‍ය-නිවාරණ-වැඩසටහනකට-සහය-දුන්-ග්‍රාම-නිලධාරියෙකුට-ප්‍රහාරයක්",
       "Category": "Local News",
       "Parent URL": "https://www.hirunews.lk/local-news.php?pageID=3275"
}