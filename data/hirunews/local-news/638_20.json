{
       "Source": "hirunews",
       "Timestamp": "Wednesday, 28 December 2022 - 12:48",
       "Headline": "55ට බිත්තර බෙදීම ගැන වෙළෙඳුන්ගෙන් දැඩි විරෝධයක් (වීඩියෝ)",
       "News Content": "රුපියල් 55ක මිලට කොළඹ සහ ගම්පහ දිස්ත්‍රික්කයේ නගර කිහිපයක් කේන්ද්‍ර කර ගනිමින් බිත්තර අලෙවි කිරීම අද (28) පෙරවරුවේ ආරම්භ කෙරුණා.\nලොරි රථ 17ක් යොදා ගනිමින් බිත්තර ලක්ෂ 4ක් මෙලෙස අලෙවි කරන බවයි සමස්ත ලංකා බිත්තර නිෂ්පාදක සංගමය ප්‍රකාශ කළේ.\nකෙසේ වෙතත්, මෙම කටයුත්ත සම්බන්ධයෙන් අදහස් දැක්වූ බිත්තර වෙළඳ සංගමය කියා සිටියේ, බිත්තර වැඩි මිලට අලෙවි කිරීමේ මාෆියාව ක්‍රියාත්මක කරන්නේ නිෂ්පාදකයන් බව යි.\nවෙළඳපොලේ බිත්තර සඳහා පැවති උපරිම සිල්ලර මිල අධිකරණ නියෝගයකට අනුව තාවකාලිකව ඉවත් කරනු ලැබුවා.\nපාරිභෝගික කටයුතු අධිකාරිය නිකුත් කළ ගැසට් නිවේදනයකට අනුව සුදු බිත්තරයක් රුපියල් 43කට හා රතු බිත්තරයක් රුපියල් 45ක උපරිම සිල්ලර මිලක් නියම කර තිබුණා.\nඑම ගැසට් නිවේදනයට එරෙහි ව බිත්තර නිෂ්පාදකයින්ගේ සංගමය අභියාචනාධිකරණය ගිය අතර, ඒ අනුව නඩු විභාගය අවසන් වන තුරු පාරිභෝගික සේවා අධිකාරිය නිකුත් කළ ගැසට් නිවේදනය අවලංගු කරනු ලැබුවා.\nමෙම තත්ත්වය හමුවේ බිත්තර මිල ශීඝ්‍රයෙන් ඉහළ ගිය අතර මේ වන විට ඇතැම් වෙළඳසැල් බිත්තරයක් අලෙවි කරන්නේ රුපියල් 65ක මිලකට යි.\nඑමෙන්ම පවතින තත්ත්වය හමුවේ බිත්තර හිඟයක් ද නිර්මාණය වී තිබෙනවා.\nඑවන් පසුබිමක බිත්තර නිෂ්පාදකයන් පසුගිය දා වෙළඳ අමාත්‍යවරයා හමු වී බිත්තරයක් රුපියල් 55ක මිලකට ලබාදීමට එකඟතාව පළ කළා.\nඑහි ප්‍රතිඵලයක් ලෙසයි කොළඹ සහ ගම්පහ දිස්ත්‍රික්කයේ මෙලෙස ලොරි රථ යොදා ගනිමින් බිත්තර අලෙවි කිරීම ආරම්භ කරනු ලැබුවේ.\nකොටුව දුම්රිය ස්ථානය, දෙමටගොඩ, කොම්පඤ්ඤවීථිය, දෙහිවල, බත්තරමුල්ල, නුගේගොඩ, මහරගම, මීගොඩ සහ නාරාහේන්පිට ආර්ථික මධ්‍යස්ථානය මෙන්ම හෝමාගමද බිත්තර අලෙවි කිරීම ආරම්භ කර තිබෙනවා.\nඊට අමතරව ගම්පහ දිස්ත්‍රික්කයේ වත්තල, ජාඇල, රාගම, මීගමුව, කිරිබත්ගොඩ, කඩවත සහ පෑලියගොඩ නගරවල දී රුපියල් 55ක මිලකට ජනතාවට බිත්තර අලෙවි කරනු ලබයි.\nමෙහි දී එක් පාරිභෝගිකයෙකුට එකවර බිත්තර 25ත් 30ත් අතර සංඛ්‍යාවක් ලබාගත හැකි අතර, ආපනශාලා සඳහා බිත්තර 50ක සංඛ්‍යාවක් ලබාදෙනු ඇති.\nකෙසේ වෙතත්, නමුත් තොග වෙළඳුන් සඳහා බිත්තර ලබානොදෙන බවයි සමස්ත ලංකා බිත්තර නිෂ්පාදකයින්ගේ සංගමයේ භාණ්ඩාගාරික විජය අල්විස් සඳහන් කළේ.\nඑහෙත්, සමස්ත ලංකා බිත්තර වෙළඳ සංගමයේ ලේකම් අනුර මාරසිංහ කියා සිටියේ බිත්තර නිෂ්පාදකයින් සිදුකරන මාෆියාව වසා ගැනීම සඳහා ඔවුන් වෙළඳුන් පිට වරද පටවන බවයි.",
       "URL": "https://www.hirunews.lk/323740/55ට-බිත්තර-බෙදීම-ගැන-වෙළෙඳුන්ගෙන්-දැඩි-විරෝධයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=638"
}