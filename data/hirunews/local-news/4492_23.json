{
       "Source": "hirunews",
       "Timestamp": "Tuesday, 30 May 2017 - 11:46",
       "Headline": "දෙගොඩතලා වැස්සත් නොපෙනෙන්න යට නොවූ සමාධි බුදු පිළිමය (ඡායාරූප)",
       "News Content": "මධ්‍යම කඳුකරයේ බටහිර බෑවුම් ප්‍රදේශවලට සතියක පමණ කාලයක් තිස්සේ ඇද හැලෙන ධාරානිපාත වර්ෂාවත් සමඟ මාවුස්සාකැලේ හා කාසල්රී යන ජලාශ දෙකේ ජල මට්ටම අද (30) උදෑසන 06.00 වන විට පිටාර මට්ටමට පැමිණීමට අඩි 31 ක් හා 23 ක් වශයෙන් පැවති බව එම ජලාශ භාර ඉංජිනේරුවන් පවසනවා.\nපසුගිය කාලයේ ප්‍රමාණවත් වැසි නොලැබීම හේතුවෙන් මාවුස්සාකැලේ ජලාශයේ ජල මට්ටම සීඝ්‍රයෙන් පහත බැසීම නිසා ජලාශයට යටවී තිබුණු පැරණි මස්කෙළිය නගරයේ සිද්ධස්ථානවල නටඹුන් සම්පූර්ණයෙන් ගොඩවී මාස 06 ක පමණ කාලයක් පැවතුනා.\nමේ දිනවල පවතින අධික වර්ෂාවත් සමඟ සමාධි බුදු පිළිමය සහ කදිරේෂන්  හින්දු කෝවිල නැවත දිනෙන් දින ජලයෙන් යටවන අයුරු දැක ගත හැකියි.\nඅද (30) පෙ.ව 06.00 න් අවසන් වූ පැය 24 ක කාලය තුළ මාවුස්සාකැලේ සහ කැනියොන් ප්‍රදේශ වලට වර්ෂාව පිළිවෙලින්  මිලී මීටර් 33 ක් 60 වශයෙන් පැවති බව විදුලිබල මණ්ඩලය පවසනවා.\nපවතින අධික වර්ෂාවත් සමඟ දින 06 ක පමණ කාලයක් තුළ මාවුස්සාකැලේ ජලාශය අඩි 06 ක් පමණ ජලය පිරී ඇති බව විදුලිබල මණ්ඩලය වැඩිදුරටත් කියා සිටියා.\nඡායාරූප -  මස්කෙළිය ගාමිණී බණ්ඩාර.",
       "URL": "https://www.hirunews.lk/162438/දෙගොඩතලා-වැස්සත්-නොපෙනෙන්න-යට-නොවූ-සමාධි-බුදු-පිළිමය-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4492"
}