{
       "Source": "hirunews",
       "Timestamp": "Thursday, 08 August 2019 - 9:24",
       "Headline": "ගස් කඩාවැටීම හේතුවෙන් ප්‍රදේශ රැසක විදුලිය ඇණහිටී",
       "News Content": "ඊයේ රාත්‍රියේ ප්‍රදේශ රැසක් හරහා හමාගිය තද සුළං තත්ත්වයත් සමඟ ගස් කඩාවැටීම හේතුවෙන් නිවාස රැසක විදුලිය ඇණහිට තිබෙනවා.\nවිදුලිබල හා පුනර්ජනනීය බලශක්ති අමාත්‍යාංශයේ මාධ්‍ය ප්‍රකාශක, සුලක්ෂණ ජයවර්ධන හිරු ප්‍රවෘත්ති අංශයට කියා සිටියේ දඹුල්ල, මාතලේ, වවුනියාව, නිකවැරටිය, පුත්තලම, දෙහිවල, නාරාහේන්පිට, මතුගම, හෝමාගම, අවිස්සාවේල්ල, කඩුවෙල, වැලිගම ඇතුලූ ප්‍රදේශ රැසක මෙලෙස විදුලිය බිඳවැටීම් වාර්තාවන බවයි.\nකෙසේ වෙතත් එම ප්‍රදේශවල විදුලි සැපයුම කඩිනමින් යථා තත්ත්වයට පත් කිරීමට පියවර ගන්නා බවද ඔහු සඳහන් කළා. මේ අතර අයහපත් කාලගුණ තත්ත්වය හේතුවෙන් අද අලූයම කටුනායක ජාත්‍යන්තර ගුවන් තොටුපල වෙත පැමිණි යානා දෙකක් මත්තල ගුවන් තොටුපල වෙත යොමු කිරීමට කටුනායක ගුවන් තොටුපල බලධාරීන් පියවර ගෙන තිබෙනවා.\nදෝහා සිට පැමිණි කටාර් ගුවන් සේවයේ කිව්ආර් 662 දරණ යානය සහ සාජා සිට පැමිණි එයාර් අරාබියා ගුවන් සේවයට අයත් ජී 9503 යන යානා දෙකයි මෙලෙස මත්තලට යොමුකර ඇත්තේ.\nමේ වනවිට කටුනායක ගුවන් තොටුපල අවට කාලගුණ තත්ත්වය යහපත් අතර, යානා මෙහෙයුම් කටයුතු සාමාන්‍ය පරිදි සිදුවන බවටයි වාර්තාවන්නේ.",
       "URL": "https://www.hirunews.lk/221790/ගස්-කඩාවැටීම-හේතුවෙන්-ප්‍රදේශ-රැසක-විදුලිය-ඇණහිටී",
       "Category": "Local News",
       "Parent URL": "https://www.hirunews.lk/local-news.php?pageID=3210"
}