{
       "Source": "hirunews",
       "Timestamp": "Friday, 10 September 2021 - 19:05",
       "Headline": "ආනයන රෙගුලාසි නිසා භාණ්ඩ හිඟයක් හෝ මිල වැඩිවීමක් සිදු නොවන බවට වෙළඳ ඇමති බන්දුලගෙන් ප්‍රකාශයක් (වීඩියෝ)",
       "News Content": "ගෝලීය හදිසි තත්වය මත මෙරට ආර්ථිකය ආරක්ෂා කර ගැනීමේ පියවරක් ලෙස හදිසි නොවන භාණ්ඩ ආනයනයට කොන්දේසි පැනවූ බව වෙළඳ අමාත්‍ය ආචාර්ය බන්දුල ගුණවර්ධන පවසනවා.\nඑමෙන්ම මෙමගින් අදාළ භාණ්ඩ වල මිල වැඩිවීමක් හෝ හිඟ වීමක් සිදු නොවන අතර විනිමය පාලන ක්‍රමවේදයක් ලෙස පමණක් අදාළ තීරණය ගෙන ඇති බවයි වෙළඳ අමාත්‍යවරයා ප්‍රකාශ කළේ.\nපවතින මූල්‍ය අර්බුදය හමුවේ විනිමය අනුපාතිකයේ ස්ථාවරයභාවය සහ විදේශ මුදල් වෙළෙඳපොළේ ද්‍රවශීලතාව ආරක්ෂා කර ගැනීම සඳහා මහ බැංකු මුදල් මණ්ඩලය හදිසි නොවන භාණ්ඩ ආනයනයට මෙලෙස කොන්දේසි පනවනු ලැබූවා.\nඒ අනුව මුදල් මණ්ඩලය තීරණය කළේ, ණයවර ලිපි සහ ප්‍රතිග්‍රහණය මත ලියවිලි ලබාදීමේ කොන්දේසිය යටතේ අත්‍යවශ්‍ය නොවන භාණ්ඩ ආනයනයේදී 100%ක ආන්තික මුදල් තැන්පතු අවශ්‍යතාවක් පැනවීමටයි.\nමේ අනුව යම් භාණ්ඩයක් ආනයනය කිරීමේදී ඊට අදාළ සම්පූර්ණ වටිනාකම ආනයනකරු විසින් වාණිජ බැංකුවක තැන්පත් කළයුතුයි.\nජංගම දුරකථන, විදුලි පංකා, රූපවාහිනී, ශීතරකණ, රෙදිපිළි සහ උපාංග, වායු සමීකරණ, චොක්ලට්, ඇපල්, මිදි, දොඩම්, මෝල්ට්, චීස්, බටර් මෙන්ම මත්පැන් වර්ග සහ දුම්කොළ නිෂ්පාදන, සෙල්ලම් බඩු සහ ලිපි ද්‍රව්‍ය වැනි භාණ්ඩ 623ක් ඒ අනුව අත්‍යවශ්‍ය හෝ හදිසි නොවන භාණ්ඩ ලෙස මහ බැංකුව දක්වා තිබුණා.\nමෙමගින් විවිධ ක්ෂේත්‍රවල නිරත වන පුද්ගලයන්ගේ ඉපැයීම් සඳහා බලපෑම් එල්ල වන වටපිටාවක් නිර්මාණය වී තිබෙනවා.\nසුලු හා මධ්‍ය පරිමාණ ව්‍යාපාරිකයන් පවසන්නේ සියයට සියයක මුදල් තැන්පතු අවශ්‍යතාවය ඉටු කරමින් සිය ව්‍යාපාරික කටයුතු සිදු කිරීම අපහසු වනු ඇති බවයි.",
       "URL": "https://www.hirunews.lk/281884/ආනයන-රෙගුලාසි-නිසා-භාණ්ඩ-හිඟයක්-හෝ-මිල-වැඩිවීමක්-සිදු-නොවන-බවට-වෙළඳ-ඇමති-බන්දුලගෙන්-ප්‍රකාශයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1700"
}