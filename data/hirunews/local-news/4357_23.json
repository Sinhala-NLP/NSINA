{
       "Source": "hirunews",
       "Timestamp": "Wednesday, 23 August 2017 - 11:20",
       "Headline": "සැමියාට පොලුවලින් පහරදී ඝාතනය කළ බිරිඳ ඇතුළු සිව් දෙනා රිමාන්ඩ්",
       "News Content": "රැයක්‌ තිස්සේ පොලුවලින් පහර දී කොස්‌ගොඩ- වතුරවෙල ප්‍රදේශයේදී පුද්ගලයෙකු ඝාතනය කිරීමට අදාළව අත්අඩංගුවට ගත් මියගිය පුද්ගලයාගේ බිරිඳ සහ ඇයගේ අනියම් ස්‌වාමිපුරුෂයා ඇතුළු සිව්දෙනා රක්‍ෂිත බන්ධනාගාරගත කිරීමට බළපිටිය මහෙස්‌ත්‍රාත්වරිය නියෝග කර තිබෙනවා.\nමෙලෙස රක්‍ෂිත බන්ධනාගාරගත කරනු ලැබුවේ මියගිය පුද්ගලයාගේ බිරිඳ වන වයස අවුරුදු 22 ක් වූ වතුරවෙල, කොස්‌ගොඩ ප්‍රදේශයේ පදිංචි ලක්‌මුණි චතුරි මධුෂ්කා ද සිල්වා,ඇයගේ පියා වන 54 හැවිරිදි එම ලිපිනයේම පදිංචි ලක්‌මුණි කීර්ති චන්ද්‍රලාල් ද සිල්වා සහ ඇයගේ අනියම් පුරුෂයා සහ ඹහුගේ මිත්‍රයෙක්.\nඝාතනයට ලක් වූ පුද්ගලයාගේ දේහය සැකකරුවන්ගේ නිවසේ පුටුවක්‌ මත තිබියදී පසුගිය මැයි 30 වැනි දින උදැසන කොස්‌ගොඩ පොලිසිය මගින් සොයා ගනු ලැබුවා.\nමියගිය පුද්ගලයාගේ අත්පා ගැටගසා බරපතල ලෙස පහර දී තිබූ බවත් මියගිය අයගේ අතපය හා ශරීරයේ බොහෝ ස්‌ථාන ඉදිමී නිල් පැහැ ගැන්වී තිබූ බවත්\nපොලිසිය පවසනවා.\nඑමෙන්ම මියගිය පුද්ගලයාට රැය මුළුල්ලේම පහරදී ඇති බවටද පොලිසිය අනුමානකරනවා.\nමියගිය පුද්ගලයාට සහ ඇයගේ බිරිඳට වයස අවුරුදු 3 1/2 ක පමණ දියණියක්‌ද සිටින බවත් ඔවුන් පවුල් ආරවුල් හේතුවෙන් නිවාස දෙකක ජීවත් වී ඇති බවත් අනාවරණ වී තිබෙනවා.\nපසුගිය මැයි 29 දින සවස 6ට පමණ සිය දියණියගෙන් වෙන්ව සිටින සැමියාට දුරකථන ඇමතුමක් ලැබී තිබෙනවා.\nඒ අනුව මියගිය පුද්ගලයා කොස්‌ගොඩ පිහිටි බිරියගේ නිවසට පැමිණ තිබෙන බවත් එහිදී ඇති වූ ආරවුලක්‌ මත මියගිය අයට පහරදී තිබෙන බවත් පොලිස්‌ පරීක්‍ෂණවලදී තහවුරු වී ඇති බවයි වාර්තා වුයේ.\nපියා සහ සහෝදරයා ස්‌වාමිපුරුෂයාට පහර දුන් බවත් පසුව පපුව රිදෙනවා යෑයි පවසා ස්‌වාමියා පුටුවක වාඩි වූ බවත් සැකකාර බිරිය පොලිසියට ප්‍රකාශ කර තිබුණා.",
       "URL": "https://www.hirunews.lk/169142/සැමියාට-පොලුවලින්-පහරදී-ඝාතනය-කළ-බිරිඳ-ඇතුළු-සිව්-දෙනා-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=4357"
}