{
       "Source": "hirunews",
       "Timestamp": "Wednesday, 08 June 2022 - 19:43",
       "Headline": "ඡන්ද ක්‍රමය වෙනස් කිරීම ගැන විශේෂ කාරක සභා අවසන් වාර්තාව සති 02ක් තුළ පාර්ලිමේන්තුවට",
       "News Content": "\"මැතිවරණ සහ ඡන්ද විමසීම් ව්‍යුහයේ හා නීති රීති ප්‍රතිසංස්කරණ හඳුනා ගැනීමටත්, ඒ සම්බන්ධයෙන් අවශ්‍ය සංශෝධනයන් ඉදිරිපත් කිරීමටත් වන පාර්ලිමේන්තු විශේෂ කාරක සභාවේ\" අවසන් වාර්තාව ඉදිරි සති 02 තුළ සකසා පාර්ලිමේන්තුවට ඉදිරිපත් කිරීමට, එකඟතාවයක් ඇති වූ බව, එම කාරක සභාවේ සභාපති, සභානායක දිනේෂ් ගුණවර්ධන පවසනවා.\nමෙම විශේෂ කාරක සභාව පාර්ලිමේන්තු සංකීර්ණයේදී අද (08) රැස් වූ අවස්ථාවේදීයි මෙම එකඟතාවයට එළඹ ඇත්තේ.\nමේ අනුව පළාත් පාලන, පළාත් සභා සහ පාර්ලිමේන්තු මැතිවරණ ක්‍රමය පිළිබඳ නව නිර්දේශ එම අවසන් වාර්තාවට ඇතුළත් වනු ඇති.\nරාජ්‍ය පරිපාලන, ස්වදේශ කටයුතු, පළාත් සභා හා පළාත් පාලන අමාත්‍ය, සභානායක, දිනේෂ් ගුණවර්ධන කියාසිටියේ මැතිවරණ නීතී, කාන්තා හා තරුණ නියෝජනය, අපේක්ෂකයන් ජනමාධ්‍ය ඔස්සේ කරන ප්‍රචාරක වියදම්, ඡන්ද ගණන් කිරීම වැනි කරුණු රැසක් පිළිබඳ අවසන් වාර්තාවේ නිර්දේශ ඇතුළත් වන බවයි.\nඑමෙන්ම සියලු ඡන්ද විමසීම්වලදී කොට්ඨාශ (කේවළ) ක්‍රමය හා සමානුපාතික ක්‍රමය අන්තර්ගතවන මිශ්‍ර ඡන්ද ක්‍රමයක් මූලධර්මයක් ලෙස පිළිගනිමින් අවසන් වාර්තාව සකස් කිරීමටද නියමිතව තිබෙනවා.",
       "URL": "https://www.hirunews.lk/306609/ඡන්ද-ක්‍රමය-වෙනස්-කිරීම-ගැන-විශේෂ-කාරක-සභා-අවසන්-වාර්තාව-සති-02ක්-තුළ-පාර්ලිමේන්තුවට",
       "Category": "Local News",
       "Parent URL": "https://www.hirunews.lk/local-news.php?pageID=1109"
}