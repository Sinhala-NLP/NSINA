{
       "Source": "hirunews",
       "Timestamp": "Monday, 28 October 2019 - 19:07",
       "Headline": "බෙංගාලබොක්ක තවදුරටත් කැළඹේ - පළාත් 7කට වැසි",
       "News Content": "බෙංගාල බොක්ක මුහුදු ප්‍රදේශයේ පවතින කැළඹිලි ස්වභාවය හේතුවෙන් ඌව, දකුණ, බස්නාහිර, වයඹ, මධ්‍යම සහ සබරගමුව මෙන්ම නැගෙනහිර යන පළාත්වලට තවදුරටත් වැසි ඇති විය හැකි බව කාලගුණ විද්‍යා දෙපාර්තමේන්තුව පවසනවා.\nමෙම වැසි තත්ත්වය ඉදිරි දින දෙක තුළ ද අපේක්ෂා කළ හැකි බවයි එම දෙපාර්තමේන්තුව නිවේදනයක් නිකුත් කරමින් සඳහන් කළේ.\nඇතැම් ස්ථානවලට මිලිමීටර් 100ත්, 150ත් අතර තද වැසි ඇති විය හැකියි.\nමේ අතර, එක්දින සහ කුඩා ධීවර යාත්‍රා අද රාත්‍රියේ මුහුදු යාමෙන් වළකින ලෙසට ධීවර දෙපාර්තමේන්තුව ධීවර ජනතාවගෙන් ඉල්ලීමක් කරනවා.\nඑමෙන්ම, දැදුරුඔය, රාජාංණය, අංගමුව සහ කැනියොන් යන ජලාශවල වාන් දොරටු තවදුරටත් විවෘතව පවතිනවා. පොළොන්නරුව, මැදිරිගිරිය ප්‍රදේශය හරහා අද හමා ගිය සුළඟකින් නිවාස 10කට පමණ හානි සිදුව ඇති බවයි ආපදා කළමනාකරණ මධ්‍යස්ථානය සඳහන් කළේ.\nමීට අමතරව පුත්තලම දිස්ත්‍රික්කයේ පහත්බිම් රැසක් තවමත් ජලයෙන් යට වී ඇති බව සඳහන්. පුත්තලම - අට්ටවිල්ලූව ප්‍රදේශයට තවදුරටත් ජල ගැලීම් වාර්තා වී ඇති අතර, පවුල් 1300ක් පමණ අවතැන් වී ඇති බවයි වාර්තා වන්නේ.\nමේ අතර, වර්ෂාවත් සමඟ නාවුල නගරය ජලයෙන් යටව ඇති බව හිරු වාර්තාකරු සදහන් කළා.\nමේ අතර, 2016 වසරේ නායයෑමට ලක්වූ කෑගල්ල - අරණායක - සාමසර කන්ද ආසන්න ප්‍රදේශයේ අද ආපදා කළමනාකරණ මධ්‍යස්ථානය විසින් විශේෂ පරීක්ෂාවකට ලක් කර තිබෙනවා. ඒ, සාමසර කන්දට යාබද ප්‍රදේශයක ජල පහරක් ගලා බසින බවට ප්‍රදේශවාසීන්ගෙන් ලද තොරතුරක් මතයි.\nකෙසේ වෙතත්, එවැනි කිසිදු නාය යාමේ අවදානමක් නොමැති බවයි කෑගල්ල දිස්ත්‍රික් ආපදා කළමනාකරණ මධ්‍යස්ථානයේ සහකාර අධ්‍යක්‍ෂ අනුෂ්ක චමිල හිරු ප්‍රවෘත්ති අංශයට සඳහන් කළේ.",
       "URL": "https://www.hirunews.lk/227159/බෙංගාලබොක්ක-තවදුරටත්-කැළඹේ-පළාත්-7කට-වැසි",
       "Category": "Local News",
       "Parent URL": "https://www.hirunews.lk/local-news.php?pageID=3075"
}