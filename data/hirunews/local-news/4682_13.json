{
       "Source": "hirunews",
       "Timestamp": "Wednesday, 01 February 2017 - 13:04",
       "Headline": "වොයිස් ඔෆ් ඇමරිකා ඉඩම සංචාරක ව්‍යාපෘතියකට",
       "News Content": "රජයට යළි පවරා ගත් ඇමරිකානු හඬ හෙවත් වොයිස් ඔෆ් ඇමරිකා ගුවන් විදුලියට ලබාදුන් අක්කර 500යේ ඉඩමේ සංචාරක ව්‍යාපෘතියක් ආරම්භ කරන බව අග්‍රාමාත්‍ය රනිල් වික්‍රමසිංහ ප්‍රකාශ කළා.\nමධ්‍යම අධිවේගී මාර්ගයේ දෙවන අදියර ආරම්භ කිරීමේ අවස්ථාවට අලව්ව - ගිරිඋල්ල ප්‍රධාන මාර්ගයේ කුඩගම්මන දී අද එක්වෙමිනුයි ඔහු මේ බව කියා සිටියේ.\nමීරිගම සිට කුරුණෑගල දක්වා කිලෝමීටර් 39.29ක දුරකින් යුත් මධ්‍යම අධිවේගී මාර්ගයේ දෙවන අදියර සඳහා රුපියල් බිලියන 138කට ආසන්න ආයෝජනයක් සිදුකර තිබෙනවා.\nඅඹේපුස්ස සිට කිලෝමීටර් 10ක පිවිසුම් මාර්ගය ද සමගින් මෙහි මුළු දිග කිලෝමීටර් 49.02ක් වන අතර, එම මාර්ගය මීටර් 3.6 බැගින් වන මං තීරු 4කින් ද සමන්විතයි.\nඑමෙන්ම මෙම මාර්ගයේ පළල මීටර් 23ක් වන අතර, අන්තර් හුවමාරු මධ්‍යස්ථාන 5ක් ද ඇතුළත්.\nඑම අන්තර් හුවමාරු මධ්‍යස්ථාන 5 මීරිගම, නාකලගමුව, මල්පිටිය, පොතුහැර, කුරුණෑගල යන ස්ථානවල ස්ථාපිත කිරීමට නියමිතයි. 2019 වසරේ මැද භාගයේදී මෙම අදියරේ ඉදිකිරීම් අවසන් කිරීමටයි සැලසුම් කර ඇත්තේ.",
       "URL": "https://www.hirunews.lk/153424/වොයිස්-ඔෆ්-ඇමරිකා-ඉඩම-සංචාරක-ව්‍යාපෘතියකට",
       "Category": "Local News",
       "Parent URL": "https://www.hirunews.lk/local-news.php?pageID=4682"
}