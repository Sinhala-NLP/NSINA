{
       "Source": "hirunews",
       "Timestamp": "Tuesday, 30 May 2017 - 19:53",
       "Headline": "නවීන පන්නයේ මෝටර් රථයක් අතහැර දමා පුද්ගලයෙකු පලා යයි",
       "News Content": "නවීන පන්නයේ මෝටර් රථයක් දංකොටුව පොදු වෙළද සංකීර්ණය පිටුපස අතහැර දමා ගිය පුද්ගලයෙකු සම්බන්ධයෙන් විමර්ශණ කටයුතු ආරම්භ කර ඇති බව පොලීසිය පවසනවා.\nපුත්තලම නියෝජ්‍යය පොලිස්පති චම්පික සිරිවර්ධන මහතාගේ උපදෙස් මත වෙන්නප්පුව සහ දංකොටුව පොලීසි විසින් මෙම විමර්ශණය ආරම්භ කර තිබෙනවා.\n30 වැනිදා පෙරවරුවේ නවීන පන්නයේ මෝටර් රථයකින් පැමිණි අයෙකු එම මෝටර් රථය දංකොටුව පොදු වෙළද සංකීර්ණය පිටුපස දමා ත්‍රී රෝද රථයක  නැගී ගොස් ඇති බවයි අප වාර්තාකරු සඳහන් කළේ.\nපසුව ඔහු වෙන්නප්පුව - තෝප්පුව ප්‍රදේශයේදී එම ත්‍රී රෝද රථයෙන් බැස කුලියාපිටියේ සිට කොළඹ දක්වා ගමන් කරන බස් රථයක නැගී ගොස් ඇති බව පොලීසිය විසින් කරන ලද විමර්ශණ වලදී අනාවරණය වී තිබෙනවා.\nමේ අතර එම ස්ථානයට පැමිණ ඇති මිරිහාන විශේෂ විමර්ශණ ඒකකයේ නිලධාරීන් පවසා ඇත්තේ තමන් මෙම මෝටර් රථය පසුපස හඹා පැමිණි බවයි.\nඒ සමගම වෙන්නප්පුව පොලීසියට ඉදිරිපත් වී ඇති වෙන්නප්පුව - බෝලවත්ත ප්‍රදේශයේ පදිංචි අයෙකු පවසා ඇත්තේ නවීන පන්නයේ මෝටර් රථයක් වෙනස් කර දෙන ලෙසට තමා හමුවට පැමිණි අයෙකු ඉල්ලා සිටි බවයි\nඑම පුද්ගලයා පවසන මෝටර් රථය දංකොටුවේ අතහැර ගිය රථයද යන්න සම්බන්ධයෙන් පොලීසිය විසින් විමර්ශණ කටයුතු සිදු කරණු ලබනවා.\nමෙම මෝටර් රථය කිසියම් අපරාධයකට සම්බන්ධ එකක් ද එසේත් නැත්නම් අපරාධයක් කිරීම සදහා රැගෙන යමින් තිබූ එකක්ද යන්න සම්බන්ධයෙන් පොලීසිය විමර්ශණයක් ආරම්භ කර තිබෙනවා.\nපුත්තලම නියෝජ්‍යය පොලිස්පති චම්පික සිරිවර්ධන මහතාගේ සෘජු අධීක්ෂණය යටතේ වෙන්නප්පුව සහ දංකොටුව පොලීසි වැඩිදුර විමර්ශණ කටයුතු පවත්වනවා.",
       "URL": "https://www.hirunews.lk/162483/නවීන-පන්නයේ-මෝටර්-රථයක්-අතහැර-දමා-පුද්ගලයෙකු-පලා-යයි",
       "Category": "Local News",
       "Parent URL": "https://www.hirunews.lk/local-news.php?pageID=4491"
}