{
       "Source": "hirunews",
       "Timestamp": "Friday, 09 March 2018 - 8:20",
       "Headline": "අධිකරණ නියෝග කඩ කළ අර්ජුන් මහේන්ද්‍රන්ට රතු නිවේදන යන ලකුණු",
       "News Content": "බැදුම්කර වංචාව සම්බන්ධයෙන් චෝදනා එල්ල වී සිටින හිටපු මහ බැංකු අධිපති අර්ජුන් මහේන්ද්‍රන්ට අපරාධ පරීක්ෂණ දෙපාර්තමේන්තුව හමුවේ පෙනී සිටීමට ලබාදුන් කාලය ඊයේ දිනයෙන් අවසන් වුණා.\nකොටුව මහේස්ත්‍රාත් ලංකා ජයරත්න ඔහුට අපරාධ පරීක්ෂණ දෙපාර්තමේන්තුව හමුවේ පෙනී සිටින ලෙස ලබාදුන් සිතාසිය මෙතෙක් හිටපු මහ බැංකු අධිපතිවරයාට භාරදීමට හැකියාවක් ලැබී නැහැ.\nහිටපු මහ බැංකු අධිපතිවරයා සිංගප්පූරුවේ රැඳී සිටින බවට ලැබුණු තොරතුරක් මත කුරියර් සේවාවක් මගින් සහ සීඝ්‍රගාමී තැපෑල ඔස්සේ සිතාසි යොමු කිරීමට පියවර ගෙන තිබුණා.\nකෙසේ වෙතත්, සිංගප්පූරුවේ ඔහු පදිංචිව සිටි නිවස වසා දමා ඇති බවටයි පසුව වාර්තා වුණේ.\nඅදාල සේවාවේ නියෝජිතයා පසුගිය පෙබරවාරි මාසයේදී අදාළ සිතාසිය භාර දීමට ගිය අවස්ථාවේදී හිටපු මහ බැංකු අධිපතිවරයාට දුරකතන ඇමතුමක්ද ලබාදී තිබෙනවා.\nඑහිදී ඔහු සඳහන් කර ඇත්තේ තමා පෙබරවාරි මාසය තුල යලි සිංගප්පූරුවට පැමිණෙන බවයි.\nකෙසේ වෙතත් අපරාධ පරීක්ෂණ දෙපාර්තමේන්තුව සිතාසිය සම්බන්ධයෙන් ඔහුව දැනුවත් කරමින් පෞද්ගලික ජංගම දුරකතනයට සහ විද්‍යුත් තැපෑලටද පණිවුඩ යොමුකර තිබෙනවා.\nඔහු සම්බන්ධයෙන් ගත හැකි ඉදිරි පියවර සම්බන්ධයෙන් අප කොළඹ විශ්ව විද්‍යාලයේ නීති පීඨයේ ජ්‍යෙෂ්ඨ කථිකාචාර්ය, ආචාර්ය ප්‍රතිභා මහානාම හේවාගෙන් විමසීමක් කළා.\nඔහු කියා සිටියේ රතු නිවේදනයක් නිකුත් කිරීමෙන් හිටපු මහබැංකු අධිපතිවරයාට නීතිමය ක්‍රියාමාර්ග ගත හැකි බවයි.\nඒ සදහා තානාපති කාර්යාල හරහා ක්‍රියාත්මක විය යුතු බවයි ඔහු පෙන්වා දුන්නේ.",
       "URL": "https://www.hirunews.lk/185464/අධිකරණ-නියෝග-කඩ-කළ-අර්ජුන්-මහේන්ද්‍රන්ට-රතු-නිවේදන-යන-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=4046"
}