{
       "Source": "hirunews",
       "Timestamp": "Tuesday, 15 June 2021 - 8:27",
       "Headline": "යුරෝපා සංගම් යෝජනාවට ලක් රජයේ කනගාටුව",
       "News Content": "2021 ජුනි 10 වන දින යුරෝපා පාර්ලිමේන්තුවේදී ශ්‍රී ලංකාව පිළිබඳ යෝජනාවක් සම්මත කිරීම ගැන විදේශ අමාත්‍යාංශය කනගාටුව පළ කරනවා.\n“ශ්‍රී ලංකාවේ තත්වය, විශේෂයෙන් ත්‍රස්තවාදය වැළැක්වීමේ පනත යටතේ අත්අඩංගුවට ගැනීම්” යන මාතෘකාවෙන් යුත් යෝජනාවේ අසත්‍ය කරුණු අඩංගු වන අතර ප්‍රතිසන්ධානය හා සංවර්ධනය සඳහා ශ්‍රී ලංකාව ලබා ඇති බහුවිධ ප්‍රගතිය පිළිබඳ අවබෝධයක් ලබා ගන්නා ලෙසයි විදේශ අමාත්‍යාංශය පවසන්නේ.\nත්‍රස්තවාදය වැළැක්වීමේ පනත අවලංගු කරන ලෙස ඉල්ලා යුරෝපා සංගම් පාර්ලිමේන්තුව ශ්‍රී ලංකාව සම්බන්ධයෙන් යෝජනාවක් පසුගිය 10 වනදා සම්මත කර තිබුණා.\nමන්ත්‍රීවරුන් 705 දෙනෙකුගෙන් සමන්විත යුරෝපා සංගම් පාර්ලිමේන්තුවේ අදාළ යෝජනාවට පක්ෂව ඡන්ද 628 ක් ලැබී තිබූ බවයි විදෙස් වාර්තා සඳහන් කළේ.\nයෝජනාවට විරුද්ධව ඡන්ද 15 ක් ලැබුණු අතර, 40 දෙනෙකු ඡන්දය දීමෙන් වැළකී සිටියා.\nමෙම යෝජනාවෙන් ඉල්ලා ඇත්තේ ත්‍රස්තවාදය වැළැක්වීමේ පනත සමාලෝචනය කිරීමෙන් පසු අවලංගු කර ජාත්‍යන්තර ත්‍රස්තවාදී පිළිවෙත් අනුගමනය කරන ත්‍රස්ත විරෝධී නීති මගින් එය ප්‍රතිස්ඨාපනය කරන ලෙසයි.\nඑමෙන්ම ශ්‍රී ලංකාවට ලබාදී ඇති ජී.එස්.පී. ප්ලස් බදු සහනය තාවකාලිකව අත්හිටුවන ලෙස යුරෝපා සංගම් පාර්ලිමේන්තුව යුරෝපා සංගම් කොමිසමෙන් ඉල්ලා ඇති බව විදෙස් මාධ්‍ය වාර්තා කළා.",
       "URL": "https://www.hirunews.lk/274332/යුරෝපා-සංගම්-යෝජනාවට-ලක්-රජයේ-කනගාටුව",
       "Category": "Local News",
       "Parent URL": "https://www.hirunews.lk/local-news.php?pageID=1884"
}