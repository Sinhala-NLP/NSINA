{
       "Source": "hirunews",
       "Timestamp": "Tuesday, 21 February 2017 - 18:05",
       "Headline": "සයිටම් ගැන ඵලදායී තීන්දුවකට එළඹෙන බව ජනපති කියයි",
       "News Content": "පෞද්ගලික වෛද්‍ය විද්‍යාල පිළිබඳ ගැටළුවේදී රටට වැදගත් ඵලදායී තීන්දුවකට එළඹෙන බව ජනාධිපති මෛත්‍රිපාල සිරිසේන ප්‍රකාශ කළා.\nජනාධිපතිවරයා මේ බව කියා සිටියේ සයිටම් ආයතනයේ සිසුන්ගේ දෙමාපිය සංසදය සහ එහි නිර්මාතෘ වෛද්‍ය නෙවිල් ප්‍රනාන්දු ඇතුලූ පිරිසක් සමඟ ඊයේ පැවති සාකච්ඡාවකදියි.\nමෙම ගැටළුව විසඳීමේදී සියලූ පාර්ශවයන් ඉදිරිපත් කරන අදහස් අවධානයෙන් සැළකිල්ලට ගන්නා බව ප්‍රකාශ කළ ජනාධිපතිවරයා ශ්‍රී ලාංකීය ශිෂ්‍ය ප්‍රජාවගේ අදහස් පිළිබඳ විශේෂ අවධානයක් යොමු කරන බවද මෙහිදී අවධාරණය කළා.\nඉදිරියේදී විශ්වවිද්‍යාල ප්‍රතිපාදන කොමිෂන් සභාව මෙන්ම වෛද්‍ය සභාව සමඟද සාකච්ඡා කිරීමට අපේක්ෂා කරන බව ජනාධිපති මෛත්‍රිපාල සිරිසේන සඳහන් කළේ සයිටම් ගැටළුවට අදාළව මෙතෙක් පැවති සාකච්ඡා පිළිබඳවද සිහිපත් කරමින්.",
       "URL": "https://www.hirunews.lk/155081/සයිටම්-ගැන-ඵලදායී-තීන්දුවකට-එළඹෙන-බව-ජනපති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4650"
}