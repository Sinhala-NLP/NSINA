{
       "Source": "hirunews",
       "Timestamp": "Monday, 26 December 2022 - 20:18",
       "Headline": "දින දෙකේ වැස්සෙන් ජලාශ 25ක් උපරිම මට්ටමට",
       "News Content": "දිවයිනට බලපෑ අඩු පීඩන තත්වයත් සමග ඇඳහැලුණු වර්ෂාව හේතුවෙන් වාරිමාර්ග දෙපාර්තමෙන්තුව යටතේ පවතින ජලාශ 88න් 25ක ජල මට්ටම උපරිම මට්ටමට ළඟා වී ඇති බව වාරිමාර්ග දෙපාර්තමේන්තුව පවසනවා.\nමේ වන විට දැඳුරු ඔය ජලාශයේ වාන් දොරටු 8ම විවෘත කර ඇති අතර මෙය සුළු ගංවතුර තත්වය ඉක්මවා යාමක් බවයි එම දෙපාර්තමෙන්තුවේ ජල කළමනාකරණ අංශයේ අධ්‍යක්ෂක ඉංජිනේරු ඩී. අබේසිරිවර්ධන කියා සිටියේ.\nරාජංගන ජලාශයේ වාන් දොරටු 6ක් විවෘත කර ඇති අතර, ඉන් තත්පරයට ඝන අඩි 5100 ක ජල ධාරිතාවක් කලා ඔයට මුදා හැරෙනවා.\nඑමෙන්ම කලාවැවේ වාන් දොරටු 2කද අඩි 2 බැගින් මේ වන විවෘත කර ඇති බවයි මහවැලි අධිකාරිය ප්‍රකාශ කළේ.\nපරාක්‍රම සමුද්‍රයේ වාන් දොරටු 10 න් 4 ක්ම මේ වන විට විවෘත කර ඇති අතර එමගින් තත්පරයට ඝණ අඩි 1900 ක ජල ධාරිතාවක් අඹන් ගග ඔස්සේ මහවැලි ගඟට මුදා හැරෙනවා.\nමේ ජලාශවල ජල මට්ටම පිළිබඳව තවදුරටත් පැහැදිළි කරන වාරිමාර්ග දෙපාර්තමෙන්තුවේ ජල කළමනාකරණ අංශයේ අධ්‍යක්ෂක ඉංජිනේරු ඩී. අබේසිරිවර්ධන කියා සිටියේ.\nමේ අතර පැවති අයහපත් කාලගුණ තත්ත්ව හේතුවෙන් අවලංගු කෙරුණු කොළඹ - කොටුවේ සිට බදුල්ල බලා ධාවනය වන දුම්රිය සහ බදුල්ලේ සිට කොළඹ කොටුව බලා ධාවනය වීමට නියමිත රාත්‍රි තැපැල් දුම්රියන් අද ධාවනය කෙරෙන බව දුම්රිය දෙපාර්තමේන්තුව ප්‍රකාශ කළා.\nඑමෙන්ම පැවති අධික වර්ෂාපතනය හමුවේ ඇතිවූ ජලගැලීම් තත්ත්වය හේතුවෙන් මහනුවර අධ්‍යාපන දෙපාර්තමේන්තු ගොඩනැගිල්ලට සිදුවූ අලාභානි තක්සේරු කිරීම සඳහා අතිරේක අධ්‍යාපන අධ්‍යක්ෂවරයෙකුගේ ප්‍රධානත්වයෙන් කමිටුවක් පත්කර තිබෙනවා.\nමේ හේතුවෙන් පෙළ පොත් ඇතුළු ලිපිගොනු රැසකට හානි වී ඇති බවයි පළාත් අධ්‍යාපන අධ්‍යක්ෂ එම්.ජී. අමරසිරි කියා සිටියේ.",
       "URL": "https://www.hirunews.lk/323615/දින-දෙකේ-වැස්සෙන්-ජලාශ-25ක්-උපරිම-මට්ටමට",
       "Category": "Local News",
       "Parent URL": "https://www.hirunews.lk/local-news.php?pageID=642"
}