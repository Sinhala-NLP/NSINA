{
       "Source": "hirunews",
       "Timestamp": "Tuesday, 20 February 2018 - 9:16",
       "Headline": "ගම්පහ - කෙහෙල්බද්දර ඝාතනයට අනුබල දුන් දෙදෙනෙක් කොටු",
       "News Content": "පසුගිය පෙබරවාරි 06 වන දා ගම්පහ - කෙහෙල්බද්දර ප්‍රදේශයේදී පුද්ගලයෙකු වෙඩි තබා ඝාතනය කිරීමට ආධාර අනුබල දුන් සැකකරුවන් දෙදෙනෙකු පොලීසිය ඊයේ (19) අත්අඩංගුවට ගෙන තිබෙනවා.\nපෑලියගොඩ දිසා අපරාධ කොට්ඨාශයට ලද තොරතුරක් අනුව කැළණිය - දිප්පිටියගොඩ ප්‍රදේශයේදී අත්අඩංගුවට ගැනුණු මොවුන් අවුරුදු 23 සහ 30 යන වයස්වල පසුවන අය බවයි පොලිස් මූලස්ථානය සඳහන් කළේ.\nගම්පහ - කෙහෙල්බද්දර දී පසුගිය 06 වන දා සිදුවූ වෙඩි තැබීම ප්‍රදේශයේ පස් ව්‍යාපාරිකයන් අතර දීර්ඝ කාලයක් තිස්සේ පවතින ආරවුලක ප්‍රතිඵලයක් බවටයි පොලීසිය සැක පළ කළේ.\nපසුගිය පෙබරවාරි 04 වන දා ද ගම්පහ - නැදගමුව - බෝගහහන්දිය ප්‍රදේශයේ දී ද යතුරුපැදියකින් පැමිණි පුද්ගලයින් දෙදෙනෙකු සිදුකළ වෙඩි තැබීමකින් ද  චමින්ද හෙවත් චමී නැමැති 31 හැවිරිදි පුද්ගලයෙකු මිය ගියා.",
       "URL": "https://www.hirunews.lk/184056/ගම්පහ-කෙහෙල්බද්දර-ඝාතනයට-අනුබල-දුන්-දෙදෙනෙක්-කොටු",
       "Category": "Local News",
       "Parent URL": "https://www.hirunews.lk/local-news.php?pageID=4072"
}