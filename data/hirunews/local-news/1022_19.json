{
       "Source": "hirunews",
       "Timestamp": "Thursday, 14 July 2022 - 8:25",
       "Headline": "ජනපතිගේ අස් වීම සිංගප්පූරුවේ දී දෙන බව විදෙස් මාධ්‍ය වාර්තා පවසයි (වීඩියෝ)",
       "News Content": "මේ වන විට මාලදිවයිනේ රැඳී සිටින ශ්‍රී ලංකාවේ ජනාධිපති ගෝඨාභය රාජපක්ෂ පෞද්ගලික ගුවන් යානාවකින් සිංගප්පූරුව බලා පිටත් වීමට බලාපොරොත්තුවෙන් සිටින බව විදෙස් මාධ්‍ය වාර්තා සඳහන් කරනවා.\nඊයේ දිනය තුළදීත් සිංගප්පූරුව බලා පිටත් වූ මගී ගුවන් යානා දෙකක් මග හැරි ජනාධිපතිවරයා, තාමත් රැඳී සිටින්නේ මාලදිවයිනේ තරු පංතියේ පන්තියේ හෝටලයක යි.\nමේ අතර ඊයේ (13) දින පුරා මාලදිවයිනේ වෙලානා ජාත්‍යන්තර ගුවන්තොටුපළේ ආරක්ෂක විධිවිධාන තර කර තිබුණේ, ජනාධිපතිවරයා සිංගප්පූරුව බලා පිටත්ව යාමට නියමිතව තිබූ බැවින්.\nකෙසේ වෙතත් මේ දක්වා ජනාධිපතිවරයාගේ සිංගප්පූරු ගමන තහවුරු වී නෑ.\nවිදෙස් මාධ්‍ය වාර්තා සඳහන් කරන්නේ, ජනාධිපතිවරයා සිංගප්පූරුවට ගිය පසු ඔහුගේ ඉල්ලා අස්වීමේ ලිපිය කතානායකවරයා වෙත යොමු කිරීමට නියමිත බව යි.\nමේ අතර ජනාධිපති ගෝඨාභය රාජපක්ෂ හට මාලදිවයිනට පැමිණීමට ඉඩ ලබාදීම සම්බන්ධයෙන් එරට විපක්ෂය මාලදිවයිනේ පාලක පක්ෂයට බරපතළ ලෙස චෝදනා කරනවා.\nඑමෙන්ම ඔහු මාලදිවයිනට පැමිණීම සම්බන්ධයෙන් එරට පදිංචි ශ්‍රී ලාංකිකයින් පිරිසක් ද 'වෙලානා' ජාත්‍යන්තර ගුවන්තොටුපළ ඉදිරිපිට විරෝධතාවයක නිරත වුණා.\nමෙලෙස විරෝධතාවයේ නිරත වූ පුද්ගලයින් දෙදෙනෙකු එරට ආරක්ෂක අංශ විසින් අත්අඩංගුවට ද ගෙන තිබෙනවා.\nඅද උදෑසන වන විටත් ශ්‍රී ලංකා ආර්ථික අර්බුදය හේතුවෙන් මතුවූ ගැටුම්කාරී තත්ත්වය ලොව ප්‍රධාන පෙළේ ජාත්‍යන්තර මාධ්‍ය සියල්ලන්ගේම ප්‍රධාන මාතෘකාව වී තිබුණු අතර, බීබීසී ලෝක සේවය ඔවුන්ගේ සිරස්තල හරහා පැවසුවේ, ශ්‍රී ලංකා ජනාධිපතිවරයා ජනතාවට බොරු කීම හේතුවෙන් ගැටුම් උත්සන්න වී ඇති බවයි.",
       "URL": "https://www.hirunews.lk/309942/ජනපතිගේ-අස්-වීම-සිංගප්පූරුවේ-දී-දෙන-බව-විදෙස්-මාධ්‍ය-වාර්තා-පවසයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1022"
}