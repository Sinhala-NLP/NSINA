{
       "Source": "hirunews",
       "Timestamp": "Wednesday, 07 February 2018 - 19:16",
       "Headline": "බ්‍රිගේඩියර් ප්‍රියංකට යළි රාජකාරි භාරදුන් ජනපති නියෝගය, අමාත්‍යාංශ දෙකකට",
       "News Content": "බ්‍රිතාන්‍යයේ ශ්‍රී ලංකා මහ කොමසාරිස් කාර්යාලයේ ආරක්ෂක කටයුතු පිළිබඳ අමාත්‍ය උපදේශක ලෙස කටයුතු කළ බ්‍රිගේඩියර් ප්‍රියංක ප්‍රනාන්දු වහාම ක්‍රියාත්මක වන පරිදි යළි එම තනතුරෙහි පිහිටුවීමට ජනාධිපති මෛත්‍රීපාල සිරිසේන නියෝග කළා.\nඑම නියෝගය ලිඛිතව විදේශ කටයුතු අමාත්‍යාංශයට සහ ආරක්ෂක අමාත්‍යාංශයට යොමුකර ඇති බව සඳහන්.\nපෙබරවාරි 4 ජාතික නිදහස් දිනය දා, ලන්ඩන් නුවර ශ්‍රී ලංකා මහ කොමසාරිස් කාර්යාලය ඉදිරිපිටට පැමිණි එල්.ටී.ටී.ඊ. හිතවාදීන් පිරිසක් විරෝධතාවයක නිරත වුණා.\nඑහිදී බ්‍රිගේඩියර් ප්‍රියංක ප්‍රනාන්දු ඔවුන් ඉදිරියට පැමිණ කිසියම් සංඥාවක් සිදුකරන ආකාරය දැක්වෙන වීඩියෝවක් සමාජජාල වෙබ් අඩවි ඔස්සේ ප්‍රචාරය වූ අතර, ඒ සම්බන්ධයෙන් පුළුල් සංවාදයක් මතුවුණේ විදේශ අමාත්‍යාංශය ඔහුගේ සේවය අත්හිටවූ බව ඊයේ නිවේදනය කිරීමත් සමගයි.\nමේ අතර, බ්‍රිගේඩියර් ප්‍රියංක ප්‍රනාන්දුගේ සේවය අත්හිටුවීම අහෝසි කරන ලෙස ඉල්ලමින් බෞද්ධ තොරතුරු කේන්ද්‍රයද අද පෙරවරුවේ විදේශ කටයුතු අමාත්‍යාංශයට පැමිණ ලිපියක් භාර දුන්නා.\nඔහුගේ සේවය අත්හිටුවීමට විදේශ කටයුතු අමාත්‍යාංශය ගත් තීරණයට විරෝධය පළ කරමින් මව්බිම වෙනුවෙන් රණවිරුවෝ සංවිධානය අද පෙරවරුවේ නිදහස් චතුරස‍්‍රයේදී නිහඬ විරෝධතාවයක නිරත වුණා.",
       "URL": "https://www.hirunews.lk/183163/බ්‍රිගේඩියර්-ප්‍රියංකට-යළි-රාජකාරි-භාරදුන්-ජනපති-නියෝගය-අමාත්‍යාංශ-දෙකකට",
       "Category": "Local News",
       "Parent URL": "https://www.hirunews.lk/local-news.php?pageID=4088"
}