{
       "Source": "hirunews",
       "Timestamp": "Monday, 22 August 2016 - 19:35",
       "Headline": "ශිෂ්‍යත්වයට පෙනී සිටීමේ අයිතිවාසිකම ළමුන් කිහිප දෙනෙකුට අහිමි වෙයි",
       "News Content": "පහ වසර ශිෂ්‍යත්ව විභාගය ඊයේ නිමා වුණේ සිදුවීම් ගණනාවක් හේතුවෙන් බොහෝ දෙනාගේ අවධානය දිනාගනිමින්.\nශිෂ්‍යත්ව විභාගය යනු සෑම දරුවෙකුගේම අයිතිවාසිකමක් වුවත් එම අයිතිවාසිකම මඟ හැරුණු අවස්ථාවන් දිවයිනේ ප්‍රදේශ කිහිපයකින් වාර්තාව වුණා.\nඊයේ පැවති පහ වසර ශිෂ්‍යත්ව විභාගය සදහා වැල්ලවාය අධ්‍යාපන කලාපයට අයත් රන්දෙණිවෙල විද්‍යාලයෙන් පෙනී සිටීමට නියමිතව සිටි සිසුන් සංඛ්‍යාව 14ක්.\nකෙසේ වෙතත් ඉන් දෙදෙනෙකු ඊයේ පැවති විභාගයට පෙනී සිට නැහැ.\nමේ අතර මාතර අකුරැස්ස වැලිහේන කණිෂ්ඨ විද්‍යාලයේ විභාග මධ්‍යස්ථානයේදී විභාගයට පෙනී සිටි දෑත් අප්‍රාණික විශේෂ අවශ්‍යතා සහිත දරුවෙකුට ඒ සදහා අවශ්‍ය තාක්ෂණික පහසුකම් සපයා දීමට ශාලාධිපතිවරයා කටයුතු කර තිබුණේ නැහැ.\nඒ සම්බන්ධයෙන් දරුවාගේ මව්පියන් දැනුවත් කළ විට ශාලාධිපතිවරයා පවසා ඇත්තේ තමන්ව ඒ පිළිබඳ දැනුවත් කර නොතිබූ බවයි.\nමව්පියන් පවසන්නේ නියෝජ්‍ය විභාග කොමසාරිස්ගේ අත්සනින් යුතු ලිපියක් මගින් තම දරුවා සම්බන්ධයෙන් අදාළ අවස්ථාව සකසා දී තිබූ බවයි.\nඅදාළ දරුවා සම්බන්ධයෙන් පරීක්ෂණයක් ක්‍රියාත්මක කිරීමට නියමිත බව විභාග දෙපාර්තමේන්තුව සඳහන් කළා.\nවිභාග කොමසාරිස් ජනරාල්වරයා පැවසුවේ කුමන කාරණ පැවතියද පහ වසර ශිෂ්‍යත්ව විභාගයට පෙනී සිටීම සියලු සිසුන්ගේ අයිතිවාසිකමක් බවයි.",
       "URL": "https://www.hirunews.lk/141247/ශිෂ්‍යත්වයට-පෙනී-සිටීමේ-අයිතිවාසිකම-ළමුන්-කිහිප-දෙනෙකුට-අහිමි-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4912"
}