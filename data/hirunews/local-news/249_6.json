{
       "Source": "hirunews",
       "Timestamp": "Wednesday, 21 June 2023 - 14:51",
       "Headline": "මධුරාවල ප්‍රා. සභා ගොඩනැඟිල්ල අද ජනතා අයිතියට",
       "News Content": "ලක්ෂ 420ක වියදමින් ඉදිකළ හොරණ, මධුරාවල ප්‍රාදේශීය සභා ගොඩනැඟිල්ල අද (21) අග්‍රාමාත්‍ය දිනේෂ් ගුණවර්ධන අතින් ජනතා අයිතියට පත් කිරීම සීදු වුණා.\nඑමෙන්ම මදුරාවල, බදුරලිය, වලල්ලාවිට ඉඩම් හිමිකම් ඔප්පු 738ක් ප්‍රදානය කිරීම ද මෙහිදී සිදු කෙරුණා.\nඑහිදී අදහස් දැක් වූ අග්‍රාමාත්‍යවරයා පැවසුවේ,\n\"මේ අපේ පැරැණි ගම්වල උරුමයන් කියාපාන ප්‍රදේශයක්. අපනයනය කරන ලද රබර් ප්‍රමාණය සංඛ්‍යාලේඛනවලින් ගණන් හැදුවොත් බුලත්සිංහලට ලැබිලා තියෙන රජයේ සහය ඉතාම අඩුයි. සංඛ්‍යාලේඛන සකස් කිරීමේදී සහ යළි ආයෝජනය කිරීමේදී ඇති වී තිබෙන පරතරය නිසා කේන්ද්‍රීය නගර පමණක් දියුණුවෙමින් ග්‍රාමීය ජනයාගේ ජන ජීවිතය හා පහසුකම් දියුණු කිරීම අවම වීම නිසා ඊට නිශ්චිත ආයෝජනයන් වැය කිරීමේ අවශ්‍යතාව ඇති වී තිබෙනවා.\nඅද සිදු කෙරෙන ඉඩම් අයිතිවාසිකම් ලබා දීම තවත් ජයග්‍රහණයක්.\nඅප මුහුණ දුන්නු අමාරු කාලය ඔබ සැමගේ ශක්තියෙන් ජයගන්න පුළුවන් වුණා. නීතියක් නැති රටක් තියෙන්න බැහැ. අරාජිකත්වය පදනම් කරගත් හිංසාවාදයට මුල් තැන දෙමින් රටක් පාලනය කරන්න බැහැ.\nඒ නිසා හිංසාවාදය ප්‍රතික්ෂේප කොට අවිහිංසාවාදයේ මූලධර්ම මත යළිත් රටේ නීතිය හා සාමය ස්ථාපිත කරමින් ආර්ථික ගමන ශක්තිමත් කරන්නට අපට හැකියාව ඇති වී තිබෙනවා.\nඅර්බුදයෙන් ගොඩ එන්න අපට ශක්තිය දුන්නු ග්‍රාමීය ජනතාව රට පුරා සිටිනවා. අපේ ගම්බද ජනතාවගේ ගොවිතැන් කිරීම නිසා අතිරික්තයක් බිහිකරන්න පුළුවන් වුණා. එය ගම්බද ගොවි ජනතාව ඇති කරපු ජයග්‍රහණයක්. ඒ විශ්වාසය ඇති කරන්න පුළුවන් වීම නිසා ශ්‍රී ලංකාව කෙරෙහි ජාත්‍යන්තරව විශාල විශ්වාසයක් ඇති කරන්න පුළුවන් වුණා.\nඅපේ රට ආර්ථිකව ගොඩනඟන්න පුළුවන් කියලා ජාත්‍යන්තර පිළිගැනීමක් ඇති වුණා. හැම ක්ෂේත්‍රයක්ම යළි පණ ගන්වන්නට ඕනේ. අපි පිළිගන්නවා. පාසල් හැර යන හැම තරුණ තරුණියකටම තමන්ගේ දැනුම වර්ධනය කර ගෙන පුහුණුවකට පරිවර්තනය කිරීම සඳහා ජනාධිපතිතුමා ප්‍රධාන රජය සෑම ප්‍රාදේශීය ලේකම් කොට්ඨාසයකම වැඩසටහන් දියත් කොට තිබෙනවා.\" යනුවෙනි.\nරාජ්‍ය අමාත්‍ය අශෝක ප්‍රියන්ත, පාර්ලිමේන්තු මන්ත්‍රීවරුන් වන රෝහිත අබේගුණවර්ධන, ලලිත් වර්ණකුමාර, සංජීව එදිරිමාන්න, කළුතර දිස්ත්‍රික් ලේකම්, ප්‍රාදේශීය ලේකම්වරු ඇතුළු නිළධාරීන් සහ ජනතාව මෙම අවස්ථාවට එක්ව සිටියා.",
       "URL": "https://www.hirunews.lk/338619/මධුරාවල-ප්‍රා-සභා-ගොඩනැඟිල්ල-අද-ජනතා-අයිතියට",
       "Category": "Local News",
       "Parent URL": "https://www.hirunews.lk/local-news.php?pageID=249"
}