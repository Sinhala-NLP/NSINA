{
       "Source": "hirunews",
       "Timestamp": "Sunday, 16 May 2021 - 8:34",
       "Headline": "ඉටුකම කොවිඩ් අරමුදලේ ගිණුම් විගණනයට - දැනුවත් කිරීම් සඳහා කෝටි හයක් වැය කරයි",
       "News Content": "ඉටුකම කොවිඩ් අරමුදලේ ගිණුම් විගණනය කිරීම සඳහා ජාතික විගණන කාර්යාලය වෙත භාරදී තිබෙනවා.\nජනාධීපති ගෝඨාභය රාජපක්ෂගේ නිල ට්විටර් ගිණුමට එක් කළ වීඩියෝවක දැක්වෙන්නේ අරමුදලේ කළමනාකරණ මණ්ඩලය ඒ බව ප්‍රකාශ කර ඇති බවයි.\nඑමෙන්ම ජාත්‍යන්තර නීති අනුව විදේශ ආධාර සහ පරිත්‍යාග සිදු කෙරෙන්නේ මහා භාණ්ඩාගාරය වෙත වන අතර, ඉටුකම කොවිඩ් අරමුදලත් ජාත්‍යන්තර ආයතනවලින් ලද පරිත්‍යාග අතරත් කිසිදු සම්බන්ධතාවක් නොමැති බව එමඟින් දැනුම්දී තිබෙනවා.\nඉටුකම කොවිඩ් අරමුදලට රුපියල් එකසිය හැත්තෑ පන්කෝටි විසි හතර ලක්ෂ 2,793යි ශත විසි හතරක මුදලක් බැරවී ඇති අතර, ඉන් 39 කෝටි 14 ලක්ෂ 79,824ක මුදලක් මේ වනවිට වැය කර ඇති බවයි කොවිඩ් අරමුදලේ කළමනාකරණ මණ්ඩලය ප්‍රකාශ කර ඇත්තේ.\nඑය සමස්ත එකතුවූ මුදලින් සියයට 23 ක් වන අතර, ඉතිරිව ඇති ශේෂය එන්නත්කරණ සඳහා රජය වැය කිරීමට අපේක්ෂිත මුදලට සාපේක්ෂව ඉතා කුඩා ප්‍රමාණයක් බව සඳහන්.\nඑහෙත් අරමුදලේ ශේෂය එන්නත්කරණය සඳහා යෙදවීමේ වැදගත්කම අරමුදලේ කළමනාකරණ මණ්ඩලය විසින් පෙන්වා දී තිබෙනවා.\nඒ අනුව ඉතිරිව ඇති රුපියල් එකසිය තිස් හය කෝටි නවලක්ෂ 22,969යි ශත විසි හතරක මුදලක් එන්නත්කරණය සඳහා යෙදවීමට අපේක්ෂිතයි.\nඉටුකම කොවිඩ් අරමුදලේ දැනට වැය කර ඇති ප්‍රමාණයෙන් වැඩි මුදලක් වැයකර ඇත්තේ දැනුවත්කිරීමේ වැඩසටහන් සඳහා වන අතර, එම මුදල හයකෝටි 75 ලක්ෂ 43,967ක්.\nකොරෝනා පරික්ෂණ ආශ්‍රිත වියදම් සඳහා හාරකෝටි 26 ලක්ෂ 5,812ක් වැය කර තිබෙනවා.\nනිරෝධායන කටයුතු සඳහා වූ ආශ්‍රිත වියදම් ලෙස තුන් කෝටි අසූ ලක්ෂ 31,065ක් වැය කර ඇති බවයි ජනාධිපතිවරයාගේ නිල ට්විටර් ගිණුමට එක් කළ ඉටුකම කොවිඩ් අරමුදල පිළිබඳ වීඩියෝවේ දැක්වෙන්නේ.\nඑමෙන්ම පරිපාලන වියදම් ලෙස රුපියල් 3,000ක මුදලක්ද වැය කර ඇති බව එහි සඳහන්.",
       "URL": "https://www.hirunews.lk/271490/ඉටුකම-කොවිඩ්-අරමුදලේ-ගිණුම්-විගණනයට-දැනුවත්-කිරීම්-සඳහා-කෝටි-හයක්-වැය-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1950"
}