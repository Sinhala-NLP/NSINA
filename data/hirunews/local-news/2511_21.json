{
       "Source": "hirunews",
       "Timestamp": "Wednesday, 19 August 2020 - 13:33",
       "Headline": "කෝපා, කෝප් සභාපති තනතුරු විපක්ෂය ඉල්ලයි (වීඩියෝ)",
       "News Content": "නව පාර්ලිමේන්තුවේ කෝප් හෙවත් පොදු ව්‍යාපාර පිළිබඳ කාරක සභාවේ සහ කෝපා හෙවත් රාජ්‍ය ගිණුම් කාරක සභාවේ සභාපති ධුර, විපක්ෂයට ලබා දෙන ලෙස ඉල්ලා සිටීමට සමගි ජන බල වේගය සූදානම් වනවා.\nඊයේ එම පක්ෂය මේ පිළිබඳව අවසන් තීරණයකට එළඹ ඇති අතර ජාතික ජන බලවේගය සහ දෙමළ ජාතික සංවිධානය අදහස් හුවමාරු කරගෙන ඇති බවයි වාර්තා වන්නේ.\n9 වන පාර්ලිමේන්තුවේ පළමු සැසි වාරය හෙට පැවැත්වෙන අතර, එහි කටයුතු පිළිබඳව සකච්ඡා කිරීම සඳහා ප්‍රධාන දේශපාලන පක්ෂවල මන්ත්‍රී කණ්ඩායම් එම පක්ෂවල නායකයින්ගේ ප්‍රධානත්වයෙන් අද රැස්වනවා.\nශ්‍රී ලංකා පොදුජන පෙරමුණේ මන්ත්‍රී කණ්ඩායම ජනාධිපතිවරයාගේ සහ අග්‍රාමාත්‍යවරයාගේ ප්‍රධානත්වයෙන් අද රාත්‍රියේ රැස් වීමට නියමිතයි.\nමේ අතර, සමගි ජන බලවේගයේ පාර්මේන්තු මන්ත්‍රී කණ්ඩායම් රැස්වීම ඊයේ පැවැත්වුණා.\nඒ, එහි නායක සජිත් ප්‍රේමදාසගේ ප්‍රධානත්වයෙන්.\nමෙහිදී හෙට පාර්ලිමේන්තුවට ඉදිරිපත් කරන ආණ්ඩුවේ ප්‍රතිපත්ති ප්‍රකාශය මෙන්ම විපක්ෂයේ ප්‍රධාන සංවිධායක ධුරය සම්බන්ධයෙන් අවධානය යෙමුකර තිබෙනවා.\nවිපක්ෂයේ ප්‍රධාන සංවිධායක ධුරයට නම් කිහිපයක් යෝජනා වී ඇති අතර, ඒ පිළිබඳව අවසන් තීරණයක් ගැනීම සඳහා සමගි ජන බලවේගයේ ජ්‍යෙෂ්ඨයන් අද පස්වරුවේ යලි රැස් වීමට නියමිතයි.\nඑමෙන්ම, දෙමළ ජාතික සංවිධානය සහ ජාතික ජන බලවේගය ද පාර්ලිමේන්තු කටයුතු පිළිබඳ සාකච්ඡා කිරීමට අද රැස්වීමට නියමිතව තිබෙනවා.",
       "URL": "https://www.hirunews.lk/248170/කෝපා-කෝප්-සභාපති-තනතුරු-විපක්ෂය-ඉල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2511"
}