{
       "Source": "hirunews",
       "Timestamp": "Friday, 30 November 2018 - 19:48",
       "Headline": "සමෘද්ධි නිලධාරීන් 7000කට ස්ථිර පත්වීම්",
       "News Content": "සමෘද්ධි නිලධාරීන් 7000කට ස්ථිර පත්වීම් ලබාදී තිබෙනවා.\nජනාධිපතිවරයාගේ සහ අග්‍රාමාත්‍යවරයාගේ ප්‍රධානත්වයෙන් අද (30) මෙම පත්වීම් පිරිනැමුණු අතර සුගතදාස ගෘහස්ත ක්‍රීඩාංගනයේදී උත්සවය පැවැත් වුණා.\nමෙම අවස්ථාවට එක්වෙමින් ජනාධිපති මෛත්‍රීපාල සිරිසේන කියාසිටියේ වත්මන් දේශපාලන නොසන්සුන්තාවය හේතුවෙන් රටේ ජනතාවගේ ජන ජීවිතයට කිසිදු බලපෑමක් එල්ල නොවිය යුතු බවයි.\nමහජන සේවාවන් අඩාලවීමට ඉඩ නොතැබීමේ වගකීම් නිසි ලෙස ඉටුකරන්නැයි ද ජනාධිපතිවරයා සියලූ රාජ්‍ය නිලධාරින්ගෙන් ඉල්ලීමක් කළා.\nජනාධිපති මෛත්‍රීපාල සිරිසේන මෙහිදී වැඩිදුරටත් සදහන් කළේ තමන් සියලූ අමාත්‍යාංශ ලේකම්වරු පත් කර ඇත්තේ ආණ්ඩුක්‍රම ව්‍යවස්ථාවෙන් ජනාධිපතිවරයා වෙත පැවරී ඇති බලතල අනුව බවයි.\nඑබැවින් එම සියලූ පත්වීම් නීත්‍යනුකූල වන අතර එහි කිසිදු ගැටලූකාරී තත්ත්වයක් නොමැති බව ද ඔහු පෙන්වා දුන්නා.\nරට තුළ කුමන දේශපාලන නොසන්සුතාවයක් ඇති වුව ද සිය අමාත්‍යාංශවල කටයුතු නිසි ලෙස ඉටුකරමින් රටේ සියලූ ක්ෂේත්‍ර පෙර පරිදි පවත්වාගෙන යාම අමාත්‍යාංශ ලේකම්වරු ඇතුළු රාජ්‍ය නිලධාරින්ගේ වගකීම බව ද මෛත්‍රීපාල සිරිසේන මහතා කියාසිටියා.",
       "URL": "https://www.hirunews.lk/205250/සමෘද්ධි-නිලධාරීන්-7000කට-ස්ථිර-පත්වීම්",
       "Category": "Local News",
       "Parent URL": "https://www.hirunews.lk/local-news.php?pageID=3626"
}