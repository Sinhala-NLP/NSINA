{
       "Source": "hirunews",
       "Timestamp": "Thursday, 05 May 2022 - 11:16",
       "Headline": "නව නියෝජ්‍ය කතානායක ධුරය සඳහා රහස් ඡන්දයක් (වීඩියෝ)",
       "News Content": "පුරප්පාඩුව පවතින නියෝජ්‍ය කතානායක ධුරය සඳහා පැවැත්වෙන රහස් ඡන්දය මේ වනවිට පාර්ලිමේන්තුවේ දී ආරම්භ වී තිබෙනවා.\nශ්‍රී ලංකා නිදහස් පක්ෂය සහ සමගි ජනබලවේගය නියෝජ්‍ය කතානායක ධුරය සඳහා නම් යෝජනා වීමත් සමග රහස් ඡන්දයක් විමසීමටයි කතානායක මහින්ද යාපා අබේවර්ධන පියවර ගත්තේ.\nපාර්ලිමේන්තු මන්ත්‍රී නිමල් සිරිපාල ද සිල්වා විසින් නිදහස් පක්ෂය වෙනුවෙන්, හිටපු නියෝජ්‍ය කතානායක රංජිත් සියඹලාපිටියගේ නම යෝජනා කළ අතර, ශ්‍රී ලංකා පොදුජන පෙරමුණ වෙනුවෙන් අමාත්‍ය මහාචාර්ය ජී.එල්.පීරිස් තම පක්ෂයේ සහය රංජිත් සියඹලාපිටිය මන්ත්‍රීවරයාට ලබාදෙන බව ප්‍රකාශ කළා.\nසමගි ජනබලවේගයේ මහලේකම් පාර්ලිමේන්තු මන්ත්‍රී රංජිත් මද්දුම බණ්ඩාර විසින් පාර්ලිමේන්තු මන්ත්‍රී ඉමිතියාස් බාකිර් මාකර් ගේ නම නියෝජ්‍ය කතානායක ධුරය සඳහා යෝජනා කිරීමත් සමගයි ඒ සඳහා ඡන්ද විමසීමක් පවත්වන බව කතානායකවරයාට දැනුම් දුන්නේ.\nමේ අතර, මුදල් අමාත්‍ය ජනාධිපති නීතිඥ අලි සබ්රි අද පාර්ලිමේන්තුවේදී සඳහන් කළේ ලෝකයේ ආදායමට සාපේක්ෂව ණය ගෙවන රටවල් අතර ශ්‍රී ලංකාව මුල් තැනට පැමිණ ඇති බවයි.\n2020 වසරේ මූල්‍ය අරමුදලේ සංඛ්‍යාලේඛනවලට අනුව ආදායමට සාපේක්ෂව එහි ප්‍රතිශතය සියයට 71 යි දශම 4 ක්.\nඑමෙන්ම වී ගොවිතැන සඳහා ඉන්දියාවෙන් යූරියා මෙටි්‍රක් ටොන් 65,000 ක් ආනයන කරන අතර ඉදිරියේදී අක්කරයකට පොහොර කිලෝ 25 ක් නොමිලේ ලබාදීමට කටයුතු කරන බවයි පාර්ලිමේන්තුවේදී කෘෂිකර්ම අමාත්‍ය ජානක වක්කුඹුර කියා සිටියේ.",
       "URL": "https://www.hirunews.lk/303552/නව-නියෝජ්‍ය-කතානායක-ධුරය-සඳහා-රහස්-ඡන්දයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1191"
}