{
       "Source": "hirunews",
       "Timestamp": "Thursday, 18 March 2021 - 17:16",
       "Headline": "කෙසෙල්වත්තේ දිනුකගේ මළ සිරුර ගෙන්වූ හැටි හෙළිවෙයි",
       "News Content": "ඩුබායි රාජ්‍යයේදී මියගිය බවට සැක කෙරෙන කෙසෙල්වත්තේ දිනුක නැමති පාතාල සාමාජිකයාගේ මළ සිරුර වෙනත් නමකින් මෙරටට රැගෙන විත් ඇති බවට අද පැවති පොලිස් මාධ්‍ය හමුවේදී හෙළිවුනා.\nකෙසේවෙතත් මෘත ශරීරයේ මෙරට භාරකරු ලෙස හැඳින්වෙන කෙසෙල්වත්තේ දිනුකගේ මවට එවැනි නමකින් යුතු දරුවෙකු නොමැති බවටයි මේ වනවිට හෙළිකරගෙන ඇත්තේ.\nශ්‍රී ලන්කන් ගුවන් භාණ්ඩ සේවාව ඔස්සේ දිවයිනට රැගෙන විත් ඇති මෙම මෘත දේහය මේ වන විට කටුනායක ශ්‍රී ලන්කන් ගුවන් භාණ්ඩ සේවාව සතු ගුදමේ තැන්පත් කර ඇති බවයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ කියාසිටියේ.\nමළ සිරුර සම්බන්ධයෙන් මීගමුව අධිකරණයෙන් ලබාගන්නා නියෝගයක් මත DNA සහ ඇඟිලි සලකුණු පරීක්ෂණයක් සිදු කර අනන්‍යතාව සහතික කර ගැනීමෙන් පසු ඉදිරි කටයුතු  සිදුකරන බව පොලිස් මාධ්‍ය ප්‍රකාශකවරයා වැඩිදුරටත් සඳහන් කළා.\nකොළඹ ප්‍රසිද්ධ මල් ශාලාවක් භාරයේ මෙම සිරුර දිවයිනට රැගෙන විත් ඇති අතර දැනට පවතින කොවිඩ් 19 නීති රීති අනුව අදාළ මළ සිරුර මීගමුව ප්‍රදේශය තුල භූමදානය හෝ ආදාහනය කළ යුතු බව ද  පොලිස් මාධ්‍ය ප්‍රකාශකවරයා කියාසිටියා.\nකෙසෙල්වත්ත දිනුක සම්බන්ධයෙන් මෙතෙක් සිදුකරන ලද පරීක්ෂණවලදී ඔහු මාකඳූරේ මදුෂ් නැමති පාතාල සාමාජිකයා සමග සමීප සබඳතා පවත්වා ඇති බවට හෙළිවී ට තිබෙනවා.\nඒ අනුව පොලිසිය සැක කරන්නේ කෙසෙල්වත්තේ දිනුක මත්ද්‍රව්‍ය ජාවාරම් සඳහා ද සම්බන්ධවී ඇති බවටයි.",
       "URL": "https://www.hirunews.lk/265773/කෙසෙල්වත්තේ-දිනුකගේ-මළ-සිරුර-ගෙන්වූ-හැටි-හෙළිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=2079"
}