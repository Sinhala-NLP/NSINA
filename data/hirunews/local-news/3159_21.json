{
       "Source": "hirunews",
       "Timestamp": "Saturday, 07 September 2019 - 7:28",
       "Headline": "ඇල්පිටිය සහ අකුරැස්ස වෙඩි තැබීම්වල, සැකකරුවන් හඳුනා ගැනේ",
       "News Content": "ඇල්පිටිය - අලුත්ගම මාර්ගයේ අටකොහොට - 8 කණුව ප්‍රදේශයේදී බස් රථයක ගමන් කරමින් සිටි පුද්ගලයෙකු වෙඩි තබා ඝාතනය කිරීමේ සිද්ධිය, සම්බන්ධයෙන් පුද්ගලයින් 10 දෙනෙකුගෙන් ප්‍රකාශ සටහන් කරගෙන තිබෙනවා.\nසිද්ධියට සම්බන්ධ සැකකරුවන් හඳුනාගෙන ඇති අතර ඔවුන් අත්අඩංගුවට ගැනීම සඳහා කණ්ඩායම් කිහිපයක් යොදවා විශේෂ මෙහෙයුමක් ද ආරම්භ කර ඇති බවයි පොලීසිය සඳහන් කලේ.\nසී.සී.ටී.වී දර්ශන ඔස්සේ ද සිද්ධියට සම්බන්ධ සැකකරුවන් අත්අඩංගුවට ගැනීම සඳහා විශේෂ පරීක්ෂණයක් ආරම්භ කර තිබෙනවා.\nඊයේ පෙරවරුවේ ඝාතනයට ලක්වූ පුද්ගලයා නඩු කටයුත්තක් සඳහා අධිකරණයට යමින් සිටියදී යතුරුපැදියකින් පැමිණි පුද්ගලයෙකු ඔහු ගමන් ගත් බස් රථයට පැමිණ වෙඩි තබා පලා ගියා.\nමේ අතර, අකුරැස්ස - තිබ්බටුවාව ප්‍රදේශයේදී පොලිස් නිලධාරින් දෙදෙනෙකුට වෙඩි තබා පලාගිය සැකකරුවන් තුන්දෙනා අත්අඩංගුවට ගැනීම සඳහා අදත් මෙහෙයුම් ක්‍රියාත්මකයි.\nදැනට අත්අඩංගුවේ සිටින පාතාල නායක මාකඳුරේ මධූෂ්ගේ සමීපතමයින් තුන්දෙනෙකු මෙම වෙඩි තැබීම සිදුකර ඇති බවට සැක කරන බවයි පොලීසිය සඳහන් කලේ.",
       "URL": "https://www.hirunews.lk/223765/ඇල්පිටිය-සහ-අකුරැස්ස-වෙඩි-තැබීම්වල-සැකකරුවන්-හඳුනා-ගැනේ",
       "Category": "Local News",
       "Parent URL": "https://www.hirunews.lk/local-news.php?pageID=3159"
}