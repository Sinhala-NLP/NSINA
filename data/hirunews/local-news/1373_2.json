{
       "Source": "hirunews",
       "Timestamp": "Sunday, 06 February 2022 - 10:03",
       "Headline": "භාරතීය ගීත කෝකිලාවිය දිවි ගමනට සමුදෙයි (වීඩියෝ)",
       "News Content": "ප්‍රවීණ භාරතීය ගීත කෝකිලාවිය වන ලතා මංගෙෂ්කාර් අභාවප්‍රාප්ත වී තිබෙනවා.\nකොරෝනා ආසාදිතව මුම්බායි නුවර රෝහලකට පසුගිය මාසයේ ඇතුළත් කෙරුණු ඇගේ තත්ත්වය ඊයේ (05) යළි අසාධ්‍ය වූ බවයි ඉන්දීය මාධ්‍ය වාර්තා කළේ.\nඉන් පසු වෙන්ටිලේටර් යන්ත්‍රයකට සවි කර සිටි ඇය අද (06) උදෑසන අභාවප්‍රාප්තව තිබෙනවා.\nකොරෝනා රෝගයට මෙන්ම, නියුමෝනියා තත්ත්වයට ප්‍රතිකාර ලැබූ ලතා මංගේෂ්කාර් ඉන් සුවය ලැබූ බව පසුගිය ජනවාරි 30 වැනිදා ප්‍රකාශයට පත්කෙරුණා.\nපරම්පරා ගණනාවක් භාරත සිනමාවේ ගීත කෝකිලාවිය වූ ලතා මංගේෂ්කාර් හින්දි, මරාටි, බෙංගාලි ඇතුළු ඉන්දීය භාෂා සහ විදේශීය භාෂා 36කින් ගීත දහස් ගණනක් ගායනා කර ඇති අතර, 2001 වසරේදී 'භාරත් රත්න, සම්මානයෙන් පිදුම් ලැබූයේ, ඉන්දියාවේ ඉහළම සිවිල් සම්මානය ලැබූ දෙවන ගායිකාව බවට පත්වෙමින්.\n1929 වසරේ සැප්තැම්බර් 28 වැනිදා ඉන්දෝර්හි දී සංගීතඥ පණ්ඩිත් දීනානාත් මංගේෂ්කාර් සහ ෂෙවන්තිට දාව උපත ලද හේමා මංගේෂ්කාර් පසුව ලතා මංගේෂ්කාර් බවට පත්වුණා.\nපස් දෙදෙනෙකුගෙන් යුත් පවුලේ වැඩිමහල් දියණිය වූ ඇගේ සොහොයුරියන් වන ආශා බෝස්ලේ ද ඉන්දියාවේ සුප්‍රකට ගායිකාවක්.\n1942 වසරේ කිටී හසාල් නමැති මරාටි චිත්‍රපටයට සිය පළමු ගීතය ගායනා කළ ඇය 1948 වසරේදී හින්දි චිත්‍රපට වෙනුවෙන් ගැයූ ගීත රසිකයන් අතර ඉමහත් ජනප්‍රියත්වයට පත්වුණා\nඇය අභාවප්‍රාප්ත වන විට 92 හැවිරිදි වියෙහි පසුවූවා.\nබොලිවුඩ් සිනමාවේ වැඩිම ගීත ප්‍රමාණයක් ගායනා කර ඇති ලතා මංගෙෂ්කාර්, ගායන කළ ගීත සංඛ්‍යාව 30,000කට අධිකයි.\nඑම ගීත ද ඇය ගායනා කර ඇත්තේ, විවිධ භාෂාවලින් වීම ද සුවිශේෂීයි.\nMohabbatein, Veer-Zaara, Kranti,Woh Jo Hasina ආදී අතිශය ජනප්‍රිය සහ සම්මානවලට පාත්‍ර වූ චිත්‍රපට ගණනාවකට සිය ගායනයෙන් දායකත්වය සැපයූ ඇය ඉන්දීය කලා ලොවෙහි විරුදාවලිය ලැබුවේ 'ඉන්දියාවේ නයිටිංගේල්' යනුවෙන් .\nරසික හදවත්වලට මනා ලෙස ළෙංගතු වූ ලතා මංගෙෂ්කාර් ගායන ජීවිතයට පිවිසෙන්නේ වයස අවුරුදු 13 දී වන අතර, 1942 වසරේ දී ඇයගේ පළමු ගීතය පටිගත වනවා.\nදශක 04ක් පුරා විහිදෙන ඇයගේ ගායන ජීවිතය ඉන්දීය සංගීතයේ සහ සිනමාවේ ස්වර්ණමය යුගයක් ලෙසින් හැඳින්වීමේ කිසිදු දොසක් නැත.\n1950 දශකයේදී ඇය ශංකර් ජයිකිෂන්, නව්ෂාඩ් අලී, එස්.ඩී.බර්මන්, සලිල් චව්ද්‍රි, රවී, කල්‍යාන්ජි - ආනන්ද්ජි, මදන්මෝහන් ආදී සුප්‍රකට සංගීතඥයන් සමග එක්ව රසික හදබැඳ ගත් නිර්මාණ රැසක් ඉදිරිපත් කළා.\nආදර සංධවනි මෙන්ම ශාස්ත්‍රීය ගායනා සහ බජන් ගී පවා මියුරු ස්වරයෙන් ගැයූ ඇය භාරත ස්වර මාධූර්යයේ රැජින සහ ඉන්දියාවේ නයිටීන්ගේල් යන අන්වර්ථ නාමයෙන් ද හඳුන්වනු ලැබුවා.\nමෑත යුගයේ 1990 දශකයේ පවා භාරත සිනමාවට නැතුවම බැරි හඬක් වූ ලතා මංගේෂ්කාර්, ඒ ආර් රහමාන්, නදීම් ශර්වාන්, අනු මලික්, සහ අදේශ් ශ්‍රී වස්ත්‍රා ආදී සංගීතඥයන් සමග ද එක්ව නිර්මාණ ඉදිරිපත් කළා.\nභාරත ගීත කෝකිලාවිය ලතා මංගේෂ්කාර්ගේ වියෝව නිමිත්තෙන් ඉන්දියාවේ දෙදිනක ජාතික ශෝක කාලයක් ප්‍රකාශයට පත් කර තිබෙනවා.\nඅග්‍රාමාත්‍ය නරේන්ද්‍ර මෝදි ප්‍රකාශ කළේ ඇගේ වියෝව ජාතියට පිරවිය නොහැකි අඩුවක් වන අතර, ඉදිරි පරම්පරා වෙත ද ඉන්දීය සංස්කෘතියේ සලකුණක් ලෙස ඇගේ හඬ දෝංකාර දෙනු ඇති බවයි.\nවැඩි විස්තර ;\nඉන්දීය මධුර ස්වරයේ රැජින ලෙස සැලකෙන ප්‍රවීන ගායිකා ලතා මංගේෂ්කාර්ගේ අවසන් කටයුතු අද (06) පස්වරු 6.30 ට මුම්බායි නුවර චත්‍රපති ශිවාජි උද්‍යානයේ දී සිදු කෙරෙන අතර, ඊට අග්‍රාමාත්‍ය නරේන්ද්‍ර මෝදි ද සහභාගි වන බව ඉන්දීය මාධ්‍ය සනාථ කළා.\nවයස අවුරුදු 92 ක්ව සිටියදී ලතා මංගේෂ්කාර් මුම්බායි නුවර පෞද්ගලික රෝහලකදී අද උදෑසන අභාවප්‍රාප්ත වූ අතර ඇය පසුගිය මාසයේ ඊට ඇතුළත් කෙරුණේ කොරෝනා ආසාදනය වීම හේතුවෙන්.\nකෙසේ නමුත් ඇය මියගොස් ඇත්තේ කොරෝනාවෙන් සහ නියුමෝනියාව තත්ත්වයෙන් සුවය ලැබීමෙන් පසුව ද සෞඛ්‍ය තත්ත්වය පිරිහීම හේතුවෙන්.\nඇයගේ වියෝවෙන් සමස්ත ඉන්දීය කලා ක්ෂේත්‍රයම කම්පාවට පත්ව සිටින දින දෙක ශෝක කාලයක් ප්‍රකාශයට පත් කෙරුණා.\nඑමෙන්ම, ඇයට ගරු කිරීමක් ලෙස ජාතික ධජ අඩකුඹු කරන ලෙසයි ඉන්දීය රජය දැනුම් දී ඇත්තේ. කොංග්‍රස් පක්ෂ නායක රාහුල් ගාන්ධි ප්‍රකාශ කළේ ලතා මංගේෂ්කාර්ගේ ස්වර්ණමය ස්වරය අමරණීය වන අතර, එය ජනතා හදවත් තුල රැව්පිලි රැව්දෙනු ඇති බවයි.",
       "URL": "https://www.hirunews.lk/296291/භාරතීය-ගීත-කෝකිලාවිය-දිවි-ගමනට-සමුදෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1373"
}