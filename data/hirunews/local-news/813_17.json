{
       "Source": "hirunews",
       "Timestamp": "Monday, 10 October 2022 - 11:13",
       "Headline": "තිළිණි පියුමාලිගේ ජංගම දුරකතනයක් සොයා ගැනෙයි (වීඩියෝ)",
       "News Content": "රුපියල් කෝටි ගණනක මුදල් වංචා කිරීම සම්බන්ධයෙන් රක්ෂිත බන්ධනාගාරගත කර සිටින තිළිණි පියුමාලි සතුව තිබූ ජංගම දුරකථනයක් බන්ධනාගාර නිලධාරින් විසින් සොයාගෙන තිබෙනවා.\nඒ ඇය රඳවා සිටින වැලිකඩ බන්ධනාගාරයේ කාන්තා අංශයේ ඊයේ (09) පස්වරුවේ සිදුකළ හදිසි සෝදිසියකදීයි.\nබන්ධනාගාර හදිසි ප්‍රතිචාර උපක්‍රමික බලකාය සහ බන්ධනාගාර අධිකාරිවරයා විසින් මේ පිළිබඳ පරීක්ෂණයක් සිදුකරන බවයි බන්ධනාගාර කොමසාරිස් හා මාධ්‍ය ප්‍රකාශක චන්දන ඒකනායක සඳහන් කළේ.\nකොළඹ ලෝක වෙළඳ මධ්‍යස්ථානයේ 34 වන මහලේ සුඛෝපභෝගී කාර්යාලයක් පවත්වාගෙන ගිය මෙම කාන්තාව පසුගියදා අපරාධ පරීක්ෂණ දෙපාර්තමේන්තුව අත්අඩංගුවට ගනු ලැබුවේ රුපියල් මිලියන 226 කට අධික මුදලක් ලබාගෙන ඒවා ආපසු ගෙවීම සඳහා ලබාදුන් චෙක්පත් අගරු වීම සම්බන්ධයෙන් ව්‍යාපාරිකයෙකුගෙන් ලද පැමිණිල්ලකට අනුවයි.\nමේ වනවිට ඇය සමඟ ගණුදෙනු කළ බව කියන පුද්ගලයින් රැසකගේ නම් සඳහන් ලැයිස්තුවක් සමාජ මාධ්‍යයේ සංසරණය වනවා.\nඑහි තමාගේ නමද ඇතුළත් වීම පිළිබඳව ශ්‍රී ලංකා නිදහස් පක්ෂයේ මහ ලේකම් පාර්ලිමේන්තු මන්ත්‍රී දයාසිරි ජයසේකර අද අපරාධ පරීක්ෂණ දෙපාර්තමේන්තුවට පැමිණිලි කිරීමට නියමිතයි.\nසමාජ මාධ්‍ය ප්‍රචාරයන්ට එරෙහිව පාර්ලිමේන්තු මන්ත්‍රී උදය ගම්මන්පිලද ඊයේ එවැනිම පැමිණිල්ලක් සිදුකරනු ලැබුවා.\nමේ අතර තිලිණි පියුමාලිගේ සමාගමේ මුදල් තැන්පත් කිරීම සම්බන්ධයෙන් ප්‍රකාශයක් ලබාගැනීම සඳහා හිටපු ආණ්ඩුකාර අසාද් සාලි හෙට අපරාධ පරීක්ෂණ දෙපාර්තමේන්තුව වෙත කැඳවා තිබෙනවා.\nඅප කළ විමසීමකදී අසාද් සාලි කියා සිටියේ ඉඩමක් විකුණා ලබාගත් රුපියල් ලක්ෂ 80 ක මුදලක් තමන් එම කාන්තාවට ලබාදුන් බවයි.\nවෙනත් ආයතනයක් පවත්වාගෙන යන කාන්තාවක් හරහා තමන් එම මුදල් සැකකාරියට ලබාදුන් බවද හිටපු ආණ්ඩුකාරවරයා සඳහන් කළා.",
       "URL": "https://www.hirunews.lk/317475/තිළිණි-පියුමාලිගේ-ජංගම-දුරකතනයක්-සොයා-ගැනෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=813"
}