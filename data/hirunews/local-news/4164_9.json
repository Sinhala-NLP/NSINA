{
       "Source": "hirunews",
       "Timestamp": "Wednesday, 20 December 2017 - 13:05",
       "Headline": "මඟදී අල්ල ගත්ත සරසවි සිසුවාට කළ දේ",
       "News Content": "පේරාදෙණිය විශ්වවිද්‍යාලයේ ශාස්ත්‍ර පීඨයේ පළමු වසරේ ඉගෙනුම ලබන සිසුවෙකුට නවක වදය ලබාදීමේ සිද්ධිය සම්බන්ධයෙන් පොලීසිය විමර්ශනයක් ආරම්භ කර තිබෙනවා.\nමෙලෙස නවක වදයට ලක්ව ඇත්තේ දියතලාව ප්‍රදේශයේ පදිංචි සිසුවෙකු වන අතර, ඔහු මේ වනවිට පේරාදෙණිය ශික්ෂණ රෝහලේ නේවාසිකව ප්‍රතිකාර ලබන බවයි පොලීසිය සදහන් කළේ.\nනවක වදයට ලක්වීම හේතුවෙන් ඔහු දැඩි ලෙස මානසික පීඩනයට ලක්ව ඇති බව වෛද්‍ය වාර්තාවෙන් අනාවරණ වී තිබෙනවා.\nමොහු පසුගිය සති අන්තයේ නිවාඩුවට සිය නිවස බලා ගොස් ඉකුත් 16 වනදා යළි විශ්වවිද්‍යාලයට පැමිණෙමින් සිටියදී ගලහ මංසන්ධියේදී ශාස්ත්‍ර පීඨයේ ජ්‍යෙෂ්ඨ සිසුන් තුන්දෙනෙකු ඔහුව ග්‍රහණයට ගෙන තිබෙනවා.\nඅනතුරුව සිසුවා විශ්වවිද්‍යාල භූමියේ ජනශුන්‍ය ප්‍රදේශයකට රැගෙන ගොස් දරුණු ලෙස නවක වදයට ලක් කර ඇති බවයි පොලීසිය සදහන් කළේ.\nඑහිදී සිහිසුන් තත්ත්වයට පත් වූ සිසුවාව, ජ්‍යෙෂ්ඨ සිසුන් ත්‍රිරෝද රථයකින් මහනුවර පෞද්ගලික රෝහලක් වෙත ඇතුළත් කර ඇත්තේ තමන් සමග ඉගෙනුම මිතුරා හදිසියේ රෝගී වූ බව පවසමින්.\nකෙසේ වෙතත්, මේ පිලිබදව රෝහල් පාලනාධිකාරිය විශ්වවිද්‍යාල පාලනාධිකාරිය දැනුවත් කර ඇති අතර, ඉන් අනතුරුවයි නවක වදයට ලක්වූ සිසුවා පේරාදෙණිය ශික්ෂණ රෝහලට ඇතුළත් කර ඇත්තේ.\nඅදාළ සිසුවා සිද්ධිය පිළිබදව ප්‍රකාශයක් පවා ලබා ගත නොහැකි අන්දමට මානසික පීඩනයට ලක්ව ඇති අතර නවක වදය ලබාදුන් ශිෂ්‍යයින් හදුනා ගැනීම සදහා පොලීසියේ ද සහාය ලැබී ඇති බවයි විශ්වවිද්‍යාලයේ ප්‍රධාන විනය පාලක ආචාර්ය ගාමිණී හිටිනායක හිරු ප්‍රවෘත්ති අංශයට කියා සිටියේ.\nකෙසේ වෙතත්, පේරාදෙණිය විශ්වවිද්‍යාලයේ මහා ශිෂ්‍ය සංගමයේ සභාපති නිපුන සංකල්ප හිරු ප්‍රවෘත්ති අංශයට සදහන් කළේ කිසිදු ආකාරයක නවක වදය ලබාදීමක් සම්බන්ධයෙන් තොරතුරු වාර්තා නොවන බවයි.\nඅදාළ සිසුවා හදිසි රෝගී තත්ත්වයක් හේතුවෙන් රෝහල් ගත කර ඇති බව ද ඔහු කියා සිටියා.",
       "URL": "https://www.hirunews.lk/178864/මඟදී-අල්ල-ගත්ත-සරසවි-සිසුවාට-කළ-දේ",
       "Category": "Local News",
       "Parent URL": "https://www.hirunews.lk/local-news.php?pageID=4164"
}