{
       "Source": "hirunews",
       "Timestamp": "Sunday, 21 October 2018 - 6:29",
       "Headline": "වන අලි දෙදෙනෙකු දුම්රියට බිලි -  දුම්රියත් පිලී පනී (ඡායාරූප)",
       "News Content": "අඹන්පොලදී සහ පළුගස්වැවදී දුම්රියේ ගැටීමෙන් වන අලි දෙදෙනෙකු මියගොස් තිබෙනවා.\nපිලීපැනීමක් නිසා මඩකලපුව දුම්රිය මාර්ගයේ දුම්රිය ධාවනයද කැකිරාවට පමණක් සීමා වන බවයි ප්‍රධාන පාලක මැදිරිය සඳහන් කළේ.\nකොළඹ සිට කන්කසන්තුරේ දක්වා ධාවනය වූ දුම්රියේ ඊයේ රාත්‍රියේ අඹන්පොලදී වන අලින් දෙදෙනෙකු ගැටී තිබෙනවා.\nඉන් එක් වන අලියෙකු මියගොස් ඇති අතර, අනෙක් වන අලියා බරපතල තුවාල ලබා ඇති බව සඳහන්.\nමේ අතර, කොළඹ සිට මඩකලපුව බලා ධාවනය වූ මීනගයා දුම්රියේ පළුගස්වැවදී තවත් වන අලියෙකු ගැටී තිබෙනවා.\nඑම වන අලියාද මියගොස් ඇති අතර, දුම්රියද පිලී පැන ඇති බවයිි ප්‍රධාන පාලක මැදිරිය සඳහන් කළේ.\nමේ හේතුවෙන් එම මාර්ගයේ කොළඹ සිට ධාවනය වන සියලූ දුම්රිය කැකිරාව දුම්රිය ස්ථානයට පමණක් සීමා වනවා.\nමේ අතර, මේ වසරේ ගත වු මාස 10 තුළ දුම්රියේ ගැටී වනඅලි 10 දෙනෙකු ජීවිතක්ෂයට පත්ව ඇති බව දුම්රිය දෙපාර්තමේන්තුව ප්‍රකාශ කළා.\nපසුගිය 09 වැනිදා වැලිකන්ද සහ පූනෑව අතරතුරදී දුම්රියක ගැටී වන අලියෙකු ජීවිතක්ෂයට පත්වුණා.\nඑමෙන්ම, හබරණ සහ පළුගස්වැව අතර මාර්ගයේදී ඉන්ධන ප්‍රවාහන දුම්රියක ගැටී වනඅලීන් 4 දෙනෙකු ජීවිතක්ෂයට පත් වූයේ පසුගිය මස 18 වනදායි.\nපසුගිය 6 වනදා රාත්‍රියේ ද පොළොන්නරුව - වැලිකන්ද - නාමල්ගමදී වන අලි තුන්දෙනෙකු දුම්රියේ ගැටී ජීවිතක්ෂයට පත්වුණා.\nඑමෙන්ම, දුම්රිය මාර්ගයේ වන අලි ගැටීම් සිදුවන ස්ථාන නිරීක්ෂණය කිරීම සදහා පත් කළ කමිටුව ඊට අදාළව නිර්දේශ 5 ක් මීට පෙර යෝජනා කර තිබුණා.\nඡායාරූප - හබරණ සංජය මදුෂාන්",
       "URL": "https://www.hirunews.lk/202574/වන-අලි-දෙදෙනෙකු-දුම්රියට-බිලි-දුම්රියත්-පිලී-පනී-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=3689"
}