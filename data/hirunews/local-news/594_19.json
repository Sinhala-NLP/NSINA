{
       "Source": "hirunews",
       "Timestamp": "Wednesday, 18 January 2023 - 9:19",
       "Headline": "කන්ජිපානි ඉම්රාන්ගේ මත්ද්‍රව්‍ය සහ අපරාධ ජාලය මෙහෙයවූ පුද්ගලයෙකු අත්අඩංගුවට",
       "News Content": "මහා පරිමාණ මත්ද්‍රව්‍ය ජාවාරම්කරුවෙකු සහ සංවිධානාත්මක අපරාධකරුවකු වන කන්ජිපානි ඉම්රාන්ගේ සෘජු මෙහෙයවීමෙන් කොළඹ ප්‍රදේශයේ විවිධ වෙඩි තැබීම් හා මනුෂ්‍ය ඝාතන සිදුකළ පුද්ගලයෙකු අත්අඩංගුවට ගෙන තිබෙනවා.\nපොලිස් විශේෂ කාර්ය බලකාය කෙසෙල්වත්ත අක්බාර් පටුමඟ ප්‍රදේශයේ ඊයේ සිදු කළ වැටලීමක දී මෙලෙස මත්ද්‍රව්‍ය සමග අත්අඩංගුවට ගෙන ඇත්තේ 41 හැවිරිදි කොළඹ 12 ප්‍රදේශයේ පදිංචිකරුවෙක්.\n2018 වසරේ බොරැල්ල ප්‍රදේශයේදි පුද්ගලයෙකු ඝාතනය කිරීම, ජුම්මා මස්ජිත් පාර ප්‍රදේශයේදී පුද්ගලයෙකු ඝාතනයට තැත් කිරීම, ලක්ෂිත සෙවන මහල් නිවාස සංකීර්ණය අසල දී පුද්ගලයෙකු ඝාතනයට තැත් කිරීම, ජුම්මා මස්ජිත් පාර ප්‍රදේශයේදී පුද්ගලයෙකුට වෙඩි තැබීම, ග්‍රෑන්ඩ්පාස් ප්‍රදේශයේදී පුද්ගලයෙකු වෙඩි තබා ඝාතනයට තැත් කිරීම සහ 2019 වසරේ දී හෙරෝයින් මිලිග්‍රෑම් 6150ක් සහ අත්බෝම්බයක් සන්තකයේ තබා ගැනීම මොහුට එරෙහි ව පවතින චෝදනා යි.\nඑමෙන්ම විදෙස්ගත ව සිටින නීති විරෝධී මත්ද්‍රව්‍ය ජාවාරම්කරුවෙකු හා සංවිධානාත්මක අපරාධකරුවෙකු වන මධුශාන් ආබෲ සහ නදීෂ් කුමාර හෙවත් බබා නමැත්තාගේ මෙරට මත්ද්‍රව්‍ය ජාලය මෙහෙයවූ පුද්ගලයෙකු අහුන්ගල්ල ප්‍රදේශයේදී අත්අඩංගුවට ගෙන තිබෙනවා.\nමේ අතර පසුගිය වසරේ දෙසැම්බර් මස 18 වනදා හංවැල්ල ප්‍රදේශයේදී පුද්ගලයෙකුට වෙඩි තැබීම සඳහා සැකකරුවන්ට යතුරුපැදියක් ගෙනවිත් භාර දුන් පුද්ගලයකු අත්අඩංගුවට ගෙන තිබෙනවා.\n24 හැවිරිදි සැකකරු විදේශ රටක සිට මෙහෙයවනු ලබන සංවිධාන්තම අපරාධ කණ්ඩායමක සාමාජිකයෙකු බවද විමර්ශනවලදී අනාවරණය වුණා.",
       "URL": "https://www.hirunews.lk/325309/කන්ජිපානි-ඉම්රාන්ගේ-මත්ද්‍රව්‍ය-සහ-අපරාධ-ජාලය-මෙහෙයවූ-පුද්ගලයෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=594"
}