{
       "Source": "hirunews",
       "Timestamp": "Monday, 09 January 2023 - 7:27",
       "Headline": "නිදහස් පක්ෂයේ ඇමතිකම් ගත් පිරිස සහ චන්ද්‍රිකා අතර සාකච්ඡාවක්",
       "News Content": "ශ්‍රී ලංකා නිදහස් පක්ෂයේ අමාත්‍ය ධුර භාරගත් කණ්ඩායම සහ පක්ෂයේ අනුශාසක හිටපු ජනාධිපතිනි චන්ද්‍රිකා බන්ඩාරණායක කුමාරණතුංග අතර සාකච්ඡාවක් පවත්වා තිබෙනවා.\nගාලු මුවදොර බණ්ඩාරනායක පිළිරුව අභියස දී ඊයේ (08) පැවති දිවංගත අග්‍රාමාත්‍ය එස්.ඩබ්ලිව්.ආර්.ඩී බණ්ඩාරනායකයන්ගේ 124 වන ජන්ම දින සැමරුමෙන් අනතුරුව හිටපු ජනාධිපතිවරියගේ ටොරින්ටන්හි පිහිටි නිවසේ දී මෙම සාකච්ඡාව පවත්වා ඇති බව වාර්තා වන්නේ.\nඊට අමාත්‍ය ධූර බාරගත් නිමල් සිරිපාල ද සිල්වා, මහින්ද අමරවීර, පාර්ලිමේන්තු මන්ත්‍රීවරුන් වන ජගත් පුෂ්පකුමාර, ලසන්ත අලගියවන්න, චාමර සම්පත් දසනායක මෙන්ම නිදහස් පක්ෂයේ ජාතික සංවිධායක පාර්ලිමේන්තු මන්ත්‍රී දුමින්ද දිසානායක ද එක්ව තිබෙනවා.\nපැය එකහමාරක කාලයක් පැවති මෙම සාකච්ඡාවේ දී පළාත් පාලන ඡන්ද විමසීම සම්බන්ධයෙන් සාකච්ඡා කර ඇති බවයි වාර්තා වන්නේ.\nමේ අතර ශ්‍රී ලංකා නිදහස් පක්ෂය ඇතුළු හවුල්කාර පක්ෂ ඉදිරි පළාත් පාලන ඡන්ද විමසීම සඳහා ජනතා නිදහස් සන්ධානය නමින් පහන ලකුණින් ඉදිරිපත් වන බව පක්ෂයේ ජ්‍යේෂ්ඨ උප සභාපති පාර්ලිමේන්තු මන්ත්‍රී ශාන් විජයලාල් ද සිල්වා ප්‍රකාශ කළා.\nඒ ඊයේ (08) පක්ෂ ක්‍රියාකාරීන් පිරිසක් හමුවූ අවස්ථාවේ දීයි.",
       "URL": "https://www.hirunews.lk/324596/නිදහස්-පක්ෂයේ-ඇමතිකම්-ගත්-පිරිස-සහ-චන්ද්‍රිකා-අතර-සාකච්ඡාවක්",
       "Category": "Local News",
       "Parent URL": "https://www.hirunews.lk/local-news.php?pageID=614"
}