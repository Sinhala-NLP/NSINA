{
       "Source": "hirunews",
       "Timestamp": "Wednesday, 20 October 2021 - 11:03",
       "Headline": "කුෂිනගර් ජාත්‍යන්තර ගුවන් තොටුපොළ විවෘත වේ (වීඩියෝ)",
       "News Content": "කුසිනාරා හෙවත් කුෂිනගර් ජාත්‍යන්තර ගුවන් තොටුපල ඉන්දීය අග්‍රාමාත්‍ය නරේන්ද්‍ර මෝදි විසින් අද පෙරවරුවේ විවෘත කරනු ලැබුවා. එම අවස්ථාවට උත්තර් ප්‍රදේශ් මහඇමති යෝගි ආදිත්‍යනාත් ඇතුළු එරට ඉහළ පෙළේ දේශපාලනඥයින් රැසක් ද එක්ව සිටියා.\nමෙම ගුවන් තොටුපළ විවෘත කිරීම සංකේතවත් කරමින්  මහා සංඝරත්නය 95 නමක් සහ අමාත්‍ය නාමල් රාජපක්ෂ ඇතුළු ඇමතිවරුන් පිරිසක් රැගෙන අද අලුයම කටුනායක ජාත්‍යන්තර ගුවන් තොටුපළින් පිටත්ව ගිය ශ්‍රී ලන්කන් ගුවන් සේවයට අයත් යූ.එල්. 1147  දරණ යානය එහි පළමු ජාත්‍යන්තර ගුවන් යානය ලෙස කුෂි නගර් ගුවන් තොටුපළට ගොඩබස්වා තිබෙනවා.\nඅද විවෘත කෙරුණු කුෂිනගර් ගුවන් තොටුපළ සැලකෙන්නේ ඉන්දියාවේ 29 වන ජාත්‍යන්තර ගුවන් තොටුපල ලෙසයි.\nකුෂිනගර් වෙත පළමු ගුවන් ගමන සිදුකෙරුණු අවස්ථාවේදී එහි සිටි පිරිසට සුබ පැතීම සඳහා මෙරට ඉන්දීය මහකොමසාරිස් ගෝපාල් බාග්ලේ ද කටුනායක ජාත්‍යන්තර ගුවන් තොටුපළ වෙත පැමිණ සිටියා.\nවස්කඩුව - රාජ්ගුරු ශ්‍රී සුභූති විහාරස්ථානයේ තැන්පත් කර තිබූ කපිල වස්තුපුර සර්වඥ ධාතුන් වහන්සේලා ද අද දිනයේදී ඉන්දියාවට වැඩම කළ අතර එය අද සහ හෙට යන දෙදින තුළ කුශිනගර් හි බැතිමතුන්ට වන්දනා කිරීමට අවස්ථාව ලබාදී තිබෙනවා.\n22 වැනි දා දක්වා බරණැස දක්වා එම සර්වඥ ධාතුන් වහන්සේ වැඩම කිරීමට නියමිතයි.\nකුෂිනගර් ජාත්‍යන්තර ගුවන් තොටුපොළ විවෘත කිරීමෙන් අනතුරුව ඉන්දීය අග්‍රාමාත්‍යවරයා බුදුරජාණන් වහන්සේ පිරිනිවන් මංචකය වෙත ගොස් ආගමික වතාවත්වල ද නිරතවුණා.\nමුහුදු මට්ටමින් අඩි 261ක උසකින් පිහිටා ඇති කුෂිනගර් ජාත්‍යන්තර ගුවන් තොටුපොළ එක් ධාවන පථයකින් යුක්ත වන අතර, බෝයිං 737 වර්ගයේ ගුවන් යානාද ගොඩබැස්විය හැකි අයුරින් නිර්මාණය කර තිබෙනවා.\nමෙය විවෘත කිරීමත් සමඟ බෞද්ධ බැතිමතුන්ට නවදිල්ලිය හරහා නොගොස් ඍජුවම කුසිනාරාව වෙත ළඟාවීමට ඉඩ සැලසෙනු ඇති.",
       "URL": "https://www.hirunews.lk/285509/කුෂිනගර්-ජාත්‍යන්තර-ගුවන්-තොටුපොළ-විවෘත-වේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1617"
}