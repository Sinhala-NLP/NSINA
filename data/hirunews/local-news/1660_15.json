{
       "Source": "hirunews",
       "Timestamp": "Wednesday, 29 September 2021 - 19:47",
       "Headline": "වී මිල තීරණය කිරීමට මෝල් හිමියන්ට හැකියාවක් නැහැ - අමාත්‍ය මහින්දානන්ද (වීඩියෝ)",
       "News Content": "වී මිල තීරණය කිරීමට මෝල් හිමියන්ට හැකියාවක් නොමැති අතර, එය සිදුකරනු ලබන්නේ රජය විසින් පමණක් බව කෘෂිකර්ම අමාත්‍ය මහින්දානන්ද අලුත්ගමගේ ප්‍රකාශ කළා.\nඒ, මහ පරිමාණ වී මෝල් හිමියෙකු වන ඩඩ්ලි සිරිසේන ඊයේ සිදුකළ ප්‍රකාශයකට පිළිතුරු ලබාදෙමින්.\nසහල් සඳහා පනවා තිබූ පාලන මිල ඉවත් කිරීමට අමාත්‍ය මණ්ඩලය පෙරේදා තීරණය කළ  නමුත්, ඊට අදාළ ගැසට් නිවේදනය මේ දක්වා නිකුත් කර නැහැ.\nකෙසේ වෙතත්, ඊයේ මාධ්‍ය හමුවක් කැදවමින් ව්‍යාපාරික ඩඩ්ලි සිරිසේන, මෝල් හිමියන් ඉදිරියේදී සහල් සහ වී අලෙවි කරන නව මිල ගණන් ප්‍රකාශයට පත් කළා.\nඔහුගේ ප්‍රකාශයට කෘෂිකර්ම අමාත්‍ය මහින්දානන්ද අලුත්ගමගේ කොළඹ අද පැවති මාධ්‍ය හමුවකදී ප්‍රතිචාර දක්වා සිටියා. එහිදී අමාත්‍යවරයා කියා සිටියේ ව්‍යාපාරික ඩඩ්ලි සිරිසේනට මෙරට සහල්වල මිල තීරණය කළ නොහැකි බවයි.\nඅමාත්‍යවරයා එලෙස ප්‍රකාශ කළද දිවයිනේ බොහෝ ප්‍රදේශවල සහල් අලෙවි වූයේ ඩඩ්ලි සිරිසේන ඊයේ ප්‍රකාශ කළ මිල ගණන් යටතේයි.\nමේ අතර කිරිපිටි ලබාගැනීම සඳහාද දිවයිනේ ප්‍රදේශ රැසකම පෝලිම් දක්නට ලැබුණා.\nඑසේම නිෂ්පාදන කටයුතු සිදුකරගැනීම සඳහා ප්‍රමාණවත් සිමෙන්ති වෙළඳපොල තුළ නොමැති බවටද පුද්ගලයින් මෙන්ම වෙළඳසැල් හිමියන්ද පවසනවා.",
       "URL": "https://www.hirunews.lk/283594/වී-මිල-තීරණය-කිරීමට-මෝල්-හිමියන්ට-හැකියාවක්-නැහැ-අමාත්‍ය-මහින්දානන්ද-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1660"
}