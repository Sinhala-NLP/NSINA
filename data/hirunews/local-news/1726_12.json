{
       "Source": "hirunews",
       "Timestamp": "Saturday, 28 August 2021 - 10:22",
       "Headline": "කොළඹ නගරයේ ව්‍යාප්ත වන්නේ සියයට සියයක් ම ඩෙල්ටා ප්‍රභේදයයි (වීඩියෝ)",
       "News Content": "මෙරටින් වාර්තා වූ ඩෙල්ටා ප්‍රභේදය ආසාදිතයින්ගේ ගණන 292 දක්වා ඉහළ ගොස් තිබෙනවා.\nජයවර්ධනපුර විශ්වවිද්‍යාලයේ නවතම දත්ත වාර්තා සඳහන් කරන්නේ, මෙම ඩෙල්ටා ප්‍රභේදයේ ව්‍යාප්තිය කොළඹ දිස්ත්‍රික්කය තුළ ශීඝ්‍රයෙන් සිදුවන බවයි.\nඑමෙන්ම කොළඹ නගරය තුළ සියයට සියයකින් පැතිර යන්නේ කොරෝනා ඩෙල්ටා ප්‍රභේදය බවත් ශ්‍රී ජයවර්ධනපුර විශ්වවිද්‍යාලයේ ආසාත්මිකතා ප්‍රතිශක්තිවේද සහ ශල්‍ය ජෛව විද්‍යා අධ්‍යයන අංශය සිදුකළ නවතම පරීක්ෂණයකින් අනාවරණ වී තිබෙනවා.\nඑමෙන්ම, දිවයිනේ සෙසු ප්‍රදේශවල ද ඇල්ෆා ප්‍රභේදය අභිබවා ඩෙල්ටා ප්‍රභේදය පැතිර යමින් පවතින බව මෙම පරීක්ෂණ වාර්තාවේ සඳහන්.\nමහාචාර්ය නිීලිකා මලවිගේ සහ ආචාර්ය චන්දිම ජීවන්දරගේ ප්‍රධානත්වයෙන් යුත් පර්යේෂණ කණ්ඩායම සිදුකළ මෙම පරීක්ෂණය මගින් වැඩිදුරටත් අනාවරණ කර ඇත්තේ, ශ්‍රී ලංකාව තුළ අලුතින් පැතිර යන්නේ සුපර් ඩෙල්ටා ප්‍රභේදයක් විය හැකි බවයි.\nජයවර්ධනපුර සරසවියට ලද සාම්පල පරීක්ෂා කිරීමේ දී නව ඩෙල්ටා ආසාදිතයින් 292 දෙනෙකු මේ වනවිට හඳුනාගෙන තිබෙනවා.\nමෙම වර්තාව පිළිබඳව අප කළ විමසීමකට ප්‍රතිචාර දැක්වූ ශ්‍රී ජයවර්ධනපුර විශ්වවිද්‍යාලයේ ආසාත්මිකතා ප්‍රතිශක්ති විද්‍යාව සහ සෛල ජෛව විද්‍යායතනයේ අධ්‍යක්ෂ ආචාර්ය චන්දිම ජීවන්දර කියා සිටියේ මෙරට ප්‍රතිශක්තීකරණ එන්නත් වැඩපිළිවෙල සියයට 80 ක ඉලක්කයට පැමිණි පසු සැප්තැම්බර් අවසානය පමණ වනවිට රෝගයේ යම් පාලනයක් බලාපොරොත්තු විය හැකි බවයි.",
       "URL": "https://www.hirunews.lk/280776/කොළඹ-නගරයේ-ව්‍යාප්ත-වන්නේ-සියයට-සියයක්-ම-ඩෙල්ටා-ප්‍රභේදයයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1726"
}