{
       "Source": "hirunews",
       "Timestamp": "Friday, 03 March 2017 - 12:48",
       "Headline": "ආණ්ඩුවේ තවත් සැලසුමක් ගැන රංජිත් සොයිසා හෙළිකරයි",
       "News Content": "අධිවේගී මාර්ග පෞද්ගලීකරණය කිරීම සඳහා යහපාලන ආණ්ඩුව සැලසුම් කරමින් සිටින බව ජාතික සම්පත් සුරැකීමේ මධ්‍යස්ථානය පවසනවා.\nනාරාහේන්පිට අභයාරාමයේ අද (03) උදෑසන පැවති මාධ්‍ය හමුවකට එක්වෙමින් ඒකාබද්ධ විපක්ෂය නියෝජනය කරන පාර්ලිමේන්තු මන්ත්‍රී රංජිත් සොයිසා මේ බව කියා සිටියා.\n‘‘අපි හෙලිදරව් කරා රාජ්‍ය ආයතන 34 ක් මේ වනවිට පෞද්ගලීකරණය කිරීමට ආණ්ඩුව සියලූ විධිවිධාන සකස් කරලා අවසානයි කියලා. එහි අලූත්ම ප්‍රවෘත්තිය තමයි 35 වැනි රාජ්‍ය ආයතනයත් ඒ ලැයිස්තුවට එකතු වුණා. ඒ වෙන මොකවත් නෙවෙයි දකුණු අධිවේගී මාර්ගය. 2016 දෙසැම්බර් මාසේ දිනක ආදායම රුපියල් තුන්කෝටි අසූ ලක්ෂයට එහා ගිය ආදායමක් දකුණු අධිවේගී මාර්ගයෙන් රාජ්‍ය භාණ්ඩාගාරයට, රාජ්‍ය අරමුදලට ලැබිලා තිබුණා. දැන් ගිය සතියේ මේ සූදානම් වෙනවා දකුණු අධිවේගී මාර්ගය ඇතුළු අධිවේගී මාර්ග, කළමනාකරණය කිරීම සඳහා වෙනම මූල්‍ය ආයතනයක් පිහිටුවලා එය පෞද්ගලීකරණය කිරීමේ නිර්ලජ්ජිත උත්සාහයකට මේ ඊනියා යහපාලන ආණ්ඩුව දැන් ගමන් කරමින් ඉන්නවා. රට කෑවේ රට විනාශ කරේ රට ණය කෙරුවේ රාජපක්ෂ ආණ්ඩුව කියලා අපිට චෝදනා එල්ල කරන මේ ආණ්ඩුවේ ඇතැම් නායකයෝ අද මේ වනවිට සියලූ රාජ්‍ය සම්පත් විකුණා දැමීමේ තත්ත්වයකට ගිහිල්ලා තියෙනවා. ’’",
       "URL": "https://www.hirunews.lk/155950/ආණ්ඩුවේ-තවත්-සැලසුමක්-ගැන-රංජිත්-සොයිසා-හෙළිකරයි",
       "Category": "Local News",
       "Parent URL": "https://www.hirunews.lk/local-news.php?pageID=4633"
}