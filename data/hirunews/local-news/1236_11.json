{
       "Source": "hirunews",
       "Timestamp": "Monday, 11 April 2022 - 19:12",
       "Headline": "අයි.එම්.එෆ් ණය ගන්නත් දේශපාලන සංහිඳියාවක් අවශ්‍ය බවට මතයක්",
       "News Content": "විපක්ෂ දේශපාලන පක්ෂ ඇතුලු මෙරට සියලු පාර්ශවකරුවන්ගේ සහතිකවීමකින් තොරව ශ්‍රී ලංකාව සඳහා කඩිනම් ණය වැඩසටහනකට එකඟවීමට ජාත්‍යන්තර මූල්‍ය අරමුදල මැලිවනු ඇතැයි ජාත්‍යන්තර වෙළඳපොල විශ්ලේෂණ ආයතනයක් පවසනවා.\nසිටි ගෲප් ග්ලෝබල් මාකට්ස් හෙවත් ගෝලීය වෙළඳපොල පිළිබඳ සිටි සමූහයේ ආසියා පැසිෆික් කලාපීය ප්‍රධාන ආර්ථික විද්‍යාඥවරිය වන ජොඈනා චුවා කියා සිටියේ ජාත්‍යන්තර මූල්‍ය අරමුදලේ ණය වැඩසටහනකට සම්බන්ධ දැඩි කොන්දේසි ක්‍රියාත්මක කරලීම සඳහා පුළුල් දේශපාලන සහයක් අවශ්‍ය වන බවයි.\nවත්මන් වාතාවරණය යටතේ එය අභියෝගකාරී වන බව ඇය සඳහන් කළා.\nසිටි සමූහයේ ආර්ථික විද්‍යාඥවරිය වැඩිදුරටත් කියා සිටියේ මහ බැංකුව මගින් අසාමාන්‍ය ලෙස පොලී අනුපාත ඉහළ නැංවීම මගින් යම් විශ්වසනීයත්වයක් ගොඩනංවා ඇති බවයි.\nකෙසේ නමුත් දේශපාලනමය අර්බුදයක් පවතින විට එය, ණය පැහැර හැරීමේ අවදානම තුරන් කිරීමට ප්‍රමාණවත් නොවන බව ඇය අවධාරණය කළා.\nමේ හේතුවෙන් ශ්‍රී ලංකාවේ ණය නොගෙවීමේ අවදානම ඉහළ මට්ටමක පවතින බවයි ඇය සඳහන් කළේ.\nඅප්‍රේල් 18 වනදා ගෙවීමට නියමිත ණය කුවිතාන්සි පියවීම සඳහා ඩොලර් බිලියන 2කට අඩු මෙරට සංචිත ප්‍රමාණවත් නොවන බවද සිටි සමූහයේ ආසියා පැසිෆික් කලාපීය ප්‍රධාන ආර්ථික විද්‍යාඥවරිය වන ජොඈනා චුවා වැඩිදුරටත් සඳහන් කළා.\nදැනට පවතින සංචිත චීනය, ඉන්දියාව සහ බංග්ලාදේශය සමඟ පවතින විනිමය හුවමාරු ණය පියවීමට ද ප්‍රමාණවත් නොවන බවයි ඇය කියා සිටියේ.",
       "URL": "https://www.hirunews.lk/301746/අයි-එම්-එෆ්-ණය-ගන්නත්-දේශපාලන-සංහිඳියාවක්-අවශ්‍ය-බවට-මතයක්",
       "Category": "Local News",
       "Parent URL": "https://www.hirunews.lk/local-news.php?pageID=1236"
}