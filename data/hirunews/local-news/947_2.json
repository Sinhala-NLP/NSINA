{
       "Source": "hirunews",
       "Timestamp": "Friday, 12 August 2022 - 15:54",
       "Headline": "ශ්‍රී ලංකා ආයෝජන මණ්ඩලයෙන් ප්ලාස්ටික් ප්‍රතිචක්ක්‍රීකරණ ආයතනයක් (වීඩියෝ)",
       "News Content": "ප්ලාස්ටික් මේ වනවිට මෙරට පමණක් නොව මුළු ලෝකයේම පරිසරයට තර්ජනයක් වී හමාරයි.\nඉවත ලන ප්ලාස්ටික්වලින් ඩොලර් උපයා ගත හැකි බව පැවසුවහොත් එය බොහෝ දෙනෙකු විශ්වාස නොකරන කරුණක් වනු ඇති.\nවසරක් තුළ ලොවපුරා ජනතාව භාවිතයට ගන්නා ප්ලාස්ටික් ජල බෝතල් ප්‍රමාණය බිලියන හාරසිය අසූ එකකටත් අධික යි.\nදෛනික ව සෑම විනාඩියකම අ‍ලෙවි වන ප්ලාස්ටික් ජල බෝතල් ප්‍රමාණය මිලියනයකට අධික යි.\nපසුගිය වසරට සාපේක්ෂව මේ වසර වනවිට එම අගය සියයට විස්සකින් ඉහළ ගොස් තිබීමත් බරපතළ කරුණක්.\nමහ සයුරට වසරකට බැහැර කරන ප්ලාස්ටික් ප්‍රමාණය බරින් ටොන් මිලියන දහතුනක් පමණ වන අතර, සාගර ජීවින් හා සාගර පද්ධතියම ඒ වෙනුවෙන් දැඩි තර්ජනයකට මුහුණ පා තිබෙනවා.\nඑවන් මොහොතක ඉවතලන ප්ලාස්ටික් බෝතල් ප්‍රතිචක්‍රීකරණය කර විවිධ නිෂ්පාදන අපනයනය කර රටට විදේශීය විනිමය උපයන ශ්‍රී ලාංකික ව්‍යවසායක ආයතනයක් පිළිබඳ තොරතුරු වාර්තා වනවා.\nECO SPINDLES පුද්ගලික සමාගම ආරම්භ කර දැනට වසර 3ක්.\nහොරණ අපනයන සැකසුම් කලාපයේ පිහිටා තිබේන මෙම ප්‍රතිචක්‍රීකරණ කම්හල ශ්‍රී ලංකා ආයෝජන මණ්ඩලය යටතේ පාලනය වනවා.\nරට පුරා විහිදී ඇති ජල බෝතල් රුස් කර ගන්නා මධ්‍යස්ථාන 18ක් මගින් එක් රුස් කර ගන්නා ජල බෝතල් ප්‍රතිචක්‍රීකරන මධ්‍යස්ථාන 04කට යවන අතර එලෙස මසකට එකතුවන ජල බොතල් ප්‍රමාණය මිලියන දහයක් පමණ වනවා.\nඑම ප්‍රමාණය බරින් මෙට්‍රක් ටොන් 250ත් 300ත් පමණ වනවා.\nදිවයින පුරා ස්ථාපනය කර ඇති ජල බොතල් ප්‍රතිචක්‍රීකරන බඳුන් ප්‍රමාණය 525ත් වන අතර බස්නාහිර පළාත තුළ බඳුන් 459ක් මගින් දෛනික ව විශාල ප්ලාස්ටික් ජල බොතල් ප්‍රමාණයක් එකතු කර ගැනෙනවා.",
       "URL": "https://www.hirunews.lk/312555/ශ්‍රී-ලංකා-ආයෝජන-මණ්ඩලයෙන්-ප්ලාස්ටික්-ප්‍රතිචක්ක්‍රීකරණ-ආයතනයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=947"
}