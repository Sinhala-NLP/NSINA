{
       "Source": "hirunews",
       "Timestamp": "Monday, 10 April 2023 - 10:11",
       "Headline": "දෙවියන්ටත් වැඩ ඉන්න නීරස වූ කතරගම පුදබිම - බැතිමතුන්ගෙන් මැසිවිලි (වීඩියෝ)",
       "News Content": "රුහුණු මහා කතරගම පුදබිම යනු දෙස් විදෙස් බැතිමතුන් පැමිණෙන, හින්දු - බෞද්ධ බැතිමතුන්ගේ පමණක් නොව විදේශිකයින්ගේ ද ගෞරවයට පාත්‍ර වූ පුදබිමක් බවට නොරහසක්.\nඑහෙත් මෙම පුදබිම වෙත පැමිණෙන බැතිමතුන්ගෙන් වැඩිම පිරිසක් පැමිණෙන්නේ බස් රථවලින් වන අතර කතරගමට ඇති එකම බස් රථ ගාල වසර 05 ක පමණ සිට දැඩි ලෙස අබලන් වී ඇති බවටයි ප්‍රදේශවාසීන් මැසිවිලි නගන්නේ.\nමෙම බස් රථ ගාල ඌව පළාත් මාර්ගස්ථ මගී ප්‍රවාහන අධිකාරිය යටතේ පාලනය වන්නක්.\nමෙය පිරිසිදු කිරීම වැනි කටයුතුවල වගකීම බැරව ඇත්තේ කතරගම ප්‍රදේශීය සභාවටයි.\nඑහෙත් වගකිය යුතු බලධාරින්ගේ දෑස් මර නින්දේ සැතපෙද්දී මේ වන විට මෙම බස් රථ ගාලේ මගීන්ට සෙවණ දෙන ගොඩනැගිලි සහ ඒවායේ වහල ද දිරාපත්ව ගරා වැටෙමින් තිබෙන අයුරු දැකිය හැකියි.\nරටක සංචාරක කර්මාන්තයට විශාල වශයෙන් අත්වාරු සපයන මෙම පූජනීය ස්ථානයට පැමිණෙන සංචාරක බස් රථ සඳහා අදාළ බස් නැවතුම්පොළෙහි ගාල් කර තැබිය නොහැකි තත්ත්වයක් උදා වී ඇත්තේ යාචකයින්ගේ තෝතැන්නක් වීමත්, මෙම ස්ථානයේ ඔවුන් විසින් මළපහ කිරීමත් හේතුවෙන්.\nමේ නිසා බස් නැවතුම අවට දැඩි දුර්ගන්ධයක් හමමින් දැඩි සෞඛ්‍ය ගැටලුවලට ද ප්‍රදේශවාසීන් මුහුණ දී ඇති බවටත් තොරතුරු වාර්තාවනවා.\nමත්පැන් බී හිස් වූ බෝතල් , ටින් පවා මෙම බස් නැවතුමෙහි තැන තැන විසි කර ඇත්තේ දෙව්ලොව සදිසි කතරගම පුදබිම කිලිටි තැනක් බවට පත් කරමින් වීම ඛේදනීය තත්ත්වයක්.\nඅඩුම තරමේ මෙම ස්ථානයෙහි රාත්‍රී කාලයේ දී දැල්වෙන වීදි පහනක් හෝ සවිකර ගැනීමට තරම් වත්කමක් කතරගම ප්‍රාදේශීය සභාවට හෝ ඌව පළාත් මාර්ගස්ථ මගී ප්‍රවාහන අධිකාරියට නැති බවටයි පෙනී යන්නේ.\nමෙම බස් නැවතුම්පොළට අඩුම තරමේ විදුලි රැහැනක් ඇඳ හෝ විදුලිය ලබාදීමටවත් නොහැකි වීම ඌව පළාතේ බහුලව මහජන නියෝජිතයින් සිටීම ද හාස්‍යජනක සිදුවීමක්.\nපොදු දේපොළ පරිහානියට යමින්, රටේ සංවර්ධනය වේගයෙන් යන ගමනේ දී අපේ දේ රකිමින් සංස්කෘතික උරුමයන් ආරක්ෂා කරගැනීමට ඒවා නැරඹීමට පැමිණෙන බැතිමතුන් වෙත තම ගමන් රථ නිදහසේ නතර කර තැබිය හැකි අයුරින් හෝ කතරගම බස් නැවතුම්පොළ යළිත් පිළිසකර වන්නේ කවදාදැයි හිරු ප්‍රවෘත්ති දැඩි අවධානයෙන් !\nමහාමාර්ග හා ප්‍රවාහන අමාත්‍ය ආචාර්‍ය බන්දුල ගුණවර්ධන මැතිතුමනි මේ ඔබේ අවධානය පිණිසයි !",
       "URL": "https://www.hirunews.lk/332161/දෙවියන්ටත්-වැඩ-ඉන්න-නීරස-වූ-කතරගම-පුදබිම-බැතිමතුන්ගෙන්-මැසිවිලි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=423"
}