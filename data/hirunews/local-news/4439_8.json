{
       "Source": "hirunews",
       "Timestamp": "Tuesday, 04 July 2017 - 12:47",
       "Headline": "උමා ඔය අගතියට පත් පාර්ශව යළි කොළඹට",
       "News Content": "උමා ඔය ගැටළුව විසදීම සඳහා අගතියට පත් පාර්ශවයන් කොළඹට කැදවා සාකච්ඡා කිරීමට සූදානම් බව අමාත්‍ය මහින්ද අමරවීර ප්‍රකාශ කළා.\nහිරු ප්‍රවෘත්ති අංශය කළ විමසීමකදී ඔහු කියා සිටියේ මෙම සාකච්ඡා සඳහා දේශපාලන පක්ෂවල නියෝජිතයින් සහභාගි කර නොගන්නා බවයි.\nමීට පෙර ද අගතියට පත් පාර්ශවයන් සහ දේශපාලන පක්ෂවල නියෝජිතයින් ජනාධිපතිවරයා සමඟ කොළඹ දී සාකච්ඡාවක් පැවැත්වුවා.\nමෙම ගැටළුව විසදීම සඳහා පත් කළ ජනපති අනු කමිටුවේ සාමාජික මහින්ද අමරවීර ඇතුළු බලධාරීන් කිහිප දෙනෙකු ඊයේ බණ්ඩාරවෙල ප්‍රදේශයට පැමිණියා.\nකෙසේ වෙතත්, එම අවස්ථාවේදී ප්‍රදේශවාසීන් ඔවුන්ට විරෝධයක් එල්ල කළේ තම ගැටළුවලට මෙතෙක් විසදුම් නොලැබුණු බව පවසමින්.\nමේ අතර, බණ්ඩාරවෙල ප්‍රාදේශීය ලේකම් කාර්යාලයේදී අමාත්‍යවරුන් සහ ප්‍රදේශවාසීන් අතර, සාකච්ඡාවක් පැවැත්වීමට නියමිතව තිබුණා.\nඑහෙත් එය බණ්ඩාරවෙල වාරිමාර්ග කාර්යාලයේදී පැවැත්වීම පිළිබදව ප්‍රදේශවාසීන් දැඩි විරෝධය පළ කර තිබුණා.\nඅමාත්‍යවරුන් වන මහින්ද අමරවීර, පාඨලී චම්පික රණවක සහ විජිත් විජයමුණි සොයිසාගෙන් යුත් කමිටුවක් පසුගිය දා ජනාධිපතිවරයා විසින් පත් කරනු ලැබුවේ මෙම ගැටළුව පිළිබදව සාකච්ඡා කිරීමටයි.\nමේ අතර, ඊයේ සිදුවූ සිදුවීම සම්බන්ධයෙන් අමාත්‍ය මහින්ද අමරවීර නිවේදනයක් නිකුත් කර තිබුණා.\nඑහිදී අමාත්‍යවරයා සදහන් කර ඇත්තේ ඌව පළාත් සභා මන්ත්‍රී සමන්ත විද්‍යාරත්න ඊයේ දිනයේ හැසිරුණු ආකාරය තමන් කිසිසේත් අනුමත නොකරන බවයි.\nතමන් කිසිසේත්ම ගැටුම්වලට මැදිහත් වන හෝ ඊට කැමැති අයෙකු නොවන බව ද අමාත්‍යරයා සදහන් කර තිබෙනවා.\nඑහිදී අමාත්‍යවරයා වැඩිදුරටත් කියා සිටියේ උමාඔය ව්‍යාපෘතිය නිසා බණ්ඩාරවෙල අවට ගම්මාන රැසක ජනතාවට ප්‍රශ්න රැසක් මතු වී ඇති බවයි.\nඒ හේතුවෙන් එම ප්‍රශ්නවලට කෙටි කාලීන සහ දීර්ඝ කාලීන විසදුම් ලබා දිය යුතු බව ද අමාත්‍යවරයා පෙන්වා දෙනවා.\nමෙම ව්‍යාපෘතිය සඳහා විශාල මුදලක් වැය කර ඇති බැවින් එය වසා දමන්නේ නම්, රටට සිදුවන පාඩුව හා ණය වාරික ගෙවීම නිසා විශාල ආර්ථික අර්බුදයක් පවා ඇති වීමේ අවදානමක් පවතින බවයි අමාත්‍යවරයා සදහන් කර ඇත්තේ.\nකෙසේ වෙතත්, අගෝස්තු 01 වන දා නෝර්වේ සහ ජර්මන් විශේෂඥ කණ්ඩායමක් මේ පිළිබදව සෙවීම සඳහා ශ්‍රී ලංකාවට පැමිණීමට නියමිත බව ද අමාත්‍යවරයා නිකුත් කළ නිවේදනයේ දැක්වෙනවා.",
       "URL": "https://www.hirunews.lk/165053/උමා-ඔය-අගතියට-පත්-පාර්ශව-යළි-කොළඹට",
       "Category": "Local News",
       "Parent URL": "https://www.hirunews.lk/local-news.php?pageID=4439"
}