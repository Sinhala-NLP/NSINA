{
       "Source": "hirunews",
       "Timestamp": "Wednesday, 01 March 2017 - 12:54",
       "Headline": "ටොප් ටෙන් 9 වැනි පැමිණිල්ල ඇමති රාජිතට",
       "News Content": "ඒකාබද්ධ විපක්ෂයේ ටොප් ටෙන් යටතේ ආණ්ඩුව සිදු කරන දූෂණ වංචා පිළිබඳව 09 වන පැමිණිල්ල සෞඛ්‍ය අමාත්‍ය රාජිත සේනාරත්නට එරෙහිව අල්ලස් හෝ දූෂණ විමර්ශණ කොමිසමට සහ අපරාධ පරීක්ෂණ දෙපාර්තමේන්තුවට අද (01) භාර දෙන බව ඒකාබද්ධ විපක්ෂය ප්‍රකාශ කළා.\nඑහි පාර්ලිමේන්තු මන්ත්‍රී රංජිත් සොයිසා කොළඹ අද පැවති මාධ්‍ය හමුවකට එක්වෙමින් කියා සිටියේ පිලිකා එන්නත් ගෙන්වීමේදී රුපියල් මිලියන 990ක වංචාවක් සිදු වූ බවට පවසමින් මෙම පැමිණිල්ල ඉදිරිපත් කරන බවයි.\nමීට පෙර ටොප් ටෙන් යටතේ අග්‍රාමාත්‍ය රනිල් වික්‍රමසිංහ, මහ බැංකුවේ හිටපු අධිපති අර්ජුන් මහේන්ද්‍රන්, අමාත්‍යවරුන් වන තලතා අතුකෝරාල, මලික් සමරවික්‍රම, කබීර් හෂීම්, පී. හැරිසන් මෙන්ම මුදල් අමාත්‍ය රවී කරුණානායකට එරෙහිව පැමිණිලි 02ක් ද ඉදිරිපත් කර තිබෙනවා.",
       "URL": "https://www.hirunews.lk/155763/ටොප්-ටෙන්-9-වැනි-පැමිණිල්ල-ඇමති-රාජිතට",
       "Category": "Local News",
       "Parent URL": "https://www.hirunews.lk/local-news.php?pageID=4637"
}