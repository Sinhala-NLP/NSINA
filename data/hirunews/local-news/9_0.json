{
       "Source": "hirunews",
       "Timestamp": "Monday, 25 September 2023 - 13:39",
       "Headline": "ගම්පොලදී පැහැරගත් රියදුරා ඔරුගොඩවත්තේදී බේරී පළා එයි",
       "News Content": "ගම්පොල - ජයමාලපුර ප්‍රදේශයේදී අමානුෂික ලෙස පහරදී පැහැරගෙන ගිය ශ්‍රී ලංගම බස් රථ රියදුරා සැකකරුවන්ගෙන් මිදී ගම්පොල පොලිසිය වෙත පැමිණ තිබුණා.\nපසුව පොලිසිය විසින් ප්‍රකාශ සටහන් කරගැනීමෙන් අනතුරුව එම පුද්ගලයා ගම්පොල ශික්ෂණ රෝහලට ඇතුළත් කර තිබෙනවා.\nමාවෙල සිට මහනුවර දක්වා ධාවනය වූ ශ්‍රී ලංගම බස් රථයකින් අදාළ පුද්ගලයා සේවයට යමින් සිටියදී ඊට ගොඩවූ නාඳුනන පුද්ගලයින් හතරදෙනෙකු ඊයේ (24) මෙම පහරදීම සිදුකර තිබුණා.\nපසුව ගම්පොල - ජයමාලපුර ප්‍රදේශයේදී බස් රථය හරස් කළ වෑන් රථයක් මෙම පුද්ගලයාව අදාළ රථයේ නංවාගෙන පැහැරගෙන ගොස් තිබූ බවයි අනාවරණ වුණේ.\nපැහැරගත් පුද්ගලයින්ගෙන් බේරී පලා ආ පුද්ගලයා පොලිසියට ප්‍රකාශ කර ඇත්තේ වෑන් රථයේ සිටි පිරිස තමාගෙන් කඩුවක් පිළිබඳ විමසූ බවයි.\nපසුව මෙම පුද්ගලයා කොළඹ - ඔරුගොඩවත්ත ප්‍රදේශයේදී වෑන් රථයේ සිටි පිරිසේ ග්‍රහණයෙන් මිදී ඊයේ මෙලෙස පළාවිත් තිබුණා.\nමේ අතර පදවිය - මහසෙන්පුරදී යතුරුපැදියකින් නිවසකට පැමිණ වෙඩි තබා පුද්ගලයෙකු ඝාතනය කිරීමේ සිද්ධිය සම්බන්ධයෙන් කාන්තාවක් ඇතුලු හයදෙනෙකු අත්අඩංගුවට ගෙන තිබෙනවා.\nපසුගිය මැයි 16 වනදා රාත්‍රියේ මෙම ඝාතනය සිදුව තිබූ අතර, සිද්ධියෙන් මියගොස් තිබුණේ 38 හැවිරිදි පුද්ගලයෙක්.\nපදවිය පොලිසිය සහ අනුරාධපුර කොට්ඨාස අපරාධ විමර්ශන ඒකකය මගින් සිදුකළ විමර්ශනයකින් අනතුරුව වැලිඔය ප්‍රදේශයේදී මෙම සැකකරුවන් අත්අඩංගුවට ගෙන ඇති බවයි පොලිසිය සඳහන් කළේ.",
       "URL": "https://www.hirunews.lk/349334/ගම්පොලදී-පැහැරගත්-රියදුරා-ඔරුගොඩවත්තේදී-බේරී-පළා-එයි",
       "Category": "Local News",
       "Parent URL": "https://www.hirunews.lk/local-news.php?pageID=9"
}