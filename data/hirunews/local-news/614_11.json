{
       "Source": "hirunews",
       "Timestamp": "Monday, 09 January 2023 - 8:29",
       "Headline": "ගංජා කිලෝ 15 ක් සමඟ මොනරාගල SSP සිසිල කුමාර අත්අඩංගුවට (වීඩියෝ)",
       "News Content": "මොනරාගල කොට්ඨාසය භාර ජ්‍යෙෂ්ඨ පොලිස් අධිකාරි සිසිල කුමාර, නිවසේ සිවිලිමේ සඟවා තිබූ වියළි ගංජා කිලෝග්‍රෑම් 15 ක් සමඟ පොලිස් විශේෂ කාර්ය බලකාය අත්අඩංගුවට ගෙන තිබෙනවා.\nපොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව ප්‍රකාශ කළේ ජ්‍යෙෂ්ඨ පොලිස් අධිකාරිවරයා සමඟ ඔහුගේ රියදුරු ලෙස කටයුතු කළ පොලිස් කොස්තාපල්වරයෙකු, තවත් පොලිස් සැරයන්වරයෙකු, මොනරාගල ප්‍රදේශයේ පදිංචිකරුවෙකු සහ මොරටුව එගොඩඋයන ප්‍රදේශයේ පදිංචිකරුවන් දෙදෙනෙකු ද අත්අඩංගුවට ගෙන ඇති බවයි.\nපොලිස් විශේෂ කාර්ය බලකායට ලැබුණු බුද්ධි තොරතුරකට අනුව ඊයේ රාත්‍රියේ මොහුගේ නිවස පරීක්ෂා කළ අවස්ථාවේදී මෙම ගංජා තොගය සිවිලිමේ සඟවා තිබියදී සොයාගනු ලැබූ අතර, ලෝහ වර්ග සොයන ස්කෑනර් යන්ත්‍රයක් ද පොලිස් භාරයට ගෙන තිබුණා.\nපොලිස් මාධ්‍ය ප්‍රකාශකවරයා සඳහන් කළේ සිද්ධිය සම්බන්ධයෙන් විමර්ශනය සඳහා පොලිස්පතිවරයාගේ උපදෙස් පරිදි පිටත්ව ගිය අපරාධ පරීක්ෂණ දෙපාර්තමේන්තුවේ කණ්ඩායම මේ වනවිට මොනරාගල ප්‍රදේශයට ළඟා වී ඇති බවයි.\nඔවුන් අද පස්වරුවේ ප්‍රකාශ ලබාගැනීම ආරම්භ කරන බව අපරාධ පරීක්ෂණ දෙපාර්තමේන්තුවේ උසස් නිලධාරියෙකු හිරු ප්‍රවෘත්ති අංශය සිදුකළ විමසීමකදී සඳහන් කළා.\nමොනරාගල ප්‍රදේශයේ නිධන් හෑරීමේ ජාවාරමක් සම්බන්ධයෙන් පොලිස් විශේෂ කාර්ය බලකාය පරීක්ෂණ ආරම්භ කර තිබුණේ මාස කිහිපයකට පෙර සිටයි.\nඒ අනුව ඊයේ ලැබුණු බුද්ධි තොරතුරකට අනුව පොලිස් විශේෂ කාර්ය බලකාය මාර්ග බාධක යොදා රථවාහන පරික්ෂාවක් සිදුකර තිබෙනවා.\nඑහිදී සැකකටයුතු සුඛෝපභෝගී ජීප් රථයක් නවතා පරීක්ෂා කර තිබුණා. එම ජීප් රථය තුළ සිට ඇත්තේ ජ්‍යෙෂ්ඨ පොලිස් අධිකාරි සිසිල කුමාර බව පසුව අනාවරණය වී තිබෙනවා.\nතවත් කාන්තාවක් ද එම රථය තුළ සිටි බවට වාර්තා වී ඇති අතර ඔවුන් දෙදෙනාම ජීප් රථය පරීක්ෂා කිරීමට විරෝධය පළකර ඇති බව සඳහන්.\nඑම විරෝධය නොතකා ජීප් රථය පරීක්ෂා කර ඇති පොලිස් විශේෂ කාර්ය බලකායේ නිලධාරින් වහා ක්‍රියාත්මක වී ජ්‍යෙෂ්ඨ පොලිස් අධිකාරිවරයාගේ නිල නිවස ද හදිසි පරීක්ෂාවකට ලක්කර තිබෙනවා.\nඑහිදී එම නිල නිවසේ සිවිලිමේ සඟවා තිබූ ගංජා කිලෝ 15 ක්, නිධන් හෑරීමේදී පාෂාණ විදීමට යොදාගන්නා යන්ත්‍ර කිහිපයක් සහ නවීන ස්කෑනර් යන්ත්‍රයක් හමු වූ බවයි පොලිස් විශේෂ කාර්ය බලකාය සඳහන් කළේ.\nඒ අනුවයි ජ්‍යෙෂ්ඨ පොලිස් අධිකාරිවරයා අත්අඩංගුවට ගෙන ඇත්තේ.\nජ්‍යෙෂ්ඨ පොලිස් අධිකාරිවරයාගේ නිවසේ සිට අත්අඩංගුවට ගත් සිවිල් වැසියන් තුන්දෙනාගෙන් කරන ලද ප්‍රශ්න කිරීම්වල දී ඔවුන් ප්‍රකාශ කර ඇත්තේ මොහුගේ කැඳවීමකට අනුව මොනරාගල ප්‍රදේශයට පැමිණි බවයි.\nජ්‍යෙෂ්ඨ පොලිස් අධිකාරි සිසිල කුමාර 2019 වසරේ පාස්කු ප්‍රහාරය එල්ලවන සමයේ මීගමුව කොට්ඨාසයේ පොලිස් අධිකාරිවරයෙකු ලෙසින් කටයුතු කළා.\nඅත්අඩංගුවට ගත් ජ්‍යෙෂ්ඨ පොලිස් අධිකාරිවරයා ඇතුලු පිරිස අද පස්වරුවේ මොණරාගල මහේස්ත්‍රාත් අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/324605/ගංජා-කිලෝ-15-ක්-සමඟ-මොනරාගල-ssp-සිසිල-කුමාර-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=614"
}