{
       "Source": "hirunews",
       "Timestamp": "Monday, 21 October 2019 - 12:36",
       "Headline": "ඥාණසාර හිමියන්ට අධිකරණයෙන් නොතීසි",
       "News Content": "බොදුබල සේනා සංවිධානයේ මහලේකම් පූජ්‍ය ගලගොඩඅත්තේ ඥාණසාර හිමියන්ට ලබන මස 8 වනදා අධිකරණයේ පෙනී සිටින ලෙසට අභියාචනාධිකරණය අද නොතීසි නිකුත් කළා.\nඒ, දෙමළ ජාතික සන්ධාන පාර්ලිමේන්තු මන්ත්‍රිනි ශාන්තිනි ශ්‍රී ස්කන්ධරාජා ගොනුකළ පෙත්සමක් අභියාචනාධිකරණයේ සභාපති විනිසුරු යසන්ත කෝදාගොඩ සහ අර්ජුන අබේසේකර ඉදිරියේ කැඳවූ අවස්ථාවේදියි.\nමුලතිව් - ගුරුකන්ද රජමහා විහාරස්ථානයේ හිටපු විහාරාධිපති පූජ්‍ය කොළඹ මේධාලංකාරකිත්ති නාහිමියන්ගේ ආදාහන පූජෝත්සවය විහාරස්ථාන භූමියේ සිදුනොකරන ලෙස මුලතිව් මහේස්ත්‍රාත් අධිකරණය මගින් නියෝගයක් කර තිබියදී එලෙස සිදුකිරීමෙන් අධිකරණයට අපහාසයක් සිදුවී ඇති බව මන්ත්‍රීවරිය සිය පෙත්සමෙන් දක්වා තිබුණා.\nඒ අනුව අදාළ පෙත්සම අද සළකා බැලූ අවස්ථාවේදී බොදුබල සේනා සංවිධානයේ මහලේකම් පූජ්‍ය ගලගොඩඅත්තේ ඥාණසාර හිමියන්ට මෙන්ම මුලතිව් කොට්ඨාශය භාර ජ්‍යෙෂ්ඨ පොලිස් අධිකාරීවරයාට සහ මුලතිව් මූලස්ථාන පොලිස් පරීක්ෂකවරයාට ද ලබන මස 8 වනදා අධිකරණයේ පෙනී සිටින ලෙසයි අභියාචනාධිකරණය නියෝග කළේ.",
       "URL": "https://www.hirunews.lk/226673/ඥාණසාර-හිමියන්ට-අධිකරණයෙන්-නොතීසි",
       "Category": "Local News",
       "Parent URL": "https://www.hirunews.lk/local-news.php?pageID=3087"
}