{
       "Source": "hirunews",
       "Timestamp": "Wednesday, 20 September 2023 - 7:40",
       "Headline": "මන්ත්‍රී උද්දිකට වෙඩි තැබූ සැකකරුවන් අත්අඩංගුවට ගන්නැයි අධිකරණයෙන් නියෝග",
       "News Content": "අනුරාධපුර දිස්ත්‍රික් පාර්ලිමේන්තු මන්ත්‍රි උද්දික ප්‍රේමරත්න ඉලක්ක කර වෙඩි ප්‍රහාර එල්ල කිරීමේ සිද්ධියට සම්බන්ධ සැකකරුවන් වහාම අත්අඩංගුවට ගන්නා ලෙස අනුරාධපුර ප්‍රධාන මහේස්ත්‍රාත් සහ අතිරේක දිසා විනිසුරු නාලක සංජීව ජයසූරිය අනුරාධපුර මූලස්ථාන පොලිසියට ඊයේ නියෝග කළා.\nමෙම සිද්ධියට අදාළව කරුණු වාර්තා කළ අවස්ථාවේ මහේස්ත්‍රාත්වරයා අනුරාධපුර මූලස්ථාන පොලිසියට නියෝග කළේ සිද්ධිය සම්බන්ධයෙන් පුඑල් විමර්ශනයක් සිදු කරන ලෙසයි. එහි ප්‍රගතිය දැක්වෙන වාර්තාවක් අධිකරණයට ඉදිරිපත් කරන ලෙස ද විනිසුරුවරයා දැනුම් දුන්නා.\nවිමර්ශනවලට අදාළව පාර්ලිමේන්තු මන්ත්‍රී උද්දික ප්‍රේමරත්නගෙන් සහ ඔහුගේ ආරක්ෂාවට යොදවා සිටි ප්‍රභූ ආරක්ෂක අංශයට අනුයුක්ත පොලිස් නිලධාරීන් දෙදෙනෙකුත් ප්‍රකාශ සටහන් කර ගෙන ඇති බව ද පොලිසිය සඳහන් කළා.\nමෙම අපරාධයට සම්බන්ධ කිසිදු සැකකරුවකු මෙතෙක් හඳුනාගෙන නොමැති බවත් සැකකරුවන් හඳුනා ගැනීම සදහා පොලිස් බුද්ධි අංශවල සහ පෞද්ගලික ඔත්තුකරුවන්ගේ සහය විමර්ශන සිදු කරන පොලිස් කණ්ඩායම් විසින් ලබාගෙන තිබෙනවා.\nමෙම වෙඩි තැබීමේ සිද්ධියට සම්බන්ධ සැකකරුවන් සහ වෙඩි තැබීමට යොදා ගන්නා ලද ගිනි අවිය ද සිය භාරයට ගෙන අධිකරණයට ඉදිරිපත් කරන බව පොලිසිය මෙහිදී සඳහන් කර සිටියා.\nඑමෙන්ම සිද්ධියට අදාළව මූලික විමර්ශන අනුරාධපුර මූලස්ථාන පොලිසිය මගින් මෙහෙය වූ අතර පොලිස්පතිගේ නියෝග මත එහි වැඩිදුර පරීක්ෂණ අපරාධ පරික්ෂණ දෙපාර්තමේන්තුවට පවරා ඇති බව ද අධිකරණය හමුවේ පොලිසිය සඳහන් කළා.",
       "URL": "https://www.hirunews.lk/348816/මන්ත්‍රී-උද්දිකට-වෙඩි-තැබූ-සැකකරුවන්-අත්අඩංගුවට-ගන්නැයි-අධිකරණයෙන්-නියෝග",
       "Category": "Local News",
       "Parent URL": "https://www.hirunews.lk/local-news.php?pageID=19"
}