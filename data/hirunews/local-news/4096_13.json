{
       "Source": "hirunews",
       "Timestamp": "Friday, 02 February 2018 - 13:28",
       "Headline": "අර්ජුන් මහේන්ද්‍රන් ඇතුලු 3 ක් බැඳුම්කර ගනුදෙනුවේ සැකකරුවන් ලෙසට නම් කෙරේ",
       "News Content": "හිටපු මහබැංකු අධිපති අර්ජුන් මහේන්ද්‍රන්, පර්පෙචුවල් ටෙ‍්‍රෂරීස් හිමිකරු අර්ජුන් ඇලෝසියස් සහ එහි ප්‍රධාන විධායක නිලධාරි කසුන් පලිසේන මහබැංකු බැදුම්කර වංචාවට අදාළව අධිකරණය මගින් සැකකරුවන් ලෙස අද නම් කළා.\nඒ කොළඹ කොටුව මහේස්ත්‍රාත් ලංකා ජයරත්න විසින්.\nඑමෙන්ම, මේ වනවිට සිංගප්පූරුවේ සිටින හිටපු මහබැංකු අධිපති අර්ජුන් මහේන්ද්‍රන්ට ලබන 15 වනදාට පෙර මෙරටට පැමිණ අපරාධ පරීක්ෂණ දෙපාර්තමේන්තුවට ප්‍රකාශයක් ලබාදෙන ලෙස ද අධිකරණය වැඩිදුරටත් නියෝග කළා.\nඒ අනුව නඩුව ලබන 16 වනදා යළි කැදවීමට නියමිතයි.\nමේ අතර පර්පෙචුවෙල් ටෙ‍්‍රෂරීස් සමාගමට අයත් ආයතන 24 ක බැංකු ගිණුම් අත්හිටුවීමට ගත් තීරණය ද ඊයේ දීර්ඝ කෙරුනා.\nඅපරාධ පරීක්ෂණ දෙපාර්තමේන්තුව වෙනුවෙන් නීතිපතිවරයා විසින් කරන ලද ඉල්ලීම සලකා බැලු කොළඹ මහාධිකරණයයි මෙම නියෝගය කර ඇත්තේ.\nමහ බැංකුවේ මුල්‍ය විමර්ශණ අංශයේ අධ්‍යක්ෂවරයා විසින් පසුගියදා පර්පෙචුවෙල් ටෙ‍්‍රෂරීස් සමාගමට අයත් ආයතන 24 ක බැංකු ගිණුම් අත්හිටවනු ලැබුවා.\nමෙම ගිණුම් අත්හිටුවීමේ තීන්දුව දින 30 ක් සඳහා වලංගු වන අතර එය නැවත අලුත් කිරීමේ හැකියාව පවතින බව ජනාධිපති මාධ්‍ය අංශය ප්‍රකාශ කළා.",
       "URL": "https://www.hirunews.lk/182700/අර්ජුන්-මහේන්ද්‍රන්-ඇතුලු-3-ක්-බැඳුම්කර-ගනුදෙනුවේ-සැකකරුවන්-ලෙසට-නම්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=4096"
}