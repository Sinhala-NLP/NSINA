{
       "Source": "hirunews",
       "Timestamp": "Wednesday, 07 June 2017 - 15:52",
       "Headline": "රුධිර බැංකුවේ හිටපු අධ්‍යක්ෂවරිය අත්අඩංගුවට ගන්නැයි වරෙන්තු",
       "News Content": "ජාතික ලේ බැංකුවේ අධ්‍යක්‍ෂවරිය ලෙස කටයුතු කළ මංගලිකා බින්දුසාර අත්අඩංගුවට ගැනීමට කොළඹ ප්‍රධාන මහේස්ත්‍රාත් ලාල් රණසිංහ බණ්ඩාර අද වරෙන්තු නිකුත් කළා.\nඒ, කල් ඉකුත් වූ රුධිර ප්ලස්මා පෙරණ මෙරටට ආනයනය කිරීම මගින් රජයට අලාභ සිදුකළ බවට අල්ලස් කොමිසම විසින් පැවරූ නඩුවකට පෙනී නොසිටීම හේතුවෙන්.\nහිරු අධිකරණ වාර්තාකරු සඳහන් කළේ අදාළ නඩුව අගෝස්තු 9 වනදා යළි විභාගයට ගැනීමට නියමිත බවයි.\nමේ අතර නැගෙනහිර පළාත් හිටපු ප්‍රධාන අමාත්‍ය සිවනේෂතුරෙයි චන්ද්‍රකාන්තන් හෙවත් පිල්ලෙයාන් සහ තවත් සැකකරුවන් සිව් දෙනෙකු ලබන මස 5 වනදා දක්වා අද යළි රක්ෂිත බන්ධනාගාර ගත කෙරුණා.\nඒ ඔවුන් මඩකලපුව මහාධිකරණ විනිසුරු ඒ.එම්.අයි. ඉසදීන් හමුවට ඉදිරිපත් කිරීමෙන් අනතුරුවයි.\n2005 වසරේ දෙසැම්බර් මස 25 වැනිදා මඩකලපුව ප්‍රදේශයේ දේවස්ථානයකදී දෙමළ සන්ධානයේ හිටපු පාර්ලිමේන්තු මන්ත්‍රී ජෝසප් පරරාජසිංහම් ඝාතනය කිරීම සම්බන්ධයෙන් ඔවුන්ට චෝදනා එල්ල වී තිබෙනවා.",
       "URL": "https://www.hirunews.lk/163053/රුධිර-බැංකුවේ-හිටපු-අධ්‍යක්ෂවරිය-අත්අඩංගුවට-ගන්නැයි-වරෙන්තු",
       "Category": "Local News",
       "Parent URL": "https://www.hirunews.lk/local-news.php?pageID=4480"
}