{
       "Source": "hirunews",
       "Timestamp": "Monday, 07 February 2022 - 21:36",
       "Headline": "රයන්ගේ අවසන් කටයුතු සිදුවන අවස්ථාවට දැවැන්ත ජනකායක්",
       "News Content": "දින හතරක් ළිඳක සිරවී සිට මිය ගිය මොරොක්කෝවේ පස් හැවිරිදි රයන් නම් කුඩා දරුවට අවසන් ගෞරව දැක්වීමට මොරොක්කෝ වැසියන් දහස් ගණනක් එක්ව සිටිනවා.\nදරුවාගේ පියා නල ළිඳක අලුත්වැඩියාවක් සිදු කරමින් සිටියදී රයන් ඊට ඇද වැටී තිබුනේ පසුගිය පළමුවනදායි.\nඅනතුරුව ඔහු බේරා ගැනීම වෙනුවෙන් ආරක්ෂක අංශ ප්‍රදේශවාසීන් මෙන්ම සහන කණ්ඩායම් දැවැන්ත මෙහෙයුමක් සිදුකරනු ලැබුවා.\nඑය ජාත්‍යන්තර මාධ්‍යයේ ද විශාල අවධානයට ලක්වූ කරුණක්.\nකෙසේවෙතත් ඊයේ දරුවා බේරා ගන්නා විට මියගොස් සිට ඇති අතර ඔහුගේ අවසන් කටයුතු අද සිදු කෙරෙන්නේ උපන් ගම් ප්‍රදේශයේදීයි.\nඑම අවස්ථාවට ශෝකයට පත් විශාල ජනකායක් එක් රැස්ව සිටින අතර ඇතැම් පිරිස්වලට කඳුකර ප්‍රදේශයක පිහිටා ඇති සොහොන් බිම කරා යාමට හෝ අවස්ථාවක් ලැබී නැහැ.\nඒ එතරම් ජනකායක් අවසන් කටයුතු සිදුවන ප්‍රදේශයට රැස්ව සිටීම හේතුවෙන්.\nඅවසන් කටයුතු සිදුවන ස්ථානයට පැමිණි 50 හැවිරිදි පුද්ගලයෙකු විදෙස් මාධ්‍ය වෙත අදහස් දක්වා තිබෙනවා.\nඔහු සඳහන් කර ඇත්තේ තම ජීවිත කාලය තුල මෙතරම් ජනතාවක් පැමිණි අවමංගල අවස්ථාවක් දැක නොමැති බවයි.\nමොරොක්කෝ රාජ්‍යයේ ඉතිහාසය තුල මෙවන් අවමංගල්‍යයක් පිළිබඳ තමන් අසා නොමැති බව ද ඔහු ප්‍රකාශකර තිබෙනවා.\nරයන් යනු තම සමස්ත ගම්වාසීන්ටම පුත්‍රයෙක් බව තවත් අයෙක් ප්‍රකාශ කළා.\nමෙම අවමංගල්‍ය අවස්ථාවට විශේෂ ආරක්ෂාවක් ලබාදීමට රජය පියවර ගෙන තිබෙනවා.\nවිදෙස් මාධ්‍ය වාර්තාවන්ට අනුව, බලධාරීන් විසින් බුල්ඩෝසර් යොදවා මාර්ගය සැකසීමට සහ අවමංගල්‍ය භූමියට ප්‍රවේශ වීමට පහසුකම් සලසා ඇතැයි සඳහන්.\nඑමෙන්ම ප්‍රදේශයේ භූමියේ පවතින රළු බව හේතුවෙන් වාහන නැවැත්වීම සඳහා වෙනම ස්ථානයක් ද සූදානම් කර තිබෙනවා.\nදහස් ගණනක් ජනතාව එක්ව සිටින අවමංගල්‍ය කටයුතු කළමනාකරණය කිරීම සඳහා රාජකීය හමුදා මෙන්ම පළාත් පාලන ආයතන ද එක්ව සිටිනවා.\nමේ අතර බලධාරීන් විසින් රයන් වැටී සිටි ළිඳ මෙන්ම අසල උමඟ පුරවා වසා දැමීමට ද පියවර ගෙන තිබෙනවා.\nමේ අතර මොරොක්කෝවේ Rayan දරුවාගේ මරණය ප්‍රකාශ කිරීමෙන් මිනිත්තු කිහිපයකට පසු, පලස්තීනයේ උපත ලැබූ කුඩා බිළිඳෙකුට රයන් යනුවෙන් නම් තැබීමට එම තරුණ දෙමාපිය යුවළ පියවර ගෙන තිබෙනවා.\nපලස්තීන තරුණයෙකු වන හම්සා මන්සූර් සහ ඔහුගේ බිරිඳ විසිනුයි මෙම නම් තැබීම සිදුකර ඇත්තේ.\nමොරොක්කෝවේ දරුවාගේ අභාවය ලොවක් කම්පා කිරීම හමුවේ පලස්තීන තරුණ යුවළට ද එම කම්පනය දැනී තිබෙනවා.\nමේ හේතුව මතයි අදාළ දරුවා සිහි වීම වෙනුවෙන් ඔවුන් තම බිළිඳා රයන් ලෙසට නම් තබා ඇත්තේ.\nපස්දිනක් පුරා පස් යට සිරවී සිටි පස් හැවිරිදි මොරොක්කෝ ජාතික දරුවා දුෂ්කර හා වෙහෙසකාරී මෙහෙයුම ඛේදාන්තයක් කරමින් ඊයේ ජීවිතක්ෂයට පත් වුණා.\nදරුවා පොළෝ කුහරයෙන් ගොඩගෙන සුළු වේලාවකට පසු මොරොක්කෝ රජු මේ ඛේදජනක ප්‍රවෘත්තිය ලොවට සැල කළා.\nඋතුරු අප්‍රිකානු රාජ්‍යයක් වන මොරොක්කෝ හි කඳුකර පෙදෙසෙක පිහිටි විෂ්කම්භය අඟල් 18ක් තරම් කුඩා එහෙත් අඩි 104ක් ගැඹුරු නල ළිං කුහරයකට රයන් ඕරම් ඇද වැටී තිබුණේ පසුගිය අඟහරුවාදායි.\nඒ අනුව නළලිං කුහරයට සමාන්තරව පොළොව අභ්‍යන්තරයට උමගක් කණිමින් රයන් මුදා ගැනීමේ මෙහෙයුම් ආරම්භ කෙරුණා.\nවැලි සහ ගල් සහිත පස් ස්ථරය හේතුවෙන් මෙහෙයුම සිතූ තරම් පහසු වූයේ නැහැ.\nබ්‍රහස්පතින්දා පොළෝ කුහරට තුළ යැවූ කැමරාවකින් ලැබුණු දර්ශන රයන් නිරුපද්‍රිතව සිටින බව තහවුරු වුණා.\nඒ අනුව ඔක්සිජන්, ආහාර සහ ජලය කුහරය තුළට යවනු ලැබූවද ඒවා භාවිත කළද යන්න නිශ්චිත නැහැ.\nරැයක් දවාලක් නොමැතිව සිදු කෙරුණු මුදා ගැනීමේ මෙහෙයුම් ඊයේ අවසන් අදියරට පැමිණියත් අවසානය වඩාත් අභියෝගාත්මක වූයේ සුළු අත්වැරද්දකින් විශාල කළු ගලක් දරුවා මතට ඇද වැටීමේ අවදානම නිසායි.\nඒ සියලු අභියෝග මැඩ ගනිමින් අද අලුයම වනවිට රයන් පිටතට රැගෙන ඒමට මුදා ගැනීමේ කණ්ඩායම්වලට හැකි වුණා.\nඑහිදී දරුවාගේ තත්ත්වය පිළිබඳ කිසිවක් ප්‍රකාශ නොවුණද රැස්ව සිටි පිරිස දරුවා රැගෙන එන දුටු සැණින් ප්‍රිතිඝෝෂා නඟන්නට වුණා.\nනමුත් මිනිත්තු කිහිපයකින් සියලු හදවත් කම්පා වූයේ පස් දිනක් පොළෝ ගැබක නිමක් නැති අන්ධකාරයක හා හුදෙකලාවක සිරව සිටි රයන් නම් කුඩා මනුෂ්‍ය ප්‍රාණියා දෙව්මව් තුරුළට ගිය බව නිවේදනය කිරීමත් සමඟයි.",
       "URL": "https://www.hirunews.lk/296431/රයන්ගේ-අවසන්-කටයුතු-සිදුවන-අවස්ථාවට-දැවැන්ත-ජනකායක්",
       "Category": "Local News",
       "Parent URL": "https://www.hirunews.lk/local-news.php?pageID=1369"
}