{
       "Source": "hirunews",
       "Timestamp": "Tuesday, 25 October 2022 - 13:39",
       "Headline": "මැල්සිරිපුර මිය ගිය ඉංජිනේරුවාගේ මහේස්ත්‍රාත් පරීක්ෂණය අද (වීඩියෝ)",
       "News Content": "මැල්සිරිපුර ප්‍රදේශයේ නිවසකදී ඝාතනය කර වලදමා තිබූ අමෙරිකාවේ සේවය කළ විශ්‍රාමික නාවික විදුලි ඉංජිනේරුවරයාගේ ඝාතනය සම්බන්ධයෙන් මහේස්ත්‍රාත් පරීක්ෂණය අද (25) පැවැත්වීමට නියමිත යි.\nඅදාළ ඝාතනය සම්බන්ධයෙන් මේ වන විට තොරතුරු රැසක් ලැබී ඇති අතර, අංශ කිහිපයක් ඔස්සේ පොලිසිය විමර්ශන ආරම්භ කර තිබෙනවා.\nඇමරිකාවේ නාවික විදුලි ඉංජිනේරුවෙකු ලෙස සේවය කර විශ්‍රාම ලබා මෙරටට පැමිණ සිටි 69 හැවිරිදි පුද්ගලයෙකු ඝාතනය කර වළ දමා තිබිය දී සොයා ගනු ලැබුවේ ඔහු අතුරුදන් වී ඇති බවට පොලීසියට ලද පැමිණිල්ලක් අනුව සිදු කළ පරීක්ෂණවල දී යි.\nමිය ගිය පුද්ගලයා ඇමරිකාවේ සහ ශ්‍රී ලංකාවේ ද්විත්ව පුරවැසිභාවය හිමි අයෙකු වන අතර, ඔහු ඇමරිකාවේ කළ රැකියාවෙන් විශ්‍රාම ගෙන පසුගිය 2019 වසරේ මෙරටට පැමිණ ඇති බවයි වාර්තා වන්නේ.\nඔහු පසු ව මැල්සිරිපුර - රෙස්වත්ත ප්‍රදේශයේ පිහිටි ඔහුගේ මහගෙදරට පැමිණ එහි කාලය ගතකර ඇති අතර, ඔහු පදිංචි නිවසට අයත් වත්තේ සහ නිවසේ\nවැඩ කටයුතුවල සහායට වැල්ලව ප්‍රදේශයේ පුද්ගලයෙකු ද එම නිවසේ නවත්වාගෙන සිට තිබෙනවා.\nඝාතනයට ලක් වූ පුද්ගලයා මෙරට වෙසෙන තම පවුලේ ඥාතීන් සමඟ සමීප සබඳතාවක් පවත්වාගෙන ගොස් ඇති අතර, පසුගිය පළමු වැනි දා සිට ඔහුගෙන් කිසිදු තොරතුරක් නො ලැබීම හේතුවෙන් මාළඹේ ප්‍රදේශයේ පදිංදි ඔහුගේ ඥාති පුත්‍රයෙකු, ඒ සම්බන්ධයෙන් මැල්සිරිපුර පොලිසියට පැමිණිලි කර තිබුණා.\nමේ සම්බන්ධයෙන් ඔහු ජිවත් වූ මැල්සිරිපුර නිවසට ගොස් සොයා බැලීමේ දී නිවසේ සේවය කළ පුද්ගලයා පවසා ඇත්තේ, නිවසේ හිමිකරු අනුරාධපුර සංචාරයක් සඳහා\nයන බව පවසා පසුගිය පළමු වැනි දා නිවසින් පිට ව ගිය බව යි.\nඑම ප්‍රකාශය පිළිබඳ සැක සිතූ පොලිස් නිලධාරීන් දින තුනකට පසු එනම් පෙරේ දා නැවත ඔහුගෙන් ප්‍රශ්න කිරිම සඳහා එම නිවසට පෙරේදා ගිය අවස්ථාවේ දී එම සේවකයා නිවසේ කාමරයක් තුළ බාල්කයක එල්ලී ගෙල වැල ලාගෙන මිය ගොස් සිටින අයුරු දැක තිබෙනවා.\nකෙසේ වෙතත් අදාළ සිදුවීමට ආසන්න දිනක දී ප්‍රදේශයේ මත්ද්‍රව්‍ය භාවිතයට සම්බන්ධ බවට සැක කරන පිරිසක් එම නිවසට පැමිණ ඇති බවත් එම නිවසේ දී යම් බහින්බස් වීමක් සිදු ව ඇති බවත් ප්‍රදේශවාසීන් විසින් පොලිසියට සඳහන් කර ඇති බව ද අප වාර්තාකරු සඳහන් කළා.\nඒ අනුව නිවසේ බාල්කයක එල්ලී සිය දිවි හානි කර ගත් බවට සැක කරන මෙහෙකාර පුද්ගලයා සිය දිවි නසා ගත්තා ද එසේත් නැති නම් එය ඝාතනයක් ද යන්න සම්බන්ධයෙන් පොලීසියේ අවධානය යොමු වී තිබෙනවා.\nමේ පිළිබඳ කුරුණෑගල කොට්ඨාශය භාර ජ්‍යෙෂ්ඨ පොලිස් අධිකාරි උපුල් චන්දන අබේසිංහගේ සෘජු මෙහෙයවීමෙන් වැඩිදුර පරික්ෂණ කටයුතු ආරම්භ කළ අතර ඊට පොලිස් නිල සුනඛයෙකුගේ සහයාද ලබාගෙන තිබුණා.\nඑම පොලිස් සුනඛයාගේ ඉව අනුව පරීක්ෂණ පැවැත්වූ පොලිසියට විශ්‍රාමික විදුලි ඉංජිනේරුවරයා ඝාතනය කර ඔහුගේ වත්තේ වළ දමා තිබියදී සොයා ගැනීමට ද හැකි වුණා.\nමිය ගිය විදුලි ඉංජිනේරුවරයාගේ බැංකු ගිණුමක තිබූ ලක්ෂ 22ක පමණ මුදලක් වියදම් කිරීම සම්බන්ධයෙන්ද පොලිසියට සැක මතුව තිබෙන අතර ඒ පිළිබඳව ද විමර්ශන ක්‍රියාත්මක යි.\nකුරුණෑගල මහේස්ත්‍රාත්වරයාගේ ප්‍රධානත්වයෙන් සිද්ධිය පිළිබඳ ස්ථානීය පරීක්ෂණය සහ පශ්චාත් මරණ පරීක්ෂණය ද අද සිදු කිරීමට නියමිත අතර, මෘත ශරීරය හමු වූ ස්ථානයට දැඩි පොලිස් රැකවල් යොදා තිබෙනවා.",
       "URL": "https://www.hirunews.lk/318776/මැල්සිරිපුර-මිය-ගිය-ඉංජිනේරුවාගේ-මහේස්ත්‍රාත්-පරීක්ෂණය-අද-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=780"
}