{
       "Source": "hirunews",
       "Timestamp": "Friday, 27 May 2022 - 7:46",
       "Headline": "විදුලි ක්‍ෂේත්‍රයේ ප්‍රවීණයන්ට ජනපතිගෙන් ඉල්ලීමක් (වීඩියෝ)",
       "News Content": "ජාතික විදුලිබල පද්ධතියට පුනර්ජනනීය බලශක්ති ප්‍රභවයන්ගේ ඉහළ දායකත්වයක් එක්කර ගැනීමට සහාය වන්නැ යි ජනාධිපති ගෝඨාභය රාජපක්ෂ විදුලිබල ක්ෂේත්‍රයේ ප්‍රවීණයන්ගෙන් ඉල්ලීමක් කළා.\nඒ, පුනර්ජනනීය බලශක්ති ප්‍රභවයන් විදුලිබල උත්පාදනයට දායක කරගැනීමේ දී පවතින ගැටලු‍ පිළිබඳ සොයා බැලීමට ඊයේ කොළඹ, කොටුව ජනාධිපති මන්දිරයේ පැවති සාකච්ඡාවකදියි.\nසමස්ත විදුලි ඉල්ලු‍මෙන් 70%ක් පුනර්ජනනීය බලශක්ති උත්පාදනයෙන් ලබාගැනීම රජයේ ඉලක්කය වනවා.\nමේ වනවිටත් මෙගා වොට් 700 කට ආසන්න විදුලි ධාරිතාවක් සූර්ය බලශක්තියෙන් ජනනය කිරීමේ හැකියාව පවතින බවයි ජනාධිපති මාධ්‍ය අංශය නිකුත්කළ නිවේදනයේ දැක්වුණේ.\nඑහෙත් විදුලිබල මණ්ඩලයේ ඉංජිනේරුවරුන්ගේ විරෝධය හේතුවෙන් එය ඉටුකර ගැනීමට නොහැකි වී ඇති බව ජනතා මතයක් පවතින බවත්, එය නිවැරදි කරමින් පවතින විදුලි අර්බුදය විසඳීමට ප්‍රායෝගිකව දායක විය හැකි බවයි ජනාධිපතිවරයා එහිදී පෙන්වා දී ඇත්තේ.\nසූර්ය බලශක්තියෙන් විදුලි උත්පාදනය, ලොව බොහෝ රටවල ප්‍රධාන උපායමාර්ගය වී ඇති බවත්, එය අනුගමනය කරමින් පවතින විදුලි අර්බුදයට කඩිනම් විසඳුමක් ලෙස වහල මත සවිකරන සූර්ය පැනල පද්ධති යොදාගැනීම සිදු විය යුතු බවද එම සාකච්ඡාවේදී ජනාධිපතිවරයා සඳහන් කළා.",
       "URL": "https://www.hirunews.lk/305400/විදුලි-ක්‍ෂේත්‍රයේ-ප්‍රවීණයන්ට-ජනපතිගෙන්-ඉල්ලීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1140"
}