{
       "Source": "hirunews",
       "Timestamp": "Friday, 28 April 2023 - 8:59",
       "Headline": "කල් ඉකුත් වූ කඳුළුගෑස් අපහරණයට කෝපා කමිටුවෙන් උපදෙස්",
       "News Content": "කල් ඉකුත් වූ කඳුළු ගෑස් අපහරණයට කටයුතු කරන ලෙස රජයේ ගිණුම් පිළිබඳ කාරක සභාව හෙවත් කෝපා කමිටුව පොලීසියට උපදෙස් ලබාදී තිබෙනවා.\nකිසි විටෙකත් ඒවා භාවිත නොකරන බව ජ්‍යේෂ්ඨ පොලිස් නිලධාරීන් කෝපා කමිටුවට දැනුම් දුන් අතර කඳුළු ගෑස් අපහරණ ක්‍රියාදාමය දැනටමත් ආරම්භ කර ඇති බව ද සඳහන් කළ බවයි පාර්ලිමේන්තුවේ සන්නිවේදන දෙපාර්තමේන්තුව සඳහන් කළේ.\nපසුගියදා කෝපා කමිටුව එහි සභාපති ලසන්ත අලගියවන්නගේ ප්‍රධානත්වයෙන් රැස්වූ අතර, ඊට පොලිස්පති සී.ඩී. වික්‍රමරත්න ඇතුලු ජ්‍යේෂ්ඨ පොලිස් නිලධාරීන් රැසක් එක්වුණා.\nඑහිදී කමිටු සභාපති රාජ්‍ය අමාත්‍ය ලසන්ත අලගියවන්න පොලිසියට දැනුම් දුන්නේ ජාත්‍යන්තර සම්මුතීන්ට අනුව කඳුළු ගෑස් ඇතුළු මහජන කැරලි කෝලාහල පාලනයේ දී ගනු ලබන ක්‍රියාමාර්ග සම්බන්ධයෙන් ද වාර්තාවක් සකස් කර කමිටුවට ඉදිරිපත් කරන ලෙසයි.\nමේ අතර, කාන්තා පොලිස් නිලධාරිනියන්ගේ හිඟය ඇතුළු ගැටළු සම්බන්ධයෙන් ද මෙහිදී අවධානය යොමු කෙරුණු අතර, පොලිස් කොස්තාපල්වරියන් 2,419ක පුරප්පාඩු පවතින බවයි එහිදී හෙලිවුණේ.\nමේ අතර, පොලිස්පතිවරයා කෝපා කමිටුව හමුවේ අදහස් දක්වමින් කියා සිටියේ පොලිසිය තුළ තිබූ පැරණි තත්ත්වය වෙනස් කර අනාගතයේ පොලිස්පති තනතුර ඇතුළු ඉහළ නිලයන්ට කාන්තාවන් සඳහා අවස්ථාව ලබාදීමට අවශ්‍ය ප්‍රතිසංස්කරණ වැඩපිලිවෙල ආරම්භ කර ඇති බවයි.\nඒ අනුව අනාගත කාන්තා පොලිස්පතිවරියක් බිහිවීමට අවස්ථාව සැලසෙනු ඇති බවද ඔහු එහිදී සඳහන් කළා.\nඑමෙන්ම, නවීන තොරතුරු තාක්ෂණය භාවිත කරමින් කාර්යක්ෂම සේවාවක් සඳහා පොලිස් දෙපාර්තමේන්තුවේ සමස්ත තොරතුරු තාක්ෂණ වැඩපිලිවෙල පිළිබඳ වාර්තාවක් මාසයක් ඇතුළත ලබාදීමට ද කෝපා කමිටුව පොලිසියට දැනුම් දී තිබෙනවා.",
       "URL": "https://www.hirunews.lk/333657/කල්-ඉකුත්-වූ-කඳුළුගෑස්-අපහරණයට-කෝපා-කමිටුවෙන්-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=385"
}