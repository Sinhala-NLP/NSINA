{
       "Source": "hirunews",
       "Timestamp": "Friday, 02 June 2023 - 10:27",
       "Headline": "අභ්‍යවකාශ මෙහෙයුම්වල පාලනයක් අවශ්‍ය බව ජගත් සංවිධානය කියයි",
       "News Content": "නවෝත්පාදනයන් ඉදිරියට ගෙන යාමට සහ තිරසාර සංවර්ධන ඉලක්ක සාක්ෂාත් කරගැනීම සඳහා අභ්‍යවකාශයේ ඵලදායී පාලනයක් අවශ්‍ය බව එක්සත් ජාතීන්ගේ සංවිධානය පවසනවා.\nඒ සම්බන්ධයෙන් වන නව ප්‍රතිපත්ති සංග්‍රහය එළිදක්වමිනුයි එම සංවිධානයේ මහ ලේකම් ඇන්ටෝනියෝ ගුටේරස් මේ බව කියා සිටියේ.\nමානව සංහතියට ප්‍රතිලාභ ලබාදෙන අභ්‍යකාශය සුරැකීමේ පොදු අවශ්‍යතාව සදහා කඩිසර සහ බහුපාර්ශවීය ප්‍රතිචාරයක් අවශ්‍ය බව ද ජගත් සංවිධාන මහ ලේකම්වරයා ප්‍රකාශ කළා.\n2013 වසරේ දී චන්ද්‍රිකා 210ක් පමණක් දියත් කර තිබුණද පසුගිය වසරේදී චන්ද්‍රිකා 2,470ක් දක්වා වර්ධනය වී තිබෙනවා.\nඊට රාජ්‍ය මෙන්ම පෞද්ගලික මෙහෙයුම්ද ඇතුළත්. මේ හේතුවෙන් අනතුරු, ගැටීම් සහ සුන්බුන් ඇතිවීමේ අවදානමක්ද පවතින බවයි ජගත් මහ ලේකම්වරයා කියා සිටියේ.",
       "URL": "https://www.hirunews.lk/336853/අභ්‍යවකාශ-මෙහෙයුම්වල-පාලනයක්-අවශ්‍ය-බව-ජගත්-සංවිධානය-කියයි",
       "Category": "Local News",
       "Parent URL": "https://www.hirunews.lk/local-news.php?pageID=299"
}