{
       "Source": "hirunews",
       "Timestamp": "Wednesday, 21 June 2017 - 19:06",
       "Headline": "අස්ගිරි පාර්ශවයේ නිවේදනය ගැන ඉදිරියේදී ප්‍රකාශයක් - රාජිත",
       "News Content": "අස්ගිරි පාර්ශවය විසින් ඊයේ නිකුත් කළ නිවේදනය සම්බන්ධයෙන් සොයා බලා ඉදිරියේදී ප්‍රකාශයක් සිදුකරන බව සම කැබිනට් ප්‍රකාශක අමාත්‍ය රාජිත සේනාරත්න ප්‍රකාශ කළා.\nඅද කොළඹ පැවති කැබිනට් තීරණ දැනුම්දීමේ මාධ්‍ය හමුවට එක්වෙමිනුයි අමාත්‍යවරයා මේ බව කියා සිටියේ.\nවර්තමානයේ සිංහල ජාතියටත්, බෞද්ධ භික්ෂූන් වහන්සේටත් මුහුණදීමට ඇති අභියෝග හමුවේ තවදුරටත් නිහඬව සිටීම යෝග්‍ය නොවන බව අස්ගිරි මහා විහාරයේ කාරක සංඝ සභාව ඊයේ නිවේදනයක් නිකුත් කරමින් ප්‍රකාශ කළා.\nඅද පැවති කැබිනට් මාධ්‍ය හමුවේදී අස්ගිරි පාර්ශවය නිකුත්කළ නිවේදනය සහ ඥාණසාර හිමියන් සම්බන්ධයෙන් මාධ්‍යවේදීන් අමාත්‍ය රාජිත සේනාරත්නගෙන් විමසීමක් කළ අතර, ඊට අමාත්‍යවරයා සහ මාධ්‍ය හමුවට එක්වූ පොලිස් මාධ්‍ය ප්‍රකාශක නියෝජ්‍ය පොලිස්පති ප්‍රියන්ත ජයකොඩි ප්‍රතිචාර දක්වා සිටියා.\nඔහු කියා සිටියේ ආගමික සංහිඳියාව සම්බන්ධයෙන් මේ වනවිට පැමිණිලි 21 ක් ලැබී තිබෙන බවයි.\nඑමෙන්ම ඒ සම්බන්ධයෙන් නීතිපතිවරයාගේ උපදෙස් මත කටයුතු කරන බව පොලිස් මාධ්‍ය ප්‍රකාශකවරයා කියා සිටියා.",
       "URL": "https://www.hirunews.lk/164106/අස්ගිරි-පාර්ශවයේ-නිවේදනය-ගැන-ඉදිරියේදී-ප්‍රකාශයක්-රාජිත",
       "Category": "Local News",
       "Parent URL": "https://www.hirunews.lk/local-news.php?pageID=4458"
}