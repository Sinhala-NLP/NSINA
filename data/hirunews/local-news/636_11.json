{
       "Source": "hirunews",
       "Timestamp": "Thursday, 29 December 2022 - 14:33",
       "Headline": "සිය කලා නිර්මාණවලට අත දෙන්නැ යි සීතාවක පොල් ගෙඩි කැටයම් ශිල්පීන්ගෙන් ඉල්ලීමක් (වීඩියෝ)",
       "News Content": "පොල් ගෙඩි යොදාගෙන අපූරූ කැටයම් හා අලංකාර නිර්මාණ සිදු කරන ගම්මානයක් පිළිබඳ සීතාවක පුරවරයෙන් තොරතුරු වාර්තා වනවා.\nඑම නිර්මාණ කාර්යයේ යෙදෙන ශිල්පීන් පෙන්වා දෙන්නේ, රට විදේශ විනිමය අර්බුදයකට මුහුණ දෙන මෙවන් සමයක විදෙස් ආකර්ෂණය දිනා ගත් තම නිර්මාණ\nකර්මාන්තය නගා සිටුවීමට උපකාර අවශ්‍ය බව යි.\nසීතාවක ප්‍රාදේශීය ලේකම් කොට්ඨාසයට අයත් ඉහළ කොස්ගම ප්‍රදේශය පොල් ගෙඩි ආශ්‍රිත කලා නිර්මාණ සඳහා මහත් ප්‍රසිද්ධියක් උසුලන ප්‍රදේශයක්.\nපොල් කැටයම් ආශ්‍රිත ව නිෂ්පාදන සිදු කරන මෙම ගම්මානයේ දශක 4ක පමණ සිට කැටයම් නිර්මාණය කරන පවුල් 28ක් පමණ වාසය කරනවා.\nවිදේශ වෙළෙඳපොල ඉලක්ක කරගත් මෙම නිර්මාණ සඳහා මීට වසර කිහිපයකට පෙර යහපත් වෙළෙඳපොලක් ද පැවති බවයි නිර්මාණ ශිල්පීන් පවසන්නේ.\nබාධක මැද තවමත් සිය නිර්මාණ සිදු කරන මෙම ශිල්පීන්ට සිය නිර්මාණ අලෙවි කරගැනීමට නො හැකි වීමෙන් ගැටලු රැසක් මතු ව තිබෙනවා.\nඅපේ රට විදේශ විනිමය පිළිබඳ ගැටලුවකට මුහුණ පා සිටින අවස්ථාවක විදේශ විනිමය උපයා ගත හැකි මෙවැනි කර්මාන්ත නගා සිටුවීමට බලධාරීන්ගේ අනුග්‍රහය ලැබීම අත්‍යවශ්‍ය කරුණක්.",
       "URL": "https://www.hirunews.lk/323822/සිය-කලා-නිර්මාණවලට-අත-දෙන්නැ-යි-සීතාවක-පොල්-ගෙඩි-කැටයම්-ශිල්පීන්ගෙන්-ඉල්ලීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=636"
}