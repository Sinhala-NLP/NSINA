{
       "Source": "hirunews",
       "Timestamp": "Thursday, 08 December 2022 - 10:05",
       "Headline": "ශ්‍රී ලංකාවට සහය දුන්නේ වාර්ගික ප්‍රවේශය මත පදනම්ව නො වේ - ඉන්දීය විදේශ ඇමති",
       "News Content": "දැඩි අර්බුදකාරී අවස්ථාවකට මුහුණ දී සිටින මොහොතක සිය අසල්වැසියෙකුට සහය දැක්වීමට ඉන්දියාව පියවර නොගතහොත් එය සිය රට වගකීම් පැහැර හැරීමක් වනු ඇති බව ඉන්දීය විදේශ කටයුතු අමාත්‍ය එස්. ජයශංකර් ප්‍රකාශ කළා.\nඉන්දීය රජය ශ්‍රී ලංකාවට සහය දැක්වීමට ඉදිරිපත් වීමේ ස්ථාවරය පැහැදිලි කරමිනුයි ඔහු මේ බව කියා සිටියේ.\nනිදහසින් පසු ශ්‍රී ලංකාවේ දරුණුතම ආර්ථික අර්බුදයේ දී ඉන්දියාව ශ්‍රී ලංකාවට ලබාදුන් ආර්ථික සහයෝගය මුළු රටටම ලබාදුන් එකක් මිස කිසිදු වාර්ගික ප්‍රවේශයක් මත පදනම් වූවක් නොවන බවද ඉන්දීය විදේශ අමාත්‍යවරයා ප්‍රකාශ කළා.\nරාජ්‍ය සභාවේදී විදේශ ප්‍රතිපත්තිය පිළිබඳ සිය ප්‍රකාශය පිළිබඳව මන්ත්‍රීවරුන් විසින් කළ විමසිමකට පිළිතුරු ලෙස අමාත්‍යවරයා පැහැදිලි කළේ එක්සත් ජාතීන්ගේ මානව හිමිකම් කොමිසමේ ශ්‍රී ලංකාවට එරෙහිව ඉන්දියාව ජන්දය ප්‍රකාශ කිරීමෙන් වැලකී සිටීම පසුගිය රජයන් ද අනුගමනය කළ දිගුකාලීන ස්ථාවරයට අනුකූල වන බවයි.\nඑය ශ්‍රී ලංකාවේ දෙමළ ප්‍රජාවගේ උනන්දුව ඉදිරියට ගෙන යෑම සඳහා ආමන්ත්‍රණය කළ හැකි වඩාත්ම සාධනිය ක්‍රමය බවත් එය දිගටම පවත්වාගෙන යෑම ඉන්දීය රජයේ ප්‍රවේශය බවත් ඔහු කියා සිටියා.\nශ්‍රී ලංකාවට දක්වන සහයෝගය සම්බන්ධයෙන් වැඩිදුරටත් අදහස් දැක්වූ ඉන්දිය විදේශ අමාත්‍යවරයා කියා සිටියේ දෙමල ප්‍රජාව ද ඇතුළත් සමස්ත ශ්‍රී ලංකාවටම අපි සහයෝගය ලබාදී ඇති බවයි.\nසහය දිමේදී අපි වාර්ගික ප්‍රවේශයක් ගෙන නැහැ.\nමෙවැනි බරපතල ආර්ථික තත්ත්වයක අසල්වැසියෙකු ලෙස අප ඉදිරියට නොගියහොත් එය තම රට වගකීම් පැහැර හැරීමක් බවයි ඔහු කියා සිටියේ.\nඑවන් අවස්ථාවක ඉන්දියාව කළ යුක්ත නිවැරදිවම කළ බවද ඉන්දීය විදේශ අමාත්‍යවරයා සඳහන් කළා.",
       "URL": "https://www.hirunews.lk/322206/ශ්‍රී-ලංකාවට-සහය-දුන්නේ-වාර්ගික-ප්‍රවේශය-මත-පදනම්ව-නො-වේ-ඉන්දීය-විදේශ-ඇමති",
       "Category": "Local News",
       "Parent URL": "https://www.hirunews.lk/local-news.php?pageID=681"
}