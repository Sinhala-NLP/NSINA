{
       "Source": "hirunews",
       "Timestamp": "Friday, 27 May 2022 - 19:45",
       "Headline": "සිරදඬුවම් නියම වූ ශෂී වීරවංශ වැලිකඩ කාන්තා අංශයට - ඇප ඉල්ලීම සලකා බැලීම සඳුදාට කල් යයි (වීඩියෝ)",
       "News Content": "අසත්‍ය තොරතුරු ඉදිරිපත් කරමින් අවිධිමත් රාජ්‍ය තාන්ත්‍රික විදේශ ගමන් බලපත්‍රයක් ලබා ගැනීමට අදාළව හිටපු අමාත්‍ය විමල් වීරවංශගේ බිරිඳ වන ශෂී වීරවංශට කොළඹ මහේස්ත්‍රාත් අධිකරණය මගින් වසර දෙකක සිර දඬුවමක් අද නියම කළා.\nකෙසේ වෙතත්, අදාළ තීන්දුවට එරෙහිව විත්තියේ නීතිඥවරුන් මහාධිකරණයට අභියාචනයක් ඉදිරිපත් කළ අතර, එහි තීන්දුව ලැබෙන තෙක් විත්තිකාරිය ඇප මත මුදාහරින ලෙසද මහේස්ත්‍රාත් අධිකරණයෙන් ඉල්ලීමක් කළා.\nඒ අනුව, විත්තිකාර ශෂී වීරවංශගේ ඇප ඉල්ලීම ලබන 30 වැනිදා කැඳවන තෙක් ඇය රක්ෂිත බන්ධනාගාර ගත කෙරුණා.\nඅසත්‍ය තොරතුරු ඉදිරිපත් කරමින් අවිධිමත් රාජ්‍ය තාන්ත්‍රික විදේශ ගමන් බලපත්‍රයක් ලබා ගැනීමේ චෝදනාවට අදාළව හිටපු අමාත්‍ය විමල් වීරවංශගේ බිරිඳ වන උදයන්ති රණසිංහ හෙවත් ශෂී වීරවංශට එරෙහිව නඩු පවරනු ලැබුවේ 2015 වසරේදීයි.\nඊට අදාළ නඩුව වසර 07 ක් පුරාවට කොළඹ මහේස්ත්‍රාත් අධිකරණයේදී විභාගයට ගැනුණු අතර නඩු විභාගය අවසන් කෙරුණේ පසුගිය පෙබරවාරි 11 වැනිදායි.\nනඩු විභාගයට අදාළ තීන්දුව ප්‍රකාශයට පත් කිරීම අවස්ථා දෙකකදීම කල් තැබුණු අතර පූර්වගාමී මහේස්ත්‍රාත් බුද්ධික සී. රාගල විසින් අද එහි තීන්දුව ප්‍රකාශයට පත් කළා.\nමහේස්ත්‍රාත් නිල මැදිරිය තුළදී තීන්දුව ප්‍රකාශයට පත් කිරීමට පෙර පැමිණිල්ල වෙනුවෙන් පෙනී සිටි ජ්‍යෙෂ්ඨ නියෝජ්‍ය සොලිසිටර් ජනරාල් දිලීප පිරිස් අධිකරණය හමුවේ කරුණු දැක්වූවා.\n“දේශපාලනඥයෙකුගේ බිරිඳක් වශයෙන් විත්තිකාරිය සිය නිල බලය සහ තනතුරු බලය භාවිත කරමින් සිදුකර තිබෙන මෙම ක්‍රියාව අනුමත කරන්න බැහැ. විත්තිකාරිය මෙම රාජ්‍යතාන්ත්‍රික විදේශ ගමන් බලපත්‍රය ලබා ගැනීම සඳහා අයදුම්පත ඉදිරිපත් කර තිබෙන්නේ එක් දින සේවය යටතේ. නමුත් එය ලබා ගැනීම සඳහා ඇය අදාළ කවුළුව වෙත පවා ඉදිරිපත් වී නැහැ. ඇය මෙම ගමන් බලපත්‍රය ලබාගෙන තිබෙන්නේ රාජ්‍ය නිලධාරීන්ගෙන් සහාය ඇතිව, කෙටි මාර්ගයකින්.”\nඅමාත්‍යවරයකුගේ බිරිඳක් වශයෙන් නිල හා තනතුරු බලය භාවිත කරමින් මෙම නීති විරෝධී ක්‍රියාව සිදුකර ඇති බැවින් ඒ සම්බන්ධයෙන් සමාජයට ආදර්ශයක් විය හැකි තීන්දුවක් ලබාදෙන ලෙසයි ජ්‍යෙෂ්ඨ නියෝජ්‍ය සොලිසිටර් ජනරාල් දිලීප පිරිස් අධිකරණයෙන් ඉල්ලා සිටියේ.\nකෙසේ වෙතත්, නියෝජ්‍ය සොලිස්ටර් ජනරාල්වරයා ඉදිරිපත් කළ කරුණු ප්‍රතික්ෂේප කරන බව විත්තිකාර ශෂී වීරවංශ වෙනුවෙන් පෙනී සිටි ජනාධිපති නීතිඥ ශවීන්ද්‍ර ප්‍රනාන්දු අධිකරණය හමුවේ සඳහන් කළා.\nවිත්තිකාරිය සන්තකයේ තිබූ ගමන් බලපත්‍රය අවිධිමත් එකක් නොවන බවට ආගමන සහ විගමන පාලකවරයා පවා නඩු විභාගයේදි සාක්ෂි දෙමින් පිළිගෙන තිබූ බවයි ජනාධිපති නීතිඥවරයා පෙන්වා දුන්නේ. විත්තිකාරිය, අවිවාහක දරුවන් දෙදෙනෙකුගේ මවක බවත් ඉදිරිපත් වූ කරුණු සැලකිල්ලට ගෙන ලිහිල් අයුරින් කටයුතු කරන ලෙසත් ඔහු අධිකරණයෙන් ඉල්ලා සිටියා.\nදෙපාර්ශවය විසින් ඉදිරිපත් කළ කරුණු සලකා බැලූ කොළඹ පූර්වගාමී මහෙස්ත්‍රාත් බුද්ධික සී. රාගල අනතුරුව නඩුවේ තීන්දුව ප්‍රකාශයට පත් කළා.\nමහේස්ත්‍රාත්වරයා සඳහන් කළේ, අසත්‍ය තොරතුරු ඉදිරිපත් කර අවිධිමත් රාජතාන්ත්‍රික විදේශ ගමන් බලපත්‍රයක් ලබා ගත් බවට විත්තිකාරියට එරෙහිව එල්ල වී තිබෙන චෝදනා සාධාරණ සැකයකින් තොරව ඔප්පු වී තිබෙන බැවින් ඇය අදාළ චෝදනාවට වරදකාරිය කරන බවට තීන්දු කරන බවයි.\nඒ අනුව හිටපු අමාත්‍ය විමල් වීරවංශගේ බිරිඳ වන ශෂී වීරවංශට වසර දෙකක සිර දඬුවම් නියම කළා.\nඊට අමතරව රුපියල් ලක්ෂයක දඩයක් ද නියම කළ මහේස්ත්‍රාත්වරයා එම දඩ මුදල ගෙවීම පැහැර හරිනු ලැබුවොත් අමතරව මාස හයක සිර දඬුවම් නියම කරන බවටත් නියෝග කළා.\nවිත්තිකාරියට මෙම ක්‍රියාව සිදු කිරීම සඳහා ආගමන හා විගමන පාලක වරයාගේ සහාය ලැබී ඇති බවට නඩු විභාගයේ දී කරුණු අනාවරණය වූ බවයි මහේස්ත්‍රාත්වරයා වැඩිදුරටත් පැවසුවේ.\nඒ අනුව මෙම නඩු තීන්දුවේ පිටපතක්, අවශ්‍ය පියවර ගැනීම සඳහා රාජ්‍ය පරිපාලන අමාත්‍යංශයේ ලේකම්වරයා වෙත යොමු කරන ලෙසත් මහේස්ත්‍රාත්වරයා නියෝග කළා.\nරජයේ ජ්‍යෙෂ්ඨ නියෝජ්‍ය සොලිසිටර් ජනරාල් දිලීප පිරිස් ද අධිකරණය හමුවේ ප්‍රකාශ කළේ මෙම විත්තිකාරියට අදාළ නීති විරෝධී ක්‍රියාව සිදු කිරීමට ආධාර අනුබල ලබාදුන් රාජ්‍ය නිලධාරීන් සම්බන්ධයෙන් කටයුතු කිරීම සඳහා මෙම තීන්දුවේ පිටපතක් රාජ්‍ය පරිපාලන අමාත්‍යංශයේ ලේකම්වරයා වෙත යොමු කරන ලෙස තමන්ද අධිකරණයෙන් ඉල්ලා සිටින බවයි.\nකෙසේ වෙතත්, මෙම තීන්දුවට එරෙහිව අභියාචනයක් මහාධිකරණය වෙත යොමු කිරීම සඳහා විත්තිකාර ශෂී වීරවංශගේ නීතිඥයින් විසින් මහේස්ත්‍රාත් අධිකරණය වෙත භාරදුන්නා.\nඑමගින් විත්තිකාර ශෂී වීරවංශ ඉල්ලා ඇත්තේ එම දඬුවමින් තමන්ව නිදොස් කොට නිදහස් කරන ලෙසයි.\nඑමෙන්ම, මහාධිකරණය හමුවේ අභියාචනයක් ඉදිරිපත් කර ඇති බැවින් විත්තිකාරිය ඇප මත මුදා හරින ලෙස ඇගේ නීතිඥයින් මහේස්ත්‍රාත් අධිකරණයෙන් ඉල්ලීමක් ද කළා.\nමෙම ඇප ඉල්ලීම කොළඹ අතිරේක මහේස්ත්‍රාත් හර්ෂණ කැකුණවලගේ නිල මැදිරිය තුළදී කැඳවූ අතර මහේස්ත්‍රාත්වරයා නියෝග කළේ අදාළ ඇප ඉල්ලීම ලබන 30 වැනිදා සළකා බලන බවයි. ඒ අනුව එතෙක් ශෂී වීරවංශ රක්ෂිත බන්ධනාගාර ගත කරන ලෙසද මහේස්ත්‍රාත්වරයා නියෝග කළා.\nඅවිධිමත් ලෙස සකසන ලද රාජාතන්ත්‍රික ගමන් බලපත්‍රයක් ළඟ තබා ගැනීමේ චෝදනාවට හිටපු අමාත්‍ය විමල් වීරවංශගේ බිරිඳ වන ශෂී වීරසිංහ පොලිස් අත්අඩංගුවට පත්වූයේ 2015 වසරේ පෙබරවාරි මස 22වැනිදායි. ඒ මාලඹේ පිහිටි පෞද්ගලික රෝහලකදීයි.\nඑම විදෙස් ගමන් බලපත්‍රයට අමතරව තවත් සාමාන්‍ය ගමන් බලපත්‍රයක්ද ඇය සන්තකයේ තිබී හමු වූ අතර එම ගමන් බලපත්‍ර දෙකේ උපන්දිනය සටහන් වී තිබුණේ පරස්පර ආකාරයෙන්.\nසාමාන්‍ය ගමන් බලපත්‍රයේ 1967 උපන් වර්ෂය ලෙස සටහන්ව තිබූ අතර රාජ්‍ය තාන්ත්‍රික ගමන් බලපත්‍රයේ සටහන්ව තිබුණේ උපන් වර්ෂය 1971 ලෙසයි. අත්අඩංගුවට ගෙන දින දෙකකට පසු ඇයව බන්ධනාගාර රෝහලට රැගෙන ගියා.\nපසුදින ප්‍රථම වරට ශෂී වීරවංශ කොළඹ මහේස්ත්‍රාත් අධිකරණයට ඉදිරිපත් කෙරුණු අතර යළි රක්ෂිත බන්ධනාගාරගත කෙරුණා. 2015 වසරේ මැයි මස 27 වැනදා ඇයව ඇප මත මුදා හැරුණු අතර එදින පස්වරුවේ ඇය යළි කොළඹ ජාතික රෝහලට ඇතුලත් කළා.\nඅද අධිකරණ තීන්දුවෙන් පසු ඇය වැලිකඩ බන්ධනාගාරයේ කාන්තා අංශය වෙත රැගෙන ගිය අතර පාර්ලිමේන්තු මන්ත්‍රීවරුන් වන විමල් වීරවංශ සහ උදය ගම්මන්පිල මෙන්ම ඇගේ දරුවන් සහ ඥාතීන් අධිකරණ භූමියට පැමිණ සිටියා.",
       "URL": "https://www.hirunews.lk/305469/සිරදඬුවම්-නියම-වූ-ශෂී-වීරවංශ-වැලිකඩ-කාන්තා-අංශයට-ඇප-ඉල්ලීම-සලකා-බැලීම-සඳුදාට-කල්-යයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1138"
}