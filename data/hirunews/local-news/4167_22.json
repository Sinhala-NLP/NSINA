{
       "Source": "hirunews",
       "Timestamp": "Monday, 18 December 2017 - 8:32",
       "Headline": "අත්අඩංගුවට ගත් ඒ.ටි.එම් හොරු තුන්දෙනා",
       "News Content": "කිසිදු අවස්ථාවක තමන්ගේ බැංකු කාඩ්පත් වෙනත් අයෙකුට නොදෙන ලෙසත්, විවිධ ස්වරූපයෙන් ව්‍යාජ ලෙස පෙනී සිටින පුද්ගලයන්ට හසු නොවන ලෙසත් පොලිසිය ජනතාවගෙන් ඉල්ලා සිටිනවා.\nපොලිසිය මෙම ඉල්ලීම කරන්නේ විවිධ පුද්ගලයන්ගේ බැංකු දත්ත උපයෝගී කරගෙන ,ව්‍යාජ  ATM කාඩ් සකසා අදාළ පුද්ගලයන්ගේ ගිණුම්වලින් මුදල් ගත් හා එම කාඩ්වලින් භාණ්ඩ මිලට ගත් කල්ලියක් කොටු කරගැනීමෙන් අනතුරුවයි.\nමොවුන් බැංකු නිලධාරීන් ලෙස පෙනී සිට ස්වයංක්‍රිය ටේලර් යන්ත්‍ර වෙත ගොස් කිසියම් නිල ක්‍රියාකාරකමක් කරන ආකාරය පෙන්නුම් කිරීම වංචාවේ එක පියවරක්.\nපසුව පෝලිමේ සිටින එක ගනුදෙනුකරුවෙක් ඇතුළට කැඳවා යන්ත්‍රය පරික්ෂා කිරීමට යැයි පවසා ඔහුගේ කාඩ්පත ගෙන ඔවුන් සතුව ඇති යන්ත්‍රයක් මගින් එම කාඩ්පතේ දත්ත සොරාගැනීම සිදු කරනවා.\nඒ සඳහා සැකකරුවන් භාවිත කරන්නේ \"ස්කිමර් ඩිවයිස්\" නමැති කුඩා යන්ත්‍රයයි.\nපසුව කාඩ්පත ගනුදෙනුකරුට දී ඔහු මුදල් ගන්නා විට පිටුපසින් සිට අංකය සටහන් කරගෙන මෙම දත්ත යොදා කෙටි කලකින් ව්‍යාජ කාඩ්පතක් සකසා එය උපයෝගී කරගෙන අදාළ ගනුදෙනුකරුගේ ගිණුමෙන් මුදල් ගැනීම හා එම ගිණුම මගින් භාණ්ඩ මිලට ගැනීම සිදු කරනවා.\nමෙවැනි වංචා කළ සැකකරුවන් 3 දෙනෙකු අපරාධ පරීක්ෂණ දෙපාර්තමේන්තුව අත්අඩංගුවට ගෙන තිබෙනවා.\nඔවුන් කුලී පදනම මත ලබාගත් වෑන් රථයකින් ගොස් මෙම  ජාවාරමක නිරත වී ඇති බවටයි අනාවරණ වී ඇත්තේ.\nමොවුන් මෙලෙස ලබා ගත් මුදල් හා භාණ්ඩවල වටිනාකම රුපියල් ලක්ෂ 7කට ආසන්නයි.\nමේ සම්බන්ධයෙන් දැනට ලැබී ඇති පැමිණිලි ගණන 3ක්.\nපසුව සැකකරුවන් මතුගම, පැල්මඩුල්ල, රත්නපුර, බදුරලිය, කහවත්ත, දංකොටුව, මාරවිල, නාත්තන්ඩිය, පන්නල, කොච්චිකඬේ, ගම්පොළ හා නාවලපිටිය යන ප්‍රදේශවල රජයේ සහ පෞද්ගලික බැංකුවල ඒ.ටී.එම්. යන්ත්‍රවලින් මුදල් ලබාගෙන ඇති අතර මාතලේ හා මතුගම පිහිටි සුපිරි වෙළඳසැල් කිහිපයකින් ඔවුන් භාණ්ඩ මිලදීගෙන ඇති බවටයි අනාවරණ වුණේ.\nකාඞ්පත්වල තොරතුරු ලබා ගැනීම සඳහා භාවිතා කළ යන්ත්‍රයක්, ලැප්ටොප් පරිඝණකයක් ද පොලිස් භාරයට ගෙන තිබෙනවා.\nසිද්ධියට සම්බන්ධ එක් සැකකරුවෙකු පසුගිය 15 වන දා හලාවත - කොරයාවත්ත ප්‍රදේශයේදී ද, තවත් සැකකරුවන් දෙදෙනෙකු 16 වන දා මයික්කුලම හා කොරයාවත්ත ප්‍රදේශවලදී ද අත්අඩංගුවට ගත් බවයි පොලීසිය සඳහන් කළේ.",
       "URL": "https://www.hirunews.lk/178647/අත්අඩංගුවට-ගත්-ඒ-ටි-එම්-හොරු-තුන්දෙනා",
       "Category": "Local News",
       "Parent URL": "https://www.hirunews.lk/local-news.php?pageID=4167"
}