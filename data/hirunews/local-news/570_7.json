{
       "Source": "hirunews",
       "Timestamp": "Monday, 30 January 2023 - 14:07",
       "Headline": "මැදිරිගිරියේ ලක්ෂ 167 සුදු අලි ව්‍යාපෘතිය (වීඩියෝ)",
       "News Content": "රජය විසින් ජනතා බදු මුදල් වැයකරමින් නව ව්‍යාපෘති අරඹන්නේ එහි අපේක්ෂිත ප්‍රතිඵල ජනතාවටම ලබාදීම ප්‍රමුඛ අරමුණ කරගනිමින්.\nනමුත් බලධාරීන්ගේ ක්‍රියාකලාපයන් හේතුවෙන් එවැනි ව්‍යාපෘති සුදු අලින් බවට පත්වන අවස්ථා ද බොහෝ විට දැකිය හැකියි.\nමැදිරිගිරිය ප්‍රදේශයෙන් වාර්තා වන මෙම තොරතුරත් එවැනි සුදු අලියෙකු පිළිබඳවයි.\nසංචාරක ආකාර්ශනය ඉහළ නැංවීම අරමුණු කරගනිමින් ඓතිහාසික මැදිරිගිරිය වටදාගෙය අසළ ඉදිකළ ශරීර සුවතා මංතීරුව සහ දියපොකුණ මෙන්ම ඒ ආශ්‍රිතව ඉදිකළ සූර්ය පැනල විදුලි ආලෝක පද්ධතිය මේ වනවිට විනාශ වෙමින් පවතින බව ප්‍රදේශවාසීන් පවසනවා.\n2016 වසරේදී මෙම ව්‍යාපෘතිය ආරම්භ කෙරෙන්නේ උතුරුමැද පළාත් සභාවේ රුපියල් ලක්ෂ 167ක ප්‍රතිපාදන මතයි.\nඅදියර 3ක් යටතේ ව්‍යාපෘතිය ක්‍රියාත්මක කිරීමේ කටයුතු ඇරඹුනත් බලධාරීන් විසින් එය අතරමග නවතා දමා ඇත්තේ වැය කළ මුදලට කිසිදු ප්‍රයෝජනයක් ලබා ගැනීමට නොහැකි වන ලෙසින්.\nව්‍යාපෘතිය සියයට 100ක්ම වැඩ අවසන් කෙරුණද එය ජනතා අයිතියට පත්කිරීමට බලධාරීන් පියවර නොගත්තේ මන්දැයි ප්‍රදේශවාසීන් ප්‍රශ්න කරනවා.\nපවතින තත්ත්වය හමුවේ සුර්ය පැනල මෙන්ම මාර්ගය සැකසීමට ඇල්ලූ ගල් ද ඇතැම් පිරිස් විසින් ගලවාගෙන ගොස් තිබෙනවා.\nරුපියල් ලක්ෂ 167ක වියදමින් අවසන් කෙරුණු ව්‍යාපෘතියෙන් කිසිදු ප්‍රයෝජනයක් නොගත්තද, නැවතත් ව්‍යාපෘතිය ක්‍රියාත්මක සඳහා රුපියල් ලක්ෂ 50කට වැඩි මුදලක් මැදිරිගිරිය ප්‍රාදේශීය සභාවට වෙන්කර ඇති බවටයි ප්‍රදේශවාසීන් චෝදනා කරන්නේ.\nමීට අමතරව සංචාරකයින්ගේ පහසුව වෙනුවෙන් ඉදිකළ ගොඩනැගිල්ල ද බලධාරීන්ගේ අවධානය යොමු නොවීමෙන් මේ වනවිට විනාශ වීමේ අවදානමකට ලක්ව තිබෙනවා.\nජනතා මුදල් වැය කරමින් මෙවැනි ව්‍යාපෘති ආරම්භ කෙරෙන්නේ, රටේ අභිවෘද්ධිය වෙනුවෙන් වුව ද ඒ හරහා තමන්ගේ අභිවෘද්ධිය සලසා ගැනීමට කටයුතු කරන ඇතැම් බලධාරීන් හේතුවෙන් මෙවැනි තත්ත්වයන් උද්ගත වන බවයි ප්‍රදේශවාසීන් පෙන්වා දෙන්නේ.",
       "URL": "https://www.hirunews.lk/326237/මැදිරිගිරියේ-ලක්ෂ-167-සුදු-අලි-ව්‍යාපෘතිය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=570"
}