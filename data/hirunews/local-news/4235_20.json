{
       "Source": "hirunews",
       "Timestamp": "Saturday, 04 November 2017 - 13:03",
       "Headline": "පෙට්‍රල් අරපිරිමැස්සෙන් භාවිතා කරන්නැයි විෂය භාර අමාත්‍යවරයා ඉල්ලයි",
       "News Content": "අනියත බියකින් තොරව ඉදිරියේදී සාමාන්‍ය පරිදි අරපිරිමැස්සෙන් යුතුව පෙට්‍රල් භාවිත කරන ලෙස ඛනිජ තෙල් සම්පත් සංවර්ධන අමාත්‍ය අර්ජුන රණතුංග මහජනතාවගෙන් ඉල්ලීමක් කරනවා.\nපසුගිය දිනවල අයි. ඕ.සී. සමාගම ගෙන්වූ තෙල් නැව ප්‍රමිතියෙන් තොර වීම නිසා එය ගොඩබෑම අත්හිටුවීමට සිදුවූ බවයි අමාත්‍යවරයා ප්‍රකාශයක් නිකුත් කරමින් සඳහන් කළේ.\nඒ හේතුවෙන් ඉන්ධන පිරවුම්හල් වෙත පෙට්‍රල් සැපයීමේ තරමක අඩුවක් පැවතුණ ද මේ වන විට මුළු අවශ්‍යතාවයෙන් සියයට 80ක් සැපයීමට හැකි වී ඇති බවත්, අමාත්‍යවරයා ප්‍රකාශ කළා.\nඑමෙන්ම ඩීඞීසල් සහ භූමිතෙල් සැපයීම සාමාන්‍ය පරිදි සිදුකෙරෙන බවයි අමාත්‍යවරයා නිකුත් කළ නිවේදනයේ දැක්වෙන්නේ.\nමේ අතර ඛනිජ තෙල් නීතිගත සංස්ථාව සඳහන් කළේ ඉන්ධන සැපයුම අද දිනය තුළ යථා තත්ත්වයට පත් කරන බවයි.\nඅද පස්වරුව වන විට තෙල් සැපයුමෙන් සියයට 80ක ධාරිතාවක් සම්පූර්ණ කිරීමට හැකි වනු ඇති බව එහි ජ්‍යෙෂ්ඨ නිලධාරියෙකු ප්‍රකාශ කළා.\nපෙට්‍රල් සැපයුම අඩාල වී ඇති බවට රාවයක් පැතිර යාමත් සමඟ ඊයේ පස්වරුව වන විට දිවයින පුරා ඉන්ධන පිරවුම් අසළ දිගු පෝලිම් දක්නට ලැබුණා.\nදිගු වේලාවක් පෝලිම්වල රැදී සිටීමට සිදුවීම නිසා පාරිභෝගික ජනතාව දැඩි අපහසුතාවයකට පත්වූ බවයි අප වාර්තාකරුවන් සඳහන් කළේ.\nඛනිජ තෙල් සම්පත් සංවර්ධන අමාත්‍යාංශය පවසන්නේ ඉන්ධන රැගත් නෞකාවක් ලබන සතියේ අඟහරුවාදා දිනය වන විට මෙරටට ළඟාවීමට නියමිත අතර ඒ වන තුරු පවතින සංචිත උපයෝගී කර ගනිමින් ඉන්ධන බෙදා හැරීමට කටයුතු කරමින් සිටින බවයි.\nතොග සැගවීමකින් තොරව ඉන්ධන බෙදා හැරීමට සහයෝගය ලබාදෙන ලෙස ද එම අමාත්‍යාංශය බෙදාහරින්නන්ගෙන් සහ පිරවුම්හල්වලින් ඉල්ලීමක් ද කර තිබෙනවා.\nකෙසේ වෙතත්, ඛනිජ තෙල් වෘත්තීය සමිති පවසන්නේ බලධාරීන්ගේ අකාර්යක්ෂමතාව හේතුවෙන් මෙලෙස ඉන්ධන අර්බුදයක් හටගෙන ඇති බවයි.\nපවතින තත්ත්වය සම්බන්ධයෙන් ඛනිජ තෙල් සම්පත් සංවර්ධන අමාත්‍ය අර්ජුන රණතුංග අද පෙරවරුවේ ඛනිජ තෙල් නීතිගත සංස්ථාවේ නිලධාරීන් සමඟ සාකච්ඡාවක් ද පවත්වනු ලැබුවා.",
       "URL": "https://www.hirunews.lk/175251/පෙට්‍රල්-අරපිරිමැස්සෙන්-භාවිතා-කරන්නැයි-විෂය-භාර-අමාත්‍යවරයා-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=4235"
}