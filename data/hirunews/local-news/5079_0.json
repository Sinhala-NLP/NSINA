{
       "Source": "hirunews",
       "Timestamp": "Friday, 22 April 2016 - 7:42",
       "Headline": "ඒකාබද්ධ විපක්ෂයේ මැයි රැළිය ආරම්භයට ගැටලූවක්",
       "News Content": "මැයි දිනය වෙනුවෙන් සංවිධාන කරන පෙළපාලියක් සඳහා වෙන් කරගෙන තිබූ නාරාහේන්පිට ශාලිකා ක්‍රීඩාංගනය ඒකාබද්ධ විපක්ෂය පැවැත්වීමට නියමිත මැයි රැළියට බිය වී එය ලබානොදීමට ලංගම බලධාරීන් කටයුතු කර ඇතැයි ඒකාබද්ධ වෘත්තීය සමිති බලමණ්ඩලය පවසනවා.\nඑහි සම ලේකම් සෝමවීර චන්ද්‍රසිරි ප්‍රකාශ කළේ මාර්තු මස 03 වනදා ශාලිකා ක්‍රීඩාංගනය වෙන් කිරීම වෙනුවෙන් රුපියල් 12,500 ක මුදලක් ලංකා ගමනාගමන මණ්ඩලයට ගෙවූ බවයි.\nඑහෙත් ඊයේ (21) දිනයේදී ලංගම නිලධාරීන් තමා වෙත ලිපියක් යොමුකරමින් අදාළ ක්‍රීඩාංගනය ලබාදිය නොහැකි බවට දැනුම් දී ඇති බවත්, ඊට එරෙහිව අධිකරණ ක්‍රියාමාර්ගයකට යෑමට තමා සූදානම් බවත් ඔහු සඳහන් කළා.\nසිද්ධිය පිළිබඳව හිරු ප්‍රවෘත්ති අංශය ලංකා ගමනාගමන මණ්ඩලයේ සභාපති රමාල් සිරිවර්ධනගෙන් කළ විමසීමකදී ඔහු සඳහන් කළේ අදාළ වෙන් කිරීම සිදුකිරීමේදී සාවද්‍ය තොරතුරු ඉදිරිපත් කිරීම හේතුවෙන් වෙන් කිරීම අවලංගු කිරීමට සිදුවු බවයි.\nඅදාළ වෘත්තීය සමිතිය විසින් සාකච්ඡාවක් පවත්වන බවට පවසා ක්‍රීඩාංගනය වෙන්කරගෙන තිබුනද පසුව තමාට වාර්තා වූයේ මැයි රැළියේ ආරම්භක උත්සවය පැවැත්වීම සඳහා ක්‍රීඩාංගනය යොදා ගැනීමට සූදානම් වන බවයි.\nනාරාහේන්පිට ශාලිකා ක්‍රීඩාංගනය වෙන්කර ඇත්තේ ක්‍රීඩා උත්සව වැනි පාසල් ළමයින් සඳහා වැදගත් උත්සව සඳහා බවත්, මෙවැනි රැළි මගින් ශාලිකා ක්‍රීඩාංගනයේ භූමියට හානි සිදුවන බැවින් ක්‍රීඩාංගනය වෙන් කිරීම අහෝසි කිරීමට සිදුවු බවයි.",
       "URL": "https://www.hirunews.lk/131423/ඒකාබද්ධ-විපක්ෂයේ-මැයි-රැළිය-ආරම්භයට-ගැටලූවක්",
       "Category": "Local News",
       "Parent URL": "https://www.hirunews.lk/local-news.php?pageID=5079"
}