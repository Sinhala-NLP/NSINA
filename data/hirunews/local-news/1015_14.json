{
       "Source": "hirunews",
       "Timestamp": "Sunday, 17 July 2022 - 8:06",
       "Headline": "ජූනි මාසයේ නිෂ්පාදන අංශයේ පහළයෑමක් (වීඩියෝ)",
       "News Content": "පවතින තත්ත්වය හමුවේ මෙරට නිෂ්පාදන ක්‍රියාකාරකම් තවදුරටත් අඩු වී ඇති බව මහ බැංකු වාර්තා පෙන්වා දෙනවා.\nඒ අනුව ජුනි මාසයේදී නිෂ්පාදන අංශයේ තවදුරටත් පහල යෑමක් පෙන්නුම් කරන අතර නව ඇණවුම්, නිෂ්පාදන, සේවා නියුක්තිය මෙන්ම තොග මිල දී ගැනීම් යන අංශවල පහල යෑමක් වාර්තා වන බවයි මහ බැංකුව ප්‍රකාශ කළේ.\nනිෂ්පාදන අංශයේ ගැණුම් කළමනාකරුවන්ගේ දර්ශක අගය ද 44.1% දක්වා දර්ශකාංක 6 යි දශම 2 ක පහළ යෑමක් ජුනි මාසයේ දක්නට ලැබුණා.\nඉහළ උද්ධමනකාරී පරිසරයක් තුළ පාරිභෝගිකයන්ගේ මිල දී ගැනීමේ හැකියාව දුර්වලවීම ද මෙම තත්ත්වයට හේතු වී තිබෙනවා.\nඅමුද්‍රව්‍ය සහ බලශක්ති හිඟයද ඊට අදාළ වන බවයි මහ බැංකුව ප්‍රකාශ කළේ.\nසේවා අංශය සැලකීමේදී අඛණ්ඩව 03 වන මාසයටත් එහි පසුබෑමක් පෙන්නුම් කරනවා.\nප්‍රවාහන, නවාතැන්, ආහාර සැපයුම් සේවා මෙන්ම අධ්‍යාපන යන උප අංශවල දුර්වලවීමක් එහිදී දක්නට ලැබෙන අතර ව්‍යාපාර ක්‍රියාකාරකම් සහ අපේක්ෂිත ව්‍යාපාර ක්‍රියාකාරකම් අඩුවීම ද ඊට හේතුවක්.\nනව බඳවා ගැනීම් අත්හිටුවීම, සේවා ගිවිසුම් දීර්ඝ නොකිරීම්, සේවයෙන් ඉවත්වීම් සහ විශ්‍රාම යෑම් යන කරුණු සේවා අංශයේ මෙම පහත වැටීමට තවදුරටත් හේතු වී ඇති බව මහ බැංකුව සඳහන් කළා.",
       "URL": "https://www.hirunews.lk/310168/ජූනි-මාසයේ-නිෂ්පාදන-අංශයේ-පහළයෑමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1015"
}