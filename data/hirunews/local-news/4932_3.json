{
       "Source": "hirunews",
       "Timestamp": "Monday, 08 August 2016 - 7:57",
       "Headline": "දුම්රියෙන් ගමන් කරමින් සිටියදී එල්ලවූ ගල් පහරකින් පුද්ගලයෙකු මරුට",
       "News Content": "දුම්රියේ ගමන් කරමින් සිටියදී පිටතින් එල්ල කරන ලද බෝතල් ප්‍රහාරයක් වැදී බරපතල තුවාල ලබා රෝහල් ගතකර සිටි සහකාර අධ්‍යාපන අධ්‍යක්‍ෂවරයෙකු ජීවිතක්ෂයට පත්වී තිබෙනවා.\nපොලීසිය සඳහන් කළේ මොහු  දින 5 ක් අනුරාධපුර ශික්ෂණ රෝහලේ දැඩි සත්කාර  ඒකකයේ ප්‍රතිකාර ලබමින් සිටියදී ඊයේ මෙලෙස ජීවිතක්ෂයට පත්ව ඇති බවයි.\nරාජකාරි කටයුත්තක් සඳහා පසුගිය 3 වනදා කොළඹ සිට දුම්රියෙන් අනුරාධපුරයට පැමිණෙමින් සිටින අවස්ථාවේදී ඔරුගොඩවත්ත සහ කැළණිය දුම්රිය ස්ථාන අතරදියි මොහු මෙම අනතුරට මුහුණදී ඇත්තේ.\nඅනතුරින් ජීවිතක්ෂයට පත්වී ඇත්තේ අනුරාධපුර පුලියන්කුලම ප්‍රදේශයේ පදිංචි 49 හැවිරිදි උතුරු මැද පළාත් අධ්‍යාපන අමාත්‍යාංශයට අනුයුක්තව  සේවය කරන සහකාර අධ්‍යාපන අධ්‍යක්‍ෂවරයෙක්.\nදුම්රිය ගමනාගමන අධිකාරී විජය සමරසිංහ හිරු ප්‍රවෘත්ති අංශයට සඳහන් කළේ මේ සම්බන්ධයෙන් විශේෂ පරීක්ෂණයක් ආරම්භ කර ඇති බවයි.\nඑමෙන්ම ඔරුගොඩවත්ත සහ කැළණිය දුම්රිය ස්ථානය අතර සිදුවන මෙම පහරදීම් සම්බන්ධයෙන්ද විශේෂ සොයාබැලීමක් සිදුකරන බවද ඔහු සඳහන් කළා.",
       "URL": "https://www.hirunews.lk/140073/දුම්රියෙන්-ගමන්-කරමින්-සිටියදී-එල්ලවූ-ගල්-පහරකින්-පුද්ගලයෙකු-මරුට",
       "Category": "Local News",
       "Parent URL": "https://www.hirunews.lk/local-news.php?pageID=4932"
}