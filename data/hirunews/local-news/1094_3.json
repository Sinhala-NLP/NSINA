{
       "Source": "hirunews",
       "Timestamp": "Wednesday, 15 June 2022 - 16:36",
       "Headline": "අමෙරිකාවෙන් ශ්‍රී ලංකාවට ඩොලර් මිලියන 120ක්",
       "News Content": "ශ්‍රී ලංකාවේ ආර්ථික වර්ධනයට හා ප්‍රගතියට සහාය දැක්වීම සඳහා අමෙරිකාවේ 'ඉන්ටර්නැෂනල් ඩිවෙලොප්මන්ට් ෆයිනෑන්ස් කෝපරේෂන්' මගින් අමෙරිකානු ඩොලර් මිලියන 120ක හදිසි ණයක් අනුමත බව කොළඹ පිහිටි අමෙරිකානු තානාපති කාර්යාලය නිවේදනය කරනවා.\nශ්‍රී ලංකාවේ අමෙරිකානු තානාපතිවරිය සිය ට්විටර් ගිණුමේ සටහනක් තබමින් ඒ බව දැනුම් දුන්නා.\nඑම ප්‍රදානය සම්බන්ධයෙන් අමෙරිකානු තානාපති කාර්‍යාලයේ වෙබ් අඩවියේ සඳහන් වන්නේ, \"වසර 70ක් පුරා විදෙස් ආධාර, ණය සහ වෙළෙඳ අවස්ථා ඔස්සේ ශ්‍රී ලංකා ආර්ථිකය වර්ධනයට සහ ශ්‍රී ලංකා ජනතාවට අමෙරිකාව උදව් කිරීමට කටයුතු කළා\" යනුවෙන්\nතව ද, \"අද නිවේදනය පෞද්ගලික අංශයට හොඳ පණිවුඩයක් වනවා මෙන් ම, DFC මගින් ලබාදුන් මිලියන 120 කුඩා සහ මධ්‍යම පරිමාණයේ ව්‍යාපාර සඳහා හොඳ අත්වැලක් වෙයි\" යනුවෙන් ද එහි සඳහන්.\nමෙම ණය යටතේ ලැබෙන මුදල් වලින් අමෙරිකානු ඩොලර් මිලියන 100ක මුදලක්, කොමර්ෂල් බැංකුවට ඝෘජු ණයක් ලෙස ලබා දෙන බව වාර්තා වනවා.\nඑම ණය ඔස්සේ ලැබෙන මුදල් මගින් ශ්‍රී ලංකාවේ ක්‍ෂුද්‍ර, කුඩා, සහ මධ්‍ය පරිමාණයේ ව්‍යවසායකයින්ට ණය ලබාදීමට කොමර්ෂල් බැංකුවට අවස්ථාව හිමි වන බවයි වාර්තා වන්නේ.\nතව ද ඉතිරි අමෙරිකානු ඩොලර් මිලියන 20ක මුදල පෞද්ගලික ආයතන දෙකකට ලබාදීමට නියමිත බවයි අමෙරිකානු තානාපති කාර්යාලයේ වෙබ් අඩවිය සඳහන් කරන්නේ.\nඒ අනුව එකී ඩොලර් මිලියන 20ක මුදලින් අමෙරිකානු ඩොලර් මිලියන 15ක් BPPL Holdings පෞද්ගලික සමාගම වෙත ලබා දීමට සැලසුම් කර ඇති අතර අනෙක් අමෙරිකානු ඩොලර් මිලියන 5ක මුදල MA’s Tropical Food Processing පුද්ගලික ආයතනයට ලබා දීමට නියමිත බවයි වාර්තා වන්නේ.",
       "URL": "https://www.hirunews.lk/307203/අමෙරිකාවෙන්-ශ්‍රී-ලංකාවට-ඩොලර්-මිලියන-120ක්",
       "Category": "Local News",
       "Parent URL": "https://www.hirunews.lk/local-news.php?pageID=1094"
}