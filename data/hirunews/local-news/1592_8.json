{
       "Source": "hirunews",
       "Timestamp": "Monday, 01 November 2021 - 12:45",
       "Headline": "වැඩිම වර්ෂාපතනය යටියන්තොට - වේවැල්තලාවට (වීඩියෝ)",
       "News Content": "අඩුපීඩන කලාපය තවදුරටත් ශ්‍රී ලංකාව ආශ්‍රිතව ස්ථාපිතව පවතින බැවින් දිවයිනේ බොහෝ ප්‍රදේශවලට විටින් විට වැසි හෝ ගිඟු‍රුම් සහිත වැසි ඇති විය හැකි බව කාලගුණ විද්‍යා දෙපාර්තමේන්තුව ප්‍රකාශ කළා.\nමේ අතර අද උදෑසන 8.30න් අවසන් වූ වැඩිම වර්ෂාපතනය යටියන්තොට - වේවැල්තලාව ප්‍රදේශයෙන් වාර්තාවී ඇති අතර, එය මිලිමීටර 240 ක්.\nහලාවත - මාදම්පේ ප්‍රදේශයට මිලිමීටර 178ක් සහ බත්තරමුල්ල ප්‍රදේශයට මිලිමිටර 159ක වර්ෂාපතනයක් ලැබී තිබෙනවා.\nබණ්ඩාරවෙල  වැල්ලවාය මාර්ගයේ 24 වෙනි කිලෝමීටර් කණුව ආසන්නයෙන් අද අලු‍යම පස් කන්දක් කඩා වැටීමෙන් එම මාර්ගයේ ගමනා ගමනයට සම්පූර්ණයෙන් බාධා එල්ල වූ අතර, ඒ හේතුවෙන් මාර්ගයේ ගමනාගමනය එක් මංතීරුවකට පමණක්  සීමා වුණා.\nදෙමෝදර සහ ඇල්ල අතර ආරුක්කු පාලම ආසන්නයේ ස්ථාන කිහිපයකින්ම  උඩරට දුම්රිය මාර්ගයට පස් කඳු කඩා වැටීමෙන් එම මාර්ගයේ දුම්රිය ගමනාගමනයට බාධා එල්ල වී තිබෙනවා.\nඑසේම හපුතලේ දුම්රියපොළ මාර්ගය ආසන්නයේ පිහිටි නිවසකට සහ ගාල්ල - යක්කලමුල්ල ප්‍රදේශයේ නිවසක් මතට පස් කඳු කඩාවැටීම හේතුවෙන් එම නිවාසවලට හානි සිදුව තිබෙනවා.\nමේ අතර ගිං ගඟ පිටාර ගැලීම හේතුවෙන් හිනිඳුම - නාගොඩ ප්‍රදේශයේ පහත් බිම් රැසක්ද ජලයෙන් යටව තිබුණා.\nඑමෙන්ම රත්නපුර ප්‍රදේශයට ඇදහැළුණු වර්ෂාවත් සමඟ රත්නපුර - හංගමු ගඟ පිටාර ගැලීම හේතුවෙන් හංගමුව ප්‍රධාන මාර්ගය ජලයෙන් යටවුණා.\nපවතින වර්ෂාවත් සමඟ කළු ගගේ ජල මට්ටමද මේ විට ඉහළ යමින් පවතින අතර එය පිටාර මට්ටමේ පවතින බව අප වාර්තාකරු සඳහන් කළා.\nබදුල්ල දිස්ත්‍රික්කයේ පස්සර ප්‍රදේශයට හා කෑගල්ල දිස්ත්‍රික්කයේ අරණායක ප්‍රදේශයට ඊයේ පස්වරුවේ නිකුත් කෙරුණු නාය යාමේ අනතුරු ඇඟවීම තවදුරටත් ක්‍රියාත්මක බව කාලගුණ විද්‍යා දෙපාර්තමේන්තුව සඳහන් කළා.",
       "URL": "https://www.hirunews.lk/286664/වැඩිම-වර්ෂාපතනය-යටියන්තොට-වේවැල්තලාවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1592"
}