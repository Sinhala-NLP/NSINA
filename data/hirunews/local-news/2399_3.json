{
       "Source": "hirunews",
       "Timestamp": "Saturday, 10 October 2020 - 7:32",
       "Headline": "කොරෝනා වෛරසය ලොව පුරාම මතු වූ බව චීනය කියයි",
       "News Content": "කොරෝනා වෛරසය පසුගිය වසරේ ලොව විවිධ ප්‍රදේශවලින් මතු වූ අතර, තමන් සිදුකළේ එය පළමුව වාර්තා කිරීම පමණක් බව චීනය ප්‍රකාශ කළා.\nඑමෙන්ම, වෛරසයට එරෙහිව කඩිනම් පියවර ගැනීමට චීනය ඉදිරිපත් වූ බවයි එරට විදේශ අමාත්‍යාංශයේ ප්‍රකාශිකා හුවා චුන්යින් කියා සිටියේ.\nඑමගින් කොවිඞ් නයින්ටීන් ගෝලීය වසංගතය චීනයේ වූහාන් නගරයෙන් ආරම්භ වූ බවට පවතින මතය චීනය ප්‍රතික්ෂේප කර ඇති බව විදෙස් වාර්තා සඳහන් කළා.\nකොරෝනා වෛරසය වූහාන් නගරයේ ජෛව පර්යේෂණාගාරයෙන් නික්මුණු බවට ඇමරිකාව සිදුකරන චෝදනාව මෙන්ම වූහාන් වන සත්ත්ව මස් වෙළදපොළේ මතු වී පැතිරුණු බවට පළ වන මතය ද චීනය ප්‍රතික්ෂේප කරනවා.\nනව මාදිලියේ වෛරසයක් වන කොරෝනා වෛරසය ලොව විවිධ ප්‍රදේශවලින් පසුගිය වසරේදී මතු වූ අතර, වෛරසය හඳුනා ගැනීමටත් එම තොරතුරු ලොවට ලබාදීමටත් චීනය කටයුතු කළ බවයි විදේශ අමාත්‍යාංශ ප්‍රකාශිකාව ඊයේ සදහන් කළේ.\nකොරෝනා වෛරසය ආසාදනය වූ ලෝකවාසීන් සංඛ්‍යාව මේ වන විට තුන් කෝටි 70 ලක්ෂය ඉක්මවා ඇති අතර, මරණ සංඛ්‍යාව එක්ලක්ෂ 72,000කට අධිකයි.",
       "URL": "https://www.hirunews.lk/252203/කොරෝනා-වෛරසය-ලොව-පුරාම-මතු-වූ-බව-චීනය-කියයි",
       "Category": "Local News",
       "Parent URL": "https://www.hirunews.lk/local-news.php?pageID=2399"
}