{
       "Source": "hirunews",
       "Timestamp": "Tuesday, 05 July 2022 - 13:04",
       "Headline": "අත්‍යාවශ්‍ය සේවා සඳහා තෙල් සංස්ථාවට අයි.ඕ.සීයෙන් ඩීසල් තොගයක්",
       "News Content": "ලංකා ඉන්දියන් ඔයිල් සමාගම ත්‍රිකුණාමලයේ පිහිටි තෙල් ටැංකි සංකීර්ණයේ සිට ඩීසල් මෙටි්‍රක් ටොන් 7,500ක් කොළොන්නාව පර්යන්තයට යොමුකර තිබෙනවා.\nඒ අත්‍යාවශ්‍ය සේවා සඳහා ඉන්ධන සැපයීම සඳහායි.\nඑමෙන්ම, අද දිනයේ දීත් මුතුරාජවෙල පර්යන්තයෙන් අත්‍යාවශ්‍ය කටයුතු සඳහා පමණක් ඩීසල් ටැංකි රථ කිහිපයක් නිකුත් කිරීමට කටයුතු කරනු ලැබුවා.\nමේ අතර සතියකට ආසන්න කාලයක් තිස්සේ පවතින නොනවතින ඉන්ධන පෝලිම් තවත් දිගු වී ඇත්තේ ඉන්ධන පැමිණෙන දිනයක් පිළිබඳව නිශ්චිත තොරතුරක් නොමැති පසුබිමකයි.\nඑවන් පසුබිමක ඉන්ධන පිරවුම්හල් අසල නොසන්සුන්කාරී තත්වයන්ද හටගන්නේ, ජනතාව සහ ආරක්ෂක අංශ අතර පවතින උණුසුම් තත්වයන් හේතුවෙන්.\nඉන්ධන පිරවුම්හල් අසල සිදුවන කළහකාරී තත්වයන් පිළිබඳව අද පැවති අමාත්‍ය මණ්ඩල තීරණ දැනුම් දීමේ මාධ්‍ය හමුවේදී ද සංවාදයට බදුන් වුණා.\nඑවන් පසුබිමක තවත් ඉන්ධන පෝලිමක රැදී සිටි පුද්ගලයෙකු මියගොස් තිබෙනවා.\nපොලීසිය සඳහන් කළේ බොරැල්ල ප්‍රදේශයේ ඉන්ධන පිරවුම්හලක පෝලිමක මෝටර් රථයක් තුල රැදී සිටි අයෙකු මෙලෙස ජිවිතක්ෂයට පත්ව ඇති බවයි.\nඔහු ගොතටුව ප්‍රදේශයේ පදිංචි 66 හැවිරිදි අයෙක්.\nඉන්ධන අර්බුදයත් සමඟ ප්‍රවාහන ක්ෂේත්‍රයේ මතුව ඇති ගැටලුකාරී තත්වය හේතුවෙන් වෙළඳ නාවික ලේකම් කාර්යාලය සිකුරාදා දිනවල වසා තැබීමට තීරණය කර තිබෙනවා.\nඑමෙන්ම, ශ්‍රී ලංගම, පෞද්ගලික බස් රථවල අඩුවක් අද දිනයේ දක්නට ලැබුණු අතර, දුම්රිය ගමන්වාර කිහිපයක් ද අවලංගු කිරීමට දුම්රිය දෙපාර්තමේන්තුව පියවර ගෙන තිබෙනවා.\nඉන්ධන අර්බුදය මේ වන විට ක්ෂේත්‍ර රැසකට බලපෑම් එල්ල කර ඇති අතර හිටපු කෘෂි අධ්‍යක්ෂ කේ.බී. ගුණරත්න සඳහන් කළේ, ගොවීන්ට ඉන්ධන ලබා දීමට කටයුතු නොකළහොත් ඉදිරියේදි තවත් අර්බුධයක් මතුවිය හැකි බවයි.\nඑවන් පසුබිමක ගෑස් මෙටි්‍රක් ටොන් 3,700ක් රැගත් නෞකාව එළඹෙන 9 වනදා මෙරටට ලගාවන බව ලිට්රෝ සමාගම පවසනවා.\nමේ වනවිටත් අදාළ නෞකාව මෙරටට ලගා වීම සඳහා ගමන් ආරම්භ කර ඇති බවයි වාර්තා වන්නේ.\nඑමෙන්ම, තවත් ගෑස් අඩංගු නෞකා දෙකක් එළඹෙන 11 වනදා සහ 16 වන දා මෙරටට පැමිණීමට නියමිතව තිබෙනවා.\nලෝක බැංකුව සමඟ ලිට්රෝ සමාගම ගෑස් මෙටි්‍රක් ටොන් ලක්ෂයක් ගෙන්වීමට ගිවිසුමක් අත්සන් කර අතර ඊට අදාළවයි මෙම ගෑස් තොග මෙරටට පැමිණිමට නියමිතව ඇත්තේ.",
       "URL": "https://www.hirunews.lk/309091/අත්‍යාවශ්‍ය-සේවා-සඳහා-තෙල්-සංස්ථාවට-අයි-ඕ-සීයෙන්-ඩීසල්-තොගයක්",
       "Category": "Local News",
       "Parent URL": "https://www.hirunews.lk/local-news.php?pageID=1045"
}