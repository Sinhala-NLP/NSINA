{
       "Source": "hirunews",
       "Timestamp": "Sunday, 03 March 2019 - 12:12",
       "Headline": "කතරගම දේවාල භුමියේ දී, පුද්ගලයෙකු ගිනි තබා ගනී",
       "News Content": "කතරගම මහා දේවාල භූමියේ පිහිටි පුරාණ කිරි විහාරය තුළ දී අද (03) උදෑසන පුද්ගලයෙකු ගිනි තබාගෙන සිය දිවි හානි කර ගැනීමට උත්සාහ කර තිබෙනවා.\nපොලීසිය සඳහන් කළේ ගිනි තබා ගැනීමෙන් බරපතල තුවාල ලැබූ මෙම පුද්ගලයා කතරගම දිසා රෝහලට ඇතුළත් කර ගැනීමෙන් අනතුරුව වැඩිදුර ප්‍රතිකාර සඳහා හම්බන්තොට මහ රෝහලට මාරු කර යැවූ බවයි.\nමෙලෙස ගිනි තබා ගැනීමට උත්සාහ කර ඇත්තේ තිස්සමහාරාම - රන්මිණිතැන්න ප්‍රදේශයේ පදිංචි 59 හැවිරිදි පුද්ගලයෙක්.\nඅද (03) උදෑසන මෙම පුද්ගලයා දේවාල භූමියේ පිහිටි කිරි විහාරයට ඇතුළු වී හිසට පෙට්‍රල් වත්කරගෙන ගිනි තබාගෙන තිබෙනවා.\nපසුව දේවාලයේ රැදී සිටි බැතිමතුන්, කපු මහතුන් සහ ආරක්ෂක අංශ එක්ව ගින්න මැඩ පැවැත්වූ බවයි හිරු වාර්තාකරු සඳහන් කළේ.\nමෙම ගින්න ඇතිවීම නිසා කිරි විහාරයේ බිත්තිවලට සහ එහි ඇද තිබූ සිතුවම්වලට හානි සිදුව තිබෙනවා.\nඡායාරූප - සූරියවැව නුවන් ජයසේකර",
       "URL": "https://www.hirunews.lk/211601/කතරගම-දේවාල-භුමියේ-දී-පුද්ගලයෙකු-ගිනි-තබා-ගනී",
       "Category": "Local News",
       "Parent URL": "https://www.hirunews.lk/local-news.php?pageID=3474"
}