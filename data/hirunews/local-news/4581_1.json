{
       "Source": "hirunews",
       "Timestamp": "Monday, 03 April 2017 - 13:28",
       "Headline": "වැලිකන්ද ජනතාවගේ වතුර ගැටළුව ගැන හෙළිදරව්වක් (ඡායාරූප)",
       "News Content": "ආසියානු සංවර්දන බැංකුවේ ආධාර මත රුපියල් ලක්ෂ 660 ක වියදමකින් වැලිකන්ද ප්‍රදේශීය සභාව යටතේ අලුත් වැඩියා කරණ ලද වැලිකන්ද පානීය ජල යෝජනා ක්‍රමයේ වංචා දුෂණ අක්‍රමිකතා රැසක් සිදුව ඇති බව මහවැලි පොදු දේපල හා ගොවිජන අයිතීන් සුරැකීමේ සංවිධානයේ කැඳවුම්කරු බී.ඒ බණ්ඩාර මහතා සඳහන් කරනවා.\nඔහු මේ බව සඳහන් කළේ අප්‍රේල් මස 02 වැනිදා සවස අරලගන්විල නගරයේ පැවති මාධ්‍ය හමුවකට එක්වෙමින්.\nවසර 30 ක් ශ්‍රී ලංකා මහවැලි අධිකාරිය මගින් පාලනය කළ එම ජල ව්‍යාපෘතිය වැඩි දියුණුකර නාමල්ගම,මොණරතැන්න,මගුල් පොකුණ මෙන්ම වැලිකන්ද නගරය ඇතුළු ගම්මාන හතරක පවුල් 1200 සාමාජිකයින් 3500 කට පැය 24 පුරා පිරිසිදු පානීය ජලය ලබාදීමට ජනාධිපති මෛත්‍රීපාල සිරිසේන මහතා විසින් 2016 පෙබරවාරි 13 වැනිදා මුල්ගල තැබූබව ද ඒ මහතා පෙන්වා දුන්නා.\nඑහෙත් ජල පිරිපහදුවන ටැංකියේ වැලි,බෝල,ගල් ඉවත් නොකර ඊට උඩින් අඩියක පමණ වැලි තට්ටුවක් දමා ඊට වැයවන ලක්ෂ ගණනක මුදල් කොන්ත්‍රාත්කරු සහ සභාවේ ලේකම් ටී.ඕ නෝනා බෙදා ගැනීමේ සුදානමක් තිබෙන බවද බණ්ඩාර මහතා සඳහන් කළා.\n2016 දෙසැම්බර් 31 දිනයේ වැඩ අවසන්කර මෙම ජල ව්‍යාපෘතිය මගින් ගම්මාන හතරකට පැය 24 ක් පුරා ජලය දෙන බවට පවුල් රැසකින් 10,000 ක් බැගින්ද සමාර්ධි පවුල්වලින් 5000 බැගින්ද වැලිකන්ද ප්‍රදේශීය සභාව එකතු කරගත්තද මෙතෙක් ජනතාවට පානීය ජලය ලබාදීමට අපොහොසත් වී ඇති බවද ඒ මහතා ප්‍රකාශ කළා.\nප්‍රදේශවාසීන් පවසන්නේ එම ජල ටැංකියේ ජලය කොළ කැඳ මෙන් දිස්වී අපවිත්‍ර වී ඇති බවත් මෙයට සතුන්ගේ මලපහ පවා එක්වී ඇති බවත් ය.\nජනතාව නගන චෝදනා පිළිබඳ අප වැලිකන්ද ප්‍රදේශීය සභාවේ ලේකම් ඒ.ඒ අධිකාරී මහත්මියගෙන් කළ විමසීමකදී ඇය පැවසුවේ ඒ ගැන කිසිවක් තමන් නොදන්නා බවයි.\n(ඡායාරූප - මනම්පිටිය නිමල් ජයරත්න)",
       "URL": "https://www.hirunews.lk/158390/වැලිකන්ද-ජනතාවගේ-වතුර-ගැටළුව-ගැන-හෙළිදරව්වක්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4581"
}