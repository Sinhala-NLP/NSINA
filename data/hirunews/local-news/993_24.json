{
       "Source": "hirunews",
       "Timestamp": "Monday, 25 July 2022 - 14:39",
       "Headline": "ජපානයෙන් කෘෂිකර්ම ක්‍ෂේත්‍රයේ රැකියා අවස්ථා",
       "News Content": "විශේෂ නිපුණතා සහිත රැකියා වැඩසටහන යටතේ කෘෂිකර්ම ක්‍ෂේත්‍රයේ රැකියා අවස්ථාවන් මෙරට ශ්‍රමිකයන්ට ලබාදීමට ජපන් රජය එකඟතාව පළ කර ඇති බව විදේශ සේවා නියුක්ති කාර්යාංශය ප්‍රකාශ කළා.\nඒ, සාත්තු සේවා සහ ආහාරපාන සේවා ක්‍ෂේත්‍රයේ රැකියාවලට අමතරවයි. කෘෂිකර්ම කර්මාන්ත ක්‍ෂේත්‍රයේ රැකියා සඳහා ජපන් භාෂා ප්‍රවීනතාවට අමතරව වෘත්තිය සුදුසුකමක්ද අවශ්‍ය වන අතර, අවුරුදු 17 ට වැඩි සුදුසුකම් ලත් අයට ඊට අයදුම් කළ හැකි වනවා.\nලබන 29 වනදා සිට අගෝස්තු, සැප්තැම්බර්, ඔක්තෝම්බර් සහ නොවැම්බර් යන මාසවලදී කුසලතා පරීක්ෂණවලට අදාළ විභාගයන් පරිගණක ආශ්‍රයෙන් පැවැත්වෙනවා.\nඊට අදාළ තොරතුරු විදේශ සේවා නියුක්ති කාර්යාංශයේ වෙබ් අඩවියේ ජපන් රැකියා ද්වාරය වෙත පිවිසීමෙන් ලබාගත හැකියි.",
       "URL": "https://www.hirunews.lk/310919/ජපානයෙන්-කෘෂිකර්ම-ක්‍ෂේත්‍රයේ-රැකියා-අවස්ථා",
       "Category": "Local News",
       "Parent URL": "https://www.hirunews.lk/local-news.php?pageID=993"
}