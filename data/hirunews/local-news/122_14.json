{
       "Source": "hirunews",
       "Timestamp": "Saturday, 05 August 2023 - 19:49",
       "Headline": "සමනළ වැවට ගිය ගොවි සංවිධාන නියෝජිතයන් සහ පොලිසිය අතර උණුසුම් තත්ත්වයක් (වීඩියෝ)",
       "News Content": "උඩවළව ජලාශයට ජලය ලබා ගැනීමට අදාළව සමනළ වැව ජලාශයේ ජල මට්ටම පරීක්ෂා කිරීම සඳහා ගොවි සංවිධාන නියෝජිතයින් පිරිසක් අද (05) එම ස්ථානයට යාමත් සමග උණුසුම් තත්ත්වයක් හට ගත් බව වාර්තා වනවා.\nඅද පස්වරු 2 ට පමණ ජාතික ගොවිජන එකමුතුවේ සභාපති අනුරාධ තෙන්නකෝන් ඇතුළු පිරිසක් බස් රථයකින් පැමිණ සමනළ වැව ජලාශය භාර ඉංජිනේරුවරයා හමු වීමට අවස්ථාවක් ඉල්ලා සිටි අතර පොලිසිය ඊට ඉඩ ලබා නොදීමත් සමග ඇති වූයේ උණුසුම් තත්ත්වයක්.\nඑම අවස්ථාවේ ගොවි සංවිධාන සභාපතිවරුන් එම ස්ථානයේ ගසක් මත නැග රැස්වීමක් ද පවත්වනු ලැබුවා.\nඉන් පසුව ඔවුන් මාධ්‍ය හමුවක් පැවැත්වූ එහිදී අදහස් දැක්වූ ජාතික ගොවිජන එකමුතුවේ සභාපති අනුරාධ තෙන්නකෝන් තර්ජනාත්මකව සඳහන් කළේ සමනළ වැව ජලාශයෙන් උඩවළව ජලාශයට ජලය නිකුත් නොකළහොත් විදුලි බල අමාත්‍යවරයාගේ නිවස වටලා විරෝධතාවයේ නිරත වන බවයි.\nපැය 3ක පමණ කාලයක් සමනළ වැව ජලාශය පරිශ්‍රයෙන් පිටව ගියේ ලබන සඳුදා ජලාශය භාර ඉංජිනේරුවරයා සමග සාකච්ඡාවට යලි පැමිණෙන බව පවසමින්.\nමේ අතර උඩවළව ජලාශයේ ජල ධාරිතාව අවසන් මෙහෙයුම් මට්ටම දක්වා පහළ බැස ඇති බැවින් අදින් පසු කිසිදු කටයුත්තක් සඳහා ජලය නිකුත් නොකරන බව ජලාශය භාර ඉංජිනේරු සුජීව ගුණසේකර ප්‍රකාශ කළා.\nහිරු ප්‍රවෘත්ති අංශය කළ විමසීමකදී එමෙන්ම සමනල වැව ජලාශයේද මේ වනවිට පවතින්නේ සියයට 11.3 ක අවම ජල ධාරිතාවක්.\nමේ අතර කුඹුරු සඳහා ජලය ලබා දෙන ලෙස ඉල්ලමින් ඇඹිලිපිටිය ප්‍රාදේශීය සභාව ඉදිරිපිට වලව කලාපයේ ගොවීන් ආරම්භ කළ සත්‍යග්‍රහයට අදට දින 13ක්.\nලබන මහ කන්නයේදී ගොවීන්ට අවශ්‍ය නිර්දේශිත එම්.ඕ.පී හෙවත් බණ්ඩි පොහොර මුලු ප්‍රමාණයම නොමිලේ ලබා දීමට තීරණය කළ බව කෘෂිකර්ම අමාත්‍ය මහින්ද අමරවීර පවසනවා.\nනාඋල පිළිහුඩුගොල්ල වැව ප්‍රතිසංස්කරණය කර ජනතා අයිතියට පත්කිරීමේ අවස්ථාවට එක්වෙමිනුයි කෘෂිකර්ම අමාත්‍යවරයා මේ බව කියා සිටියේ.\nතවත් පොහොර වර්ගයක මිල අඩු කිරීමටද ඉදිරියේදී කටයුතු කරන බව ඔහු එහිදී සඳහන් කළා.",
       "URL": "https://www.hirunews.lk/343745/සමනළ-වැවට-ගිය-ගොවි-සංවිධාන-නියෝජිතයන්-සහ-පොලිසිය-අතර-උණුසුම්-තත්ත්වයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=122"
}