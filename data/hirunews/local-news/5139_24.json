{
       "Source": "hirunews",
       "Timestamp": "Sunday, 06 March 2016 - 18:33",
       "Headline": "පාතාලයට ඉඩක් නැහැ",
       "News Content": "පාතාල ක්‍රියාකාරකම් වැළැක්වීමට අවශ්‍ය පියවර ගන්නා ලෙස තමන් පොලීසියට සහ යුද හමුදාවට උපදෙස් දුන් බව ජනාධිපති මෛත්‍රිපාල සිරිසේන ප්‍රකාශ කළා.\nඔහු මේ බව කියා සිටියේ නාරාහේන්පිට අභයාරාමයේ සුචරිත දහම් පාසලේ ත්‍යාග ප්‍රදානෝත්සවයට අද පෙරවරුවේ එක්වෙමින්.\nඅභයාරාමය පසුගිය කාලය තුළ කතාබහට ලක්වූයේ හිටපු ජනාධිපති මහින්ද රාජපක්ෂ ඇතුළු ඒකාබද්ධ විපක්ෂයේ මාධ්‍ය හමු සහ රැස්වීම් එහි සංවිධාන කිරීම හේතුවෙන්.\nකෙසේ නමුත් ජනාධිපති මෛත්‍රීපාල සිරිසේන අද එහි පැමිණියේ අභයාරාම විහාරස්ථානයේ සුචරිත දහම් පාසලේ ත්‍යාග ප්‍රදානෝත්සවයේ ප්‍රධාන ආරාධිතයා ලෙසයි.\nඑහිදී පිළිගැනීමේ කතාව සිදුකරමින් අභයාරාමාධිපති පූජ්‍ය මුරුත්තෙට්ටුවේ ආනන්ද හිමියන් කියා සිටියේ විහාරස්ථානයේ දහම් පාසල් ත්‍යාග ප්‍රදානෝත්ස්වයට පැමිණි ප්‍රථම රාජ්‍ය නායකයා ජනාධිපති මෛත්‍රීපාල සිරිසේන බවයි.\nඑහිදී උන්වහන්සේ ජනාධිපතිවරයාගෙන් ඉල්ලීමක් ද සිදුකළා.\nඒ පාතාල ක්‍රියාකාරකම් මැඬ පැවැත්වීම සඳහා මැදිහත් වන ලෙසයි.\nතමා අභයාරාමයට පැමිණියේ වසර එක හමාරකින් පසුව බව සිහිපත් කළ ජනාධිපතිවරයා පොලීසියට සහ යුද හමුදාවට ඒකාබද්ධව පාතාල ක්‍රියාකාරකම් මැඬ පැවැත්වීම සඳහා කටයුතු කරන ලෙස උපදෙස් ලබාදී ඇති බව කියා සිටියා.",
       "URL": "https://www.hirunews.lk/127935/පාතාලයට-ඉඩක්-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=5139"
}