{
       "Source": "hirunews",
       "Timestamp": "Thursday, 25 May 2017 - 13:54",
       "Headline": "ඇතැම් ප්‍රදේශවලට මිලිමීටර් 150 ඉක්මවු වැසි",
       "News Content": "නිරිතදිග මෝසම් කාලගුණ තත්ත්වය දිවයින හරහා ස්ථාපිත වෙමින් පවතී.\nමේ හේතුව නිසා දිවයිනේ නිරිතදිග කොටසේ වැසි සහ සුළං තත්ත්වය තවදුරටත් අපේක්ෂා කෙරෙන බව කාලගුණ විද්‍යා දෙපාර්තමේන්තුව අද (25) දහවල් 12.00ට නිකුත් කළ නිවේදනය මගින් කියා සිටියා.\nබස්නාහිර, සබරගමුව, දකුණු, මධ්‍යමසහ වයඹ පළාත්වල විටින් විට වැසි හෝ ගිගුරුම් සහිත වැසි ඇතිවන බවයි ඔවුන් පවසන්නේ.\nසමහර ස්ථානවල (මි.මි. 150 ට වැඩි) තද වැසි බලාපොරොත්තු විය හැකියි.\nඅනෙකුත් පළාත්වල (විශේෂයෙන් ඌව සහ නැගෙනහිර පළාත්වල) සවස් කාලයේ දී තැනින් තැන වැසි හෝ ගිගුරුම් සහිත වැසි ඇතිවනවා.\nගිගුරුම් සහිත වැසි ඇති වන විට එම ප්‍රදේශවල තාවකාලිකව තද සුළං ඇති විය හැකියි.\nඅකුණු මඟින් සිදුවන අනතුරු අවම කර ගැනීමට අවශ්‍ය පියවර ගන්නා ලෙස එම දෙපාර්තමේන්තුව ජනතාවගෙන් ඉල්ලා සිටිනවා.\nමේ අතර පවතින අධික වර්ෂාවත් සමග මාතර, ගාල්ල රත්නපුරය සහ කළුතර දිස්ත්‍රික්කවල පහත් බිම් රැසක් ජලයෙන් යටවී තිබෙනවා.\nමාතර දිස්ත්‍රික්කයේ පිටබැද්දර, කොටපොල සහ අකුරැස්ස ප්‍රදේශවල පහත් බිම් ජලයෙන් යටවී ඇති බවයි එම ප්‍රදේශවල හිරු වාර්තාකරුවන් සඳහන් කළේ.\nඑමෙන්ම රත්නපුර දිස්ත්‍රික්කයේ ඇලපාත ප්‍රදේශයේ පහත් බිම්ද අධික වර්ෂාවත් සමග ජලයෙන් යටව තිබෙනවා.\nඑමෙන්ම කළුතර දිස්ත්‍රික්කයේ වළල්ලාවිට ප්‍රදේශයේද පහත් බිම් ජලයෙන් යටවී ඇති බවයි අප වාර්තාකරුවන් සඳහන් කළේ.\nඅධික වර්ෂාපතනයෙන් වැඩි බලපෑමක් එල්ලවී ඇත්තේ ගාල්ල දිස්ත්‍රික්කයටයි.\nඑම දිස්ත්‍රික්කයට ඇද හැලෙන අධික වැසි හේතුවෙන් ගාල්ල - බද්දේගම, ගාල්ල - කරාපිටිය, ගාල්ල - අම්බලන්වත්ත සහ උඩුගම - බද්දේගම යන මාර්ග ස්ථාන කිහිපයකින් ජලයෙන් යටවී ඇති බවයි වාර්තා වන්නේ.\nඅද පෙරවරු 8.30 න් අවසන්වූ ගතවූ පැය 24 ක කාලසීමාව තුළ  වැඩිම වර්ෂාපතනයද වාර්තාවූයේ ගාල්ල දිස්ත්‍රික්කයෙන්.\nගාල්ල, බලපිටිය, බද්දේගම ප්‍රදේශවලට මිලිමීටර 150 ඉක්මවූ වර්ෂාපතනයක් ලැබී තිබෙනවා.\nගාල්ල හිරු වාර්තාකරු රවීන්ද්‍ර චන්ද්‍රලාල් කියා සිටියේ මේ වනවිටත් ගාල්ල දිස්ත්‍රික්කයට තද වැසි ඇද හැලෙන බවයි.\nපවතින අයහපත් කාලගුණ තත්ත්වය හේතුවෙන් ගිං සහ නිල්වලා යන ගංඟා මේ වනවිට පිටාර ගලමින් පවතින බව ආපදා කළමනාකරණ මධ්‍යස්ථානය පවසනවා.\nඑහි සහකාර අධ්‍යක්‍ෂ ප්‍රදීප් කොඩිප්පිලි සඳහන් කළේ කැළණි සහ කළු ගංගා පිටාර මට්ටමට පැමිණ ඇති බැවින්  ඒ අවට පහත් බිම්වල ජනතාව තවදුරටත් අවධානයෙන් පසුවිය යුතු බවයි.\nවවුනියාව ප්‍රදේශයට බලපෑ තද සුළං තත්ත්වයක් හේතුවෙන් නගරයේ ස්ථාන කිහිපයක ගස්  කඩාවැටීම් වාර්තාවුනා.\nවවුනියාව පොලිස් ස්ථානය අසළට පළු ගසක් කඩාවැටීමෙන් එහි නවතා තිබූ යතුරුපැදි පහකට සහ ට්‍රක් රථයකට ද හානි සිදුවී තිබෙනවා.\nමේ අතර මාතලේ - රත්තොට - බණ්ඩාරපොල ප්‍රදේශය හරහා හමාගිය තද සුළඟකින් ගසක් අසළ පිහිටි නිවසකට කඩාවැටීම හේතුවෙන් වයස අවුරුදු හතක පාසල් සිසුවෙකු තුවාල ලබා මාතලේ දිස්ත්‍රික් රෝහලට ඇතුළත් කරනු ලැබුවා.\nමීට අමතරව පස් කඳු කඩාවැටීම හේතුවෙන් දෙල්ගොඩ, ගාල්ල ප්‍රධාන මාර්ගයේ ගමනාගමනයට බාධා එල්ලවී තිබෙනවා.\nදිවයිනට බලපා ඇති අයහපත් කාලගුණය ඉදිරි දින කිහිපය තුළත් පැවතිය හැකි බවයි කාලගුණ විද්‍යා දෙපාර්තමේන්තුව සඳහන් කළේ.\nඑහි අධ්‍යක්‍ෂ අතුල කරුණානායක හිරු ප්‍රවෘත්ති අංශයට සඳහන් කළේ රත්නපුර, ගාල්ල, නෙළුව, දෙණියාය ප්‍රදේශවලට මිලිමීටර 150 ඉක්මවූ තද වැසි බලාපොරොත්තු විය හැකි බවයි.\nමාස කිහිපයකින් වර්ෂාව නොලැබුණු ජල විදුලි බලාගාර ආශ්‍රිත ප්‍රදේශවලට ඊයේ සිට තද වැසි ඇද හැලෙමින් පවතිනවා.\nවිදුලිබල හා පුනර්ජනනීය බලශක්ති අමාත්‍යාංශයේ මාධ්‍ය ප්‍රකාශක, සුලක්ෂණ ජයවර්ධන හිරු ප්‍රවෘත්ති අංශයට කියා සිටියේ වැඩිම වර්ෂාපතනය ලක්ෂපාන විදුලිබලාගාරය ආශ්‍රිත ප්‍රදේශවලට ඇද හැලී ඇති බවයි.\nවාරිමාර්ග දෙපාර්තමේන්තුවේ ජල විද්‍යා අංශයේ අධ්‍යක්‍ෂිකා ප්‍රේමා හෙට්ටිආරච්චි හිරු ප්‍රවෘත්ති අංශයට කියා සිටියේ ගංගා පිටාර ගැලීම හේතුවෙන් ගංගා අවට පහත්බිම්වල සිටින ජනතාව විමසිල්ලෙන් සිටින ලෙසයි.\nරත්නපුර, කෑගල්ල, කළුතර, මහනුවර, ගාල්ල, මාතර, යන දිස්ත්‍රික්කවලට ඉදිරි පැය 24 තුළද නායයෑම් සහ ඉවුරු කඩාවැටීමේ අවදානමක් පවතින බව ජාතික ගොඩනැගිලි පර්යේෂණ සංවිධානය පවසනවා.",
       "URL": "https://www.hirunews.lk/162143/ඇතැම්-ප්‍රදේශවලට-මිලිමීටර්-150-ඉක්මවු-වැසි",
       "Category": "Local News",
       "Parent URL": "https://www.hirunews.lk/local-news.php?pageID=4499"
}