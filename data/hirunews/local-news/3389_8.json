{
       "Source": "hirunews",
       "Timestamp": "Tuesday, 23 April 2019 - 8:53",
       "Headline": "පිපිරීම් වලින් මිය ගිය සංඛ්‍යාව 310 දක්වා ඉහළට",
       "News Content": "පාස්කු ඉරිදා දිනයේ සිදුවූ පිපිරීම් හේතුවෙන් මිය ගිය සංඛ්‍යාව 310 දක්වා ඉහළ ගොස් තිබෙනවා. කොළඹ ජාතික රෝහලේ දැඩි සත්කාර ඒකකයේ ප්‍රතිකාර ලබමින් සිටි තවත් පුද්ගලයින් දෙදෙනෙකු ඊයේ රාත්‍රියේ මිය ගොස් ඇති බවයි එහි ප්‍රකාශකයෙකු සදහන් කළේ.\nකොළඹ ජාතික රෝහලේ පමණක් මෘත දේහ 151ක් තැන්පත් කර ඇති අතර, ඉන් 109 දෙනෙකුම හඳුනාගෙන තිබෙනවා.\nමීට අමතරව තවත් පුද්ගල අවයව කොටස් 5ක් පමණ කොළඹ ජාතික රෝහලේ මෘත ශරීරාගාරයේ පවතින බව සඳහන්.\nපිපිරීම්වලින් මේ වන විට තුවාල ලැබූවන්ගේ සංඛ්‍යාව 500 ඉක්ම වන බවටයි රෝහල් ආරංචි මාර්ග කියා සිටියේ.\nමේ අතර, සිදුවූ පිපිරීම් හේතුවෙන් ඇණහිට තිබූ දුම්රිය ධාවන කටයුතු යළි යථා තත්ත්වයට පත් කර තිබෙනවා.\nදුම්රිය දෙපාර්තමේන්තුවේ නියෝජ්‍ය ගමනාගමන අධිකාරි වජිර සමන් පොල්වත්තගේ කියා සිටියේ අද පෙරවරුවේ සියළුම කාර්යාල දුම්රිය කොළඹට පැමිණි බවයි.",
       "URL": "https://www.hirunews.lk/215002/පිපිරීම්-වලින්-මිය-ගිය-සංඛ්‍යාව-310-දක්වා-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=3389"
}