{
       "Source": "hirunews",
       "Timestamp": "Thursday, 05 May 2022 - 17:54",
       "Headline": "තෙල් පුරවා ගැනීමේ සීමා වැඩි වෙයි (වීඩියෝ)",
       "News Content": "ඉන්ධන ලබාදීමේ දී යළිත් සීමා පැනවීමට ඛනිජ තෙල් නීතිගත සංස්ථාව පියවර ගෙන තිබෙනවා.\nඒ අනුව යතුරුපැදියකට රුපියල් 2000 ක ඉන්ධනත්, ත්‍රිරෝද රථයක් සඳහා රුපියල් 3000 ක ඉන්ධනත් ලබාදීමටයි ඛනිජ තෙල් නීතිගත සංස්ථාව තීරණය කර ඇත්තේ.\nඑමෙන්ම, මෝටර් රථ සහ වෑන් රථ සඳහා රුපියල් 8000 ක ඉන්ධන සීමාවක් පනවා තිබෙනවා.\nමීට අමතරව අද (05) සිට බූලිවලට ඉන්ධන ලබාදීමත් තහනම් කිරීමට ද පියවර ගත් බවයි ඛනිජ තෙල් නීතිගත සංස්ථාව සඳහන් කළේ.\nමේ අතර, අදත් අවශ්‍ය ඉන්ධන තොගවල හිඟතාවයක් පවතින බවට බවුසර් රථ හිමියන්ගේ සංගමය චෝදනා කළා.\nතම බවුසර් රථ කොළොන්නාවේ තෙල් පර්යන්තය වෙත ළගා වුවත් ප්‍රමාණවත් පරිදි ඉන්ධන නිකුත් නොකරන බවයි ඔවුන් පෙන්වා දෙන්නේ.\nඒ අනුව, තවදුරටත් දිවයිනේ ප්‍රදේශ රැසක ඉන්ධන පිරවුම්හල් අසල දිගු පෝලිම් දක්නට ලැබෙනවා.\nකෙසේ වෙතත්, ප්‍රමාණවත් පරිදි ඔක්ටේන් 92 වර්ගයේ පෙට්‍රල් සහ සුපර් ඩීසල් දිවයින පුරා බෙදා හැරීම සිදුකර ඇති බව බලශක්ති, විදුලිබල අමාත්‍ය කංචන විජේසේකර පවසනවා.\nඑහෙත්, ඔක්ටේන් 95 වර්ගයේ පෙට්‍රල් සහ ඔටෝ ඩීසල් සීමා සහිතව බෙදා හරින බවයි ඔහු වැඩිදුරටත් අද පාර්ලිමේන්තුව හමුවේ ප්‍රකාශ කළේ.\nමේ අතර, තවමත් දිවයිනේ ඇතැම් ප්‍රදේශවල ගෑස් ලබා ගැනීම සඳහා ද ජනතාව පෝලිම්වල රැදී සිටිනවා.",
       "URL": "https://www.hirunews.lk/303584/තෙල්-පුරවා-ගැනීමේ-සීමා-වැඩි-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1190"
}