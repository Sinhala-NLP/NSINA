{
       "Source": "hirunews",
       "Timestamp": "Thursday, 01 April 2021 - 12:52",
       "Headline": "තෙල් සාම්පල වාර්තාව පාරිභෝගික අධිකාරියට (වීඩියෝ)",
       "News Content": "වෙළෙඳපොළෙන් ලබාගත් පොල්තෙල් සාම්පල 55ක පිළිකාකාරක අඩංගු නොවන බවට තහවුරු වී ඇතැයි පොල් සංවර්ධන මණ්ඩලයේ\nසභාපතිවරයා හිරු ප්‍රවෘත්ති සමග විශේෂ සාකච්ඡාවකට එක්වෙමින් සඳහන් කළා.\nමේ අතර, ප්‍රශ්නගත පොල්තෙල් තොගය සම්බන්ධයෙන් කාර්මික තාක්ෂණ ආයතනය සිදුකළ පරීක්ෂණ සම්බන්ධ වාර්තාව පාරිභෝගික අධිකාරියට\nලබාදී තිබෙනවා.\nමෙරටට ආනයනය කළ පිරිපහදු නොකළ පොල්තෙල් තොගයක ඇෆ්ලටොක්සීන් නම් පිළිකාකාරකය අඩංගුබව පසුගියදා ප්‍රමිති ආයතනය සහ සෞඛ්‍ය 5 අමාත්‍යංශයේ ආහාර ආරක්ෂණ ඒකකය මගින් තහවුරු කරනු ලැබුවා.\nඒ අනුව එම තෙල් තොග නැවත අදාළ රට වෙත හරවා යවන ලෙස ශ්‍රී ලංකා රේගුව ආනයනකරුවන්ට නියෝග කළා.\nඑම තෙල් තොග ගබඩා කර තිබූ ආයනයකරුවන්ගේ පෞද්ගලික ගුදම් මුද්‍ර තබා පාරිභෝගික අධිකාරියද එහි සම්පල ලබා ගත් අතර ඒවා පරික්ෂාව සඳහා යොමු කෙරුණේ කාර්මික තාක්ෂණ ආයතනයටයි.\nඑම වාර්තාව අද පාරිභෝගික කටයුතු පිළිබඳ අධිකාරිය වෙත ලබා දුන් බවයි කාර්මික තාක්ෂණ ආයතනයේ අධ්‍යක්ෂ ජනරාල් ආචාර්ය රාධිකා සමරසේකර මහත්මිය හිරු ප්‍රවෘත්ති වෙත සඳහන් කළේ.\nමේ අතර පිළිකාකාරක අඩංගු පොල්තෙල් වෙළඳපොලට නිකුත් වී ඇත්දැයි පරික්ෂා කිරීම සඳහා පාරිභෝගික කටයුතු පිළිබඳ අධිකාරිය පසුගිය දින කිහිපය පුරා දිවයිනම ආවරණය වන පරිදි සාම්පල ලබා ගත්තා.\nකෙසේ වෙතත් මෙතෙක් එම සාම්පල පරික්ෂා කිරීම සඳහා කිසිදු ආයතනයක් වෙත යොමු කර නොතිබීම විශේෂත්වයක්.\nඑවන් පසුබිමක් තුළ ඇෆ්ලටොක්සීන් අඩංගු බවට සැකකෙරෙන තෙල් බවුසර 2ක් දංකොටුව ප්‍රදේශයේ සඟවා තිබියදී පොලිසිය සොයා ගත්තේ පසුගිය අඟහරුවාදායි.\nඑම බවුසර දෙක ඊයේ රේගු නිවාරණ අංශය වෙත භාර දෙනු ලැබුවා.\nඑහි සම්පල ශ්‍රී ලංකා ප්‍රමිති ආයතනය සහ රජයේ රස පරීක්ෂකවරයා වෙත යොමු කිරීමට නියමිතයි.\nමේ අතර අමුද්‍රව්‍ය මිල ඉහළ යෑම හේතුවෙන් දේශිය පොල්තෙල් නිෂ්පාදකයන් දැඩි දුෂ්කරතාවකට මුහුණ දී සිටිනවා.\nමහාපරිමාණ සැපයුම්කරුවන් තෙල් ආනයකරුවන් සමග එක්ව කෘතිමව මෙම මිල ඉහළ දැමීම සිදුකර ඇති බවටයි ඔවුන්චෝදනා කරන්නේ.",
       "URL": "https://www.hirunews.lk/267202/තෙල්-සාම්පල-වාර්තාව-පාරිභෝගික-අධිකාරියට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2048"
}