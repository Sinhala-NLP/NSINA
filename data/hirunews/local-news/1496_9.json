{
       "Source": "hirunews",
       "Timestamp": "Monday, 13 December 2021 - 22:52",
       "Headline": "චීන පොහොර නැවට ඩොලර් 67 ලක්ෂයක් ගෙවීමේ තීරණයක්",
       "News Content": "නීතිපතිවරයාගේ උපදෙස් මත චීන පොහොර සමාගමට ඇමරිකානු ඩොලර් මිලියන 6.7ක් ගෙවීමට රජය තීරණය කර තිබෙනවා.\nශ්‍රී ලංකා ප්‍රමිති ආයතනයේ ප්‍රමිතීන්වලට අනුව පොහොර තොගය ප්‍රතිනිෂ්පාදනය කරන ලෙස අදාළ සමාගමට දැනුම් දී ඇති බවයි රාජ්‍ය අමාත්‍ය ශෂීන්ද්‍ර රාජපක්ෂ ප්‍රකාශ කළේ.\nඅහිතකර බැක්ටීරියා අඩංගු කාබනික පොහොර තොගයක් රැගෙන පැමිණීම හේතුවෙන් අදාළ නෞකාවේ තිබූ පොහොර තොගය මෙරටට ලබා ගැනීම ප්‍රතික්ෂේප කෙරුණා.\nඒ අනුව බොහෝ කාලයක් දිවයින වටා මුහුදේ සැරි සරමින් තිබූ අදාළ නෞකාව බේරුම්කරණ අධිකරණයකට යන බව පවසමින් පසුගිය 4 වැනි දා මෙරට මුහුදු සීමාවෙන් පිට ව ගියා.\nඑලෙස පිට ව යන බවට තමා දැනුවත් කර ඇති බව ද පසුගිය 8 වන දා කෘෂිකර්ම අමාත්‍ය මහින්දානන්ද අලුත්ගමගේ පාර්ලිමේන්තුවේදී ප්‍රකාශ කළා.\nඉන් අනතුරුව යි නීතිපති උපදෙස් මත අදාළ නෞකාව අයත් සමාගමට මෙලෙස ඇමරිකානු ඩොලර් මිලියන 6.7ක් ගෙවීමට රජය තීරණය කර ඇත්තේ.",
       "URL": "https://www.hirunews.lk/290924/චීන-පොහොර-නැවට-ඩොලර්-67-ලක්ෂයක්-ගෙවීමේ-තීරණයක්",
       "Category": "Local News",
       "Parent URL": "https://www.hirunews.lk/local-news.php?pageID=1496"
}