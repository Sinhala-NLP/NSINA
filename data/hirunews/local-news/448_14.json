{
       "Source": "hirunews",
       "Timestamp": "Tuesday, 28 March 2023 - 18:27",
       "Headline": "ඉන්ධන බෙදා හැරීමට බාධා කරන අයවලුන් සේවයෙන් නෙරපීමට ඇමතිගෙන් උපදෙස්",
       "News Content": "ඉන්ධන බෙදා හැරීමට බාධා කරන සහ අනෙකුත් සේවකයින්ගේ වැඩකටයුතුවලට බාධා කරන හෝ අත්‍යාවශ්‍ය සේවා නියෝග කඩ කරමින් ක්‍රියා කරන සේවකයින්ට හෝ වෘත්තිය සමිති ක්‍රියාකාරීන්ට එරෙහිව අවශ්‍ය නීතිමය පියවර ගැනීමට කටයුතු කරන බව විදුලිබල හා බලශක්ති අමාත්‍ය කාංචන විජේසේකර පවසනවා.\nඑහි දී අදාල විනය ක්‍රියාමාර්ග කඩ කරන අයවලුන්ව රැකියාවෙන් නෙරපා හැරීම පිළිබඳව සලකා බැලීමට අවශ්‍ය පියවර ගන්නා ලෙසයි අමාත්‍යවරයා ඛනිජතෙල් නීතිගත සංස්ථාවේ සහ ඛනිජතෙල් තොග පර්යන්ත ගබඩාවේ සභාපතිවරයාට උපදෙස් දී තිබෙන්නේ.\nමේ අතර ඛනිජ තෙල් සංස්ථාව ප්‍රතිව්‍යුහගත කිරීමට එරෙහි වෘත්තිය ක්‍රියාමාර්ගය තවදුරටත් තීව්‍ර කරමින් එහි සේවකයින් අද (28) පස්වරුවේ සියලු රාජකාරිවලින් ඉවත් වීමට කටයුතු කලා.\nකෙසේ වෙතත්, ඉන්ධන බෙදාහැරීමේ කටයුතු ප්‍රමාදයකින් තොරව සිදුකිරිමට අවශ්‍ය කටයුතු යොදා ඇති බවයි විදුලි බල හා බලශක්ති රාජ්‍ය අමාත්‍ය ඉන්දික අනුරුද්ධ කියා සිටියේ.\nවෘත්තිය සමිති ඊයේ පෙරවරුවේ ඛනිජ තෙල් සංස්ථාව ඉදිරිපිට දී සත්‍යග්‍රහයක් ආරම්භ කරමින් සිය වෘත්තිය ක්‍රියාමාර්ගය ආරම්භ කළේ ඊයේ දිනයේ දි යි.\nකෙසේ වෙතත් අද දහවල් පැවති සාකච්ජාවකින් පසු සියලුම සේවා කටයුතුවලින් ඉවත්වීමට කටයුතු කළ බවයි ඛනිජ තෙල් පොදු සේවක සංගමයේ සභාපති අශෝක රන්වල කියා සිටියේ.\nවර්ජනයේ නිරත වෘත්තිය සමිති විසින් ඛනිජ තෙල් සංස්ථා පරිශ්‍රය තුළ තිබු සියලුම බවුසර රථ පිටතට ගෙන එමට ක්‍රියාකළ බව පෞද්ගලික ටැංකි රථ හිමියන්ගේ සංගමයේ සම ලේකම් ශාන්ත සිල්වා කියා සිටියා.\nඒ හේතුවෙන් ඇනවුම් කළ ඉන්ධන ලබාගැනීමට පැමිණි බොහෝ ටැංකි රථ රියදුරන් අපහසුතාවයට පත්වු බවයි හිරු ප්‍රවෘත්ති අංශයට පැවසුවේ.\nකෙසේ වෙතත්, තෙල් බෙදාහැරීමේ ප්‍රමාදයක් සිදුනොවන බව විදුලි බල හා බලශක්ති රාජ්‍ය අමාත්‍ය ඉන්දික අනුරුද්ධ කියා සිටියා.\nමේ අතර, මෙරට සිල්ලර වෙළද පොලට ඉන්ධන නිකුත් කිරීම සඳහා චීනය, ඔස්ටේ්‍රලියාවේ සහ ඇමරිකාවේ සමාගම් තුනකට අවසර ලබාදීමට කැබිනට් අනුමැතිය හිමි වුණා.\nඒ, චීනයේ සයිනොපෙක් ෆුයෙල් ඔයිල් ලංකා පෞද්ගලික සමාගම, ඕස්ටේ්‍රලියාවේ යුනයිටඩ් පෙට්‍රෝලියම් සමාගම සහ ඇමරිකා එක්සත් ජනපදයේ ආර්.එම්.පාක්ස් යන සමාගම් සදහායි.\nමේ අතර, හම්බන්තොට නව තෙල් පිරිපහදුවක් ඉදිකිරීම සඳහා චීනය, සිංගප්පුරුව, නයිජීරියාව, මැලේසියාව, ඉරානය යන රටවලට අයත් සමාගම් 05 ක්ද , ශ්‍රී ලංකාව හා එක්සත් අරාබි එමීර් රාජ්‍ය අතර ඒකාබද්ධ සමාගමක් හා දන්දෙණිය ඉන්ජිනියරින් සේල්ස් ඇන්ඩ් සර්විසස් සින්ඩිකේට් යන මෙරට සමාගමක් ඉදිරිපත්ව සිටිනවා.\nඑසේ ම ලබන මස මුල දී ඉන්ධන සහනයක් ලබාදීමට කටයුතු කරන්නේ නම් බස් ගාස්තු අඩුකිරීමට ද කටයුතු කරන බව ලංකා පෞද්ලික බස් රථ හිමියන්ගේ සංගමයේ සභාපති ගැමුණු විජේරත්න අද පැවති මාධ්‍ය හමුවකදී පැවසුවා.",
       "URL": "https://www.hirunews.lk/331175/ඉන්ධන-බෙදා-හැරීමට-බාධා-කරන-අයවලුන්-සේවයෙන්-නෙරපීමට-ඇමතිගෙන්-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=448"
}