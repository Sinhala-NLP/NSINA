{
       "Source": "hirunews",
       "Timestamp": "Thursday, 14 September 2023 - 21:15",
       "Headline": "IMF ණය වැඩසටහනේ පළමු සමාලෝචන ඇරඹේ",
       "News Content": "ජාත්‍යන්තර මූල්‍ය අරමුදල සමඟ ඇති කර ගත් එකඟතාවයට අනුව යෝජිත නව ආර්ථික ප්‍රතිසංස්කරණ ක්‍රියාත්මක කිරීමට අදාළ මේ දක්වා වූ ප්‍රගතිය සමාලෝචනය කිරීමේ පළමු සාකච්ඡාව අද(14) පැවැත්වුණා.\nඒ ජනාධිපති ලේකම් කාර්යාලයේදීයි.\nමෙම සාකච්ඡාව සඳහා මුදල් රාජ්‍ය අමාත්‍ය ෂෙහාන් සේමසිංහ, ජාතික ආරක්ෂාව පිලිබද ජනාධිපති ජ්‍යෙෂ්ඨ උපදේශක හා ජනාධිපති කාර්ය මණ්ඩල ප්‍රධානි සාගල රත්නායක, මහබැංකු අධිපති ආචාර්ය නන්දලාල් වීරසිංහ සහ මුදල් අමාත්‍යාංශ නිලධාරින් එක්ව සිටියා.\nඑමෙන්ම, ජාත්‍යන්තර මූල්‍ය අරමුදල නියෝජනය කරමින් ජ්‍යෙෂ්ඨ මෙහෙයුම් ප්‍රධානී පීටර් බෘවර් ඇතුළු පිරිසක් ඊට එක් වූ බවයි වාර්තා වන්නේ.\nපළමු සමාලෝචනය අද සිට ලබන 30 වනදා දක්වා පැවැත්වෙනු ඇති අතර, කියුබාවේ සහ ඇමෙරිකා එක්සක් ජනපදයේ නිල සංචාරයක නිරත වන ජනාධිපති රනිල් වික්‍රමසිංහ මෙරටට පැමිණීමෙන් අනතුරුව ලබන 26 වනදා ජනාධිපතිවරයාගේ ප්‍රධානත්වයෙන් ද සාකච්ඡාවක් පැවැත්වීමට නියමිතයි.\nජාත්‍යන්තර මූල්‍ය අරමුදල විසින් ලබාදෙන අමෙරිකානු ඩොලර් බිලියන 2.9ක විස්තීර්ණ ණය පහසුකම සඳහා මූල්‍ය මණ්ඩලයේ අනුමැතිය 2022 වසරේ සැප්තැම්බර් පළවනදා හිමිවුණු අතර, එය මාස 48 ක් හෙවත් වසර 4ක කාල රාමුවක් සඳහා අදාළයි.\nඑහි පළමු වාරිකය ලෙස ඇමෙරිකානු ඩොලර් මිලියන 330 ක් පසුගිය මාර්තු මාසයේදී මෙරටට හිමි වූ අතර, ඊට අදාළ පළමු සමාලෝචනය අද මෙලෙස ආරම්භ කෙරුණා.\nමෙම පළමු සමාලෝචනයේ දී මෙරට කාර්ය සාධනය සම්බන්ධයෙන් ජාත්‍යන්තර මූල්‍ය අරමුදලේ සාමාජිකයන් තෘප්තිමත් වුවහොත් හා ඒ සම්බන්ධයෙන් විධායක මණ්ඩලයේ අනුමැතිය ලබා දුනහොත් දෙවන වාරිකය ලෙස ඇමෙරිකානු ඩොලර් මිලියන 338ක පමණ මුදලක් ලබා ගැනීමට අවස්ථාව සැලසෙනු ඇති.\nමුදල් රාජ්‍ය අමාත්‍ය ෂෙහාන් සේමසිංහ කොළඹ අද පැවති උත්සවයකින් අනතුරුව මාධ්‍ය වෙත අදහස් දක්වමින් කියා සිටියේ ජාත්‍යන්තර මූල්‍ය අරමුදලේ යෝජනා බහුතරයක් මේ වන විට ඉටු කර ඇති බවයි.\nකෙසේ වෙතත්, කොළඹ පැවති මාධ්‍ය හමුවකදී පාර්ලිමේන්තු මන්ත්‍රී ආචාර්ය හර්ෂ ද සිල්වා කියා සිටියේ මූල්‍ය අරමුදලේ යෝජනා ආණ්ඩුව නිසි ලෙස ක්‍රියාත්මක කළේ දැයි මෙරටට පැමිණ සිටින නිලධාරින් සොයා බැලිය යුතු බවයි.\nවැඩබලන මුදල් අමාත්‍ය රංජිත් සියඹලාපිටිය කොළඹ අද පැවති මාධ්‍ය හමුවකදී සදහන් කළේ මෙම සමාලෝචනයෙන් පසුව දෙවන වාරිකය මෙරටට හිමිවනු ඇති බවට තමන් විශ්වාස කරන බවයි.\nමේ අතර, පාර්ලිමේන්තුවේදී සම්මත වු ශ්‍රී ලංකා මහබැංකු පනත් කෙටුපතට සහ බැංකු විශේෂ විධි විධාන පනත් කෙටුම්පතට කථානායක මහින්ද යාපා අබේවර්ධන අත්සන් තබා තිබෙනවා.",
       "URL": "https://www.hirunews.lk/348293/imf-ණය-වැඩසටහනේ-පළමු-සමාලෝචන-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=29"
}