{
       "Source": "hirunews",
       "Timestamp": "Wednesday, 18 April 2018 - 11:55",
       "Headline": "දරුවන් බලෙන් ටියුෂන් ගෙන්වන ගුරුවරුන්ට වැඩ වරදී",
       "News Content": "තමන්ගේ උපකාරක පංතියට පැමිණෙන ලෙස සිසුන්ට බල කරන පාසල් ගුරුවරුන්ට එරෙහිව දැඩි විනය ක්‍රියාමාර්ග ගැනීමට අධ්‍යාපන අමාත්‍යාංශය සූදානම් වනවා.\nඅමාත්‍ය අකිල විරාජ් කාරියවසම් මෙම පියවර ගෙන ඇත්තේ පහ ශ්‍රේණිය ශිෂ්‍යත්වය ඇතුලූ ඇතැම් විභාග ඉලක්ක කරගෙන පැවැත්වෙන අදාළ උපකාරක පන්ති පිළිබඳව ලැබුණු පැමිණිලි සැළකිල්ලට ගෙනයි.\nගලේවෙල අධ්‍යාපන කලාපයට අයත් පාසලක සිසුන්ගෙන් මුදල් ලබාගෙන එවැනි උපකාරක පන්ති පැවැත්වීමේ පුවතක් පිළිබඳව හිරු ප්‍රවෘත්ති අංශයද පසුගියදා අනාවරණ කළා.\nඑසේම බස්නාහිර පළාත් සභාව මගින් පාලනය වන කොළඹ අධ්‍යාපන කලාපයේ පාසල්වල පැවැත්වෙන උත්සව සදහා පළාත් සභා මන්ත්‍රීවරුන්ට ආරාධනා කරන ලෙස දන්වා කලාප අධ්‍යාපන අධ්‍යක්ෂවරයා විදුහල්පතිවරුන්ට යොමුකළ ලිපිය අවලංගු කර තිබෙනවා.\nඒ, බස්නාහිර පළාත් අධ්‍යාපන අධ්‍යක්ෂ ශ්‍රී ලාල් නෝනිස් ලබාදුන් නියෝගයකට අනුවයි. මෙම ලිපිය යවා තිබුණේ කොළඹ කලාප අධ්‍යාපන ජේ.එන්. සිල්වා විසින්.\nමේ අතර ඌව ප්‍රධාන අමාත්‍ය චාමර සම්පත් දසනායකට නැවත පළාත් අධ්‍යාපන අමාත්‍ය ධුරය ලබාදීමට එරෙහිව ලබන 23 වනදායින් පසු උද්ඝෝෂණ ක්‍රියාමාර්ගයකට අවතීර්ණ වන බව ලංකා ගුරුසේවා සංගමය ප්‍රකාශ කළා.\nබදුල්ල දෙමළ බාලිකා විද්‍යාලයේ විදුහල්පතිනිය දණ ගැස්වීමේ සිද්ධියට අදාළව ඌව පළාත් ප්‍රධාන අමාත්‍යවරයා, අධ්‍යාපන අමාත්‍ය ධුරයෙන් ඉවත් කෙරුණු අතර, නැවත ඔහු එම අමාත්‍ය ධුරයේ කටයුතු කරනවා.\nකොළඹ අද පැවති මාධ්‍ය හමුවකට එක්වෙමින් ඒ පිළිබඳ අදහස් දැක්වූ ලංකා ගුරු සේවා සංගමයේ ප්‍රධාන ලේකම් මහින්ද ජයසිංහ කියා සිටියේ 23 පාසල් ආරම්භ වූ වහාම විරෝධතා ක්‍රියාමාර්ග ආරම්භ කරන බවයි.",
       "URL": "https://www.hirunews.lk/188661/දරුවන්-බලෙන්-ටියුෂන්-ගෙන්වන-ගුරුවරුන්ට-වැඩ-වරදී",
       "Category": "Local News",
       "Parent URL": "https://www.hirunews.lk/local-news.php?pageID=3985"
}