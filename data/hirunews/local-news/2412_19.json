{
       "Source": "hirunews",
       "Timestamp": "Sunday, 04 October 2020 - 7:33",
       "Headline": "කොරෝනා බිලිගත් මැදපෙරදිග ශ්‍රී ලාංකිකයින් සංඛ්‍යාව 63 දක්වා ඉහළට",
       "News Content": "විදේශ රැකියා සඳහා පිටත්ව ගොස් සිටියදී කොරෝනා වෛරසය ආසාදනය වීමෙන් මැදපෙරදිග රටවල සේවය කළ ශ්‍රී ලාංකිකයින් 63 දෙනෙකු ජිවිතක්ෂයට පත්ව තිබෙනවා.\nඉන් 100 ට 50 කට වැඩි සංඛ්‍යාවක් සෞදි අරාබියෙන් වාර්තා වන බවයි ශ්‍රී ලංකා විදේශ සේවා නියුක්ති කාර්යාංශය සඳහන් කළේ.\nඑලෙස මියගිය පුද්ගලයින්ගේ පවුල් සඳහා රුපියල් ලක්ෂ 5ක වන්දියක් කාර්යාංශය විසින් ලබාදීමට කටයුතු කරන බවයි එහි නියෝජ්‍ය සාමාන්‍යාධිකාරි, මාධ්‍ය ප්‍රකාශක මංගල රන්දෙණිය කියා සිටියේ.\nමේ අතර ආසාදිතයින් 7 දෙනෙකු ඊයේ වාර්තා වීමත් සමඟ මෙරටින් වාර්තා වන සමස්ත කොරෝනා ආසාදිතයින් සංඛ්‍යාව 3395 දක්වා ඉහළ ගොස් තිබෙනවා.\nරජයේ ප්‍රවෘත්ති දෙපාර්තමේන්තුව සඳහන් කළේ කුවේට් සිට පැමිණි දෙදෙනෙකු, කටාර් සිට පැමිණි අයෙකු, එක්සත් අරාබි එමීර් රාජ්‍යයේ සිට පැමිණි ඉන්දීය ජාතික නාවිකයෙකු, රතු මුහුදු කලාපයේ සිට පැමිණි මුහුදු ආරක්ෂකයෙකු, ඕමානයේ සිට පැමිණි අයෙකු සහ එක්සත් අරාබි එමීර් රාජ්‍යයේ සිට පැමිණි අයෙකු මෙලෙස ආසාදිතයින් ලෙස හඳුනා ගත් බවයි.\nකොරෝනා වෛරසය ආසාදනය වූ 3254 දෙනෙකු මේ වනවිට සම්පූර්ණයෙන්ම සුවය ලබා ඇති අතර තවදුරටත් රෝහල් ගතව ප්‍රතිකාර ලබන්නේ 128 දෙනෙකු පමණයි.\nමේ අතර, වඩමාරච්චි සිට ධීවර කටයුතු සඳහා මුහුදු ගිය ධීවරයින් 9 දෙනෙකු ඉන්දීය ධීවරයින් සමඟ සබඳතා පැවැත්වීම හේතුවෙන් නිරෝධායනය සඳහා යොමුකර තිබෙනවා.\nඋතුරු පළාත් සෞඛ්‍ය අධ්‍යක්ෂ ඒ.කේධීශ්වරන් සඳහන් කළේ ඔවුන් 9 දෙනා සමඟ සබඳතා පැවැත්වූ තවත් 70 දෙනෙකු ස්වයං නිරෝධායනයට යොමුකර ඇති බවයි.\nඑමෙන්ම කොළඹ වරායේ නැංගුරම් ලා ඇති නැවක නිරෝධායනය වූ ශ්‍රී ලාංකිකයෙකු ඉන් පලාගොස් තිබෙනවා.\nකෙසේ නමුත් ඔහු පයාගල පිහිටි ඔහුගේ නිවසේදී සොයාගැනීමෙන් අනතුරුව නිවස තුළම නිරෝධායනයට යොමුකිරීමට පියවර ගෙන ඇති බව සඳහන්.",
       "URL": "https://www.hirunews.lk/251752/කොරෝනා-බිලිගත්-මැදපෙරදිග-ශ්‍රී-ලාංකිකයින්-සංඛ්‍යාව-63-දක්වා-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=2412"
}