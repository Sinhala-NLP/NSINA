{
       "Source": "hirunews",
       "Timestamp": "Tuesday, 19 January 2021 - 9:42",
       "Headline": "දේශපාලන පලිගැනීම් සම්බන්ධව විමර්ශනය කළ ජනපති කොමිසමේ නිර්දේශ ක්‍රියාත්මක කිරීමට අනුමැතිය (වීඩියෝ)",
       "News Content": "දේශපාලන පලිගැනීම් පිළිබඳ පරීක්ෂා කර තොරතුරු ලබාගැනීම සඳහා පත්කළ ජනාධිපති පරීක්ෂණ කොමිෂන් සභාවේ තීරණ සහ නිර්දේශ ක්‍රියාත්මක කිරීමට කැබිනට් මණ්ඩලයේ අනුමැතිය හිමිව තිබෙනවා.\nජනාධිපතිවරයා එහි වාර්තාව සහ යෝජනාව කැබිනට් මණ්ඩලයට ඉදිරිපත් කර ඇති අතර, එය අද (19) පාර්ලිමේන්තුවට ඉදිරිපත් කිරීමට නියමිතයි.\n2015 ජනවාරි මස 08 වන දින සිට 2019 නොවැම්බර් මස 16 වන දිනෙන් අවසන් වූ කාල සීමාව තුළ නිලතල දැරූ දේශපාලනඥයින්, රජයේ නිලධාරීන්, රාජ්‍ය සංස්ථා සේවකයින්, සන්නද්ධ හමුදාවන්ගේ සහ පොලිස් සේවයේ සාමාජිකයන්ට සිදුවී ඇතැයි කියන දේශපාලන පළිගැනීම් පිළිබඳ පරීක්ෂා කර තොරතුරු ලබාගැනීම සඳහා ජනාධිපතිවරයා විසින් මෙම පරීක්ෂණ කොමිසන් සභාව පත්කර තිබුණා.\nපැමිණිලි විභාග කිරීම පසුගිය වසරේ ජනවාරි 16 වන දින ආරම්භ කෙරුණු අතර, කොමිසමේ සභාපතිවරයා ලෙස කටයුතු කළේ විශ්‍රාමික ශ්‍රේෂ්ඨාධිකරණ විනිසුරු උපාලි අබේරත්නයි. දේශපාලන පළිගැනීම් පිළිබඳ සොයන ජනපති කොමිසමට පැමිණිලි 1,842 ක් ලැබී තිබුණා.\nඉන් පැමිණිලි 112 ක් විභාග කර ඇති අතර, විභාගයට නොගත් පැමිණිලි 872 ක් දේශපාලන පළිගැනීම් පරීක්ෂා කිරීමේ අමාත්‍ය කමිටුව වෙත යොමු කෙරුණා.\nදේශපාලන පළිගැනීම් පිළිබඳ සොයන ජනපති කොමිසම සිය අවසන් වාර්තාව පසුගිය වසරේ දෙසැම්බර් අටවන දින ජනාධිපතිවරයා වෙත භාරදීමටයි කටයුතු කළේ.",
       "URL": "https://www.hirunews.lk/260095/දේශපාලන-පලිගැනීම්-සම්බන්ධව-විමර්ශනය-කළ-ජනපති-කොමිසමේ-නිර්දේශ-ක්‍රියාත්මක-කිරීමට-අනුමැතිය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2203"
}