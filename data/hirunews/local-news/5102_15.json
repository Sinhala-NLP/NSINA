{
       "Source": "hirunews",
       "Timestamp": "Monday, 04 April 2016 - 13:37",
       "Headline": "වාසු මැයි දිනයේදී තනිවෙයි",
       "News Content": "වමේ පක්ෂ සහ තවත් පක්ෂ කිහිපයක් එකතුව මෙවර වෙනම මැයි රැළියක් පවත්වන බව ප්‍රජාතන්ත්‍රවාදි වාමාංශික පෙරමුණේ ලේකම්, පාර්ලිමේන්තු මන්ත්‍රී වාසුදේව නානායක්කාර ප්‍රකාශ කළා.\nඑම මැයි රැළියට නිදහස් පක්ෂයටද එක්විය හැකි බවයි කොළඹ අද පැවති මාධ්‍ය හමුවකට එක්වෙමින් ඔහු සඳහන් කළේ.\nඒකාබද්ධ විපක්ෂය වෙනම මැයි දින පෙළපාලියක් පැවැත්විය යුතු බව එක්සත් ජනතා නිදහස් සන්ධාන පාර්ලමේන්තු මන්ත්‍රී ප්‍රසන්න රණතුංග ප්‍රකාශ කළා.\nඔහු මේ බව කියා සිටියේ පළාත් පාලන මැතිවරණය කල් දැමීමට විරෝධය පළ කරමින් අත්සන් දස ලක්ෂයක් ලබා ගැනීමේ මහජන පෙත්සමට අත්සන් ලබා ගැනීම සහ ඊට සහාය පළ කරන උද්ඝෝෂණයකට මිනුවන්ගොඩ දී ඊයේ එක්වෙමින්.\nකෙසේ වෙතත්, කොළඹ පසුගියදා පැවැති මාධ්‍ය හමුවකදී අමාත්‍ය ඩිලාන් පෙරේරා කියා සිටියේ ඒකාබද්ධ විපක්ෂය නියෝජනය කරන නිදහස් පක්ෂ මන්ත්‍රීවරුන් වෙනම මැයි රැළියකට එක්වීම වළක්වා ගැනීම සඳහා කටයුතු කරමින් සිටින බවයි.",
       "URL": "https://www.hirunews.lk/130094/වාසු-මැයි-දිනයේදී-තනිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=5102"
}