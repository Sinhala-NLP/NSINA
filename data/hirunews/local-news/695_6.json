{
       "Source": "hirunews",
       "Timestamp": "Thursday, 01 December 2022 - 16:16",
       "Headline": "ක්‍රිකට් තේරීම් කමිටු සභාපති ශ්‍රී ලංකා ක්‍රිකට් ලේකම්ට ලියූ ලිපියේ විශ්මයජනක හෙළිදරව් කිහිපයක්",
       "News Content": "ශ්‍රී ලංකා ක්‍රිකට් තේරීම් කමිටුවේ සභාපති ප්‍රමෝදය වික්‍රමසිංහ විසින් ශ්‍රී ලංකා ක්‍රිකට් ආයතනයේ ලේකම් මොහාන් ද සිල්වා වෙත ලිපියක් යොමු කර තිබෙනවා.\nඑම ලිපියෙන් ඇෆ්ගනිස්ථාන සංචාරය සඳහා ශ්‍රී ලංකා කණ්ඩායමේ තුන් ඉරියව් ක්‍රීඩක චාමික කරුණාරත්න තෝරා නො ගැනීම සම්බන්ධයෙන් කරුණු දක්වා ඇති අතර එහි දී තේරීම් කමිටු සභාපතිවරයා සඳහන් කරන්නේ චාමික කණ්ඩායමට ඇතුළු කර ගැනීමට ප්‍රධාන පුහුණුකරු ක්‍රිස් සිල්වර්වූඩ් දැඩි අකමැත්තක් දැක් වූ බව යි.\nමෙහි දී තෝරා ගැනීම් සම්බන්ධයෙන් සිදු කෙරෙන සාකච්ඡා අතරතුර චාමික කරුණාරත්න පිළිබඳ ව සිදුකෙරුණු සාකච්ඡාවේ දී, ලෝක කුසලාන තරගාවලිය අතරතුර ඔහුගේ හැසිරීම සම්බන්ධයෙන් ‍ප්‍රධාන පුහුණුකරු දැඩි අප්‍රසාදය පළ කර තිබෙනවා.\nමේ ලිපියේ සඳහන් වන ආකාරයට ප්‍රධාන පුහුණුකරු චාමික කරුණාරත්න සම්බන්ධ සිදුවීම් කිහිපයක් ම සඳහන් කර ඇති බවයි වාර්තා වන්නේ.\nඔහු නැවත කණ්ඩායමට එකතු කර ගැනීමට නම් පළමුව පුහුණුකරුගේ විශ්වාසය දිනාගත යුතු බවත් එම ලිපියේ වැඩිදුරටත් සඳහන්.\nලෝක කුසලාන තරගාවලිය අතරතුර චාමික කරුණාරත්න සම්බන්ධව මතු වූ ඇතැම් සිදුවීම් හේතුවෙන් ශ්‍රී ලංකා ක්‍රිකට් කණ්ඩායමේ ප්‍රධාන පුහුණුකරු ට චාමික සම්බන්ධයෙන් විශ්වාසය සම්පූර්ණයෙන් ම බිඳී ඇති බවයි මෙම ලිපියේ සඳහන් වන්නේ.\nපසුගියදා ඔස්ට්‍රෙලියාවේ දී නිමා වූ පන්දුවාර විස්ස ලෝක කුසලාන ක්‍රිකට් තරග තරගාවලිය අතරතුර දී ශ්‍රී ලංකා කණ්ඩායමේ ක්‍රීඩකයින් කිහිප දෙනකුට ම විනය විරෝධී හැසිරීම් සම්බන්ධ චෝදනා එල්ල වූ අතර ස්ත්‍රී දූෂණ චෝදනාවක් ලැබූ ආරම්භක පිතිකරු ධනුෂ්ක ගුණතිලක එරට පොලීසිය විසින් අත්අඩංගුවට ගෙන මේ වන විටත් නඩු පවරා තිබෙනවා.\nඊට අමතරව චාමික කරුණාරත්න සම්බන්ධ සිදුවීම් සමාජ මාධ්‍ය ඔස්සේ සංසරණය වූ අතර එහි සඳහන් වූයේ ඔහු සිඩ්නි නුවර රාත්‍රී සමාජ ශාලාවකට ගොස් ඇති කරගත් ආරවුල අතරතුර සිදු වූ ගුටිබැට හුවමාරුව පාලනය කර චාමික කරුණාරත්න එම ස්ථානයෙන් රැගෙන ඒමට ශ්‍රී ලංකා ක්‍රිකට් කණ්ඩායමේ නායක දසුන් ශානක සහ භානුක රාජපක්ෂ මැදිහත් වූ බව යි.\nකෙසේ වෙතත් මෙම සිදුවීම්වලින් අනතුරුව ශ්‍රී ලංකා කණ්ඩායම මෙරට ට පැමිණීමෙන් පසු කණ්ඩායම් කළමනාකරුගේ වාර්තාව සලකා බැලූ ශ්‍රී ලංකා ක්‍රිකට් ආයතනය චාමික කරුණාරත්න ට වසරක තරග තහනමක් පනවා එය අත්හිටවූ අතර ඊට අමතරව ඇමරිකානු ඩොලර් 5,000 ක දඩ මුදලක් ද පනවනු ලැබුවා.",
       "URL": "https://www.hirunews.lk/321737/ක්‍රිකට්-තේරීම්-කමිටු-සභාපති-ශ්‍රී-ලංකා-ක්‍රිකට්-ලේකම්ට-ලියූ-ලිපියේ-විශ්මයජනක-හෙළිදරව්-කිහිපයක්",
       "Category": "Local News",
       "Parent URL": "https://www.hirunews.lk/local-news.php?pageID=695"
}