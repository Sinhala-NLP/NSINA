{
       "Source": "hirunews",
       "Timestamp": "Saturday, 04 June 2022 - 10:09",
       "Headline": "ලක්ෂ 13කට අධික රන් භාණ්ඩ හා දේපොළ කොල්ලකෑ අයෙකු අත්අඩංගුවට (වීඩියෝ)",
       "News Content": "නිවාස 12ක් බිඳ ඒවායේ තිබූ වටිනා රන් භාණ්ඩ, මුදල් හා දේපොළ කොල්ලකෑ පුද්ගලයෙකු ඊයේ (03) පස්වරුවේ හොරණ පොලිසිය අත් අඩංගුවට ගෙන තිබෙනවා.\nමෙම සැකකරු විසින් දීර්ඝ කාලයක සිට නිවාස බිඳ මංකොල්ලකෑම් සිදු කර ඇති අතර, පොලිසියට අදාළ සැකකරු බැල්ලපිටිය ප්‍රදේශයේ සිටින බවට ලද තොරතුරකට අනුවයි වැටලීම සිදු කර ඇත්තේ.\n43 හැවිරිදි මෙම සැකකරු හොරණ - වැලිකැටැල්ල ප්‍රදේශයේ පදිංචි අයෙකු බවත්, තදින් මත්ද්‍රව්‍යවලට ඇබ්බැහි වූ අයෙකු බවත් සිදු කළ මූලික පරීක්ෂණවලදී හෙළි වී තිබෙනවා.\nහොරණ පොලිස් බල ප්‍රදේශයේ පමණක් නිවාස 10ක් සහ අගුරුවාතොට හා මිල්ලනිය ප්‍රදේශවල නිවාස ද කොල්ලකා රුපියල් ලක්ෂ 13කට අධික රන් භාණ්ඩ, මුදල් හා දේපොළ සැකකරු විසින් කොල්ලකා ඇති බවයි පොලිසිය පැවසුවේ.\nසැකකරු පොල් ගස් නගින්නෙකු වන අතර, ඔහු පොල් කඩන මුවාවෙන් නිවාස පිහිටි ඉඩම්වලට ඇතුල් වී, නිවෙස්වල කිසිවෙකු නොමැති බවට තහවුරු කරගැනීමෙන් අනතුරුව මෙම අපරාධ සිදුකර ඇති බවයි හෙළි ව ඇත්තේ.\nමේ වනවිට පොලිසිය විසින් සැකකරු කොල්ලකෑ පරිගණක, රූපවාහිනි යන්ත්‍ර ආදි දේපොළ ද සොයාගෙන ඇති අතර, ජුනි 24 වැනිදා හොරණ මහේස්ත්‍රාත් අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/306180/ලක්ෂ-13කට-අධික-රන්-භාණ්ඩ-හා-දේපොළ-කොල්ලකෑ-අයෙකු-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1120"
}