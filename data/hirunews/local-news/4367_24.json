{
       "Source": "hirunews",
       "Timestamp": "Wednesday, 16 August 2017 - 19:14",
       "Headline": "ලිපිනයන් දහස් ගණනකට ලිපි බෙදූ ස්ටැන්ලිට ලිපිනයක් නැති වී, දියණියන් සිව්දෙනා සමඟ පාරට ඇදවැටෙයි (ඡයාරූප)",
       "News Content": "වසර තිස්තුනක කාලයක් පදිංචිව සිටි නිවසින් මහමගට  ඇද වැටුනු  දියණියන් සිවුදෙනෙකු සිටින දිලිඳු පවුලක් පිළිබදව සිත් කම්පාකරවන  පුවතක් කටාන, කඳවල ප්‍රදේශයෙන් වාර්තා වනවා.\n1996  වර්ෂයේදී  කටාන ප්‍රාදේශීය ලේකම් කාර්යාලයෙන් නිකුත් කරන ලද ඉඩම් ඔප්පුවක් සදහා අනුමත ලිපියක්ද  තිබියදි  තැපල් බෙදන්නෙකු ලෙස සේවයකර ඉතා දුකසේ උපයාගත් මුදලින් නිවස සදාගෙන තම බිරිද  සහ දියනියන් සිව්දෙනා සමඟින් කිසිවෙකුටත් කරදරයක් නොවි ජීවත් වූ  තමන්ට මෙලෙස  දරුවන් සමඟ පාරට ඇද දැමීමට කළ වරද කුමක්දැයි, 185 සමනල මාවත, කේ.සී ද සිල්වා පුරය ප්‍රදේශයේ පදිංචිව සිටි තැපැල් දෙපාර්තමේන්තු විශ්‍රාමික සේවක ස්ටැන්ලි මයිකල් හිරුට හැගුම් බරව ප්‍රකාශ කළා.\nඔහු තමන්ට සිදුවු අසාධාරණය පිළිබදව මෙසේ කියා සිටියා.\n\"1984 මැයි  01 දින තමයි අපි මේ  ඉඩමට පදිංචි වුනේ. එදා එක දරුවයි අපිට හිටියේ. අද මට දුවලා හතරක් ඉන්නවා. අපිට ස්වර්ණ භූමි ඉඩම්  ඔප්පු දෙන බවට රජයේ මහත්වරු පොරෝන්දු වුනා. ඒ  විශ්වාසයට නිවස හදා ගත්තා. මේක රජයේ ඉඩමක්. කුඩා ඉඩම් කැබල්ලක් මටත් ලැබුනා.\"\n\" මට පසුව 87 පදිංචි වුනු අසල්වැසි ඉඩමේ සිටි අයටත් 93  ඔප්පු ලැබුණා. අපිට ලැබුනේ නැති නිසා විමසීමක් කලා. යන්න තිබෙන හැම තැනකටම ගියා. බයවෙන්න එපා ඔප්පු දෙනවා කිවා. මමත් විය පැහැදම් කරලා ගේ හැදුවා මට උස්මහත්වු ගෑනු දරුවෝ හතරක් ඉන්නවා. බිරිද ලෙඩ ගානේ පසුවෙනවා. හිටපු ගමන් පපුවේ අමාරුව හැදෙනවා. බාල දුව කුඩා කාලේ එයා විතරක් ගෙදර ඉන්න විට පිස්කල් කෙනෙක් කියලා ආපු කෙනෙකු ගෙදර එළියේ බැම්ම උඩ සිතාසියක් තියලා ගිහින් තිබුනා\"\n\"ඒක මගේ නමත් වැරදියි,  ලිපිනයත් වැරදියි. මට අයිති නැති නිසා උසාවි ගියේ නැහැ. පසුව ආරංචි කරලා බැලුවම අපිව නිවසින් එළියට දාන්න නඩු දාලා කීයලා දැන ගන්න ලැබුනා. පස්සේ අපි නඩු මඟට වැටුනා. අතේ තිබුනු හැම පිච්චියක්ම නඩුවට නැති වුනා. ලෝයර් මහත්වරු කීවා. බයවෙන්න එපා  ඉඩම ලැබෙනවා කියලා ග්‍රාම සේවක නෝනා අනිත් පැත්තට වාසියට කටයුතු කර තිබුනා. ඒතුමිය දැන් මේ පැත්තකවත්  ඒන්නේ  නැහැ.\"\n\" පසුගිය ජුලී 18 දා කටාන පොලීසියත් , මීගමුව අධිකරණයේ  නිළධාරින් පිිිරිසක් පැමින  අපිව ඉඩමින් ඉවත් කලා  මැෂින් දාලා  නිවස කඩා දැම්මා. බිරිදට එදා ආයෙත් පපුව හිර වුනා. අපි බින්දුවටම වැටුනා.  හැමෝටම ඉතා වගකීමෙන් ලියුම් බෙදපු මට අද පදිංචි ලිපිනයක් නැහැ.\"\n\"අති ගරු ජනාධිපති තුමාට ලඅගමැති  තුමාට ,නිවාස ඇමති තුමාට  මම වැදලා කියනවා. කාටහරි ඇවිත් ඇස් දෙකෙන් බලන්න කියලා. තාම හිරයක්  කරගත්තු නැති තරුණ දියනියක් ඇතුළු අපි ටික  හිත් පිං ඇති ගම්මු ටික ගෙනත් දෙන දෙයක් කලා  සති ගනනක් තිස්සේ පාර අයිනේ තාවකාලික කුඩාරමක උදේ  රාත්‍රිය ගෙවාගෙන අද ජීවත් වෙනවා .\"\nනිවස අහිමි වූ ස්ටැන්ලි මයිකල්, බිරිඳ හා දියණියන් දැන් කටාන කඳවල කූඩාරමක දිවි ගෙවන අයුරු දැකගත හැකියි.\nඡයාරූප - කටුනායක ප්‍රසාද් මුතුකුඩ",
       "URL": "https://www.hirunews.lk/168607/ලිපිනයන්-දහස්-ගණනකට-ලිපි-බෙදූ-ස්ටැන්ලිට-ලිපිනයක්-නැති-වී-දියණියන්-සිව්දෙනා-සමඟ-පාරට-ඇදවැටෙයි-ඡයාරූප",
       "Category": "Local News",
       "Parent URL": "https://www.hirunews.lk/local-news.php?pageID=4367"
}