{
       "Source": "hirunews",
       "Timestamp": "Sunday, 21 July 2013 - 18:51",
       "Headline": "අපේ ඩීසල් ප්‍රමිතියෙන් යුක්තයි. - ඉනොක්.",
       "News Content": "ලංකා ඛනිජ තෙල් සංස්ථාව විසින් පසුගියදා හරවා එවනු ලැබූ සිය සමාගමට අයත්, ඞීසල් තොගය සංස්ථාවෙන් ලබාදී තිබූ සියලූ පිරිවිතරවලට අනුකූල බව එමිරේට්ස් ජාතික තෙල් සමාගම පවසනවා. එම සමාගම සඳහන් කළේ තෙල් තොගය පිළිබඳ පැවැත්වූ ස්වාධීන පරීක්ෂණවලින් එය තහවුරු වී ඇති බවයි. මතභේදයට ලක් වූ ඞීසල් තොගය පිළිබඳ කොළඹදී ඒකාබද්ධ පරීක්ෂණයක් සිදුකිරීමට තමන් කළ යෝජනාව ඛනිජ තෙල් සංස්ථාව විසින් ප්‍රතික්ෂේප කළ බවත්, එමිරේට්ස් ජාතික තෙල් සමාගම නොහොත් ඉනොක් නිවේදනයක් නිකුත් කරමින් ප්‍රකාශ කළා. ඩීසල් මෙටි‍්‍රක් ටොන් 40,000 ක් පමණ මෙලෙස ශ්‍රී ලංකාව විසින් හරවා යවනු ලැබුවා.\nආනයනික ඉන්ධන තොගයක් ප්‍රතික්ෂේප වුවහොත් අදාළ සමාගමෙන් ඒ සඳහා විකල්ප තෙල් තොගයක් ලබාගැනීම ඛනිජ තෙල් සංස්ථාව මීට පෙර අනුගමනය කළ පිළිවෙතයි. එහෙත්, තම සමාගම සම්බන්ධයෙන් ඒ ආකාරයෙන් කටයුතු කර නොමැති බවට ද ඉනොක් චෝදනා කළා. එමෙන්ම, මෙරට තෙල් ආනයන ටෙන්ඩර් සඳහා තවදුරටත් අයදුම්කිරීමේ අවස්ථාව ඛනිජ තෙල් සංස්ථාව විසින් වළක්වමින් තමන් අසාදු ලේඛනයට ද ඇතුළත් කර ඇති බවයි එමීර තෙල් සමාගම ප්‍රකාශ කළේ.\nමේ පිළිබදව අප ඛනිජ තෙල් කර්මාන්ත අමාත්‍ය අනුර ප්‍රියදර්ශන යාපාගෙන් විමසීමක් කළා. අමාත්‍යවරයා කියා සිටියේ මෙම ඞීසල් තොගය ප්‍රතික්ෂේප කිරීම පිළිබද යළි පරීක්ෂණයක් පවත්වන ලෙස තමන් සංස්ථාවට උපදෙස් දුන් බවයි.\n[MP3]s63495[/MP3]",
       "URL": "https://www.hirunews.lk/63495/අපේ-ඩීසල්-ප්‍රමිතියෙන්-යුක්තයි-ඉනොක්",
       "Category": "Local News",
       "Parent URL": "https://www.hirunews.lk/local-news.php?pageID=5901"
}