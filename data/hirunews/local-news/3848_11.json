{
       "Source": "hirunews",
       "Timestamp": "Sunday, 15 July 2018 - 12:38",
       "Headline": "විශේෂ මහාධිකරණයේ නඩු විභාග ඉදිරි සතියේ ඇරඹේ",
       "News Content": "මහා පරිමාණ මූල්‍ය වංචා සහ විමර්ශන කරන විශේෂ මහාධිකරණයේ වැඩකටයුතු ඉදිරි සතිය තුළ ආරම්භ කිරීමට නියමිතයි.\nරජයේ අභ්‍යන්තර ආරංචි මාර්ග සඳහන් කළේ එම අධිකරණ වැඩකටයුතු ආරම්භ කිරීමට අදාළ යටිතල පහසුකම් සකස් කිරීමේ කටයුතු මේ වනවිට සකස් කර ඇති බවයි.\nවිශේෂ මහාධිකරණයේ මුලින් විභාගවන නඩු පිළිබඳ අග්‍ර විනිශ්චයකාරවරයා විසින් තීරණය කිරීමටයිි නියමිතව ඇත්තේ.\nමහා පරිමාණ මූල්‍ය වංචා සහ දූෂණ විමර්ශනය කෙරෙන විශේෂ මහාධිකරණයේ විනිසුරුවරුන් 3 දෙනෙකු අග විනිසුරුවරයා විසින් පසුගියදා නම්කළා.\nමහාධිකරණ විනිසුරු සම්පත් අබේකෝන්, සම්පත් විජේරත්න සහ චම්පා ජානකී රාජරත්න ඊට ඇතුළත්.\nවිශේෂ මහාධිකරණ පිහිටුවීම සඳහා වූ අධිකරණ සංවිධාන සංශෝධන පනත් කෙටුම්පත පසුගියදා පාර්ලිමේන්තුවේදී සංශෝධන සහිතව වැඩි ජන්ද 67කින් සම්මත වුණා.\nඒ පාර්ලිමේන්තුවේ පැවති එක්දින විවාදයකින් අනතුරුවයි.",
       "URL": "https://www.hirunews.lk/195264/විශේෂ-මහාධිකරණයේ-නඩු-විභාග-ඉදිරි-සතියේ-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=3848"
}