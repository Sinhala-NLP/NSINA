{
       "Source": "hirunews",
       "Timestamp": "Monday, 06 March 2017 - 13:29",
       "Headline": "විමල් යළි රක්ෂිත බන්ධනාගාරයට, අධිකරණයට පැය එකහමාරක ප්‍රකාශයක්",
       "News Content": "රජයේ වාහන අවභාවිතා කිරීමේ චෝදනාව මත අත්අඩංගුවට ගෙන සිටින ජාතික නිදහස් පෙරමුණේ නායක පාර්ලිමේන්තු මන්ත්‍රී විමල් වීරවංශ මේ මස 20 වනදා දක්වා අද යලි රක්ෂිත බන්ධනාගාර ගත කෙරුණා.\nඒ, කුලී පදනම මත රාජ්‍ය ඉංජිනේරු සංස්ථාවට ලබා දුන් වාහන 40ක් පවුලේ ඥාතීන්ට සහ පක්ෂ ක්‍රියාකාරීන්ට ලබා දී රජයට රුපියල් කෝටි 09කට අධික අලාභයක් සිදුකළ බවට මන්ත්‍රීවරයාට එරෙහිව පවරා ඇති නඩුව අද විභාගයට ගත් අවස්ථාවේදීයි.\nකොළඹ - කොටුව මහේස්ත්‍රාත් ලංකා ජයරත්න හමුවේ පැවති නඩු විභාගයේදී විමල් වීරවංශ මන්ත්‍රීවරයා නීතිඥ සහායක් නොමැතිව විවෘත අධිකරණය හමුවේ පැය එක හමාරකට ආසන්න කාලයක් ප්‍රකාශයක් ලබාදුන්නා.\nඑහිදී ඔහු මහේස්ත්‍රාත්වරියගෙන් ඉල්ලා සිටියේ පොදු දේපල පනතේ වගන්තිවලට පටහැනිව තමන්ව අත්අඩංගුවට ගෙන දින 54ක කාලයක් රක්ෂිත බන්ධනාගාරගත කිරීමට පියවර ගත් පොලිස් මූල්‍ය අපරාධ කොට්ඨාශයේ නිලධාරීන්ට එරෙහිව පියවර ගන්නා ලෙසයි.\nඑමෙන්ම අවභාවිතා කර ඇති බවට තමන්ට චෝදනා එල්ල වන වාහන 40න්, වාහන 11ක් ලබා දුන්නේ එවකට ඉංජිනේරු සංස්ථාවේ සභාපතිවරයා ලෙස කටයුතු කල වත්මන් එක්සත් ජාතික පක්ෂ පාර්ලිමේන්තු මන්ත්‍රී ආෂු මාරසිංහට බව ඔහු ප්‍රකාශ කළා.\nඑහෙත් එම වාහන 11න් සිදුවු අලාභය ද පොලීසිය තමාට එරෙහි නගා ඇති චෝදනාවලට එක්කර ඇතත් ආෂු මාරසිංහ මෙම නඩුවේ සැකකරුවෙකු ලෙස හෝ නම් කර නොමැති බවටයි විමල් වීරවංශ මන්ත්‍රීවරයා චෝදනා කලේ.\nඑමෙන්ම එවකට නිවාස හා ඉංජිනේරු සේවා නියෝජ්‍ය අමාත්‍යවරයා ලෙස කටයුතු කළ නියෝජ්‍ය අමාත්‍ය ලසන්ත අලගියවන්නට වාහන 04 ක් ලබා දුන් බවට ප්‍රකාශ කල මන්ත්‍රීවරයා ඉන් එක් වාහනයක් මහර - ශ්‍රී ලංකා නිදහස් පක්ෂ කාර්යාලයේ පරිහරණය සඳහා යොදවා ඇති බවයි කියා සිටියේ.\nඒ බවට ලසන්ත අලගියවන්නගේ රියදුරා විසින් ප්‍රකාශයක් ලබාදී ඇති අතර වාහන අවභාවිතා කිරිමේ සිද්ධියට පොලිස් මූල්‍ය අපරාධ කොට්ඨාශය ඔහුගෙන් ප්‍රශ්න කිරීමක් සිදුකර නොමැති බව පෙන්වා දුන්නා.\nමේ අතර, විදුලි සංදේශ නියාමන කොමිසමට අයත් රුපියල් මිලියන 600ක් වැය කර ඉකුත් ජනාධිපතිවරණ සමයේ සිල් රෙදි බෙදා දීම සම්බන්ධයෙන් හිටපු ජනාධිපති ලේකම් ලලිත් වීරතුංගට සහ එම කොමිසමේ හිටපු අධ්‍යක්ෂ ජනරාල් අනුෂ පැල්පිටට එරෙහිව ගොනු කර ඇති නඩුව කොළඹ මහාධිකරණයේදී අද කැදවනු ලැබුවා.\nඑහිදී සැකකරුවන්ට එරෙහිව ගොනු කර ඇති චෝදනා පත්‍රය සංශෝධනය කිරීමට මහාධිකරණ විනිසුරු ගිහාන් කුලතුංග නීතිපතිවරයාට අවසර ලබාදී තිබෙනවා.\nඑම චෝදනා පත්‍රයේ සඳහන් පොදු දේපළ පනත යටතේ වූ චෝදනා තුන දණ්ඩ නීති සංග්‍රහයේ 386 වගන්තිය යටතට ගැනෙන චෝදනා ලෙසට සංශෝධනය කිරීමට ඒ අනුව විනිසුරුවරයා නීතිපතිවරයාට අවසර ලබාදුන්නා.\nසංශෝධිත චෝදනා පත්‍රය සැකකරුවන් ඉදිරියේ කිය වූ අවස්ථාවේ එම චෝදනාවන්ට නිවැරදිකරුවන් බව සැකකරුවන් ප්‍රකාශ කළ බවයි හිරු අධිකරණ වාර්තාකරු කියා සිටියේ.\nඑමෙන්ම පසුගිය රජය සමයේ ශ්‍රී ලංකා ගමනාගමන මණ්ඩලයට දුනුකොළ මිලදී ගැනීමේදී රුපියල් මිලියන 125ක මුදලක් අවභාවිතා කළ බවට චෝදනා එල්ල වී සිටි එම මණ්ඩලයේ හිටපු සභාපති ශෂී වෙල්ගම දින 75කට පසු අද ඇප මත මුදා හැරුණා.\nසැකකරු ගොනු කළ ඇප අයඳුම්පත කොළඹ මහාධිකරණ විනිසුරු ඒ.ඒ.ආර්. හෙයියන්තුඩුව ඉදිරියේ සලකා බැලූණු අවස්ථාවේදී විනිසුරුවරයා නියෝග කළේ රුපියල් ලක්ෂ 2ක මුදල් ඇපයක් සහ මිලියන 5 බැගින් වූ ශරීර ඇප දෙකක් මත සැකකරු මුදා හරින ලෙසයි.",
       "URL": "https://www.hirunews.lk/156185/විමල්-යළි-රක්ෂිත-බන්ධනාගාරයට-අධිකරණයට-පැය-එකහමාරක-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=4628"
}