{
       "Source": "hirunews",
       "Timestamp": "Monday, 22 January 2018 - 12:49",
       "Headline": "රංජන්ට එරෙහිව චෝදනා ගොනු කිරීමට බලාපොරොත්තු වනවා",
       "News Content": "නියෝජ්‍ය අමාත්‍ය රංජන් රාමනායකට එරෙහිව චෝදනා පත්‍ර ගොනු කිරීමට බලාපොරොත්තු වන බව නීතිපතිවරයා වෙනුවෙන් පෙනී සිටි අතිරේක සොලිසිටර් ජෙනරාල් ප්‍රියන්ත නාවාන ශ්‍රේෂ්ඨාධිකරණයට දැනුම් දුන්නා.\nඒ අධිකරණයට අපහාස වන අයුරින් අදහස් පළ කළ බවට රංජන් රාමනායකට එරෙහිව ගොනු කර තිබූ පෙත්සම සිසිර ද අබෲ, නලින් පෙරේරා සහ විජිත් මලල්ගොඩ යන ශ්‍රේෂ්ඨාධිකරණ ත්‍රිපුද්ගල විනිසුරු මඩුල්ලක් හමුවේ අද (22) යළි කැඳවූ අවස්ථාවේදීයි.\nඅධිකරණයට අපහාස වන අයුරින් ප්‍රකාශ නිකුත් කළ බවට චෝදනා කරමින් පූජ්‍ය මාගල්කන්දේ සුදත්ත හිමියන් ඇතුළු පිරිසක් රංජන් රාමනායකට එරෙහිව මෙම පෙත්සම ගොනුකර තිබෙනවා.\nපසුගිය අගෝස්තු මස 21 වන දිනයි නියෝජ්‍ය අමාත්‍ය රංජන් රාමනායක අධිකරණයට අපහාස වන අයුරින් මෙම ප්‍රකාශය සිදුකරනු ලැබුවේ.\nඅද දිනයේ නීතිපතිවරයා වෙනුවෙන් පෙනී සිටි අතිරේක සොලිසිටර් ජෙනරාල්වරයා කියා සිටියේ විනිසුරුවරුන් බහුතරයක් දූෂිත බවට නියෝජ්‍ය අමාත්‍ය රංජන් රාමනායක කළ ප්‍රකාශය ඇතුලත් හඬ පටය අදාල මාධ්‍ය ආයතනයෙන් මේ වනවිට ලැබී ඇති බවයි.\nඑය මෙම පෙත්සම සලකා බලන විනිසුරුවරුන්ට ඉදිරිපත් කිරීමෙන් පසු නීතිපතිවරයාගේ අධ්‍යයනය සඳහා යොමු කරන බව ඔහු කියා සිටියා.\nඑමෙන්ම නීතිපතිවරයාගේ අධ්‍යයනයෙන් පසුව රංජන් රාමනායකට එරෙහිව චෝදනා පත්‍ර ගොනු කිරීමට බලාපොරොත්තු වන බවයි අතිරේක සොලිසිටර් ජෙනරාල්වරයා කියා සිටියේ.\nඒ සඳහා කාලය ලබාදෙමින් මෙම පෙත්සම මාර්තු මස 23 වනදා දක්වා කල් තැබීමට ශ්‍රේෂ්ඨාධිකරණ විනිසුරු මඩුල්ල නියෝග කළා.",
       "URL": "https://www.hirunews.lk/181704/රංජන්ට-එරෙහිව-චෝදනා-ගොනු-කිරීමට-බලාපොරොත්තු-වනවා",
       "Category": "Local News",
       "Parent URL": "https://www.hirunews.lk/local-news.php?pageID=4114"
}