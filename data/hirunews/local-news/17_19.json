{
       "Source": "hirunews",
       "Timestamp": "Wednesday, 20 September 2023 - 18:23",
       "Headline": "කැසීමේ රෝගී තත්ත්වයක් නිසා පාසලක් වැසෙයි",
       "News Content": "කුරුණෑගල, ගනේවත්ත හිරිපිටිය විද්‍යාලයේ දරුවන් 15 දෙනෙකු පමණ හදිසියේ රෝගී වීම නිසා එම පාසල අද (20) දිනයේ තාවකාලිකව වසා දමා තිබෙනවා.\nළමුන් කිහිපදෙනෙකුට ශරීරයේ කැසීමේ රෝගී තත්ත්වයක් ඇතිවී තිබෙන අතර එම ළමුන් පිරිස ප්‍රතිකාර සඳහා ගනේවත්ත ප්‍රාදේශීය රෝහලට ඇතුළත් කර ඇති බවයි වාර්තා වන්නේ.\nකෙසේ වෙතත් පාසලේ සියලුම පන්ති කාමර විෂබීජනාශක යොදා පිරිසිදු කිරීමට මේ වන විට පියවර ගෙන තිබෙනවා.\nඅදාළ පාසල තුළ පළමු ශ්‍රේණියේ සිට 5 ශ්‍රේණිය දක්වා දරුවන් 250 කට අධික සංඛ්‍යාවක් ඉගෙනුම ලබන බවයි වාර්තා වන්නේ.\nමෙම රෝගී තත්ත්වය පැතිර යාමට හේතුව මේ වන තෙක් අනාවරණය වී නැහැ.",
       "URL": "https://www.hirunews.lk/348881/කැසීමේ-රෝගී-තත්ත්වයක්-නිසා-පාසලක්-වැසෙයි",
       "Category": "Local News",
       "Parent URL": "https://www.hirunews.lk/local-news.php?pageID=17"
}