{
       "Source": "hirunews",
       "Timestamp": "Saturday, 20 August 2022 - 11:03",
       "Headline": "නාඩු කිලෝවකට රුපියල් 140ක්වත් දෙන්න - සහල් ව්‍යාපාරිකයින් (වීඩියෝ)",
       "News Content": "රජය, වී මිල දී ගැනීමේදී නාඩු වී කිලෝවකට රුපියල් 140ක්වත් ලබාදිය යුතු බව සහල් ව්‍යාපාරිකයන් පවසනවා.\nරත්න සහල් සමාගමේ සභාපති මිත්‍රපාල ලංකේෂ්වර, හිරු ප්‍රවෘත්ති අංශය කළ විමසීමක දී කියා සිටියේ ගොවීන් පසුගිය කන්නයේ පොහොර සඳහා වැඩි මුදලක් වැය කර ඇති බවයි.\nකෙසේ වෙතත් ඔහු වැඩිදුරටත් කියා සිටියේ පෞද්ගලික ව්‍යාපාරිකයන්ට වී කිලෝවක් මිල දී ගත හැක්කේ රුපියල් 120 ක් වැනි මුදලකට බවයි.\nඊට හේතු වී ඇත්තේ හාල් නිෂ්පාදනය සඳහා යන අතිරික්ත පිරිවැය බවයි රත්න සහල් සමාගමේ සභාපති මිත්‍රපාල ලංකේෂ්වර වැඩිදුරටත් සඳහන් කළේ.\nමේ අතර ඊයේ දිනය වනවිට වී මෙට්‍රික් ටොන් 332 ක් මිලදී ගෙන ඇති බව කෘෂිකර්ම අමාත්‍යාංශය පවසනවා.\nනිවේදනයක් නිකුත් කරමින් එම අමාත්‍යාංශය සඳහන් කළේ අනුරාධපුර දිස්ත්‍රික්කයේ වී ගබඩා 29 න් 27 ක්ම මේ වනවිට විවෘත කර ඇති බවයි.\nවී මිල දී ගැනීම සඳහා රජය මේ වනවිට රුපියල් මිලියන 2,000 ක් වැය කර ඇති බව ද එම අමාත්‍යාංශය සඳහන් කළා.\nමේ අතර, බිත්තරයක් සඳහා උපරිම සිල්ලර මිලක් නියම කරමින් පාරිභෝගික කටයුතු පිළිබඳ අධිකාරිය අතිවිශේෂ ගැසට් පත්‍රයක් නිකුත් කර තිබෙනවා.\nඊයේ සිට බලපැවැත්වෙන පරිදි මෙම ගැසට් පත්‍රය නිකුත් කර ඇති අතර, සුදු බිත්තරයක් රුපියල් 43 කට සහ දුඹුරු සහ රතු බිත්තරයක් රුපියල් 45 ක මිලකටත් අලෙවි කළ යුතු වනවා.\nකෙසේ වෙතත්, වෙළඳසැල් හිමියන් සඳහන් කළේ එම උපරිම සිල්ලර මිලට බිත්තර අලෙවි කිරීම ගැටළුවක් බවයි.\nමේ අතර දඹුල්ල ආර්ථික මධ්‍යස්ථානයේ පහත බැස තිබූ එළවළු මිල අද වනවිට යළි ඉහළ ගොස් තිබෙනවා.\nඊයේ රුපියල් 180 ක්ව තිබූ ගෝවා කිලෝවක මිල අද වනවිට රුපියල් 300 ක් දක්වා වැඩිවී තිබෙනවා.\nබෝංචි කිලෝවක් ඊයේ දිනයේ රුපියල් 240 කට අලෙවි වූ අතර, අද මිල සටහන් වූයේ රුපියල් 300 ක් ලෙසින්.\nමීට අමතරව පසුගිය දින කිහිපයේ දඹුල්ල ආර්ථික මධ්‍යස්ථානයට යාපනයෙන් ලැබුණු මිදි කිලෝවක මිල රුපියල් 1,300 ත් 1350 ත් අතර මිලක පැවති අතර, අද දිනය වනවිට එම මිල රුපියල් 900 දක්වා පහත වැටී තිබෙනවා.\nඊට හේතුවී ඇත්තේ වැඩි මිදි අස්වැන්නක් දඹුල්ල ආර්ථික මධ්‍යස්ථානය වෙත ලැබීමයි.",
       "URL": "https://www.hirunews.lk/313255/නාඩු-කිලෝවකට-රුපියල්-140ක්වත්-දෙන්න-සහල්-ව්‍යාපාරිකයින්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=927"
}