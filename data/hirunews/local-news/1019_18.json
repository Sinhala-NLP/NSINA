{
       "Source": "hirunews",
       "Timestamp": "Friday, 15 July 2022 - 13:56",
       "Headline": "විශේෂ තීන්දු කිහිපයක් සමඟින් වැඩ බලන ජනපති ජාතිය අමතයි (වීඩියෝ)",
       "News Content": "වැඩ බලන ජනාධිපති රනිල් වික්‍රමසිංහ මීට සුළු මොහොතකට පෙර ජාතිය අමතනු ලැබුවා.\nතමා වහා ම 19 වැනි ආණ්ඩුක්‍රම ව්‍යවස්ථා සංශෝධනය පත් වීමට නියමිත නව ජනාධිපතිට ක්‍රියාත්මක කිරීම සඳහා අවශ්‍ය පසුබිම මෙම දින වකවානු කිහිපය තුළ සිදු කරන බව වැඩබලන ජනාධිපති රනිල් වික්‍රමසිංහ අවධාරණය කළා.\nවැඩබලන ජනාධිපති ලෙස තමා විශේෂ පියවර 2ක් ගන්නා බවත් ඒ අනුව ජනාධිපතිට මෙතෙක් භාවිත කළ 'අතිගරු' යෙදුම නිල වශයෙන් තහනම් කිරීමටත් ජනාධිපති කොඩිය අවලංගු කිරීමටත් කටයුතු කරන බව ඔහු අවධාරණය කළා.\nවැඩිදුරටත් රනිල් වික්‍රමසිංහ මෙසේ ද පැවසුවා\nමා මේ වගකීම භාරගත්තේ රට සහ ජනතාව ගැන හිතල යි.\nමුලින්ම අපි රට ගොඩ නඟලා ඉමු. මේ අමාරු තත්ත්වයෙන් ගොඩ යමු. ඉන් පස්සේ අපිට පක්ෂ දේශපාලනයට යොමු වන්න පුළුවන්.\nමම හැම විට ම ප්‍රජාතන්ත්‍රවාදී අරගළවලට ගරු කරනවා. අරගළකරුවන් හා කැරලිකරුවන් කියන්නේ, කොටස් දෙකක්. අපේ රටේ මේ කොටස් දෙක ම ඉන්නවා.\nඅරගළකරුවන්ට සාමකාමී ව එම කටයුතු කරගෙන යන්න පුළුවන්. නමුත් කැරළිකරුවන්ට එ‍රෙහි ව නීතිය ක්‍රියාත්මක කරනවා.\nපසුගිය දා යුද හමුදා සෙබළුන් දෙදෙනෙකුට බරපතළ ලෙස පහර දුන්නා. ගිනි අවි දෙකක හා පතොරම් පැහැර ගත්තා. යුද හමුදාවේ 24 දෙනෙක් තුවාල ලබලා තියෙනවා.\nමේ වන විටත් මේ කැරලිකරුවන් පාර්ලිමේන්තු මන්ත්‍රීවරුන්ට බලපෑම් කරමින් සිටිනවා. එළැඹෙන 20 වැනි දා පැවැත්වීමට නියමිත නව ජනාධිපතිවරයා තෝරා ගැනීමේ ඡන්දය සඳහා යි ඔවුන් එම බලපෑම කරන්නේ.\nවැඩ බලන ජනාධිපතිවරයා හැටියට මන්ත්‍රීවරුන්ගේ ආරක්ෂාව හා පාර්ලිමේන්තුවේ ආරක්ෂාව රකින්න මම පියවර ගන්නවා.\nමම හැම විට ම ප්‍රජාත්නත්‍රවාදීව යි කටයුතු කරන්නේ.\nව්‍යවස්ථාවට අනුව යි කටයුතු කරන්නේ.\nමම කිසි විටකත් ව්‍යවස්ථාවට පිටින් වැඩ කරන්නේ නෑ.\nරටේ නීති හා සාමය බිඳ වැටුණොත් ජනතාවට බොහෝ ප්‍රශ්නවලට මුහුණ දෙන්න සිදු වෙනවා.\nආහාර, ඉන්ධන, ගෑස්, විදුලිය සපයන්න අමාරු වෙන්න පුළුවන්. ඒ නිසා අපි නීතිය හා සාමය ආරක්ෂා කිරීමට පියවර ගන්න ඕනේ. හැමෝම එකතු වෙලා රට ගොඩනැඟීම සඳහා වන මේ මල් වට්ටියට අත ගහමු.",
       "URL": "https://www.hirunews.lk/310046/විශේෂ-තීන්දු-කිහිපයක්-සමඟින්-වැඩ-බලන-ජනපති-ජාතිය-අමතයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1019"
}