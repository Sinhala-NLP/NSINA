{
       "Source": "hirunews",
       "Timestamp": "Sunday, 24 February 2019 - 14:23",
       "Headline": "විශාලතම හෙරොයින් තොගය සමග අත්අඩංගුවට ගත් පුද්ගලයන් රඳවාගෙන ප්‍රශ්ණ කිරීමට අවසර",
       "News Content": "කොල්ලුපිටිය සුපිරි වෙළඳ සංකීර්ණයක රථ ගාලක් තුළ දී රුපියල් මිලියන 2945කට අධික වටිනාකමකින් යුත් හෙරොයින් සමඟ ඇල්ලූ දෙදෙනා දින 7ක් රදවාගෙන ප්‍රශ්න කිරීමට පොලිස් මත්ද්‍රව්‍ය නාශක කාර්යාංශයට අද (24) අවසර හිමි වුණා.\nඒ, සැකකරුවන් කොළඹ අතිරේක මහේස්ත්‍රාත් ලෝචනා අබේවික්‍රම හමුවට ඉදිරිපත් කිරීමෙන් පසුවයි.\nපානදුර - කෙසෙල්වත්ත ප්‍රදේශයේ පදිංචි 32 හැවිරිදි මොහොමඩ් රිලා අහමඩ් රුස්නි සහ එම ප්‍රදේශයේම පදිංචි 43 හැවිරිදි මොහොමඞ් බසීර් මොහොමඩ් අච්මීර් යන දෙදෙනායි මෙලෙස රඳවාගෙන ප්‍රශ්න කිරීමට අවසර ලබාදුන්නේ.\nපොලිස් මත්ද්‍රව්‍ය නාශක කාර්යාංශය සහ පොලිස් විශේෂ කාර්ය බලකාය එක්ව ඊයේ (23) පස්වරුවේ සිදුකළ වැටලීමකදී කොල්ලුපිටිය ප්‍රදේශයේ සුපිරි වෙළඳ සංකීර්ණයක රථ ගාලේ වෑන් රථ දෙකක තිබියදී සොයා ගනු ලැබුවේ මෙතෙක් ශ්‍රී ලංකාවෙන් හමුවූ විශාලතම හෙරොයින් තොගයයි.\nඑක් වෑන් රථයක විශාල ගමන් මළු 5 බැගින් මළු 10ක පාර්සල් 272ක් ලෙස අසුරා තිබූ මෙම හෙරොයින්වල බර කිලෝ 294යි ග්‍රෑම් 490ක් වනවා.\nමීට පෙර දෙහිවල ප්‍රදේශයෙන් මෙරට විශාලතම හෙරොයින් තොගය හමුවූ අතර, එම ප්‍රමාණය කිලෝග්‍රෑම් 278ක්.\nපසුගිය වසරේ දෙසැම්බර් 31 වන දා සොයා ගනු ලැබූ මෙම හෙරොයින් තොගය සමඟ බංග්ලාදේශ ජාතිකයන් දෙදෙනෙකු ද අත්අඩංගුවට ගනු ලැබුවා.\nදකුණු ආසියාව කේන්ද්‍ර කර ගනිමින් හෙරොයින් ජාවාරම සිදුකරන ප්‍රධාන පෙළේ ජාවාරම්කරුවෙකුට ඊයේ (23) සොයා ගත් හෙරොයින් තොගය අයත් බවටයි අනාවරණ වී ඇත්තේ.\nඔහු මෙරට සිටින වෙනත් පුද්ගලයෙකු හරහා මෙම ජාවාරම සිදුකරගෙන ගොස් ඇති බවට ද වාර්තා වී තිබෙනවා.\nමෙම හෙරොයින් තොගය ඩුබායි හි සිට රැගෙන විත් ඇති බවට අනාවරණ වී ඇතැයි පොලිස් මත්ද්‍රව්‍ය නාශක කාර්යාංශයේ ජ්‍යෙෂ්ඨ නිලධාරියෙකු හිරු ප්‍රවෘත්ති අංශය කළ විමසීමකදී සඳහන් කළේ.\nමෙම මත්ද්‍රව්‍ය තොගය දැනට ඩුබායි හි අත්අඩංගුවේ පසුවන මාකඳුරේ මධුෂ්ට අයත් බවට මීට පෙර පැවසුව ද එය එසේ නොවන බවයි දැනට ලැබී ඇති වාර්තාවල දැක්වෙන්නේ.\nමේ අතර, මෙම හෙරොයින් තොගය නිරීක්ෂණය කිරීම  සඳහා ජනාධිපති මෛත්‍රීපාල සිරිසේන අද (24) පෙරවරුවේ පොලිස් මත්ද්‍රව්‍ය නාශක කාර්යාංශය වෙත පැමිණ තිබුණා.\nඑහිදී ජනාධිපතිවරයා කියා සිටියේ මෙම මත්ද්‍රව්‍ය තොගය සොයා ගැනීම සම්බන්ධයෙන් පොලිස් මත්ද්‍රව්‍ය නාශක කාර්යාංශයට සහ පොලිස් විශේෂ කාර්ය බලකායට තම ගෞරවය මෙන්ම ප්‍රශංසාව පළ කරන බවයි.\nමෙම ක්‍රියාන්විතය රටේ අනාගත පරපුර වෙනුවෙන් ඉටු කළ උදාර මෙහෙයක් බවට පෙන්වා දුන් ජනාධිපතිවරයා තවදුරටත් මෙවැනි කටයුතු සිදුකිරීම වෙනුවෙන් තම පූර්ණ සහය සහ ආශිර්වාදය නිරන්තරයෙන් හිමි වන බව ද කියා සිටියා.",
       "URL": "https://www.hirunews.lk/211100/විශාලතම-හෙරොයින්-තොගය-සමග-අත්අඩංගුවට-ගත්-පුද්ගලයන්-රඳවාගෙන-ප්‍රශ්ණ-කිරීමට-අවසර",
       "Category": "Local News",
       "Parent URL": "https://www.hirunews.lk/local-news.php?pageID=3486"
}