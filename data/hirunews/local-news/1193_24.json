{
       "Source": "hirunews",
       "Timestamp": "Tuesday, 03 May 2022 - 18:37",
       "Headline": "ශ්‍රී ලංකාවේ ජනතාවට තමිල්නාඩු රජයෙන් ආධාර",
       "News Content": "මේ වන විට ශ්‍රී ලංකාවේ පවතින දැඩි ආර්ථික අර්බුදය හේතුවෙන් ඉන්ධන, ඖෂධ, ආහාර ඇතුළු අත්‍යාවශ්‍ය භාණ්ඩවල මිල ගණන් ඉතිහාසයේ නොවූ විරූ ලෙස ඉහළ ගොස් තිබෙනවා.\nමේ නිසා ශ්‍රී ලංකාවේ ජනතාව විශාල වශයෙන් පීඩාවට පත්ව ඇති අතර රාජ්‍යයට එරෙහිව රට පුරා උද්ඝෝෂණ ක්‍රියාත්මක වෙනවා.\nමෙම සන්දර්භය තුළ, ආර්ථික අර්බුදයෙන් දැඩි ලෙස පීඩාවට පත් ශ්‍රී ලංකාවේ ජනතාව සඳහා තමිල්නාඩුවෙන් ආහාර, අත්‍යවශ්‍ය භාණ්ඩ සහ ජීවිතාරක්ෂක ඖෂධ යැවීමට සූදානම් බව තමිල්නාඩු මහ ඇමති එම්.කේ ස්ටාලින් අමාත්‍ය සභාවේදී ප්‍රකාශ කළා.\nඒ අනුව මධ්‍යම රජයේ අනුමැතිය ඇතිව සහල් ටොන් 40,000ක්, කිරිපිටි ටොන් 500ක් සහ ජීවිතාරක්ෂක ඖෂධ පළමු අදියරේදී තමිල්නාඩුවෙන් එවීමට නියමිතයි.\nමෙම දුෂ්කර තත්ත්වය තුළ ශ්‍රී ලංකාවාසී ජනතාවට උපකාර කිරීම සඳහා මුල්‍ය ආධාර ලබාදෙන ලෙසත් ප්‍රධාන අමාත්‍ය එම්.කේ.ස්ටාලින් තමිල්නාඩු ජනතාවගෙන් ඉල්ලීමක් කර තිබෙනවා.\n“ආර්ථික අර්බුදය නිසා මහත් පීඩාවට පත්ව සිටින ශ්‍රී ලංකාවේ ජනතාවට අපට කළ හැකි උපකාර කිරීමට සද්භාවයෙන් සිටින සියලු දෙනාට කාලය පැමිණ තිබේ. එබැවින් මානුෂීය පදනමක් මත ශ්‍රී ලංකාවාසී ජනතාවට අවශ්‍ය සහය ලබා දෙන මෙන් කාරුණිකව ඉල්ලා සිටිමි. තවද ඔබ ලබාදෙන සහය ශ්‍රී ලංකාවේ ජනතාවට අවශ්‍ය භාණ්ඩ ලෙස ලබාගෙන එවන බව ද දන්වා සිටිමි.\nඑලෙස පරිත්‍යාග කිරීමට කැමති අයට ඒ සඳහා භාවිත කළ හැකි බැංකු ගිණුමක විස්තර ද තමිල්නාඩු මහ අමාත්‍යවරයා විසින් ප්‍රකාශයට පත්කළා.\nමහ ඇමතිවරයාගේ මෙම පොදු සහන අරමුදලට පරිත්‍යාග කරන්නන් ආදායම් බද්දෙන් නිදහස් කරන බව ද වාර්තා වනවා.",
       "URL": "https://www.hirunews.lk/303426/ශ්‍රී-ලංකාවේ-ජනතාවට-තමිල්නාඩු-රජයෙන්-ආධාර",
       "Category": "Local News",
       "Parent URL": "https://www.hirunews.lk/local-news.php?pageID=1193"
}