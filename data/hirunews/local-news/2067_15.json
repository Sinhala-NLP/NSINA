{
       "Source": "hirunews",
       "Timestamp": "Wednesday, 24 March 2021 - 8:50",
       "Headline": "පස්සර අනතුරේ බස් රථ රියදුරාගේ දුරකථන දත්ත ලබාගැනීමේ සූදානමක්",
       "News Content": "පුද්ගලයින් 14 දෙනෙකුට මරු කැඳවමින් ලු‍නුගල - බදුල්ල මාර්ගයේ පස්සර 13 කණුව ප්‍රදේශයේ සිදුවූ අනතුරේ බසය පැදවූ රියදුරාගේ දුරකථනයේ දත්ත වාර්තා අදාළ සමාගම් වෙතින් ලබාගැනීමට සූදානම් වනවා.\nඅනතුර සම්බන්ධයෙන් විමර්ශනය මෙහෙය වන උසස් නිලධාරියෙකු සඳහන් කළේ අදාළ රියදුරා විසින් බස් රථය ධාවනය කරන  අවස්ථාවේ දුරකථනය භාවිත කළ බවට බස් රථයේ සිටි කිහිපදෙනෙකු සඳහන් කර ඇති බවයි.\nකෙසේ වෙතත් බදුල්ල රෝහලේ ප්‍රතිකාර ලබන රියදුරුගෙන් පොලීසිය ප්‍රකාශයක් ලබාගෙන ඇති අතර, ඔහු සඳහන් කර ඇත්තේ තමන් එම අවස්ථාවේ දුරකථනය භාවිත නොකළ බවයි.\nතමන් තිරිංග ක්‍රියාත්මක කළ බවත්, බස් රථයේ තිරිංග ඒ මොහොතේ ක්‍රියාත්මක නොවූ බවත් ඔහු පවසා තිබෙනවා.\nමෙම අනතුරින් තුවාල ලැබූවන් 28 දෙනෙකු තවදුරටත් රෝහල්ගතව ප්‍රතිකාර ලබන අතර, මියගිය 14 දෙනාගේ අවසන් කටයුතු පෙරේදා වනවිට අවසන් කෙරුණා.\nමේ අතර,  රාජගිරිය පාර්ලිමේන්තු පාරේදී මාරක රිය අනතුරක් සිදුකර රථවාහන රාජකාරියේ යෙදී සිටි කොළඹ  හදිසි ඇමතුම් අංශයේ උප පොලිස් පරීක්ෂකවරයෙකු සහ තවත් පුද්ගලයෙකු ජීවිතක්ෂයට පත් කළැයි වැලිකඩ පොලීසිය අත්අඩංගුවට ගත් වෑන් රථ රියදුරු මේ මස 31 වන දා දක්වා රක්ෂිත බන්ධනාගාර ගත කර තිබෙනවා.\nඒ, කොළඹ අතිරේක මහේස්ත්‍රාත් ටී. ප්‍රභාකරන් හමුවට ඉදිරිපත් කිරීමෙන් අනතුරුවයි.\nමෙලෙස රිමාන්ඩ් කරනු ලැබුවේ මාදිවෙල - තලවතුගොඩ ප්‍රදේශයේ පදිංචි පුද්ගලයෙක්.",
       "URL": "https://www.hirunews.lk/266344/පස්සර-අනතුරේ-බස්-රථ-රියදුරාගේ-දුරකථන-දත්ත-ලබාගැනීමේ-සූදානමක්",
       "Category": "Local News",
       "Parent URL": "https://www.hirunews.lk/local-news.php?pageID=2067"
}