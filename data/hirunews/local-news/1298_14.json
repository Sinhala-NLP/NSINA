{
       "Source": "hirunews",
       "Timestamp": "Saturday, 12 March 2022 - 15:58",
       "Headline": "ඩීසල් මිල ඉහළ යාමෙන් බස් ධාවනය අඩාල වෙයි - ඉන්ධන සහනාධාරයක් ගැනත් සාකච්ඡා   (වීඩියෝ)",
       "News Content": "ඩීසල් මිල ඉහළ යාමෙන් බස් ධාවනය අඩාල වෙයි - ඉන්ධන සහනාධාරයක් ගැනත් සාකච්ඡා\nඉන්ධන මිල ඉහළ දැමුව ද, බස් ගාස්තු ඉහළ දැමීමේ අදහසක් නොමැති බව ප්‍රවාහන අමාත්‍ය දිලුම් අමුණුගම ප්‍රකාශ කළා.\nකෙසේ වෙතත්, මුදල් අමාත්‍යාංශය සමග සාකච්ඡා කිරීමෙන් පසුව යම් සහනාධාරයකට අනුව, ශ්‍රී ලංගම ඩිපෝ හරහා ඉන්ධන සපයා ගාස්තුව නොවෙනස්ව පවත්වාගෙන යාමට උත්සාහ දරන බවයි ප්‍රවාහන අමාත්‍යවරයා කියා සිටියේ.\nඉන්ධන මිල ඉහළ යාමත් සමග බස් ගාස්තු ඉහළ දැමීමක් හෝ ඉන්ධන සහනාධාරයක් ලබාදිය යුතු බවට බස් සංගම් ඉල්ලීමක් කළා.\nලංකා ඛනිජ තෙල් නීතිගත සංස්ථාව ද ඉන්ධන මිල වැඩි කිරීමත් සමඟ බස් ගාස්තු ඉහළ දැමීමට සිදුවන බවයි බස් සංගම් පෙන්වා දෙන්නේ.\nලංකා ඛනිජ තෙල් නීතිගත සංස්ථාව ඊයේ මධ්‍යම රාත්‍රියේ සිට ඉන්ධන මිල වැඩි කිරීමට කටයුතු කළා.\nලංකා අයි.ඕ.සී. සමාගම ද පෙරේදා මධ්‍යම රාත්‍රියේ සිට ක්‍රියාත්මක වන පරිදි සියලු වර්ගයේ ඩීසල් ලීටරයක් රුපියල් 75 කින් සහ පෙට්‍රල් ලීටරයක් රුපියල් 50 කින් ඉහළ නැංවීමට පියවර ගත්තා.\nමෙලෙස ඉන්ධන මිල ඉහළ නැංවීම අදාළ ආයතන දෙකම ඉතිහාසයේ වැඩිම අගයක් සහිතව සිදුකිරීම විශේෂත්වයක්.\nලංකා ඛනිජ තෙල් නීතිගත සංස්ථාවේ සභාපති සුමිත් විජේසිංහ, ඉන්ධන මිල වැඩිවීම සම්බන්ධයෙන් අදහස් පළ කරමින් කියා සිටියේ සංස්ථාව තවමත් ඩීසල් වලින් පාඩු ලබන බවයි.\nඉන්ධන මිල ඉහළ යාමත් සමග ක්ෂේත්‍ර රැසක අර්බුදකාරි තත්ත්වයක් මතුව තිබෙනවා. කෙසේ වෙතත් ලංකා අයි ඕ සී සමාගමේ ඔටෝ ඩීසල් මිලට සාපේක්ෂව සිපෙට්කෝ ඔටෝ ඩීසල් මිල පවතින්නේ රුපියල් 38 ක් අඩුවෙන්.\nනව සංශෝධනයෙන් ඩීසල් සඳහා සුළු සහනයක් හිමිවී ඇත්තේ බස් කර්මාන්තයට හා ධීවර මෙන්ම කෘෂි ක්ෂේත්‍රවලටයි.\nකෙසේ වෙතත්, ඉන්ධන මිල ඉහළ යාම හේතුවෙන් බස් ගාස්තුව යළි සංශෝධනය කිරීමේ අවශ්‍යතාව බස් සංගම් පෙන්වා දෙනවා.\nමේ අතර, ඩීසල් මිල ඉහළයාම හේතුවෙන් දිවයින පුරා බස්රථ ධාවනය අද දිනයේ සැලකිය යුතු අන්දමින් අඩාල වූ බවයි බස් සංගම් පෙන්වා දුන්නේ.\nමේ සඳහා රජය විසින් ඉදිරි දින දෙක තුළ නිසි ක්‍රියාමාර්ගයක් ගත යුතු බව ද ඔවුන් කියා සිටියා.\nමේ සම්බන්ධයෙන් සිදුකළ විමසීමකදී ප්‍රවාහන අමාත්‍ය දිලුම් අමුණුගම කියා සිටියේ ගැටලු සම්බන්ධයෙන් මේ දිනවල සාකච්ඡා කර ලබන සතිය මුලදී විසඳුමක් ඉදිරිපත් කරන බවයි.\nඉන්ධන මිල ඉහළ දැමීම අනුව, සිපෙට්කෝ පිරවුම්හල්වලින් ඔටෝ ඩීසල් සඳහා යම් සහනයක් ලැබුණ ද පෙට්‍රල් සඳහා එවැනි සහනයක් හිමි නොවන්නේ ලංකා අයි.ඕ.සී සහ සමාගම් වල පෙට්‍රල් මිල සමාන වීම හේතුවෙන්.\nමේ නිසා ත්‍රිරෝද රථ ගාස්තුව ද හෙට සිට පළමු කිලෝමීටරය සඳහා රුපියල් 70 ක් සහ දෙවැනි කිලෝමීටරයේ සිට රුපියල් 55 ක් ලෙස ඉහළ දැමීමට එම සංගම් කටයුතු කර තිබෙනවා.\nකෙසේ වෙතත් සිපෙට්කෝ ඉන්ධන මිළ ද ඉහළ දැමීමත් සමග ත්‍රිරෝද රථ රියදුරන් පත්ව ඇත්තේ දැඩි අසීරුතාවකටයි.\nධීවර ප්‍රජාව ද පෙන්වා දෙන්නේ නව ඉන්ධන මිලත් සමග තම ජීවනෝපාය ද අර්බුදයට ලක්ව ඇති බවයි.",
       "URL": "https://www.hirunews.lk/299314/ඩීසල්-මිල-ඉහළ-යාමෙන්-බස්-ධාවනය-අඩාල-වෙයි-ඉන්ධන-සහනාධාරයක්-ගැනත්-සාකච්ඡා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1298"
}