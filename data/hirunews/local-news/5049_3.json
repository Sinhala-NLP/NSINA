{
       "Source": "hirunews",
       "Timestamp": "Thursday, 12 May 2016 - 19:04",
       "Headline": "ජනපති දුෂණ විරෝධී ජගත් සමුළුවට එක්වෙයි",
       "News Content": "බ්‍රිතාන්‍යයේ සංචාරයක නිරත ජනාධිපති මෛත්‍රීපාල සිරිසේන ශ්‍රී ලංකා වේලාවෙන් අද (12) රාත්‍රි 07ට ලන්ඩන් නුවර - ලැන්කැස්ටර් හවුස් හි පැවැත්වෙන දුෂණ විරෝධී අන්තර්ජාතික සමුළුව ඇමතීමට නියමිතව තිබෙනවා.\nජගත් රාජ්‍ය නායකයින්ගේ සහභාගීත්වයෙන් පැවැත්වෙන මෙම සමුළුවේදී අල්ලස, දුෂණය සහ අක්‍රමිකතා වැළැක්වීමට නව රජය ගෙන ඇති පියවර පිළිබඳව ජනාධිපතිවරයා සමුළුව අමතමින් ලෝක නායකයින් දැනුවත් කරනු ඇති.\nබ්‍රිතාන්‍ය අග්‍රාමාත්‍ය ඬේවිඞ් කැමරන්ගේ ප්‍රධානත්වයෙන් මෙරට වේලාවෙන් අද පස්වරු 2.30 ට පමණ ආරම්භ වූ දුෂණ විරෝධී අන්තර්ජාතික සමුළුවට රාජ්‍ය නායකයින් වන නයිජීරියානු ජනාධිපති මුහම්මුදු බුහාරි, ඇෆ්ගනිස්ථාන ජනාධිපති අෂ්රෆ් ගහානි සහ ඇමරිකානු රාජ්‍ය ලේකම් ජෝන් කෙරී ඇතුළු රාජ්‍යතාන්ත්‍රික නියෝජිතයින් රැසක් එක්ව සිටිනවා.\nඑහිදී අදහස් දැක්වු බ්‍රිතාන්‍ය අග්‍රාමාත්‍ය ඩේවිඩ් කැමරන් පළ කළේ මෙවන් අදහසක්.\n‘‘මූලික වශයෙන්ම අපි දුෂණය සම්බන්ධයෙන් ගන්නා ක්‍රියාමාර්ග කොටස් 03 කට වර්ග කරන්න පුළුවන්.\nමුලින්ම අපි කරන්න  ඕනේ දුෂණ අනාවරණය කිරීම, විනිවිදභාවය වැඩිදියුණු කිරීම වගේ දේවල්.\nඑතකොට  ඕනේම කෙනෙකුට මේ ගැන විමර්ශන කරන්න පුළුවන් වෙනවා.\nඊට අමතරව අපි අද එලිදක්වනවා වෘත්තීයවේදීන්ට ආචාරධර්ම පද්ධතියක්. මොකද සමහර වෙලාවට රාජ්‍ය ආයතනවල නියෝජිතයන් අනුබල දෙන අවස්ථා තියෙනවා දුෂණවලට.\nදෙවැනියට අපි අවධානය යොමු කරන්න  ඕනේ දුෂණවලට එරෙහිව ගන්නා ක්‍රියාමාර්ග සහ දුෂිතයන්ට දෙන දඬුවම් සම්බන්ධයෙන්.\nඅවසාන වශයෙන් අපි බලාපොරොත්තු වෙන්නේ මුළුමනින්ම මේ දුෂණය පිටුදකින්න ආණ්ඩුවලින්, ව්‍යාපාරවලින් සහ ක්‍රීඩා වගේ ක්ෂේත්‍රවලින්.’’\nසිය බ්‍රිතාන්‍ය සංචාරය සඳහා මෙරටින් ඊයේ පිටත්ව ගිය ජනාධිපති මෛත්‍රීපාල සිරිසේන ඇතුළු දුත පිරිස පිළිගනු ලැබුවේ බ්‍රිතාන්‍ය මහ රැජිණගේ විශේෂ නියෝජිතවරයෙක් වන නියෝජ්‍ය ලූතිනන් බෲස් හෝල්ඩර් සහ පොදු රාජ්‍ය මණ්ඩලීය කටයුතු පිළිබඳ රාජ්‍ය අමාත්‍යාංශයේ විශේෂ නියෝජිත කැත්රින් කොල්වින් විසින්.\nඑම අවස්ථාවට බ්‍රිතාන්‍යයේ වැඩබලන ශ්‍රී ලංකා මහ කොමසාරිස් සුගීෂ්වර ගුණරත්න ඇතුළු මහ කොමසාරිස් කාර්යාලයේ නියෝජිත පිරිසක්ද එක්ව සිටි බවයි ජනාධිපති මාධ්‍ය අංශය නිවේදනය කළේ.\nමෙම සමුළුවෙන් අනතුරුව ජනාධිපති මෛත්‍රීපාල සිරිසේන, බ්‍රිතාන්‍ය අග්‍රාමාත්‍ය ඩේවිඩ් කැමරන් ඇතුළු ඊට එක්වන රාජ්‍ය නායකයින් සමඟ ද්විපාර්ශවික සාකච්ඡා පැවැත්වීමට නියමිතයි.\nමේ අතර, ජනාධිපති මෛත්‍රීපාල සිරිසේන හෙට ඉන්දියාව බලා පිටත්ව යන අතර, එහිදී ඉන්දීය අග්‍රාමාත්‍යවරයා සහ එරට රජයේ ප්‍රධානීන් සමඟද සාකච්ඡා පැවැත්වීමට නියමිතව තිබෙනවා.",
       "URL": "https://www.hirunews.lk/133061/ජනපති-දුෂණ-විරෝධී-ජගත්-සමුළුවට-එක්වෙයි",
       "Category": "Local News",
       "Parent URL": "https://www.hirunews.lk/local-news.php?pageID=5049"
}