{
       "Source": "hirunews",
       "Timestamp": "Wednesday, 01 March 2017 - 13:11",
       "Headline": "දඹුල්ල මහනගර සභාවේ සේවක වර්ජනයක්",
       "News Content": "දඹුල්ල මහ නගර සභාවේ කම්කරුවන් මේ වනවිට වැඩවර්ජනයක් ආරම්භ කර තිබෙනවා.\nඒ මහනගර සභාවේ නාගරික කොමසාරිස් ආත්මා ජයරත්නට පහරදීමට තැත් කළ සැකකරුවන් පොලිස් ඇප මත මුදා හැරීමට විරෝධය පළ කරමින්.\nදඹුල්ල නව බස් නැවතුම්පළ ඉදිරිපිට මහජන පුස්තකාලයක් සහ ශ්‍රවණාගාරයක් ඉදිකිරීමට යෝජිත ඉඩමකට අනවසරයෙන් ඇතුළු වී එලි පෙහෙලි කිරීමක් සම්බන්ධයෙන් විමර්ශණය කිරීමට දඹුල්ල මහ නගර සභාවේ නාගරික කොමසාරිස්වරිය ඊයේ එහි ගොස් තිබෙනවා.\nඑහිදී එම ස්ථානයට පැමිණි පුද්ගලයෙකු ඇයට පහර දීමට උත්සහ කර ඇති අතර, කලහකාරී ලෙස හැසිරුණු මෙම පුද්ගලයා ඊයේ පස්වරුවේම දඹුල්ල පොලිසිය මඟින් අත්අඩංගුවට ගෙන පසුව පොලිස් ඇප මත මුදා හැරුණා.\nකෙසේ වෙතත් මේ සම්බන්ධයෙන් නාගරික කොමසාරිස් ආත්මා ජයරත්න දඹුල්ල පොලිසියට නැවතත් පැමිණිල්ලක් ඉදිරිපත් කර තිබෙනවා.\nඒ අනුව යලිත් මෙම සිද්ධියට මුලින් අත්අඩංගුවට ගත් පුද්ගලයන් සමග තවත් අයෙකු අත්අඩංගුවට ගෙන පසුව යලිත් පොලිස් ඇප මත මොවුන්ව මුදාහැර ඇති බව සඳහන්.\nඊට විරෝධය පළ කරමින් මහනගර සභාවේ කම්කරුවන් සියලුම ක්ෂේත්‍ර කටයුතුවලින් නගර සභා සේවකයින් මේ වනවිට ඉවත්ව සිටින අතර, මේ නිසා නගරයේ කුණුකසල එකතු කිරීමට ද බාධා එල්ල වී ඇති බවයි හිරු ප්‍රවෘත්ති අංශය කළ විමසීමකදී දඹුල්ල මහ නගර සභාවේ සෞඛ්‍ය අංශය භාර ප්‍රධාන මහජන සෞඛ්‍ය පරීක්ෂක ප්‍රියන්තද සිල්වා කියා සිටියේ.",
       "URL": "https://www.hirunews.lk/155767/දඹුල්ල-මහනගර-සභාවේ-සේවක-වර්ජනයක්",
       "Category": "Local News",
       "Parent URL": "https://www.hirunews.lk/local-news.php?pageID=4637"
}