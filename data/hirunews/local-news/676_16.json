{
       "Source": "hirunews",
       "Timestamp": "Saturday, 10 December 2022 - 11:24",
       "Headline": "කොළඹ වායු දූෂණය අදත් වැඩිවෙයි (වීඩියෝ)",
       "News Content": "කොළඹ නගරයේ වායු දූෂණය අද යළිත් වරක් ඉහළ ගියා. ජාතික ගොඩනැගිලි පර්යේෂණ සංවිධානයේ වෙබ් අඩවියට අනුව කොළඹ නගරයේ වායු තත්ව දර්ශකය අද (10) පෙරවරු 11 ත් 12 ත් අතර සටහන් වූයේ 64 ක් ලෙසයි.\nකෙසේ වෙතත් මෙම කාලසීමාව තුළ ඇමරිකානු තානාපති කාර්යාලය මගින් පවත්වාගෙන යන වෙබ් අඩවියේ දැක්වුණේ කොළඹ නගරයේ වායු තත්ව දර්ශකය 152 ක අගයක් ගන්නා බවයි.\nමෙම තත්වයන් සෞඛ්‍යයට දැඩි අවදානම් තත්වයන් ලෙසයි අදාළ වෙබ් අඩවි දෙකෙහිම සටහන්වී තිබුණේ.\nමෙම අගය 150 ත් 200 ත් අතර මට්ටමේ පවතීනම් එය අවදානම් තත්වයක් වන අතර, 100 ත් 150 ත් අතර අගයක පවතී නම් එය, දරුවන් සහ ස්වසන රෝගවලින් පෙළෙන පුද්ගලයන් ඇතුලු වයෝවෘද්ධ පුද්ගලයන්ට අවදානම් මට්ටමක් ලෙස සැළකෙනවා.\nමේ අතර කාලගුණ විද්‍යා දෙපාර්තමේන්තුවේ කාර්යයේ නියුතු කාලගුණ විද්‍යාඥ මලිත් ප්‍රනාන්දු කියා සිටියේ මැන්ඩවුස් සුළි කුණාටුවෙන් මෙරටට සිදුවූ බලපෑම මේ වනවිට පහව යමින් පවතින බවයි.\nමැන්ඩවුස් සුළි කුණාටුවේ බලපෑම හේතුවෙන් උතුර පළාතේ වගා බිම් රැසක් විනාශ වී තිබෙනවා. වව්නියාව, මුලතිව්, කිලිනොච්චිය සහ යාපනය දිස්ත්‍රික්කවල වගා බිම් රැසක් මෙලෙස විනාශ වී ඇත්තේ පැවති තද සුළං තත්වය හේතුවෙන්.\nතද සුළං හේතුවෙන් වවුනියාව දිස්ත්‍රික්කයේ ඕමන්තේ සහ නෙඩුක්කේනි මෙන්ම යාපනය - පේදුරුතුඩුව ප්‍රදේශවල ගස්ලබු සහ කෙසෙල් වගාවන්ටද හානි සිදුවී තිබෙනවා. එමෙන්ම ඊයේ (09) රාත්‍රියේ හමාගිය දැඩි සුළඟක් හේතුවෙන් කටුවන සහ වලස්මුල්ල ප්‍රදේශවල නිවාස රැසකටද අලාභ හානි සිදුව තිබෙනවා.\nමේ අතර මෙරටට බලපෑම් එල්ල කිරීමෙන් පසු ඉන්දියාවට ඇතුලුවූ මැන්ඩවුස් සුළි කුණාටුව හේතුවෙන් දකුණු ඉන්දියාවේ වෙරළබඩ ප්‍රදේශයට අධික වර්ෂාපතනයක් ඇද හැලෙමින් පවතිනවා.\nවිදෙස් වාර්තා සඳහන් කළේ සුළි කුණාටුව දුර්වලවීමෙන් අනතුරුව මෙලෙස දකුණු ඉන්දියාවේ මාමල්ලපුරම් ප්‍රදේශයෙන් ගොඩබිමට කඩාවැදුණු බවයි.\nපැය 3 ක කාලයක් තුළ එම ප්‍රදේශයේ විශාල ගස් ප්‍රමාණයක් කඩාවැටී ඇති අතර, පහත්බිම් රැසක්ද ජලයෙන් යටවී තිබෙනවා.\nමේ අතර චෙන්නායි නගරයට අද උදෑසන පහයි තිහ වනවිට මිලිමීටර 115 ක පමණ වර්ෂාවක්ද ලැබී තිබුණා.\nඑමෙන්ම අයහපත් කාලගුණය හේතුවෙන් චෙන්නායි ගුවන් තොටුපලේ දේශීය සහ ජාත්‍යන්තර ගුවන් ගමන් 13 ක්ද අවලංගු කර ඇති බවයි ඉන්දීය මාධ්‍ය සඳහන් කළේ.",
       "URL": "https://www.hirunews.lk/322350/කොළඹ-වායු-දූෂණය-අදත්-වැඩිවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=676"
}