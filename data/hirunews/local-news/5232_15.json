{
       "Source": "hirunews",
       "Timestamp": "Sunday, 27 December 2015 - 20:44",
       "Headline": "රටේ සංස්කෘතිය විනාශකළ එන්රික් ලයිව් ෂෝ ලංකාවට ගෙන්වූ අයට මඩු වලිගෙන් ගහන්න ඕනි",
       "News Content": "රුපියල් ශතවලට ඉඩදී තරුණ සමාජය නොමඟ යවන අසංවර වැඩසටහන් සංවිධාන කිරීමට රජය මින් ඉදිරියට ඉඩ ලබා නොදෙන බව ජනාධිපති මෛත්‍රීපාල සිරිසේන අවධාරණය කරයි .\nසමස්ත ලංකා සිසු නිපුණතා ඇගයීමේ උත්සවයට අම්පාරේදී අද (27) එක්වෙමින් ජනාධිපතිවරයා මේ බව කියා සිටියේ විදේශීය ගායකයෙකුගේ සහභාගීත්වයෙන් පසුගියදා කොළඹ පැවැති සංගීත ප්‍රසංගය පිළිබඳව අදහස් දක්වමින්.\nජනාධිපතිවරයා සඳහන් කළේ එහිදී ඇතැම් කාන්තාවන් තනපටද ගලවා වේදිකාවට විසිකර දමා ඇති බවයි.\n(එහි වීඩියෝ දර්ශන කිහිපයක් පහතින් දක්වා ඇත.)\nපසුගිය දා කොළඹ පැවති සංදර්ශනය පිළිබඳ  ජනාධිපති මෛත්‍රීපාල සිරිසේන දැඩි ලෙස  විවිචනය කළා. එවන් අසංවර වැඩසටහන් මින් ඉදිරියට පැවැත්වීමට කිසිදු ඉඩක් නොදෙන බවයි  ජනාධිපති මෛත්‍රීපාල සිරිසේන ප්‍රකාශ කළේ.\nලෝක ප්‍රසිද්ධ ගායකයෙකු වූ එන්රික් ඉග්ලේසියස්  (Enrique Iglesias) ශ්‍රී ලංකාවට පැමිණ සහභාගී වූ එම සංදර්ශනය (ENRIQUE IGLESIAS  LIVE  IN  COLOMBO)  සංවිධාන කර තිබුනේ Live Events (ලයිව් ඉවෙන්ට්ස්)  විසින්.  Live Events  සමාගම  හිමිකාරීත්වය දරන්නේ ශ්‍රී ලංකා ක්‍රිකට් පිල නියෝජනය කළ ක්‍රීඩකයන් දෙදෙනෙකු වූ  මහේල ජයවර්ධන සහ කුමාර් සංගක්කාරයි.\nමෙම ප්‍රසංගයට පැවැත්වූ ආකාරය සම්බන්ධයෙන් සමස්ථ  රට තුළ මෙන්ම  සමාජජාල වෙබ් අඩවි ඔස්සේ තවදුරත්ටත්  විවේචන  එල්ල වන්නේ  ශ්‍රී ලාංකික සංස්කෘතියට නොගැළපෙන අංග රැසක්ම එහි ඇතුළත්ව තිබීම හේතුවෙන්.\nමෙරට සංස්කෘතියට සහ සදාචාරයට හානිවන කිසිවක් සිදුකිරීමට ඉදිරියට ඉඩ නොතබන බව ජනාධිපති මෛත්‍රීපාල සිරිසේන ප්‍රකාශ කළේ එම සංදර්ශනය හේතුපාදක කර ගනිමින්.\nඅද (27) පෙරවරුවේ අම්පාර ඩී.එස්. සේනානායක ජාතික පාසලේ පැවති සමස්ත ලංකා දහම් පාසල් සිසු නිපුණතා ඇගයීම් ත්‍යාග සහ සහතිකපත් ප්‍රදාන උත්සවයට අස්ගිරි පාර්ශවයේ මහානායක අතිපූජ්‍ය ගලගම ශ්‍රී අත්ථදස්සි නාහිමියන් ද වැඩම කළා.\nජනාධිපති මෛත්‍රීපාල සිරිසේන  එන්රික් ඉග්ලේසියස්  ප්‍රසංගය දැඩි ලෙස  විවිචනය කළේ  මෙලෙසින්.....\n\"ගිය සතියේ කොළඹ පවත්වපු සංගීත සංදර්ශනයට විදේශීය ගායකයෙක් ගෙනල්ලා 5000 ඉඳන් 50000ට යනකන් ටිකට් ගත්ත අයට.. ඇතුල්වුනහම ඒ ගත්ත ටිකට් එකේ මුදලේ හැටියට බොන්න දේවල් තිබුණා... නමුත් මේකේ අශීලාචාරම අශිෂ්ඨම දේ තමයි... මම මේවා කියන්නට ඕනෙ මම සිංහල බෞද්ධයෙක් විදිහට මේවා කතා නොකර බැහැ... අපි රැකගෙන තියෙන අපේකම්වලට හානියක් වෙනවානම් මං ඒවා කතා කරනවා... කාට හිත් අමාරුවුණත් මේවා ගැන මට විවේචන එල්ල කරයි....නමුත් දරුවනේ.... මේ සංගීත සංදර්ශනේ පැයක කාලයක් තිබුණේ .....අපේ තරුණ පිරිස් ගිහිල්ලා මේකෙ නටන ගමන් කොච්චර මේ... පැයට උන්මාදයට ලක්වුණාද කියලා මාධ්‍ය තුළ දකින්නට ඇති.\n....මේ ගැහැණු ළමයි මේ බෙශියර් එක ගලවලා විසිකරලා දුන්නා මේ ගායකයාට....\n..මේ අපේකම් රකින හැටි.... ඊලඟට තරුණ ගැහැණු ළමයි වේදිකාවට නැගලා ඒ ගායකයාව අල්ලලා බලෙන් සිපගත්තා... ඉන්න බැරුව..... බ්රැන්ඩි විස්කි අරක්කු වල තියෙන හයිය....\nමම කියන්නේ මේ ගිහිල්ලා බෙෂියර් වේදිකාවට ගිහිල්ලා ගලවන අයටවත් වේදිකාවට නැගලා අර අසංවර විදේශීය ගායකයාව සිපගත්ත බඳාගත්ත ගැහැණු ළමයින්ටවත් නෙවෙයි මම කියන්නේ.... මෙවැනි වැඩසටහන් මෙවැනි සංදර්ශන සංවිධානය කරපු මිනිස්සුන්ට මඩු වලිගයෙන් ගහන්න ඕනේ කියලයි මම නම් කියන්නේ මහනායක හාමුදුරුවනේ......\nඅපේ හැදියාව අපේ මනුස්සකම රුපියල් ශතවලට යටකරනවා.... ඒ නිසා මේ වගේ දේවල්වලට මින් ඉදිරියට නම් මම මෙවැනි වැඩසටහන්වලට රජයක් විදිහට අනුමැතිය දීම සම්පූර්ණයෙන් වළක්වනවයි කියන එක ඔබවහන්සේලා ඉදිරියේ මම ප්‍රකාශ කරන්නට ඕනේ-\nඅදාළ  සංදර්ශනයේ දී තරුණියක්  බලෙන්ම පැමිණ ගායකයා වැළඳගත්  අවස්ථාව...\nතවත් තරුණියක් සිය තනපටය ගලවා ගායකයා වෙත විසිකළ අවස්ථාව......",
       "URL": "https://www.hirunews.lk/122899/රටේ-සංස්කෘතිය-විනාශකළ-එන්රික්-ලයිව්-ෂෝ-ලංකාවට-ගෙන්වූ-අයට-මඩු-වලිගෙන්-ගහන්න-ඕනි",
       "Category": "Local News",
       "Parent URL": "https://www.hirunews.lk/local-news.php?pageID=5232"
}