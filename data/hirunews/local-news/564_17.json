{
       "Source": "hirunews",
       "Timestamp": "Wednesday, 01 February 2023 - 19:30",
       "Headline": "උසස් පෙළ සිසුන්ට විදුලිය දෙන්න - මහජන උපයෝගිතා කොමිසම සහ ගුරු සංගම් අධිකරණයට",
       "News Content": "උසස් පෙළ විභාගය පැවැත්වෙන කාලසීමාව තුල විදුලිය විසන්ධි කිරීම වැළැක්වීම සඳහා ලංකා විදුලිබල මණ්ඩලයට එරෙහිව රීට් ආඥාවක් නිකුත් කරන්නැයි ඉල්ලා අභියාචනාධිකරණය පෙත්සමක් ඉදිරිපත් කර තිබෙනවා.\nඒ මහජන උපයෝගිතා කොමිසමේ සභාපති ජනක රත්නායක විසින්.\nඔහු පවසන්නේ උසස්පෙළ විභාගයට පෙනී සිටින සිසුන් 331,000 කට අධික පිරිසකගේ අයිතිවාසිකම් ආරක්ෂා කිරීම සඳහා මෙම තීරණය ගත් බවය.\nමහජන උපයෝගීතා කොමිසම පවසන්නේ, එම කාලසීමාව තුළ දී විදුලි කප්පාදුවක් සිදුවන්නේ නම් එය අනවසර සහ නීතිවිරෝධී ලෙසට සලකන බවයි.\nමේ අතර, විභාගය පැවැත්වෙන අවස්ථාවේ විදුලිය කප්පාදු කිරිම වැළැක්වීමේ නියෝගයක් ලංකා විදුලිබල මණ්ඩලය ඇතුළු ආයතන වෙත නිකුත් කරන ලෙස ඉල්ලා ලංකා ගුරු සංගමය ද ශ්‍රේෂ්ඨාධිකරණයට පෙත්සමක් ඉදිරිපත් කර තිබෙනවා.\nලංකා ගුරු සංගමයේ ලේකම් ජෝශප් ස්ටාලින් විසින් අදාළ පෙත්සම ගොනුකර ඇති අතර එහි වගඋත්තරකරුවන් ලෙස විදුලිබල හා බලශක්ති අමාත්‍යාංශයේ ලේකම්වරයා, ලංකා විදුලිබල මණ්ඩලයේ සභාපතිවරයා, ඛනිජ තෙල් නීතිගත සංස්ථාවේ සභාපතිවරයා, ශ්‍රී ලංකා මානව හිමිකම් කොමිසම ඇතුළු පාර්ශව කිහිපයක් නම් කර තිබෙනවා.\nඋසස් පෙළ විභාගය පැවැත්වෙන කාලසීමාවේදී විදුලිය කප්පාදු කිරීමක් නොකරන බවට ලංකා විදුලිබල මණ්ඩලය සහ බලශක්ති අමාත්‍යාංශයේ ලේකම්වරයා ශ්‍රී ලංකා මානව හිමිකම් කොමිසමට ප්‍රතිඥාවක් ලබාදී ඇති බවයි පෙත්සම්කරුවන් පෙන්වා දී ඇත්තේ.\nඑම ප්‍රතිඥාව කඩ කරමින් වගඋත්තරකරුවන් විදුලිය කප්පාදු කිරීම නිසා උසස් පෙළ විභාගය සඳහා පෙනීසිටින සිසුන්ට දැඩි අසාධාරණයක් සිදුවන අතර, ඒ තුලින් ඔවුන්ගේ මූලික අයිතිවාසිකම් උල්ලංඝනය වී ඇති බව අදාළ පෙත්සමෙන් වැඩිදුරටත් පෙන්වා දී තිබෙනවා.\nමේ අතර, ඊයේ දිනයේ ජාතික විදුලිබල පද්ධතියට ජල විදුලිය නිෂ්පාදනයෙන් සියයට 27 යි දශම 9 යි 9 ක දායකත්වයක් ලබාදී ඇති අතර, සියයට 42 යි දශම 9 යි 2 ක දායකත්වයක් ජාතික විදුලිය නිෂ්පාදනයට ලබාදී ඇත්තේ ගල් අඟුරුවලින්.\nකෙසේ වෙතත්, මහජන උපයෝගිතා කොමිසමේ ඉල්ලීම පරිදි පසුගිය දින දෙකේ අතිරික්ත ජලය විදුලි උත්පාදනය සඳහා ලබාදීම හේතුවෙන් විදුලිය කප්පාදුවක් සිදුවූයේ නැහැ.\nනමුත්, විදුලි උත්පාදනය සදහා අද සිට අතිරික්ත ජලය නිකුත් කිරීමේ හැකියාවක් නොමැති බව ජල කළමනාකරණ කමිටුව පවසනවා.\nජල විදුලි බලාගාර ආශ්‍රීත ජලාශ සදහා පසුගිය දින වල ප්‍රමාණවත් වර්ෂාවක් නොලැබීම ඊට හේතුව බවයි එම කමිටුවේ ලේකම්, මහවැලි අධිකාරියේ නියෝජ්‍ය අධ්‍යක්ෂ ජනරාල් නිලන්ත ධනපාල සදහන් කළේ.\nමේ සම්බන්ධයෙන් අප කල විමසීමකදි විදුලි බල මණ්ඩලයේ උසස් නිලධාරියෙකු සදහන් කළේ එලෙස අතිරික්ත ජලය නොලැබුන හොත් අද සිට යලි විදුලි කප්පාදුව ආරම්භ කිරීමට සිදුවනු ඇති බවයි.\nඒ අනුව, පැය 2යි විනාඩි 20ක් කාලයක් විදුලි කප්පාදුව සිදුකිරීමට නියමිත බව ඔහු සඳහන් කළා.",
       "URL": "https://www.hirunews.lk/326427/උසස්-පෙළ-සිසුන්ට-විදුලිය-දෙන්න-මහජන-උපයෝගිතා-කොමිසම-සහ-ගුරු-සංගම්-අධිකරණයට",
       "Category": "Local News",
       "Parent URL": "https://www.hirunews.lk/local-news.php?pageID=564"
}