{
       "Source": "hirunews",
       "Timestamp": "Monday, 24 January 2022 - 19:23",
       "Headline": "සහල් පරිභෝජනය අඩුවෙයි",
       "News Content": "වෙළදපොළේ සහල් මිල ඉහළ යාමත් සමඟ සහල් පරිභෝජනය අඩු වී ඇති බව එක්සත් සහල් නිෂ්පාදකයින්ගේ සංගමය පවසනවා.\nමේ හේතුවෙන් වෙළදපොළේ සහල් අලෙවිය ද අඩු වී ඇති බවයි එම සංගමය පෙන්වා දෙන්නේ. කෙසේ වෙතත් රජය සහල් ආනයනයට පියවර ගැනීම සහ ඇතැම් ප්‍රදේශවල මහ කන්නයේ අස්වනු නෙලීම ආරම්භ වීමත් සමග සහල් මිල මේ වන විට යම් තරමකින් පහත බැස තිබෙනවා.\nමේ වන විට වෙළදපොළේ සම්බා සහ නාඩු සහල් කිලෝග්‍රෑමයක් රුපියල් 150කටත්, සුදු කැකුළු සහ රතු කැකුළු කිලෝග්‍රෑම් 140කටත් අලෙවි වනවා.\nකෙසේ වෙතත් පසුගිය දිනවල වෙළදපොළේ මෙම මිල ගණන් රුපියල් 170 දක්වා ඉහළ ගොස් තිබුණා.\nනමුත් සහල් වෙළදුන් පෙන්වා දෙන්නේ පාරිභෝගික ජනතාව සහල් මිලදී ගැනීම අඩු කර ඇති බවයි.\nඑක්සත් සහල් නිෂ්පාදකයින්ගේ සංගමයේ සභාපති මුදිත් පෙරේරා හිරු ප්‍රවෘත්ති අංශයට සඳහන් කළේ වෙළදපොළේ සහල් මිල අඩු වුවද පාරිභෝගිකයින් සහල් මිලදී ගැනීම ද පහත වැටී ඇති බවයි.\nමේ අතර මෙරට ආහාර කාණ්ඩයේ උද්ධමනය 2021 දෙසැම්බර් මාසයේ සියයට 21.5 දක්වා ඉහළ ගිය අතර, ඒ අනුව ලොව ආහාර උද්ධමනය අතින් ශ්‍රී ලංකාව 12 වන ස්ථානයට පත්ව තිබෙනවා.\nටේ්‍රඩින් ඉකොනොමික්ස් වෙබ් අඩවියේ යාවත්කාලීන කළ දත්තවලට අනුව එලෙස වැඩිම ආහාර උද්ධමනයක් පවතින රට වන්නේ වෙනිසියුලාවයි.\nලෙබනනය සහ සුරිනාම් එහි දෙවන සහ තුන්වන ස්ථානවල රැඳී සිටිනවා.\nශ්‍රී ලංකාවට වඩා ඉහළ ආහාර උද්ධමනයක් පවතින අනෙකුත් රටවල් වන්නේ සිම්බාබ්වේ, ආජන්ටිනාව, තුර්කිය, ඉරානය, සිරියාව, ඉතියෝපියාව, ඇන්ගෝලාව සහ හයිටි රාජ්‍යයයි.\nපසුගිය වසර අවසාන මාස කිහිපය තුළ මෙරට උද්ධමනය සීග්‍රයෙන් ඉහළ ගිය අතර, දෙසැම්බරයේ එය සියයට 21.5 දක්වා ඉහළ ගියේ නොවැම්බරයේ 16.9 ක් ලෙස සටහන්වීමෙන් අනතුරුවයි.",
       "URL": "https://www.hirunews.lk/295032/සහල්-පරිභෝජනය-අඩුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=1401"
}