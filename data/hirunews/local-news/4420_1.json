{
       "Source": "hirunews",
       "Timestamp": "Saturday, 15 July 2017 - 19:04",
       "Headline": "‘‘අපිම අරඹමු - ඩෙංගු දුරලමු’’ ජාතික ක්‍රියාන්විතයට මිනුවන්ගොඩදී හිරුත් එක්වේ",
       "News Content": "‘‘අපිම අරඹමු - ඩෙංගු දුරලමු’’ ජාතික ක්‍රියාන්විතය බස්නාහිර පළාතේ නගර කිහිපයක් කේන්ද්‍ර කර ගනිමින් අද (15) දවස පුරා ක්‍රියාත්මක වුණා.\nවිද්‍යුත් මාධ්‍ය සහ රාජ්‍ය ආයතන එක්ව ක්‍රියාත්මක කළ මෙම ක්‍රියාන්විතයට හිරු ටී.වී ප්‍රමුඛ ආසියානු මාධ්‍ය ජාලය එක්වුණේ මිනුවන්ගොඩ නගරය කේන්ද්‍ර කර ගනිමින්.\n‘‘අපිම අරඹමු - ඩෙංගු දුරලමු’’ ජාතික ක්‍රියාන්විතය මිනුවන්ගොඩ නගරය කේන්ද්‍ර කර ගනිමින් ආරම්භ කෙරුණේ පෙරවරු 8 ට පමණයි.\nමෙම අවස්ථාවට ප්‍රදේශයේ මහා සංඝරත්නය ප්‍රමුඛ පූජකවරුන්, රාජ්‍ය ආයතන නිලධාරින්, ඩෙංගු මර්දන කාර්ය සාධන බලකාය, කලාකරුවන් සහ ප්‍රදේශවාසීන් ඇතුළු විශාල පිරිසක් එක්ව සිටියා.\nඩෙංගු මර්දන ජාතික ක්‍රියාන්විතයට සමගාමීව අත්පත්‍රිකා බෙදා හරිමින් ඩෙංගු රෝගය පිලිබද ජනතාව දැනුවත් කිරීමේ වැඩසටහනක් අද පෙරවරුවේ මිනුවන්ගොඩ නගරයේදී ක්‍රියාත්මක වුණේ කලාකරුවන් රැසකගේ ද සහභාගිත්වයෙන්.\nමෙහිදී මිනුවන්ගොඩ ප්‍රධාන බස් නැවතුම්පොල පරිශ්‍රය, රාජ්‍ය ආයතන පරිශ්‍රයන්, ප්‍රදේශයේ ආගමික ස්ථාන, කාණු පද්ධති ඇතුළු පොදු ස්ථාන පවිත්‍ර කිරීමේ කටයුතු සිදුකෙරුණා. ඊට අමතරව, ගෙවතු පරීක්ෂා කිරීම ද මහජන සෞඛ්‍ය පරීක්ෂකවරුන්ගේ මූලිකත්වයෙන් සිදුකිරීමට පියවර ගත්තා.\nමේ අතර, මෙම ජාතික වැඩපිළිවෙලට මාධ්‍ය ආයතන දැක්වූ දායකත්වය සම්බන්ධයෙන් සෞඛ්‍ය අමාත්‍ය රාජිත සේනාරත්න කෘතවේදීත්වය පළ කළා.",
       "URL": "https://www.hirunews.lk/165966/අපිම-අරඹමු-ඩෙංගු-දුරලමු-ජාතික-ක්‍රියාන්විතයට-මිනුවන්ගොඩදී-හිරුත්-එක්වේ",
       "Category": "Local News",
       "Parent URL": "https://www.hirunews.lk/local-news.php?pageID=4420"
}