{
       "Source": "hirunews",
       "Timestamp": "Monday, 28 November 2022 - 7:42",
       "Headline": "යාල වනෝද්‍යානයේ වන සංහාරයක්",
       "News Content": "යාල වන සංරක්ෂණ පේරක කලාපයට අයත් ගල් ආර ප්‍රදේශයේ ඉඩම් අක්කර 40ක් පමණ බැකෝ යන්ත්‍ර යොදා ගනිමින් හෙළි පෙහෙළි කරමින් සිටින බවට ප්‍රදේශවාසීන් පවසනවා.\nදින හයක සිට මෙම හෙළි පෙහෙලි කිරිම් සිදුවන බවට ගොවීන් විසින් දැනුම් දුන්න ද කිසිදු වගකිව යුතු නිලධාරියෙකු එම ස්ථානයට පැමිණ නොමැති බවයි ඔවුන් කියා සිටියේ.\nඒ අනුව ගොවීන් සහ පරිසරවේදි ප්‍රින්ස් සුරේන්ද්‍ර ඇතුළු පිරිසක් මාධ්‍යවේදීන් සමග අද ගල්ආර ප්‍රදේශයට යන අවස්ථාවේ හෙළි පෙහෙළි කිරීම් සිදුකරමින් තිබූ බැකෝ යන්ත්‍රයකින් පලා ගොස් තිබෙනවා.\nඑම ස්ථානයේ තාවකාලික ලැගුම් හලක් ද සකස් කර තිබු අතර එහි තිබී හිස් මත්පැන් බෝතල් 212ක් ද සොයා ගත් බවයි අප වාර්තාකරු සදහන් කළේ.\nවසර දෙසීයක් පමණ පැරණි පලු වීර ගස් ගලවා පෙරළා දමා අක්කර අඩි හතලිහක් පමණ පළලට මාර්ගයක් ද සකස් කර තිබුණා.\nයාල වන සංරක්ෂණ පේරක කලාපයට අයත් ගල් ආර ප්‍රදේශයේ හෙළි පෙහෙළි කිරීම් සොයාබැලීමට ගිය පරිසරවේදී ප්‍රින්ස් සුරේන්ද්‍ර එහිදි සදහන් කළේ ඇතැම් වන සංරක්ෂණ නිලධාරින්ගේ සහාය ඇතිව මෙම ඉඩම් ජාවාරම් සිදුවන බවයි.\nමේ සම්බන්ධයෙන් ලුණුගම්වෙහෙර අඩවි වන නිලධාරි කුමුදු රෝහණගෙන් අප වාර්තාකරු කළ විමසිමකදි ඔහු සදහන් කර ඇත්තේ ගල්ආර ප්‍රාදේශයේ වන හෙළි පෙහෙළි කිරීම් සම්බන්ධයෙන් තොරතුරක් වාර්තා වී නොමැති බවයි.\nකෙසේ වෙතත්, තිස්සමහාරාම ප්‍රාදේශීය ලේකම් චන්දිමා මනම්පේරි සදහන් කළේ වන සංරක්ෂණ ඉඩම් හෙළි පෙහෙළි කරන බවට නිරන්තරයෙන් වාර්තා වන බැවින් ඒ පිළිබදව නිසි ක්‍රියාමාර්ග ගැනිමට ලුණුගම්වෙහෙර වන සංරක්ෂණ නිලධාරින්ට උපදෙස් ලබා දී ඇති බවයි.",
       "URL": "https://www.hirunews.lk/321461/යාල-වනෝද්‍යානයේ-වන-සංහාරයක්",
       "Category": "Local News",
       "Parent URL": "https://www.hirunews.lk/local-news.php?pageID=703"
}