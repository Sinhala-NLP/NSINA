{
       "Source": "hirunews",
       "Timestamp": "Wednesday, 16 June 2021 - 11:58",
       "Headline": "රනිල් වික්‍රමසිංහගේ නම, ජුනි 18 වනදා ගැසට් කෙරේ (වීඩියෝ)",
       "News Content": "එක්සත් ජාතික පක්ෂ නායක රනිල් වික්‍රමසිංහගේ නම, එක්සත් ජාතික පක්ෂ ජාතික ලැයිස්තු මන්ත්‍රී ධුරයට ජුනි 18 වනදා  ගැසට් කරන බව මැතිවරණ කොමිෂන් සභාවේ සභාපති නිමල් පුන්චිහෙවා පවසනවා.\nඑම කොමිසමේ සභාපති නිමල් පුංචිහේවා සඳහන් කළේ අනිද්දා මැතිවරණ කොමිසම රැස්වීමෙන් අනතුරුව මේ සම්බන්ධයෙන් තීරණයක් ගෙන අදාළ නම ගැසට් කිරීම සඳහා යොමුකරන බවයි.\nඑක්සත් ජාතික පක්ෂයට හිමිවී ඇති මන්ත්‍රි ධුරය සඳහා පක්ෂ නායක රනිල් වික්‍රමසිංහ නම් කළ යුතු බවට එම පක්ෂයේ කෘත්‍යාධිකාරී මණ්ඩලය පසුගියදා තීරණය කළා.\nඒ අනුව අදාළ නම අද පෙරවරුවේ මැතිවරණ කොමිසම් සභාව වෙත භාරදෙනු ලැබුවේ පක්ෂ මහ ලේකම් හිටපු පාර්ලිමේන්තු මන්ත්‍රී රංගේ බණ්ඩාර විසින්.\nඑසේම සමගි ජනබලවේගයට එක්වූ එක්සත් ජාතික පක්ෂය නියෝජනය කරන පළාත්පාලන මන්ත්‍රීවරුන් වෙනුවට නවක මන්ත්‍රීවරුන් දිවුරුම් දීම ලබන 22 වනදා සිරිකොත පක්ෂ මූලස්ථානයේදී සිදුකරන බවද ඔහු වැඩිදුරටත් සඳහන් කළා.\nකෙසේවෙතත් මෙරට 16 වන පාර්ලිමේන්තුව සඳහා මහජන නියෝජිතයින් 225 ක් තෝරා ගැනීම සඳහා 2020 අගෝස්තු 5 වන දින පැවති පාර්ලිමේන්තු මැතිවරණයේදී එක්සත් ජාතික පක්ෂයට කිසිදු ආසනයක් දිනා ගැනීමට හැකි වූයේ නැහැ.\nඑක්සත් ජාතික පක්ෂ ඉතිහාසයේ බරපතලම පරාජයට මුහුණ දුන් ඔවුන් හට හිමි වූයේ එක් ජාතික ලැයිස්තු මන්ත්‍රී ධුරයක් පමණයි.\nකෙසේ වෙතත් එම මන්ත්‍රී ධූරයත් මෙතෙක් පැවතියේ පුරප්පාඩුවයි.\nමෙම මහා මැතිවරණයේදී ශ්‍රී ලංකා මහජන නිදහස් සන්ධාන ආසන 145 ක් ලබා ජයග්‍රහණය හිමිකරගත් අතර, සමගි ජන බලවේගය ආසන 54 ක් ද, දෙමළ ජාතික සන්ධානය ආසන 10 ක් ද, ජාතික මහජන බලය ආසන 3 ක් ද දිනා ගත්තා.",
       "URL": "https://www.hirunews.lk/274449/රනිල්-වික්‍රමසිංහගේ-නම-ජුනි-18-වනදා-ගැසට්-කෙරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1881"
}