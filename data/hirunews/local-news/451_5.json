{
       "Source": "hirunews",
       "Timestamp": "Monday, 27 March 2023 - 13:30",
       "Headline": "දකුණ හැඩ කළ උණවටුන ඔත්පල වෙයි (වීඩියෝ)",
       "News Content": "දිගින් දිගටම පැමිණි බාධක හමුවේ යන්තම් හිස එසවීමට පටන්ගත් ජාතියක් ලෙස අප සැමවිටම දූරදර්ෂීව කටයුතු කිරීම මේ මොහොත් ඉතා වැදගත්.\nනමුත් ඇතැමුන්ගේ නොමනා හැසිරීම හේතුවෙන් තවදුරටත් අප රටට ලෝකය හමුවේ යැපුම් මානසිකත්වයෙන් ජීවත් වන්නට සිදුවේදැයි ඇත්තේ ප්‍රශ්නාර්ථයක්.\nමේ, සංචාරක කර්මාන්තය යළි හිස ඔසවමින් පවතින පසුබිමක ඇතැම් පිරිසකගේ අයහපත් ක්‍රියාකළාප හේතුවෙන් පත්ව ඇති බලපෑමයි.\nදකුණු පළාතේ ගාල්ල දිස්ත්‍රික්කයේ උණවටුන ප්‍රදේශය මෙරට සංචාරක කලාප අතර සුවිශේෂී ස්ථානයක් බවට පත්වන්නේ එහි ඇති සිත්ගන්නා සුළු ආකර්ෂණීය බව නිසාමයි.\nවිදේස් සංචාරකයින් විශාල පිරිසක් දෛනිකව උනවටුන මුහුදු තීරයේ සුන්දරත්වයවිඳගැනීමට පැමිණෙනවා.\nපාස්කු ප්‍රහාරයේ බලපෑමත් කොවිඩ් වසංගතයේ බලපෑමත් හේතුවෙන් මෙරට සංචාරක කර්මාන්තයට මරු පහරක් එල්ලවූ බව නොරහසක්.\nනමුත් මේවනවිට පැවති ගැටළු නිරාකරණය වෙමින් නැවතත් ශ්‍රී ලංකාව විදෙස් සංචාරකයින්ට සංචාරය කිරීම සඳහා වඩාත් සුදුසු රටක් බවට පත්ව තිබෙනවා.\nපවතින ආර්ථික අර්බුදය විසඳීමට සංචාරක කර්මාන්තයෙන් උපයාගන්නා විනිමය සෘජු ලෙස දායක වනවා.\nනමුත් මෙරට ඇතැම් පිරිසකගේ නොමනා ක්‍රියාකලාප හේතුවෙන් සංචාරක කර්මාන්තයට එල්ල වී ඇත්තේ දැඩි බලපෑමක්.\nමේ අතිශය සිත්ගන්නා සුළු පරිසරයකට හිමිකම් කියන ගාල්ල දිස්ත්‍රික්කයේ උණවටුන සංචාරක කලාපයේ ඇතැමුන්ගේ හැසිරීමේ ප්‍රතිඵලයි.\nතැන තැන දමාගොස් තිබෙන කසල හේතුවෙන් සංචාරකයින් දැඩි අපහසුතාවකට පත්ව සිටිනවා.\nඑමගින් හමා එන දුර්ගන්ධය පරිසර පත්ධතියට ද එල්ල කර ඇත්තේ දැඩි බලපෑමක්.\nසංචාරකයින්ට සංචාරය කිරීම සඳහා සුදුසු පරිසරයක් නිර්මාණය කර දීම පුරවැසියන් ලෙස අප සැමගේ වගකීමක් බව සියල්ලන් මතක තබා ගත යුතුයි.\nඒ ඔස්සේ සෘජු හා වක්‍ර ලෙස වීශාල පිරිසකගේ ජීවනෝපාය මාර්ග ද සැකසී තිබෙනවා.\nසංචාරක කර්මාන්තයේ අඩාලවීමේ බලපෑම අත්විඳි ජනතාවක් ලෙස මීට වඩා දූරදර්ශී ලෙස ක්‍රියාකිරීම අප සියළු දෙනාගේම වගකීමක්.",
       "URL": "https://www.hirunews.lk/331054/දකුණ-හැඩ-කළ-උණවටුන-ඔත්පල-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=451"
}