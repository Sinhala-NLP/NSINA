{
       "Source": "hirunews",
       "Timestamp": "Wednesday, 17 May 2023 - 14:48",
       "Headline": "වෛද්‍ය සාෆිගේ මූලික අයිතිවාසිකම් පෙත්සම නිෂ්ප්‍රභ කෙරේ",
       "News Content": "කාන්තා රෝගීන් වඳ භාවයට පත් කිරීමේ චෝදනා සම්බන්ධයෙන් නම කියැවුණු වෛද්‍ය ෂාෆි ෂිහාබ්දීන් විසින් ගොනු කෙරුණු මූලික අයිතිවාසිකම් පෙත්සමක් ශ්‍රේෂ්ඨාධිකරණය විසින් ඊයේ (16) නිෂ්ප්‍රභ කර තිබෙනවා.\nවිජිත් මලල්ගොඩ, යසන්ත කෝදාගොඩ සහ අර්ජුන ඔබේසේකර යන ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල මෙම පෙත්සම සලකා බැලූ අවස්ථාවේ දී පෙත්සම ඉදිරියට ගෙන යාමට අවසර දීම ප්‍රතික්ෂේප කර තිබෙනවා.\nවෛද්‍ය ෂාෆි ෂිහාබ්දීන් වෙනුවෙන් නීතිඥ රුෂ්ඩි හබීබ් විසින් මෙම පෙත්සම ගොනුකර තිබුණේ කුරුණෑගල පොලිස් ස්ථානයේ අපරාධ කොට්ඨාසයේ ස්ථානාධිපති පොලිස් පරීක්ෂක පුෂ්පලාල්, කුරුණෑගල පොලිස් ස්ථානයේ ස්ථානාධිපති, අපරාධ පරීක්ෂණ දෙපාර්තමේන්තුවේ අධ්‍යක්ෂ, පොලිස්පති චන්දන වික්‍රමරත්න, ආරක්ෂක අමාත්‍යාංශයේ ලේකම් සහ නීතිපතිවරයා වගඋත්තරකරුවන් ලෙස නම් කරමින්.\n1979 අංක 48 දරණ් ත්‍රස්තවාදය වැළැක්වීමේ (තාවකාලික විධිවිධාන) පනත යටතේ වෛද්‍ය ෂාෆි ෂිහාබ්දීන් අත්අඩංගුවට ගෙන රඳවා තබා ගැනීම පෙත්සම්කරු විසින් අභියෝගයට ලක් කර තිබුණා.\nවෛද්‍ය ෂිහාබ්දීන් අත්අඩංගුවට ගෙන රඳවා තබා ගැනීමේ දී වගඋත්තරකරුවන් ද්වේෂ සහගතව, අත්තනෝමතික ලෙස සහ නීති විරෝධී ලෙස කටයුතු කර ඇති බව පෙත්සම්කරු සඳහන් කළා.\nවෛද්‍ය ෂිහාබ්දීන් අත්අඩංගුවට ගැනීම, රඳවා තබා ගැනීම සහ අඛණ්ඩව රඳවා තබා ගැනීම “නීති විරෝධී, අසාධාරණ, අසමාන සහ බලය අයුතු ලෙස භාවිත කිරීමක්” බව පෙත්සම්කරු වැඩිදුරටත් කියා තිබෙනවා.\nනීතිඥ හෆීල් ෆාරිස් සමඟ ජනාධිපති නීතිඥ ෆයිස් මුස්තාපා පෙත්සම්කරුවන් වෙනුවෙන් පෙනී සිටි තිබෙනවා.",
       "URL": "https://www.hirunews.lk/335460/වෛද්‍ය-සාෆිගේ-මූලික-අයිතිවාසිකම්-පෙත්සම-නිෂ්ප්‍රභ-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=337"
}