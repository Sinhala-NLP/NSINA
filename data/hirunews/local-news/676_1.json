{
       "Source": "hirunews",
       "Timestamp": "Saturday, 10 December 2022 - 14:56",
       "Headline": "ලිංගික සංක්‍රාන්තික ප්‍රජාව මුහුණදෙන ගැටලු ගැන පොලිසියේ අවධානය",
       "News Content": "සමරිසි හා ලිංගික සංක්‍රාන්තික ප්‍රජාව ඇතුළු එල්.ජී.බී.ටී.කිව් ප්‍රජාව පොලීසිය සමග කටයුතු කිරීමේ දී මුහුණදෙන අපහසුතාවන් වළක්වා ගැනීම සම්බන්ධයෙන් සාකච්ඡාවක් පොලිස් මූලස්ථානයේදී පවත්වා තිබෙනවා.\nපොලිස්පතිවරයාගේ කාන්තා හා ළමා කටයුතු හා සමාජ සවිබල ගැන්වීමේ අමාත්‍යාංශයේ ලේකම්වරයාගේ සහභාගිත්වයෙන් ඊයේ පැවති මෙම සාකච්ඡාවට එම ප්‍රජාව නියෝජනය කරන සාමාජිකයන් හා නීතිඥවරුන් කිහිපදෙනෙකු එක්ව සිටි බවයි පොලිස් මාධ්‍ය ප්‍රකාශක කාර්යාලය සඳහන් කළේ.\nලිංගික සංක්‍රාන්තික ප්‍රජාව සිය දෛනික කටයුතු අතරතුරදී යම් යම් අවශ්‍යතාවන් සඳහා පොලීසිය සමග කටයුතු කිරීමේදී මුහුණදෙන ගැටලු සහ අපහසුතා සම්බන්ධයෙන් මෙහිදී වැඩි අවධානයක් යොමු කර තිබෙනවා.\nඒ අනුව, ඔවුන්ට අවශ්‍ය සහය ලබාදීමට සහ සම්බන්ධීකරණයන් සිදුකිරීමට නියෝජ්‍ය පොලිස්පතිවරුන් තුන්දෙනෙකු පත් කිරීමට තීරණය කළ බවයි පොලිස් මාධ්‍ය ප්‍රකාශක කාර්යාලය සඳහන් කළේ.",
       "URL": "https://www.hirunews.lk/322368/ලිංගික-සංක්‍රාන්තික-ප්‍රජාව-මුහුණදෙන-ගැටලු-ගැන-පොලිසියේ-අවධානය",
       "Category": "Local News",
       "Parent URL": "https://www.hirunews.lk/local-news.php?pageID=676"
}