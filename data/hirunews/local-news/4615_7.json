{
       "Source": "hirunews",
       "Timestamp": "Tuesday, 14 March 2017 - 13:36",
       "Headline": "හෙද වර්ජනය අදත්",
       "News Content": "දිවයින පුරා රජයේ රෝහල්වල ක්‍රියාත්මක කර ඇති හෙද හෙදියන් අසනීප නිවාඩු වාර්තා කිරීමේ වෘත්තීය ක්‍රියාමාර්ගය දෙවන දිනටත් සාර්ථකව ක්‍රියාත්මක බව රාජ්‍ය සේවා එක්සත් හෙද සංගමයේ සභාපති පූජ්‍ය මුරුත්තෙට්ටුවේ ආනන්ද හිමියන් පවසනවා.\nවැටුප් විෂමතා ඉවත්කිරීම ඇතුලු ඉල්ලීම් හතක් මුල් කරගනිමින් රාජ්‍ය සේවා එක්සත් හෙද සංගමය රජයේ රෝහල් තුළ මෙම වෘත්තිය ක්‍රියාමාර්ගය දියත් කරනු ලැබුවේ ඊයේ දිනයේදීයි.\nමෙම වෘත්තිය ක්‍රියාමාර්ගය හේතුවෙන් රෝහල් සේවාවලට බලපෑමක් එල්ල වී ඇත්ද යන්න පිළිබදව අප රජයේ රෝහල් කිහිපයක අධ්‍යක්‍ෂවරුන්ගෙන් විමසා සිටියා.\nකොළඹ ජාතික රෝහල, කළුබෝවිල ශික්ෂණ රෝහල, මහනුවර සහ මාතර මහ රෝහල් වල අධ්‍යක්‍ෂවරුන් කියා සිටියේ මෙම වර්ජනයෙන් රෝහල් කටයුතුවලට බාධාවක් සිදුවී නොමැති බවයි.\nඑමෙන්ම රජයේ හෙද නිලධාරීන්ගේ සංගමය ද සඳහන් කරන්නේ දෙවන දිනටත් අසාර්ථක වර්ජනයක් රාජ්‍ය සේවා එක්සත් හෙද සංගමය විසින් ක්‍රියාත්මක කර ඇති බවයි.\nකෙසේ වෙතත්, තම වෘත්තිය ක්‍රියා මාර්ගය අදත් සාර්ථකව ක්‍රියාත්මක වන බවයි රාජ්‍ය සේවා එක්සත් හෙද නිලධාරීන්ගේ සංගමයේ සභාපති පූජ්‍ය මුරුත්තෙට්ටුවේ ආනන්ද හිමියන් කියා සිටියේ.",
       "URL": "https://www.hirunews.lk/156831/හෙද-වර්ජනය-අදත්",
       "Category": "Local News",
       "Parent URL": "https://www.hirunews.lk/local-news.php?pageID=4615"
}