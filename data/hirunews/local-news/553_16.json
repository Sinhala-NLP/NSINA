{
       "Source": "hirunews",
       "Timestamp": "Monday, 06 February 2023 - 18:33",
       "Headline": "තවම බය හම්බ වුණේ නෑ - දර්ශන හඳුන්ගොඩ මාධ්‍යයට කිය යි",
       "News Content": "අද (06) උදෑසන කටුනායක ජාත්‍යන්තර ගුවන්තොටුපළේ දී අපරාධ පරීක්ෂණ දෙපාර්තමේන්තු නිලධාරීන්ගේ අත්අඩංගුවට පත් වූ සමාජ මාධ්‍ය ක්‍රියාකාරී දර්ශන හඳුන්ගොඩ කොටුව මහේස්ත්‍රාත් අධිකරණයට ඉදිරිපත් කිරීමෙන් අනතුරු ව ඔහුට ඇප හිමිවුණා.\n2022 මැයි මස නව වැනි දින මෙම සමාජ මාධ්‍ය ක්‍රියාකරුවා විසින් අරගලය සිදුවන අවස්ථාවේදී අරලියගහ මන්දිරය ඉදිරිපිට සිට සිදුකළ සජීවී ෆේස්බුක් ඉදිරිපත් කිරීමක් හේතුවෙන් ප්‍රශ්න කිරීමටයි අපරාධ පරීක්ෂණ දෙපාර්තමේන්තුව විසින් ඔහු අත්අඩංගුවට ගෙන තිබුණේ.\nඇප ලබාගැනීමෙන් පසු අධිකරණය භූමියේදී මාධ්‍යවේදීන් ඇමතූ දර්ශන හදුන්ගොඩ කියා සිටියේ, රටේ අධිකරණය කෙරෙහි තවදුරටත් විශ්වාසය තබන බවයි.\nපවතින සමාජ වටපිටාව වෙනස් කිරීම සඳහා තමන් සිදු කරගෙන යනු ලබන ක්‍රියාකාරකම් ඉදිරියටත් එලෙසින්ම සිදු කරන බවත්, මේ අවස්ථාවේ සිදු කළ අත්අඩංගුවට ගැනීම පලිගැනීමේ චේතනාවෙන් සිදුකළ එකක් ද යන්න පිළිබඳව අදහස් ප්‍රකාශ කිරීම්ට තවම කල් වැඩි බවත් ඔහු කියා සිටියා.\nමෙහිදී මාධ්‍යවේදියකු විසින් මෙම බලපෑම් සම්බන්ධයෙන් යම්කිසි චකිතයක් ඇත්දැයි යනුවෙන් විමසූ විට එයට පිළිතුරු දුන් දර්ශන හදුන්ගොඩ කියා සිටියේ \"තමන්ට තවම බය හමු නොවූ බවයි\".\nඒ නිසා තමා කිසිදු බියක් සැකක් නො මැතිව සිය කටයුතු අඛණ්ඩව ඉදිරියට කරගෙන යන බවත් බය හමු වූ දිනට තමන් සිදු කළ යුත්තේ කුමක්ද යන්න තීරණය කරන බවත් ඔහු වැඩිදුරටත් කියා සිටියා.",
       "URL": "https://www.hirunews.lk/326830/තවම-බය-හම්බ-වුණේ-නෑ-දර්ශන-හඳුන්ගොඩ-මාධ්‍යයට-කිය-යි",
       "Category": "Local News",
       "Parent URL": "https://www.hirunews.lk/local-news.php?pageID=553"
}