{
       "Source": "hirunews",
       "Timestamp": "Sunday, 24 January 2016 - 7:55",
       "Headline": "අධිෂ්ඨාන පූජාව උණුසුම්",
       "News Content": "‘‘දැයට පණ දෙමි සිංහලේ ’’ යන තේමාවෙන් විශේෂ ප්‍රතිඥාවක් ලබාදීම සදහා සිංහලේ ජාතික බලමුළුව ඊයේ මහනුවර ශ්‍රී දළඳා මාලිගාවට පැමිණි අතර, එම අවස්ථාවේ පොලිසිය සමඟ යම් උණුසුම් තත්ත්වයක් මතුවුණා.\nකොළඹ නිදහස් චතුරස‍්‍රය අභියස සිට ඇරඹි විශේෂ රථ පෙරහරකින් ගමන් ආරම්භ කළ ඔවුන් ගමන් කළ රථවල බෞද්ධ කොඩි ප්‍රදර්ශනය කර තිබූ අතර ඊට සහභාගි වූ පිරිස ද බෞද්ධ කොඩි අත දරා සිටියා. එසේම, ජාතික ධජය පිළිබද සංවාදයක් මතුකර පසුගිය කාලයේ ආන්දෝලනයකට තුඩුදුන් සුළු ජාතීන්ගේ නියෝජනය නොදැක්වෙන සිංහලේ කොඩිය ද ඔවුන් ප්‍රදර්ශනය කළා.\nකොළඹ සිට පිිරිස පැමිණි රිය පෙරහර ඊයේ පස්වරු දෙක පමණ වනවිට මාවනැල්ල නගරයට ළගා වූ අතර එහිදී නගරය තුළ රතිඤ්ඤා දල්වා මහජනතාවට අවහිරයක් වන ලෙස හැසිරීමෙන් වළකින ලෙස පොලිසිය උපදෙස් ලබා දුන්නා.\nඑහිදී මාවනැල්ල පොලිසියේ නිලධාරින් සහ රථ පෙරහරේ පැමිණි පිරිස අතර උණුසුම් කතාබහක් ඇති වුණා.\nපසුව මහනුවර ශ්‍රී දළඳා මාලිගාව අභියසට පැමිණි ඔවුන්ට පොලිසිය ප්‍රකාශ කර තිබුණේ ජාතික කොඩිය නොවන ධජයක් රැගෙන දළඳා මාලිගා පරිශ්‍රයට ඇතුළුවීමට ඉඩදිය නොහැකි බවයි.\nඑහිදී යළි උණුසුම් තත්ත්වයක් ඇතිවු අතර භික්ෂූණ් වහන්සේලා පමණක් දළඳා සමිඳුන් වැඳපුඳාගෙන යළි පැමිණියා.\nපසුව මහමළුවට පැමිණ ආගමික වතාවත්වල නිරත වී සෙත්පිරිත් සජ්ජායනා කිරීමෙන් පසු ඔවුන් ප්‍රතිඥාවක් ලබා දුන්නා.",
       "URL": "https://www.hirunews.lk/124620/අධිෂ්ඨාන-පූජාව-උණුසුම්",
       "Category": "Local News",
       "Parent URL": "https://www.hirunews.lk/local-news.php?pageID=5198"
}