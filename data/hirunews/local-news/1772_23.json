{
       "Source": "hirunews",
       "Timestamp": "Thursday, 05 August 2021 - 19:39",
       "Headline": "ළමුන්ට ජාතික ප්‍රතිපත්තියක් සහ සෙසු නීති සම්පාදනය කඩිනමින්",
       "News Content": "මෙරට තුල ජාත්‍යන්තර ප්‍රමිතීන්ට අනුකූලව ළමා අයිතිවාසිකම් ආරක්ෂා වන ජාතික ප්‍රතිපත්තියක් සකස් කිරීම හා ඊට අදාළ නීති සම්පාදනය කිරීම 2021 වර්ෂය වන විට ද ඉටු ‍නොවීම කණගාටුවට කරුණක් බව මහාචාර්ය තිස්ස විතාරණ පවසනවා.\nමහාචාර්යවරයා මෙම අදහස් පළ කළේ ඔහුගේ සභාපතීත්වයෙන් පැවති රජයේ ගිණුම් පිළිබඳ කාරක සභා රැස්වීමේදීයි.\nමෙහිදී ළමුන් සම්බන්ධ පුවත් වාර්තාකරණයේදී ඒ සඳහා වූ ක්‍රමවත් නීති පද්ධතියක් සකස් කිරීමේ අවශ්‍යතාව ද  කාරක සභාවේ අවධානයට ‍යොමුවී තිබෙනවා.\nපරිවාස හා ළමාරක්ෂක සේවා දෙපාර්තමේන්තුවේ 2016, 2017 සහ 2018 වර්ෂවල විගණන වාර්තා සහ වර්තමාන කාර්ය සාධනය ඊයේ රාජ්‍ය ගිණුම් කාරක සභාවේ පරීක්ෂාවට ලක් වුණා.\nමෙහිදී පරිවාස හා ළමාරක්ෂක සේවා දෙපාර්තමේන්තුව වෙත ලැබී තිබුණ පැමිණිලි අතරින් 485ක් සඳහා කිසිදු ක්‍රියාමාර්ගයක් ගෙන නොතිබු බව ද අනාවරණය වී තිබෙනවා.\nමෙහිදී පැහැදිළි වූයේ දරුවන්ගේ පැමිණිලි සඳහා ලබාදුන් විසඳුම්වල ප්‍රගතිය හෝ පසුවිපරමක් හෝ එම දෙපාර්තමේන්තුව විසින් සිදු කර නොමැති බවයි.",
       "URL": "https://www.hirunews.lk/278961/ළමුන්ට-ජාතික-ප්‍රතිපත්තියක්-සහ-සෙසු-නීති-සම්පාදනය-කඩිනමින්",
       "Category": "Local News",
       "Parent URL": "https://www.hirunews.lk/local-news.php?pageID=1772"
}