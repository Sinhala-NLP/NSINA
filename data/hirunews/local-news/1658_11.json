{
       "Source": "hirunews",
       "Timestamp": "Thursday, 30 September 2021 - 19:24",
       "Headline": "සීනි ආනයනයට අවසර - ඩොලර් නැතිව කිරිපිටි හරවා යැවීමට, ආනයනකරුවන් සැරසේ  (වීඩියෝ)",
       "News Content": "මෙතෙක් පැවති බලපත්‍ර ක්‍රමය අහෝසි කර සාමාන්‍ය පරිදි ඕනෑම අයෙකුට සීනි ආනයනයට අවසර ලබාදී තිබෙනවා.\nදැනට පවතින සීනි හිඟය සළකා මුදල් අමාත්‍යාංශය විසින් සීනි ආනයනකරුවන්ට මෙම අවසරය ලබාදී ඇති බවයි වාර්තාවන්නේ.\nමේ අනුව සීනි ආනයනකරුවන් දැනටමත් තොග ඇණවුම් කිරීම ආරම්භ කර ඇති බව අත්‍යවශ්‍ය ආහාර ද්‍රව්‍ය ආනයනකරුවන්ගේ සහ වෙළඳුන්ගේ සංගමය සඳහන් කළා.\nඒ සඳහා ණයවර ලිපි විවෘත කිරීමට ද පහසුකම් සලසා දී තිබෙනවා.\nමාස 3ක කාලයක් සීනි ආනයනය කිරීම තහනම් කිරීමට රජය පියවරගෙන තිබූ අතර නව අවසරයත් සමඟ හෙට සිට එම තහනම ඉවත්ව යනවා.\nදැනට කොළඹ වරාය භාරයේ පවතින සීනි බහාලුම් ද වරායෙන් නිදහස් කර ගත යුතු බවට ආනයනකරුවන්ට දැනුම් දී ඇති බවයි වාර්තා වන්නේ.\nමේ අතර, කිරිපිටි ආනයනකරුවන්ගේ සංගමයේ සාමාජික ලක්ෂ්මන් වීරසුරිය සඳහන් කළේ කිරිපිටි බහාලුම් නිදහස් කර ගැනීම සඳහා අවශ්‍ය ඩොලර් මෙතෙක් පෞද්ගලික බැංකු වෙත නිකුත් කර නොමැති බවයි.\nඩොලර් නොමැති වුවහොත් තමන් ගෙන්වන ලද බහාලුම් යළි හරවා යැවීමට පියවර ගැනීමට සිදුවනු ඇති බවට ද ඔහු ප්‍රකාශ කළා.\nමේ අතර සහල් මිල ඉහළ යාම පාලනය කිරීම සඳහා දිස්ත්‍රික්ක 5ක රජයේ සහල් මෝල් 5ක් ආරම්භ කිරීමට රජය තීරණය කර ඇති බවයි පරිසර අමාත්‍ය මහින්ද අමරවීර කොළඹ අද පැවති මාධ්‍ය හමුවකදී සදහන් කළේ.\nඑමෙන්ම පිටකොටුවේ සහල් වෙළඳසැල් හිමියන් ප්‍රකාශ කළේ සහල් මිල පාලනය ඉවත් කිරීමත් සමඟ සහල් තොග අවශ්‍ය තරම් ලැබී ඇති බවයි.",
       "URL": "https://www.hirunews.lk/283685/සීනි-ආනයනයට-අවසර-ඩොලර්-නැතිව-කිරිපිටි-හරවා-යැවීමට-ආනයනකරුවන්-සැරසේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1658"
}