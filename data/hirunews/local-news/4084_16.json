{
       "Source": "hirunews",
       "Timestamp": "Sunday, 11 February 2018 - 12:43",
       "Headline": "මැතිවරණය ජනමත විචාරණයක් බව - දූර්දර්ශන් කියයි",
       "News Content": "පළාත් පාලන ඡන්ද ප්‍රතිඵල අනුව ඉන්දීය මාධ්‍ය මගින් මේ වනවිට අදහස් පළ කර තිබෙනවා.\nඉන්දියාවේ නිල රූපවාහිනි සේවාව වන දූර්දර්ශන් සදහන් කළේ හිටපු ජනාධිපති මහින්ද රාජපක්ෂගේ සහාය ලබන සන්ධානය පැහැදිලි ජයග්‍රහණයක් ලබමින් සිටින බවයි.\n2015 වසරේ සිට මැතිවරණ කල් දැමූ වත්මන් රජයේ මෙතෙක් ක්‍රියාකාරිත්වය පිලිබද ජනමත විචාරණයක් ලෙස ද දූර්දර්ශන් මෙවර පළාත් පාලන මැතිවරණය හදුන්වනු ලැබුවා.\nවෙන්වූ කණ්ඩායම් සහ ස්වාධීන කණ්ඩායම්වල අභියෝග හමුවේ වුව ද දෙමළ ජාතික සන්ධානයේ අපේක්ෂකයන් උතුර නැගෙනහිර පළාත් පාලන ආයතන ජයග්‍රහණය කිරීමට සමත් වී ඇති බවයි එමගින් පෙන්වා දෙන්නේ.\nරොයිටර් පුවත් සේවය සදහන් කළේ මෙවර පළාත් පාලන මැතිවරණයේ ප්‍රතිඵලය හේතුවෙන් වත්මන් රජයේ ඉදිරි ප්‍රතිසංස්කරණ ක්‍රියාමාර්ග අභියෝගයකට ලක්වන බවයි.\n2015 වසරෙන් පසු දිවයින පුරා පැවති මෙම මැතිවරණය රජයේ ප්‍රතිසංස්කරණ වැඩපිළිවෙල පිලිබදව වැදගත් පරීක්ෂණයක් ලෙස ද රොයිටර් පුවත්පත් සේවය හදුන්වනු ලැබුවා.\nමැතිවරණයට පෙර පැවති ප්‍රචාරක ව්‍යාපාරයේදී වත්මන් යහපාලන ආණ්ඩුවේ පාර්ශවකරුවන් වන ශ්‍රී ලංකා නිදහස් පක්ෂය සහ එක්සත් ජාතික පක්ෂය අසාර්ථක වීම පිලිබදව එකනෙකාට චෝදනා එල්ල කර ගත් බවයි රොයිටර් පුවත් සේවය කියා සිටියේ.\nපළාත් පාලන මැතිවරණයේ ප්‍රතිඵලයෙන් වත්මන් යහපාලන රජයේ ජාතික මට්ටමේ පැවැත්ම ද තර්ජනයකට ලක්වන බව යුරේෂියා දේශපාලන උපදේශක සේවාවේ අධ්‍යක්ෂ ශයිලේෂ් කුමාර් උපුටා දක්වමින් රොයිටර් පුවත් සේවය සදහන් කළා.",
       "URL": "https://www.hirunews.lk/183412/මැතිවරණය-ජනමත-විචාරණයක්-බව-දූර්දර්ශන්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4084"
}