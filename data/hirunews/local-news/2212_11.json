{
       "Source": "hirunews",
       "Timestamp": "Thursday, 14 January 2021 - 14:50",
       "Headline": "ජපානය ශ්‍රී ලංකාව ඇතුළු රටවල් 11කින් විදේශකයන් පැමිණීම තාවකාලිකව අත්හිටුවයි",
       "News Content": "කොරෝනා වෛරස් ව්‍යාප්තිය පාලනය කිරීමේ පියවරක් ලෙස ශ්‍රී ලංකාව ඇතුළු ආසියානු රටවල් 11කින් විදේශිකයන් පැමිණීම තාවකාලිකව තහනම් කිරීමට ජපානය තීරණය කර තිබෙනවා.\nඑය ජපානයේ පදිංචිකරුවන් නොවන විදේශීකයන්ට විශේෂයෙන් බලපවත්වන බවයි අග්‍රාමාත්‍ය යොෂිහිඩේ සුගා නිවේදනය කළේ.\nමෙලෙස ජපානය විදේශිකයන් පැමිණීම අත්හිටුවා ඇති අනෙකුත් රටවල් වන්නේ වියට්නාමය, චීනය, දකුණු කොරියාව, තායිවානය, හොංකොං, මියන්මාරය, තායිලන්තය, කාම්බෝජය, සිංගප්පූරුව සහ මැලේසියාවයි.\nඅද සිට බලපැවැත්වෙන මෙම මෙම තහනම පෙබරවාරි 7 වනදා දක්වා ක්‍රියාත්මක වන බවයි ජපාන රජය නිවේදනය කළේ.\nඑමෙන්ම ජපානයේ මේවන විට ක්‍රියාත්මක හදිසි තත්වය ද තවත් සතියකින් දීර්ඝ කර තිබෙනවා.\nජපානයෙන් අද දිනයේ මේවන විට නව කොරෝනා ආසාදිතයන් 4527ක් වාර්තාවී ඇති අතර අද දිනයේ පමණක් වාර්තාවී ඇති මරණ සංඛ්‍යාව 51ක්.\nජපානයේ සමස්ත කොරෝනා ආසාදිතයන් සංඛ්‍යාව මිලියන 3 ඉක්මවා තිබෙනවා.\nසමස්ත මරණ සංඛ්‍යාව 4158ක්. පුද්ගලයන් 61500ක් පමණ රෝහල්ගතව ප්‍රතිකාර ලබමින් පසුවනවා.\nජපානයේ හදිසි තත්වය තුල සමාගම් බලධාරීන්ට රජය උපදෙස් ලබාදී ඇත්තේ හැකිතරම් සේවකයන් ප්‍රමාණයක් නිවසේ සිට රාජකාරී සඳහා යොදවන ලෙසටයි.\nකාර්යාලීය සේවක ප්‍රතිශතය 70ක මට්ටමක පවත්වා ගන්නා ලෙසට ද දැනුම්දී තිබෙනවා.\nකොරෝනා වෛරසයෙන් වැඩිම බලපෑම් එල්ලවී ඇති ප්‍රදේශවල ජනතාවට අත්‍යවශ්‍ය කරුණුවලට හැර නිවෙස්වලින් පිටතට නොයන ලෙසට මෙන්ම ආපන ශාලා සහ මත්පැන් අලෙවිසැල්වලට නියෝග කර ඇත්තේ මත්පැන් අලෙවිය රාත්‍රී 7 වනවිට නතර කළ යුතු බවයි.\nඑමෙන්ම ආපන ශාලා රාත්‍රී 8 වන විට වසා දැමිය යුතු බවට ද නියෝග කර ඇතැයි සඳහන්.",
       "URL": "https://www.hirunews.lk/259700/ජපානය-ශ්‍රී-ලංකාව-ඇතුළු-රටවල්-11කින්-විදේශකයන්-පැමිණීම-තාවකාලිකව-අත්හිටුවයි",
       "Category": "Local News",
       "Parent URL": "https://www.hirunews.lk/local-news.php?pageID=2212"
}