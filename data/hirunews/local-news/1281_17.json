{
       "Source": "hirunews",
       "Timestamp": "Monday, 21 March 2022 - 8:01",
       "Headline": "මාලබේ නිවසකට පැන රන් භාණ්ඩ කොල්ලකා මනුෂ්‍ය ඝාතනයක් ද සිදු කළ සැකකරුවන් කොටුවෙයි",
       "News Content": "පසුගිය 16 වැනි දා මාලඹේ තලාහේන සිසිලපුර ප්‍රදේශයේ විශ්‍රාමික අඹුසැමි යුවලක් සිටින නිවසකට පැන රන් භාණ්ඩ කොල්ලකා පුද්ගල ඝාතනයක් සිදු කර කර පළා ගිය පුද්ගලයින් දෙදෙනෙකු අත්අඩංගුවට ගැනීමට බස්නාහිර පළාත් දකුණු දිසා අපරාධ කොට්ඨාශය සමත්වී තිබෙනවා.\nඅදාල කොල්ලකරුවන් දෙදෙනා මාර්තු මස 16 වන දින උදෑසන 9:30 ට පමණ මෙම නිවසට පැමිණ එහි හිමිකරුවන්ගේ අත් පා බැඳ නිවසේ තිබූ රන් භාණ්ඩ සහ මුදල් සොරකම් සිදුකර ඇති බවටයි පොලීසිය පවසන්නේ.\nමෙහිදී ඇතිවූ ගැටුම හේතුවෙන් අසූ හැවිරිදි පුද්ගලයෙකු මියගිය අතර ඔහුගේ මරණයට හේතුව කොල්ලකරුවන් සමග පොර බැඳීමේ දී ඇතිවූ සංකූලතාවක් බවයි වාර්තා වන්නේ.\nබස්නාහිර පළාත් දකුණු දිසා අපරාධ කොට්ඨාශය මෙම සිද්ධි සම්බන්ධයෙන් සිදු කළ විමර්ශනවලින් අනතුරුව මෙම කොල්ල කෑමේ සිද්ධිය සහ මනුෂ්‍ය ඝාතනය සම්බන්ධයෙන් සැකපිට පුද්ගලයින් දෙදෙනෙකු අත්අඩංගුවට ගෙන ඇති අතර ඔවුන් වයස අවුරුදු 25ත් අවුරුදු 47 අතර අතරේ පසුවන කැලණිය සහ බොරැල්ල ප්‍රදේශවල පදිංචිකරුවන්.\nමීට අමතරව ඔවුන් මෙම නිවසින් සොරාගත් රන් භාණ්ඩ උගස් කරන ලද පුද්ගලයෙකුද ඊයේ දින උදෑසන එම කොල්ල කන ලද රන් භාණ්ඩ ද සමගින්ම අත්අඩංගුවට ගෙන තිබෙනවා.\nමෙම සැකකරුවන් අද දින කඩුවෙල මහේස්ත්‍රාත් අධිකරණය වෙත ඉදිරිපත් කිරීමට නියමිතයි.\nසිද්ධිය සම්බන්ධයෙන් බස්නාහිර පළාත් දකුණු දිසා අපරාධ කොට්ඨාශයේ නිලධාරීන් වැඩිදුර විමර්ශන සිදු කරනවා.",
       "URL": "https://www.hirunews.lk/299956/මාලබේ-නිවසකට-පැන-රන්-භාණ්ඩ-කොල්ලකා-මනුෂ්‍ය-ඝාතනයක්-ද-සිදු-කළ-සැකකරුවන්-කොටුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=1281"
}