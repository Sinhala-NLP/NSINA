{
       "Source": "hirunews",
       "Timestamp": "Wednesday, 26 October 2022 - 19:10",
       "Headline": "සමාජ ආරක්ෂණ බද්දත් මේ මාසයේ සිටම විදුළි බිලට",
       "News Content": "සියයට 2 යි දශම 5 ක සමාජ ආරක්ෂණ දායකත්ව බද්ද මෙම මාසයේ සිටම විදුලිබිලට එක්වන බව මහජන උපයෝගිතා කොමිසමේ සභාපති ජනක රත්නායක ප්‍රකාශ කළා.\nලංකා විදුලිබල මණ්ඩලය මගින් සපයන විදුලිය සඳහා ද මෙම බද්ද අය කෙරෙන බවයි ඔහු සඳහන් කළේ.\nඒ අනුව ඔක්තෝම්බර් මස පළවනදා සිට බලපැවැත්වෙන පරිදි ලංකා විදුලිබල මණ්ඩලයෙන් විදුලිය ලබා ගන්නා පාරිභෝගිකයින්ගේ විදුලිබිලට සමාජ ආරක්ෂණ දායකත්ව බද්ද එක් කෙරෙන බව ඔහු කියා සිටියා.\nමේ අතර පාර්ලිමේන්තුවට ඉදිරිපත් කර ඇති එකතු කළ අගය මත බදු හෙවත් වැට් බදු අයකිරීමේ සශෝධිත පනත් කෙටුම්පතේ ව්‍යවස්ථානුකූලභාවය පිළිබඳ ශ්‍රේෂ්ඨාධිකරණයේ රහසිගත නිගමනය කථානායකවරයා වෙත යොමුකරන බව ශ්‍රේෂ්ඨාධිකරණය අද දැනුම් දුන්නා.\nඒ අදාළ සංශෝධන පනත් කෙටුම්පතේ ඇතුළත් වගන්ති ආණ්ඩුක්‍රම ව්‍යවස්ථාවට පටහැනි බවට තීන්දු කරන ලෙස ඉල්ලා ගොනුකළ පෙත්සම් දෙකක් පිලිබඳ නඩු විභාගය අවසන් කිරීමෙන් අනතුරුවයි.\nඑකතු කළ අගය මත බදු හෙවත් වැට් බදු අයකිරීමේ සශෝධිත පනත් කෙටුම්පතේ ව්‍යවස්ථානුකූලභාවය සම්බන්ධයෙන් මෙම රහසිගත නිගමනය අගවිනිසුරු ජයන්ත ජයසූරිය , එස්. තුරෙයිරාජා සහ අර්ජුන ඔබේසේකර යන ත්‍රිපුද්ගල විනිසුරු මඩුල්ල විසින් ලබා දී තිබෙනවා.",
       "URL": "https://www.hirunews.lk/318906/සමාජ-ආරක්ෂණ-බද්දත්-මේ-මාසයේ-සිටම-විදුළි-බිලට",
       "Category": "Local News",
       "Parent URL": "https://www.hirunews.lk/local-news.php?pageID=776"
}