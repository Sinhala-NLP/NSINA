{
       "Source": "hirunews",
       "Timestamp": "Thursday, 04 August 2022 - 23:55",
       "Headline": "රට ගැන සිතා සියලු පක්ෂ සර්ව පාක්ෂික ආණ්ඩුවකට එක් විය යුතුයි - අමරපුර මහ නාහිමි කියයි",
       "News Content": "සාර්ව ආර්ථික ප්‍රතිපත්තියක් ක්‍රියාවට නංවමින් රටේ දැවෙන ප්‍රශ්නවලවලට කඩිනම් විසඳුම් ලබාදීමට ශක්තිමත් රජයක් අත්‍යාවශ්‍ය වන අතර, ඒ සඳහා සර්ව පාක්ෂික ආණ්ඩුකරණය ඉතා වැදගත් බව ශ්‍රී ලංකා අමරපුර මහා නිකායේ මහා නායක අතිපූජ්‍ය දොඩම්පහල චන්දසිරි හිමිපාණන් පවසනවා.\nඋන්වහන්සේ මේ බව පැවසුවේ ජනාධිපති රනිල් වික්‍රමසිංහ අද සවස උන්වහන්සේ බැහැ දැකීමට පැමිණි අවස්ථාවේ දීයි.\nඅද (04) පස්වරුවේ රාජගිරිය, කලපලුවාව, ගෝතම තපෝවන විහාරස්ථානය වෙත පැමිණි ජනාධිපති රනිල් වික්‍රමසිංහ අමරපුර මහා නිකායේ මහා නාහිමියන් බැහැ දැක ආශිර්වාද ලබා ගත්තා.\nවිහාරස්ථානයට පැමිණි ජනාධිපතිවරයා, දායක සභාවේ සභාපති අජිත ද සොයිසා ඇතුළු දායක සභාවේ සාමාජිකයන් විසිනුයි පිළිගනු ලැබුවේ.\nඅනතුරුව බුද්ධ මන්දිරය වෙත ගොස් ජනාධිපති රනිල් වික්‍රමසිංහ මල් පහන් පූජා කළ අතර මහා නායක ස්වාමීන් වහන්සේ ප්‍රමුඛ මහා සංඝරත්නය සමග සාකච්ඡාවේ නිරත වීමෙන් පසු ධාතු මන්දිරයට ගොස් එහි ආගමික වතාවත් සිදු කිරීමෙන් අනතුරුව මහා සංඝරත්නය සෙත් පිරිත් සජ්ඣායනය කොට ජනාධිපතිවරයාට ආශිර්වාද කළා.\nකෘෂිකර්මාන්තයට මුල්තැන දී රට ස්වයංපෝෂිත කිරීමට අවශ්‍ය වැඩපිළිවෙළ සකස් කළ යුතු බව පැවසූ මහා නාහිමියන් කුසලතාව මත පදනම්ව රැකියා අවස්ථා ඉලක්ක කරගත් ජාතික අධ්‍යාපන ප්‍රතිපත්තියක් සැකසීම සහ අනාගත ලෝකය ජයගත හැකි සුදුසු විෂයයන් පාසල් විෂයමාලාවට ඇතුළත් කළ යුතු බව ද පෙන්වා දී තිබෙනවා.\nමෙම අවස්ථාවට ශ්‍රී ලංකා අමරපුර මහා නිකායේ මහා ලේඛකාධිකාරී ආචාර්ය පල්ලේකන්ද රතනසාර මාහිමිපාණන් වහන්සේ ඇතුළු එම නිකාය නියෝජනය කරන සංඝ සභාවල නාහිමිපාණන් වහන්සේ, දායක සභාවේ සාමාජිකයෝ ඇතුළු පිරිසක් පැමිණ සිටියා.",
       "URL": "https://www.hirunews.lk/311925/රට-ගැන-සිතා-සියලු-පක්ෂ-සර්ව-පාක්ෂික-ආණ්ඩුවකට-එක්-විය-යුතුයි-අමරපුර-මහ-නාහිමි-කියයි",
       "Category": "Local News",
       "Parent URL": "https://www.hirunews.lk/local-news.php?pageID=964"
}