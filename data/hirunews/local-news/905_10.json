{
       "Source": "hirunews",
       "Timestamp": "Monday, 29 August 2022 - 13:38",
       "Headline": "ණය හිලව්වට ව්‍යාපෘති පවරා ගන්නා බවට වන වාර්තා චීනය ප්‍රතික්ෂේප කරයි (වීඩියෝ)",
       "News Content": "ශ්‍රී ලංකාවට ලබා දී ඇති ණය ප්‍රතිව්‍යුහගතකරණය කිරීම වෙනුවට චීන ණය භාවිත කරමින් මෙරට ආරම්භ කර ඇති ව්‍යාපෘති සහ රාජ්‍ය වත්කම් පවරා ගැනීමේ සූදානමක් පවතින බවට පළවන වාර්තා අසත්‍යය බව මෙරට චීන තානාපති කාර්යාලය ප්‍රකාශ කළා.\nඑම තානාපති කාර්යාලයෙන් හිරු ප්‍රවෘත්ති අංශය කළ විමසීමකදී එහි ප්‍රකාශකයෙකු සඳහන් කළේ මෙම වාර්තා සම්පූර්ණයෙන් අසත්‍යය බවයි.\nශ්‍රී ලංකාව ලබාදී ඇති ණය ප්‍රතිව්‍යුහගත කිරීමට අපහසු බවත්, අවශ්‍ය නම් චීන ණය භාවිත කරමින් මෙරට ආරම්භ කර ඇති ව්‍යාපෘති සහ රාජ්‍ය වත්කම් පවරා ගනිමින් ඒවා යම් ණය ප්‍රමාණයක් වෙනුවෙන් හිලව් කිරීමට සූදානම් බවට චීනය විසින් ශ්‍රී ලංකාවට දැනුම්දී ඇති බවට වාර්තා පළවුණා.\nඅන්තර්ජාතික මූල්‍ය අරමුදලේ ණය වැඩසටහන් ක්‍රියාත්මක කිරීම සඳහා මේ වනවිට පවතින ප්‍රධානතම බාධාව බවට පත්ව ඇත්තේ චීනය විසින් මෙරටට ලබාදී ඇති ණය ප්‍රතිව්‍යුහගතකරණය කිරීමට ඔවුන් කැමැත්ත නොදැක්වීම බවයි එම වාර්තාවේ දැක්වෙන්නේ.\nශ්‍රී ලංකාව, ඩොලර් බිලියන 7.1 ක පමණ ණය මුදලක් චීනයෙන් ලබාගෙන තිබෙනවා.\nමේ අතර චීන තානාපති චී ෂෙන්හොං ඊයේ (28) මල්වතු අස්ගිරි මහ නාහිමිවරුන් ද බැහැදැකීමෙන් අනතුරුව මාධ්‍ය වෙත අදහස් දක්වමින් ප්‍රකාශ කර ඇත්තේ ශ්‍රී ලංකාව මුහුණදී සිටින ආර්ථික අර්බුදයෙන් මුදාගැනීමට අඛණ්ඩව සහය ලබාදෙන බවයි.\nඑමෙන් ම ශ්‍රී ලංකාවේ ඇතිවී ඇති ආර්ථික අර්බුදය එක් රැයකින් විසඳා ගැනීමට නොහැකි බවද ඔහු එහිදී සඳහන් කළා.\nඑමෙන් ම ශ්‍රී ලංකාවට ඉදිරියේ දී ආධාර ලබාදීමට කටයුතු කරන බව ද මාධ්‍යවේදීන් සිදුකළ ප්‍රශ්න කිරීම්වල දී චීන තානාපතිවරයා පිළිතුරු ලබාදෙමින් කියා සිටියා.",
       "URL": "https://www.hirunews.lk/314027/ණය-හිලව්වට-ව්‍යාපෘති-පවරා-ගන්නා-බවට-වන-වාර්තා-චීනය-ප්‍රතික්ෂේප-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=905"
}