{
       "Source": "hirunews",
       "Timestamp": "Friday, 10 November 2017 - 8:23",
       "Headline": "දෙදිනකට පෙර මියගිය මවක් සමග සිටි කුඩා දරුවෙකු සොයා ගනී",
       "News Content": "අම්බලන්ගොඩ - ඉඩම්තොට ප්‍රදේශයේ නිවසක් තුළ සැකකටයුතු අන්දමින් මියගොස් සිටි එක්දරු මවකගේ මළ සිරුරක් සහ ඒ අසල නිරුපද්‍රිතව සිටි අවුරුද්දක් පමණ වයසැති කුඩා දරුවෙකු සොයා ගෙන තිබෙනවා.\nපොලීසිය සදහන් කළේ ඉඩම්තොට ප්‍රදේශයේ කුලී නිවසක පදිංචිව සිටි 22 හැවිරිදි එක්දරු මවකගේ මළ සිරුර ඊයේ මෙලෙස සොයා ගත් බවයි.\nමියගිය කාන්තාවගේ මව ලබාදුන් දුරකථන ඇමතුම්වලට ප්‍රතිචාර නොදැක්වීම නිසා සිය දියණිය පිළිබදව සොයා බැලීමට ඇගේ මව ඊයේ නිවසට පැමිණ තිබෙනවා.\nඑම අවස්ථාවේදී නිදන කාමරයේ ඇද මත මියගොස් සිටි සිය දියණිය දැක ඇති අතර, ඒ ආසන්නයේ නිරුපද්‍රිතව ඇගේ කුඩා දරුවා ද සිටි බවයි ඇයගේ මව පොලීසියට සදහන් කර ඇත්තේ.\nපොලීසිය සැක පළ කරන්නේ මෙම කාන්තාව ඊයේ හෝ පෙරේදා යන දින තුළ මියයන්නට ඇති බවයි.\nකෙසේ වෙතත්, ඇය මියයාමට හේතුව මෙතෙක් අනාවරණ වී නැහැ.",
       "URL": "https://www.hirunews.lk/175685/දෙදිනකට-පෙර-මියගිය-මවක්-සමග-සිටි-කුඩා-දරුවෙකු-සොයා-ගනී",
       "Category": "Local News",
       "Parent URL": "https://www.hirunews.lk/local-news.php?pageID=4226"
}