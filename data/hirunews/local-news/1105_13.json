{
       "Source": "hirunews",
       "Timestamp": "Friday, 10 June 2022 - 14:26",
       "Headline": "ශ්‍රී ලංකා සහ සිංගප්පූරු විදේශ අමාත්‍යවරුන් අතර හමුවක්",
       "News Content": "විදේශ අමාත්‍ය ජී. එල්. පීරිස් සිංගප්පූරු නිල සංචාරය අතර එරට විදේශ අමාත්‍යවරයා සහ ජ්‍යෙෂ්ඨ අමාත්‍ය සහ සමාජ ප්‍රතිපත්ති සම්බන්ධීකරණ අමාත්‍යවරුන් හමුවී සාකච්ඡා කර තිබෙනවා.\nසිංගප්පූරු විදේශ අමාත්‍ය ආචාර්ය විවියන් බාලක්‍රිෂ්ණන් සිදු කළ ඇරයුමකට අනුවයි විදේශ කටයුතු අමාත්‍ය මහාචාර්ය ජී. එල්. පීරිස් ජූනි 8 සිට 9 යන දිනවල සිංගප්පූරුවේ නිල සංචාරයක නිරත වූයේ.\nශ්‍රී ලංකාවේ විදේශ අමාත්‍යවරයකු මෙලෙස සිංගප්පූරුවේ නිල සංචාරයක නිරත වූයේ වසර 4කට පසුවයි.\nඅමාත්‍යවරයා මෙම සංචාරය අතරතුර සිංගප්පූරු විදේශ කටයුතු අමාත්‍යවරයා සමඟ ද්විපාර්ශ්වික සාකච්ඡා පවත්වා තිබෙනවා.\nඉන් අනතුරුව ශ්‍රී ලංකා විදේශ අමාත්‍යවරයා වෙනුවෙන් නිල දිවා භෝජන සංග්‍රහයක් ද පවත්වනු ලැබුවා.\nමේ අතර අමාත්‍යවරයා ලබන 13 වැනි දින සිංගප්පූරුවේ නියෝජ්‍ය අග්‍රාමාත්‍ය ධුරය භාර ගැනීමට නියමිත සිංගප්පූරු මුදල් අමාත්‍ය ලෝරන්ස් වොන්ග් ද හමුවී තිබෙනවා.\nනීතිය හා ස්වදේශ කටයුතු අමාත්‍ය කේ. ෂන්මුගම් ජූනි 8 වැනි දින ශ්‍රී ලංකා විදේශ අමාත්‍යවරයා වෙනුවෙන් දිවා භෝජන සංග්‍රහයක් පැවැත්වූ අතර සිංගප්පූරු වෙළඳ හා කර්මාන්ත අමාත්‍ය එස්. ඊශ්වරන් මැතිතුමා සහ සම්භාවනීය අමුත්තන් රැසක් ඊට සහභාගී වූ බවයි විදේශ අමාත්‍යංශය කියාසිටියේ.\nසිංගප්පූරු පාර්ශ්වය සමඟ පැවති සාකච්ඡාවේ දී ශ්‍රී ලංකාවේ වත්මන් ආර්ථික අර්බුදය කෙරෙහි අවධානය යොමු කෙරුණා.\nමෙහිදී අරමුදල් සැපයීම, සෘජු විදේශ ආයෝජන ඉහළ නැංවීම සහ සිංගප්පූරුව වෙත සිදු කෙරෙන ශ්‍රී ලංකාවේ අපනයන සඳහා පවත්නා අවස්ථා ඉහළ නැංවීම සම්බන්ධයෙන් සිංගප්පූරු රජයේ සහය අමාත්‍ය ජී. එල්. පීරිස් ඉල්ලා සිටියා.\nසිංගප්පූරුවේ සිටින ශ්‍රී ලාංකිකයන්ට රැකියා අවස්ථා ඉහළ ප්‍රමාණයක් ලබාගැනීම සඳහා සිංගප්පූරු රජයේ සහය ලබා දෙන ලෙසයි අමාත්‍යවරයා ඉල්ලා සිටියේ.\nමේ වන විට සෞඛ්‍ය සේවකයන් සහ විශේෂයෙන් හෙද සේවකයන් සිංගප්පූරුවේ සේවය සඳහා යෙදවීම සම්බන්ධයෙන් දෙරටම සමීපව කටයුතු කරමින් සිටිනවා.\nඅමාත්‍ය පීරිස් සිංගප්පූරුවේ ජ්‍යෙෂ්ඨ අමාත්‍ය සහ සමාජ ප්‍රතිපත්ති සම්බන්ධීකරණ අමාත්‍ය තර්මන් ෂන්මුගරත්නම් ද හමු වූ අතර, සිංගප්පූරුවේ සෞඛ්‍ය සේවා හා මිනිස් බලය පිළිබඳ ජ්‍යෙෂ්ඨ රාජ්‍ය අමාත්‍ය ආචාර්ය කෝ පොහ් කූන්, ශ්‍රී ලංකාව සඳහා සිංගප්පූරුවේ අනේවාසික මහ කොමසාරිස් චන්ද්‍රා දාස්, ටෙමාසෙක් ජාත්‍යන්තර පදනමේ ප්‍රධාන විධායක නිලධාරී බෙනඩික්ට් චොන්ග්, ටෙමාසෙක් සමූහයේ උප සභාපති (ආසියාව) සහ සිංගප්පූරු විදේශ කටයුතු අමාත්‍යාංශයේ ජ්‍යෙෂ්ඨ නියෝජිතයන් සමඟ ද සිය අදහස් හුවමාරු කරගෙන තිබෙනවා.\nකොවිඩ්-19 වසංගතය හමුවේ ශ්‍රී ලංකා සෞඛ්‍ය සේවයේ කටයුතු සඳහා අවශ්‍ය වෛද්‍ය සැපයුම් සහ උපකරණ ලබා දීම ඔස්සේ පළ කළ පුළුල් සහයෝගය සහ ටෙමාසෙක් විසින් සිංගප්පූරුවේ සහ විදේශ රටවල බෙදාහැරීම සඳහා ශ්‍රී ලංකාව තුළ මුහුණු ආවරණ නිෂ්පාදනය කිරීම මගින් සැපයුම් දාමයේ හටගන්නා බාධා මඟහරවා ගැනීමට සහයෝගීව කටයුතු කිරීම සම්බන්ධයෙන් විදේශ කටයුතු අමාත්‍යවරයා මෙම අන්තර්ක්‍රියා අතරතුර සිංගප්පූරු රජයට සහ ටෙමාසෙක් ජාත්‍යන්තර පදනමට සිය ස්තුතිය පුද කළා.\nමානුෂීය ආධාර ලබා දීම සඳහා සිංගප්පූරු රතු කුරුස සංවිධානය විසින් මෑතකදී කරන ලද ආයාචනයට අදාළව සිංගප්පූරු රජය ඇමරිකානු ඩොලර් 100,000ක මුදලක් ලබා දීමට ප්‍රතිඥා දීම සම්බන්ධයෙන් ද අමාත්‍යවරයා සිය ප්‍රසාදය පළ කර තිබෙනවා.\nරතු කුරුස සංවිධානයේ ඉල්ලීමට අනුව පළමු වෛද්‍ය සැපයුම් තොගය මේ වන විටත් ශ්‍රී ලංකාවට ළඟා වී තිබෙනවා.\nමහ කොමසාරිස් සශිකලා ප්‍රේමවර්ධන, සිංගප්පූරුවේ ශ්‍රී ලංකා මහ කොමසාරිස් කාර්යාලයේ ජ්‍යෙෂ්ඨ නිලධාරීන්, අමාත්‍යවරයාගේ පෞද්ගලික ලේකම් සහ ශ්‍රී ලංකා ජාතික ආධුනිකත්ව හා කාර්මික පුහුණු අධිකාරියේ (NAITA) සභාපති ටී.එන්. ගම්ලත් මහතා විදේශ කටයුතු අමාත්‍යවරයාගේ නිල දූත පිරිසට ඇතුළත් වුණා.\nවිදේශ කටයුතු අමාත්‍ය පීරිස් මෙම නිල සංචාරයෙන් පසුව, 2022 ජුනි 10-11 යන දිනවල පැවැත්වීමට නියමිත IISS-Shangri-La Dialogue 2022 සඳහා ද සහභාගී වීමට නියමිතයි.",
       "URL": "https://www.hirunews.lk/306742/ශ්‍රී-ලංකා-සහ-සිංගප්පූරු-විදේශ-අමාත්‍යවරුන්-අතර-හමුවක්",
       "Category": "Local News",
       "Parent URL": "https://www.hirunews.lk/local-news.php?pageID=1105"
}