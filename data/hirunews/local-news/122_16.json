{
       "Source": "hirunews",
       "Timestamp": "Saturday, 05 August 2023 - 19:28",
       "Headline": "වැලිවේරියේදී වෙඩි වැදුණු 'මාදෙල්ගමුවේ වේග බට්ටා' 'පස් පොඩ්ඩාගේ' රියදුරෙකු බව හෙළි වෙයි (වීඩියෝ)",
       "News Content": "වැලිවේරිය - ඇඹරලුව පාර - ජුබිලි මාවත ප්‍රදේශයේදී අද (05) සිදු වූ වෙඩි තැබීමෙන් තුවාල ලැබූ පුද්ගලයා වෙඩි ප්‍රහාරයකින් මීට පෙර ජීවිතක්ෂයට පත්වූ පස් පොඩ්ඩා නැමති සංවිධානාත්මක අපරාධ කල්ලිය නායකයාගේ රියදුරු ලෙස කටයුතු කළ අයෙකු බව පොලිසිය පවසනවා.\nවෙඩි තැබීමට හේතු වී ඇත්තේ පස් කැපීමේ ගැටළුවක් මුල් කර ගනිමින් සංවිධානාත්මක අපරාධ කණ්ඩායම් 2ක් අතර කාලයක සිට පැවති ආරවුලක් බවටයි පොලිසිය සැක පළ කරන්නේ.\nමෝටර් රථයකින් ගමන් කරමින් සිටි පුද්ගලයෙකුට යතුරුපැදියකින් පැමිණි නාඳුනන පුද්ගලයින් දෙදෙනෙකු වෙඩි තැබීම සිදු කර, යතුරුපැදිය එම ස්ථානයේ අතහැර දමා මාර්ගයේ ගමන්ගත් ලොරි රථයක නැගී පළාගොස් තිබුණා.\nවෙඩි වැදීමෙන් තුවාල ලබා ඇත්තේ මාදෙල්ගමුවේ වේග බට්ටා යන අන්වර්ථ නාමයෙන් හඳුන්වන සංවිධානාත්මක අපරාධ කල්ලි සාමාජිකයෙක් බව සඳහන්.\nඔහුගේ දකුණු අතට වෙඩි වැදී තිබූ අතර ඔහු මේ වන විට ගම්පහ මහරෝහලේ ප්‍රතිකාර ලබමින් සිටින බවයි පොලිසිය සඳහන් කළේ.\nමොහු පස් පොඩ්ඩා නැමති සංවිධානාත්මක අපරාධ කණ්ඩායම් නායකයාගේ රියදුරු ලෙස කටයුතු කර ඇති බවත්, 2022 වසරේදී උඩුගම්පල කොණ්ඩා කැපීමේ මධ්‍යස්ථානයක් තුළදී තරුණයෙකු ඝාතනය කිරීමේ සිදුවීමට අදාළව රක්ෂිත බන්ධනාගාර ගතව සිට ගම්පහ මහාධිකරණයෙන් ඇප ලැබූ අයෙකු බවත් සඳහන්.",
       "URL": "https://www.hirunews.lk/343742/වැලිවේරියේදී-වෙඩි-වැදුණු-මාදෙල්ගමුවේ-වේග-බට්ටා-පස්-පොඩ්ඩාගේ-රියදුරෙකු-බව-හෙළි-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=122"
}