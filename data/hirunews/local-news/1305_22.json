{
       "Source": "hirunews",
       "Timestamp": "Tuesday, 08 March 2022 - 19:26",
       "Headline": "සර්ව පාක්ෂික සමුළුවක් සඳහා වන යෝජනාව ජනපති පිළිගත්තා - මෛත්‍රීපාල සිරිසේන  (වීඩියෝ)",
       "News Content": "සර්ව පාක්ෂික සමුළුවක් සඳහා වන යෝජනාව ජනපති පිළිගත් බව, ජනාධිපතිවරයා සමඟ ශ්‍රී ලංකා නිදහස් පක්ෂය පැවැත්වූ සාකච්ඡාවෙන් පසු හිටපු ජනාධිපති මෛත්‍රීපාල සිරිසේන සඳහන් කළා.\nවැඩිදුරටත් තොරතුරු වාර්තා වන්නේ අද පස්වරු 04.00 ට පමණ ජනාධිපති ලේකම් කාර්යාලයේදි ආරම්භ වූ මෙම සාකච්ඡාව පැය දෙකකට ආසන්න කාලයක් පැවති බවයි.\nරට තුළ පවතින ආර්ථික අර්බුදයට විසදුම් ඇතුළත් යෝජනා මාලාවක් ශ්‍රී ලංකා නිදහස් පක්ෂය විසින් ජනාධිපතිවරයා වෙත පසුගියදා ඉදිරිපත් කළ අතර ඒ සම්බන්ධයෙන් අද දිනයේදී වැඩි අවධානයක් යොමු කර තිබෙනවා.\nජනාධිපති මාධ්‍ය අංශය සදහන් කළේ ශ්‍රී ලංකා නිදහස් පක්ෂය විසින් ඉදිරිපත් කළ කරුණු 15 ක් මෙහිදී සාකච්ඡාවට ලක් කළ බවයි.\nමෙම සාකච්ඡාව සම්බන්ධයෙන් අදහස් දැක්වූ රාජ්‍ය අමාත්‍ය දුමින්ද දිසානායක සදහන් කළේ ශ්‍රී ලංකා නිදහස් පක්ෂය ආණ්ඩුව නිර්මාණය කිරීමට දායක වූ ආකාරයෙන් ආණ්ඩුව පවත්වාගෙන යාමට අවශ්‍ය යෝජනා සහ අදහස් ද ඉදිරිපත් කිරීමට කටයුතු කරන බවයි.\nමෙම සාකච්ඡාව සදහා ශ්‍රී ලංකා නිදහස් පක්ෂ සභාපති හිටපු ජනාධිපති මෛත්‍රීපාල සිරිසේන , නිදහස් පක්ෂ මහලේකම් රාජ්‍ය අමාත්‍ය දයාසිරි ජයසේකර ඇතුළු පිරිසක් එක්ව සිටියා.\nමේ අතර මෙම සාකච්ඡාවට ප්‍රථම හිටපු ජනාධිපති මෛත්‍රීපාල සිරිසේන සහ ශ්‍රී ලංකා නිදහස් පක්ෂ සාමාජිකයින් අතර සාකච්ඡාවක් පවත්වා තිබෙනවා.\nහිටපු ජනාධිපතිවරයාගේ නිල නිවසේදී එම සාකච්ඡාව පැවති බව සදහන්.",
       "URL": "https://www.hirunews.lk/298997/සර්ව-පාක්ෂික-සමුළුවක්-සඳහා-වන-යෝජනාව-ජනපති-පිළිගත්තා-මෛත්‍රීපාල-සිරිසේන-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1305"
}