{
       "Source": "hirunews",
       "Timestamp": "Thursday, 27 August 2020 - 9:47",
       "Headline": "ඩල්ජිත් මාතලේ නගරාධිපති ධුරයෙන් ඉවතට",
       "News Content": "වහාම ක්‍රියාත්මක වන පරිදි එක්සත් ජාතික පක්ෂය නියෝජනය කරන මාතලේ නගරාධිපති ඩල්ජිත් අලූවිහාරේ එම ධුරයෙන් තාවකාලිකව ඉවත් කිරීමට මධ්‍යම පළාත් ආණ්ඩුකාර ලලිත් යූ. ගමගේ කටයුතු කර තිබෙනවා.\nසංශෝධිත මහනගර සභා ආඥා පනතෙහි 277/1 වගන්තියේ සදහන් වැරදි මාතලේ මහ නගර සභාවේ නගරාධිපතිවරයා සිදුකර ඇත්ද යන්න මාස 3ක කාලයක් ඇතුළත පරීක්ෂා කර වාර්තා කිරීම සඳහා පරීක්ෂණ කොමිෂන් සභාවක් ද පත් කිරීමටයි ආණ්ඩුකාරවරයා පියවර ගෙන ඇත්තේ.\nඒ සම්බන්ධයෙන් වන අතිවිශේෂ ගැසට් පත්‍රය නිකුත් කර ඇති අතර, අදාළ පරීක්ෂණය සිදුකිරීම සඳහා හිටපු විනිසුරුවරියක් වන සරෝජනී කුසලා වීරවර්ධන පත් කර තිබෙනවා.\nමීට අමතරව මාතලේ මහ නගර සභාවේ නගරාධිපතිවරයාගේ කාර්යයන් ඉටු කිරීම සඳහා එහි නියෝජ්‍ය නගරාධිපති සන්දනම් ප්‍රකාශ්ට එම ගැසට් නිවේදනය මගින් බලය පවරනු ලැබුවා.\nනියෝජ්‍ය නගරාධිපතිවරයා කියා සිටියේ පසුගිය යහපාලන ආණ්ඩු සමයේ පත්වූ ආණ්ඩුකාරවරුන් නගරාධිපතිවරයාට එරෙහිව මීට පෙර කිසිදු පියවරක් නොගත් බවයි.",
       "URL": "https://www.hirunews.lk/248746/ඩල්ජිත්-මාතලේ-නගරාධිපති-ධුරයෙන්-ඉවතට",
       "Category": "Local News",
       "Parent URL": "https://www.hirunews.lk/local-news.php?pageID=2495"
}