{
       "Source": "hirunews",
       "Timestamp": "Wednesday, 28 December 2022 - 19:12",
       "Headline": "අත්අඩංගුවට ගත් ඩුබායි සුද්දා ඇප මත මුදා හැරේ - අදත් ජපන් පෝලිම් (වීඩියෝ)",
       "News Content": "විදේශ සේවා නියුක්ති කාර්යාංශය විසින් අත්අඩංගුවට ගෙන අධිකරණයට ඉදිරිපත් කෙරුණු නිශ්ශංක ප්‍රියදර්ශන හෙවත් ඩුබායි සුද්දා ඇප මත මුදා හැර තිබෙනවා.\nඒ ඔහු කඩුවෙල මහේස්ත්‍රාත් චාමිනි විජේබණ්ඩාර හමුවට අද ඉදිරිපත් කිරීමෙන් අනතුරුවයි.\nඑහිදී අධිකරණය නියෝග කළේ රුපියල් ලක්ෂය බැගින් වූ ශරීර ඇප දෙකක් මත ඔහුව මුදා හරින ලෙසටයි.\nනීතිවිරෝධීව පුද්ගලයින් විදෙස් ගත කිරීම ඇතුලු චෝදනා කිහිපයක් මතයි ඔහු අද දහවල් අත්අඩංගුවට ගැණුනේ.\nඕමානයේ මිනිස් ජාවාරම සම්බන්ධයෙන් ඩුබායි සුද්දා පසුගිය කාලයේ මාධ්‍ය ඔස්සේ තොරතුරු අනාවරණ කළ අතර, ඒ සම්බන්ධයෙන් අපරාධ පරීක්ෂණ දෙපාර්තමේන්තුව විමර්ශනයක් ද ආරම්භ කර තිබුණා.\nමේ අතර, රුසියාවට යවන බව පවසමින් මුල්‍ය වංචා සිදු කළ නුගේගොඩ විදේශ රැකියා ආයතනයකට එරෙහිව විදේශ සේවා නියුක්ති කාර්යංශය ඉදිරිපිට අද විරෝධතාවක් පැවැත්වුණා.\nමේ අතර, ජපානයේ විදේශ රැකියා සඳහා ඉල්ලුම් කිරීමට අද දිනයේදීත් විශාල පිරිසක් විදෙස් සේවා නියුක්ති කාර්යාංශය වෙත පැමිණි සිටියා.\nඑවන් පසුබිමක ව්‍යාජ තොරතුරු ලබාදී විදෙස් රැකියා සඳහා යාම වැළැක්වීමට විදේශ සේවා නියුක්ති කාර්යාංශය හා පුද්ගලයින් ලියාපදිංචි කිරීමේ දෙපාර්තමේන්තුව අතර අවබෝධතා ගිවිසුමකට ද අද අත්සන් කෙරුණා.",
       "URL": "https://www.hirunews.lk/323771/අත්අඩංගුවට-ගත්-ඩුබායි-සුද්දා-ඇප-මත-මුදා-හැරේ-අදත්-ජපන්-පෝලිම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=637"
}