{
       "Source": "hirunews",
       "Timestamp": "Wednesday, 26 August 2020 - 19:42",
       "Headline": "අභූත සහ හාස්‍යජනක චෝදනා ගැන හිටපු කතානායකවරයාගේ මාධ්‍ය අංශයෙන් නිවේදනයක් (වීඩියෝ)",
       "News Content": "එක්සත් ජාතික පක්ෂ නායකත්වය භාර ගැනීමට සූදානම් බව ප්‍රකාශ කිරීමත් සමඟ හිටපු කතානායක කරූ ජයසූරියට අභූත සහ හාස්‍යජනක චෝදනා දිගින් දිගටම එල්ල වෙමින් පවතින බව ඔහුගේ මාධ්‍ය සම්බන්ධීකරණ අංශය නිවේදනය කරනවා.\nමහමැතිවරණ පරාජයෙන් පසු රනිල් වික්‍රමසිංහ නායකත්වයෙන් ඉල්ලා අස්වන බවට පැහැදිලිව ප්‍රකාශ කළ අතර ඒ අනුව, කරූ ජයසූරිය වෙත පක්ෂය නැවත ගොඩනැගීමට නායකත්වය දෙන ලෙස ඉල්ලීම් ඉදිරිපත් වූ බවයි එහි සදහන් වන්නේ.\nඒ අනුව, යුතුකම් ඉටු කිරීමට තමන් සූදානම් බවට පක්ෂ නායකත්වයට දැනුම් දුන් පසු විවිධ චෝදනා කරූ ජයසූරිය වෙත එල්ල වන බව එහි දැක්වෙනවා.\nකෘත්‍යාධිකාරි මණ්ඩල රැස්වීමේදී ද පදනම් විරහිත සහ හාස්‍ය ජනක ප්‍රකාශ ඉදිරිපත් වී ඇති බව ප්‍රකාශ කරන හිටපු කතානායක කරූ ජයසූරියගේ මාධ්‍ය සම්බන්ධීකරණ අංශය මෙලෙස කටයුතු කිරීමෙන් තවදුරටත් විනාශය කරා ගමන් කරන්නේ පක්ෂය සහ පාක්ෂිකයන් බව ද සදහන් කරනවා.\nමේ අතර, පාර්ලිමේන්තු මන්ත්‍රී තිස්ස අත්තනායක දළදා මාලිගාව වැද පුදා ගැනීමට පැමිණි අවස්ථාවේ මාධ්‍ය වෙත අදහස් දක්වමින් ප්‍රකාශ කළේ කොන්දේසි විරහිතව එක්සත් ජාතික පක්ෂයට සමගි ජනබලවේගය සමග එක්විය හැකි බවයි.",
       "URL": "https://www.hirunews.lk/248723/අභූත-සහ-හාස්‍යජනක-චෝදනා-ගැන-හිටපු-කතානායකවරයාගේ-මාධ්‍ය-අංශයෙන්-නිවේදනයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2496"
}