{
       "Source": "hirunews",
       "Timestamp": "Friday, 03 February 2017 - 12:19",
       "Headline": "රන්රන් රාමනායකට අදත් විරෝධය",
       "News Content": "නියෝජ්‍ය අමාත්‍ය රන්ජන් රාමනායක දිවුලපිටිය ප්‍රාදේශීය ලේකම්වරියට තර්ජනය කර බැණ වැදීමේ සිද්ධියට විරෝධය පළ කරමින් ගත යුතු ඉදිරි ක්‍රියාමාර්ග තීරණය කිරීම සදහා ශ්‍රී ලංකා පරිපාලන සේවා සංගමයේ විධායක සභාව අද (03) පස්වරුවේ රැස්වීමට නියමිතයි.\nනියෝජ්‍ය අමාත්‍යවරයාට ප්‍රාදේශීය ලේකම්වරියගෙන් සමාව ගැනීම සදහා ලබාදී තිබූ කාලසීමාව අදින් අවසන් වන අතර, පරිපාලන සේවා සංගමය මීට පෙර ප්‍රකාශ කළේ අද වනවිට දිවුලපිටිය ප්‍රාදේශීය ලේකම්වරියගෙන් සමාව නොගතහොත් දිවයිනපුරා දැඩි වර්ජන ක්‍රියාමාර්ගයක් වෙත යොමුවන බවයි.\nගම්පහ - දිවුලපිටිය - දුනගහ ප්‍රදේශයේ සිදුකෙරෙන පස් කැපීමක් සම්බන්ධයෙන් සොයා බැලීමට ගිය අවස්ථාවේදී දිවුලපිටිය ප්‍රාදේශීය ලේකම් එච්.එම්.එල්.එස්. හේරත්ට නියෝජ්‍ය අමාත්‍ය රන්ජන් රාමනායක දුරකථනයෙන් බැන වැදුණේ පසුගිය 26 වන දායි.\nශ්‍රී ලංකා පොදුජන පෙරමුණ අද කැදවා තිබු මාධ්‍ය හමුවකදී එහි කාන්තා සංවිධානයේ සංවිධායිකා අශෝකා ලංකාතිලක නියෝජ්‍ය අමාත්‍ය රන්ජන් රාමනායකගේ හැසිරීම සම්බන්ධයෙන් අදහස් පළ කරමින් කියා සිටියේ ප්‍රාදේශීය ලේකම්වරියට ගෙරවූ නියෝජ්‍ය අමාත්‍යවරයා බැදුම්කර සිද්ධියට එරෙහි නොවූයේ කුමන හේතුවක් මත ද යන්න ගැටලූවක් බවයි.\nමේ අතර, කොළඹ අද පැවති මාධ්‍ය හමුවකට එක්වෙමින් ඒකාබද්ධ වෘත්තීය සමිති බළ මණ්ඩලයේ කැදවුම්කරු ඩබ්ලිව්.එච්.පියදාස අද පැවති මාධ්‍ය හමුවකදී සදහන් කළේ නියෝජ්‍ය අමාත්‍යවරයාගේ ක්‍රියාකලාපය සාධාරණීකරණය කිරීමට ඇතමුන් ගනු ලබන උත්සාහය හෙළා දකින බවයි.",
       "URL": "https://www.hirunews.lk/153575/රන්රන්-රාමනායකට-අදත්-විරෝධය",
       "Category": "Local News",
       "Parent URL": "https://www.hirunews.lk/local-news.php?pageID=4679"
}