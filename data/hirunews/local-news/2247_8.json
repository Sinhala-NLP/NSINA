{
       "Source": "hirunews",
       "Timestamp": "Tuesday, 29 December 2020 - 9:41",
       "Headline": "බස්නාහිර පළාතෙන් පිටවන පුද්ගලයන්ට රැපිඩ් ඇන්ටිජෙන් පරීක්ෂා දස දහසක්",
       "News Content": "බස්නාහිර පළාතෙන් පිටවන පුද්ගලයන් සදහා රැපිඩ් ඇන්ටිජෙන් පරික්ෂාවන් දසදහසකට අසන්න සංඛ්‍යාවක් මේ වනවිට සිදු කර ඇති බව පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ පවසනවා.\nඒ අනුව ඊයේ (28) සිදුකළ රැපිඩ් ඇන්ටිජෙන් පරික්ෂාවන් 1359 කදී පුද්ගලයන් 07 දෙනෙකු කොරෝනා ආසාදිතයන් ලෙස හදුනා ගනු ලැබුවා.\nඔවුන් ප්‍රතිකාර මධ්‍යස්ථාන කරා යොමු කර ඇති අතර, මේ වනවිට එලෙස බස්නාහිර පළාත් සීමාවන්හිදී හඳුනා ගත් කොරෝනා ආසාදිතයින් සංඛ්‍යාව 61 ක්.\nඔවුන්ගේ ආශ්‍රිතයන් 315 දෙනෙකු හඳුනාගෙන නිරෝධායනය සඳහා යොමුකර ඇති බවයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ කියා සිටියේ.\nකොරෝනා එන්නතක් දිවයිනට ගෙන්වා ගැනීම සම්බන්ධයෙන් පවතින සූදානම පිළිබඳව අදහස් දක්වමින් සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අසේල ගුණවර්ධන කියා සිටියේ පෙබරවාරි වනවිට රටට ගැලපෙන එන්නතක් ගෙන්වා ගැනීම පිළිබඳ තීරණයක් ජනතාවට දැනුම්දිය හැකි බවයි.",
       "URL": "https://www.hirunews.lk/258218/බස්නාහිර-පළාතෙන්-පිටවන-පුද්ගලයන්ට-රැපිඩ්-ඇන්ටිජෙන්-පරීක්ෂා-දස-දහසක්",
       "Category": "Local News",
       "Parent URL": "https://www.hirunews.lk/local-news.php?pageID=2247"
}