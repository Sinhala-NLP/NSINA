{
       "Source": "hirunews",
       "Timestamp": "Tuesday, 28 March 2017 - 13:21",
       "Headline": "ගල්කිස්සේ මරණයට හේතුව සිය දිවි නසා ගැනීමක් ?",
       "News Content": "ගල්කිස්ස - කල්දෙමුල්ල ප්‍රදේශයේ නිවසක නාන කාමරය තුල පිලිස්සුම් තුවාල සහිත වැටී සිටි කාන්තාවක් රෝහල් ගත කිරීමේදී ජීවිතක්ෂයට පත්වී තිබෙනවා.\nමියගිය කාන්තාව එම නිවසේ මෙහෙකාරිය ලෙස කටයුතු කර ඇති බවයි පොලිසිය සඳහන් කළේ.\nඑම කාන්තාව අසල තිබී භූමිතෙල් බෝතලයක් ද සොයාගෙන ඇති අතර මෙය සියදිවි හානි කර ගැනීමක් බවට සැක පළ කරන බවයි පොලිසිය වැඩිදුරටත් කියා සිටියේ.\nමෙලෙස මියගොස් ඇත්තේ බදුල්ල මඩොල්සිම ප්‍රදේශයේ පදිංචි 37 හැවිරිදි අවිවාහක කාන්තාවක්.\nඅදාල නිවසේ හිමිකාරිය පාසල් ගොස් සිටි සිය දරුවන් රැගෙන ඒමට ගොස් සිටි අවස්ථාවේදී මෙම කාන්තාව මෙලෙස සියදිවි නසා ගැනීමට උත්සාහ කර ඇති බවටයි මූලික පරීක්ෂණවලදී අනාවරණය වී ඇත්තේ.\nදරුවන් රැගෙන නිවසට පැමිණි කාන්තාව නිවසේ මෙහෙකාරිය නාන කාමරයේ පිලිස්සුම් තුවාල සහිතව වැටී සිටින ආකාරය දැක වහා ඇය කළුබෝවිල ශික්ෂණ රෝහලට ඇතුලත් කර තිබෙනවා.\nපසුව ඇය මියගොස් ඇති අතර පශ්චාත් මරණ පරීක්ෂණය අද සිදු කිරීමට නියමිතයි.",
       "URL": "https://www.hirunews.lk/157921/ගල්කිස්සේ-මරණයට-හේතුව-සිය-දිවි-නසා-ගැනීමක්",
       "Category": "Local News",
       "Parent URL": "https://www.hirunews.lk/local-news.php?pageID=4592"
}