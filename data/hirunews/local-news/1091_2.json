{
       "Source": "hirunews",
       "Timestamp": "Thursday, 16 June 2022 - 16:40",
       "Headline": "කම්කරු ගැටලු කඩිනමින් විසඳීමට නව පනතක්",
       "News Content": "2022 අප්‍රේල් මස 08 වන දින ගැසට් පත්‍රයේ පළ කරන ලද කාර්මික ආරවුල් (විශේෂ විධිවිධාන) පනත් කෙටුම්පත අමාත්‍ය මනූෂ නානායක්කාරගේ ප්‍රධානත්වයෙන් රැස්වූ කම්කරු හා විදේශ රැකියා කටයුතු පිළිබඳ අමාත්‍යාංශයීය උපදේශක කාරක සභාවේ අවධානයට යොමු වුණා.\nවර්තමානයේදී, කාර්මික ආරවුල් පනතට අනුව සේවකයන්ගේ සේවය අවසන් වූ අවස්ථාවන්හි, ඒ ක්‍රියාවලිය අවසන් කිරීම පිළිබඳ නඩු කටයුතු පමණක් කම්කරු විනිශ්චය අධිකාරියක් යටතේ සිදු කෙරෙනවා.\nසේවා නියුක්ත සේවකයන්ගේ සේවක අර්ථ සාධක අරමුදල, වැටුප්, වෙනත් සේවා කොන්දේසි හා තත්ත්වයන් පිළිබඳව වූ විවිධාකාර පනත්වල ඇති ප්‍රතිපාදනයන්ට හාම්පුතුන් එකඟ නොවන හෝ එම රෙගුලාසීන් කඩකරන අවස්ථාවකදී, නඩු පැවරීම මහේස්ත්‍රාත් අධිකරණයන් තුළ දී සිදු කරනු ලබනවා.\nමෙහිදී මතුවන ප්‍රධානතම ගැටලුව වන්නේ, දිවයින පුරා ක්‍රියාත්මක වන මහේස්ත්‍රාත් අධිකරණ 80ක පමණ නඩුකරයන් 16000කට අධික ප්‍රමාණයක් පවරනු ලැබ තිබීමයි.\nමේ හේතුවෙන් අගතියට පත් සේවකයින්ට යම් සාධාරණයක් ලබා ගැනීමට දීර්ඝ කාලයක් ගතවන බව ද, දැනට ඉතා සුළු ප්‍රමාණයක නඩු කටයුතු සිදුකරන, දිවයින පුරා ස්ථාපිත කම්කරු විනිශ්චය සභා 37 ක් වෙත මෙම නඩු කටයුතු පවරන්නේ නම්, අගතියට පත්වන පාර්ශවයට සධාරණයක් ඉටු කිරීම කඩිනම් කළ හැකි බව ද මෙහිදී වැඩිදුරටත් ප්‍රකාශ කෙරුණා.\nඑහෙයින්, මෙම පනත මඟින් එම නඩු කටයුතු කරගෙන යෑමේ බලතල කම්කරු විනිශ්චය සභාවල සභාපතිවරුන්ට පැවැරීම සිදුවන බවයි අවධාරණය කෙරුණේ.\nමීට පෙරද මෙලෙස කම්කරු විනිශ්චය සභාවන්ට පෙර කී බලය පැවරී තිබුණු අතර එමඟින් බොහෝ නඩු කටයුතු කඩිනමින් විසඳා ගත හැකි වූ බව ද, පසුව එම බලතල අහෝසි කෙරුණු බවද තවදුරටත් අනාවරණ වුණා.\nතවද, අනාගතයේදී සුවිශේෂී ආර්ථික තත්ත්වයන් මත යම් හෙයකින් කර්මාන්ත ශාලා වැසීයාමක් සිදු වුවහොත් සේව්‍යයා හා සේවකයා යන දෙපාර්ශවයම ආරක්ෂා කර ගැනීම සඳහා අවශ්‍ය ක්‍රියාමාර්ග කවරේද යන්න පිළිබඳව කම්කරු සමිති සමඟ සාකච්ඡා කිරීමට විෂය භාර අමාත්‍යවරයා විසින් පියවර ගන්නා බවයි මෙහිදී ප්‍රකාශ කළේ.\nමෙම පනත් කෙටුම්පත සඳහා අමාත්‍යාංශීය උපදේශක කාරක සභාවේ අනුමැතිය ලැබුණු අතර එය මීළඟ පාර්ලිමේන්තු සතියේදී විවාදයට ගැනෙන බව ද මෙහිදී අවධාරණය කළා.\nඉන් අනතුරුව, වර්තමානයේ විශාල අවධානයක් යොමු වී තිබෙන විදේශ රැකියා සඳහා විශේෂ පුහුණු වැඩසටහන් දිවයින පුරා පවත්වනු ලැබූවද, යාපනය දිස්ත්‍රික්කය තුළ එවැනි වැඩසටහන් ක්‍රියාත්මක නොවන බව ද උපදේශක කාරක සභාවේදී ප්‍රකාශ වී තිබෙනවා.\nඑබැවින්, භාෂා පුහුණු වැඩසටහන් යාපනය දිස්ත්‍රික්කය තුළ ක්‍රියාත්මක කිරීමට අවශ්‍ය කඩිනම් පියවර ගන්නා ලෙස විෂය භාර අමාත්‍යවරයා විසින් අදාළ බලධාරීන්ට උපදෙස් දෙනු ලැබුවා.\nවිෂය භාර අමාත්‍ය මනූෂ නානායක්කාරගේ විශේෂ ආරාධනයක් මත වරාය, නාවික හා ගුවන් සේවා අමාත්‍ය, නිමල් සිරිපාල ද සිල්වා ද, මෙම උපදේශක කාරක සභාවට සහභාගී වූ අතර, නියෝජ්‍ය කාරක සභා සභාපති අංගජන් රාමනාදන් සහ ජගත් පුෂ්පකුමාර යන පාර්ලිමේන්තු මන්ත්‍රීවරුන්ගේ සක්‍රීය දායකත්වයද මේ සඳහා ලැබී තිබෙනවා.\nමීට අමතරව කම්කරු අමාත්‍යාංශයේ සහ තවත් රාජ්‍ය ආයතන රැසක නිලධාරීහු පිරිසක් මෙම රැස්වීමට සහභාගී වී සිටියා.",
       "URL": "https://www.hirunews.lk/307306/කම්කරු-ගැටලු-කඩිනමින්-විසඳීමට-නව-පනතක්",
       "Category": "Local News",
       "Parent URL": "https://www.hirunews.lk/local-news.php?pageID=1091"
}