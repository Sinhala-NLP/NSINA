{
       "Source": "hirunews",
       "Timestamp": "Wednesday, 23 February 2022 - 11:00",
       "Headline": "සජබෙන් අධිභාරයට එරෙහිව පෙත්සමක් (වීඩියෝ)",
       "News Content": "පාර්ලිමේන්තුවට ඉදිරිපත් කර ඇති අධිභාර බදු පනත් කෙටුම්පතට එරෙහිව සමගි ජන බලවේගය අද (23) ශ්‍රේෂ්ඨාධිකරණය පෙත්සමක් ගොනු කළා.\nඑහි මහලේකම් පාර්ලිමේන්තු මන්ත්‍රී රංජිත් මද්දුම බණ්ඩාර ගොනු කළ පෙත්සමෙන් ඉල්ලා ඇත්තේ මෙම පනත් කෙටුම්පතේ ඇතැම් වගන්ති ආණ්ඩුක්‍රම ව්‍යවස්ථාවට පටහැනි යැයි තීන්දු කොට එය පාර්ලිමේන්තුවේ තුනෙන් දෙකක බහුතර ජන්දයෙන් සහ ජනමත විචාරණයකින් අනුමත විය යුතු බවට තීන්දුවක් ලබාදෙන ලෙසයි.\nඑහි වගඋත්තරකරු ලෙස නීතිපතිවරයා නම් කර තිබෙනවා. පෙත්සම්කරු කියා සිටියේ රජය විසින් පාර්ලිමේන්තුවට ඉදිරිපත් කර ඇති අධිභාර බදු කෙටුම්පත මගින් වාර්ෂිකව රුපියල් මිලියන 2000ට අධික ආදායමක් උපයන සමාගම් වලින් සියයට 25ක අධිභාර බද්දක් අය කිරීමට යෝජනා කර ඇති බවයි.\nසේවක අර්ථසාධක අරමුදල මෙන්ම සේවක සුභසාධන අරමුදල් සමහරක් ද මෙම බද්දට යටත් කර ඇතැයි පෙන්වා දෙන පෙත්සම්කරු එමගින් සේවක සුබසාධනයට දැඩි අගතියක් සිදුවන බව ද පෙන්වා දී තිබෙනවා.",
       "URL": "https://www.hirunews.lk/297797/සජබෙන්-අධිභාරයට-එරෙහිව-පෙත්සමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1339"
}