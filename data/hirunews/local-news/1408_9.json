{
       "Source": "hirunews",
       "Timestamp": "Friday, 21 January 2022 - 22:18",
       "Headline": "'මම යි මහින්ද යි අතර කිසිදු එකඟතාවක් තිබුණේ නැහැ' - කරු ගේ කතාවට රනිල්ගෙන් උත්තර",
       "News Content": "හිටපු කථානායක කරු ජයසූරිය විසින් පසුගිය දිනෙක සිදු කරන ලද ආන්දෝලනාත්මක ප්‍රකාශ සම්බන්ධයෙන් හිටපු අග්‍රාමාත්‍ය සහ එක්සත් ජාතික පක්ෂ නායක රනිල් වික්‍රමසිංහ මාධ්‍ය වෙත විශේෂ අදහස් දැක්වීමක් සිදු කර තිබෙනවා.\nහිටපු අග්‍රාමාත්‍යවරයා සඳහන් කරන්නේ, කථානායක කරු ජයසූරිය විසින් සිදු කරන ලද චෝදනා සම්බන්ධයෙන් තමන් මහත් විමතියකට මෙන්ම එම චෝදනා සම්පූර්ණයෙන් ම ප්‍රතික්ෂේප කරන බවයි.\nඑමෙන්ම, හිටපු කථානායකවරයාගේ ප්‍රකාශ සම්බන්ධයෙන් තමන් කතා කිරීමට සූදානම් හෝ කැමැත්තක් නැති බව පවසන එක්සත් ජාතික පක්ෂ නායකවරයා වැඩිදුරටත් අවධාරණය කරන්නේ, එහෙත් ඇතැම් කරුණු සම්බන්ධයෙන් කෘත්‍යාධිකාරි මණ්ඩලය ද දැනුවත් කළ යුතු බවයි.\nඑබැවින් අදාළ කාරණාවල මේ මොහොතේ වැදගත් වන කරුණුවලට පමණක් උත්තර දෙන බව ද හෙතෙම පවසනවා.\nහිටපු කථානායක කරු ජයසූරිය විසින් පවසන පරිදි 33 වසරක එල්. ටී.ටී.ඊ යුද්ධය පැවති සමයේ දී එක්සත් ජාතික පක්ෂය සහ ශ්‍රී ලංකා නිදහස් පක්ෂය අතර කිසිදු එකඟතාවක් නොතිබූ බවත්, එකඟතාවක් තිබුණේ නම්, පැවතියේ යුද්ධය නිමා කිරීම සහ ඊට විසඳුම් සෙවීම පිළිබඳ පමණක් බවයි.\nහිටපු කථානායකවරයා තමන්ගෙන් හෝ පක්ෂයෙන් අසා එවක පැවති රජයේ ඇමතිකම් ලබා ගත් බව තමන් නොදන්නා බව පවසන හිටපු අග්‍රාමාත්‍යවරයා කියා සිටින්නේ, ඒ සම්බන්ධයෙන් තමන් දැනගන්නා විටදී තමන් ඉන්දියාවේ සිටි බවයි.\nඑමෙන්ම කරු ජයසූරිය මහතා වෙත විශ්වාසභංග යෝජනාවක් පසුගිය රජයේ මන්ත්‍රීවරුන් එක්ව අත්සන් තැබීමට යොමු වූ බව පවසන චෝදනාව සම්බන්ධයෙන් ද එක්සත් ජාතික පක්ෂ නායකයා උත්තර ලබා දී තිබෙනවා.\nඔහු පවසන්නේ, එලෙස කිසිදු විරුද්ධත්වයක් එවක රජයෙන් කරු ජයසූරිය මහතා හට සිදු නොවූ බවයි.\nපාර්ලිමේන්තුවේ දී ගම්මිරිස් සහ මිරිස් කුඩුවලින් පහරදීමේ සිද්ධිය වත්මන් අගමැති මහින්ද රාජපක්ෂ සහ තමන් දැනුවත් ව සිදු වූ බවට කරු ජයසූරි‍ය මහතා විසින් සිදු කරන ලද ප්‍රකාශය සම්බන්ධයෙන් තමන් මහත් පුදුමයකට පත් වූ බව පැවසූ හිටපු අගමැති වැඩිදුරටත් කියා සිටියේ, එම චෝදනාව බරපතළ බවයි.\nතමන් හෝ වත්මන් අගමැතිවරයා අතර එම විනය විරෝධී සහ පාර්ලිමේන්තු සම්ප්‍රදායට පටහැනි ක්‍රියාව සම්බන්ධයෙන් කිසිදු දැනුවත් වීමක් නොමැති අතර, පසුව ඒ පිළිබඳව සොයා බැලීමට තිලක් මාරපනගේ ප්‍රධානත්වයෙන් යුතුව කමිටුවක් ද පත් කළ බවයි රනිල් වික්‍රමසිංහ මහතා පෙන්වා දෙන්නේ.\nකෙසේවෙතත්, එම වාර්තාව සම්බන්ධයෙන් තිලක් මාරපන විවිධ බලපෑම් සිදු කළ බව ද අසත්‍ය වන අතර, තමන් අග්‍රාමාත්‍ය ධුරයේ එකල සිටිය ද පොලිස් අමාත්‍යාංශය එවක ජනාධිපතිවරයා යටතේ පැවති බවත්, තමන් හට එසේ සිදු කිරීමට හෝ කිසිදු බලයක් නොමැති බවත් වැඩිදුරටත් අවධාරණය කළා.\nඑම සිදුවීම සම්බන්ධයෙන් පරීක්ෂණ වාර්තාව ඉදිරිපත් කිරීමට නියමිතව තිබිය දී අවසානාවන්ත ලෙසින් පාස්කු ත්‍රස්ත ප්‍රහාරයට ලක් වූ බව ද ඵු පෙන්වා දෙනවා.\nඑබැවින් තමන් සහ වත්මන් අගමැති සම්බන්ධයෙන් හිටපු කථානායකවරයා ප්‍රකාශ කර ඇති මෙම ප්‍රකාශ තරයේම ප්‍රතික්ෂේප කරන බව ද හිටපු අග්‍රාමාත්‍ය රනිල් වික්‍රමසිංහ ප්‍රකාශ කළා.",
       "URL": "https://www.hirunews.lk/294736/මම-යි-මහින්ද-යි-අතර-කිසිදු-එකඟතාවක්-තිබුණේ-නැහැ-කරු-ගේ-කතාවට-රනිල්ගෙන්-උත්තර",
       "Category": "Local News",
       "Parent URL": "https://www.hirunews.lk/local-news.php?pageID=1408"
}