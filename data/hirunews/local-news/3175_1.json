{
       "Source": "hirunews",
       "Timestamp": "Wednesday, 28 August 2019 - 18:49",
       "Headline": "සහරාන්ගේ තවත් කල්ලියක් ගැන තොරතුරු",
       "News Content": "මාවනැල්ල - මුරුතවෙල ප්‍රදේශයෙන් අත්අඩංගුවට ගනු ලැබූ ශ්‍රී ලංකා ජමාතේ ඉස්ලමික් සංවිධානයේ නායකයා බවට පැවසෙන 60 හැවිරිදි රෂීඞ් අක්බාර් නැමැත්තා සම්බන්ධයෙන් තොරතුරු රැසක් අනාවරණ වී තිබෙනවා.\nකොළඹ අපරාධ කොට්ඨාශය සඳහන් කළේ ජාතික තවුහිද් ජමාත් සංවිධානයේ නායක සහරාන් හෂීම් සමඟ සබඳතා පවත්වා ඇති ඔහු සහරාන් හෂීම්ගේ දෙවන කල්ලියේ නායකයා බවට අනාවරණ වී ඇති බවයි.\nපාස්කු ඉරිදා ප්‍රහාරය එල්ල කළ සහරාන් හෂීම්ගේ කල්ලිය මෙහෙයුම් ඒකකය බවත්, ශ්‍රී ලංකා ජමාතේ ඉස්ලමික් සංවිධානය ප්‍රහාරය සඳහා න්‍යායාත්මක දිරිගැන්වීම සිදු කර ඇති බවටයි  අනාවරණ වී ඇත්තේ.\nතහනම් සංවිධානවලට ආධාර අනුබල දීමේ චෝදනා මත ශ්‍රී ලංකා ජමාතේ ඉස්ලමික් සංවිධානයේ නායක බවට පැවසෙන රෂීඞ් අක්බාර් පසුගිය 25 වන දා කොළඹ අපරාධ කොට්ඨාශය මගින් අත්අඩංගුවට ගනු ලැබුවේ මාවනැල්ල - මුරුතවෙල ප්‍රදේශයෙන්.\nමේ අතර ත්‍රස්ත ක්‍රියාවලට සම්බන්ධ බවට සැකපිට අත්අඩංගුවට ගත් කිලිනොච්චිය - පලෙයි රෝහලේ අධිකරණ වෛද්‍ය නිලධාරි සින්නයියා සිවරූබන්, දෙමළ ඩයස්පෝරාව සමඟ ඉතා සමීප සබඳතා පවත්වා ඇති බවට අනාවරණ වී තිබෙනවා.\nකැනඩාව, ප්‍රංශය, මැලේසියාව, ජර්මනිය සහ  ඕස්ට්‍රේලියාව යන රටවල සිටින දෙමළ ඩයස්පෝරාවේ නියෝජිතයින් සමඟ සමීප සබඳතා පවත්වා ඇති ඔහු එල්.ටී.ටී.ඊ. සංවිධානයේ සාමාජිකයින් සමඟද කටයුතු කර ඇති බව සඳහන්.\nත්‍රස්ත විමර්ශන කොට්ඨාශය භාරයේ සිටින සැකකරු ලබාදුන් තොරතුරු මත පසුගිය 26 වනදා අවි ආයුධ ඇතුලූ පුපුරණ ද්‍රව්‍ය තොගයක් පලෙයි කරන්ඩි ප්‍රදේශයේ සඟවා තිබියදී පොලීසිය සොයාගනු ලැබුවා.\nඑම සොයාගත් අවි ආයුධ සහ පුපුරණ ද්‍රව්‍ය අතර ඒ.කේ. 47 වර්ගයේ ගිනි අවියක්, මැගසින් දෙකක්, ජීව පතොරොම් 120ක්, ජීව අත්බෝම්බ 11ක් සහ පී.ඊ. 10 වර්ගයේ පුපුරණ ද්‍රව්‍ය කිලෝ 10ක් ඇතුළත්.\nත්‍රස්ත විමර්ශන කොට්ඨාශයේ ජ්‍යෙෂ්ඨ ප්‍රකාශකයෙකු සඳහන් කළේ අත්අඩංගුවට ගත් පලෙයි රෝහලේ අධිකරණ වෛද්‍යවරයාගෙන් තවත් එවැනිම තොරතුරු රැසක් අනාවරණ කරගෙන ඇති බවයි.\nඒ ඔස්සේද පරීක්ෂණ දැනටමත් ආරම්භ කර තිබෙනවා.\nඑමෙන්ම එල්.ටී.ටී.ඊ සංවිධානය යළි ප්‍රතිසංවිධානය කිරීමට උත්සාහයක් දැරූ බවට සැකකරන පුද්ගලයෙකු ද කල්මුණේ - නට්පිටිමුණේ ප්‍රදේශයේදී ඊයේ අත්අඩංගුවට ගනු ලැබුවේ පොලිස් විශේෂ කාර්ය බලකාය මගින්.\nමොහු කල්මුණේ ප්‍රදේශයේම පදිංචි තිල්ලේනාදන් ආනන්දරාජ් නමැත්තෙකු බවට හඳුනාගෙන තිබෙනවා.\nමේ අතර නැගිටිවු දමිලයිනි, නොහොත් පිබිදෙව් දමිලයනි යන තේමාව යටතේ සංවිධාන කිීරීමට නියමිත එළුහ තමිල් වැඩසටහන ලබන සැප්තැම්බර් මස 16 වනදා පැවැත්වීමට නියමිත බවට තොරතුරු වාර්තාවනවා.\nඋතුර පළාත් හිටපු ප්‍රධාන අමාත්‍ය සී.වී. විග්නේෂ්වරන් මෙය සංවිධාන කර ඇති අතර, ඊයේ ඔහු යාපනය නල්ලූර් කෝවිලේ පැවැත්වෙන දේව පූජාවකටද සහභාගිවී ඇත්තේ ඊට ආශිර්වාද ලබාගැනීම සඳහායි.",
       "URL": "https://www.hirunews.lk/223148/සහරාන්ගේ-තවත්-කල්ලියක්-ගැන-තොරතුරු",
       "Category": "Local News",
       "Parent URL": "https://www.hirunews.lk/local-news.php?pageID=3175"
}