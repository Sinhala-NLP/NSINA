{
       "Source": "hirunews",
       "Timestamp": "Tuesday, 04 October 2016 - 18:17",
       "Headline": "වතු සේවක අර්බුදය විසඳන්න කැඳවූ කම්කරු ඇමතිගේ සාකච්ඡාවත් අසාර්ථකයි",
       "News Content": "දෛනික වැටුප රුපියල් 1000 දක්වා වැඩිකර දෙන ලෙස ඉල්ලන වතු කම්කරුවන් අද අටවන දිනටත් මාර්ග අවහිර කරමින් ප්‍රදේශ කිහිපයකදී විරෝධතාවයේ නිරතවුණා.\nඔවුන්ගේ ගැටළුවලට විසඳුම් ලබාදීමට කම්කරු අමාත්‍ය ඩබ්ලිව්.ඞී.ජේ සෙනෙවිරත්න කැඳවා තිබූ සාකච්ඡාවද අවසන් වුණේ විසඳුමකින් තොරවයි.\nඅද පස්වරුවේ පැවති මෙම සාකච්ඡාවට ලංකා කම්කරු කොංග්‍රසයේ නියෝජිතයන් මෙන්ම වතු හාම්පුතුන්ගේ සංගමයේ නියෝජිතයන් සහ වැවිලි කර්මාන්ත අමාත්‍ය නවීන් දිසානායක ද එක්ව සිටියා.\nමේ අතර අදත් මධ්‍යම පළාතේ මෙන්ම සබරගමුව පළාතේද දිස්ත්‍රික්ක කිහිපයක වතු සේවක විරෝධතා පැවැත්වුණා.\nමහනුවර, හාලිඇළ, බලන්ගොඩ, මස්කෙළිය සහ අවිස්සාවේල්ල ඇතුලූ ප්‍රදේශ කිහිපයක පැවති උද්ඝෝෂණ හේතුවෙන් මාර්ග කිහිපයක ගමනාගමන කටයුතුවලටද බාධා එල්ලවූ බවයි අප වාර්තාකරුවන් ප්‍රකාශ කළේ.\nවතු සේවකයන්ගේ ඉල්ලීම්වලට පූර්ණ සහය ලබාදෙන බව දෙමළ ප්‍රගතිශීලී සන්ධානයද  ප්‍රකාශ කළා.",
       "URL": "https://www.hirunews.lk/144449/වතු-සේවක-අර්බුදය-විසඳන්න-කැඳවූ-කම්කරු-ඇමතිගේ-සාකච්ඡාවත්-අසාර්ථකයි",
       "Category": "Local News",
       "Parent URL": "https://www.hirunews.lk/local-news.php?pageID=4851"
}