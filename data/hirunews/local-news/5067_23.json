{
       "Source": "hirunews",
       "Timestamp": "Friday, 29 April 2016 - 11:34",
       "Headline": "දඹුල්ලේ පොලිස් නිලධාරීන් 4 ක් ගෙදර",
       "News Content": "අවි පෙන්වා තර්ජනය කිරීමේ සිද්ධියක් සම්බන්ධයෙන් දඹුල්ල පොලිසියේ නිලධාරීන් 04 දෙනෙකුගේ වැඩ තහනම් කර තිබෙනවා.\nපොලිස් මාධ්‍ය ප්‍රකාශක කාර්යාලය සඳහන් කළේ උප පොලිස් පරීක්ෂකවරයෙකු, සැරයන්වරු දෙදෙනෙකු සහ කොස්තාපල්වරයෙකුගේ සේවය මෙලෙස අත්හිටුවා ඇති බවයි.\nපෙරේදා රාත්‍රියේ මෙම නිලධාරීන් 04 දෙනා සිවිල් ඇඳුමින් සැරසී දඹුල්ල ආර්ථික මධ්‍යස්ථානය ආසන්නයේ පිහිටි අවන්හලකට පැමිණ තිබෙනවා.\nඑහිදී කොස්තාපල්වරයා මත්පැන් බෝතලයක් මිලදී ගෙන ඇති අතර, ටික වේලාවකින් එම බෝතලය වෙනුවට වෙනත් වර්ගයක මත්පැන් බෝතලයක් ලබාදෙන ලෙස අවන්හල් හිමිකරුගෙන් ඉල්ලීමක් කර ඇති බව සඳහන්.\nඑම අවස්ථාවේ පොලිස් කොස්තාපල්වරයා සහ අවන්හල් හිමිකරු අතර, බහින්බස්වීමක් සිදුව තිබෙන බවයි පොලිසිය පවසන්නේ.\nඑහිදී යාබද අසුනක වාඩි වී සිටි උප පොලිස් පරීක්ෂකවරයා සිය රාජකාරී ගිනි අවිය පෙන්වා අවන්හල් හිමිකරුට තර්ජනය කර තිබෙනවා.\nපසුව එම ස්ථානයේ සිටි පිරිස ගැටුම සමථයකට පත්කර ඇති අතර, අවන්හල් හිමියා පොලිසියට පැමිණිලි කර ඇත්තේ තමන්ට අවි පෙන්වා තර්ජනය කළ බවටයි.\nසිද්ධිය සම්බන්ධයෙන් දඹුල්ල ප්‍රදේශයේ සහකාර පොලිස් අධිකාරීවරයෙකු යටතේ විමර්ශනයක් ආරම්භ කර ඇති අතර, විමර්ශන අවසන් වනතුරු මෙම පොලිස් නිලධාරීන් 04 දෙනාගේ වැඩ තහනමට ලක්කර ඇති බවයි වාර්තා වන්නේ.",
       "URL": "https://www.hirunews.lk/131999/දඹුල්ලේ-පොලිස්-නිලධාරීන්-4-ක්-ගෙදර",
       "Category": "Local News",
       "Parent URL": "https://www.hirunews.lk/local-news.php?pageID=5067"
}