{
       "Source": "hirunews",
       "Timestamp": "Saturday, 21 August 2021 - 14:30",
       "Headline": "ගැනුම්කරුවන් නොමැතිව ආර්ථික මධ්‍යස්ථානවල, එළවළු ගොඩගැසේ (වීඩියෝ)",
       "News Content": "දිවයින පුරා ඊයේ (20) රාත්‍රි 10 නිරෝධායන ඇදිරි නීතිය පැනවීමත් සමග මේ වන විට සෑම නගරයක්ම පාහේ පාළු ස්වභාවයක් ගෙන තිබෙනවා.\nමේ අතර, දිවයින පුරා ආර්ථික මධ්‍යස්ථානවලට ගොවීන් විසින් එළවළු තොග රැගෙන ආවත් ඒවා මිලදී ගැනීම සඳහා ගැනුම්කරුවන් දක්නට ලැබුණේ නැහැ.\nගැණුම්කරුවන් නොපැමිණීම හේතුවෙන් පෑලියගොඩ මැනිං වෙළදපළේ එළවළු තොග කිලෝ ලක්ෂ 15ක් පමණ ගොඩගැසී ඇති බව මැනිං පොදු වෙළදපළ හා ඒකාබද්ධ ආර්ථික මධ්‍යස්ථාන සංගමයේ භාණ්ඩාගාරික නිමල් අත්තනායක සදහන් කළා.\nදඹුල්ල ආර්ථික මධ්‍යස්ථානයට මේ වන විට ගොවීන් විශාල ප්‍රමාණයක් පැමිණ සිටිය ද ගැනුම්කරුවන්ගෙන් සියයට 90ක් පමණ පැමිණ නොමැති බව වෙළදුන් පවසනවා.\nකටුගස්තොට, මැණික්කුඹුර ආර්ථික මධ්‍යස්ථානයට ද අද විශාල වශයෙන් එළවළු තොග ලැබී තිබුණ ද ගැනුම්කරුවන් පැමිණ  සිටියේ නැහැ.\nපෑලියගොඩ මත්ස්‍ය වෙළද සංකීර්ණයේ කටයුතු ද අද සාමාන්‍ය පරිදි සිදුකෙරුණු අතර එහි තොග මිල ගණන්වල අඩුවක් දක්නට ලැබුණා.\nනුවරඑළිය ආර්ථික මධ්‍යස්ථානය අද දහවල් 12ට වසා දැමුණා.\nඅද දිනයේ එම ආර්ථික මධ්‍යස්ථානය සදහා එළවළු තොග පැමිණ නොමැති අතර ඊයේ දින පැමිණ ඉතිරි වූ එළවළු අද දිනයේ විකුණු බවයි වෙළදුන් සදහන් කළේ.\nකැප්පෙට්ටිපොළ ආර්ථික මධ්‍යස්ථානය අද දිනයේ වසා දමා තිබුණා.\nමේ අතර, වෙළද අමාත්‍ය ආචාර්ය බන්දුල ගුණවර්ධන පිටකොටුව තොග වෙළදසැල් නිරීක්ෂණය කිරීම සඳහා අද පෙරවරුවේ පැමිණියා.\nඑහිදී අමාත්‍යවරයා පිටකොටුව ප්‍රදේශයේ නාට්ටාමිවරුන් සමඟ කතාබහක ද නිරත වුණා.",
       "URL": "https://www.hirunews.lk/280263/ගැනුම්කරුවන්-නොමැතිව-ආර්ථික-මධ්‍යස්ථානවල-එළවළු-ගොඩගැසේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1740"
}