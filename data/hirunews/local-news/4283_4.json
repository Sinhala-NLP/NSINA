{
       "Source": "hirunews",
       "Timestamp": "Sunday, 08 October 2017 - 12:17",
       "Headline": "දකුණේ ඉන්ධන පිරවුම් හල් 5ක් කොල්ලකෑ පුද්ගලයින් දුරකථන ඇමතුමකින් කොටුවෙයි (ඡායාරූප)",
       "News Content": "පසුගිය දිනවල ගාල්ල හා මාතර ප්‍රදේශවල බෝගහගොඩ, පින්නදුව, දෙනිපිටිය, වැලිගම, කොටවිල යන ඉන්ධන පිරිහවුම්හල් 05ක් පුද්ගලයන් තිදෙනෙකු විසින් කොල්ලකනු ලැබුවා.\nපින්නදුවේ ඉන්ධනහල කොල්ලකෑම පිලිබඳ තොරතුරු ලබාගන්නා අවස්ථාවේදී ඉන්ධන පිරවුම්හල් සේවකයන් ලබාදුන් තොරතුරු ගවේශනය කිරීම මත මෙය හසුකර ගැනීමට අකුරැස්ස පොලිසියට හැකිවුණා.\nමෙම කොල්ලය සිදුකරන අවස්ථාවේදී එක් කොල්ලකරුවෙකුට දුරකථන ඇමතුමක් ලැබී තිබෙනවා.\nඒ අනුව එදින රාත්‍රියේ දුරකථන ඇමතුම ආ වේලාව ආසන්න වශයෙන් සටහන් කර ගනිමින් එම දුරකථන කුළුනෙන් පැමිණි ඇමතුම් සම්බන්ධයෙන් සොයා ගිය පොලිස් නිලධාරින් කොල්ලකරුවන්ට ඇමතුම දුන් පුද්ගලයා සොයාගෙන ඒ ඔස්සේ හඹාගොස් කොල්කරුවන් කොටුකර ගත්තා.\nඑම පුද්ගලයන් අහංගම ඉදුරන්නාවිල, පාංචාලිය කෝවිල කන්ද, දික්කුඹුර මලල්ගොඩපිටිය යන ප්‍රදේශවල පදංචිකරුවන් බව සඳහන්.\nමෙම කොල්ලකරුවන් කොග්ගල වෙළෙද කලාපයේ කලක් සේවය කර තිබෙන අතර එසේ මිතුදම පවත්වාගෙන ගොස් පසුව කණ්ඩායමක් ලෙස කොල්ලකෑමට පටන් ගෙන තිබෙනවා.\nඔවුන් තිදෙනාගෙන් මලල්ගොඩපිටිය දික්කුඹුර ප්‍රදේශයේදී අල්ලාගත් පුද්ගලයා නම ගිය අපරාධකරුවෙකු බව සඳහන්.\nඔහු මීට පෙර හමුදාවේ සේවය කළ අයෙක් වන අතර අපරාධ රැසකට සම්බන්ධ වී පොලිස් අත්අඩංගුවට පත් අයෙක්.\nඑම පුද්ගලයා කුලියට අවි ලබා දෙන අයෙකු වන අතර මංකොල්ල සැලසුම් කිරීමටද සුපිරි දක්ෂයෙකු වන බවයි පොලිසිය සඳහන් කළේ.\nඔහු සතුව තිබී සෙල්ලම් පිස්තෝලයක්, ගල්කටස් වර්ගයේ ගිනි අවියක්,යතුරු පැදියක් හා රුපියල් 21, 000 පමණ මුදල් ප්‍රමාණයක්ද පොලිසිය විසින් සොයාගෙන තිබෙනවා.\nහබරාදුව නිමල් අල්ගෙවත්ත",
       "URL": "https://www.hirunews.lk/172903/දකුණේ-ඉන්ධන-පිරවුම්-හල්-5ක්-කොල්ලකෑ-පුද්ගලයින්-දුරකථන-ඇමතුමකින්-කොටුවෙයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4283"
}