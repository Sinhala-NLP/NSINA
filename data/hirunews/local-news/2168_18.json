{
       "Source": "hirunews",
       "Timestamp": "Thursday, 04 February 2021 - 20:07",
       "Headline": "ශ්‍රී ලංකාවේ කොරෝනා ආසාදිතයන් 67000 ඉක්මවයි",
       "News Content": "ශ්‍රී ලංකාවේ කොරෝනා වෛරස් ආසාදිතයන් සංඛ්‍යාව 67000 ඉක්මවා තිබෙනවා.\nඒ තවත් ආසාදිතයන් 349 දෙනෙකු වාර්තාවීමත් සමගයි.\nඒ අනුව මෙරට සමස්ත ආසාදිතයන් සංඛ්‍යාව 67115ක්.\nමේ අතර කොරෝනා ආසාදිතයයන් 13 දෙනෙකු හඳුනාගැනුනු බලපිටිය - පරහගහතොට  ප්‍රදේශයේ ශ්‍රීපති මාවතේ අද පී.සී.ආර්. පරීක්ෂණ 175 ක් සිදුකළා.\nමතුවූ රෝග ලක්ෂණ මත පසුගියදා සිදුකළ පී.සී.ආර්. පරීක්ෂණයකදී පුද්ගලයින් දෙදෙනෙකුට වෛරසය ආසාදනය වී ඇති බවට හඳුනාගැනුනු අතර, ඔවුන් සමඟ විනෝද චාරිකාවට සහභාගිවූ තවත් පිරිසකට සහ ඔවුන්ගේ ආශ්‍රිතයන්ට සිදුකළ පී.සී.ආර්. පරීක්ෂණවලදී ආසාදිතයන් 11 දෙනෙකු හඳුනාගෙන තිබුණා.\nවෙන්නප්පුව - කඩවත මංසන්ධියේ ත්‍රිරෝද රථ ගාලේ රියදුරෙකුගේ දියණියකගේ සැමියාට කොරෝනා ආසාදනය වී ඇති බවට තහවුරු වී තිබුණද එම ත්‍රිරෝද රථ රියදුරු නිරෝධායනයට ලක් නොකළ බවට අදාළ ත්‍රිරෝද රථ ගාලේ සෙසු රියදුරන් චෝදනා කළා.\nමේ සම්බන්ධයෙන් වෙන්නප්පුව සෞඛ්‍ය වෛද්‍ය නිලධාරීවරයාගෙන් අප කළ විමසීමකදී සඳහන් කළේ සිදුකළ පරීක්ෂණවලදී අදාළ ත්‍රිරෝද රථ රියදුරු එම ආසාදිතයන්ගේ සමීප ආශ්‍රිතයෙකු නොවන බැවින් නිරෝධායනයට ලක් නොකළ බවයි.\nකෙසේ වෙතත් අනිද්දා ත්‍රිරෝද රථ රියදුරුටද  පී.සී.ආර්. පරීක්ෂණයක් සිදුකිරීමට නියමිත බව සෞඛ්‍ය වෛද්‍ය නිලධාරිවරයා කියා සිටියා.",
       "URL": "https://www.hirunews.lk/261670/ශ්‍රී-ලංකාවේ-කොරෝනා-ආසාදිතයන්-67000-ඉක්මවයි",
       "Category": "Local News",
       "Parent URL": "https://www.hirunews.lk/local-news.php?pageID=2168"
}