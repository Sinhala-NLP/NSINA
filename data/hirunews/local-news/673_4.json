{
       "Source": "hirunews",
       "Timestamp": "Monday, 12 December 2022 - 7:41",
       "Headline": "චෙන්නායි - යාපනය ගුවන් ගමන් වසර දෙකකට පසු අද යළි ඇරඹේ",
       "News Content": "යාපනය සහ ඉන්දියාවේ චෙන්නායි අතර අද (12) සිට යළි ගුවන් ගමන් ආරම්භ කිරීමට නියමිතයි.\nඒ, 2019 වසරේ දී කොරෝනා ව්‍යාප්තියත් සමඟ එම ගුවන් ගමන් තාවකාලිකව අත්හිටුවා වසර 2කට පසුවයි.\nඒ අනුව චෙන්නායි ගුවන්තොටුපලේ සිට මගීන් රැගත් පළමු යානය පෙරවරු 10යි 50ට යාපනය ජාත්‍යන්තර ගුවන්තොටුපළ වෙත ළඟාවීමට නියමත බවයි සිවිල් ගුවන් සේවා අධිකාරිය පවසන්නේ.\nඑම යානය පෙරවරු 11යි 50ට යලි චෙන්නායි බලා පිටත්ව යාමට නියමිතයි.\nසඳුදා, අඟහරුවාදා, බ්‍රහස්පතින්දා සහ සෙනසුරාදා දිනවල මෙම ගුවන් ගමන් ක්‍රියාත්මක බව ද සිවිල් ගුවන් සේවා අධිකාරිය පවසනවා.\nමේ අතර කටුනායක ගුවන් තොටුපළේ සිට කොළඹ දක්වා පැමිණෙන ගුවන් මගීන්ට දුම්රිය මගින් ප්‍රවාහන පහසුකම් සපයා දීම පිළිබඳව ප්‍රවාහන සහ ගුවන් සේවා අමාත්‍යවරුන්ගේ විශේෂ අවධානය යොමුවී තිබෙනවා.\nප්‍රවාහන, මහාමාර්ග සහ ජන මාධය අමාත්‍ය ආචාර්ය බන්දුල ගුණවර්ධන සහ වරාය නාවික හා සිවිල් ගුවන් සේවා අමාත්‍ය නිමල් සිරිපාල ද සිල්වා අතර විශේෂ හමුවක් ප්‍රවාහන හා මහාමාර්ග අමාත්‍යාංශයේ දී පැවැත්වුණා.\nවරාය, නාවික හා සිවිල් ගුවන් සේවා අමාත්‍යාංශය යටතේ පවතින කටුනායක බණ්ඩාරනායක ජාත්‍යන්තර ගුවන් තොටුපළ හා වරාය ආශ්‍රිතව ප්‍රවාහන හා මහාමාර්ග අමාත්‍යාංශය ක්‍රියාත්මක කරන ව්‍යාපෘතිවල ඉදිරි කටයුතු පිළිබඳ මෙහිදී සාකච්ජා කර තිබෙනවා.",
       "URL": "https://www.hirunews.lk/322469/චෙන්නායි-යාපනය-ගුවන්-ගමන්-වසර-දෙකකට-පසු-අද-යළි-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=673"
}