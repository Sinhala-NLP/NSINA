{
       "Source": "hirunews",
       "Timestamp": "Friday, 26 May 2017 - 16:03",
       "Headline": "ජනපතිගෙන් ඔස්ට්‍රේලියාවේ සිට පණිවුඩයක්",
       "News Content": "හදිසි ආපදා තත්ත්වය අසා තමන් බලවත් ශෝකයට පත්වූ බව ජනාධිපති මෛත්‍රීපාල සිරිසේන  ඕස්ට්‍රේලියාවේ සිට ට්විටර් පණිවුඩයක් නිකුත් කරමින් සඳහන් කර තිබෙනවා.\nවිපතට පත් ජනතාවට කඩිනම් සහන සලසන ලෙස ද ජනාධිපතිවරයා නිලධාරීන් වෙත උපදෙස් ද ලබාදුන් බවයි එහි වැඩිදුරටත් දැක්වෙන්නේ.\nඑසේම රත්නපුර දිස්ත්‍රික්කයේ ඇතිව තිබෙන ආපදා තත්වය හේතුවෙන් මේ වන විට පුද්ගලයින් 28 දෙනෙකු මියගොස් තිබෙනවා.\nආපදා කළමණාකරණ මධ්‍යස්ථානයේ සහකාර අධ්‍යක්ෂ ප්‍රදීප් කොඩිප්පිලි හිරු ප්‍රවෘත්ති අංශයට කියා සිටියේ තවත් 66 දෙනෙකු අතුරුදන්ව ඇති බවයි.\nමේ අතර, මාතර, මොරවක කන්ද නායයෑම හේතුවෙන් පුද්ගලයින් හතර දෙනෙකු මියගොස් තිබෙනවා.\nමාතර දිස්ත්‍රික් ලේකම් ප්‍රදීප් රත්නායක හිරු ප්‍රවෘත්ති අංශයට සදහන් කළේ සිද්ධියෙන් පුද්ගලයින් 16 දෙනෙකු මේ වනවිට අතරුදන්ව ඇති බවයි.\nනාය යෑම හේතුවෙන් මොරවක කන්දේ නිවාස 12 යටවී ඇති බව ද දිස්ත්‍රික් ලේකම්වරයා වැඩිදුරටත් සදහන් කළා.\nමේ අතර, කලටුවාව සහ ලබුගම ජල පවිත්‍රාගාරවලින් ජලය බෙදා හරින ප්‍රධාන නළ මාර්ගයට තුම්මෝදර ප්‍රදේශයේදී කන්දක් නාය යාම හේතුවෙන් ජල නළ මාර්ගවලට දැඩි අලාභ හානි සිදුවුණා.\nමේ හේතුවෙන් වග, කළුඅග්ගල, හංවැල්ල, ජල්තර, රනාල ආදී ප්‍රදේශවලට ජල සැපයුම අත්හිටු වූ බවයි ජාතික ජල සම්පාදන හා ජලාපවහන මණ්ඩලය සඳහන් කළේ.\nමේ හේතුවෙන් කඩුවෙල ප්‍රදේශ රැසකට අඩු පීඩනයෙන් ජලය සැපයෙනු ඇති.",
       "URL": "https://www.hirunews.lk/162222/ජනපතිගෙන්-ඔස්ට්‍රේලියාවේ-සිට-පණිවුඩයක්",
       "Category": "Local News",
       "Parent URL": "https://www.hirunews.lk/local-news.php?pageID=4497"
}