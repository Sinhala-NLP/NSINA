{
       "Source": "hirunews",
       "Timestamp": "Saturday, 14 January 2023 - 19:54",
       "Headline": "පොලිස්පති සමග කළ කතාව මැතිවරණ කොමිසම හෙළිකරයි (වීඩියෝ)",
       "News Content": "මැතිවරණ වියදම් නියාමනය කිරීම සඳහා ඉදිරිපත් කර ඇති පනත් කෙටුම්පත විවාදයට ගැනීම පිළිබඳ අවසන් තීරණය ගැනීමට ලබන බදාදා පාර්ලිමේන්තු කටයුතු පිළිබඳ කාරක සභාව රැස්වීමට තීරණය කර තිබෙනවා.\nපළාත් පාලන ආයතන සහ පළාත් සභා මැතිවරණ, මහ මැතිවරණය සහ ජනාධිපතිවරණයට අදාළ ඡන්ද විමසීම්වලදී අපේක්ෂකයින් විසින් දරනු ලබන වියදම් නියාමනය කිරීම සඳහා වූ පනත් කෙටුම්පතක් අධිකරණ, අමාත්‍ය විජයදාස රාජපක්ෂ පසුගිය දෙසැම්බර් මස 8 වැනිදා පාර්ලිමේන්තුවට ඉදිරිපත් කළා.\nඑහි දැක්වෙන්නේ, පළාත් පාලන ආයතන ඡන්ද විමසීමකදී නාමයෝජනා භාරදීමේ කාලසීමාව අවසන් වීමෙන් පසුව, එම ඡන්ද විමසීමට තරග කරන පිළිගත් දේශපාලන පක්ෂ, ස්වාධීන කණ්ඩායම් සහ වෙනත් අපේක්ෂකයින් විමසා මැතිවරණ කොමිෂන් සභාව විසින් ශ්‍රී ලංකා රුපියල් වලින් යම් මුදලක් නියම කරනු ලබන බවයි.\nඑම මුදල, ඡන්ද විමසීම පවත්වන බල ප්‍රදේශය තුළ ලියාපදිංචි මුළු ඡන්ද දායකයින් සංඛ්‍යාවෙන් ගුණ කිරීමෙන් ලැබෙන මුදල, අපේක්ෂකයෙකුට ශ්‍රී ලංකා රුපියල්වලින් වියදම් කළ හැකි බව, නව පනත් කෙටුම්පතෙන් දක්වා තිබෙනවා.\nමේ අතර, පැවැත්වීමට නියමිත පළාත් පාලන ආයතන ඡන්ද විමසීමේ ආරක්ෂාව සම්බන්ධයෙන් වූ සාකච්ඡාවක් මැතිවරණ කොමිසමේ සියලු‍ම සාමාජිකයින් සහ පොලිස්පතිවරයා අතර ඊයේ පැවැත්වුණේ, මැතිවරණ මහලේකම් කාර්යාලයේදීයි.\nමැතිවරණ කොමිසම පොලීසියට ගෙවීමට ඇති හිඟ මුදල් ගෙවනතුරු, පොලිසිය සහ පොලිස් විශේෂ කාර්ය බලකාය මැතිවරණ රාජකාරී සඳහා යෙදවිය නොහැකි බවට එම සාකච්ඡාවේදී පොලිස්පතිවරයා පැවසූ බවට පැතිර යන ප්‍රචාර අසත්‍යය බව, මැතිවරණ කොමිෂන් සභාවේ සභාපති නීතිඥ නිමල් පුංචිහේවා හිරු ප්‍රවෘත්ති වෙත ප්‍රකාශ කළා.",
       "URL": "https://www.hirunews.lk/325047/පොලිස්පති-සමග-කළ-කතාව-මැතිවරණ-කොමිසම-හෙළිකරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=602"
}