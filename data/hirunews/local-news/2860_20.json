{
       "Source": "hirunews",
       "Timestamp": "Tuesday, 10 March 2020 - 9:44",
       "Headline": "සමගි ජන බලවේගයේ හමුවක් අද පෙරවරුවේ",
       "News Content": "ඉදිරි මහමැතිවරණයට තරඟ කිරීම පිළිබද සාකච්ඡා කිරීම සඳහා සමගි ජන බලවේගයේ ඉහළ පෙළේ නියෝජිතයින් අතර අද පෙරවරුවේ හමුවක් සිදුව තිබෙනවා.\nඒ, ඇතුල්කෝට්ටේ - ඊ.ඩබ්ලිව්. පෙරේරා මාවතේ සමගි ජන බලවේගයේ ප්‍රධාන කාර්යාලයේදීයි.\nනාම යෝජනා සකස් කිරීම පිළිබදව එහිදී මූලික වශයෙන් සාකච්ඡා කළ බවයි සමගි ජන බලවේගයේ මන්ත්‍රීවරයෙකු හිරු ප්‍රවෘත්ති අංශයට සඳහන් කළේ.\nඑමෙන්ම, සිරිකොත පක්ෂ මූලස්ථානයේ ද අද සාකච්ඡා කිහිපයක් පවත්වා ඇති බව සඳහන්.\nමේ අතර, ඉදිරි මහමැතිවරණය සඳහා සමගි ජන බලවේගය සමඟ එක්වීම සම්බන්ධයෙන් එක්සත් ජාතික පක්ෂයේ ඇතැම් පිරිස් මෙතෙක් සිය තීරණය ප්‍රකාශ කර නොමැති අතර, ඒ පිළිබදව තවදුරටත් සාකච්ඡා පැවැත්වෙන බවයි වාර්තා වන්නේ.\nකෙසේ වෙතත්, සමගි ජන බලවේගය ප්‍රකාශ කළේ තවමත් ඔවුන් සමඟ එක්නොවූ එක්සත් ජාතික පක්ෂයේ නියෝජිතයින්ට  ඕනෑම අවස්ථාවක එම සන්ධානය සමඟ එක්වීමට ඉඩ පවතින බවයි.\nමේ අතර, පස්යාල ප්‍රදේශයේදී මාධ්‍යවේදීන් නැගූ ප්‍රශ්න කිහිපයකට පිළිතුරු ලබාදුන් හිටපු පාර්ලිමේන්තු මන්ත්‍රී සරත් ෆොන්සේකා කියා සිටියේ දුරකථනය ලකුණ ඔස්සේ සමගි ජන බලවේගය නමින් ඉදිරි මහමැතිවරණයට තරඟ කිරීමට එක්සත් ජාතික පක්ෂයේ බහුතරය මේ වන විටත් එකඟතාව පළ කර ඇති බවයි.",
       "URL": "https://www.hirunews.lk/236191/සමගි-ජන-බලවේගයේ-හමුවක්-අද-පෙරවරුවේ",
       "Category": "Local News",
       "Parent URL": "https://www.hirunews.lk/local-news.php?pageID=2860"
}