{
       "Source": "hirunews",
       "Timestamp": "Wednesday, 16 February 2022 - 11:51",
       "Headline": "සහරාන්ගේ බිරිඳ CIDයට",
       "News Content": "අධිකරණය ලබාදුන් අවසරය අනුව, සහරාන්ගේ බිරිඳගෙන් අපරාධ පරීක්ෂණ දෙපාර්තමේන්තුව පැය 6ක ප්‍රකාශයක් ලබාගෙන තිබෙනවා.\nසහරාන් හෂීම්ගේ බිරිඳගෙන් ප්‍රකාශ සටහන් කර ගැනීමට අධිකරණය ඉකුත් 10 වැනි දා අපරාධ පරීක්ෂණ දෙපාර්තමේන්තුවට අවසර ලබා දුන්නා.\nඒ පාස්කු ප්‍රහාරයේ විමර්ශන වාර්තා සම්බන්ධයෙන් අපරාධ පරීක්ෂණ දෙපාර්තමේන්තුව අද කුලියාපිටිය මහේස්ත්‍රාත් අධිකරණය හමුවේ ඊට අදාළව කරුණු දැක්වූ අවස්ථාවේදීයි.\nසහරාන් හෂීම්ගේ බිරිඳ වන ෆාතිමා හාදියා මේ වනවිට රක්ෂිත බන්ධනාගාරගත කර සිටිනවා.\nනඩුව යළි මාර්තු 4 වනදා කැඳවනු ඇති.\nමෙහිදී අපරාධ පරීක්ෂණ දෙපාර්තමේන්තුවේ කරුණු දක්වමින් සඳහන් කළේ 2019 ජනවාරි 16 වනදා වනාතවිල්ලුව අවි පුහුණු ස්ථානය සහ අවි ආයුධ සොයා ගැනීම සම්බන්ධයෙන් අත්අඩංගුවට ගත් සැකකරුවන්ගෙන් ලද තොරතුරු අනුව සහරාන්ගේ බිරිඳගෙන් නිලධාරින් 5 දෙනෙකු පමණක් ගොස් ප්‍රකාශ සටහන් කරගෙන තිබූ බවයි.\nවිමර්ශන අනුව එදිනම රාත්‍රියේ සහරාන් පැමිණ බිරිඳ සහ පුලස්තිනි නොහොත් සාරා ජෙස්මින් කැටුව ගොස් තිබූ බව අනාවරණ වූ බව ද අපරාධ පරීක්ෂණ දෙපාර්තමේන්තුව ප්‍රකාශ කළා.\nඒ පිළිබඳ හඹායාම් සිදු කිරීමට එවක අපරාධ පරීක්ෂණ දෙපාර්තමේන්තුවේ උසස් නිලධාරින් උපදෙස් ලබා දුන්නේ නම් සහරාන් එදිනම අත්අඩංගුවට ගැනීමට හැකියාව තිබූ බවයි අපරාධ පරීක්ෂණ දෙපාර්තමේන්තුව අධිකරණය හමුවේ සඳහන් කළේ.\nසහරාන් අත්අඩංගුවට ගත්තේ නම් අප්‍රේල් 21 සිදු වූ ප්‍රහාරය වළක්වා ගැනීමට හැකිව තිබූ බව ද එහිදී ප්‍රකාශ වුණා.\nඉදිරි විමර්ශන පිලිබඳ පැහැදිලි කළ අපරාධ පරීක්ෂණ දෙපාර්තමේන්තුව දැනට වැලිකඩ බන්ධනාගාරයේ රඳවා සිටින සහරාන්ගේ බිරිඳගෙන් ප්‍රකාශ ලබා ගැනීමට අවසර ඉල්ලා සිටි අතර ඒ අනුව, පෙබරවාරි 12 වනදා සිට 25 වනදා තෙක් ඊට අවසර ලබාදීමට කුලියාපිටිය මහේස්ත්‍රාත් ජනනි විජේතුංග නියෝග කළා.\nමේ අතර, වඳ සැත්කම් කළ බවට වන චෝදනා මත අනිවාර්ය නිවාඩු යැවූ තමන්ට, හිඟ වැටුප් හා දීමනා ලබාදෙන ලෙස නියම කරන්නැයි ඉල්ලා කුරුණෑගල ශික්ෂණ රෝහලේ වෛද්‍ය සාෆි ෂිහාබ්දීන් ගොනුකළ රීට් පෙත්සමක්, සලකා බැලීම සඳහා ලබන 17 කැඳවීමට අභියාචනාධිකරණය නියම කළා.\nඒ අදාළ පෙත්සම සෝභිත රාජකරුණා සහ ධම්මික ගනේපොල යන අභියාචනාධිකරණ විනිසුරු මඩුල්ල හමුවේ අද කැඳවූ අවස්ථාවේදීයි.\nඑහිදී පෙත්සමේ වගඋත්තරකරුවන් වෙනුවෙන් පෙනී සිටි අතිරේක සොලිසිටර් ජනරාල් සුමති ධර්මවර්ධන සඳහන් කළේ මෙම පෙත්සම සහ ඊට අදාළ ලියකියවිලි තමන්ට ඊයේ දිනයේ ලැබුණු බැවින් ඒවා අධ්‍යයනය කිරීම සඳහා කල් ලබාදෙන ලෙසයි.",
       "URL": "https://www.hirunews.lk/297157/සහරාන්ගේ-බිරිඳ-cidයට",
       "Category": "Local News",
       "Parent URL": "https://www.hirunews.lk/local-news.php?pageID=1353"
}