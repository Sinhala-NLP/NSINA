{
       "Source": "hirunews",
       "Timestamp": "Friday, 16 June 2017 - 18:51",
       "Headline": "කුමන්ත්‍රණය ගැන විග්නේෂ්වරන් හෙළි කරයි - දෙමළ සන්ධානය තවමත් ඉවත් කිරීමේ තීරණයක",
       "News Content": "උතුරු පළාත් ප්‍රධාන අමාත්‍ය සී.වී.විග්නේෂ්වරන්ට එරෙහිව ඉදිරිපත් වී ඇති විශ්වාසභංග යෝජනාවට විරෝධය පළ කරමින් අද උතුරු පළාතේ ක්‍රියාත්මක වූ හර්තාලයෙන් එම ප්‍රදේශවල ජනතාවගේ ජන ජීවිතයට බලපෑම් එල්ල වුණා.\nයාපනය, මුලතිව් සහ කිලිනොච්චි දිස්ත්‍රික්කවල කඩසාප්පු බොහොමයක් වසා දමා තිබූ අතර, පොදු ප්‍රවාහන සේවාද අඩාලව පැවති බවයි හිරු වාර්තාකරුවන් සඳහන් කළේ.\nකිලිනොච්චි නගරයේද අද පෙරවරු කාලයේ කඩසාප්පු වසා දමා හර්තාල් ව්‍යාපාරය දියත් කෙරුණත්, අද දහවල් වනවිට වෙළඳසැල් විවෘත කර තිබූ බවයි හිරු වාර්තාකරු සඳහන් කළේ.\nඑමෙන්ම, ප්‍රදේශවාසීන් සහ සිවිල් සංවිධාන කිහිපයක නියෝජිතයින් කිලිනොච්චි පොදු වෙළඳපොල ඉදිරිපිටදී විශ්වාසභංග යෝජනාවට විරෝධය පළ කරමින් විරෝධතාවක් පැවැත්වුණා.\nඑසේම මෙම යෝජනාවට එරෙහිව වව්නියාව නගරයේ හා අවට කළු කොඩි ද ඔසවා තිබූ අතර, විරෝධතාවක් සංවිධාන කර තිබුණේ වව්නියාව බස් නැවතුම්පොල ඉදිරිපිටදීයි.\nමේ අතර, උතුරු පළාත් ප්‍රධාන අමාත්‍යවරයාට එරෙහිව ඉදිරිපත් කර විශ්වාසභංග යෝජනාවට විරෝධය පළ කරමින් දෙමළ ජනතා සභාව යාපනය නල්ලූර් කෝවිල ඉදිරිපිට විරෝධතාවක නිරත වුණා.\nපසුව ඔවුන් නල්ලූර් පන්සල පාරේ පිහිටි ප්‍රධාන අමාත්‍යවරයාගේ කාර්යාලය වෙත ගොස් ඔහුට සහය පළ කරමින් රැඳී සිටියා.\nඉන් අනතුරුව පිටතට පැමිණි උතුරු පළාත් ප්‍රධාන අමාත්‍ය සී.වී.විග්නේෂ්වරන් මෙලෙස ඔවුන් ආමන්ත්‍රණය කළා.\nඔහු කියා සිටියේ තමාව ඉවත් කිරීමේ කුමන්ත්‍රණයක් ද පවතින බවයි.\nඋතුරු පළාත් ප්‍රධාන අමාත්‍යවරයා ධුරයෙන් ඉවත් කරන ලෙස ඉල්ලා පළාත් සභාවේ ආණ්ඩු පක්ෂයේ මන්ත්‍රීවරුන් 17 දෙනෙකු ඇතුළු මන්ත්‍රීවරුන් 21 දෙනෙකු දිවුරුම් ප්‍රකාශ මගින් පළාත් ආණ්ඩුකාරවරයා වෙත මෙම විශ්වාසභංග යෝජනාව ඉදිරිපත් කළේ පෙරේදා දිනයේදීයි.\nඒ, දූෂණ චෝදනා මත උතුරු පළාත් සභාවේ අමාත්‍යවරුන් දෙදෙනෙකුට එම ධුරවලින් ඉවත්වන ලෙසටත්, තවත් අමාත්‍යවරුන් දෙදෙනෙකු මසක අනිවාර්ය නිවාඩු ගැන්වීමටත් ප්‍රධාන අමාත්‍යවරයා ගෙන ඇති තීරණයට විරෝධය පළ කරමින්.\nකෙසේ වෙතත්, මෙම විශ්වාසභංග යෝජනාවට විරෝධය පළ කරමින් දෙමළ ජාතික සන්ධාන උතුරු පළාත් සභා මන්ත්‍රී එම්.කේ.සිවාජිලිංගම් ඇතුළු මන්ත්‍රීවරුන් පිරිසක් ඊයේ උතුරු පළාත් ආණ්ඩුකාරවරයා වෙත තවත් යෝජනාවක් ඉදිරිපත් කළා.\nඒ, පළාත් ප්‍රධාන අමාත්‍යවරයා තවදුරටත් එම තනතුරේ රැඳී සිටිය යුතු බව පවසමින්.\nමේ අතර, උතුරු පළාත් සභාවේ උද්ගතව ඇති තත්ත්වය සම්බන්ධයෙන් දෙමළ ජාතික සන්ධානයේ මාධ්‍ය ප්‍රකාශක පාර්ලිමේන්තු මන්ත්‍රී එම්.ඒ.සුමන්දිරන් අද මාධ්‍ය වෙත මෙලෙස අදහස් පළ කර සිටියා.\nඔහු සදහන් කළේ උතුරු පළාත් ප්‍රධාන අමාත්‍යවරයා ඉවත් කිරීමට මෙම විශ්වාසභංග යෝජනාව ඉදිරිපත් කළ බවයි.\nඋතුරු පළාත් ප්‍රධාන අමාත්‍යවරයාට එරෙහිව ඉදිරිපත් වූ විශ්වාසභංග යෝජනාවේ වත්මන් තත්ත්වය සම්බන්ධයෙන් දැන ගැනීම සඳහා හිරු ප්‍රවෘත්ති අංශය දුරකථනය ඔස්සේ පළාත් ආණ්ඩුකාර රෙජිනෝල්ඩ් කුරේ සම්බන්ධ කර ගත්තා.\nආණ්ඩුකාරවරයා කියා සිටියේ ඉදිරියේදී උතුරු පළාත් සභාවේ මහඇමති ධුරය සම්බන්ධයෙන් දැනුම් දිය හැකි බවයි.",
       "URL": "https://www.hirunews.lk/163720/කුමන්ත්‍රණය-ගැන-විග්නේෂ්වරන්-හෙළි-කරයි-දෙමළ-සන්ධානය-තවමත්-ඉවත්-කිරීමේ-තීරණයක",
       "Category": "Local News",
       "Parent URL": "https://www.hirunews.lk/local-news.php?pageID=4466"
}