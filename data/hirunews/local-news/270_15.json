{
       "Source": "hirunews",
       "Timestamp": "Wednesday, 14 June 2023 - 8:28",
       "Headline": "රඹුක්කන වෙඩි තැබීමක්",
       "News Content": "මෙරට තුල අපරාධ ක්‍රියා වාර්තා වීමේ ඉහළයාමක් පෙන්නුම් කරන බව ශ්‍රී ලංකා නීතිඥ සංගමය පවසනවා.\nනිවේදනයක් නිකුත් කරමින් එම සංගමය පෙන්වා දෙන්නේ පොලිස් අත්අඩංගුවේ සිටියදී සැකකරුවන් කිහිපදෙනෙකු මියයාමේ සිද්ධීන් කිහිපයක් ද ආසන්න කාලසීමාව තුල වාර්තා වී ඇති බවයි.\nසැකකරුවෙකුට අත්අඩංගුවේ සිටියදී අනවශ්‍ය බලපෑම් කිරීමට කිසිවෙකුට නෛතික පදනමක් නොමැති බව පෙන්වා දෙන ශ්‍රී ලංකා නීතිඥ සංගමය වැඩිදුරටත් පවසන්නේ පවතින ප්‍රවණතාවයන් පිළිබඳව දැඩි අවධානයෙන් පසුවන බවයි.\nමේ අතර, රඹුක්කන - කෑගල්ල මාර්ගයේ සුජාත විදුහල ඉදිරිපිටදී අණ නොතකා ධාවනය කළ යතුරුපැදියකට පොලීසිය වෙඩි තැබීමේ සිද්ධියෙන් පසු බජන් නමැති මත්ද්‍රව්‍ය ජාවාරම්කරු අත්අඩංගුවට ගෙන තිබෙනවා.\nඅද අලුයම පොලිස් නිලධාරින් පිරිසක් මෙම මාර්ගයේ රැදී සිට ඇත්තේ මෙම සැකකරු මත්ද්‍රව්‍ය තොගයක් ප්‍රවාහනය කරන බවට ලද බුද්ධි තොරතුරකට අනුවයි.\nඑම අවස්ථාවේ යතුරු පැදි දෙකක් ධාවනය කරමින් තිබූ අතර එක් යතුරු පැදියක පුද්ගලයෙකු සහ අනෙක් යතුරුපැදියේ දෙදෙනෙකු ගමන් කරමින් සිටියා.\nමුලින් පැමිණි යතුරුපැදිකරුට පොලිස් මාර්ග බාධකය අසලදී නැවැත්වීමට සංඥා කළත්, ඔහු අණ නොතකා ධාවනය කර තිබෙනවා. එහිදී පොලීසිය ඔහුට වෙඩි තැබූ අතර, එම පුද්ගලයා කෑගල්ල රෝහලට ඇතුළත් කෙරුණේ වම් අතට සහ වම් පාදයට තුවාල සිදුවීම හේතුවෙන්.\nඑම අවස්ථාවේ අනෙක් යතුරුපැදියේ සිටි පුද්ගලයන් දෙදෙනා පලායාමට උත්සාහ කර ඇති අතර ඔවුන් පොලීසියෙන් අත්අඩංගුවට ගෙන තිබෙනවා.\nපසුව සිදුකළ මූලික පරීක්ෂණවලදී අනාවරණ වූයේ එලෙස අත්අඩංගුවට ගත් දෙදෙනාගෙන් එක් අයෙක් බජන් නමැති මත්ද්‍රව්‍ය ජාවාරම්කරු බවයි.",
       "URL": "https://www.hirunews.lk/337880/රඹුක්කන-වෙඩි-තැබීමක්",
       "Category": "Local News",
       "Parent URL": "https://www.hirunews.lk/local-news.php?pageID=270"
}