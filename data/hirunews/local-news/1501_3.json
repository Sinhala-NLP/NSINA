{
       "Source": "hirunews",
       "Timestamp": "Saturday, 11 December 2021 - 19:13",
       "Headline": "එළවළු අර්බුදය තවත් උග්‍ර වන ලකුණු - කිරිපිටි හිඟයටත් විසඳුම් නැහැ  (වීඩියෝ)",
       "News Content": "මේ වනවිට වෙළඳපොල තුළ පවතින එළවළු හිඟය එළඹෙන උත්සව සමයේදී තවත් තීව්‍ර වනු ඇති බව සමස්ත ලංකා විශේෂිත ආර්ථික මධ්‍යස්ථාන එකමුතුව පවසනවා.\nඑසේම, ලබන අප්‍රේල් මාසය වනවිට රට ආහාර හිඟයකට මුහුණ දෙනු ඇති බවට ශ්‍රී ජයවර්ධනපුර විශ්වවිද්‍යාලයේ ස්වභාවික සම්පත් පිළිබඳ මහාචාර්ය මෙත්තිකා විතානගේ අනතුරු අඟවනවා.\nමේ වනවිට ආර්ථික මධ්‍යස්ථාන වෙත ලැබෙන එළවළු තොග පහත වැටීමත් සමඟ යළිත් වරක් එළවළු මිල ගණන් ඉහළ ගොස් ඇති බවයි ඒවායේ කළමනාකරණ භාරයන් ප්‍රකාශ කළේ.\nඒ අනුව නුවරඑලිය ආර්ථික මධ්‍යස්ථානයට ලැබෙන එළවළු 60% කින් පමණ පහත වැටී ඇති අතර, තඹුත්තේගම ආර්ථික මධ්‍යස්ථානයට අද ලැබී ඇත්තේ 20% ක පමණ එළවළු තොගයක් පමණයි.\nදඹුල්ල ආර්ථික මධ්‍යස්ථානයට ලැබෙන එළවළු තොග 15% කට පමණක් සීමා වද්දී, මැනිං වෙළඳපොලට ලැබී ඇත්තේ 25% ක පමණ එළවළු තොගයක්.\nරසායනික පොහොර සහ පලිබෝධ නාශක නොමැති වීම හේතුවෙන් ගොවීන්ගේ අස්වනු ආර්ථික මධ්‍යස්ථානවලට නොලැබීම යාම නිසා උත්සව සමයේදී එළවළු හිඟයකට මුහුණදීමට සිදුවනු ඇති බවයි සමස්ත ලංකා විශේෂිත ආර්ථික මධ්‍යස්ථාන එකමුතුව කියා සිටියේ.\nඑළවළු වෙළඳුන් කියා සිටියේ තොග ප්‍රමාණවත් පරිදි නොලැබීම හේතුවෙන් මිල ඉහළ යෑමත් සමඟ තම ව්‍යාපාරයද අර්බුදයකට ලක්ව ඇති බවයි.",
       "URL": "https://www.hirunews.lk/290715/එළවළු-අර්බුදය-තවත්-උග්‍ර-වන-ලකුණු-කිරිපිටි-හිඟයටත්-විසඳුම්-නැහැ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1501"
}