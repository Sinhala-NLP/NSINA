{
       "Source": "hirunews",
       "Timestamp": "Friday, 29 July 2022 - 13:00",
       "Headline": "දරුවන් දස දෙනෙකුගෙන් එක් අයෙකුගෙන් ආවේගශීලි හැසිරීම්",
       "News Content": "ශ්‍රී ලංකාව මුහුණදෙන ආර්ථික අර්බුදය හමුවේ මෙරට දරුවන් දස දෙනෙකුගෙන් එක් අයෙකු ආවේගශීලි හැසිරීම් පෙන්නුම් කරන බව සේව් ද චිල්ඩ්රන් සංවිධානය පවසනවා.\nඒ, ඔවුන් විසින් පසුගිය ජුනි මාසයේ මෙරට දිස්ත්‍රික්ක 09 ක් ආවරණය වන පරිදි සිදුකරන ලද සමීක්ෂණයක ප්‍රතිඵලවලට අනුවයි.\nසමීක්ෂණය සඳහා පවුල් 2300 ක් යොදාගෙන ඇති අතර, එහිදී අනාවරණ වී ඇති තවත් කරුණක් වන්නේ සමීක්ෂණයට ලක්වූ පවුල් තුනෙන් එකක දරුවන්ගේ ක්‍රියා කලාපය අයහපත් ආකාරයෙන් වෙනසකට ලක්ව ඇති බවයි.\nගෑස්, විදුලිය, ඉන්ධන මෙන්ම ආහාර ද්‍රව්‍යවල මිල ගණන් ඉහළ යෑමත් සමඟ දරුවන්ද පීඩනයකින් සිටින බව සමීක්ෂණයේ දී හෙලිව තිබෙනවා.\nඑය දරුවන්ට අයහපත් ලෙස බලපෑම් එල්ල කර ඇති බවයි සේව් ද චිල්ඩ්රන් සංවිධානය පෙන්වා දෙන්නේ.\nසමීක්ෂණයේදී දරුවන්ගෙන් පස් දෙනෙකුගෙන් එක් අයෙකුගේ නිදා ගැනීමේ රටාවන් වෙනසකට භාජනය වී ඇති බව ද හඳුනාගෙන තිබෙනවා.\nඒ සමඟ දරුවන්ගේ චර්යා රටාවේ වෙනසක් ද සිදුව ඇති අතර, ප්‍රධාන වශයෙන්ම දරුවන්ගේ මානසික සෞඛ්‍යයට ඉන් බලපෑම් එල්ල කර ඇති බව සඳහන්.",
       "URL": "https://www.hirunews.lk/311286/දරුවන්-දස-දෙනෙකුගෙන්-එක්-අයෙකුගෙන්-ආවේගශීලි-හැසිරීම්",
       "Category": "Local News",
       "Parent URL": "https://www.hirunews.lk/local-news.php?pageID=983"
}