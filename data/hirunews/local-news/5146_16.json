{
       "Source": "hirunews",
       "Timestamp": "Tuesday, 01 March 2016 - 19:11",
       "Headline": "LTTE   සැකකරුවන් තවමත් කෑම නොකයි",
       "News Content": "සිය නඩු කටයුතු කඩිනම් කරන ලෙස ඉල්ලා වැලිකඩ රිමාන්ඩ් බන්ධනාගාරයේ එල්.ටී.ටී.ඊ. රැඳවියන් 13 දෙනෙකු මීට සතියකට පෙර ආරම්භ කළ ආහාර වර්ජනය තවදුරටත් ක්‍රියාත්මකයි.\nඊට සහය පළ කරමින් තවත් සැකකරුවන් 63 දෙනෙකු අද දිනයේ පමණක් ආහාර වර්ජනයට එක්ව සිටින බවයි බන්ධනාගාර මාධ්‍ය ප්‍රකාශක තුෂාර උපුල්දෙනිය කියා සිටියේ.\nමේ අතර, දේශපාලන සිරකරුවන් නිදහස් කර ගැනීමේ ජාතික ව්‍යාපාරයද අද කොළඹ දී මාධ්‍ය හමුවක් කැඳවා තිබුණා.\nඊට එක්වෙමින් ලංකා ගුරු සංගමයේ ප්‍රධාන ලේකම් ජෝශප් ස්ටාලින් සහ දේශපාලන සිරකරුවන් නිදහස් කර ගැනීමේ ජාතික ව්‍යාපාරයේ නීතිඥ සේනක පෙරේරා  කියා සිටියේ කඩිනමින් මෙම සිරකරුවන් නිදහස් කිරීමට පියවර ගත යුතු බවයි.\nමේ අතර, දුෂණ විරෝධී පෙරමුණ අද කොළඹ දී කැඳවා තිබූ මාධ්‍ය හමුවේදී 2012 වසරේදී වැලිකඩ බන්ධනාගාරයේ සිදුවු ගැටුමකදී එහි රැඳවියන් පිරිසක් මියයාම සම්බන්ධයෙන් අදහස් පළ වුණා.\nඑම පෙරමුණේ සභාපති පූජ්‍ය උලපනේ සුමංගල හිමියන් සඳහන් කළේ මීට අදාළව සිදුකළ පරීක්ෂණවල වාර්තා වහා ප්‍රසිද්ධියට පත් කළ යුතු බවයි.",
       "URL": "https://www.hirunews.lk/127541/ltte-සැකකරුවන්-තවමත්-කෑම-නොකයි",
       "Category": "Local News",
       "Parent URL": "https://www.hirunews.lk/local-news.php?pageID=5146"
}