{
       "Source": "hirunews",
       "Timestamp": "Monday, 19 October 2020 - 7:17",
       "Headline": "විස්සයි විස්ස ක්‍රිකට් ඉතිහාසය අලුතින් ලියවූ IPL පිටියේ සුපිරි තරඟය (වීඩියෝ)",
       "News Content": "ඉන්දීය ප්‍රිමිය ලීග් තරඟාවලියේ ඊයේ (18) පැවති තරඟ දෙක ජයගන්නට කොල්කටා නයිට් රයිඩර්ස් සහ කිංග්ස් ඉලෙවන් පන්ජාබ් කණ්ඩායම් සමත් වුණා.\nමෙම තරඟ දෙකේම ජය සුපිරි පන්දුවාරයකින් තීරණය වීම විශේෂත්වයක්.\nකොල්කටා නයිට් රයිඩර්ස් සහ සන්රයිසස් හයිද්‍රබාද් අතර තරඟයේ කණ්ඩායම් දෙකම ලකුණු 163 බැගින් ලබාගැනීම හේතුවෙන් සුපිරි පන්දුවාරයක් දක්වා තරඟය රැගෙන යාමට සිදු වුණා.\nසුපිරි පන්දුවාරයේ පළමුව පන්දුවට පහරදුන් හයිද්‍රබාද් කණ්ඩායම ලකුණු පන්දු 03ක් තුල කඩුලු 02ක් දැවී ලබා ගත්තේ ලකුණු 02ක් පමණයි.\nකොල්කටා කණ්ඩායමට සුපිරි පන්දුවාරයේදී හිමිවූ ලකුණු 03ක ඉලක්කය පහසුවෙන් සපුරා ගනිමින් තරඟයේ ජය ඔවුන් සතුකරගත්තා.\nමුම්බායි ඉන්දියන්ස් කණ්ඩායම සහ කිංග්ස් ඉලෙවන් පන්ජාබ් අතර තරඟයේදී ද ජයග්‍රාහකයින් තීරණය කරනු ලැබුවේ ද සුපිරි පන්දුවාරයකින් වීම විශේෂත්වයක්.\nඑම තරඟයේදී කණ්ඩායම දෙකම ලකුණු 176 බැගින් ලබාගෙන ලකුණු සම තත්ත්වයේ පසු වුණා.\nඑහිදී සුපිරි පන්දුවාරයේ පමුව පන්දුවට පහරදුන් පන්ජාබ් පිළට ලබා ගැනීමට හැකි වුයේ ලකුණු 05ක් පමණයි.\nසුපිරි පන්දු වාරයේ දී ලකුණු 06ක ඉලක්කයක් හිමිවූ මුම්බායි පිලට එම ඉලක්කය පසු කර යාමට පන්ජාබ් පන්දු යවන ක්‍රීඩක මොහොමඩ් ෂමි ඉඩ\nලබා නොදුන්නේ මුම්බායි පිල ද ලකුණු 05කට සීමා කරමින්.\nසුපිරි පන්දුවාරයේදී ද ලකුණු සමවීම හේතුවෙන් පන්දුවාර 20 ක්‍රිකට් ඉතිහාසයේ පළමුවරට තරඟයක් දෙවන සුපිරි පන්දුවාරයක් දක්වා රැගෙන යන්නට මෙහිදී සිදුවුණා.\nඒ අනුව දෙවන සුපිරි පන්දුවාරයේදී පළමු පන්දුවට පහරදුන් මුම්බායි පිල එම පන්දුවාරය තුල ලකුණු 11ක් රැස්කළා.\nපන්ජාබ් පිලට හිමිවූ ලකුණු 12ක ඉලක්කය ජය ගැනීමට පිටියට පිවිසි ක්‍රිස් ගේල් සහ මයාන්ක් අග්‍රාවාල් දෙවන සුපිරි පන්දුවාරයේ පන්දු 04ක් තුල එම ඉලක්කය පහසුවෙන් පසුකර යමින් පන්ජාබ් පිලට ජය ගෙන දුන්නා.",
       "URL": "https://www.hirunews.lk/252824/විස්සයි-විස්ස-ක්‍රිකට්-ඉතිහාසය-අලුතින්-ලියවූ-ipl-පිටියේ-සුපිරි-තරඟය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2382"
}