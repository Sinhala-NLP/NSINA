{
       "Source": "hirunews",
       "Timestamp": "Friday, 15 October 2021 - 12:00",
       "Headline": "2021 ඉන්දීය ප්‍රිමියර් ලීග් ක්‍රිකට් තරගාවලියේ අවසන් මහා තරගය අද",
       "News Content": "2021 ඉන්දීය ප්‍රිමියර් ලීග් ක්‍රිකට් තරගාවලියේ අවසන් මහා තරගය අද සවස ඩුබායි හි දී පැවැත්වීමට නියමිතයි\nමෙම අවසන් මහා තරගයේ දී මුණ ගැසෙන්නේ අයිපීඑල් අවසන් තරගයක් සඳහා නව වැනි වරටත් සුදුසුකම් ලබන මහේන්ද්‍ර සිං දෝනිගේ නායකත්වයෙන් පිටියට පිවිසෙන සුපිරි චෙන්නායි සුපර් කිංග්ස් කණ්ඩායම සහ ඔයින් මෝර්ගන්ගේ නායකත්වයෙන් පිටියට පිවිසෙන කල්කටා නයිට් රයිඩර්ස් කණ්ඩායමයි.\nක්‍රිකට් ලෝක කුසලානයක් ජයග්‍රහණය කළ නායකයින් දෙදෙනෙකු නායකත්වය සපයන කණ්ඩායම් දෙකක් අයිපීඑල් අවසන් මහා තරගය සඳහා සුදුසුකම් ලබා ඇත්තේ පළමු වරටයි.\nඅයිපීඑල් තරග ඉතිහාසය තුළ අවසන් මහා තරග නවයකට එක් වී ඇති එකම කණ්ඩායම වන චෙන්නායි සුපර් කිංග්ස් ඉන් අවස්තා 3ක දී ජයග්‍රහණ අත්කර ගන්නට සමත් වී තිබෙනවා.\nඑමෙන්ම අයිපීඑල් තරගාවලිය තුළ දී වඩාත් සාර්ථක කණ්ඩායමක් ලෙස සැලකෙන චෙන්නයි කණ්ඩායම මෙතෙක් තරගාවලි ඉතිහාසයේ කණ්ඩායම් වර්ගීකරණයේදී සිව්වෙනි ස්ථානයෙන් පහළට වැටී ඇත්තේ එක් අවස්ථාවකදී පමණයි.\nවර්ෂ 2010, 2011 සහ 2018 වර්ෂවල දී ඉන්දීය ප්‍රිමියර් ලීග් ශූරතාවයේ  දිනා ගැනීමට සමත් වී ඇති චෙන්නායි කණ්ඩායම මෙවර අවසන් මහා තරගයට පිවිසෙන්නේ එම කුසලානයේ බර සිවු වැනි වරටත් ඔසවා බලන්නටයි.\nමේ කඩුල්ල පැන යන්නට නායක එම්.එස්.දෝනි සමග මෙවර තරගාවලියේ වැඩිම ලකුණු අතර සිටින සාර්ථකම පිතිකරුවෙකු වන රුතුරාජ් ගයික්වාඩ් දක්වන දක්ෂතා තීරණාත්මක වනු ඇති.\nමෙවර චෙන්නායි කණ්ඩායමේ වැඩිම ලකුණු ලාභියා වන රුතුරාජ් ලකුණු 603ක් රැස්කරගෙන ඇත්තේ ලකුණු 46.38 ක සාමාන්‍යයක් රඳවා ගනිමින්.\nඑමෙන්ම ඕනෑම තරගයක් ඕනෑම මොහොතක කණපිට හැර විය හැකි ෆැෆ් ඩු ප්ලෙසිස් ද තරගාවලිය තුළ දී ලකුණු 547ක් රැස් කර සිටින්නේ 42.07ක සාමාන්‍යයක් රඳවා ගනිමින්.\nචෙන්නායි කණ්ඩායමේ කඩුලු ලාභීන් අතර ඉදිරියෙන්ම සිටින්නේ සමස්ත තරගාවලිය පුරා කඩුලු 18ක් දවාගෙන සිටින ශර්දුල් ඨාකූර්.\nමෙම ඉදිරිපෙළ ක්‍රීඩකයින්ගේ දක්ෂතා සහ ඔවුන්ගේ දායකත්වය චෙන්නායි කන්ඩායමට සිව් වන වරටත් ශූරතා කුසළානය එසැවීමට අනිවාර්‍ය වනු ඇති.\n2021 අයිපීඑල් තරගාවලියේ දෙවැනි වටය තුළ දී සහමුලින්ම තරගයට පිවිසි කොල්කටා නයිට් රයිඩර්ස් කණ්ඩායම මීට පෙර ජයග්‍රහණය කර ඇති අයිපීඑල් ශූරතා සංඛ්‍යාව දෙකක්.\nමීට පෙර අවස්ථා දෙකකදී (වර්ෂ 2012 දී සහ 2014) අයිපීඑල් අවසන් මහා තරගය සඳහා සුදුසුකම් ලබා ගැනීමට සමත් වූ කොල්කටා කණ්ඩායම එම අවස්ථා දෙකේදීම මෙම අගනා කුසලානය දෝතින් ඔසවන්නට සමත් වුණා.\n2014 වර්ෂයේ තරගාවලියේ කාබන් පිටපතක් හා සමාන මෙවර තරගාවලිය තුළදීත් ඔවුන් දෙවන වටයේ සියලු තරග ජයග්‍රහණය කරමින් අවසන් මහා තරගය දක්වා පැමිණීමට සමත් වීම විශේෂ සිදුවීමක්.\n2014 වර්ෂයේදීත් පළමු වටයේ තරග දෙකක් පමණක් ජයග්‍රහණය කරමින් දෙවැනි වටයට පිවිසෙන කොල්කටා කණ්ඩායම  සිය ජයග්‍රාහී ගමන අවසන් කරන්නේ අවසන් මහා තරගයේදී කිංස් ඉලෙවන් පන්ජාබ්  කණ්ඩායම් පරාජය කරමින්.\nඒ අයිපීඑල් තරග ඉතිහාසයේ වැඩිම ලකුණු සංඛ්‍යාව හඹායමින් වාර්තා කළ ජයග්‍රහණයේ වාර්තාව ද සමගින්.\nඔවුන්ට මෙවරත් එම දක්ෂතාව සිදු කිරීමට නම් ඔයින් මෝගන්ගේ නායකත්වය සමඟ ක්‍රිකට් කණ්ඩායමේ වැඩිම ලකුණු ලාභියා වන තරුණ ශුබ්මන් ගිල් ක්‍රියාත්මක විය යුතුව තිබෙනවා.\nඔහු මෙවර තරගාවලිය තුළ දී ලකුණු 427 ක් ලබා ඇති අතර ශුබ්මන්ට අමතරව රාහුල් ත්‍රිපති, නිතිෂ් රානා සහ වෙන්කටේශ් අයියර් ද පිතිකරණයේ දී තීරණාත්මක දායකත්වයක් ලබා දී තිබෙනවා.\nකොල්කටා කණ්ඩායමේ කඩුලු ලාභීන් අතර ඉදිරියෙන්ම සිටින ක්‍රීඩකයා වන්නේ දඟ පන්දු යවන ක්‍රීඩක වරුන් චක්‍රවර්තියි.\nඔහු මෙවර තරගාවලිය තුළ ලබාගෙන ඇති කඩුලු සංඛ්‍යාව  18ක්.\nමීට අමතරව සුනිල් නාරයන්ගේ දඟ පන්දුවත් අවසන් තරඟයේ දී ක්‍රියාත්මක වුවහොත් එය චෙන්නායි ක්‍රීඩකයින් හට ප්‍රබල හිසරදයක් වන බවට කිසිදු සැකයක් නැහැ.\nමෙම සියලු දක්ෂතා කැටිකරගෙන කල්කටා නයිට් රයිඩර්ස් කණ්ඩායම අද සවස ඩුබායි ජාත්‍යන්තර ක්‍රිකට් ක්‍රීඩාංගණයේදී පිටියට පිවිසෙන්නේ මෙවර අයිපීඑල් කුසලානයේ උණුසුම් විඳ ගැනීමේ පරම බලාපොරොත්තුවෙන්.\nනපුරට එරෙහිව යහපත ජයග්‍රහණය කිරීම සමරන හින්දු උත්සවයක් වන දසරා දිනයේදී පැවැත්වෙන මෙම තරගය අද පස්වරු 7.30ට ආරම්භ කිරීමට නියමිතව තිබෙනවා.\nමෙතෙක් චෙන්නායි සුපර් කිංග්ස් සහ කොල්කටා නයිට් රයිඩර්ස් අයිපීඑල් තරගාවලිය තුළ දී තරග 25කදී මුන ගැසී ඇති අතර, එහිදී චෙන්නයි කණ්ඩායම අවස්ථා 16කදී ජයග්‍රහණය කර ඇති අතර කොල්කටා කණ්ඩායම දිනා ඇත්තේ තරග 8ක් පමණයි.\nකණ්ඩායම් දෙක අතර එක් තරගයක් ප්‍රතිඵල රහිතව නිමා වී තිබෙනවා.\nමැදපෙරදිග උණුසුම් වැලිකතර තව තවත් උණුසුම් කරන ලොව විශාලතම ක්‍රිකට් ලීගයේ අවසන් මහා ගැටුමට අද රාත්‍රියේ සියල්ල සූදානම්ව අවසන්.\nමෙම මහා කුසලාණයේ දිස්නය සිව්වැනි වරටත් චෙන්නායි කණ්ඩායමට දැක බලා ගැනීමට හැකිවේද නැතහොත් එම කාන්තිය තෙවැනි වරටත් කොල්කටා කණ්ඩායමට දිස්වේද යන්න තීරණය වන්නේ අද රාත්‍රියේදීයි.",
       "URL": "https://www.hirunews.lk/285057/2021-ඉන්දීය-ප්‍රිමියර්-ලීග්-ක්‍රිකට්-තරගාවලියේ-අවසන්-මහා-තරගය-අද",
       "Category": "Local News",
       "Parent URL": "https://www.hirunews.lk/local-news.php?pageID=1627"
}