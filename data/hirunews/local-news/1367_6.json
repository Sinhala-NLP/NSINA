{
       "Source": "hirunews",
       "Timestamp": "Wednesday, 09 February 2022 - 7:59",
       "Headline": "සෞඛ්‍ය සේවක වර්ජනය ගැන වෛද්‍යවරුන්ගෙන් රතු එළියක් (වීඩියෝ)",
       "News Content": "වැටුප් විෂමතා ඉවත් කිරීම ඇතුළු ඉල්ලීම් කිහිපයක් මුල් කර ගනිමින් හෙද, පරිපූරක සහ අතුරු වෛද්‍ය ඇතුළු වෘත්තීය සමිති කිහිපයක් ආරම්භ කර ඇති දීප ව්‍යාප්ත වර්ජනය හේතුවෙන් අද (09) දිනයේත් රෝහල් රැසක ප්‍රතිකාර ලබා ගැනීම සඳහා පැමිණි රෝගීන් අපහසුතාවයට පත්වුණා.\n3 වන දිනටත් මෙම වර්ජනය ක්‍රියාත්මක වන්නේ ඊයේ (08) සෞඛ්‍ය අමාත්‍යවරයා සමඟ පැවති සාකච්ඡා විසඳුමකින් තොරව අවසන් වීමත් සමගයි.\nරජයේ හෙද නිලධාරින්ගේ සංගමයේ සභාපති සමන් රත්නප්‍රිය සඳහන් කළේ ගැටලු විසඳන තෙක් සිය වෘත්තීය ක්‍රියාමාර්ගය අඛණ්ඩව දියත් කරන බවයි.\nරජයේ වෛද්‍ය නිලධාරින්ගේ සංගමයේ විධායක කමිටු සාමාජික වෛද්‍ය ප්‍රසාද් කොළඹගේ කොළඹ අද (09) පැවති මාධ්‍ය හමුවකදී කියා සිටියේ මෙලෙස වැටුප් විෂමතා වෙනස් කරන්නේ නම් සිය සංගමය ද වෘත්තීය ක්‍රියාමාර්ගයක් ගැනීමට සිදුවන බවයි.\nමෙම වැඩවර්ජනය හේතුවෙන් අංගොඩ ජාතික මානසික සෞඛ්‍ය විද්‍යායතනයේ කටයුතුවලට ද බාධා සිදුව තිබෙනවා.\nහෙද නිලධාරින් 400 ක් පමණ සාමාන්‍යයෙන් දෛනිකව රාජකාරි සිදු කරන එම විද්‍යායතනයේ අද දිනය වනවිට සේවය කරන්නේ හෙද නිලධාරින් 26 දෙනෙකු පමණක් බවයි එහි වැඩබලන අධ්‍යක්ෂ වෛද්‍ය ඩී.විජේසිංහ කියා සිටියේ.\nමේ අතර, ඊයේ පාර්ලිමේන්තුවේදී අදහස් දක්වමින් රාජ්‍ය අමාත්‍ය චන්න ජයසුමන කියා සිටියේ අතාවශ්‍ය ඖෂධ කිහිපයක හිඟයක් පවතින බවත් එය මඟහරවා ගැනීමට ඉදිරි දින කිහිපයේදී කටයුතු කරන බවයි.\nමේ අතර, සිය සේවය ස්ථීර කරන ලෙස ඉල්ලා ඩෙංගු මර්දන සහයකයින් දියත් කර ඇති විරෝධතාවක් හේතුවෙන් කොළඹ පුරහල අවට අද දහවල් දැඩි රථ වාහන තදබදයක් හට ගත්තා.",
       "URL": "https://www.hirunews.lk/296535/සෞඛ්‍ය-සේවක-වර්ජනය-ගැන-වෛද්‍යවරුන්ගෙන්-රතු-එළියක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1367"
}