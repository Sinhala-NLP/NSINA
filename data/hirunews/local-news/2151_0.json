{
       "Source": "hirunews",
       "Timestamp": "Friday, 12 February 2021 - 22:35",
       "Headline": "බෞද්ධ උපදේශක කාරක සභාව 8 වන වරටත් රැස්වෙයි (වීඩියෝ)",
       "News Content": "සියලුදෙනාගේ, සියලු අදහස්වලට පිළිතුරු ලබාදීමට යාමෙන් වැඩ කිරීමට ඇති වටිනා කාලය අපතේ යන බව බෞද්ධ උපදේශක සභාව ජනාධිපතිවරයාට පෙන්වා දී තිබෙනවා.\nඅද පස්වරුවේ ජනාධිපති කාර්යාලයේ දී රැස් වූ අවස්ථාවේ මහා සංඝරත්නය ප්‍රකාශ කර ඇත්තේ අවශ්‍ය වන්නේ විවේචන සාධාරණව සලකා බලා ස්වකීය බුද්ධියෙන් රට මෙහෙයවීම බවයි.\nබෞද්ධ උපදේශක සභාව මෙවර රැස්වූයේ 08 වැනි වරටයි.\nඊට සහභාගි වූ'මහා සංඝරත්නය පෙන්වා දී ඇත්තේ ඇතැමුන් කුමක් ප්‍රකාශ'කළ ද මහා සංඝරත්නය සහ ජනතාව ජනාධිපතිවරයා කෙරෙහි නොමඳ විශ්වාසයක් තබා ඇති බවයි.\nආණ්ඩුව පිළිබඳව නොයෙකුත් පාර්ශ්ව එල්ල කරන පදනම් විරහිත චෝදනා සහ අපහාසවලින් අධෛර්මත් නොවිය යුතු අතර ඉතිරිව ඇති ධුර කාලය තුළ ද ප්‍රතිපත්තිගරුකව රට පාලනය කරන ලෙස මහා සංඝරත්නය ජනාධිපතිවරයාට ප්‍රකාශ කර තිබෙනවා.\nමූලධර්මවාදීන්ගේ වත්මන් ක්‍රියාකලාපය මෙහිදී බෞද්ධ උපදේශක සභාවේ විශේෂ අවධානයට ලක් වුණා.\nවර්තමානයේ ධනවතුන්ල බලවතුන්ල ප්‍රසිද්ධ කලාකරුවන් සහ දේශපාලන නායකයන් පවා මූලධර්මවාදීන්ගේ ගොදුරු බවට පත්ව සිටීම දැඩි කණස්සලයට කරුණක් බවයි මහා සංඝරත්නය පෙන්වා දුන්නේ.\nතානාපති සේවය ඇතුළු තනතුරුවලට පත්කීරිමේදී ජනාධිපතිවරයා ගෙන යන ක්‍රියාදාමයට පැසසුම් කළ මහා සංඝරත්නය විශ්‍රාම යන පිරිසට විවේක ගන්නා ස්ථානයක් බවට තානාපති සේවය පත් නොවිය යුතු බව පෙන්වා දී තිබෙනවා.\nබුද්ධ චරිතය, බෞද්ධ දර්ශනය, පුරාවිද්‍යාත්මක හා පෞරාණික ස්ථානවලට දෙන වැරදි අර්ථ කථන නතර කිරීමේ අවශ්‍යතාව ද මහා සංඝරත්නය මෙහිදී අවධාරණය කළා.\nඒ සඳහා බෞද්ධ ග්‍රන්ථ සහ ප්‍රකාශන නියාමන පනත සක්‍රීය කළයුතු අතර ත්‍රිපිටක සංරක්ෂණ මණ්ඩලය සක්‍රීය කිරීමේ අවශ්‍යතාව ද මෙම බෞද්ධ උපදේශක සභාවේදී සාකච්ඡාවට ලක් වී තිබෙනවා.",
       "URL": "https://www.hirunews.lk/262451/බෞද්ධ-උපදේශක-කාරක-සභාව-8-වන-වරටත්-රැස්වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2151"
}