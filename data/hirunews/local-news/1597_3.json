{
       "Source": "hirunews",
       "Timestamp": "Friday, 29 October 2021 - 19:01",
       "Headline": "අතුරුදන්වූ පොලිස් නිලධාරියෙකුගේ සිරුර ගම්පොළ රෝහලේ ජල ටැංකියක - ආමර්වීදියේ ඝාතනයටත් 3 දෙනෙකු අල්ලයි",
       "News Content": "කොරෝනා ආසාදිතව සිටියදී අතුරුදන් වූ කොත්මලේ පොලීසියේ සැරයන්වරයාගේ සිරුර ගම්පොළ මූලික රෝහලේ ජල ටැංකියක් තුළ තිබි අද සොයා ගත්තා.\nඅඩි 40ක් පමණ උසකින් පිහිටා ඇති ටැංකියේ ජලයෙන් දුගඳක් හැමීම හේතුවෙන් සිදුකළ පරීක්ෂාවකදියි සිරුර සොයාගෙන තිබුණේ.\nමියගිය පොලිස් නිලධාරියා - පූඩලුඔය ප්‍රදේශයේ පදිංචි වයස අවුරුදු 57 ක් වන තුන්දරු පියෙක්.\nඔහු මීට දින 50 කට පමණ පෙර කොරෝනා ආසාදිතව ගම්පොල රෝහලේ සිටියදී අතුරුදන් වු බවට වාර්තා වු අතර, සිරුර ඥාතීන් විසින් අද හඳුනා ගත්තා.\nමේ අතර, මරදාන - ආමර්වීදියේ කාමරයකදී 40 හැවිරිදි පුද්ගලයෙකු ඝාතනය කර සිරුර පෑලියගොඩ ප්‍රදේශයේ දමා ගිය සිද්ධිය සම්බන්ධයෙන් එහි ප්‍රධාන සැකකරු ඇතුලු 3 දෙනෙකු අත්අඩංගුවට ගෙන තිබෙනවා. ඒ පෑලියගොඩ පොලිස් අපරාධ විමර්ශන ඒකකය විසින්.\nමෙලෙස අත්අඩංගුවට ගෙන ඇත්තේ කොළඹ - අලුත්කඩේ ප්‍රදේශයේ පදිංචි 60, 49 සහ 43 යන වයස්වල පසුවන සැකකරුවන් පිරිසක්.\nපොලීසිය සඳහන් කළේ පසුගිය 26 වනදා සිදුවූ ඝාතනයට අදාළ තවත් සැකකරුවන් තුන් දෙනෙකු අත්අඩංගුවට ගැනීම සඳහා පොලිස් මෙහෙයුම් ක්‍රියාත්මක බවයි.\nපරීක්ෂණවලදී හෙලි වී ඇත්තේ මත්ද්‍රව්‍ය ජාවාරමේ නිරත කණ්ඩායමක සාමාජිකයන් කිහිපදෙනෙකු අතර ඇතිවූ මුදල් ආරවුලක් මෙම ඝාතනයට හේතු වී ඇති බවයි.\nහවුලේ සිදු කර ගෙන ගිය මත්ද්‍රව්‍ය ජාවාරම් වලට අදාළ මුදල්, ඝාතනයට ලක්වූ පුද්ගලයා විසින් පැහැර ගැනීම හේතුවෙන් කණ්ඩායමේ සෙසු සාමාජිකයන් ඔහු සමග උරන වී සිටි බව පොලීස් විමර්ශන වලින් අනාවරණය වී තිබෙනවා.\nඒ අනුව, ඔවුන් මියගිය පුද්ගලයා සමග ආමර්වීදිය ප්‍රදේශයේ කාමරයකට ගොස් මත්පැන් පානය කර පසුව ඔහුට පහර දී ඝාතනය කර ඇති බවයි පොලීසිය ප්‍රකාශ කළේ.\nසිරුර රැගෙන ගිය මෝටර් රථයද මේ වන විට පොලිස් භාරයට ගෙන තිබෙනවා. අත්අඩංගුවට ගත් පුද්ගලයන් අද අලුත්කඩේ මහේස්ත්‍රාත් අධිකරණය වෙත ඉදිරිපත් කිරීමට නියමිතයි.",
       "URL": "https://www.hirunews.lk/286425/අතුරුදන්වූ-පොලිස්-නිලධාරියෙකුගේ-සිරුර-ගම්පොළ-රෝහලේ-ජල-ටැංකියක-ආමර්වීදියේ-ඝාතනයටත්-3-දෙනෙකු-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=1597"
}