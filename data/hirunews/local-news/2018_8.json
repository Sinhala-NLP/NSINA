{
       "Source": "hirunews",
       "Timestamp": "Thursday, 15 April 2021 - 17:32",
       "Headline": "දකුණෙන් පැහැරගත් කාර් රථයක් උතුරේ කැලෑවක දමා ගිහින්",
       "News Content": "රන්දෙනිගල ප්‍රදේශයෙන් පැහැර ගැණුනු මෝටර් රථයක් කිලිනොච්චිය පලෙයි අයියකච්චි ප්‍රදේශයේ කැළෑබද ප්‍රදේශයක දමාගොස් තිබියදී අද (15) උදෑසන සොයාගත් බවට පලෙයි පොලීසිය පවසනවා.\nකොළඹ ප්‍රදේශයේ කුලී පදනම මත මෝටර් රථ ලබාදෙන ආයතනයකින් ඊයේ (14) දිනයේදී අදාළ මෝටර් රථය ගෙන්වාගෙන රන්දෙනිගල ප්‍රදේශයේදී පුද්ගලයින් දෙදෙනෙකු විසින් මෝටර් රථයේ රියදුරුට පහරදී එය පැහැරගෙන ඇති බවට පොලීසියට තොරතුරු ලැබී තිබෙනවා.\nඅදාල මෝටර් රථය කොළඹ ප්‍රදේශයේ ව්‍යාපාරිකයෙකුට අයත් එකක් වන අතර එය පැහැර ගැනීමට හේතුව මෙතෙක් අනාවරණය වී නැහැ.\nසැකසහිත මෝටර් රථයක් කැලෑබද ප්‍රදේශයක නවතා ඇති බවට පලෙයි පොලීසියට ලැබුනු තොරතුරකට අනුව පොලිස් නිලධාරීන් විසින් අදාල ස්ථානයට ගොස් පරික්ෂණ ආරම්භ කර තිබෙනවා.\nමෙම මෝටර් රථය උතුරු ප්‍රදේශයට රැගෙන යාමට හේතුව මෙතෙක් අනාවරනය වී නොමැති අතර කිසියම් නීතිවිරෝධී කටයුත්තක් වෙනුවෙන් මෙය යොදා ගෙන මෙලෙස අතහැර දමා ගොස් ඇති බවට පොලීසිය සැක පල කරනවා.\nමෝටර් රථය පැහැරගැනීම සිදුකල සැකකරුවන් දෙදෙනා මෙතෙක් සොයාගෙන නොමැති අතර ඔවුන් සොයා මේ වන විටත් පරික්ෂණ ක්‍රියාත්මකයි.",
       "URL": "https://www.hirunews.lk/268526/දකුණෙන්-පැහැරගත්-කාර්-රථයක්-උතුරේ-කැලෑවක-දමා-ගිහින්",
       "Category": "Local News",
       "Parent URL": "https://www.hirunews.lk/local-news.php?pageID=2018"
}