{
       "Source": "hirunews",
       "Timestamp": "Saturday, 30 April 2016 - 19:06",
       "Headline": "හෙට විශේෂ රථවාහන සැලැස්මක්",
       "News Content": "හෙට (01) පැවැත්වෙන ජාත්‍යන්තර කම්කරු දින සැමරුම්වලට සමගාමීව සංවිධාන කර තිබෙන පෙළපාලි හා රැස්වීම් වෙනුවෙන් පොලිසිය විශේෂ රථවාහන හා ආරක්ෂක වැඩපිළිවෙලක් යොදා තිබෙනවා.\nඒ අනුව ආරක්ෂක රාජකාරී සඳහා පොලිස් නිලධාරීන් 4100 ක් සහ රථවාහන හැසිරවීමේ රාජකාරී සඳහා පොලිස් නිලධාරීන් 2500 ක් යොදවා ඇති බවයි පොලිස් මාධ්‍ය ප්‍රකාශක කාර්යාලය සඳහන් කළේ.\nමැයි දින රැස්වීම් සහ පෙළපාලි හේතුවෙන් අද රාත්‍රියේ සිට මාර්ග කිහිපයක රථවාහන නවතා තැබීම සීමා කිරීමටද පොලිසිය පියවර ගෙන තිබෙනවා.\nශ්‍රී ලංකා නිදහස් පක්ෂයේ මැයි දින රැලිය ගාල්ල සමනල ක්‍රීඩාංගනයේ පැවැත්වීමට නියමිත අතර, ඊට එක්වීම සඳහා පාක්ෂිකයින් පෙළපාලි 03 කින් එක්වීමට නියමිතයි.\nගාල්ල අධිවේගී පිවිසුම් මාර්ගයේ සිට, ගාල්ල - මහමෝදර මහරෝහල අසල සිට සහ කොළඹ - මාතර ගාලූ පාර ඔස්සේ එම පෙළපාලි ගාල්ල සමනල ක්‍රීඩාංගනයට පැමිණෙනු ඇති.\nමේ හේතුවෙන් ගාල්ල නගරයට පිවිසෙන රථවාහන සහ ගාලූ කොටුව තුළට ගමන් ගන්නා රථවාහන සීමා කිරීමක් සිදුකෙරෙන බවයි පොලිසිය සඳහන් කළේ.\nඑක්සත් ජාතික පක්ෂය තම මැයි දින රැලිය බොරැල්ල කැම්බල් පිටියේදී සංවිධාන කර තිබෙනවා.\nමාලිගාවත්ත මාර්ගය සහ ආමර් වීථියේ සිට පංචිකාවත්ත පාර, මරදාන පාලම හන්දිය, පුංචි බොරැල්ල, බොරැල්ල මංසන්ධිය, බේස්ලයින් මාර්ගය ඔස්සේ එක්සත් ජාතික පක්ෂය මැයි දින පෙළපාලි කැම්බල් පිටියට පැමිණීමට නියමිතයි.\nඑම මැයි රැලියට එක්වීම සඳහා ප්‍රජාතන්ත්‍රවාදී ජාතික ව්‍යාපාරය හයිඩ් පිටියේ සිට ටී.බී.ජයා මාවත, ගාමීණි හෝල් හරහා මරදාන පාලම හන්දියට පැමිණ බොරැල්ල ඔස්සේ කැම්බල් පිටියට පැමිණීමට නියමිතව තිබෙනවා.\nඒකාබද්ධ විපක්ෂයේ මැයි දින රැලිය සංවිධාන කර තිබෙන්නේ කිරුලපන ලලිත් ඇතුළත්මුදලි ක්‍රීඩාංගනයේදීයි.\nපොදු විපක්ෂයේ මැයි දින පෙළපාලි ශාලිකා ක්‍රීඩාංගනය අසලින් ආරම්භ වී උද්‍යාන මාවත, ඇල්විටිගල මාවත ඔස්සේ හයිලෙවල් බේස්ලයින් මංසන්ධියට පැමිණ ලලිත් ඇතුළත්මුදලි ක්‍රීඩාංගනයට පැමිණෙනු ඇති.\nජනතා විමුක්ති පෙරමුණේ මැයි දින රැලිය කොළඹ - බී.ආර්.සී. පිටියේදී පැවැත්වෙන අතර, ඒ සඳහා එක්වීමට එහි සාමාජිකයින් පෙලපාලියෙන් පැමිණෙන්නේ දෙහිවල එස්.ද.එස්. ජයසිංහ ක්‍රීඩාංගනයේ සිටයි.\nවිලියම් මංසන්ධිය, ගාලූපාර ඔස්සේ බම්බලපිටියේ ඩික්මන් පාරට පැමිණ හයිලෙවල් මාර්ගය ඔස්සේ පෙලපාලියෙන් එහි සාමාජිකයින් බී.ආර්.සී. පිටියට පැමිණෙනු ඇති.\nපෙරටුගාමී සමාජවාදී පක්ෂය තම මැයි දින රැලිය සංවිධාන කර ඇත්තේ බැස්ටියන් පෙදෙසේයී.\nඔවුන්ගේ මැයි දින පෙලපාලිය රත්නම් ක්‍රීඩාංගනයෙන් ආරම්භ වී ජම්පටා වීථිය, විවේකානන්ද පාර, මහරුෆ් ජල කුළුණ හන්දිය ඔස්සේ මධ්‍ය වීථියට පැමිණ, සෝන්ඩර්ස් පෙදෙස, ශාන්ත බැස්ටියන් පෙදෙස, ඩයස් පෙදෙස, ගුණසිංහපුර,  ඕල්කට් මාවත ඔස්සේ දුම්රිය වාහන නැවතුම්පොල දක්වා පැමිණීමට නියමිතයි.\nජාත්‍යන්තර කම්කරු දිනය වෙනුවෙන් සංවිධාන කර තිබෙන පෙලපාලි හා රැස්වීම් සඳහා කොළඹ නගරයේ මාර්ග කිහිපයක් රථවාහන ගමනාගමනයට වසා තැබීමට පොලිසිය පියවර ගෙන තිබෙනවා.\nඒ අනුව පෙරවරු 9 යේ සිට පස්වරු 5 දක්වා ප්‍රදීපා මාවත, ජුම්මා මස්ජිත් හන්දියේ සිට සංඝරාජ වටරවුම දක්වා මාලිගාවත්ත මාර්ග දක්වා වසා තැබෙන අතර, පස්වරු එකේ සිට පස්වරු හය දක්වා බේස්ලයින් මාර්ගයේ දෙමටගොඩ මංසන්ධියේ සිට බොරැල්ල හන්දිය දක්වාත්, නාරාහේන්පිට හන්දියේ සිට හයිලෙවල් මාර්ගය දක්වාත් වසා තැබෙනවා.\nපස්වරු දෙකේ සිට පස්වරු හය දක්වා හයිලෙවල් මාර්ගයේ ස්ටැෆර්ඞ් කලර් ලයිට් සිට ඩික්මන් පාර කලර් ලයිට් දක්වා මාර්ගය වසා තැබෙනු ඇති.\nමීට අමතරව පස්වරු එකේ සිට පස්වරු හතර දක්වා සරණංකර පාරත්, පස්වරු 12.30 සිට පස්වරු 3 දක්වා බේස්ලයින් පාර, සරණ පාර හන්දියේ සිට පරණ පාර ඔස්සේ ඇන්ඩර්සන් නිවාස සංකීර්ණය දක්වා මාර්ගයත් වසා තැබෙනවා.\nමැයි දින පෙලපාලි හා රැලි හේතුවෙන් මාර්ග කිහිපයක රථවාහන ගමනාගමන සීමා කිරීමට පොලිසිය කටයුතු කර තිබෙනවා.\nඒ අනුව හයිලෙවල් මාර්ගයේ, නුගේගොඩ මංසන්ධියේ සිට කිරුලපන ස්ටැෆර්ඩ් කලර් ලයිට් දක්වා දහවල් 12 සිට පස්වරු 6 දක්වා ගමනාගමන සීමා කෙරෙන අතර, මරදාන පාරේ, සංඝරාජ මාවතේ සහ පංචිකාවත්ත පාරේ රථවාහන ගමනාගමන සීමා කෙරෙන්නේ පෙරවරු 11 සිට පස්වරු 5 දක්වායී.\nමීට අමතරව රොබට් ගුණවර්ධන මාවත, ආමර්වීථිය, සුමනතිස්ස මාවත, කොළඹ 12 - මධ්‍යම පාර, කිරුල පාර, තිඹිරිගස්යාය පාර, මිහිඳු මාවත, ගුණසිංහපුර හන්දිය, වේල්ල වීථිය, උසාවිය පාර, සාංචිවත්ත පාර සහ බැංකු මාවත හන්දිය වාහන ගමනාගමනයට සීමා කෙරෙනවා.\nමැයි දින රැලි හා පෙලපාලි හේතුවෙන් අද රාත්‍රියේ සිට මාර්ග කිහිපයක රථවාහන නවතා තැබීම තහනම් කිරීමටද පොලිසිය පියවර ගෙන තිබෙනවා.\nඒ අනුව සංඝරාජ මාවත, මාලිගාවත්ත පාර, ජයන්ත වීරසේකර මාවත, පංචිකාවත්ත පාර, මරදාන පාර, ආනන්ද රාජකරුණා මාවත, උද්‍යාන මාවත වාහන නවතා තැබීමට ඉඩ ලබානොදෙනු ඇති.\nමීට අමතරව ආමර් වීථිය, බේස්ලයින් පාර, පාක් පාර, කිරුල පාර සහ හයිලෙවල් මාර්ගයේ නුගේගොඩ ගුවන් පාලමේ සිට ඩික්මන් පාර හන්දිය දක්වා කොටසේද වාහන නතර කිරීමට ඉඩ ලබා දෙන්නේ නැහැ.\nමැයි දින පෙලපාලි සහ රැස්වීම් හේතුවෙන් මගී ප්‍රවාහන බස් රථ භාවිත කළ යුතු විකල්ප මාර්ග පොලිසිය නම් කර තිබෙනවා.\nඒ අනුව මාර්ග 138 මහරගම, කොට්ටාව, හෝමාගම සහ හයිලෙවල් මාර්ගයේ ගමන් ගන්නා දුර ගමන් සේවා බස් රථද, මාර්ග 120, 125 හොරණ, කැස්බෑව, පිලියන්දල සහ ඉංගිරිය බස් රථද විකල්ප මාර්ග භාවිත කළ යුතු වනවා.\nමීට අමතරව මාර්ග අංක 154 කිරිබත්ගොඩ - අඟුලාන බස් රථ සහ මාර්ග අංක 170, 190 බස් රථද විකල්ප මාර්ග භාවිත කළ යුතුයි.",
       "URL": "https://www.hirunews.lk/132113/හෙට-විශේෂ-රථවාහන-සැලැස්මක්",
       "Category": "Local News",
       "Parent URL": "https://www.hirunews.lk/local-news.php?pageID=5066"
}