{
       "Source": "hirunews",
       "Timestamp": "Saturday, 26 December 2020 - 13:19",
       "Headline": "කොවිඩ් දේහයන් ආදාහනය කිරීමෙන් සමාජයට ඇතිවන අවදානම ශූන්‍යයි (වීඩියෝ)",
       "News Content": "හැටන් - වටවල ප්‍රදේශයේ පෞද්ගලික ඇඟළුම් කර්මාන්තශාලාවක සිදුකළ ක්‍ෂණික ප්‍රතිදේහ පරීක්ෂණ 451 කින් 28 දෙනෙකුම කොරෝනා ආසාදිතයන් ලෙස තහවුරු වී තිබෙනවා.\nමේ අතර ඊයේ දිනයේදී වාර්තාවූ ආසාදිතයන් 551 දෙනාගෙන් 300 දෙනෙකු කොළඹ දිස්ත්‍රික්කයෙන් හමුවී තිබෙනවා.\nඉන් 87 දෙනෙකුම වාර්තාවන්නේ බොරැල්ල ප්‍රදේශයෙන් වන අතර, තවත් 30 දෙනෙකු කොම්පඤ්ඤවීදිය පොලිස් බල ප්‍රදේශයෙන් වාර්තාවී තිබෙනවා.\nමේ අතර ගම්පහ දිස්ත්‍රික්කයෙන්ද පුද්ගලයින්ද 52 කු ආසාදිතයින් ලෙස හඳුනාගෙන ඇති අතර, බස්නාහිර පළාතෙන් බැහැරව නුවරඑළිය දිස්ත්‍රික්කයෙන්ද ආසාදිතයන් 28 දෙනෙකු ඊයේ දිනයේදී වාර්තාවී ඇති බවයි කොවිඩ් 19 පැතිරීම වැළැක්වීමේ ජාතික ක්‍රියාන්වත මධ්‍යස්ථානය සඳහන් කළේ.\nදැනට මෙරටින් වාර්තාවන සමස්ත කොරෝනා ආසාදිත සංඛ්‍යාව 39,.782 ක්. ඊයේ දිනයේදී ද මරණයක් වාර්තාවීමත් සමඟ මෙරට සමස්ත කොරෝනා මරණ සංඛ්‍යාව 186 දක්වා ඉහළ ගියා.\nමේ අතර අවිස්සාවේල්ල - සීතාවක අපනයන සැකසුම් කලාපයෙන් නව ආසාදිතයන් 177 දෙනෙකු වාර්තාවීමත් සමඟ එම කලාපය ආශ්‍රිතව වාර්තාවන ආසාදිත සංඛ්‍යාවද 637 දක්වා ඉහළ ගොස් ඇති බව සෞඛ්‍ය අංශ සදහන් කළා.\nදැනට එම කලාපය ආශ්‍රිතව වාර්තාවී ඇති ආසාදිතයන් හංවැල්ල, දෙහිඕවිට, ඇහැලියගොඩ, බුලත්කොහුපිටිය, රුවන්වැල්ල සහ යටියන්තොට යන ප්‍රදේශවලින් හමුවී තිබෙනවා.\nආසාදිතයන් වැඩි වශයෙන් වාර්තාවීමත් සමඟ පසුගියදා අවිස්සාවේල්ල, රුවන්වැල්ල සහ කොස්ගම පොලිස් බල ප්‍රදේශ හුදකලා කිරීමට පියවර ගනු ලැබුවා.\nමේ අතර කොරෝනා රෝගයෙන් මියයන පුද්ගලයින්ගේ දේහයන් ආදාහනය කිරීමට එරෙහිව විරෝධතාවක් මතුගම නගරයේදී පැවැත්වුණා.\nඊයේ දිනයේදීද ප්‍රදේශ කිහිපයක විරෝධතා පවත්වා තිබුණේ කොරෝනා ආසාදනයෙන් මියයන පුද්ගලයින්ගේ දේහයන් ආදාහනයට විරෝධය පළ කරමින්.\nකෙසේ වෙතත් වසංගත රෝගවලින් මියයන පුද්ගලයින්ගේ දේහයන් ආදාහනය කිරීමෙන් සමාජයට ඇතිවන අවදානම ශූන්‍ය බව කරාපිටිය ශික්ෂණ රෝහලේ අධිකරණ වෛද්‍ය විශේෂඥ රොහාන් රුවන්පුර ප්‍රකාශ කළා.\nමේ අතර පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ සඳහන් කළේ  නිරෝධායන නීති උල්ලංඝනය කරමින් විරෝධතාවල නිරතවන්නේ නම් ඔවුනට එරෙහිවද නීතිය ක්‍රියාත්මක කරන බවයි.",
       "URL": "https://www.hirunews.lk/258001/කොවිඩ්-දේහයන්-ආදාහනය-කිරීමෙන්-සමාජයට-ඇතිවන-අවදානම-ශූන්‍යයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2252"
}