{
       "Source": "hirunews",
       "Timestamp": "Saturday, 19 June 2021 - 12:51",
       "Headline": "ගිනිගත් නැවේ පාරිසරික හානිය තක්සේරු කිරීමට ජාත්‍යන්තර පරමාණුක බලශක්ති අධිකාරියේ සහය",
       "News Content": "එක්ස්ප්‍රස් පර්ල් නෞකාව ගිනිගැනීම හේතුවෙන් සිදුව ඇති පාරිසරික හානිය තක්සේරු කිරීම සඳහා ජාත්‍යන්තර පරමාණුක බලශක්ති අධිකාරියේ සහාය ඇතිව ව්‍යාපෘතියක් ආරම්භ කර තිබෙනවා.\nපරමාණුක බලශක්ති මණ්ඩලයේ අධ්‍යක්ෂ ජනරාල් ඊ.එම්.ආර්. තෙන්නකොන් ප්‍රකාශ කළේ පරිසර අමාත්‍යාංශය, සමුද්‍රිය පරිසර ආරක්ෂණ අධිකාරිය සහ නාරා ආයතනය එක්ව සිදුකරන එම ව්‍යාපෘතියට සහය ලබාදීම සඳහා ජාත්‍යන්තර පරමාණුක බලශක්ති අධිකාරියේ විශේෂඥයෙක් ද මෙරටට අනුයුක්ත කර ඇති බවයි.\nමේ අතර, ආරච්චිකට්ටුව - කරුක්කුපනය වෙරළ තීරයට තවත් මියගිය කැස්බෑවකුගේ සිරුරක් අද (19) පෙරවරුවේ ගොඩගසා තිබුණා.\nනෞකාවේ ගින්නෙන් පසු මේ වනවිට මියගිය කැස්බෑවන් 50කට අධික සංඛ්‍යාවකගේ සිරුරු මෙරට වෙරළ තීරයන්ට ගොඩ ගසා ඇති බවයි වනජීවී අමාත්‍යාංශය සඳහන් කළේ.\nකෙසේ වෙතත්, ජෛව සංරක්ෂණ සංගමයේ සභාපති කැස්බෑ විශේෂඥ ලලිත් ඒකනායක පෙන්වා දෙන්නේ නෞකා ගින්නෙන් පරිසරයට සිදුවු බලපෑම හේතුවෙන් කැස්බෑ බිත්තරවලට සහ බිහිවන පැටවුන්ගේ ප්‍රතිශක්තිකරණයේ අඩුවක් සිදුවිය හැකි බවයි.",
       "URL": "https://www.hirunews.lk/274717/ගිනිගත්-නැවේ-පාරිසරික-හානිය-තක්සේරු-කිරීමට-ජාත්‍යන්තර-පරමාණුක-බලශක්ති-අධිකාරියේ-සහය",
       "Category": "Local News",
       "Parent URL": "https://www.hirunews.lk/local-news.php?pageID=1874"
}