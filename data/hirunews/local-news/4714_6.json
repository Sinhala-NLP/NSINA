{
       "Source": "hirunews",
       "Timestamp": "Wednesday, 11 January 2017 - 19:19",
       "Headline": "ජනපති සතුටුම දවස හෙළි කරයි",
       "News Content": "රට ආර්ථික අර්බුදයෙන් නිදහස් කරගනිමින් සමෘද්ධිමත් දේශයක් ගොඩනැගීමේ වගකීම නොපිරිහෙලා ඉටුකරන බව ජනාධිපති මෛත්‍රිපාල සිරිසේන අවධාරණය කළා.\nරජයට කුමන චෝදනා එල්ල කළද රටේ ආර්ථික අර්බුදයක් මතුව ඇත්නම් එය පසුගිය රජය ඇතිකළ තත්ත්වයක් බවයි ජනාධිපතිවරයා ප්‍රකාශ කළේ.\nජනාධිපතිවරයා මේ බව කියා සිටියේ අද පෙරවරුවේ මොරගහකන්ද ජලාශයට මංගල දියවර මුදාහැරීමෙන් අනතුරුව ඇළහැර මහා විද්‍යාලයීය ක්‍රීඩාංගණයේ පැවති ජන හමුව අමතමින්.\nමෙරට විශාලත්වයෙන් හතරවන තැන ගන්නා මෙම ජලාශය අක්කර අඩි 460 000 කින් යුක්ත වන අතර මෙය වසර 30 කට පසු මෙරට ඉදිවූ විශාලතම ජලාශයද වනවා.\nමාතලේ, අනුරාධපුරය, පොළොන්නරුව, ත්‍රිකුණාමලය යන දිස්ත්‍රික්කයන් හි ජනතාවගේ ජල ගැටළුව මගහරවමින් ඉදි කෙරෙන මෙම ව්‍යාපෘතිය සඳහා වැය කෙරෙන මුදල ඇමරිකානු ඩොලර් මිලියන 555.7 ක්.\nජලාශයට මංගල දියවර මුදාහැරීමෙන් පසු මෙරට ඉදිවන දිගම වාරි ඇළ වන ඉහළ ඇළහැර ඇළෙහි මංගල පස් පිඩැල්ල කැපීමද ජනාධිපතිවරයා විසින් සිදුකළා.\nමොරගහකන්දේ සිට අනුරාධපුර - මහකනදරාව වැව දක්වා දිවෙන මෙම ඇළෙහි දිග කිලෝමීටර 1103 ක්. රුපියල් කෝටි 6500 ක් වැයකරමින් මෙම ඇළ වසර 5 ක් ඇතුළත ඉදිකිරීමට සැළසුම් කර තිබෙනවා.\nඅනතුරුව පැවති ජන හමුව අමතමින් වැඩිදුරටත් අදහස් දැක්වූ ජනාධිපති  මෛත්‍රිපාල සිරිසේන කියා සිටියේ මොරගහකන්ද සංවර්ධන ව්‍යාපෘතිය පිළිබඳ තමන් දුටු සිහිනයෙහි ප්‍රතිඵල ලබාගන්නා අද දවස තම ජීවිතයේ සතුටුදායකම දිනය වන බවයි.\nමෙම ජන හමුවෙන් පසු මොරගහකන්ද සංවර්ධන ව්‍යාපෘතිය හේතුවෙන් ඉඩම් අහිමිවූ ජනතාවට නැවත පදිංචි කිරීම සඳහා වෙන්වූ ඉඩම්වල ඔප්පු ප්‍රදානයද ජනාධිපතිවරයා අතින් සිදු වුණා.",
       "URL": "https://www.hirunews.lk/151845/ජනපති-සතුටුම-දවස-හෙළි-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4714"
}