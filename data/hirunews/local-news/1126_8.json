{
       "Source": "hirunews",
       "Timestamp": "Wednesday, 01 June 2022 - 21:27",
       "Headline": "ඉන්දියාවෙන් යල කන්නයට පොහොර",
       "News Content": "යල කන්නය සඳහා අවශ්‍ය පොහොර කඩිනමින් ලබාදීමට ඉන්දීය අග්‍රාමාත්‍ය නරේන්ද්‍ර මෝදි එකඟතාව පළ කළ බව ජනාධිපති ගෝඨාභය රාජපක්ෂ පවසනවා.\nඉන්දීය ණය ආධාර යටතේ පොහොර තොගය සැපයෙන අතර මෙරටට ලැබී දින 20ක් තුළ බෙදාහැරීමට සැලසුම් කර තිබෙනවා.\nනිදහසින් පසු ඉතිහාසයේ විශාලතම ආර්ථික අර්බුදයට මුහුණ දී සිටින ශ්‍රී ලංකාව, මෙවර යල කන්නයට අවශ්‍ය යූරියා පොහොර මෙට්‍රික් ටොන් 65,000ක අවශ්‍යතාව සපුරා ගැනීම සඳහා ඉන්දීය රජයේ සහය ඉල්ලා සිටියා.\nදිවයිනට කඩිනමින් අවශ්‍ය පොහොර සැපයීම සම්බන්ධයෙන් ඉන්දීය නිලධාරීන්ගෙන් ශ්‍රී ලංකාවට සහතිකයක් ලැබුණු බව පසුගියදා නිල වශයෙන් නිවේදනය කෙරුණා.\nමෙම එකඟතාව ලබා ගැනීම සඳහා ඉන්දියාවේ ශ්‍රී ලංකා මහ කොමසාරිස් මිලින්ද මොරගොඩ සහ ඉන්දියාවේ පොහොර දෙපාර්තමේන්තුවේ ලේකම් ශ්‍රී රාජේෂ් කුමාර් චතුර්වේ දි ඇතුලු අදාළ නිලධාරීන් හමු වී මේ සම්බන්ධයෙන් දීර්ඝ සාකච්ඡා වට ගණනාවක් සිදු කළා.\nදැනට ක්‍රියාත්මක ඇමෙරිකානු ඩොලර් බිලියන 01ක ඉන්දීය ණය සැපයුම යටතේ යූරියා මෙට්‍රික් ටොන් 65,000ක් ශ්‍රී ලංකාවට සැපයීමට ඉන්දීය රජය තීරණය කර තිබෙනවා.\nඉන්දියාවෙන් යූරියා අපනයනය තහනම් කර තිබියදී ශ්‍රී ලංකා රජයේ ඉල්ලීම පරිදි මෙම යූරියා ප්‍රමාණය වහාම ශ්‍රී ලංකාවට ලබාදීමට ඉන්දීය රජය තීරණය කර තිබීමත් විශේෂත්වයක්.\nනේපාලය හැරුණු කොට ඉන්දියාවෙන් පොහොර ලැබෙන එකම රට ශ්‍රී ලංකාවයි.\nශ්‍රී ලංකාවේ කෘෂි කර්මාන්තය අවුරුදු 3000 ක් තරම් ඈතට දිවෙන අතීතයකට උරුමකම් කියයි.\nශ්‍රී ලංකාවේ ප්‍රධාන ආහාරය 'බත්' වීම නිසා වී ගොවිතැනට ලැබී ඇත්තේ සුවිශේෂී ස්ථානයක්.\nශ්‍රී ලංකාවේ වී වගා කරන ප්‍රධාන කන්න දෙක යල සහ මහ ලෙස නම් කෙරෙනවා.\nඅප්‍රේල් සිට සැප්තැම්බර් දක්වා කාලය යල කන්නය ලෙසත්, ඔක්තෝබර් සිට මාර්තු දක්වා කාලය මහ කන්නය ලෙසද නම් කරනු ලබයි.\nලංකාවේ වී වගාව හෙක්ටෙයාර 807,763 ක පමණ ප්‍රමාණයක වගා කරන අතර යල කන්නයේදී මිලියන 2.7ක පමණ අස්වැන්නක් බලාපොරොත්තු වනවා.\nගොවි පවුල් 879,000ක් පමණ සහල් නිෂ්පාදනයට දායක වන අතර එය ජනගහනයෙන් 20%ක් හා රැකියා නියුක්තිකයන්ගෙන් 32% ක්.\nවී ගොවිතැන මෙන්ම අතිරේක බෝග වගා කිරීම අතින්ද ශ්‍රී ලංකාව විශේෂ ස්ථානයක් හිමිකරගන්නවා.\nශ්‍රී ලංකාවේ වගා කරන බෝග සලකා බලන කල මුළු ප්‍රමාණයෙන් 40% ක් වී වගාවන් ද, 22% ක ප්‍රමාණයක් පලතුරු, එළවලු සහ අනෙකුත් ක්ෂේත්‍ර බෝග ලෙස ද, ඇස්තමේන්තු කර තිබෙනවා.\nඑසේම , 38% ක් වැවිලි බෝගයි (තේ , පොල්, රබර්, උක් සහ පාම් ).\nකෙසේ වෙතත් හරිත කෘෂිකර්මාන්තය ප්‍රවර්ධනය කිරීමේ පියවරක් ලෙස සිදු කරනු ලැබූ ප්‍රතිසංස්කරණ හේතුවෙන් පසුගිය මහ කන්නයේදී මෙරට කෘෂිකර්මාන්තය බරපතල කඩා වැටීමකට ලක්වුණා.\nරජය එක්වරම රසායනික පොහොර තහනම් කිරීමට පියවර ගත්තේ නිසි ප්‍රමිතියෙන් යුත් කාබනික පොහොර ගොවියාට ලැබෙන ක්‍රමයක් නොමැතිවයි.\nචීනයෙන් කාබනික පොහොර ආනයනය කිරීමට රජය තීරණය කළද එය විසින් අවසානයේ රාජ්‍ය තාන්ත්‍රික අර්බුදයක් ද නිර්මාණය කරනු ලැබුවා.\nඑම පොහොර නිසි ප්‍රමිතියෙන් තොර වූ අතර පොහොර තොගය හරවා යවනු ලැබුවා.\nනමුත් ණයවර ලිපි නිකුත් කිරීමේදී සහ ගිවිසුම්ගතවීමේදී සිදු කරන ලද අතපසුවීම් හේතුවෙන් ප්‍රමිතියෙන් තොර වූ පොහොර තොගයට මුදල් ගෙවීමට ලක් රජයට සිදු වුණා.\nපොහොර තොගය ප්‍රතික්ෂේප කිරීමත් සමග ඇති වූ මතභේදකාරී තත්ත්වය තුල චීන - ශ්‍රී ලංකා හොඳ හිතද පලුදු වුණා.\nකෙසේ වෙතත්, පසුගිය වසරේ නොවැම්බරයේදී, ගොවීන්ගේ මාස ගණනාවක මහජන විරෝධතා සහ ආහාර මිල උද්ධමනය ඉහළ යාමෙන් පසු රසායනික පොහොර භාවිතය සහ ආනයනය සඳහා වූ තහනම ඉවත් කර කාබනික ගොවිතැන සම්පූර්ණයෙන්ම අනුගමනය කරන පළමු රට බවට පත්වීමේ ඉලක්කයට යෑම ශ්‍රී ලංකාව අත්හැර දමනු ලැබුවා.\nපසුව ජනාධිපතිවරයා පවා පැවසුවේ තමන් ගත් තීරණය නිවැරදි නොවන බවයි.\nඒ සම්බන්ධයෙන් කනගාටු වන බව පැවසූ ජනාධිපතිවරයා යල කන්නයේ පොහොර අවශ්‍යතාව සපුරාලීමට පියවර ගන්නා බවටද සහතික වුණා.\nකෙසේ වෙතත් ශ්‍රී ලංකාවේ වාර්ෂික පොහොර ආනයනය සඳහා ඇමෙරිකානු ඩොලර් මිලියන 400ක් වැයවනවා.\nපවතින විදේශ විනිමය අර්බුදය හමුවේ පොහොර ආනයනය බරපතළ අර්බුදයක් බවට පත් වුණා.\nපොහොර ඉල්ලා ගොවීන් නඟන අඬහැරය රජරට ඇතුළු වී වගාකරන පෙදෙස්හි ගොවිබිම්වලින් යළිත් වතාවක් උස් හඬින් ඇසෙන්නට පටන් ගත්තේ ඒ අනුවයි.\nඒ යල් කන්නයේ වී වගාව වෙනුවෙනි.\nවාරි පහසුකම් යටතේ වී වගාකරන බොහෝ ප්‍රදේශවල ජලාශයන්හි ජලය නිකුත්කර ඇතත් වී වගාවට යොදන පොහොර වර්ග කිසිවක් තමන්ට මෙතෙක් ලැබී නැතැයි ගොවි ජනතාව පවසනවා.\nවගාවට අවශ්‍ය පොහොර කලට වේලාවට නොලැබීමෙන් සිදුවන්නේ පසුගිය කන්නයේ අත්වූ සන්තෑසියම බව ද ඔවුහු පෙන්වා දෙනවා.\nමෙවරත් රසායනික පොහොර නොලැබෙන්නේනම් ගොවිතැන කරනවාට වඩා අත්හැර දැමීම වඩාත් යහපත් බව බොහෝ ගොවීන්ගේ මතයයි.\nඒ අනුව මෙවර යල කන්නයේ වී වගාව නොකර ඇනහිටින්නට ඉඩ තිබෙන බව ගොවි සංවිධාන සහ ගොවි ජනතාව අනතුරු අඟවමින් සිටිනවා.\nඋතුරු මැද පළාත් ප්‍රධාන ලේකම් චන්ද්‍රසිරි බණ්ඩාර මහතා පසුගිය දා ජනාධිපතිවරයා සමග පැවැත් වූ සාකච්ඡාවකදී අනාවරණය කළේ මෙරට වැඩිම වී වගා කරන දිස්ත්‍රික්ක අතුරින් ප්‍රමුඛස්ථානයේ ඇති පොලොන්නරුවේ මෙවර වී වගා කර ඇත්තේ සියයට 16ක ප්‍රමාණයක් පමණක් බවයි.\nඑම පිරිසට හෝ මෙතෙක් පළමු පොහොර මුරය හෝ සපුරා ගැනීමට හැකි වී නැහැ.\nප්‍රදේශ රැසක ගොවීන් වී වගාව අත්හැර එළවලු හා වෙනත් ගොඩ බෝග වගාවන්ට යොමු වෙමින් සිටිනවා.\nරසායනික පොහොර තහනම හා අයහපත් කාලගුණය මහ කන්නයේ බෝග අස්වැන්න පහත වැටීමට හේතු වූ අතර, ආහාර උද්ධමනය අසාමාන්‍ය ලෙස ඉහළ යෑමට ද එය හේතුවක් විය.\nවෙරිටේ රිසර්ච් විසින් සිදු කරන ලද ගොවි සමීක්ෂණයෙන් හෙළි වූයේ තහනම පැනවීමෙන් පසු ගොවීන්ගෙන් සියයට 44ක් අස්වැන්න අඩුවීමක් අත්විඳි බවයි.\nයල කන්නයේදී රට තුළ සහල් නිෂ්පාදනය සියයට 50කට වැඩි ප්‍රතිශතයකින් පහළ වැටුණා.\nඑහි ප්‍රතිඵලයක් ලෙස මේ වන විට රට තුළ නිර්මාණය වී ඇති සහල් හිඟය හමුවේ දිනෙන් දින ඉහළ යන සහල් මිල නිසා පරිභෝගිකයන් ද පත්ව සිටිනේ දැඩි පීඩාවකටයි.\nමීට වසර දෙකකට පමණ පෙර රුපියල් 100කටත් අඩු මුදලකට මිල දී ගත හැකිව තිබූ නාඩු සහල් කිලෝවක මිල මේ වන විට රුපියල් 240 ද ඉක්මවා ගොස් තිබෙනවා.\nපොහොර නොමැති පසුබිමක මෙවර යල කන්නයේ වගා කටයුතුද අවිනිශ්චිත වී ඇති අතර පේරාදෙණිය විශ්ව විද්‍යාලයේ කෘෂි විද්‍යා පීඨයේ මහාචාර්ය බුද්ධි මාරඹේ පවසන්නේ යල කන්නයේදී ද සියයට 50කට වැඩි අස්වැන්න අඩුවීමක් අපේක්ෂා කරන බවයි.\nපවතින තත්ත්වය හමුවේ ඔක්තෝබර් මාසයෙන් පසුව මෙරට මාසික සහල් අවශ්‍යතාව හෝ සපුරා ගැනීමට මෙරට වී නිෂ්පාදනය ප්‍රමාණවත් නොවනු ඇති මහාචාර්ය බුද්ධි මාරඹේ පෙන්වා දෙනවා.\nයල කන්නය ආරම්භ වී මාස 2ක් ගත වී අවසන් අතර මෙතෙක් කිසිදු පොහොරක් ගොවීන්ට ලැබී නැහැ.\nපොහොර ලැබෙන ඇතැයි අපේක්ෂාවෙන් බිම් සැකසූ ගොවීන් වැඩි පිරිසක් මේ හේතුවෙන් දැඩි දුෂ්කරතාවකට මුහුණ දී සිටිනවා.\nඋද්ගතව ඇති තත්ත්වයේ බරපතළම කාරණය වන්නේ යල කන්නය නිවැරදිව වගා නොකෙරුණොත් ලබන මහ කන්නයට අවශ්‍ය බිත්තර වී සපයා ගැනීමට නොහැකිවීමයි.\nමතුවිය හැකි ආහාර හිගය අවම කර ගැනීම සදහා එළඹෙන මහ කන්නයේ සාර්ථක කර ගැනීම සදහා දැන් සිටම බිත්තර වී සපයා ගැනීම වැනි අවශ්‍ය සැලසුම් සකස් කළ යුතු බව මහාචාර්ය බුද්ධි මාරඹේ පවසනවා.\nමහ කන්නයේදී හෙක්ටායර ලක්ෂ 8ක් පමණ වගාකීරීමේ ඉලක්කයක් තබා ගත යුතු බව මහාචාර්යවරයාගේ මතයයි.\nඒ සඳහා අවශ්‍ය බීත්තර වී ප්‍රමාණය මෙට්‍රික් ටොන් 80,000ක්.\nමෙවර යල කන්නයේදී එම ඉලක්කය කෙසේ හෝ සපුරා ගැනීම මෙවර යල කන්නයේ අනිවාර්ය අවශ්‍යතාවක් වී තිබෙනවා.\nප්‍රමාණවත් තරම් පොහොර නොමැති පසුබිමක එය බරපතළ අභියෝගයක්.\nඉන්දියාවෙන් යූරියා ලැබෙන තුරු හූල්ලන්නට මෙරට ගොවි පරපුරට සිදුව තිබෙන්නේ එවන් පසුබිමක වන අතර අපේ ආහාර සුරක්ෂිතතාව මේ වනවිට මුලුමනින්ම ඉන්දියාවට උගස් කර බලා සිටින්නට රටක් ලෙස අපට සිදුව තිබෙනවා.",
       "URL": "https://www.hirunews.lk/305943/ඉන්දියාවෙන්-යල-කන්නයට-පොහොර",
       "Category": "Local News",
       "Parent URL": "https://www.hirunews.lk/local-news.php?pageID=1126"
}