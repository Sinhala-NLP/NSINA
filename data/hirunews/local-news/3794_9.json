{
       "Source": "hirunews",
       "Timestamp": "Friday, 17 August 2018 - 14:22",
       "Headline": "කීත්නොයාර් පැහැරගැනීමේ සිද්ධිය ගැන හිටපු ජනපතිගෙන් පැය දෙකක ප්‍රකාශයක්",
       "News Content": "මාධ්‍යවේදී කීත් නොයාර් පැහැර ගෙන ගොස් පහරදීමේ සිද්ධිය සම්බන්ධයෙන් අපරාධ පරීක්ෂණ දෙපාර්තමේන්තුව හිටපු ජනාධිපති මහින්ද රාජපක්ෂගෙන් පැය 2 කට අධික කාලයක් අද ප්‍රකාශයක් සටහන් කරගත්තා.\nඋදෑසන 11.20 ට පමණ කොළඹ - 07, විජේරාමේ පිහිටි හිටපු ජනාධිපතිවරයාගේ නිල නිවසට පැමිණ එම ප්‍රකාශය ලබාගැනීම ආරම්භ කළ අපරාධ පරීක්ෂණ දෙපාර්තමේන්තුවේ නිලධාරීන්  පිටත්ව ගියේ පස්වරු 1.50 ට පමණයි.\nමෙහිදී හිටපු ජනාධිපති මහින්ද රාජපක්ෂ සුහදශීලීව පිළිතුරු ලබාදුන් බවයි එම දෙපාර්තමේන්තුවේ නිලධාරින් සඳහන් කළේ.\nහිටපු ජනාධිපතිවරයාගේ නිල නිවසේ කාමරයක මෙම ප්‍රකාශය ලබාගැනීම සිදුකර ඇති අතර, ඊට හිටපු ජනාධිපතිවරයාට අමතරව ඔහුගේ නීතීඥවරුන් තුන්දෙනෙකු සහ අපරාධ පරීක්ෂණ දෙපාර්තමේන්තුවේ අධ්‍යක්‍ෂ ශානි අබේසේකර ඇතුලූ නිලධාරීන් පස්දෙනෙකුද එක්ව තිබෙනවා.\nඒ අතරතුර හිටපු ජනාධිපති මහින්ද රාජපක්ෂගෙන් අපරාධ පරීක්ෂණ දෙපාර්තමේන්තු නිලධාරීන්ට දෙවරක් තේ පැන් සංග්‍රහ හිමිවීම විශේෂත්වයක්.\nකීත් නොයාර් පැහැර ගෙන ගොස් පහරදීමේ සිද්ධියට අදාළව හිටපු ආරක්ෂක ලේකම් ගෝඨාභය රාජපක්ෂ සහ එවක රජයේ හිටපු ස්වදේශ කටයුතු අමාත්‍යවරයා ලෙස කටයුතු කළ කථානායක කරූ ජයසූරිය ද මීට පෙර අපරාධ පරීක්ෂණ දෙපාර්තමේන්තුවට ප්‍රකාශ ලබාදී තිබුණා.\nමාධ්‍යවේදී කීත් නොයාර් මෙලෙස පැහැර ගෙන ගොස් පහරදී තිබුණේ 2008 වසරේ මැයි 22 වනදායි.\nමේ අතර අපරාධ පරීක්ෂණ දෙපාර්තමේන්තුවේ නිලධාරීන් ප්‍රකාශයක් ලබා ගැනීම සදහා හිටපු ජනාධිපතිවරයාගේ නිල නිවසට පැමිණෙන බව කලින් දැනුම් දී තිබූ නිසා ඒකාබද්ධ විපක්ෂයේ පාර්ලිමේන්තු මන්ත්‍රීවරුන් ඇතුලූ මහජන නියෝජිතයින් රැසක්ද එහි පැමිණ සිටියා.\nප්‍රකාශ ලබාදීමෙන් පසු හිටපු ජනාධිපති මහින්ද රාජපක්ෂ මාධ්‍යයට අදහස් දක්වමින් කියා සිටියේ මෙය දේශපාලන පළිගැනීමක් බවයි.",
       "URL": "https://www.hirunews.lk/197760/කීත්නොයාර්-පැහැරගැනීමේ-සිද්ධිය-ගැන-හිටපු-ජනපතිගෙන්-පැය-දෙකක-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=3794"
}