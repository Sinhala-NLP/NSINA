{
       "Source": "hirunews",
       "Timestamp": "Tuesday, 26 July 2022 - 16:38",
       "Headline": "අඳුර තරගයට හරස් වෙද්දී ශ්‍රී ලංකාව පාකිස්ථානයට වඩා ලකුණු 323ක් ඉදිරියෙන්",
       "News Content": "සංචාරක පාකිස්ථාන කණ්ඩායම සහ ශ්‍රී ලංකා කණ්ඩායම අතර ගාල්ල ජාත්‍යන්තර ක්‍රිකට් ක්‍රීඩාංගණයේ පැවැත්වෙන දෙවන හා අවසාන ටෙස්ට් තරගයේ තුන්වන දිනය අයහපත් ආලෝක තත්ත්වය හේතුවෙන් නවතා දමන විට ශ්‍රී ලංකා කණ්ඩායම සිය දෙවන ඉනිම සඳහා කඩුළු 5ට ලකුණු 176 ක් ලබා සිටියා.\nඒ අනුව ශ්‍රී ලංකා කණ්ඩායම සිය පළමු ඉනිමේ වාසියද සමගින් පාකිස්ථාන කණ්ඩායමට වඩා ලකුණු 323ක් ඉදිරියෙන් සිටිනවා.\nපළමු ඉනිමේ ශ්‍රී ලංකා ලකුණු පුවරුවට වඩා ලකුණු 147ක් පසුපසින් සිටිමින් නිමා වූ පාකිස්ථාන පළමු ඉනිම ලකුණු 231කට සීමා වුනා.\nලකුණු 147ක වාසියත් සමගින් ඇරඹී ශ්‍රී ලංකා දෙවන ඉනිමේ ආරම්භක පිතිකරුවන් යුගලයේ යම් වෙනසක් දක්නට ලැබුණේ නිත්‍ය ආරම්භක පිතිකරු දිමුත් කරුණාරත්න ආබාධයකට ලක්ව සිටීම හේතුවෙන්.\nඔහු වෙනුවට දෙවන ඉනිමේ දී ඕෂධ ප්‍රනාන්දු සමග පන්දුවට පහර දීමට පිටියට පිවිසියේ නිරෝෂන් දික්වැල්ලයි.\nනිරෝෂන් දිවැල්ලට ආරම්භක පිතිකරු ලෙස සාර්ථක ආරම්භයක් ලබා දීමට හැකියාවක් නොලැබුණු අතර ඔහු ලකුණු 16 ලබා සිටිය දී නසීම් ශා යොමු කළ පන්දුවකට කඩුළු රකින ක්‍රීඩක මොහොමඩ් රිස්වාන වෙත උඩපන්දුවක් ලබා දෙමින් දැවී ගියා.\nදෙවන කඩුල්ල ලෙස ශ්‍රී ලංකා කණ්ඩායමේ අනෙක් ආරම්භක පිතිකරුවා වූ ඕෂධ ප්‍රනාන්දු ලකුණු 19 ට දැවී ගියේ ශ්‍රී ලංකා ලකුණු පුවරුව ලකුණු 42 ව දිස් වන විටයි.\nඉන් අනතුරුව පිටියේ රැඳී සිටි කුසල් මෙන්ඩිස් හා එක් වූයේ තම සියවැනි ජාත්‍යන්තර ටෙස්ට් තරගය ක්‍රීඩා කරන ඇන්ජලෝ මැතිව්ස්.\nකුසල් මෙන්ඩිස්ට මෙම ඉනිමේ ද එතරම් සාර්ථක වීමට ඉඩ නොදුන් පාකිස්ථාන පන්දු යවන්නන් ඔහුව නැවත ක්‍රීඩාගාරයට හරවා යැව්වේ ඔහු ලකුණු 15ක් පමණක් ලබා සිටිය දීයි.\nකඩුළු එක එක ගිලිහෙමින් පැවති ශ්‍රී ලංකා ඉනිමේ ඇද වැටීමේ වේගය යම් පමණකට සීමා කරන්නට මැතිව්ස් හා එක් වූ දිනේෂ් චන්දිමාල් සමත් වූ අතර ඔවුගේ එම වෑයම ද අසාර්ථක වුණේ ශ්‍රී ලංකා ලකුණු පුවරුව 100යේ කඩයිම මතට පැමිණ සිටි අවස්ථාවේ මැතිව්ස් දැවී යාමෙන්.\nමෙලෙස කඩුළු බිඳ වැටීමේ වේගය, ආබාධයක් හේතුවෙන් විවේක ගනිමින් සිටි නායක දිමුත් කරුණාරත්නගේ විවේක සුවයට වැඩි වේලාවක් ඉතිරි කළේ නැහැ.\nඉනික්බිති දිමුත්ට ශ්‍රී ලංකා ඉනිමේ නැංගුරම බවට පත් වන්නට පිටියට පිවිසෙන්න සිදු වුණා.\nඔහු චන්දිමාල් හා එක්වෙමින් ශ්‍රී ලංකා ඉනිම ලකුණින් ලකුණ ගොඩ නගමින් සිටිය දී ලකුණු 27ක් ලබා සිටි චන්දිමාල් දැවී ගියා.\nචන්දිමාල්ගේ දැවීයාමෙන් පසු පිටියට පිවිසි ධනංජය ද සිල්වා දිමුත් කරුණාරත්න හා එක් වෙමින් ශ්‍රී ලංකා දෙවන ඉනිම ක්‍රමයෙන් ගොඩ නැගූ අතර දිනය අවසානයට පැයකට අධික කාලයක් ඉතිරිව තිබිය දී අයහපත් ආලෝක තත්ත්වය හේතුවෙන් තරගය නවතා දැමෙන විට ඔවුන් දෙදෙනා ලකුණු 59ක නොබිඳුනු සම්බන්ඳතාවක් ගොඩ නගාගෙන තිබුනා.\nනායක දිමුත් කරුණාරත්න ලකුණු 27ක් සහ ධනංජය ද සිල්වා ලකුණු 30ක් ලබා නො දැවී ක්‍රීඩා කරනවා.\nපන්දු යැවීමේ දී පාකිස්ථාන කණ්ඩායම වෙනුවෙන් නසීම් ශා කඩුලු දෙකක් ලබා ගත් අතර යසීර් ශා, මොහොමඩ් නවාස් හා අගා සල්මාන් ශ්‍රී ලංකා කණ්ඩායමේ එක් කඩුල්ල බැගින් උදුරා ගත්තා.\nහෙට තරගයේ සිව් වැනි දිනයයි.",
       "URL": "https://www.hirunews.lk/311008/අඳුර-තරගයට-හරස්-වෙද්දී-ශ්‍රී-ලංකාව-පාකිස්ථානයට-වඩා-ලකුණු-323ක්-ඉදිරියෙන්",
       "Category": "Local News",
       "Parent URL": "https://www.hirunews.lk/local-news.php?pageID=991"
}