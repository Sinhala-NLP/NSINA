{
       "Source": "hirunews",
       "Timestamp": "Friday, 01 September 2017 - 13:40",
       "Headline": "හිටපු ජනපති මහින්දට යැවූ රහසිගත ලිපියක් ගැන කාලෝගෙන් අනාවරණයක්",
       "News Content": "මාලඹේ පෞද්ගලික වෛද්‍ය විද්‍යාලය සම්බන්ධයෙන් තමන් හිටපු ජනාධිපති මහින්ද රාජපක්ෂට රහසිගතව යොමුකළ ලිපියක් පිළිබදව ශ්‍රී ලංකා වෛද්‍ය සභාවේ හිටපු සභාපති මහාචාර්ය කාලෝ ෆොන්සේකා අද (01) අනාවරණයක් සිදුකළා.\nදැනට රක්ෂිත බන්ධනාගාරගත කර සිටින වෛද්‍ය පීඨ ශිෂ්‍ය ක්‍රියාකාරී කමිටුවේ කැඳවුම්කරු රයන් ජයලත්ගේ සුවදුක් විමසීමට වැලිකඩ බන්ධනාගාරයට අද පැමිණීමෙන් අනතුරුව මාධ්‍යවේදීන් නැගූ ප්‍රශ්නවලට පිළිතුරු ලබාදෙමින් ඔහු මේ බව කියා සිටියා.\nප්‍රමිතියක් නොමැති අධ්‍යාපන ආයතනයක් වෙනුවෙන් මිලියන ගණනක් වැය කිරීමට හැකියාව පවතින දෙමව්පියන්ගේ පාර්ශවය ගෙන තවදුරටත් රජය කටයුතු කරන්නේ නම් රජයේ පැවැත්ම සම්බන්ධයෙන් ගැටලූ මතුවන බවයි ඔහු සදහන් කළේ.\nඑමෙන්ම, මේ සම්බන්ධයෙන් එවක ජනාධිපතිවරයාව සිටි හිටපු ජනාධිපති මහින්ද රාජපක්ෂට තමන් රහසිගත පෞද්ගලික ලිපියක් යොමුකළ බවත් එමගින් අද උදාවී ඇති තත්ත්වය උදාවනු ඇති බවට තමන් සදහන් කළ බවත් ඔහු පෙන්වා දුන්නා.\nවර්තමාන රජය මෙම ගැටලූව විසදීමට කටයුතු නොකරන්නේ නම් තමාගේ ජීවිතයේ අවසාන සටන ලෙස වත්මන් රජය බලයෙන් පහ කිරීම සදහා තමන් කටයුතු කරන බවයි කාලෝ ෆොන්සේකා වැඩිදුරටත් කියා සිටියේ.",
       "URL": "https://www.hirunews.lk/169923/හිටපු-ජනපති-මහින්දට-යැවූ-රහසිගත-ලිපියක්-ගැන-කාලෝගෙන්-අනාවරණයක්",
       "Category": "Local News",
       "Parent URL": "https://www.hirunews.lk/local-news.php?pageID=4343"
}