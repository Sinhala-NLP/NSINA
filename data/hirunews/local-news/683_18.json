{
       "Source": "hirunews",
       "Timestamp": "Tuesday, 06 December 2022 - 23:39",
       "Headline": "ප්‍රබල ස්පාඤ්ඤය ගෙදර යවමින් මොරොක්කෝව අර්ධ අවසන් පූර්ව වටයට",
       "News Content": "2022 පාපන්දු ලෝක කුසලානයේ සුපිරි 16 දෙනාගේ වටයෙන් හැරී යන්නට ප්‍රබල ස්පාඤ්ඤ පාපන්දු කණ්ඩායමට අද(06) සිදු වුණා.\nඒ මොරොක්කෝ කණ්ඩායම හමුවේ ලැබූ පරාජයත් සමගයි.\nතරගය ආරම්භයේ පටන් තියුණු මුහුණුවරක් ගත් අතර නියමිත කාලය අවසන් වන විට කණ්ඩායම් දෙකෙන් එකකටවත් එකදු ගෝලයක් ලබා ගන්න හැකියාවක් ලැබුණේ නැහැ.\nඑබැවින් අතිරේක කාලයක් හිමි වූ අතර එම කාලසිමාව තුළ දී ද එකදු කණ්ඩායමකට ගෝල රැස් කිරීමට හැකියාවක් ලැබුණේ නැහැ.\nතරගයේ ජයග්‍රාහකයා තීරණය කිරීම දඬුවම් පහරවලට භාර වුණු අතර අදාල දඬුවම් පහර 3-0ක් ලෙස සාර්ථක කර ගන්නට මොරොක්කෝ කණ්ඩායමට හැකියාව ලැබුණා.\nඒ අනුව මොරොක්කෝ කණ්ඩායම මෙවර ලෝක කුසලාන තරගාවලියේ අර්ධ අවසන් පූර්ව වටයට සුසුසුකම් ලබා ගන්නට වරම් හිමි කර ගත්තා.\nමෙලෙස පාපන්දු ලෝක කුසලාන ඉතිහාසයේ මොරොක්කෝ කණ්ඩායමක් අර්ධ අවසන් පූර්ව වටයට තේරී පත් වූ පළමු අවස්ථාව බවට පත් වුණා.",
       "URL": "https://www.hirunews.lk/322122/ප්‍රබල-ස්පාඤ්ඤය-ගෙදර-යවමින්-මොරොක්කෝව-අර්ධ-අවසන්-පූර්ව-වටයට",
       "Category": "Local News",
       "Parent URL": "https://www.hirunews.lk/local-news.php?pageID=683"
}