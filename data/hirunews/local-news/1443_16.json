{
       "Source": "hirunews",
       "Timestamp": "Friday, 07 January 2022 - 7:21",
       "Headline": "දිවයින පුරා රිය අනතුරුවලින් පුද්ගලයෝ 4 දෙනෙක් මරුට",
       "News Content": "හික්කඩුව පොලිස් වසමේ ගාල්ල - කොළඹ මාර්ගයේ වැල්ලවත්ත ප්‍රදේශයේ දී කොළඹ දෙසට ධාවනය වූ යතුරු පැදියක් වේගය පාලනය කරගත නො හැකි ව, විදුලි කණුවක වැදී අනතුරක් සිදු වී තිබෙනවා.\nඅනතුරෙන් වයස අවුරුදු 26ක කලුපේ - හික්කඩුව ප්‍රදේශයේ පදිංචිකරුවෙක් මිය ගිය බව යි වාර්තා වෙන්නේ.\nමීට අමතර ව අලුත්ගම දී යතුරු පැදියක් හා ත්‍රී රෝද රථයක් ගැටී සිදු වුණු අනතුරකින්, යතුරුපැදියේ ගමන් කළ පසු පැදිකරු මිය ගොස් තිබෙනවා.\nඅගලවත්ත, කොස්ගොඩ යන ප්‍රදේශවලින් ද රිය අනතුරුවලින් සිදු වූ මරණ දෙකක් වාර්තා වෙන අතර, එම අනතුරු දෙක ම යතුරු පැදි අනතුරු යි.\nකොස්ගොඩ අනතුරෙන් ජීව්තක්ෂයට පත් වී ඇත්තේ, වයස අවුරුදු 07ක බාන්වැල්දූව - කොස්ගොඩ ප්‍රදේශයේ පදිංචි දැරියක්.\nමෙම දැරිය සිය මව සහ පියා සමඟ ගමන් ගත් යතුරුපැදිය, ඉදිරියෙන් පැමිණි ටිපර් රථයක ගැටී ඊයේ මෙම අනතුර සිදු ව ඇති බවයි පොලීසිය සඳහන් කළේ.\nසිද්ධියෙන් යතුරුපැදියේ ගමන් ගත් මව පියා සහ එම දැරිය බරපතළ තුවාල ලබා කරාපිටිය ශික්ෂණ රෝහලට ඇතුළත් කරනු ලැබුවා.\nපසු ව හත්හැවිරිදි දැරිය ජීවිතක්ෂයට පත් ව තිබෙනවා.\nටිපර් රථයේ රියදුරුගේ අපරික්ෂාකාරී රිය ධාවනය මෙම අනතුරට හේතුව වන අතර, ඔහු අත්අඩංගුවට ගනු ලැබූ බවයි පොලිස් මාධ්‍ය ප්‍රකාශක කාර්යාලය සඳහන් කළේ.",
       "URL": "https://www.hirunews.lk/293245/දිවයින-පුරා-රිය-අනතුරුවලින්-පුද්ගලයෝ-4-දෙනෙක්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=1443"
}