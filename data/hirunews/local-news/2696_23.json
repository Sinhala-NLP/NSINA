{
       "Source": "hirunews",
       "Timestamp": "Saturday, 30 May 2020 - 11:51",
       "Headline": "කොරෝනාවෙන් සුවය ලැබූ නාවික හමුදා සාමාජිකයින් සංඛ්‍යාව 381 දක්වා ඉහළට",
       "News Content": "කොරෝනා වෛරසය ආසාදිත තවත් නාවික හමුදා සාමාජිකයින් 15 දෙනෙකු සුවය ලබා තිබෙනවා.\nඒ අනුව සුවය ලැබූ නාවික හමුදා සාමාජිකයින් සංඛ්‍යාව මේ වනවිට 381 දක්වා ඉහළ යන බවයි නාවික හමුදා මාධ්‍ය ප්‍රකාශක, ලූතිනන් කමාන්ඩර් ඉසුරු සූරියබණ්ඩාර හිරු ප්‍රවෘත්ති අංශයට සඳහන් කළේ.\nඑසේම, මෙරට කොරෝනා ආසාදිතයින් සංඛ්‍යාව තවදුරටත් 1558ක් ලෙස පවතින බවයි වසංගත රෝග විද්‍යා ඒකකය සඳහන් කළේ.\nමේ අතර මේ වන විට නුවරඑළිය දිස්ත්‍රික්කය තුළ ඇඳිරි නීතිය ක්‍රියාත්මක වනවා.\nඑමෙන්ම, අද රාත්‍රී 10 සිට සදුදා උදෑසන 4 දක්වා මුළු දිවයින පුරා ඇදිරි නීතිය ක්‍රියාත්මක අතර, යළි ජුනි මස 04 සහ 05 යන දෙදින තුළද මුළු දිවයිනටම ඇඳිරි නීතිය ක්‍රියාත්මකයි.\nකෙසේ වෙතත්, ජූනි 01 වන සඳුදා සිට තුන්වන බදාදා දක්වා සියලූ දිස්ත්‍රික්කවල ඇඳිරි නීතිය බලපවත්වනු ලබන්නේ පෙර පරිදි රාත්‍රී 10 සිට අලූයම හතර දක්වා පමණයි.\nඊට අමතරව, ජූනි 06 වන සෙනසුරාදා සිට සියලූ දිස්ත්‍රික්කවල නැවත දැනුම්දෙනතුරු ඇදිරි නීතිය ක්‍රියාත්මක වන්නේ රාත්‍රී 10 සිට අලූයම 04 දක්වා බවද ජනාධිපති මාධ්‍ය අංශය මීට පෙර නිවේදනය කළා.\nමේ අතර, ඊයේ රාත්‍රී 10 සිට අද අලූයම 4 දක්වා කාලය තුළ ඇඳිරි නීතිය උල්ලංගණය කළ පුද්ගලයින් 173 දෙනෙකු අත්අඩංගුවට ගෙන තිබෙනවා.\nදිවයින පුරා සිදුකළ මෙහෙයුම්වලදී නිරෝධායන පනත උල්ලංඝනය කළ පුද්ගලයින් 132 දෙනෙකු ඊයේ අත්අඩංගුවට ගෙන ඇති බවයි පොලීසිය ප්‍රකාශ කළේ.\nමේ අතර  ඕස්ට්‍රේලියාවේ මෙල්බර්න් නුවර සිට ශ්‍රී ලාංකිකයින් 286 දෙනෙකු රැගත් ශ්‍රී ලන්කන් ගුවන් සේවයට අයත් විශේෂ යානයක් අද උදෑසන දිවයිනට පැමිණියා.\nඑසේම, ඉන්දියාවේ මුම්බායි නුවර රැදී සිටි ත්‍රිවිධ හමුදා සාමාජිකයින් 18 දෙනෙකු ද අද උදෑසන පැමිණ තිබෙනවා.",
       "URL": "https://www.hirunews.lk/241851/කොරෝනාවෙන්-සුවය-ලැබූ-නාවික-හමුදා-සාමාජිකයින්-සංඛ්‍යාව-381-දක්වා-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=2696"
}