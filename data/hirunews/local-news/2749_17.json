{
       "Source": "hirunews",
       "Timestamp": "Wednesday, 06 May 2020 - 19:38",
       "Headline": "මහමැතිවරණයට අදාළව ශ්‍රේෂ්ඨාධිකරණයට තවත් පෙත්සම් හතරක්",
       "News Content": "ජූනි මස 20 වැනිදා පාර්ලිමේන්තු මැතිවරණය පැවැත්වීම ව්‍යවස්ථා විරෝධී බවට පවසමින් නියෝගයක් නිකුත් කරන ලෙස ඉල්ලා සහ මහමැතිවරණය නොපැවැත්වීම තුළ ව්‍යවස්ථා අර්බුදයක් නිර්මාණය වී ඇති බව පවසමින් ශ්‍රේෂ්ඨාධිකරණයට තවත් මූලික අයිතිවාසිකම් පෙත්සම් හතරක් ගොනුකර තිබෙනවා.\nවිකල්ප ප්‍රතිපත්ති කේන්ද්‍රය සහ එහි විධායක අධ්‍යක්ෂ ආචාර්ය පාක්‍යසෝති සරවනමුත්තු විසින් ඊට අදාළ පෙත්සම් දෙකක් ගොනුකර ඇති අතර, ජ්‍යෙෂ්ඨ මාධ්‍යවේදියෙකු වන වික්ටර් අයිවන් ඇතුළු 08 දෙනෙකු තවත් පෙත්සමක් ගොනුකර ඇති බව සඳහන්.\nඑසේම සමගි ජනබලවේගයේ මහ ලේකම් හිටපු පාර්ලිමේන්තු මන්ත්‍රී රංජිත් මද්දුමබණ්ඩාරද ශ්‍රේෂ්ඨාධිකරණයට මූලික අයිතිවාසිකම් පෙත්සමක් ගොනුකර තිබෙනවා.\nඑමඟින් දක්වා ඇත්තේද ජූනි මස 20 වනදා මහ මැතිවරණය පැවැත්වීමට අදාළව නිකුත් කර ඇති ගැසට් නිවේදනය බලශූන්‍ය කරන ලෙසයි.\nමීට පෙර කොරෝනා වෛරස අවදානම පවතින අවස්ථාවේදී මහ මැතිවරණය පැවැත්වීමෙන් තම මූලික අයිතිවාසිකම් කඩ වී ඇති බවට පවසමින් මහ මැතිවරණය වළක්වාලන ලෙස ඉල්ලා මූලික අයිතිවාසිකම් පෙත්සමක් ගොනු කරනු ලැබුවා.\nඒ හිටපු ආණ්ඩුකාර ජනාධිපති නීතිඥ මෛත්‍රී ගුණරත්නගේ පුත් නීතිඥ චරිත ගුණරත්න විසින්.",
       "URL": "https://www.hirunews.lk/240208/මහමැතිවරණයට-අදාළව-ශ්‍රේෂ්ඨාධිකරණයට-තවත්-පෙත්සම්-හතරක්",
       "Category": "Local News",
       "Parent URL": "https://www.hirunews.lk/local-news.php?pageID=2749"
}