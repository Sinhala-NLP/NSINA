{
       "Source": "hirunews",
       "Timestamp": "Thursday, 24 March 2022 - 7:50",
       "Headline": "ඉන්දියාවෙන් තවත් තෙල් නැවක් අද පැමිණේ (වීඩියෝ)",
       "News Content": "ඉන්දීය ණය ආධාර යටතේ මෙරටට ලබා දෙන තවත් ඉන්ධන නෞකාවක් අද මෙරටට ළගා වීමට නියමිත යි.\nලංකා ඛණිජ තෙල් නීතිගත සංස්ථාව සඳහන් කළේ, ඒ අනුව හෙට දිනෙන් පසුව රට තුළ පවතින ඉන්ධන හිඟය ක්‍රමයෙන් පහව යනු ඇති බවයි.\nදිවයින පුරා ඉන්ධනහල් වෙත ඉන්ධන බෙදාහැරීමේ කටයුතු අදත් අඛණ්ඩව සිදු කෙරෙන බව එම සංස්ථාව ප්‍රකාශ කළා.\nකෙසේ වෙතත්, ඊයේත් දිවා කාලයේ මෙන්ම රාත්‍රී කාලයේද දිවයිනේ පුරා ඉන්ධන පිරවුම්හල්වල දිගු පෝලිම් පැවති බවයි අප වාර්තාකරුවන් සඳහන් කළේ.\nඉන්ධන අර්බුදයට විසඳුම් ඉල්ලා මින්නේරිය - හිඟුරක්ගොඩ, කවුඩුල්ල ප්‍රදේශයේ ගොවීන් මින්නේරිය මහසෙන් ප්‍රතිමාව ඉදිරිපිට ඊයේ දේව කන්නලව්වක් සිදු කළා.\nමේ අතර විදුලිබලාගාරවලට ප්‍රමාණවත් ඉන්ධන නො මැති වීම හේතුවෙන් අදත් පැය 6කට වැඩි විදුලි කප්පාදුවක් සිදු වන බව ලංකා විදුලිබල මණ්ඩලය පවසනවා.\nඑමෙන්ම මේ වනවිට දිවයිනට ලඟා වී ඇති නෞකාවෙන් ගොඩබා ඇති ගෑස් මෙටි්‍රක් ටොන් 3,500 දිවයින පුරා බෙදා හැරීමේ කටයුතු අද ආරම්භ කරන බව ලිට්‍රෝ සමාගම පවසනවා.\nඑහි ප්‍රකාශකයෙකු කියා සිටියේ, එම ගෑස් තොගයේ ගොඩබෑමේ කටයුතු මේ වනවිට සම්පපූර්ණයෙන්ම අවසන් කර ඇති බවයි.\nඅදාළ ගෑස් තොගය ඉදිරි දින 3 සඳහා ප්‍රමාණවත් වනු ඇති බව ද එම සමාගම සඳහන් කළා.\nමේ අතර, ප්‍රමාණවත් තරම් ගෑස් තොග කෙරවලපිටියේ අංගනයේ පවතින බව ලිට්රෝ සමාගමේ සභාපති තෙෂාර ජයසිංහ පවසනවා.\nඔහු කියා සිටියේ, ඉදිරි දින දහයේ ගෑස් සිලින්ඩර ලක්ෂ 10ක් දිවයින පුරා බෙදාහැරීමට කටයුතු කරන බවයි.\nඑසේම, ඉදිරි දින දහයේ දී මෙටි්‍රක් ටොන් 12,000ක ගෑස් තොගයක් දිවයිනට ලැබීමට නියමිතව ඇති බව ද සභාපතිවරයා වැඩිදුරටත් ප්‍රකාශ කළා.\nකෙසේ වෙතත් දිවයිනේ ප්‍රදේශ රැසක ජනතාව ඉන්ධන මිළදි ගැනිම සඳහා දිවා රාත්‍රි නොබලා දිගු පෝලිම්වල තවදුරටත් රැදී සිටිනවා.\nමේ අතර ගෑස් හිඟය හේතුවෙන් ඇතැම් පිරිස් වැඩි මිලට ගෑස් සිලින්ඩර විකිණීම සහ ඒවා ලඟ තබා ගැනීමේ සිද්ධි බදුල්ල සහ අම්බලන්ගොඩ ඇතුළු ප්‍රදේශ කිහිපයකින් වාර්තා වුණා.\nඅලුත්ගම - දර්ගා නගරයේ තැපැල් කාර්යාලය අසල ගෑස් මිලදී ගැනීමට පැමිණි පිරිස් ගෑස් සිලින්ඩර අගුලු දමා දිගු පෝලිම්වල තබා රාත්‍රී කාලය පුරා එහි රැදී සිටියා. එම ස්ථානයේ සිටි පිරිස් චෝදනා කරන්නේ පිට පළාත්වලින් පුද්ගලයින් පැමිණ පෝලිම්වල සිටීම නිසා ප්‍රදේශවාසීන්ට ගෑස් මිලදී ගැනීමට හැකියාවක් නොමැති බවයි.\nඑමෙන්ම, දින ගණනකට පසු හැටන් ප්‍රදේශයට ලිට්රෝ ගෑස් රැගත් ලොරි රථයක් පැමිණීමත් සමඟ ගෑස් බෙදා හැරීමේදී පාරිභෝගිකයින් සහ අලෙවි නියෝජිතයා අතර උණුසුම් තත්ත්වයක් ද හට ගත්තා.",
       "URL": "https://www.hirunews.lk/300237/ඉන්දියාවෙන්-තවත්-තෙල්-නැවක්-අද-පැමිණේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1275"
}