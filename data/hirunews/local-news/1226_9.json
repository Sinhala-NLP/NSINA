{
       "Source": "hirunews",
       "Timestamp": "Sunday, 17 April 2022 - 13:15",
       "Headline": "හෙට, කැබිනට් මණ්ඩලයට නවක මුහුණු එක්වන ලකුණු (වීඩියෝ)",
       "News Content": "ආණ්ඩුවේ කටයුතු පවත්වාගෙන යෑම සඳහා නව අමාත්‍ය මණ්ඩලයක් පත් කිරීමට අදාළ ක්‍රියාමාර්ග මේ වනවිට අවසන් කර තිබෙනවා. ඒ අනුව නව අමාත්‍ය මණ්ඩලය බොහෝදුරට හෙට පෙරවරුවේ දිවුරුම් දෙනු ඇති. සීමිත පිරිසකගෙන් සමන්විත නව අමාත්‍ය මණ්ඩලයට නවක මුහුණු ඇතුළත් බවයි දේශපාලන ආරංචි මාර්ග සඳහන් කළේ.\nජනාධිපති ගෝඨාභය රාජපක්ෂ සහ කැබිනට් මණ්ඩලයේ හිටපු අමාත්‍යවරුන් අතර ඊයේ හමුවක් පැවැත්වුණා. එහිදීද දීර්ඝ වශයෙන් සංවාදයට බඳුන් වී ඇත්තේ ආණ්ඩුවේ කටයුතු පවත්වාගෙන යෑම සහ නව අමාත්‍ය මණ්ඩලය පත් කිරීම සම්බන්ධයෙන්.\nඅග්‍රාමාත්‍යවරයා හැර කැබිනට් අමාත්‍යවරුන් පසුගියදා ඉල්ලා අස්වූ අතර, අමාත්‍ය ධුර කිහිපයක් සඳහා නව පත් කිරීම් මේ වනවිටත් සිදු කර තිබෙනවා.\nමේ අතර ශ්‍රී ලංකා නිදහස් පක්ෂයේ මහලේකම් පාර්ලිමේන්තු මන්ත්‍රී දයාසිරි ජයසේකර, නව අමාත්‍ය මණ්ඩලයක් පත් කිරීම සම්බන්ධයෙන් කොළඹ දී අද මාධ්‍ය වෙත අදහස් දක්වා සිටියා.",
       "URL": "https://www.hirunews.lk/302132/හෙට-කැබිනට්-මණ්ඩලයට-නවක-මුහුණු-එක්වන-ලකුණු-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1226"
}