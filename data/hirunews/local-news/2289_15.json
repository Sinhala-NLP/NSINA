{
       "Source": "hirunews",
       "Timestamp": "Monday, 07 December 2020 - 19:52",
       "Headline": "එගොඩඋයනේ යතුරුපැදි අනතුරෙන් මියගිය දැරියන් දෙදෙනාගේ අවසන් කටයුතු සිදු කෙරේ (වීඩියෝ)",
       "News Content": "මොරටුව - එගොඩඋයන ප්‍රදේශයේ පදික මාරුවක් මතදී යතුරුපැදියක ගැටීමෙන් ජීවිතක්ෂයට පත්වූ දැරියන් දෙදෙනාගේ දේහයන් පිළිබඳව අවසන් කටයුතු සිදු කෙරුණා.\nඒ, මොරටුව - එගොඩඋයන ශාන්ත මරියා දේවස්ථාන පොදු සුසාන භූමියේදියි.\nඒ, දේහයන් එගොඩඋයන - ජයමාවත ප්‍රදේශයේ ඔවුන්ගේ ඥාති නිවසක තැන්පත් කර තැබීමෙන් අනතුරුවයි.\nයතුරුපැදියේ ගැටීමෙන් අවුරුද්දක සහ අවුරුදු හතක දැරියන් දෙදෙනා ජීවිතක්ෂයට පත්වූ අතර, ඔවුන්ගේ මව කොළඹ ජාතික රෝහලේ දැඩි ප්‍රතිකාර ලබමින් සිටිනවා.\nඅනතුරෙන් මවගේ සිව්මස් දරු ගැබටද හානි වී තිබුණා. පසුව සිද්ධිය සම්බන්ධයෙන් විසි හැවිරිදි යතුරුපැදිකරු අත්අඩංගුවට ගෙන රක්ෂිත බන්ධනාගාර ගත කෙරුණා.\nමේ අතර, ප්‍රධාන මාර්ගවල සහ අතුරු මාර්ගවල බොහෝ විට රාත්‍රී කාලයේදී ධාවන තරඟ පවත්වන පුද්ගලයින් ඉදිරියේදී අත්අඩංගුවට ගෙන නීතිය ක්‍රියාත්මක කිරීමට කටයුතු කරන බව පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ ප්‍රකාශ කළා.\nඒ අනුව අදාළ වැටලීම් දිවයින පුරා අද සිට ක්‍රියාත්මක කරන බවයි ඔහු කියා සිටියේ. පෙරේදා දිනයේ මොරටුව - එගොඩඋයන ප්‍රදේශයේදී කුඩා දැරියන් දෙදෙනෙකු ජීවිතක්ෂයට පත් කරමින් ගැබිණි මවකට බරපතල තුවාල සිදුවූ රිය අනතුර හේතුවෙනුයි මෙම පියවර ගෙන ඇත්තේ.\nඑවන් තත්ත්වයක් තුළ කිඹුලාවල ප්‍රදේශයේ ඊයේ රාත්‍රියේ යතුරුපැදි තරඟයක් පැවැත්වීමට සූදානම් කර ඇති බවට ලද තොරතුරකට අනුව කළ වැටලීමකදී යතුරුපැදි 24ක් සමඟ තරුණයින් පිරිසක් පොලිස් භාරයට ගෙන තිබෙනවා.\nඅදාළ යතුරුපැදිවල හිමිකරුවන් මිරිහාන පොලීසියට කැඳවීමෙන් පසු ඒවායේ අයිතිය තහවුරු කෙරෙන ලියකියවිලි පොලිස් භාරයට ගත් බවයි පොලිස් මාධ්‍ය ප්‍රකාශක කාර්යාලය සඳහන් කළේ.",
       "URL": "https://www.hirunews.lk/256520/එගොඩඋයනේ-යතුරුපැදි-අනතුරෙන්-මියගිය-දැරියන්-දෙදෙනාගේ-අවසන්-කටයුතු-සිදු-කෙරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2289"
}