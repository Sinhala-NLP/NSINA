{
       "Source": "hirunews",
       "Timestamp": "Tuesday, 12 December 2017 - 7:39",
       "Headline": "සාමාන්‍ය පෙළ අද ඇරඹේ - සිසුන්ට, විශේෂ බස් සේවා",
       "News Content": "දුම්රිය වර්ජනය අඛණ්ඩව ක්‍රියාත්මක කිරීමට වෘත්තීය සමිති තීරණය කර ඇති බැවින් අද ආරම්භ වන සාමාන්‍ය පෙළ විභාගයට පෙනී සිටින අපේක්ෂකයින්ට අධ්‍යාපන අමාත්‍යාංශය විශේෂ දැනුම්දීමක් සිදුකරනවා.\nමධ්‍යස්ථාන 5116කදී මෙවර සාමාන්‍ය පෙළ විභාගය පැවැත්වෙන අතර, ඒ සඳහා අපේක්ෂකයින් හයලක්ෂ 88,573 දෙනෙකු පෙනී සිටීමට නියමිතයි.\nමෙවර විභාගයට මුහුණ දෙන සියලූම සිසුන් විභාග නීති රීති වලට අනුව කටයුතු කළ යුතු බයි විභාග කොමසාරිස් ජනරාල් සනත් පූජිත කියා සිටියා.\nකෙසේ වෙතත්, අධ්‍යාපන අමාත්‍ය අකිල විරාජ් කාරියවසම් සියලුම විභාග අපේක්ෂකයින්ගේ දෙමව්පියන්ගෙන් ඉල්ලා සිටියේ දුම්රිය ප්‍රවාහන ගැටළු මතු වන්නේ නම්, තම දරුවා කල් වේලා ඇතිව විභාග මධ්‍යස්ථානයට යොමු කරන ලෙසටයි.\nමේ අතර, අද දිනයේ සාමාන්‍ය පෙළ විභාගය සඳහා පෙනී සිටින සිසුන්ගේ ගමන් පහසුව සැලසීමට ‘සිසු සැරිය’ බස් රථ සේවාවේ බස් රථ 750ක් පමණ යෙදවීමට ද ලංකා ගමනාගමන මණ්ඩලය කටයුතු කර තිබෙනවා.\nකෙසේ වෙතත්, දුම්රිය වෘත්තීය සමිති පෙන්වා දෙන්නේ සාමාන්‍ය පෙළ විභාගයට පෙනී සිටින සිසුන් වෙනුවෙන් විශේෂ දුම්රිය ගමන් වාරයක් ආරම්භ කිරීමට සැලසුම් කළ ද එය ව්‍යර්ථ වූයේ රජය නිසි අවධානයක් යොමු නොවීම හේතුවෙන් බවයි.",
       "URL": "https://www.hirunews.lk/178161/සාමාන්‍ය-පෙළ-අද-ඇරඹේ-සිසුන්ට-විශේෂ-බස්-සේවා",
       "Category": "Local News",
       "Parent URL": "https://www.hirunews.lk/local-news.php?pageID=4176"
}