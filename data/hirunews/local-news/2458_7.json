{
       "Source": "hirunews",
       "Timestamp": "Sunday, 13 September 2020 - 12:57",
       "Headline": "මත්ද්‍රව්‍ය ජාවාරම්කරුවන්ගේ වත්කම් රාජසන්තක කිරීමට නව නීති",
       "News Content": "මත්ද්‍රව්‍ය ජාවාරම්කරුවන්ගේ දේපළ අත්පත් කරගැනීම වෙනුවෙන් නව නීති සකස් කිරීම පිළිබඳව රජයේ අවධානය යොමුවී තිබෙනවා.\nපසුගිය මාස කිහිපය තුළ සංවිධානාත්මක අපරාධ කල්ලි සාමාජිකයන්ට අයත් රුපියල් කෝටි ගණනක් වටිනා ඉඩම්, වාහන ඇතුලූ තවත් දේපළ රැසක් පොලිස් භාරයට ගනු ලැබුවා.\nඑමෙන්ම ඔවුන්ගේ බැංකු ගිණුම්වල තිබී මේ වනවිට අනාවරණ කරගෙන ඇති මුදල්වල වටිනාකම මිලියන 2,000 කට අධිකයි.\nමෙම මුදල් රාජසන්තක කිරීමේදී දැනට පවතින නීතිරීතිවල අඩුපාඩු දක්නට ලැබෙන බව නිරීක්ෂණය වී තිබෙනවා.\nඑය මත්ද්‍රව්‍ය ජාවාරම්වලට එරෙහිව පියවර ගැනීමේදීද බාධාවන අවස්ථා පවතින බවයි උසස් පොලිස් නිලධාරියෙකු හිරු ප්‍රවෘත්ති අංශය සිදුකළ විමසීමකදී සඳහන් කළේ.\nමේ වනවිටත් මත්ද්‍රව්‍ය ජාවාරම්කරුවන් නීතිවිරෝධීව රැස් කළ දේපළ පිළිබඳ විමර්ශනය කිරීම සඳහා අපරාධ පරීක්ෂණ දෙපාර්තමේන්තුව යටතේ විශේෂ ඒකකයක් ස්ථාපිත කර තිබෙනවා.\nසංශෝධනය විය යුතු නව නීතිරීති සම්බන්ධයෙන් සහ සංවිධානාත්මක අපරාධ කල්ලි මැඩලීමේ ඉදිරි වැඩපිළිවෙල සම්බන්ධයෙන් අග්‍රාමාත්‍යවරයා සහ නීති අංශ අතර සාකච්ඡාවක් ද හෙට දිනයේ පැවැත්වීමට නියමිතයි.",
       "URL": "https://www.hirunews.lk/250092/මත්ද්‍රව්‍ය-ජාවාරම්කරුවන්ගේ-වත්කම්-රාජසන්තක-කිරීමට-නව-නීති",
       "Category": "Local News",
       "Parent URL": "https://www.hirunews.lk/local-news.php?pageID=2458"
}