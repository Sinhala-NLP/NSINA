{
       "Source": "hirunews",
       "Timestamp": "Monday, 28 September 2020 - 20:11",
       "Headline": "පාස්කු ප්‍රහාරයට පොලීසියේ නොසැලකිල්ල හේතු වූ බව හිටපු පොලිස්පති පූජිත් පිළිගනී (වීඩියෝ)",
       "News Content": "පාස්කු ඉරිදා ප්‍රහාරය මෙහෙයවූ සහරාන් හෂීම්ට නිදහසේ මෙරට තුළ ක්‍රියාත්මක වීමට හැකිවූයේ පොලිස් දෙපාර්තමේන්තුව ඇතැම් අවස්ථාවල නොසැලකිලිමත්ව ක්‍රියා කළ නිසා බව හිටපු පොලිස්පති පූජිත් ජයසුන්දර අද(28) පිළිගත්තා.\nඒ පාස්කු ප්‍රහාරය සම්බන්ධයෙන් විමර්ශනය කරන ජනාධිපති කොමිසම හමුවේ සාක්ෂි ලබාදෙමින්.\nපාස්කු ප්‍රහාරය එල්ලවන අවස්ථාවේ මෙරට පොලිස්පතිවරයා ලෙස කටයුතු කළ පූජිත් ජයසුන්දර සාක්ෂි ලබාදීම සදහා අද ජනාධිපති කොමිසම හමුවට පැමිණියේ හතරවන දිනටයි.\nඑහිදි රජයේ අතිරේක සොලිසිටර් ජනරාල්වරිය විමසා සිටියේ 2017 මාර්තු මස 10 වන දින කාන්තන්කුඩි ආලියාර් මංසන්ධියේ ඇතිවු ගැටුම සම්බන්ධයෙන් සහරාන් හෂීම් ඇතුළු සැකකරුවන් පිරිසක් අත්අඩංගුවට ගන්නා ලෙස වරෙන්තු නිකුත් කර තිබියදිත් පොලිසිය ඔවුන් අත්අඩංගුවට ගැනීමට කටයුතු නොකළේ මන්ද යන්නයි.\nඑම සැකකරුවන් ඒ වන විට එම ප්‍රදේශයෙන් පළාගොස් තිබු බවත් ඔවුන් පදිංචි ස්ථිර ලිපිනයක් පිළිබඳ දැන නොසිටීම සහ ඇතැම් පුද්ගලයින් එම සැකකරුවන් සඟවාගෙන සිටීම මෙම අත්අඩංගුවට නොගැනීමට හේතු වු බව හිටපු පොලිස්පති  පූජිත් ජයසුන්දර එහිදි කොමිසමට කියා සිටියා.\nරජයේ අතිරේක සොලිසිටර් ජනරාල්වරිය එහිදි ඔහුගෙන් විමසා සිටියේ ‍ සහරාන් සමඟ සබඳතා පැවැත්වූ ආමි මොහිදින් නැමැත්තා සැඟව සිටින ස්ථානය රාජ්‍ය බුද්ධි සේවය විසින් අපරාධ පරික්ෂණ දෙපාර්තමේන්තුවේ ඩයස් නම් නිලධාරියාට පෙන්වා දී තිබියදි සැකකරු අත්අඩංගුවට ගැනීමට කටයුතු කර නොමැත්තේ ඇයි ?  ද යන්නයි.\nඔවුන් ඒ අවස්ථාවේ වහාම වරෙන්තුකරුව අත්අඩංගුවට ගතයුතුව තිබු බවත් අත්අඩංගුවට ගැනීමෙන් පසු නීති කෘත්‍යයන් ඉටුකර ඔහුව තොරතුරුකරුවෙකු ලෙස භාවිත කිරීමේ ගැටලු‍වක් නොවන බවද හිටපු පොලිස්පතිවරයා එහිදි පිලිතුරු ලබාදෙමින් කියා සිටියා.\nඑහෙත් ඔවුන් ආමි මොහිදින් නැමැත්තාව තොරතුරුකරුවෙකු ලෙස භාවිත කළායැයි වාර්තාවෙන්නේ සැකකරු අත්අඩංගුවට නොගත් පසුබිමක බවද පුජිත් ජයසුන්දර කොමිසමට දන්වා සිටියා.\nජනාධිපති කොමිසමේ අභියාචනාධිකරණ විනිසුරු එහිදි ප්‍රශ්ණ කලේ අපරාධ පරීක්ෂණ දෙපාර්තමේන්තුව ලද අවස්ථාවෙන් ආමි මොහිදින් අත්අඩංගුවට ගත්තේ නම් ඔහුගෙන් සහරාන් හෂිම්ගේ ත්‍රස්ත ජාලය පිළිබඳ තොරතුරු අනාවරණය කරගනිමින් මෙම ප්‍රහාරය වළක්වා ගැනීමට ඉඩ තිබුණා නේද යන්නයි.\nහිටපු පොලිස්පති පූජිත් ජයසුන්දර  එහිදි කොමිසමට සදහන් කලේ ආමි මොහිදින් සහරාන් සමඟ පවත්වා ඇති සම්බන්ධතාවය බලද්දි ඔහු අත්අඩංගුවට ගත්තේ නම් බොහෝ කරුණු හෙළිදරව් කරගැනීමට තිබු බවයි.\nඑසේ හෙළිදරව් වුයේ නම් ඒ ඔස්සේ සහරාන් වගේම අනිකුත් සැකකරුවන්වත් අත්අඩංගුවට ගෙන මෙවැනි ප්‍රහාරයක් සිදුවීම වළක්වා ගැනීමට තිබු බවද හිටපු පොලිස්පතිවරයා කියා සිටියා.\nඑසේනම් සහරාන්ට නිදහසේ කටයුතු කිරීමට පොලිස් දෙපාර්තමේන්තුවේ නිලධාරීන්ගේ නොසැලකිලිමත් ක්‍රියාකලාපය හේතුවුණා කියන එක ඔබ පිළිගන්නවාද  යන්න පිළිබද ‍ ජනාධිපති කොමිසමේ අභියාචනාධිකරණ විනිසුරු සිදුකල ප්‍රශ්ණ කිරීම් වලට හිටපු පොලිස්පති - පූජිත් ජයසුන්දර  පිලිතුරු ලබා දෙමින් කියා සිටියේ  එය තමන් පිලිගත්නා බවයි.\nසහරාන්ට නිදහසේ කටයුතු කිරීමට පොලිස් දෙපාර්තමේන්තුවේ නිලධාරින්ගේ නොසැලකිලිමත් ක්‍රියාකලාපය හේතුවු බවද හිටපු පොලිස්පතිවරයා කොමිසම හමුවේ කියා සිටියා.",
       "URL": "https://www.hirunews.lk/251337/පාස්කු-ප්‍රහාරයට-පොලීසියේ-නොසැලකිල්ල-හේතු-වූ-බව-හිටපු-පොලිස්පති-පූජිත්-පිළිගනී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2423"
}