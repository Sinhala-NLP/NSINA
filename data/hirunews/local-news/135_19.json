{
       "Source": "hirunews",
       "Timestamp": "Monday, 31 July 2023 - 17:00",
       "Headline": "විදුලිය කප්පාදුවක් සිදුවුවත් ගොවිතැන් සඳහා ජලය නිකුත් කිරීම අත්‍යවශ්‍යයෙන්ම සිදුකළ යුතුයි - කෘෂිකර්ම ඇමති (වීඩියෝ)",
       "News Content": "ඉදිරියේදී ආහාර හිඟයක් ඇති වුවහොත් ඊට මුහුණ දීම සඳහා වගාකළ හැකි සෑම ඉඩමකම කෙටිකාලීන ආහාර බෝග වගා කිරීමට පියවර ගන්නැයි කෘෂිකර්ම අමාත්‍යංශය ගොවි ජනතාවගෙන් ඉල්ලීමක් කරනවා.\nදැනට පවතින නියං තත්ත්වය හේතුවෙන් ඇතැම් ප්‍රදේශවල අතරමැදි කන්නයේ වගාවන් සඳහා යොමු වීමට හැකියාවක් නොමැති වුවද දිස්ත්‍රික්ක කිහිපයක අතරමැදි කන්නය ආරම්භ කිරීමට හැකි බවයි කෘෂිකර්ම අමාත්‍යංශය පෙන්වා දෙන්නේ.\nකෘෂිකර්ම අමාත්‍යංශයේදී තරුණ කෘෂි ව්‍යවසායකත්ව ගම්මාන වල ප්‍රගතිය පිළිබඳ සමාලෝචන රැස්වීමකදී කෘෂිකර්ම අමාත්‍ය මහින්ද අමරවීර නිලධාරීන්ට උපදෙස් ලබා දුන්නේ මෙම යල කන්නයේ අස්වනු නෙලා අවසන් වූ වහාම ගොවීන්ට අතරමැදි කන්නය සඳහා අතිරේක ආහාර භෝග වගාවට අවශ්‍ය පහසුකම් සලසා දෙන ලෙසයි.\nඑමෙන්ම වියළි කාලගුණයත් සමග සත්ව ආහාර හා බියර් නිෂ්පාදනය කිරීම සඳහා සහල් යොදාගැනීම තාවකාලිකව අත්හිටුවන්න ලෙසටද කෘෂිකර්ම අමාත්‍ය මහින්ද අමරවීර එම අමාත්‍යංශයේ ලේකම් ගුණදාස සමරසිංහට උපදෙස් ලබාදී තිබෙනවා.\nමේ අතර නිරිතදිග මොසම නිසි ලෙස සක්‍රීය නොවීමෙන් ප්‍රමාණවත් පරිදි වැසි නොලැබීම නිසා උතුර, උතුර මැද සහ නැගෙනහිර පලාත් වල දිස්ත්‍රික්ක 17 කට පමණ මේ වන විට නියං තත්ත්වයක් බලපා තිබෙනවා.\nඋඩවලව ජලාශයෙන් ජලය සැපයෙන කුඹුරුවලට ජලය ඉල්ලා ඇඹිලිපිටිය නගරයේ ගොවීන් ආරම්භ කළ සත්‍යග්‍රහය අද 08 වන දිනටත් ක්‍රියාත්මකයි.\nසමනලවැව ජලාශයේ ජලය පවතින නියං තත්ත්වය හේතුවෙන් එහි ජල මට්ටම සීග්‍රයෙන් පහත වැටී ඇති අතර සමනලවැව ජලාශයේ මේ වන විට පවතින්නේ සියයට 20 ක ජල ධාරිතාවක් පමණයි.\nඑම ජලාශයෙන් උඩවලව ජලාශය වෙත දෛනිකව නිකුත් කරන ජල ප්‍රමාණය සීමා කර තිබෙනවා.\nසමනලවැව ජලාශයේ ජලය වගාබිම්වලට නිකුත් කළහොත් දකුණු පළාතේ සහ සබරගමුව පළාතේ දිස්ත්‍රික්ක කිහිපයකට අවම වශයෙන් පැය 04 කට ආසන්න විදුලි කප්පාදුවක් කිරීමට සිදුවනු ඇති බවයි විදුලිබල හා බලශක්ති අමාත්‍ය කංචන විජේසේකර සඳහන් කළේ.\nමාතර ප්‍රදේශයේදී මාධ්‍ය වෙත අදහස් දක්වමින් විදුලිබල හා බලශක්ති අමාත්‍ය කංචන විජේසේකර ද කියා සිටියේ පවතින තත්ත්වය හමුවේ ගොවි ජනතාවට වගාවට ජලය නිකුත් කළහොත් එය ප්‍රමාණවත් වන්නේද දින 04 කට පමණක් බවයි.\nමේ අතර විදුලි ඉංජිනේරුවන්ගේ සංගමය අද මාධ්‍ය හමුවක් පවත්වමින් මේ සම්බන්ධයෙන් අදහස් පළ කළා. එම සංගමයේ මාධ්‍ය ප්‍රකාශක නන්දික පතිරගේ සඳහන් කළේ ගොවීන් ඉල්ලා සිටින ජල ප්‍රමාණය ලබා දුනහොත් විදුලි ජනනයට බාධා එල්ල වන බවයි.\nකෙසේ වෙතත් කෘෂිකර්ම අමාත්‍ය මහින්ද අමරවීර සඳහන් කළේ මේ සම්බන්ධයෙන් අදහස් දක්වමින් කෘෂිකර්ම අමාත්‍ය මහින්ද අමරවීර සඳහන් කළේ, මේ අවස්ථාවේදී සිදුකළ හැකි හොඳම දෙය වන්නේ පැයක දෙකක විදුලිය කප්පාදුවක් සිදුවුවද රටේ ආර්ථික තත්ත්වය ගැන සලකා බලා ගොවිතැන් සඳහා ජලය නිකුත් කිරීම අත්‍යවශ්‍යයෙන්ම සිදුකළ යුතු බවයි.\nමේ අතර විපක්ෂ නායක සජිත් ප්‍රේමදාසද ජලය නොලැබීමේ ගැටලුව මුල්කරගනිමින් ඇඹිලිපිටියේ ගොවීන් ආරම්භ කර ඇති සත්‍යග්‍රහය සම්බන්ධයෙන් නිවේදනයක් නිකුත් කර තිබෙනවා.\nඑම නිවේදනයෙන් විපක්ෂනායකවරයා පෙන්වා දෙන්නේ ගොවීන්ගේ වගා කටයුතු සදහා අවශ්‍ය ජලය මුදා හරින ලෙස ආණ්ඩුවට බල කර සිටින බවයි.",
       "URL": "https://www.hirunews.lk/343185/විදුලිය-කප්පාදුවක්-සිදුවුවත්-ගොවිතැන්-සඳහා-ජලය-නිකුත්-කිරීම-අත්‍යවශ්‍යයෙන්ම-සිදුකළ-යුතුයි-කෘෂිකර්ම-ඇමති-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=135"
}