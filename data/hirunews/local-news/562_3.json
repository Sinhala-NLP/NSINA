{
       "Source": "hirunews",
       "Timestamp": "Thursday, 02 February 2023 - 18:42",
       "Headline": "රුසියන් රැකියාවෙන් බැටකන ශ්‍රී ලාංකිකයෝ - කිව්ව පඩියවත් නෑ",
       "News Content": "රුසියාවේ ඔෂියෝ ප්‍රදේශයේ පිහිටි ආර්.ටෙක්ස්ටයිල්ස් ඇඟලුම් කම්හලේ සේවයේ නියුතු ශ්‍රී ලාංකික සේවක සේවිකාවන් හට නිසි පරිදි වැටුප් නොගෙවන බවට වන පුවතක් අපට වාර්තා වනවා.\nමෙම කර්මාන්ත ශාලාවේ ශ්‍රී ලංකාව ඇතුළු ඉන්දියාව, වියට්නාමය, උතුරු කොරියාව ආදී රටවල් හතරක සේවක සේවිකාවන් 700කට ආසන්න පිරිසක් සේවය කරනවා.\nනමුත් මේ වනවිට එම කර්මාන්තශාලාවේ සේවයේ නියුතු ශ්‍රී ලාංකික සේවක සේවිකාවන්ට මෙන් ම සෙසු සේවකයින්ට ද නිසි පරිදි වැටුප කලට වේලාවට නොලැබෙන ගැටලුවක් පැන නැගී ඇති බවයි වාර්තා වන්නේ.\nවියට්නාම සහ උතුරු කොරියාවේ සිට පැමිණි සේවකයින් හට එම ඇඟලුම් කර්මාන්තශාලාවෙන් රුසියානු රූබල් 60000ක වැටුපක් ලැබෙන අතර, ඉන්දියාව සහ ශ්‍රී ලංකා සේවක සේවිකාවන් හට ගෙවනුයේ රුසියානු රූබල් 30,000ක් පමණ බවයි එහි සේවයේ නිරත ශ්‍රී ලාංකිකයින් සඳහන් කරන්නේ.\nඑහෙත් රුසියානු රූබල් 30,000ක මුදල ගිවිසුම් පරිදි ඉන්දියානුවන්ට ගෙවීම් කළ ද ශ්‍රී ලාංකිකයින් හට තම නියමිත වැටුපෙන් ද ලැබෙන්න රුසියානු රූබල් 15000ක පමණ වැටුපෙන් අඩක් පමණක් බවට ඔවුන් චෝදනා කරනවා.\nඑම මුදල වුව ද නිසි වේලාවට නොලැබෙන බවත්, මේ වනවිට දෙසැම්බර් සහ ජනවාරි වැටුපවත් ගෙවීම් සිදු කර නොමැති බවයි වාර්තා වන්නේ.\nමෙවැනි තත්ත්වයක් හමුවේ දින කිහිපයක සිට රුසියාවේ සේවයේ නියුතු ශ්‍රී ලාංකිකයින් 180ක් පමණ කන්නවත් නොමැති ව කර්මාන්ත ශාලාවේ සේවයේ නිරත බවට වාර්තා වනවා.\nමෙම සිදුවීම සම්බන්ධයෙන් රුසියාවේ පිහිටි ශ්‍රී ලංකා තානාපති කාර්යාලයට දැන්වූවත් කිසිදු පිළිසරණක් ඉන් නොලැබුණු බවයි ඔවුන් වැඩිදුරටත් සඳහන් කළේ.\nඑහි සේවය කරන ශ්‍රී ලාංකික සේවක සේවිකාවන් සදහන් කරන්නේ, රුසියාවට තමන්ව ලංකාවෙන් එවූ පුද්ගලික ඒජන්සිකරුවන් ව්‍යාජ වැටුප් පෙන්වා මෙම ආයතනයට යොමුකර ඇති බවයි.",
       "URL": "https://www.hirunews.lk/326521/රුසියන්-රැකියාවෙන්-බැටකන-ශ්‍රී-ලාංකිකයෝ-කිව්ව-පඩියවත්-නෑ",
       "Category": "Local News",
       "Parent URL": "https://www.hirunews.lk/local-news.php?pageID=562"
}