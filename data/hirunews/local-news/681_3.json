{
       "Source": "hirunews",
       "Timestamp": "Thursday, 08 December 2022 - 10:07",
       "Headline": "කැසිනෝ නියාමන නියෝගවලට දැඩි කොන්දේසි සහිත අනුමැතිය",
       "News Content": "2010 අංක 17 දරණ කැසිනෝ ව්‍යාපාර නියාමනය කිරීමේ පනත යටතේ නියමයන් සහ 2010 අංක 17 දරණ කැසිනෝ ව්‍යාපාර නියාමනය කිරීමේ පනත යටතේ නියෝග සඳහා දැඩි කොන්දේසි සහිත ව රාජ්‍ය මුදල් කාරක සභාවේදී අනුමැතිය ලබා දී තිබෙනවා.\nඑහි සභාපති ආචාර්ය හර්ෂ ද සිල්වා අද (08) පාර්ලිමේන්තුව හමුවේ කියා සිටියේ, කැසිනෝ නියාමන අධිකාරියක් පිහිටුවන බවට මුදල් අමාත්‍යාංශය ලබාදුන් පොරොන්දුව අනුව මෙම නියෝගයන්ට අනුමැතිය ලබාදුන් බව යි.\nඅදාළ නියාමන අධිකාරිය පිහිටුවීම සඳහා මුදල් අමාත්‍යාංශය වසර දෙකක කාලයක් ඉල්ලා තිබුණා.\nකෙසේ වතත් මුදල් කාරක සභාව ප්‍රකාශ කළේ, ලබන වසරේ සැප්තැම්බර් මස වන විට අදාළ අධිකාරිය පිහිටුවිය යුතු බව යි.\nඑම කොන්දේසිවලට මුදල් අමාත්‍යාංශය ලබාදුන් එකඟතාවය මත මෙම නියෝගවලට අනුමැතිය ලබාදුන් බවයි ආචාර්ය හර්ෂ ද සිල්වා පාර්ලිමේන්තුවේ දී කියා සිටියේ.\nමීට පෙර මෙම නියෝගයන්ට රජයේ මුදල් කාරක සභාවේ දී අවසර ලබා දී නො තිබුණේ කැසිනෝ ව්‍යාපාර නියාමන අධිකාරියක් පිහිටුවීම සම්බන්ධයෙන් එහි සඳහන් ව නො තිබුණු නිස යි.",
       "URL": "https://www.hirunews.lk/322207/කැසිනෝ-නියාමන-නියෝගවලට-දැඩි-කොන්දේසි-සහිත-අනුමැතිය",
       "Category": "Local News",
       "Parent URL": "https://www.hirunews.lk/local-news.php?pageID=681"
}