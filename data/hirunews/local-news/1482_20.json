{
       "Source": "hirunews",
       "Timestamp": "Sunday, 19 December 2021 - 19:39",
       "Headline": "එළවළු හිඟයක් අනිවාර්යයි - අගමැති ගැටලුවට මැදිහත් වෙයි (වීඩියෝ)",
       "News Content": "එළවළු ගොවීන්ගේ ගැටළුවලට මැදිහත් වී කඩිනමින් විසදුම් ලබාදෙන බවට අග්‍රාමාත්‍ය මහින්ද රාජපක්ෂ තමන්ට පොරොන්දු වූ බව සමස්ත ලංකා විශේෂිත ආර්ථික මධ්‍යස්ථාන එකමුතුවේ සභාපති අරුණ ශාන්ත හෙට්ටිආරච්චි පවසනවා.\nනුවරඑළියේ පිහිටි අග්‍රාමාත්‍ය නිල නිවසේදී අද මෙම හමුව පැවති අතර එහිදීයි අග්‍රාමාත්‍යවරයා මේ බව දැනුම් දී ඇත්තේ.\nපවත්නා තත්ත්වය මත ඉදිරියේදී එළවළු හිඟයක් ඇති විය හැකි බවත් රසායනික පොහොර ලබාදුනහොත් පමණක් එළවළු හිඟය වළක්වා ගත හැකි බවත් සමස්ත ලංකා විශේෂිත ආර්ථික මධ්‍යස්ථාන එකමුතුව අග්‍රාමාත්‍ය මහින්ද රාජපක්ෂ වෙත අවධාරණය කර තිබෙනවා.\nකෙසේ වෙතත්, වෙළදපළේ තවදුරටත් එළවළු මිල ගණන් ඉහල යමින් පවතින අතර මැයි මාසය වනවිට එළවළුවල දැඩි හිඟයක් ඇති විය හැකි බවයි ඔහු කියා සිටියේ.\nමේ අතර, වෙළදපළේ තවදුරටත් කිරිපිටි ප්‍රමාණවත් තරම් නොමැති බවට පාරිභෝගික ජනතාව චෝදනා කරනවා.",
       "URL": "https://www.hirunews.lk/291550/එළවළු-හිඟයක්-අනිවාර්යයි-අගමැති-ගැටලුවට-මැදිහත්-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1482"
}