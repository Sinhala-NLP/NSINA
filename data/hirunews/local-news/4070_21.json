{
       "Source": "hirunews",
       "Timestamp": "Wednesday, 21 February 2018 - 12:57",
       "Headline": "අලියෙකු විදුලිසැර වද්දවා ඝාතනය කළ දෙදෙනෙකු අත්අඩංගුවට (ඡායාරූප)",
       "News Content": "පොළොන්නරුව ජල ගැලුම් නිම්න රක්ෂිතය ආසන්නයේදී අද (21) අලුයම විදුලිසැර වද්දවා වන අලියෙකු ඝාතනය කිරීමේ සිද්ධියට පුද්ගලයින් දෙදෙනෙකු අත්අඩංගුවට ගෙන තිබෙනවා.\nපොළොන්නරුව - අලුත්වැව ප්‍රදේශයේ පදිංචි 40 සහ 45 හැවිරිදි පුද්ගලයින් දෙදෙනෙකු අද පෙරවරුවේ මෙලෙස අත්අඩංගුවට ගත් බවයි පොළොන්නරුව අඩවි වනජිවි කාර්යාලයේ නිලධාරියෙකු හිරු ප්‍රවෘත්ති අංශයට සදහන් කළේ.\nඅවුරුදු 30ක් පමණ වයසැති මෙම වන අලියා ජල ගැලුම් නිම්න රක්ෂිතයේ සහ වස්ගමුව ජාතික වනෝද්‍යානයේ සැරිසරන අතර, රාත්‍රී කාලයේ රක්ෂිත මායිමට පැමිණ සිටියදී මෙලෙස අනතුරට ලක්වූ බව වනජිවි නිලධාරියා වැඩිදුරටත් සදහන් කළා.\nවන අලියාගේ සිරුර ආසන්නයේ තිබී කම්බි දඟර සහ වයර් තොගයක් ද සොයා ගෙන ඇති බව පොලීසිය ප්‍රකාශ කළ අතර සිද්ධියට සම්බන්ධ තවත් පුද්ගලයින් අත්අඩංගුවට ගැනීම සදහා විශේෂ පරීක්ෂණයක් ද මේ වනවිට ආරම්භ කර තිබෙනවා.\nපසුගිය වසරේ විදුලිසැර වද්දවා වන අලින් 25 දෙනෙකු ඝාතනය කර ඇති බවයි වනජිවි දෙපාර්තමේන්තුව සදහන් කළේ.\nඡායාරූප - පොළොන්නරුව, රොෂාන් තුෂාර",
       "URL": "https://www.hirunews.lk/184158/අලියෙකු-විදුලිසැර-වද්දවා-ඝාතනය-කළ-දෙදෙනෙකු-අත්අඩංගුවට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4070"
}