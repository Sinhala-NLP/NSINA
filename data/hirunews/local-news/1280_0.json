{
       "Source": "hirunews",
       "Timestamp": "Monday, 21 March 2022 - 20:10",
       "Headline": "කිරිපිටි ආනයනකරුවන් තවත් ගැටලුවක",
       "News Content": "නව ඇණවුම් ලබාදීම, ආනයනික කිරිපිටි සමාගම්වලට මේ වන විට ගැටලුවක් වී ඇති බව කිරිපිටි ආනයනකරුවන්ගේ සංගමය පවසනවා.\nඑමෙන්ම ප්‍රධාන ආනයනික කිරිපිටි සමාගම් සතු තොග අවසන් වෙමින් පවතින බවයි එම සංගමය පෙන්වා දෙන්නේ.\nමෙරට බැංකුවල ඩොලර් නොමැතිවීම හේතුවෙන් ලෝක වෙළදපොළේ කිරිපිටි නිෂ්පාදන සමාගම් නව ඇණවුම් භාර ගැනීම ප්‍රතික්ෂේප කරන තත්ත්වයක් උද්ගතව ඇති බව කිරිපිටි ආනයනකරුවන්ගේ සංගමය සදහන් කළා.\nමාසිකව පරිභෝජන අවශ්‍යතාව අනුව කිරිපිටි මෙටි්‍රක් ටොන් 6000ත් 7000ත් අතර ප්‍රමාණයක් මෙරටට ආනයනය කරනු ලබන අතර, පවතින ඩොලර් අර්බුදය හමුවේ මේ වන විට ආනයනය කරනු ලබන්නේ ඉන් සියයට 30ක පමණ කිරිපිටි ප්‍රමාණයක්.\nවරාය තුළ සිර වී තිබූ ආනයනය කරන ලද කිරිපිටි තොග සියල්ල මේ වන විට නිදහස් කරගෙන ඇතත් පාරිභෝගික ඉල්ලුමට සරිලන කිරිපිටි වෙළදපොළේ තවමත් දක්නට ලැබෙන්නේ නැහැ.\nආනයනික කිරි පිටි සමාගම් සදහන් කළේ ඔවුන් පසුගිය මාසයේ දී වරායෙන් නිදහස් කර ගත් කිරිපිටි තොග සියල්ල දැනටමත් වෙළදපොළට නිකුත් කර ඇති බවයි.\nඩොලරයට සාපේක්ෂ ව රුපියලේ අගය අවප්‍රමාණ වීම හමුවේ ආනයනික ග්‍රෑම් 400යේ කිරිපිටි පැකට්ටුවක් රුපියල් 250කින් සහ කිලෝ එකේ පැකට්ටුවක් රුපියල් 600කින් ඉහළ දැමීමට ආනයනකරුවන් පියවර ගත්තා.\nකිරිපිටි මිල ඉහළ යාමත් සමඟ දියර කිරි පරිභෝජනය සඳහා ජනතාව වැඩි වශයෙන් යොමු වී තිබෙනවා.",
       "URL": "https://www.hirunews.lk/300034/කිරිපිටි-ආනයනකරුවන්-තවත්-ගැටලුවක",
       "Category": "Local News",
       "Parent URL": "https://www.hirunews.lk/local-news.php?pageID=1280"
}