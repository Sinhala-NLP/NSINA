{
       "Source": "hirunews",
       "Timestamp": "Saturday, 21 May 2016 - 19:24",
       "Headline": "හිරු උත්තම ධාතු වන්දනාවට ලක්ෂ සංඛ්‍යාත බැතිමතුන් අද සිටම මුතියංගණයට",
       "News Content": "තිලොවකට තිලක වූ බුදුරාජාණන් වහන්සේගේ සම්බුදු තෙමගුල නිමිති කර ගනිමින් හිරු ටී වී  සහ හිරු එෆ් එම් වාර්ෂිකව සංවිධාන කරන හිරු උත්තම ධාතු වන්දනා - කපිල වස්තුපුර නිසැක ශ්‍රී සර්වඥ ධාතු ප්‍රදර්ශනය හෙට අලුයම 6.00 ට ආරම්භ කිරීමට නියමිතයි.\nබදුලු මුතිංයගන රජ මහා විහාරස්ථාන පිං බිමේ පැවැත්වෙන මෙම ධාතු ප්‍රදර්ශනයට එක්වීමේ අරමුණින් මේ වනවිටත් සැදැහැවතුන් විශාල පිරිසක් එහි පැමිණෙමින් සිටිනවා.\nතිලෝගුරු ගෞතම බුදුරජාණන්වහන්සේගේ තෙමගුල සිහිපත් කෙරෙන වෙසක් උත්සවය තවත් අර්ථවත් කිරීමේ අරමුණින් හිරු ටී වී සහ හිරු එෆ් එම්  බැති සිතින් සංවිධාන කරන කපිලවස්තුපුර නිසැක ශ්‍රී සර්වඥ ධාතු ප්‍රදර්ශනය මෙවර සිදු කෙරෙන්නේ සම්බුදු පාදස්පර්ෂය ලත් ඓතිහාසික බදුලු - මුතියංගන රජ මහා විහාරස්ථාන පුන්‍ය භූමියේයි.\nආසියානු මාධ්‍ය ජාලයේ සභාපති රෙනෝ සිල්වා මහතාගේ සංකල්පයක් අනුව සංවිධාන කෙරෙන මෙම හිරු උත්තම ධාතු වන්දනාව හෙට අලුයම 6.00 සිට ලබන 24 වැනිදා උදෑසන වෙන තෙක් පැවැත්වෙනවා.\nවස්කඩුව ශ්‍රී සුභූති විහාරයේ තැන්පත් කර තිබෙන කපිලවස්තු පුර නිසැක ශ්‍රී සර්වඥ ධාතුන්වහන්සේ වෙනුවෙන් විශේෂ බුද්ධ පූජාව අද දහවල් එම විහාරස්ථානයේදි සිදු කෙරුණා.\nඒ විහාරධිපති පූජ්‍ය ශාස්ත්‍රපති වස්කඩුවේ මහින්දාභිදාන හිමියන්ගේ මෙහෙය වීමෙන්.\nඅද රාත්‍රියේ එළැඹෙන සුබ මොහොතින් නිසැක ශ්‍රී සර්වඥ ධාතූන් වහන්සේ මුතියංගන පුද බිම වෙත වැඩම කරවීමට නියමිතයි.\nඑලෙස වැඩම කරවන සර්වඥ ධාතූන් වහන්සේ මුතියංගන පුද බිමේ ඉදිකෙරුණු විශේෂ ධාතු මන්දිරයේ තැන්පත් කෙරෙනවා.\nකපිල වස්තුපුර නිසැක ශ්‍රී සංර්වඥ ධාතූන් වහන්සේ වැඳපුදා ගැනීමේ අරමුණින් හිරු උත්තම ධාතු වන්දනා පිංකමට සහභාගීවීමට මේ වනවිටත් සැදැහැවතුන් විශාල වශයෙන් පැමිණෙමින් සිටින අයුරු දක්නට ලැබුණා.",
       "URL": "https://www.hirunews.lk/133718/හිරු-උත්තම-ධාතු-වන්දනාවට-ලක්ෂ-සංඛ්‍යාත-බැතිමතුන්-අද-සිටම-මුතියංගණයට",
       "Category": "Local News",
       "Parent URL": "https://www.hirunews.lk/local-news.php?pageID=5037"
}