{
       "Source": "hirunews",
       "Timestamp": "Saturday, 08 April 2023 - 12:50",
       "Headline": "ත්‍රස්ත පනත ඉවත් කරන ලෙස හියුමන් රයිට්ස් වොච් සංවිධානය, ආණ්ඩුවෙන් ඉල්ලයි (වීඩියෝ)",
       "News Content": "ශ්‍රී ලංකා රජය ගෙන ඒමට සූදානම් වන ප්‍රති ත්‍රස්ත පනත් කෙටුම්පත ඉල්ලා අස්කරගත යුතු බවට හියුමන් රයිට්ස් වොච් ජාත්‍යන්තර සංවිධානය අවධාරණය කරනවා.\nවාර්තාවක් නිකුත් කරමින් එම සංවිධානය පැවසුවේ, මෙම පනත් කෙටුම්පත මගින් මානව හිමිකම් ක්‍රමානුකූලව උල්ලංඝනය කිරීමට බලධාරීන්ට බලය ලබා දෙන බවයි.\nඒ අනුව, එම පනත් කෙටුම්පත සංශෝධනය කිරීම සඳහා - එක්සත් ජනපදය, යුරෝපා සංගමය, ජපානය, ඉන්දියාව ඇතුළු ශ්‍රී ලංකාවේ අනෙකුත් ජාත්‍යන්තර හවුල්කරුවන් ශ්‍රී ලංකාවට බලපෑම් එල්ල කළ යුතු බව ද හියුමන් රයිට්ස් වොච් සංවිධානය ප්‍රකාශ කර තිබුණා.\nකෙසේ වෙතත් පාර්ශවයන් කිහිපයකින් ලද ඉල්ලීම් සැළකිල්ලට ගෙන ප්‍රතිත්‍රස්ත පනත් කෙටුම්පත ඉදිරිපත් කිරීම කල් දැමීමට ලක් රජය මේ වනවිටත් තීරණය කර තිබෙනවා.\nශ්‍රී ලංකා නීතීඥ සංගමයද ඉල්ලා තිබුණේ ඒ සම්බන්ධයෙන් නිවැරදි සංවාදයක් සිදුකර පනත් කෙටුම්පත ඉදිරිපත් කළ යුතු බවයි.",
       "URL": "https://www.hirunews.lk/332006/ත්‍රස්ත-පනත-ඉවත්-කරන-ලෙස-හියුමන්-රයිට්ස්-වොච්-සංවිධානය-ආණ්ඩුවෙන්-ඉල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=426"
}