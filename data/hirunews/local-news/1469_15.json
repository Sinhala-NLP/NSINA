{
       "Source": "hirunews",
       "Timestamp": "Sunday, 26 December 2021 - 10:08",
       "Headline": "කටානේදී මෝටර් රථයක් යතුරුපැදියක ගැටී එකම පවුලේ හතරකට තුවාල",
       "News Content": "කටාන - දෙල්ගස්හන්දිය අසළ ඊයේ සිදුවූ රිය අනතුරකින් එකම පවුලේ මව, පියා සහ ඔවුන්ගේ දරු දෙදෙනා තුවාල ලබා රෝහල් ගත කර තිබෙනවා.\nපොලීසිය ප්‍රකාශ කළේ නත්තල් දින මධ්‍යම රාත්‍රියේ පැවති දේව මෙහෙයට සහභාගිවී සිය නිවස බලා යතුරුපැදියෙන් ගමන් කරමින් සිටියදී මෝටර් රථයක ගැටී ඔවුන් මෙලෙස අනතුරට ලක්ව ඇති බවයි.\nඅනතුරෙන් තුවාල ලැබූ අට හැවිරිදි සහ දොළොස්වන වියේ පසුවන දරුවන් දෙදෙනා වැඩිදුර ප්‍රතිකාර සඳහා රිජ්වේ ආර්යා ළමා රෝහලට ඇතුළත් කර ඇති අතර, මව ජාතික රෝහලට ඇතුළත් කර තිබෙනවා.\nපියා සහ අනතුර සිදුකළ මෝටර් රථයේ රියදුරු මීගමුව රෝහලේ ප්‍රතිකාර ලබන බවයි පොලීසිය ප්‍රකාශ කළේ.\nමෝටර් රථයේ රියදුරා දලුපොත එළිමහන් සිර කඳවුරේ සේවය කරන බන්ධනාගාර නිලධාරියෙකු බවයි පොලිසිය සඳහන් කළේ.",
       "URL": "https://www.hirunews.lk/292154/කටානේදී-මෝටර්-රථයක්-යතුරුපැදියක-ගැටී-එකම-පවුලේ-හතරකට-තුවාල",
       "Category": "Local News",
       "Parent URL": "https://www.hirunews.lk/local-news.php?pageID=1469"
}