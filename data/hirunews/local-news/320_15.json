{
       "Source": "hirunews",
       "Timestamp": "Wednesday, 24 May 2023 - 13:14",
       "Headline": "හිටපු වනජිවි අධ්‍යක්ෂ ජනරාල් සහ සත්වෝද්‍යාන අධ්‍යක්ෂ ජනරාල් අධිකරණයට ඉදිරිපත් කරන්නැයි නියෝග",
       "News Content": "හිටපු වනජිවි අධ්‍යක්ෂ ජනරාල් එච්.ජී. රත්නායක සහ සත්වෝද්‍යාන දෙපාර්තමේන්තුවේ හිටපු අධ්‍යක්ෂ ජනරාල්වරයෙකු වන අනුර සිල්වා සැකකරුවන් ලෙස නම් කර අධිකරණයට ඉදිරිපත් කරන ලෙස කොළඹ කොටුව මහේස්ත්‍රාත් තිලිණ ගමගේ නියෝග කළා.\nඒ අධිකරණය විසින් රාජසන්තක කළ කන්ඩුල, කංචන, මංගල නමැති අලි තිදෙනා හිටපු ජනාධිපති මෛත්‍රීපාල සිරිසේනගේ නියෝග මත, අලි නඩුවක වරදකරු වී දඩුවම් නියම වූ පුද්ගලයෙකුට භාරදීම සම්බන්ධයෙන් වන නඩුව අද කැඳවූ අවස්ථාවේදීයි.\nඑහිදී සිද්ධියට අදාළ විමර්ශනයේ ප්‍රගතිය දැනුම් දෙමින් පොලිස් විශේෂ විමර්ශන කොට්ඨාශයේ අධ්‍යක්ෂ ජ්‍යෙෂ්ඨ පොලිස් අධිකාරි ඩී.එස්.වික්‍රමසිංහ සඳහන් කළේ එම අලි තිදෙනා නීත්‍යානුකූල ලෙස භාර දිය යුතුව තිබුණේ අමරපුර නිකායේ හිටපු මහානායක, අතිපූජ්‍ය දිවුල්දෙන ඥානීස්වර හිමියන්ගේ පරපුරට සහ කොල්ලුපිටිය පොල්වත්ත විහාරස්ථානයේ පරපුරට බවයි.\nඒ අනුව, විමර්ශනයට අදාළව හිටපු වනජිවි අධ්‍යක්ෂ ජනරාල් එච්.ජී. රත්නායක සහ හිටපු සත්වෝද්‍යාන අධ්‍යක්ෂ ජනරාල් අනුර සිල්වා වරදක් සිදුකර ඇති බව අනාවරණය වූ බවයි ඔහු එහිදී සඳහන් කරනු ලැබුවේ.\nඑම කරුණු සලකා බැලූ මහේස්ත්‍රාත්වරයා එහිදී පොලිස් විශේෂ විමර්ශන කොට්ඨාශයට නියෝග කළේ ඔවුන් දෙදෙනා මෙම නඩුවට අදාළව සැකකරුවන් ලෙස නම් කර අධිකරණයට ඉදිරිපත් කරන ලෙසයි.",
       "URL": "https://www.hirunews.lk/336082/හිටපු-වනජිවි-අධ්‍යක්ෂ-ජනරාල්-සහ-සත්වෝද්‍යාන-අධ්‍යක්ෂ-ජනරාල්-අධිකරණයට-ඉදිරිපත්-කරන්නැයි-නියෝග",
       "Category": "Local News",
       "Parent URL": "https://www.hirunews.lk/local-news.php?pageID=320"
}