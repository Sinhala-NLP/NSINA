{
       "Source": "hirunews",
       "Timestamp": "Friday, 16 September 2022 - 18:15",
       "Headline": "රුසියානුවන් පසුබැස ගිය යුක්රේන නගර සුසාන භූමියකින් මළ සිරුරු සිය ගණනක් සොයා ගැනේ",
       "News Content": "පසුගිය සතියේ යුක්රේන හමුදා විසින් එල්ල කරන ලද බරපතළ ප්‍රතිප්‍රහාර හමුවේ රුසියානු හමුදා පසුබැස ගිය ඊසානදිග යුක්රේනයේ කපියාන්ස්ක් නගරයේ සිවිල් වැසියන්ගේ සිරුරු 440 ක් සහිත සමූහ සුසාන භූමියක් සොයාගත් බව යුක්රේන හමුදා බලධාරීන් පවසනවා.\nඔවුන් පවසන්නේ මෙම සොයා ගැනීම රුසියානු ආක්‍රමණිකයන් විසින් අත්පත් කරගෙන සිටි භූමියේ සිදු කරන ලද යුද අපරාධ පිළිබඳ කදිම සාක්ෂියක් බවයි.\n“රුසියාව යුක්‍රේනයේ සෑම තැනකම මරණය අතහැර දමා ගොස් ඇති අතර ඔවුන් එයට වගකිව යුතුය,” යුක්රේන ජනාධිපති ව්ලැදමීර් සෙලෙන්ස්කි (Volodymyr Zelenskiy) නිකුත් කළ වීඩියෝ පණිවිඩයක සටහන්ව තිබුනා.\nරුසියාව විසින් අත්පත් කරගෙන සිටි යුක්‍රේනයේ පැරණි රුසියානු බලකොටුවක් වන ඉසියුම් (Izium) හි පිහිටි සමූහ මිනී වල 1990 ගණන්වල බෝල්කන් යුද්ධයෙන් පසුව යුරෝපයේ සොයාගත් විශාලතම සමූහ මිණී වලයි.\nයුක්රේන හමුදා අඛණ්ඩව එල්ල කළ බරපතල ප්‍රහාර හමුවේ රුසියානු හමුදා දහස් ගණනක් ඉසියුම් නගරය අත්හැර ගියේ රුසියානු අවි ආයුධ සහ පතොරම් තොගද අතහැර දමමින්.\nසොයාගත් සමූහ මිනී වලවල් පිළිබඳ අදහස් දැක්වූ යුක්රේන පොලිස් ප්‍රධානී ඉහෝර් ක්ලිමෙන්කෝ ප්‍රවෘත්ති සාකච්ඡාවකදී කියා සිටියේ, එම ස්ථානයෙන් මේ දක්වා ගොඩගත් සිරුරු සියල්ලම සාමාන්‍ය වැසියන්ගේ බව පෙනෙන්නට තිබුණත්, ඇතැම් සොල්දාදුවන් ද එහි මිහිදන් කර ඇති බවට තොරතුරු ඇති බවයි.\n\"මාස ගණනාවක් පුරා පැතිරී ගිය භීෂණය, ප්‍රචණ්ඩත්වය, වධහිංසා පැමිණවීම් සහ සමූහ මිනීමැරුම් පිළිබඳ කදිම සාක්ෂි යුක්‍රේන හමුදා විසින් නැවත අත්පත් කර ගත් ප්‍රදේශවල සොයා ගෙන තිබෙනවා,\" යුක්රේන ජනාධිපති ව්ලැදමීර් සෙලෙන්ස්කි (Volodymyr Zelenskiy) ගේ උපදේශක මිකයිලෝ පොදොල්‍යැක් (Mykhailo Podolyak) ඉංග්‍රීසියෙන් ට්වීටර් පණිවිඩයක් නිකුත් කළේ නැවුම් මඩ සහිත භූමියක ලී කුරුස විසිරී ඇති වනාන්තරයක ඡායාරූපයක් ද සමගින්.\nකෙසේ වෙතත් ඊසානදිග යුක්රේනයෙන් හමුවූ සමූහ සුසාන භූමි පිළිබඳව රුසියාව මෙතෙක් කිසිදු අදහක් ප්‍රකාශ කර නැහැ.\nපසුගිය සෙනසුරාදා යුක්‍රේන හමුදා විසින් අර්ධ වශයෙන් අල්ලාගත් ඊසානදිග දුම්රිය නගරයක් වන කුපියාන්ස්ක් හි දී රුසියාවේ සැපයුම් මාර්ග කපා දමීම ඔවුන්ගේ ඉදිරි ආරක්ෂක වළල්ල වේගයෙන් කඩා වැටීමට හේතු වූ අතර, ඉසියුම් (Izium) හි සිට කිලෝමීටර් 60ක් උතුරින් පිහිටි කුපියන්ස්ක් ප්‍රදේශයෙන් රුසියාව කඩිමුඩියේ අතහැර දමා ගිය සලකුනු ඉතිරි වී තිබෙනවා.\nකුපියන්ස්ක් ප්‍රදේශයෙ රුසියානු ධජ සහ ජනාධිපති ව්ලැඩිමීර් පුටින්ගේ පින්තූර කැඩුණු වීදුරු දුම්රිය ස්ථානයේ බිම වැටී තිබුණා.\nඑහි වාර්තා බොහෝමයක් ගිනි තබා තිබුණු අතර පොලිස් ස්ථානයේ සිර මැදිරිවල, වානේ දොරවල් පිටුපස, බිම සහ මෙට්ටවල ලේ පැල්ලම් දිස්වුනා.\nබොහෝ සෙයින් අත්හැර දමා තිබුණු නගරයේ යුධ බිමෙන් ලැබෙන ප්‍රවෘත්ති සඳහා උනන්දු වූ කබායක් ඇඳගත් මැදිවියේ මිනිසෙකු කියා සිටියේ \"විදුලිය නැහැ, දුරකථන නැහැ, විදුලිය තිබුණා නම් අපිට රූපවාහිනිය බලන්න තිබුණා, දුරකථන තිබුණා නම් අපේ ඥාතීන්ට කතා කරන්න තිබුණා යනුවෙනුයි.\nඊසානදිග ප්‍රදේශයේ ලද ශීඝ්‍ර ජයග්‍රහණයෙන් සතියකට පසු, යුක්‍රේන නිලධාරීන් ට එම වේගයෙන් ඉදිරියට යා හැකි බවට වූ අපේක්ෂාවන් හීන කර තිබෙනවා.\nඔවුන් පවසන්නේ කාර්කිව් ප්‍රදේශයෙන් පලා ගිය රුසියානු හමුදා දැන් ලුහාන්ස්ක් සහ ඩොනෙට්ස්ක් පළාත්වල භූමිය ආරක්ෂා කිරීමට අගල් හාරමින් සැලසුම් කරමින් සිටින බවයි.\nමේ අතර නේටෝ මහලේකම් ජෙන්ස් ස්ටෝල්ටන්බර්ග් බී.බී.සී ගුවන් විදුලියට අදහස් දක්වමින් \"යුක්රේන සන්නද්ධ හමුදාවන්ට භූමිය ආපසු ලබා ගැනීමටත්, රුසියානු හමුදාවන් ට පිටුපසින් පහර දීමටත් හැකි වී ඇති බව දැකීම අතිශයින් දිරිගන්වන සුළුය,\" යනුවෙන් කියා සිටියා.\nකෙසේ වෙතත් “ඒ එක්කම අපි තේරුම් ගන්න ඕන මේක යුද්ධයේ අවසාන‍යේ ආරම්භය නෙවෙයි. අපි දිගු ගමනක් සඳහා සූදානම් විය යුතුයි.” ඔහු වැඩිදුරටත් කියාසිටියා.\nතම හමුදාවන් යුධ පිටියේ අත්විඳින ලද පසුබෑම පිළිබඳ රුසියානු ජනපති ව්ලද්මීර් පුටින් තවමත් ප්‍රසිද්ධියේ අදහස් දක්වා නැහැ.\nයුක්රේන බලධාරීන් පවසන්නේ ඔවුන් දැනටමත් සයිප්‍රස් දූපතට සමාන වර්ග කිලෝමීටර් 9,000 (වර්ග සැතපුම් 3,400) ප්‍රදේශයක් නැවත අත්පත් කරගෙන ඇති බවයි.\nමේ වන විට යුක්‍ර‍රේන හමුදා රටේ දකුණේ භූමි ප්‍රදේශය නැවත අත්පත් කර ගැනීම සඳහා විශාල ප්‍රහාරයක් ද ක්‍රියාත්මක කර ඇති අතර, එහි ඉලක්කය වන්නේ දානිප්‍රෝ (Dnipro) ගඟේ බටහිර ඉවුරේ සැපයුම් කපා හැරීම හේතුවෙන් කොටු වී ඇති රුසියානු හමුදා දහස් ගණනක් යටත් කර ගැනීම සහ රුසියාව විසින් නොවෙනස්ව බලය පතුරුවන එකම විශාල නගරය වන කෙර්සොන් (Kherson) යළි අත්පත් කර ගැනීමයි.",
       "URL": "https://www.hirunews.lk/315578/රුසියානුවන්-පසුබැස-ගිය-යුක්රේන-නගර-සුසාන-භූමියකින්-මළ-සිරුරු-සිය-ගණනක්-සොයා-ගැනේ",
       "Category": "Local News",
       "Parent URL": "https://www.hirunews.lk/local-news.php?pageID=863"
}