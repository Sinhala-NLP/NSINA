{
       "Source": "hirunews",
       "Timestamp": "Thursday, 30 September 2021 - 10:58",
       "Headline": "පියා කොසුමිටෙන් කළ පහරදීමෙන් 16 හැවිරිදි පුත්‍රයා මරුට",
       "News Content": "පියා විසින් කොසු මිටෙන් පහරදීම හේතුවෙන් කරාපිටිය රෝහලේ දැඩි සත්කාර ඒකකයේ ප්‍රතිකාර ලැබූ පාසල් සිසුවෙකු අද අලුයම මිය ගොස් තිබෙනවා.\nමෙලෙස මිය ගොස් ඇත්තේ ගාල්ල - මහමෝදර - සියඹලාගහවත්ත ප්‍රදේශයේ පදිංචි 16 හැවිරිදි සිසුවෙක්.\nඅදාළ සිසුවා මෙවර සාමාන්‍ය පෙළ විභාගයට පෙනී සිටින ශිෂ්‍යයෙකු වන අතර පොලීසිය ප්‍රකාශ කළේ, පාඩම් කරන ලෙස පවසා පියා විසින් ඊයේ පස්වරුවේ දරුවාට පහර දී ඇති බවයි.\nඅනතුරුව සිහිසුන් වූ සිසුවා කරාපිටිය රෝහලේ දැඩි සත්කාර ඒකකයට ඇතුළත් කිරීමෙන් පසුව මියගොස් තිබෙනවා.\nසිද්ධිය සම්බන්ධයෙන් 49 හැවිරිදි පියා අත්අඩංගුවට ගෙන ඇති බවයි පොලිසිය සඳහන් කළේ.\nමේ අතර නවතා තිබූ යතුරුපැදියක් මත බීමතින් සිටි තරුණයෙකු පොලිස් නිලධාරීන් පිරිසක් අත්අඩංගුවට ගන්නා අයුරු දැක්වෙන වීඩියෝවක් මේ දිනවල සමාජමාධ්‍යයේ හුවමාරු වනවා.\nමාතර - පිටබැද්දර පොලිසියේ නිලධාරීන් පිරිසක් අදාළ තරුණයා මෙලෙස බලහත්කාරයෙන් අත්අඩංගුවට ගැනීම සිදු කළ බවයි තරුණයාගේ මිතුරන් ප්‍රකාශ කළේ.\nමේ සම්බන්ධයෙන් පිටබැද්දර පොලීසියෙන් අප විමසීමක් කළ අතර, එහි දී පොලිසියේ උසස් නිලධාරියෙකු ප්‍රකාශ කළේ, අදාළ පුද්ගලයා බීමතින් යතුරුපැදිය ධාවනය කිරීම හේතුවෙන් අත්අඩංගුවට ගත් බවයි.\nඑසේම මේ වනවිට එම පුද්ගලයා පොලිස් ඇප මත මුදාහැර ඇති අතර, හෙට දිනයේ දි අධිකරණයට පැමිණෙන ලෙස දැනුම් දී ඇති බවයි පොලිසිය සඳහන් කළේ.",
       "URL": "https://www.hirunews.lk/283642/පියා-කොසුමිටෙන්-කළ-පහරදීමෙන්-16-හැවිරිදි-පුත්‍රයා-මරුට",
       "Category": "Local News",
       "Parent URL": "https://www.hirunews.lk/local-news.php?pageID=1659"
}