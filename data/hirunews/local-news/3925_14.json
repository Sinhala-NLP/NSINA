{
       "Source": "hirunews",
       "Timestamp": "Saturday, 26 May 2018 - 18:45",
       "Headline": "හිටපු ජනපතිගෙන් චෝදනාවක්",
       "News Content": "ආණ්ඩුව ජනතාව පීඩනයට පත් කරන වැඩපිළිවෙලක නිරතව සිටින බව හිටපු ජනාධිපති මහින්ද රාජපක්ෂ ප්‍රකාශ කළා.\nගාල්ල - බද්දේගම ප්‍රදේශයේ අද පැවති ආගමික උත්සවයක් අමතමින් ඔහු මේ බව කියා සිටියා. ‘‘ මේ කාලය වෙනකොට හාමුදුරුවනේ අලුතෙන්නම් පන්සල් හදන්න බැහැ. ආණ්ඩුවෙන් පත් කරලා තියෙනවා කොමිටියක් ඒකෙදී ඒ ඉන්න සියලුම ආගමික නායකයින් පූජකතුමන්ලා තීන්දු කරනවා දෙනවාද නැද්ද කියලා. පිං කැටේට දාන රුපියල දෙක ඒකටත් බද්දත් අය කරනවා. හැබැයි කතාව මහලොකුවට එහෙන් හම්බුණා මෙහෙන් හම්බුණා කියලා. අද තරුණ තරුණිය 18 වෙනකොට විශේෂ සැලකිල්ලක් තියෙනවා මේ ආණ්ඩුවේ. ඒ අය වෙනුවෙන් ආදායම් බදු  ගොනුවක් ආරම්භ කරනවා එතකොට ඔබ අඳින බ්ලව්ස් එක වේවා ගවුම වේවා කලිසම වේවා සරම වේවා ගණන් ලියවෙනවා ගගිහිං බඩු ගන්නකොට ඒ බිල මේ අයට එන්න ඕනේ. මේ විදිහට ජනතාව පීඩනයට පත් කරලා මිරිකලා හැම අංශයෙන්ම මුදල් ගැරීමේ වැඩපිළිවෙළක් තමයි මේ ආණ්ඩුවේ යන්නේ’’\nඅනතුරුව, මාධ්‍යවේදීන් නැගූ ප්‍රශ්නවලට පිළිතුරු ලබාදෙමින් හිටපු ජනාධිපතිවරයා කියා සිටියේ ආණ්ඩුව රට තුළට පාතාලය ගෙනවිත් ජනතාවට ජීවත් වීමට නොහැකි තත්ත්වයකට පත් කර ඇති බවයි.\n‘‘මේ රට තුළ පාතාලය තිබුණේ නැති තත්ත්වයට ගෙනාවානේ. ඒ යුගය අවසන් කරලා පාතාලය මේ ආණ්ඩුවේ මැති ඇමතිවරු ලංකාවට ගෙනල්ලා මේ නිකන් හැම මිනිහාම ජීවත් වෙන්න බැරි තත්ත්වයක්නේ තිබෙන්නේ. පවුල් පිටින් මරන්නේග අම්මයි පුතයි මරනවා. මහත්තයයි මුළු පරම්පරාවම මරනවා. මෙහෙම යුගයක් කවදාවත් ඇති වුණේ නැහැ. ඒවාට දැන් පොලීසිය කිසිම ක්‍රියාමාර්ගයක් ගන්නේ නැහැ. පොලීසිය නීතිය නමනවා නමනවා කිය කිය ඉන්නවා’’",
       "URL": "https://www.hirunews.lk/191639/හිටපු-ජනපතිගෙන්-චෝදනාවක්",
       "Category": "Local News",
       "Parent URL": "https://www.hirunews.lk/local-news.php?pageID=3925"
}