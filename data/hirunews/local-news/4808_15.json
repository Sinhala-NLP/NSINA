{
       "Source": "hirunews",
       "Timestamp": "Friday, 04 November 2016 - 18:59",
       "Headline": "විමල් සහ නාමල් ප්‍රකාශ දෙන්න එයි",
       "News Content": "ජාතික නිදහස් පෙරමුණේ නායක, පාර්ලිමේන්තු මන්ත්‍රී විමල් වීරවංශ සහ හිටපු පොලිස්පති මහින්ද බාලසූරිය ඇතුළු 17 දෙනෙකු බරපතල වංචා සොයන ජනාධිපති විමර්ශන කොමිසම වෙත අද පැමිණියා.\nඑසේම පාර්ලිමේන්තු මන්ත්‍රී නාමල් රාජපක්ෂ පොලිස් මූල්‍ය අපරාධ කොට්ඨාශය හමුවේ අද පෙනී සිටියේ ධාවන තරඟ සඳහා යොදා ගන්නා මෝටර් රථයක් සම්බන්ධයෙන් ප්‍රකාශයක් ලබාදීමටයි.\nනිවාස සංවර්ධන අධිකාරිය සතු වෙළඳසැල් 06 ක් සහ නිවසක් අඩු තක්සේරුවක් යටතේ ලබාදීමෙන් රජයට රුපියල් එක්කෝටි හැත්තෑ ලක්ෂ 85,000 ක මුදලක අලාභයක් සිදුකර ඇති බවටයි හිටපු අමාත්‍ය විමල් වීරවංශට එරෙහිව චෝදනා එල්ල වන්නේ.\nඑවකට විෂය භාර අමාත්‍යවරයා ලෙස කටයුතු කළ ඔහු මෙන්ම නිවාස සංවර්ධන අධිකාරියේ කළමනාකරුවන් සහ අධ්‍යක්ෂ මණ්ඩල නිලධාරීන් අද බරපතල වංචා සොයන ජනාධිපති කොමිසම හමුවට කැදවා තිබුණා.\nඉන් පිටව යන මොහොතේ මාධ්‍ය වෙත අදහස් දැක්වූ පාර්ලිමේන්තු මන්ත්‍රී විමල් වීරවංශ සදහන් කළේ මහබැංකු බැඳුම්කර සම්බන්ධයෙන් බරපතල වංචාව සිදුකළ පුද්ගලයා නිදැල්ලේ සිටියදී මිනිසුන්ට සේවය කළ පිරිස් ගැන පරීක්ෂණ සිදුකරන බවයි.\nහිටපු පොලිස්පති මහින්ද බාලසූරිය අද එහි කැඳවා තිබුණේ ප්‍රභූ ආරක්ෂාව ලබාදීමේ චක්‍රලේඛය උල්ලංඝනය කරමින් ජාතික නිදහස් පෙරමුණේ මන්ත්‍රීවරුන්ට ආරක්ෂාව ලබාදීමේ සිද්ධියක් පිළිබද විමර්ශනයකට අදාළවයි.\nමේ අතර, කූඨ ලේඛන සැකසීම ඇතුළු චෝදනා 03ක් යටතේ රක්ෂිත බන්ධනාගාර ගත කර සිටින එක්සත් ජාතික පක්ෂයේ හිටපු මහ ලේකම්, තිස්ස අත්තනායක ඇප ඉල්ලා ඉදිරිපත් කළ මෝසමක් කොළඹ මහාධිකරණය අද ප්‍රතික්ෂේප කළා.",
       "URL": "https://www.hirunews.lk/146839/විමල්-සහ-නාමල්-ප්‍රකාශ-දෙන්න-එයි",
       "Category": "Local News",
       "Parent URL": "https://www.hirunews.lk/local-news.php?pageID=4808"
}