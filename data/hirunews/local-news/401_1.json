{
       "Source": "hirunews",
       "Timestamp": "Friday, 21 April 2023 - 10:23",
       "Headline": "මිලියන 15,000ක යූරියා සහ කෘෂි උපකරණ කට්ටල ගොවීන්ට",
       "News Content": "යුරෝපා සංගමය සහ එක්සත් ජාතීන්ගේ ආහාර හා කෘෂිකර්ම සංවිධානය විසින් මෙවර යල කන්නයේදී ගොවීන්ට ලබාදීම සඳහා රුපියල් මිලියන 15,000ක යූරියා පොහොර සහ කෘෂි උපකරණ කට්ටල රැසක් කෘෂිකර්ම අමාත්‍යාංශයට හෙට (22) දින භාරදීමට නියමිතයි.\nහම්බන්තොට - බටඅත කෘෂිකර්ම උද්‍යායනයේදී එම සහනාධාර තොගය කෘෂිකර්ම අමාත්‍ය මහින්ද අමරවීර වෙත නිල වශයෙන් භාරදීමට නියමිතව ඇති බවයි එම අමාත්‍යාංශය නිවේදනය කළේ.\nමේ යටතේ වී වගාවෙන් වැඩි අස්වැන්නක් ලබාගැනීම සඳහා හඳුන්වාදී ඇති පැරෂුට් වී වගා ක්‍රමය ප්‍රවර්ධනය කිරීමට අවශ්‍ය උපකරණ උසස් තත්වයේ බීජ වී ගොවීන්ට ලබාදීමට යුරෝපා සංගමය කැමැත්ත පළ කර ඇති බව සඳහන්.\nඊට අමතරව පොළොන්නරුව, හම්බන්තොට, බදුල්ල, අම්පාර, මාතලේ, පුත්තලම සහ කුරුණෑගල ඇතුලු දිස්ත්‍රික්ක හතක හෙක්ටයාර භාගයකට වඩා අඩු ඉඩම් ප්‍රමාණයක වී වගා කරන ගොවි පවුල් 71,000කට නොමිලේ යූරියා කිලෝග්‍රෑම් 50ක මිටියක් ලබාදීමටද නියමිතයි.",
       "URL": "https://www.hirunews.lk/333051/මිලියන-15000ක-යූරියා-සහ-කෘෂි-උපකරණ-කට්ටල-ගොවීන්ට",
       "Category": "Local News",
       "Parent URL": "https://www.hirunews.lk/local-news.php?pageID=401"
}