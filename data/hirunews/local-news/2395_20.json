{
       "Source": "hirunews",
       "Timestamp": "Monday, 12 October 2020 - 7:31",
       "Headline": "චීනයෙන් ශ්‍රී ලංකාවට රුපියල් බිලියන 16.5ක ආධාරයක්",
       "News Content": "චීන රජය ශ්‍රී ලංකාවට රුපියල් බිලියන 16.5ක මූල්‍යාධාරයක් ලබාදීමට එකඟතාව පළ කර තිබෙනවා.\nචීන කොමියුනිස්ට් පක්ෂයේ දේශපාලන මණ්ඩලයේ සාමාජික යැං ජියෙචි ප්‍රමුඛ චීන රාජ්‍ය තාන්ත්‍රික කණ්ඩායම පසුගිය දා ශ්‍රී ලංකාවේ සිදුකළ සංචාරයට සමගාමීව අත්සන් තැබූ ගිවිසුම් ප්‍රකාරව එම මුදල් ආධාර ලබාදීමට නියමිත බවයි මෙරට චීන තානාපති කාර්යාලය සඳහන් කළේ.\nශ්‍රී ලංකාව සහ චීනය අතර ආර්ථික හා තාක්ෂණික සහයෝගීතාව පිළිබඳ ගිවිසුමකට චීන ජාත්‍යන්තර සංවර්ධන සහයෝගීතා ආයතනයේ සභාපති වන් ෂියාඔටාඕ සහ මහා භාණ්ඩාගාර ලේකම් එස්.ආර්. ආටිගල පසුගිය 9 වන දා අත්සන් තැබුවා.\nචීන කොමියුනිස්ට් පක්ෂයේ දේශපාලන මණ්ඩලයේ සාමාජික යැං ජියෙචි සහ අග්‍රාමාත්‍ය මහින්ද රාජපක්ෂ අතර පැවති හමුවේදී ශ්‍රී ලංකාවට චීනයෙන් ලබාදුන් අනෙකුත් ආධාර සහ ව්‍යාපෘති පිළිබදව සාකච්ඡා කළ බවයි චීන තානාපති කාර්යාලය ප්‍රකාශ කළේ.\nඑමෙන්ම, කොරෝනා වසංගත තත්ත්වය තුළ පවා එම ව්‍යාපෘති ලබා ඇති සාර්ථකත්වය එහිදී පැසසුමට ලක් කළ චීන නියෝජිතයන් ඕනෑම මොහොතක උපරිම සහයෝගය ලබාදෙන බව සඳහන් කර තිබෙනවා.",
       "URL": "https://www.hirunews.lk/252326/චීනයෙන්-ශ්‍රී-ලංකාවට-රුපියල්-බිලියන-16-5ක-ආධාරයක්",
       "Category": "Local News",
       "Parent URL": "https://www.hirunews.lk/local-news.php?pageID=2395"
}