{
       "Source": "hirunews",
       "Timestamp": "Wednesday, 01 February 2023 - 13:23",
       "Headline": "විදුලි කප්පාදුව යළි ඇරඹෙන ලකුණු",
       "News Content": "විදුලි උත්පාදනය සදහා අද සිට අතිරික්ත ජලය නිකුත් කිරීමේ හැකියාවක් නොමැති බව ජල කළමනාකරණ කමිටුව ප්‍රකාශ කළා.\nජල විදුලි බලාගාර ආශ්‍රීත ජලාශ සදහා පසුගිය දිනවල ප්‍රමාණවත් වර්ෂාවක් නො ලැබීම ඊට හේතුව බවයි එම කමිටුවේ ලේකම්, මහවැලි අධිකාරියේ නියෝජ්‍ය අධ්‍යක්ෂ ජනරාල් නිලන්ත ධනපාල සදහන් කළේ.\nඅමතර ජලය විදුලිය උත්පාදනය සදහා ලබාදීමට ජල කළමනාකරණ කමිටුව එකඟ වීම නිසා පසුගිය දින දෙකෙහි විදුලි කප්පාදුව සිදුවූයේ නැහැ.\nකෙසේ වෙතත්, කාලගුණ විද්‍යා දෙපාර්තමේන්තුව පුරෝකතනය කළ පරිදි ජල විදුලි බලාගාර ආශ්‍රිත ව ජලාශ වලට ප්‍රමාණවත් වර්ෂාවක් ලැබී නොමැති බවයි මහවැලි අධිකාරියේ නියෝජ්‍ය අධ්‍යක්ෂ ජනරාල් නිලන්ත ධනපාල කියා සිටියේ.\nමේ සම්බන්ධයෙන් අප කළ විමසීමක දී විදුලි බල මණ්ඩලයේ උසස් නිලධාරියෙකු සදහන් කළේ, එලෙස අතිරික්ත ජලය නො ලැබුණ හොත් අද සිට යලි විදුලි කප්පාදුව ආරම්භ කිරීමට සිදුවනු ඇති බව යි.\nඒ අනුව පැය 2යි විනාඩි 20ක් කාලයක් විදුලි කප්පාදුව සිදු කිරීමට නියමිත බව ඔහු සඳහන් කළා.\nමේ අතර, උතුර, සහ උතුරු මැද පළාත්වලට හා ත්‍රිකුණාමලය සහ පුත්තලම දිස්ත්‍රික්කවල ඇතැම් ස්ථානවලට මිලිමීටර් 150ක පමණ තදවැසි ඇති විය හැකි බව කාලගුණ විද්‍යා දෙපාර්තමේන්තුව පවසනවා.\nඑමෙන්ම, මාතලේ,මඩකලපුව සහ අම්පාර දිස්ත්‍රික්කවල ඇතැම් ස්ථානවලට මිලිමිටර 100ට තද වැසි ඇති විය හැකි බවයි එම දෙපාර්තමේන්තුව සදහන් කළේ.\nඑමෙන්ම, උතුරු උතුරු මැද, නැගෙනහිර, වයඹ සහ මධ්‍යම පලාත්වලට පැයට කිලෝමිටර 50ත් 60ත් අතර තද සුළං බලාපොරොත්තු විය හැකි බව සදහන්.\nගිනිකොන දිග බෙංගාල බොක්ක ආශ්‍රීත ව පවතින පීඩන අවපාතය බටහිර දෙසට ගමන් කරමින් පවතින අතර අද පෙරවරුවේ එය මඩකලපුවට කිලෝමිටර 110ක් පමණ නැගෙනිහිරට බරව ගිනිකොන දෙසට වන්නට පැවතියා.\nඑම පද්ධතිය අද නැගෙනහිර වෙරළ තීරය වෙතට ගමන් කිරීමට නියමිත බවයි කාලගුණ දෙපාර්තමේන්තුව නිවේදනය කළේ.",
       "URL": "https://www.hirunews.lk/326388/විදුලි-කප්පාදුව-යළි-ඇරඹෙන-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=566"
}