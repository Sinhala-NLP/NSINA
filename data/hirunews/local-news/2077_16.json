{
       "Source": "hirunews",
       "Timestamp": "Friday, 19 March 2021 - 15:22",
       "Headline": "මන්ත්‍රී නලින් බණ්ඩාරගේ ප්‍රකාශය ගැන බුද්ධි අංශ අධ්‍යක්ෂගෙන් CIDයට පැමිණිල්ලක් (වීඩියෝ)",
       "News Content": "කුරුණෑගල දිස්ත්‍රික් පාර්ලිමේන්තු මන්ත්‍රී නලින් බණ්ඩාර ප්‍රවෘත්ති සාකච්ඡාවකදී තමා සම්බන්ධයෙන් අසත්‍ය සහ පදනම් විරහිත ප්‍රකාශ සිදු කළ බවට රාජ්‍ය බුද්ධි සේවයේ අධ්‍යක්ෂ මේජර් ජෙනරාල් සුරේෂ් සලෙයි විසින් අපරාධ පරීක්ෂණ දෙපාර්තමේන්තුවට පැමිණිල්ලක් කර තිබෙනවා.\nඔහු ඊයේ දිනයේදී නීතිඥයෙකු මාර්ගයෙන් අපරාධ පරීක්ෂණ දෙපාර්තමේන්තුව වෙත ලිඛිත පැමිණිල්ලක් යොමුකර තිබු බවයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ කියාසිටියේ.\nඅද දිනයේදී බුද්ධි අංශ අධ්‍යක්ෂවරයා එම පැමිණිල්ලට අදාළව ප්‍රකාශයක් ලබාදී තිබෙනවා.\nපසුගිය 17 වනදා කොළඹ පැවති මාධ්‍ය හමුවකදී සමගි ජනබලවේගයේ පාර්ලිමේන්තු මන්ත්‍රී නලින් බණ්ඩාර, රාජ්‍ය බුද්ධි අංශයේ ප්‍රධානී මේජර් ජනරාල් සුරේෂ් සලෙයි සම්බන්ධයෙන් මෙවැනි ප්‍රකාශයක් සිදුකළා.\nනලින් බණ්ඩාර මහතා අදාළ මාධ්‍ය හමුවේදී ප්‍රකාශ කළ කරුණු හේතුවෙන් ද්වේශය සහ වෛරය ඇතිවන අතර එමෙන්ම මැලේ ජාතිකයෙකු වන තමාගේ මෙන්ම තම පවුලේ සාමාජිකයන්ගේ ආරක්ෂාවට තර්ජනයක් විය හැකි බවටයි සුරේෂ් සලෙයි මහතා සඳහන් කර ඇත්තේ.\nඑමෙන්ම රටේ ආරක්ෂාවට සහ බුද්ධි සේවයේ ප්‍රතිරූපයට ද මෙමගින් හානියක් සිදුවිය හැකි බවට ඔහු සිය පැමිණිල්ල මගින් පෙන්වාදී තිබෙනවා.\nපාස්කු ඉරිදා ප්‍රහාරයේ ප්‍රධාන සැකකරුවෙකු වන සහරාන් හෂීම් මැලේසියාවේදී සුරේෂ් සලෙයි මහතා හමුවී ඇති බව සහරාන් හෂීම්ට මැලේසියාවට ඉන්දුනීසියාවට සහ ඉන්දියාවට යාමට සුරේෂ් සලෙයි විසින් පහසුකම් සැපයූ බවට සහ ඉන්දියාවේ පුහුණුවකට ගොස් අර්ධ වශයෙන් එම පුහුණුව නිම කර ශ්‍රී ලංකාවට පැමිණි බවට මන්ත්‍රී නලින් බණ්ඩාර අදාළ මාධ්‍ය හමුවේදී චෝදනා කර තිබුණා.\nමෙම සියලු කරුණු සහ සහරාන් පිළිබඳ සුරේෂ් සලෙයි සතුව දැනුමක් තිබුණ ද කිසිදු අවස්ථාවක ඔහු පාස්කු කොමිසමට නොකැඳවූ බවටයි මන්ත්‍රීවරයා ප්‍රකාශකර තිබුණේ.\nමේජර් ජෙනරාල් සුරේෂ් සලෙයි මහතා සිදු කළ පැමිණිල්ලේ දැක්වෙන්නේ මෙම සියලු කරුණු සම්පූර්ණයෙන්ම අසත්‍ය බවටයි.\nතමාට කිසිදු අවස්ථාවකදී සහරාන් හමුවී නොමැති අතර ඔහුට කිසිදු පහසුකමක් ලබා නොදුන් බව ද මේජර් ජෙනරාල් සුරේෂ් සලෙයි පැමිණිල්ල මගින් ප්‍රකාශකර තිබෙනවා.\nඑමෙන්ම තමා අවස්ථා 3කදී පාස්කු කොමිසම හමුවේ සාක්ෂි ලබාදුන් බව ද ඔහු සඳහන් කර ඇති බවයි පොලිස් මාධ්‍ය ප්‍රකාශකවරයා කියාසිටියේ.\nමෙම පැමිණිල්ල සම්බන්ධයෙන් අපරාධ පරීක්ෂණ දෙපාර්තමේන්තුවේ සහකාර පොලිස් අධිකාරීවරයෙකුගේ ප්‍රධානත්වයෙන් යුත් කණ්ඩායමක් පූර්ණ විමර්ශණයක් සිදුකරන බවයි නියෝජ්‍ය පොලිස්පති අජිත් රෝහණ කියාසිටියේ.",
       "URL": "https://www.hirunews.lk/265875/මන්ත්‍රී-නලින්-බණ්ඩාරගේ-ප්‍රකාශය-ගැන-බුද්ධි-අංශ-අධ්‍යක්ෂගෙන්-cidයට-පැමිණිල්ලක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2077"
}