{
       "Source": "hirunews",
       "Timestamp": "Sunday, 02 July 2023 - 8:47",
       "Headline": "ව්‍යාජ ගිනිඅවි බලපත්‍ර ලබා දුන් පලාගිය යුද හමුදා සෙබලෙක් අත්අඩංගුවට",
       "News Content": "ආරක්ෂක අමාත්‍යාංශයේ නිලධාරියෙකු ලෙස පෙනී සිට ව්‍යාජ ගිනිඅවි බලපත්‍ර ලබා දුන් යුද හමුදාවෙන් පළා ගිය සෙබලෙකු පොලීසිය විසින් අත්අඩංගුවට ගෙන තිබෙනවා.\nඔහු, ආරක්ෂක අමාත්‍යාංශයේ ලිපි ශීර්ෂ, පොලිස් නිෂ්කාශණ වාර්තා ව්‍යාජ ලෙස මුද්‍රණය කර අදාළ බලපත්‍ර ලබාදීමට කටයුතු කර ඇති බව සඳහන්.\nමෙසේ අත්අඩංගුවට ගෙන ඇත්තේ මීරිගම තවලම්පිටිය - රත්නජෝති මාවත ප්‍රදේශයේ පදිංචි 42 හැවිරිදි පුද්ගලයෙක්.\nපසුගිය 30 වැනිදා සැකකරු මත්ද්‍රව්‍ය වැටලීමක දී අත්අඩංගුවට ගෙන ඇති අතර, ඔහුගෙන් කළ ප්‍රශ්ණ කිරීම්වල දීයි මෙලෙස ව්‍යාජ ගිනිඅවි බලපත්‍ර නිකුත් කරන බවට අනාවරණ වී ඇත්තේ.\nපසුව සැකකරුගේ නිවස පරීක්ෂාකිරීමේ දී ඔහුගේ ඡායාරූපය සහිත ආරක්ෂක අමාත්‍යාංශයෙන් නිකුත් කළ හැඳුනුම්පතට සමාන ව්‍යාජ හැදුනුම්පතක්, ආරක්ෂක අමාත්‍යාංශයේ ලිපි ශීර්ෂවලට සමාන ලිපි ශීර්ෂ සහ ඒවා උපයෝගී කර ගනිමින් සකසන ලද කූට ලේඛන කිහිපයක්, පරිගණකයක්, ටී 56 ජීව උණ්ඩ 6ක්, හමුදා නිළ ලාංඡන සහිත නිළ ඇඳුම් කට්ටල කිහිපයක් සොයාගෙන තිබෙනවා.\nපුද්ගලයන් කිහිපදෙනෙකුට ගිනි අවි ලබා ගැනීම සදහා බලපත්‍ර ලබා දෙන බවට පවසා මුදල් වංචා රැසක් සිදු කර ඇති බවටයි පොලිසිය කළ මූලික විමර්ෂණ වලදී අනාවරණය වී ඇත්තේ.",
       "URL": "https://www.hirunews.lk/339719/ව්‍යාජ-ගිනිඅවි-බලපත්‍ර-ලබා-දුන්-පලාගිය-යුද-හමුදා-සෙබලෙක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=221"
}