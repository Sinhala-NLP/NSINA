{
       "Source": "hirunews",
       "Timestamp": "Sunday, 14 October 2018 - 9:27",
       "Headline": "හැටන් බගවන්තලාව මාර්ගයේ තවදුරටත් නායයාමේ අවදානමේ (ඡායාරූප)",
       "News Content": "නායයාමේ අවදානමක් හේතුවෙන් ගමනාගමනය නතර කෙරුණු හැටන් බගවන්තලාව මාර්ගය තවදුරටත් වසා තැබෙන බව පොලිසිය පවසනවා.\nඅප වාර්තාකරුවන් සඳහන් කළේ නෝර්වුඩ් නිව්වැලිගම ප්‍රදේශයේ කාසල්රී ජලාශයට ඉහළින් වු මාර්ගයේ කොටසක් සහ ප්‍රධාන මාර්ගය අසල පිහිටි නිවාස 5 ක් නායයාමේ අවදානමේ පවතින බවයි.\nප්‍රධාන මාර්ගයේ කොටසක් නායයාම හේතුවෙන් එම මාර්ගයේ රථ වාහන ගමනාගමනය ඊයේ දහවල් සිට තාවකාලිකව සම්පුර්ණයෙන් නතර කෙරුනා.\nමාර්ගයේ ගමන් ගන්නා මගීන් නායයාම සක්‍රිය වී ඇති ස්ථානය දක්වා ප්‍රවාහනය කර එතැන් සිට අනෙක් පස ගාල්කර ඇති බස් රථවලින් ගමනාන්තය දක්වා ප්‍රවාහනය කිරීම සිදු කෙරෙනවා.\nනෝර්වුඩ් පොලිසිය හැටන් බගවන්තලාව මාර්ගය භාවිත කරන රියදුරන්ගෙන් ඉල්ලා සිටින්නේ යළි දැනුම්දෙන තුරු විකල්ප මාර්ග භාවිත කරන ලෙසටයි.\nමේ අතර නායයාම සක්‍රිය වී ඇති ස්ථානයේ පවුල් 5 කට අයත් සාමාජිකයන් 23 දෙනෙකු ස්ථිරවම එම නිවාසවලින් ඉවත්කර ඇති අතර ඔවුන් මේ වන විට සිය ඥාතීන්ගේ නිවාසවල පදිංචිව සිටිනවා.\nඡායාරූප - හැටන් රංජිත් රාජපක්ෂ",
       "URL": "https://www.hirunews.lk/202085/හැටන්-බගවන්තලාව-මාර්ගයේ-තවදුරටත්-නායයාමේ-අවදානමේ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=3700"
}