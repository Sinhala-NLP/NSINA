{
       "Source": "hirunews",
       "Timestamp": "Monday, 30 May 2022 - 7:38",
       "Headline": "ආණ්ඩු පක්ෂයේ මන්ත්‍රීවරුන්ට ජනපතිගෙන් අද කැඳවීමක් - 21 ට සජබ සහාය නැහැ",
       "News Content": "ජනාධිපති ගෝඨාභය රාජපක්ෂ, ආණ්ඩු පක්ෂයේ මන්ත්‍රී කණ්ඩායම අද (30) කැඳවා තිබෙනවා.\nඒ, 21 වන ව්‍යවස්ථා සංශෝධන කෙටුම්පත සම්බන්ධයෙන් සාකච්ඡා කිරීම සඳහායි.\nමෙම රැස්වීම පස්වරු 4ට ජනාධිපති මන්දිරයේදී පැවැත්වෙන බවයි ආණ්ඩුවේ ආරංචි මාර්ග සදහන් කළේ.\nමේ අතර, 21 වන ව්‍යවස්ථා සංශෝධන කෙටුම්පත මුල් කර ගනිමින් ආණ්ඩු පක්ෂයේ ප්‍රධාන පක්ෂය වන ශ්‍රී ලංකා පොදුජන පෙරමුණේ මන්ත්‍රී කණ්ඩායම අතර, මේ වන විට යම් බෙදීමක් හටගෙන ඇති බව වාර්තා වනවා.\nඒ, අදාළ ව්‍යවස්ථා සංශෝධනයෙන් ජනාධිපතිවරයාගේ විධායක බලතල කප්පාදු කිරීම සහ ද්විත්ව පුරවැසිභාවය හිමි පුද්ගලයන්ට පාර්ලිමේන්තුව නියෝජනයට ඇති අවස්ථාව අහිමි කිරීම යන කරුණු මුල් කර ගනිමින්.\nමෙම තත්ත්වය හමුවේ පසුගිය 26 වන දා නෙළුම් මාවත පක්ෂ මූලස්ථානයේ කැදවා තිබූ සාකච්ඡාවට සහභාගි වී තිබුණේ ද මන්ත්‍රීවරුන් 21 දෙනෙකු පමණක් බවයි වාර්තා වන්නේ.\nආණ්ඩුව ගෙන එන 21 වන ව්‍යවස්ථා සංශෝධනය, පෞද්ගලික න්‍යාය පත්‍ර අරමුණුකරගත් ව්‍යවස්ථා සංශෝධනයක් බැවින් ඊට තම පක්ෂයේ සහය නොලැබෙන බව විපක්ෂ නායක සජිත් ප්‍රේමදාස කොළඹ දී ඊයේ (29) ප්‍රකාශ කළා.\nමේ අතර, අධිකරණ, බන්ධනාගාර කටයුතු හා ආණ්ඩුක්‍රම ව්‍යවස්ථා ප්‍රතිසංස්කරණ අමාත්‍ය ආචාර්ය විජයදාස රාජපක්ෂ ඊයේ මහනුවර දී මල්වතු සහ අස්ගිරි මහා විහාර වෙත ගොස් ආණ්ඩුවේ 21 වන ව්‍යවස්ථා සංශෝධනය සම්බන්ධයෙන් මහනාහිමිවරුන් දැනුවත් කර තිබෙනවා.\nකෙසේ වෙතත් මහනුවරදී ඊයේ මාධ්‍ය වෙත අදහස් දක්වමින් ඔහු කියා සිටියේ මේ වන විට ශ්‍රී ලංකා පොදුජන පෙරමුණේ පාර්ලිමේන්තුව සතුව තිබූ බහුතර බලය අහිමි වී ඇති බවයි.\nව්‍යවස්ථා සංශෝධනයට අදාළ තීන්දු තීරණ ගනු ලබන්නේ එම පක්ෂයේ මන්ත්‍රීවරුන් 53 දෙනෙකු දැනටමත් ඒ පිළිබඳ ස්වාධීන ස්ථාවරයක සිටින අතරතුර බවයි අමාත්‍ය විජේදාස රාජපක්ෂ එහිදී සඳහන් කළේ.",
       "URL": "https://www.hirunews.lk/305654/ආණ්ඩු-පක්ෂයේ-මන්ත්‍රීවරුන්ට-ජනපතිගෙන්-අද-කැඳවීමක්-21-ට-සජබ-සහාය-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=1133"
}