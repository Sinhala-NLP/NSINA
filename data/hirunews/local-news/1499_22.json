{
       "Source": "hirunews",
       "Timestamp": "Sunday, 12 December 2021 - 13:36",
       "Headline": "ගෑස් සැපයුම තවදුරටත් අර්බුදයක (වීඩියෝ)",
       "News Content": "රට තුළ ගෑස් සැපයුම යළිත් අර්බුදයකට ලක්ව තිබෙනවා.\nලාෆ්ස් ගෑස් සැපයුම සැලකිය යුතු මට්ටමකින් අඩාල වී ඇති අතර බොහෝ ප්‍රදේශවල ලාෆ්ස් ගෑස් දක්නට නොලැබෙන බවයි පාරිභෝගිකයින් පවසන්නේ.\nලිට්රෝ සමාගම නව ප්‍රමිතීන් යටතේ වෙළෙඳපොළට ගෑස් සැපයුව ද පාරිභෝගිකයන් පරණ තොග යටතේ මිලදී ගත් ගෑස් සිලින්ඩර මාරු කිරීමට රැගෙන ඒමත් සමග අර්බුදකාරි තත්ත්වයක් මතුව තිබෙනවා.\nපාරිභෝගික අධිකාරිය මීට දින කිහිපයකට පෙර ලිට්රෝ සමාගමට නියෝග කළේ දෙසැම්බර් 4 වනදාට පෙර මිලදී ගත් මුද්‍රා ඉවත් නොකළ ගෑස් සිලින්ඩර වෙනුවට නව සිලින්ඩර ලබාදෙන ලෙසයි.\nකෙසේ වෙතත්, වෙළෙඳපොළ තුළ ලාෆ්ස් ගෑස් සැපුයුම ද අඩාල වී ඇති පසුබිමක මෙම ක්‍රියාවලිය සිදුවීම දුෂ්කර කාර්යයක් වී ඇති බව සඳහන්.\nමේ හේතුවෙන් ඔවුන් මුද්‍රා ඉවත් නොකළ ගැටලු සහගත ගෑස් සිලින්ඩර හුවමාරු කිරීමට රැගෙන ආ විට නව සිලින්ඩරයක් ලබාදීම සදහා පාරිභෝගිකයන්ගෙන් කාලසීමාවක් ඉල්ලා සිටි බව ද වාර්තා වනවා.\nපාරිභෝගික අධිකාරිය පවසන්නේ මේ සම්බන්ධයෙන් ලිත්‍රෝ සමාගමෙන් මේ වන විටත් කරුණු විමසා ඇති බවයි.\nමේ අතර, ගෑස් ආශ්‍රිත සිදුවීම් තවදුරටත් දිවයිනේ ප්‍රදේශ කිහිපයකින් වාර්තාවනවා.\nහැටන් කොටලගල වත්ත වතු නිවසක ගෑස් සිලින්ඩරයක් අද (12) අලුයම පුපුරා ගොස් ඇති බව වාර්තා වනවා.\nමීට දින කිහිපයකට පෙර මිලදී ගත් ගෑස් සිලින්ඩරයක් මෙලෙස පුපුරා ගොස් ඇති බවයි වාර්තාවන්නේ.",
       "URL": "https://www.hirunews.lk/290770/ගෑස්-සැපයුම-තවදුරටත්-අර්බුදයක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1499"
}