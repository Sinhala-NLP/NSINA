{
       "Source": "hirunews",
       "Timestamp": "Thursday, 20 July 2017 - 15:59",
       "Headline": "විදුලි සේවකයින්ට පහරදුන් තැලිසුදා අත්අඩංගුවට",
       "News Content": "අංගොඩ - අඹතලේ මංසන්ධියේදී ලංකා විදුලිබල මණ්ඩලයේ සේවකයින් දෙදෙනෙකුට පහරදුන් පුද්ගලයා පොලිසිය අද දහවල් අත්අඩංගුවට ගෙන තිබෙනවා.\nඒ මිරිහාන පොලිසිය සහ මුල්ලේරියාව පොලිසිය එක්ව සිදුකළ විශේෂ මෙහෙයුමකින් අනතුරුවයි.\nඅත්අඩංගුවට ගත් සැකකරු ප්‍රියන්ත සිරිනන්ද හෙවත් තැලිසුදා නමින් හඳුන්වන බවයි පොලිසිය ප්‍රකාශ කළේ.\nවිදුලිබිල නොගෙවීම හේතුවෙන් අංගොඩ - අඹතලේ මංසන්ධියේ පිහිටි ව්‍යාපාරික ස්ථානයක විදුලිය විසන්ධි කිරීමට ගිය සේවකයන් දෙදෙනෙකුට සැකකරු පහරදී තිබුණේ පෙරේදා දිනයේදීයි.\nමෙම පහරදීමට විරෝධය පළ කරමින් ශ්‍රී ජයවර්ධනපුර ප්‍රාදේශීය විදුලි ඉන්ජිනේරු කාර්යාල සේවකයන් වර්ජනයක් ආරම්භ කළ අතර  හොරණ - හෝමාගම, බණ්ඩාරගම, සහ අවිස්සාවේල්ල යන ප්‍රාදේශීය විදුලි කාර්යාලවල සේවකයින් ද පසුව ඊට එක්වුනා.\nමේ නිසා ඊයේ මධ්‍යම රාත්‍රියේ සිට රාජගිරිය , බත්තරමුල්ල ආදී ප්‍රදේශ රැසකට විදුලිය ඇන හිටි බව ප්‍රදේශවාසින් කියාසිටියා.\nඑමෙන්ම, ඊයේ(19) දිනයේදී මුල්ලේරියාව පොලිසිය ඉදිරිපිට විදුලි ඉංජිනේරුවරුන් සහ සේවකයින් විරෝධතාවයක ද නිරත වූයේ ද මෙම පහරදීමට විරෝධය පළ කරමින්.",
       "URL": "https://www.hirunews.lk/166352/විදුලි-සේවකයින්ට-පහරදුන්-තැලිසුදා-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4412"
}