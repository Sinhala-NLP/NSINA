{
       "Source": "hirunews",
       "Timestamp": "Monday, 24 January 2022 - 19:41",
       "Headline": "පූර්ණ එන්නත්කරණයට මාත්‍රා තුනම අනිවාර්ය කෙරේ (වීඩියෝ)",
       "News Content": "ඉදිරියේදී කොරෝනා එන්නත් මාත්‍රා 3ම ලබා ගත් අය පමණක් පූර්ණ එන්නත්කරණය ලැබූවන් ලෙස සලකන බව සෞඛ්‍ය අමාත්‍ය කෙහෙලිය රඹුක්වැල්ල අද ප්‍රකාශ කළා.\nඊට අදාළ ගැසට් නිවේදනය කඩිනමින් නිකුත් කරන බවයි ඔහු සඳහන් කළේ.\nසෞඛ්‍ය අමාත්‍යවරයා සහ ප්‍රවෘත්ති අංශ ප්‍රධානීන් අතර අද පැවති විශේෂ සාකච්ජාවකදී අමාත්‍යවරයා වැඩිදුරටත් කියා සිටියේ මෙරට ජනගහනයෙන් කොරෝනා පළමු මාත්‍රාව සියයට 101කට ලබාදී ඇති බවයි.\nඑමෙන්ම, දෙවන එන්නත් මාත්‍රාව සියයට 98ටත්, තුන් වන එන්නත් මාත්‍රාව සියයට 30කටත් මේවන විට ලබාදී තිබෙනවා.\nඑමෙන්ම, එළඹෙන ජනවාරි 29 වනදා දිවයින පුරා මධ්‍යස්ථාන 1000කදි කොරෝනා එන්නත් තුන්වන හෙවත් වර්ධක මාත්‍රාව ලබාදීමේ විශේෂ වැඩපිලිවෙලක් ආරම්භ කරන බවද සෞඛ්‍ය අමාත්‍ය කෙහෙලිය රඹුක්වැල්ල වැඩිදුරටත් ප්‍රකාශ කළා.\nඒ, එන්නත්කරණ වැඩසටහන ආරම්භ කර වසරක් ගතවීමට සමගාමීවයි.\nමේ අතර, කොරෝනා හතරවන රැල්ලක් ඇතිවීම වැලැක්වීම සදහා බූස්ටර් එන්නත කඩිනමින් ලබාගැනීම ඉතා වැදගත් බව කැළනිය වෛද්‍ය පිඨයේ මහාචාර්්‍ය විශේෂඥ වෛද්‍ය ෂර්මිලා ද සිල්වා ප්‍රකාශ සදහන් කළා.\nඇය මේ බව සදහන් කළේ සෞඛ්‍ය ප්‍රවර්ධන කාර්යාංශයේ අද දහවල් පැවති මාධ්‍ය හමුවට එක්වෙමින්.\nකොරෝනා ආසාදිතයන් ඉහළ යෑම හේතුවෙන් කොළඹ ජාතික රෝහලේ සාමාන්‍ය ශල්‍යකර්ම කල්දැමීමටද සිදුව තිබෙනවා.\nමේ අතර, සමගි ජන බලවේගය නියෝජනය කරන පාර්ලිමේන්තු මන්ත්‍රිනී රෝහිණී කවිරත්නටද කොරෝනා ආසාදනය වී තිබෙනවා. ඇය මේ වන විට නිවෙස් නිරෝධායනයට යොමු වී ඇති බව සඳහන්.\nඑමෙන්ම, ඔමික්‍රොන් සහ නව කොරෝනා ප්‍රභේද සදහා මුහුණ දිය යුතු ආකාරය සම්බන්ධයෙන් රජයේ වෛද්‍ය නිලධාරීන්ගේ සංගමය කරුණු 05කින් තාක්ෂණික වාර්තාවක් ඉදිරිපත් කර තිබෙනවා.\nකොරෝනා එන්නත්කරණය සම්බන්ධ මිත්‍යාමත පරාජය කිරීම, බූස්ටර් එන්නත් මාත්‍රාව සියයට 75ක වඩා ජනගහනයකට ලබාදීම, කොරෝනා පරීක්ෂණ ක්‍රියාවලිය ශක්තිමත් කිරීම හා කොරෝනා හදුනාගැනීමේ ස්වයං පරීක්ෂණ හදුන්වාදීම, කොරෝනා රෝගීන් නිවෙස් තුල රැකබලාගන්නා ක්‍රමවේදය ශක්තිමත් කිරීම, කොරෝනා පිළිබද පර්යේෂණ සහ ඇගයීම් ප්‍රවර්ධනය ඊට ඇතුළත්.\nමීට අමතරව, සෞඛ්‍ය ආරක්ෂණ පුරුදු පිළිබද ජනතාව තවදුරටත් දැනුවත් කිරීමද රජයේ වෛද්‍ය නිලධාරීන්ගේ සංගමය ඉදිරිපත් කළ තාක්ෂණික කරුණු අතර වනවා.\nමේ අතර, ආයුර්වේද වෛද්‍යවරුන්ට හිමි දීමනා ලබා නොදීමට එරෙහිව රජයේ ආයුර්වේද වෛද්‍ය නිලධාරීන්ගේ වෘත්තිය සමිති ඒකාබද්ධ සංවිධානය අද දීපව්‍යාප්ත සංකේත වැඩවර්ජනයක් ආරම්භ කළා.",
       "URL": "https://www.hirunews.lk/295037/පූර්ණ-එන්නත්කරණයට-මාත්‍රා-තුනම-අනිවාර්ය-කෙරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1401"
}