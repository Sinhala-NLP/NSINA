{
       "Source": "hirunews",
       "Timestamp": "Thursday, 06 June 2019 - 20:36",
       "Headline": "අරාබියක් වන කාන්තන්කුඩි නගරය",
       "News Content": "මෙරට මූලික නීතිය වන ආණ්ඩුක්‍රම ව්‍යවස්ථාවට අනුව රාජ්‍ය භාෂාව සිංහල ලෙසත්, දෙමළ භාෂාව ද රාජ්‍ය භාෂාවක් ලෙසත් නම් කර තිබෙනවා.\nඑසේ තිබියදීත්, මෙරට ඇතැම් ප්‍රදේශවල සිංහල, දෙමළ සහ ඉංග්‍රීසි භාෂාවන්ට ද වඩා අරාබි භාෂාවට මූලිකත්වය ලබා දෙන තත්ත්වයක් නිර්මාණය වීම පිළිබඳ මේවන විට සමාජයේ පවතින්නේ දැඩි කතා බහක්.\nරටේ ඇතැම් ප්‍රදේශ කෙමෙන් කෙමෙන් අරාබිකරණය වන බවට පැතිර යන මතය පිළිබඳ අප විමසා බැලුවේ ඒ අනුවයි.\nමෙරට ආණ්ඩුක්‍රම ව්‍යවස්ථාවේ IV වැනි පරිච්ඡේදයේ 18 (1) වගන්තිය ප්‍රකාරව ශ්‍රී ලංකාවේ රාජ්‍ය භාෂාව සිංහල භාෂාව වන්නේය, යනුවෙන් සඳහන් වනවා.\nඑහි දෙවන වගන්තියේ දෙමළ භාෂාව ද රාජ්‍ය භාෂාවක් වන්නේය, යනුවෙන් සහ ඉංග්‍රීසි භාෂාව සන්ධාන භාෂාව වන්නේය, යනුවෙන් සඳහන්.\nඑසේ තිබියදීත්, ආණ්ඩුක්‍රම ව්‍යවස්ථාවේ හෝ වෙනත් මොනයම් නීතියකවත් සඳහන් නොවන ආකාරයට රටේ ඇතැම් ප්‍රදේශවල අරාබි භාෂාවට මූලිකත්වය ලබාදෙන තත්ත්වයක් වර්තමානය වනවිට දක්නට ලැබෙනවා.\nඑම තත්ත්වය වඩාත් තීව්‍රව පවතින්නේ නැගෙනහිර පළාත තුළයි.\nශ්‍රී ලංකාවේ වැඩිම ජන ඝනත්වයක් පවතින සහ මුස්ලිම් ජනතාව වැඩිම පිරිසක් ජීවත්වන කාත්තන්කුඩි නගරය ඊට හොඳම නිදර්ශනයක්.\nකාත්තන්කුඩිය නගරයට ඇතුළුවන ප්‍රධාන ද්වාරයේ පිළිගැනීම, ඉංග්‍රීසි, දෙමළ, සිංහල භාෂවන්ට අමතරව අරාබි භාෂාවෙන්ද සටහන් කර තිබෙනවා.\nඅරාබි නගර නිර්මාණ ශිල්පයට වඩාත් සමීපව නිර්මාණය කර ඇති කාත්තන්කුඩි නගරයට ඇතුළු වීමෙන් පසු බොහෝ පොදු ස්ථාන වල සිංහල භාෂාව භාවිත නොකරම අරාබි භාෂාවට මූලිකත්වය දී ඇති ආකාරය දක්නට ලැබෙනවා.\nකාත්තන්කුඩි පොලිස් ස්ථානය තුළ ප්‍රදර්ශනය කර ඇති දැන්වීමක ද බහුතරය අරාබි භාෂාවෙන් සටහන් කර තිබෙනවා.\nඇතැම් ස්ථානවල මුලින්ම නම සඳහන් කර ඇත්තේ ද අරාබි භාෂාවෙන්.\nකාත්තන්කුඩි නගරයෙන් පිටව යන විට දක්නට ලැබෙන පුවරුව සඳහාද අරාබි භාෂාව භාවිත කර තිබෙනවා.\nමීට අමතරව නැගෙනහිර පළාතේ තවත් නගර කිහිපයකම දක්නට ලැබෙන්නේ මෙම තත්ත්වයමයි.\nමේ අතර රාජ්‍ය ආයතනයක්වන ත්‍රිකුණාමලය - මූතූර් කලාප අධ්‍යාපන කාර්යාලයට ප්‍රවිශ්ඨ වන ද්වාරයේද අරාබි භාෂවෙන් පිළිගැනීම සඳහන් කර තිබෙනවා.\nමේ අතර අරාබි භාෂාව භාවිත කිරීමට අමතරව ඇතැම් මාර්ග ඉස්ලාම් දේවස්ථානවල නමින් නාමකරණය කිරීම හේතුවෙන් එම ප්‍රදේශවල ජනතාව ද පීඩාවට පත්ව සිටිනවා.\nඓතිහාසික පොතුවිල් මුහුදු මහා විහාරයට යන පැරණි මාර්ගය මිස්ජිතුල් ෆලාහ් පාර ලෙස නම් කර තිබෙනවා.\nලෝකයේ අලංකාරම භාෂා අතර සිංහල භාෂාවට මූලික ස්ථානයක් හිමිවන අතර ලෝකයේ සිංහල භාෂාව භාවිත වන එකම රට වන්නේ ද ශ්‍රී ලංකාවයි.\nඑමෙන්ම රටේ පිළිගත් භාෂා 3ක් ම තිබියදී පොදු ස්ථානවල නාමකරණයන්ට අරාබි භාෂාව භාවිත කිරීම කාගේ වුවමනාවක්ද ?\nමේ පිළිබඳ අදාළ බලධාරීන් ඉදිරියේදී ගන්නා ක්‍රියාමාර්ග පිළිබඳ හිරු ප්‍රවෘත්ති අවධානයෙන්..",
       "URL": "https://www.hirunews.lk/217858/අරාබියක්-වන-කාන්තන්කුඩි-නගරය",
       "Category": "Local News",
       "Parent URL": "https://www.hirunews.lk/local-news.php?pageID=3314"
}