{
       "Source": "hirunews",
       "Timestamp": "Thursday, 09 February 2017 - 18:11",
       "Headline": "සයිටම් වෛද්‍ය විද්‍යාලයට එරෙහිව අදත් විරෝධතා",
       "News Content": "මාලඹේ පෞද්ගලික වෛද්‍ය විද්‍යාලය අහෝසි කරන ලෙස ඉල්ලා අදත් (09) දිවයිනේ ස්ථාන කිහිපයක විරෝධතා පැවැත්වුණා.\nඅන්තර් විශ්වවිද්‍යාලයීය ශිෂ්‍ය බල මණ්ඩලය සහ වෛද්‍ය පීඨ ශිෂ්‍ය ක්‍රියාකාරි කමිටුව සංවිධානය කළ විරෝධතා රැළියක් මේ වනවිට පැවැත්වෙන්නේ නුගේගොඩ නගර මධ්‍යයේදීයි.\nඑම රැළියට විශ්වවිද්‍යාල සිසුන්, දේශපාලන පක්ෂ නියෝජිතයින් මෙන්ම, සිවිල් සංවිධාන සහ වෘත්තීය සමිති නියෝජිතයින් එක්ව සිටින අතර, ඔවුන් ශ්‍රී ජයවර්ධනපුර විශ්වවිද්‍යාලය ඉදිරිපිටින් ආරම්භ කළ පාගමනකින් රැළිය පැවැත්වෙන නුගේගොඩ ආනන්ද සමරකෝන් එළිමහන් රංග පීඨය වෙත පැමිණියා.\nමෙම පාගමන හේතුවෙන් හයිලෙවල් මාර්ගයේ දැඩි රථ වාහන තදබදයක් ද හට ගත්තා.\nඇප කොන්දේසි කඩකරමින් විරෝධතාවයේ නිරත වීමේ චෝදනාව මත රක්ෂිත බන්ධනාගාර ගත කර සිටීමෙන් අනතුරුව අද (09) දිනයේ ඇප නියම වූ අන්තර් විශ්වවිද්‍යාලයීය ශිෂ්‍ය බල මණ්ඩලයේ කැඳවුම්කරු ලහිරු වීරසේකර ද රැළියට එක්වුණා.\nඑමෙන්ම, රාගම ශික්ෂණ රෝහලේ වෛද්‍යවරුන් ඇතුළු කාර්ය මණ්ඩලය අද දිනයේ කළු පටි පැළද රාජකාරියේ නිරත වුණේ මාළඹේ පෞද්ගලික වෛද්‍ය විද්‍යාලයට විරෝධය පළ කරමින්.\nඑහිදී ඔවුන් රජයට භාරදීම සදහා පෙත්සමකට ද අත්සන් තබනු ලැබුවා.\nපේරාදෙණිය ශික්ෂණ රෝහලේ වෛද්‍යවරුන් ද අද පස්වරුවේ එම රෝහල ඉදිරිපිට සිට ගලහා මංසන්ධිය දක්වා පාගමනින් පැමිණ උද්ඝෝෂණයක නිරත වුණා.\nකරාපිටිය ශික්ෂණ රෝහලේ කාර්ය මණ්ඩලය ද, රෝහලේ කළුකොඩි ඔසවා තිබුණේ මාළඹේ පෞද්ගලික වෛද්‍ය විද්‍යාලයට විරෝධය පළ කිරීම සදහායි.\nමේ පේරාදෙණිය ශික්ෂණ රෝහලේ වෛද්‍යවරුන් උද්ඝෝෂණයක නිරත වුණ ආකාරය.",
       "URL": "https://www.hirunews.lk/154095/සයිටම්-වෛද්‍ය-විද්‍යාලයට-එරෙහිව-අදත්-විරෝධතා",
       "Category": "Local News",
       "Parent URL": "https://www.hirunews.lk/local-news.php?pageID=4669"
}