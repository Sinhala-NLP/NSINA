{
       "Source": "hirunews",
       "Timestamp": "Sunday, 28 August 2022 - 7:45",
       "Headline": "අවිධිමත් විදේශ මුදල් ගනුදෙනු විමර්ශනයට පොලිසියෙන් වෙනම කණ්ඩායමක්",
       "News Content": "විදේශ මුදල් ජාවාරම්වල යෙදෙන පුද්ගලයින් සම්බන්ධයෙන් විමර්ශන පැවැත්වීමට නීතිවිරෝධී වත්කම් විමර්ශන කොට්ඨාශයේ වෙනම කණ්ඩායමක් පත්කිරීමට පොලිස්පතිවරයා පියවර ගෙන තිබෙනවා.\nඒ, මහ බැංකු අධිපති ආචාර්ය නන්දලාල් වීරසිංහගේ ඉල්ලීමකට අනුවයි.\nඒ අනුව සාමාන්‍ය බැංකු පද්ධතියෙන් පරිබාහිරව හවාලා සහ උන්ඩියල් වැනි අවිධිමත් ක්‍රම හරහා විදේශ මුදල් හුවමාරුව සිදු කරන පුද්ගලයන් පිළිබඳ ඉදිරියේදී මෙම ඒකකය මගින් ක්‍රියාකරනු ඇති.\nඑමෙන්ම විවිධ භාණ්ඩ ආනයනය කිරීම සඳහා බැංකු පද්ධතියෙන් පරිබාහිරව විදෙස්ගත ශ්‍රී ලාංකික ශ්‍රමිකයින් අවිධිමත් ක්‍රම සඳහා පොළඹවාගන්නා පුද්ගලයන් සම්බන්ධයෙන් ද විමර්ශන සිදු කරන බවයි පොලිසිය සඳහන් කළේ.\nවිදෙස් ශ්‍රමිකයන් ද තමන් උපයා ගන්නා මුදල් නීතිවිරෝධී ලෙස අවිධිමත් ක්‍රම මාර්ගයෙන් පුද්ගලයන්ට ලබාදීම මගින් සිදුවන දුෂ්කරතා මගහරවා ගැනීමට කටයුතු කළ යුතු බවයි මහ බැංකුව සහ පොලිසිය පෙන්වා දෙන්නේ.\nමේ අතර, මහජන ආරක්ෂක අමාත්‍යවරයා විසින් පවත්වනු ලබන මහජන දිනය සැප්තැම්බර් 7 වනදා සිට සෑම සතියකම බදාදා දින පැවැත්වීම කටයුතු සූදානම් කර ඇති බව පොලිස් මාධ්‍ය කොට්ඨාසය සඳහන් කළා.",
       "URL": "https://www.hirunews.lk/313916/අවිධිමත්-විදේශ-මුදල්-ගනුදෙනු-විමර්ශනයට-පොලිසියෙන්-වෙනම-කණ්ඩායමක්",
       "Category": "Local News",
       "Parent URL": "https://www.hirunews.lk/local-news.php?pageID=908"
}