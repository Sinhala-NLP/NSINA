{
       "Source": "hirunews",
       "Timestamp": "Friday, 21 April 2023 - 9:19",
       "Headline": "වියට්නාමයේ සිටි තවත් ශ්‍රී ලාංකිකයින් 23 ක් දිවයිනට",
       "News Content": "නීතිවිරෝධී ලෙස මුහුදු මාර්ගයෙන් විදෙස් රටකට සංක්‍රමණය වීමට උත්සාහ ගැනීමේදී අනතුරට පත්ව වියට්නාමයේ රඳවා සිටි ශ්‍රී ලාංකිකයන් 23 දෙනෙකු මෙරටට එවා තිබෙනවා.\nඔවුන් අතර වයස අවුරුදු 19 ත් 50 ත් අතර පිරිමි 15 ක්, කාන්තාවන් 6 දෙනෙකු සහ 18 අඩු ළමයින් දෙදෙනෙකුද සිටින බවයි නාවික හමුදාව ප්‍රකාශ කළේ.\nමෙම පිරිස යාපනය, කිලිනොච්චිය, වවුනියාව, ත්‍රිකුණාමලය සහ මඩකලපුව යන ප්‍රදේශයන්හි පදිංචි දමිළ ජාතිකයන් බවට හඳුනා ගෙන ඇති අතර, ඔවුන් සම්බන්ධ ඉදිරි නීතිමය කටයුතු ආගමන හා විගමන දෙපාර්තමේන්තුව ඇතුළු අදාල පාර්ශව විසින් සිදුකිරීමට නියමිතයි.\nශ්‍රී ලාංකිකයන් 303 ක් රැගත් වියට්නාම් ධජය සහිත ලේඩි ආර් ත්‍රී නම් ධීවර යාත්‍රාවක් පසුගිය වසරේ නොවැම්බර් 07 වනදා වියට්නාම් මුහුදේදී ආපදාවට පත්ව තිබුණා.\nඑම පිරිස හෙලිඔස් ලීඩර් නම් වෙළඳ නෞකාව මගින් බේරාගෙන කොළඹ සමුද්‍රීය සෙවිම් සහ මුදවා ගැනීම් සම්බන්ධීකරණ මධ්‍යස්ථානයේ දැනුම්දීමෙන් වියට්නාම සෙවීම් සහ මුදවාගැනීම් යාත්‍රාවක් වෙත භාරදී තිබූ බවයි නාවික හමුදාව සඳහන් කළේ.\nනිරුපද්‍රිතව මුදවා ගැනීමෙන් අනතුරුව, සරණාගතයින් ලෙස රඳවා තබා තිබුණේ වියට්නාමයේයි.\nඑම පිරිස අතරින් විසි තුන්දෙනෙකුයි පසුගිය 19 වනදා මෙලෙස කටුනායක ගුවන් තොටුපල වෙත එවා තිබුණේ.\nඔවුන් අතරින් 151 දෙනෙකු පසුගිය දෙසැම්බර් මාසයේදී එවා තිබුණා.",
       "URL": "https://www.hirunews.lk/333046/වියට්නාමයේ-සිටි-තවත්-ශ්‍රී-ලාංකිකයින්-23-ක්-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=401"
}