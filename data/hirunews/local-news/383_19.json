{
       "Source": "hirunews",
       "Timestamp": "Friday, 28 April 2023 - 19:45",
       "Headline": "අපි යුක්‍රේනය පරද්දනවා - ඊළඟ ශීත කාලය වෙනකම් බලා ඉන්න - රුසියානු තානාපති",
       "News Content": "රුසියාව, යුක්‍රේනයට එරෙහිව කරගෙන යන යුද්ධයෙන් අනිවාර්යෙන් රුසියාව ජයග්‍රහණය කරන බවත් එය යුක්‍රේන ජනතාවට එරෙහිව කරන යුද්ධයක් නොව බටහිර න්‍යාය පත්‍රවලට සහ යුක්‍රේනයේ රූකඩ ජනපතිට එරෙහිව කරන යුද්ධයක් පමණක් බවත් ශ්‍රී ලංකාවේ රුසියානු තානාපති Levan Dzhagaryan පවසනවා.\nතානාපතිවරයා මේ බව පැවසුවේ යුක්‍රේනය තුළ ක්‍රියාත්මක රුසියානු විශේෂ මෙහෙයුම් සම්බන්ධයෙන් කොළඹ රුසියානු සංස්කෘතික මධ්‍යස්ථානයේ පැවති මාධ්‍ය හමුවකදි යි.\nමෙහිදී වැඩිදුරටත් අදහස් දැක්වූ රුසියානු තානාපතිවරයා පැවසුවේ, පසුගිය යුරෝපයේ ශීත සෘතුව සාපේක්ෂව උණුසුම් වූ නමුත් රුසියාවට එරෙහිව යුද වැදීමේ සැබෑ ප්‍රථිපල ඉදිරි ශීත සෘතුවේදී යුරෝපයට ලැබෙනු ඇති බවයි.\nරුසියාවට පැනවුනු සම්බාධක හේතුවෙන් තමන් අපහසුතාවට පත්වූ බව පිළිගන්නා නමුත් එය රුසියාවේ ගමනට බාධාවක් නොවන බවත් රුසියානු තානාපතිවරයා මෙහිදී පැවසුවා.\nසාමකාමී විසඳුමක් වෙනුවෙන් තමන් සූදානම් නමුත් ඒ වෙනුවෙන් ඇති තම කොන්දේසි වෙනස් නොකරන බවයි තානාපතිවරයා මෙහිදී හෙළි කළේ.",
       "URL": "https://www.hirunews.lk/333712/අපි-යුක්‍රේනය-පරද්දනවා-ඊළඟ-ශීත-කාලය-වෙනකම්-බලා-ඉන්න-රුසියානු-තානාපති",
       "Category": "Local News",
       "Parent URL": "https://www.hirunews.lk/local-news.php?pageID=383"
}