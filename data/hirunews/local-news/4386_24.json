{
       "Source": "hirunews",
       "Timestamp": "Friday, 04 August 2017 - 11:49",
       "Headline": "සරසවි සිසු පාගමනට අධිකරණ නියෝගයක්",
       "News Content": "මාළඹේ පෞද්ගලික වෛද්‍ය විද්‍යාලයට විරෝධය පළ කරමින් අන්තර් විශ්වවිද්‍යාලයීය ශිෂ්‍ය බල මණ්ඩලය දියත් කල විරෝධතා පාගමන අද (04) කඩවත නගරයෙන් ගමන් ආරම්භ කළා.\nපසුගිය 31 වනදා පේරාදෙණිය නගරයෙන් ආරම්භ කළ මෙම පාගමනේ අවසන් දිනය අදයි.\nකඩවත නගරයේදී ජාතික වෘත්තීය සමිති මධ්‍යස්ථානය සහ කම්කරු අරගල මධ්‍යස්ථානය ද  පාගමනට එක්වූ බවයි හිරු වාර්තාකරුවන් සදහන් කලේ.\nඑමෙන්ම, කැළණිය විශ්වවිද්‍යාලය අසලින් විශ්වවිද්‍යාලයීය ආචාර්ය සංගමය සහ වෛද්‍ය පීඨ ආචාර්ය සංගමය ද පාගමනට එක්වුණා.\nපාගමන අතරතුර හිරු ප්‍රවෘත්ති අංශයට අදහස් දැක්වූ අන්තර් විශ්වවිද්‍යාලයීය ශිෂ්‍ය බල මණ්ඩලයේ වැඩබලන කැදවුම්කරු සනත් බණ්ඩාර කියා සිටියේ පාගමන අවසානයේ කොළඹ කොටුව ඉදිරිපිට රැලියක් පැවැත්වීමට ද සූදානම් කර ඇති බවයි.\nකෙසේ වෙතත්, කොළඹ කොටුව මහේස්ත්‍රාත් අධිකරණය අද මෙම විරෝධතා පාගමනට තහනම් නියෝගයක් නිකුත් කළා.\nඑමගින් දක්වා තිබුණේ විරෝධතාව හේතුවෙන් මහජනතාවට සහ රථවාහන ගමනාගමනයට බාධා සිදුනොවිය යුතු බවටයි.\nඑමෙන්ම, රජයේ කාර්යාලවලට ඇතුළුවීම ද අදාළ නියෝගයෙන් ඔවුන්ට තහනම් කර ඇති බවයි පොලිස් මාධ්‍ය ප්‍රකාශක පොලිස් අධිකාරි රුවන් ගුණසේකර කියා සිටියේ.\nමේ අතර මාළඹේ පෞද්ගලික වෛද්‍ය විද්‍යාලය සම්බන්ධයෙන් අභියාචනාධිකරණය ලබාදුන් තීන්දුවට එරෙහිව වෛද්‍ය සභාව ගොනු කළ පෙත්සම අද සලකා බැලෙනවා.",
       "URL": "https://www.hirunews.lk/167602/සරසවි-සිසු-පාගමනට-අධිකරණ-නියෝගයක්",
       "Category": "Local News",
       "Parent URL": "https://www.hirunews.lk/local-news.php?pageID=4386"
}