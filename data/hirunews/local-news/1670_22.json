{
       "Source": "hirunews",
       "Timestamp": "Friday, 24 September 2021 - 18:40",
       "Headline": "කිරිපිටි, ගෑස්, තිරිඟු පිටි සහ සිමෙන්ති මිල ඉහළ දැමීමට ජීවන වියදම් කමිටුවේ අනුමැතිය (වීඩියෝ)",
       "News Content": "කිරිපිටි, තිරිඟුපිටි, සිමෙන්ති සහ ගෑස් මිල ඉහළ නැංවීමට ජීවන වියදම් කමිටුව අද අනුමැතිය ලබාදී ඇති බව ආරංචි මාර්ග ප්‍රකාශ කළා.\nකෙසේ වෙතත්, එය ක්‍රියාත්මක වන්නේ අමාත්‍ය මණ්ඩලයේ අනුමැතියට යටත්වයි.\nඑමෙන්ම, සහල් මිල සහ ළඳරු කිරිපිටි මිල ඉහළ නොදැමීමට  ජිවන වියදම් කමිටුව තීරණය කර තිබෙනවා.\nකමිටුව නිර්දේශ කර ඇත්තේ ආනයනික කිරිපිටි කිලෝවක් රුපියල් 200කින්, තිරිඟු පිටි කිලෝවක් රුපියල් 10කින්, සිමෙන්ති කොට්ටයක් රුපියල් 50කින් ඉහළ දැමීමටයි.\nගෑස් මිල රුපියල් 550කින් වැඩි කළ යුතු බවට ජිවන වියදම් කමිටුවේදී නිර්දේශ වී තිබෙනවා.\nකෙසේ වෙතත්, මෙම මිල වැඩි වීම සිදුකරන්නේ ද නැද්ද යන්න පිළිබඳව තීරණය කරනු ලබන්නේ ලබන සඳුදා රැස්වන අමාත්‍ය මණ්ඩලය විසින්.\nබදු සහන ලබාදීමට ඇති හැකියාව පිළිබඳව අමාත්‍ය මණ්ඩලය විමසා බලනු ඇති බව පාරිභෝගික ආරක්ෂණ රාජ්‍ය අමාත්‍ය ලසන්ත අලගියවන්න ප්‍රකාශ කළා.\nජිවන වියදම් කමිටුව අද අනුමත කළ මිල ගණන් ක්‍රියාත්මක කිරීමට අමාත්‍ය මණ්ඩල අනුමැතිය හිමිවුවහොත් කිරිපිටි කිලෝ ග්‍රෑමයක නව මිල රුපියල් 1145ක් වනවා.\nකිලෝ ග්‍රෑම් 50ක සිමෙන්ති කොට්ටයක නව මිල රුපියල් 1050ක් පමණ වනු ඇති.\nකෙසේ වෙතත්, රුපියල් 200ක මිල වැඩිවීමක් යටතේ වෙළඳපොලට කිරිපිටි සාමාන්‍ය සැපයුමක් සිදුකළ නොහැකි බව ආනයනකරුවන්ගේ සංගමය පවසනවා.\nඑහි සාමාජික ලක්ෂ්මන් වීරසූරිය සඳහන් කළේ රුපියල් අවප්‍රමාණය වීමේ ප්‍රතිශතය අනුව රුපියල් 350ක වත් මිල වැඩිවීමක් අවශ්‍ය බවයි.\nමේ අතර, වරාය තුල රඳවා ඇති අත්‍යාවශ්‍ය ආහාර ද්‍රව්‍ය තොග වහාම නිදහස් කරන්නැයි අග්‍රාමාත්‍ය මහින්ද රාජපක්ෂ ආනයන අපනයන පාලක ජෙනරාල්වරියට සහ රේගු අධ්‍යක්ෂ ජනරාල්වරයාට අද පැවති ජිවන වියදම් කමිටු රැස්වීමේදී නියෝග කර තිබෙනවා.\nඑසේ නිදහස් කරන අත්‍යාවශ්‍ය ආහාර ද්‍රව්‍ය කඩිනමින් සතොස හා අත්‍යාවශ්‍ය ආහාර ආනයනකරුවන් හරහා ජනතාවට බෙදා හැරීමට කටයුතු කරන ලෙස එහිදී මුදල් අමාත්‍ය බැසිල් රාජපක්ෂ, වෙළඳ අමාත්‍යවරයාට දැනුම් දුන්නා.\nමේ අතර ඉන්ධන මිලදී ගැනීම ඇමරිකානු ඩොලර් මිලියන 500ක ණය පහසුකමක් ලබා ගැනිමට ශ්‍රී ලංකාව ඉන්දීය රජය සමඟ සාකච්ඡා ආරම්භ කර තිබෙනවා.\nමෙරටට බොරතෙල් ආනයන සිදු කරනු ලබන්නේ මැදපෙරදිගින් වන අතර පිරිපහදු තෙල් ආනයනය කරනු ලබන්නේ සිංගප්පුරුවෙන්.\nගෝලීය වසංගතයත් සමඟ උද්ගත වි ඇති තත්ත්වය හමුවේ ලංකා ඛනිජ තෙල් නිතීගත සංස්ථාවට ණය මුදලක් ලබා ගැනිම සඳහා රජය පැතිකඩ කිහිපයක්\nඔස්සේ සාකච්ඡා කිරිමෙන් අනතුරුවයි ඉන්දිය රජය මගින් මෙම ණය මුදල ගැනිමට තිරණය කර සාකච්ඡා සිදු කරනු ලබන්නේ.\nමේ වනවිට ලංකා ඛනිජ තෙල් නිතීගත සංස්ථාව රජයේ බැංකු දෙකකට ඩොලර් බිලියන 3.3ක් ණය මුදලක් ද ගෙවීමට තිබෙනවා.\nමේ අතර තෙල් මිලදී ගැනීම සඳහා එක්සත් අරාබි එමීර් රාජ්‍යයේ සහය ලබා දෙන ලෙසට විදේශ අමාත්‍ය මහාචාර්ය ජී. එල්. පීරිස් එරට ර්මාන්ත හා උසස් තාක්‍ෂණ අමාත්‍ය ආචාර්ය සුල්තාන් අල් ජාබර්ගෙන් ද ඉල්ලා සිටීයා.\nඒල එක්සත් ජාතීන්ගේ 76 වැනි මහා මණ්ඩල සැසිවාරයට සමගාමීව පැවැති සාකච්ඡාවකදියි.",
       "URL": "https://www.hirunews.lk/283137/කිරිපිටි-ගෑස්-තිරිඟු-පිටි-සහ-සිමෙන්ති-මිල-ඉහළ-දැමීමට-ජීවන-වියදම්-කමිටුවේ-අනුමැතිය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1670"
}