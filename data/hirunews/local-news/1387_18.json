{
       "Source": "hirunews",
       "Timestamp": "Sunday, 30 January 2022 - 14:16",
       "Headline": "පාකිස්ථානයෙන් ශ්‍රී ලංකාවට අත්වාරුවක්",
       "News Content": "මෙරටට අවශ්‍ය සහල්, සිමෙන්ති සහ ඖෂධ ආනයනය සඳහා ඇමරිකානු ඩොලර් මිලියන 200ක ණය පහසුකමක් ලබාදීමට පාකිස්ථානය එකඟ වී තිබෙනවා.\nපසුගියදා එරට සංචාරයක නිරත වූ වෙළඳ අමාත්‍ය ආචාර්ය බන්දුල ගුණවර්ධන සඳහන් කළේ අදාළ ආනයනයන් ශ්‍රී ලංකා වාණිජ නීතිගත සංස්ථාව මගින් සිදු කරන බවයි.\nවෙළඳ අමාත්‍යාංශය ඒ සඳහා වූ එකඟතාව මුදල් අමාත්‍යාංශයට යොමු කරන අතර, හෙට (31) දිනයේ අමාත්‍ය මණ්ඩලය වෙත ද ඉදිරිපත් කරන බව වෙළඳ අමාත්‍ය ආචාර්ය බන්දුල ගුණවර්ධන වැඩිදුරටත් කියා සිටියා.\nඅදාළ ගිවිසුම අනුමත කොට අත්සන් තැබූ පසු අත්‍යවශ්‍ය ද්‍රව්‍ය ආනයනයට අදාළ අමාත්‍යාංශවල ලේකම්වරුන් ඒ සම්බන්ධයෙන් පාකිස්ථාන මහ කොමසාරිස්වරයා සමඟ සාකච්ඡා කර ණය පහසුකම යටතේ එම ද්‍රව්‍ය ඇණවුම් කරනු ඇති.\nඅමාත්‍යවරයා සඳහන් කළේ සිමෙන්ති, බාස්මති සහල් සහ ඖෂධ වර්ග අදාළ ණය පහසුකම යටතේ මේ වසරේදී ආනයනය කිරීමට හැකිවනු ඇති බවයි.\nමීට අමතරව ශ්‍රී ලංකා පාකිස්ථාන - නිදහස් වෙළඳ ගිවිසුම යටතේ පාකිස්ථානයට සිදු කරන මෙරට අපනයනයන් ඉහළ නැංවීමටද පියවර ගැනෙනවා.\nඒ යටතේ මෙතෙක් පාකිස්ථානයට අපනයනය කර ඇත්තේ ඩොලර් මිලියන 500 ක් වටිනා භාණ්ඩ පමණයි.\nඑය, ඩොලර් බිලියන දෙක දක්වා ඉහළ නැංවීම පිළිබඳව පාකිස්ථාන අග්‍රාමාත්‍ය ඉම්රාන් ඛාන් සමඟ සාකච්ඡා කළ බවද වෙළඳ අමාත්‍ය ආචාර්ය බන්දුල ගුණවර්ධන කියා සිටියා.\nමේ අතර ආහාර අර්බුදයක් පිළිබඳව දැඩිව කථාබහට ලක්වද්දී සිය අස්වැන්න නිසි ආකාරයෙන් පාරිභෝගිකයා අතට පත් කිරීමට නොහැකිවීමේ ගැටලුවකට වේයන්ගොඩ විශේෂ ආර්ථික මධ්‍යස්ථානයට පැමිණෙන ගොවීන් මුහුණපා තිබෙනවා.\nඔවුන් පවසන්නේ සිය අස්වැන්න අව්වෙන් සහ වැස්සෙන් ආරක්ෂා කරගැනීමට නිසි ආවරණයක් හෝ එහි නොමැති බවයි.\nඑසේම කාබනික ගොවිතැනට යොමුවීම නිසා ඌව - පරණගම ප්‍රදේශයේ අල ගොවීන් පත්ව ඇත්තේ දැඩි අර්බුදයකටයි.\nඒ, නිසි පරිදි අස්වැන්න නොලැබීම හේතුවෙන්.\nඑවන් පසුබිමක වනඅලින් විසින් සිය අස්වැන්නට හානි සිදුකිරීම හේතුවෙන් ගලෙන්බිදුණුවැව ප්‍රදේශයේ ගොවීන් දැඩි දුෂ්කරතාවන්ට පත්ව සිටිනවා.",
       "URL": "https://www.hirunews.lk/295652/පාකිස්ථානයෙන්-ශ්‍රී-ලංකාවට-අත්වාරුවක්",
       "Category": "Local News",
       "Parent URL": "https://www.hirunews.lk/local-news.php?pageID=1387"
}