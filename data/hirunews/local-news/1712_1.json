{
       "Source": "hirunews",
       "Timestamp": "Saturday, 04 September 2021 - 14:28",
       "Headline": "දෙවන එක්දින ක්‍රිකට් තරගයේ ආරම්භයට අයහපත් කාලගුණයෙන් බාධා",
       "News Content": "සංචාරක දකුණු අප්‍රිකා කණ්ඩායම සහ ශ්‍රී ලංකාව අතර පැවැත්වෙන දෙවන එක්දින තරගයේ ආරම්භයට අයහපත් කාලගුණයෙන් බාධා එල්ලවී තිබෙනවා.\nතරඟය ආරම්භ වීමට නියමිතව ඇත්තේ පස්වරු 2.30ට වන අතර පවතින අයහපත් කාලගුණය හමුවේ මෙතෙක් කාසියේ වාසිය උරගා බැලීමක් හෝ සිදුවූයේ නැහැ.\nතරඟය කොළඹ ආර්. ප්‍රේමදාස ක්‍රීඩාංගණයේදී පස්වරු 2.30ට දිවා රාත්‍රී තරඟයක් ලෙසයි ආරම්භවීමට නියමිතව ඇත්තේ.\nපෙරේදා පැවති පළමු එක්දින ක්‍රිකට් තරගයේදී දකුණු අතෙහි ඇති වූ ආබාධයක් හේතුවෙන් නායක ටෙම්බා බවුමා නොමැතිව නව නායකත්වයක් යටතේයි දකුණු අප්‍රිකානු කණ්ඩායම අද තරගයට ප්‍රවිෂ්ඨ වන්නේ.\nමෙම තරඟයේ දකුණු අප්‍රිකානු කණ්ඩායමේ නායකයා ලෙස කටයුතු කරන්නේ  කේෂව් මහාරාජ්.\nඑසේම පළමු එක්දින තරගයේදී ශතකයක් ලබා ගත් ශ්‍රී ලංකා එක්දින ක්‍රිකට් කණ්ඩායමේ නිත්‍ය ආරම්භක පිතිකරුවෙකු වන අවිශ්ක ප්‍රනාන්දු වාර්තාවක් අභියසට පැමිණ තිබෙනවා.\nඒ, ශ්‍රී ලංකාව වෙනුවෙන් ජාත්‍යන්තර එක්දින ලකුණු 1000 රැස් කළ වේගවත්ම පිතිකරුවා වීමයි.\nමේ දක්වා ජාත්‍යන්තර එක්දින ඉනිම් 24 කට ක්‍රීඩා කර තිබෙන ඔහු රැස්කරගෙන සිටින සමස්ථ ලකුණු සංඛ්‍යාව 946ක්.\nඉදිරියේ දී අවිශ්ක ක්‍රීඩා කිරීමට නියමිත එක්දින ඉනිම දෙක තුළ දී ඔහු ලකුණු 54ක් රැස්කරගැනීමට සමත්වුවහොත් ශ්‍රී ලංකාව වෙනුවෙන් ජාත්‍යන්තර එක්දින ලකුණු 1,000 රැස් කළ වේගවත්ම පිතිකරුවා බවට පත්වීමට ඔහුට අවස්ථාව හිමි වනු ඇති.\nමේ වන විට එම වාර්තාවට හිමිකම් කියන්නේ රෝයි ඩයස්. 1985 වර්ෂයේ දී මෙම වාර්තාව ඔහු පිහිටුවීමට සමත් වූ අතර ඔහු ක්‍රීඩා කළ ඉනිම් සංඛ්‍යාව 27ක්.\nඑමෙන්ම පසුගිය දෙවනදා අවිශ්ක වාර්තා කළ සිය 03 වන එක්දින ශතකයත් සමග උපුල් තරංගට පසුව ශ්‍රී ලංකාව වෙනුවෙන් එක්දින ශතක තුනක් වාර්තා කිරීමට අවම ඉනිම සංඛ්‍යාවක් වැය කළ පිතිකරුවා බවට පත්වීමට ද ඔහු සමත්වුණා. ඒ සදහා තරංග වැය කර තිබූ ඉනිම් සංඛ්‍යාව 21 ක් පමණයි.",
       "URL": "https://www.hirunews.lk/281370/දෙවන-එක්දින-ක්‍රිකට්-තරගයේ-ආරම්භයට-අයහපත්-කාලගුණයෙන්-බාධා",
       "Category": "Local News",
       "Parent URL": "https://www.hirunews.lk/local-news.php?pageID=1712"
}