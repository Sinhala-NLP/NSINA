{
       "Source": "hirunews",
       "Timestamp": "Sunday, 15 May 2022 - 8:04",
       "Headline": "ප්‍රධාන මාර්ගයේ දුම්රිය ධාවනය අද පෙරවරුවේ යථා තත්ත්වයට",
       "News Content": "දුම්රිය පීලි පැනීමක් හේතුවෙන් ධාවන කටයුතු අඩාල වූ ප්‍රධාන මාර්ගයේ දුම්රිය ධාවන කටයුතු අද (15) පෙරවරුවේ යථා තත්වයට පත් කරන බව දුම්රිය දෙපාර්තමේන්තුව පවසනවා.\nඑහි නියෝජ්‍ය සාමාන්‍යාධිකාරි ගාමිණි සෙනෙවිරත්න හිරු ප්‍රවෘත්තී අංශයට කියා සිටියේ දුම්රිය මාර්ගය පිළිසකර කිරීමේ කටයුතු සිදු කෙරෙමින් පවතින බවයි.\nඊයේ (14) රාත්‍රියේ රඹුක්කන දුම්රිය ස්ථානය ආසන්නයේදී දුම්රියක් පිීලි පැනීම හේතුවෙන් ප්‍රධාන මාර්ගයේ දුම්රිය ගමනාගමනය රඹුක්කන දුම්රිය ස්ථානය තෙක් සීමා කෙරුණා.\nඑමෙන්ම, කෙටි දුර දුම්රිය ගමන්වාර 102 ක් සහ දුරගමන් සේවා දුම්රිය ගමන්වාර 6 ක් ක්‍රියාත්මක කිරීමට සැලසුම් කර ඇති බවයි දුම්රිය දෙපාර්තමේන්තුවවේ නියෝජ්‍ය සාමාන්‍යාධිකාරි ගාමිණි සෙනෙවිරත්න කියා සිටියේ.\nමේ අතර ඩීසල් නොමැතිවීම හේතුවෙන් දිවයින පුරා පෞද්ගලික බස් රථ ධාවනය සියයට 10 ක් දක්වා අඩු කිරීමට සිදුව ඇති බව ලංකා පෞද්ගලික බස් රථ හිමියන්ගේ සංගමය පවසනවා.\nඑහි සභාපති ගැමුණු විජේරත්න හිරු ප්‍රවෘත්තී අංශයට කියා සිටියේ තවදුරටත් ඩීසල් නොමැති වුවහොත් හෙට (16) සිට පෞද්ගලික බස් රථ ධාවනය කිරීමට නොහැකි වනු ඇති බවයි.\nකෙසේ වෙතත් ඇඳිරිනීතිය ලිහිල් කරන කාලසීමාව තුලදී සියලු ලංගම බස් රථ සාමාන්‍ය පරිදි ධාවනය කිරීමට කටයුතු යොදා ඇති බව ලංකා ගමනා ගමන මණ්ඩලය පවසනවා.\nඑහි සභාපති කීංස්ලි රණවක හිරු ප්‍රවෘත්තී අංශයට කියා සිටියේ ඉදිරි දින කිහිපයේ ලංගම බස් රථ ධාවනයට ප්‍රමාණත් ඩීසල් සංචිත මණ්ඩලයට අයත් ඩිපෝ තුළ පවතින බවයි.\nමේ අතර සාමාන්‍ය පෙළ විභාගය පැවැත්වීම වෙනුවෙන් ලබන 20 වනදා නිවාඩු ලබා දෙන දිවයින පුරා සියලු පාසල් ලබන ජුනි මස 2 වනදා යළි ආරම්භ කරන බව අධ්‍යාපන අමාත්‍යංශය පවසනවා.\nඑම අමාත්‍යංශය සඳහන් කළේ සාමාන්‍ය පෙළ විභාගය නියමිත පරිදි ලබන 23 වනදා ආරම්භ කිරීමට විභාග දෙපාර්තමේන්තුව මගින් මේ වන විට සියලු කටයුතු සූදානම් කර ඇති බවයි.\nඒ අනුව විභාග අයදුම්කරුවන් සඳහා ප්‍රවේශපත්‍ර බෙදා හැරීමේ කටයුතු මෙන්ම විභාග මධ්‍යස්ථාන වෙත ප්‍රශ්න පත්‍ර බෙදා හැරීමේ කටයුතු මේ වන විට විධිමත්ව සිදු කෙරෙන බව විභාග දෙපාර්තමේන්තුව ප්‍රකාශ කළා.\nවිභාගයට අවශ්‍ය අධ්‍යයන සහ අනධ්‍යයන කාර්ය මණ්ඩල සැලසුම් කිරීමේ කටයුතුද මේ වන විට සිදු කර තිබෙනවා.",
       "URL": "https://www.hirunews.lk/304375/ප්‍රධාන-මාර්ගයේ-දුම්රිය-ධාවනය-අද-පෙරවරුවේ-යථා-තත්ත්වයට",
       "Category": "Local News",
       "Parent URL": "https://www.hirunews.lk/local-news.php?pageID=1168"
}