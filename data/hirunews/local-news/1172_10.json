{
       "Source": "hirunews",
       "Timestamp": "Friday, 13 May 2022 - 13:27",
       "Headline": "ඇඳිරි නීතිය ලිහිල් කළත් ප්‍රවාහන දුෂ්කරතා තවදුරටත්",
       "News Content": "පැය 8 කාලයක් සඳහා ඇඳිරි නීතිය ලිහිල් කිරීමත් සමඟ දිවයිනේ නගර රැසක් අද පෙරවරුවේ සිට කාර්ය බහුල වී තිබුණා.\nමහජන ආරක්ෂක පනත යටතේ දිවයිනටම පනවා තිබූ ඇඳිරි නීතිය අද උදෑසන 6 ට තාවකාලිකව ඉවත් කෙරුණු අතර, එය පස්වරු 2ට යළිත් පැනවෙනවා.\nනැවත එය හෙට පෙරවරු 6 දක්වා ක්‍රියාත්මක බවයි ජනාධිපති මාධ්‍ය අංශය නිවේදනය කර තිබුණේ.\nඇඳිරි නීතිය ලිහිල් කිරිමත් සමග බොහෝ ප්‍රදේශවල ජනතාව තම අවශ්‍යතා ඉටු කර ගැනීමට ප්‍රධාන නගර වෙත පැමිණ සිටි බවයි හිරු වාර්තාකරුවන් සඳහන් කළේ.\nඇඳිරි නීතිය තාවකාලිකව ඉවත් කල ද කොළඹ ඇතුළු ප්‍රදේශ රැසක යොදවා තිබූ ත්‍රිවිධ හමුදාවේ සහ පොලීසියේ ආරක්ෂාව එලෙසම ක්‍රියාත්මක වනවා.\nඒ අනුව එම ස්ථානවල මාර්ග බාධක යොදා පරීක්ෂා කරන අයුරු ද දක්නට ලැබුණු බවයි හිරු වාර්තාකරුවන් සඳහන් කලේ.\nතාවකාලිකව ඇඳිරි නීතිය ලිහිල් කිරීමත් සමග දුම්රිය ධාවනය අද පෙරවරුවේ ආරම්භ කෙරුණද ප්‍රමාණවත් දුම්රිය ගමන් වාර සංඛ්‍යාවක් ක්‍රියාත්මක නොවීම හේතුවෙන් මගීන් අපහසුතාවයට පත්ව සිටියා.\nඑහෙත් අද දිනයේ දුම්රිය ගමන් වාර 102 ක් ධාවනයට යෙදවීමට කටයුතු කරන බව දුම්රිය දෙපාර්තමේන්තුව ඊයේ සඳහන් කර තිබුණා. ඒ අනුව අප කළ විමසීමකදී දුම්රිය දෙපාර්තමේන්තුවේ උසස් නිලධාරියෙකු කියා සිටියේ අද පෙරවරු 9 වනවිට දුම්රිය 29 ක් ධාවනයට යොදවා තිබූ බවයි.\nමේ අතර ඇඳිරි නීතිය ලිහිල් කරන කාලසීමාවේදී ධාවනයට එක් කර තිබූ පෞද්ගලික බස් රථ ද ප්‍රමාණවත් නොවීම හේතුවෙන් මගී ජනතාව අපහසුතාවයට පත්වුණා.\nමේ අතර, ඇඳිරි නීතිය ලිහිල් කිරිමත් සමඟ එළවළු ප්‍රවාහන කටයුතු සිදුකළ අතර, එළවළු මිල තවදුරටත් ඉහළ මට්ටමක පවතිනවා.\nඇඳිරි නීතිය නිසා ඉල්ලුමට සරිලන එළවළු සැපයුමක් ලබාදීමට හැකිවී නොමැති බවයි සමස්ත ලංකා විශේෂිත ආර්ථික මධ්‍යස්ථාන සහ මැනිං වෙළඳ සංගමයේ සභාපති අරුණ ශාන්ත හෙට්ටිආරච්චි පැවසුවේ.\nඇඳිරි නීතිය ලිහිල් කිරීමත් සමඟ පාසල්වල අධ්‍යාපන කටයුතු අද මධ්‍යහ්න 12 දක්වා පවත්වාගෙන යාමට හැටන් කලාප අධ්‍යාපන කාර්යාලය පියවර ගෙන තිබුණ ද සිසුන්ගේ පැමිණීමේ අඩුවක් දක්නට ලැබුණු බවයි අප වාර්තාකරු පැවසුවේ.",
       "URL": "https://www.hirunews.lk/304218/ඇඳිරි-නීතිය-ලිහිල්-කළත්-ප්‍රවාහන-දුෂ්කරතා-තවදුරටත්",
       "Category": "Local News",
       "Parent URL": "https://www.hirunews.lk/local-news.php?pageID=1172"
}