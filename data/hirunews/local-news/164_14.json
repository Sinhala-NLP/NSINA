{
       "Source": "hirunews",
       "Timestamp": "Friday, 21 July 2023 - 12:59",
       "Headline": "මුලතිව් කුරුන්දි විහාරයේ අර්බුදය",
       "News Content": "මුලතිව් කුරුන්දි විහාරයට නුදුරින් පිහිටි හින්දු කෝවිලේ පොංගල් උත්සවයට ගිය දෙමළ වැසියන් පිරිසක් පොලීසිය හා පුරාවිද්‍යා නිලධාරීන් විසින් පලවා හැරීමට හේතු දක්වමින් සවිස්තර වාර්තාවක් අගෝස්තු මස 8 වෙනිදා මුලතිව් අධිකරණයට ඉදිරිපත් කරන ලෙස මුලතිව් මහේස්ත්‍රාත් ටී. ස්වර්ණරාජා ඊයේ (20) පොලීසියට නියෝග කළා.\nජූලි මස 14 වෙනිදා හින්දු බැතිමතුන් පිරිසක් එම කෝවිලට ගිය අවස්ථාවේ දී මෙම සිදුවීම සිදු වූ අතර පොලීසිය හා පුරාවිද්‍යා නිලධාරීන් එහිදි දෙමළ ජනයා ගේ මානව හිමිකම් උල්ලංඝණය වන ආකාරයට හා ආගමික නිදහසට හා සංහිදියාවට බාධාවක් වන අන්දමට කටයුතු කළ බවට මුලතිව් දේශපාලනඥයින් පිරිසක් විසින් මුලතිව් අධිකරණයේ ගොනු කළ නඩුවක් විමසා බැලීමෙන් අනතුරුවයි මහේස්ත්‍රාත්වරයා එම නියෝගය කොට තිබෙන්නේ.\nහින්දු බැතිමතුන් එම කෝවිලේ පොංගල් උත්සවයක් පවත්වන බව මුලතිව් ප්‍රදේශයේ සියළු දෙනාටම දැනුම් දීමෙන් පසුව මුලතිව් පොලීසිය අධිකරණයට පෙත්සමකින් කරුණු දක්වමින් ඊට තහනම් නියෝගයක් ඉල්ලා සිටි නමුත් අධිකරණය එවැනි නියෝගයක් නිකුත් කිරීම ප්‍රතික්ෂේප කොට තිබුණා.\nඒ අනුව මෙම නඩුව අගෝස්තු මස 8 වෙනිදා විභාගයට ගන්නා බැවින් එදිනට එම වාර්තාව අධිකරණයට ඉදිරිපත් කරන ලෙස මහේස්ත්‍රාත්වරයා නියෝග කළා.",
       "URL": "https://www.hirunews.lk/342010/මුලතිව්-කුරුන්දි-විහාරයේ-අර්බුදය",
       "Category": "Local News",
       "Parent URL": "https://www.hirunews.lk/local-news.php?pageID=164"
}