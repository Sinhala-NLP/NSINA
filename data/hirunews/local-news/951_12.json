{
       "Source": "hirunews",
       "Timestamp": "Wednesday, 10 August 2022 - 13:33",
       "Headline": "ඉල්ලීම නොතකා චීන නෞකාව හම්බන්තොටට",
       "News Content": "යුවාන් වැන්ග් - 5 පර්යේෂණ නෞකාව ශ්‍රී ලංකාවට පැමිණීම කල් දමන්නැයි ලක් රජය චීනයෙන් ඉල්ලීමක් කර තිබියදීත් එම නෞකාව හෙට (11) හම්බන්තොට වරායට පැමිණීමට නියමිත බව එන්. ඩී. ටී.වි. පුවත් සේවය වාර්තා කරනවා.\nපෙරවරු 9යි 30ට එම නෞකාව හම්බන්තොට වරයාට ළඟා වීමට නියමිත බවයි එහි දැක්වෙන්නේ.\nමේ අතර චීනයේ නිෂ්පාදිත පාකිස්ථාන යුද නෞකාවක් ද අනිද්දා (12) කොළඹ වරයාට සේන්දු වීමට නියමිතයි.\nයුවාන් වැන්ග් 5 නෞකාව ඉන්දුනීසියානු වෙරළට ඔබ්බෙන් ශ්‍රී ලංකාවට නිරිත දිගින් නාවික සැතපුම් 680ක් දුරින් යාත්‍රා කරමින් පවතින බව එන් ඩී ටීවි පුවත් සේවය වාර්තා කළා.\nචන්ද්‍රිකා දත්ත පෙන්වා දෙන්නේ පැයට නාවික සැතපුම් 14ක වේගයෙන් මෙම නෞකාව යාත්‍රා කරමින් පවතින බවයි.\nමෙම නෞකාව පර්යේෂණ නෞකාවක් ලෙස හැඳින්වුවත් අන්තර් මහද්වීපික බැලැස්ටික් මිසයිල සහ චන්ද්‍රිකා ස්ථානගත කිරීම් නිරීක්ෂණය කිරීමට හැකියාව තිබීම හේතුවෙන් ආරක්ෂාවට තර්ජනයක් එල්ල වේ යැයි ඉන්දීය බලධාරීන් සැක පළ කරන බව එරට මාධ්‍ය වාර්තා පෙන්වා දෙනවා.\nමේ හේතුවෙන් ඉන්දියාවේ දැඩි අප්‍රසාදය මෙම නෞකාව පැමිණීම සම්බන්ධයෙන් එල්ල කර ඇති අතර එවන් පසුබිම ලක් රජය ද චීනයට දැනුම් දී තිබුණේ මෙම නෞකාව පැමිණීම ප්‍රමාද කරන ලෙසටයි.\nමතභේදයට තුඩු දී ඇති චීන නෞකාව සම්බන්ධයෙන් හිරු ප්‍රවෘත්ති අංශය හම්බන්තොට වරාය අධිකාරිය සදහන් කළේ අදාළ නෞකාව පැමිණීම සම්බන්ධයෙන් මෙතෙක් දැනුම් දීමක් කර නොමැති බවයි.\nකෙසේ වෙතත් මෙවැනි නෞකාවකට හම්බන්තොට වරායට පැමිණීමට මෙතෙක් අවසරයක් ලබා දී නොමැති බවත් වරාය අධිකාරිය ප්‍රකාශ කළා.\nමේ අතර මිසයිල් දියත් කළ හැකි තවත් චීනයේ නිෂ්පාදිත පාකිස්ථාන යුද නෞකාවක් අනිද්දා කොළඹ වරායට සේන්දු වීමට නියමිත බව විදෙස් මාධ්‍ය වාර්තා කර තිබුණා.\nපීඑන්එස් ටයිමූර් ලෙස නම් කර ඇති මෙම නෞකාව මේ මස 15 වනදා දක්වා කොළඔ වරායේ නැංගුරම් ලා තබනු ඇති.\nමෙම නෞකාව බංග්ලාදේශයේ චිතගොන් වරයාට සේන්දු වීමට අවසර ඉල්ලා තිබුණත් ඩකා බලධාරීන් එය ප්‍රතික්ෂේප කර තිබුණා.\nඒ, බංග්ලාදේශ අග්‍රාමාත්‍ය ෂෙයික් හසීනාගේ පියා පාකිස්ථානයේ සහාය ලබන කැරළි කණ්ඩායමක් විසින් 1975 වසරේ ඝාතනය කර තිබුණේ අගෝස්තු මාසයක දී බවත් ඒ අනුව අගෝස්තු මාසය එරට ශෝක කාලසීමාවක් වීම හේතුවෙන් බවයි විදෙස් මාධ්‍ය වාර්තා කළේ.\nකෙසේ වෙතත් මෙම නෞකාව පාකිස්ථානය බලා යාත්‍රා කරන අතරතුරයි මෙලෙස ශ්‍රී ලංකාවට පැමිණීමට නියමිතව ඇත්තේ.",
       "URL": "https://www.hirunews.lk/312399/ඉල්ලීම-නොතකා-චීන-නෞකාව-හම්බන්තොටට",
       "Category": "Local News",
       "Parent URL": "https://www.hirunews.lk/local-news.php?pageID=951"
}