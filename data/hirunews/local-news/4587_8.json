{
       "Source": "hirunews",
       "Timestamp": "Thursday, 30 March 2017 - 18:14",
       "Headline": "උපවාසය අවසන් කළ විමල්ගේ තත්ත්වය බරපතල නොවන බව වෛද්‍යවරුන් කියයි",
       "News Content": "උපවාසය නැවැත්වූ පාර්ලිමේන්තු මන්ත්‍රී විමල් වීරවංශ මේ වනවිටත් කොළඹ ජාතික රෝහලේ ප්‍රතිකාර ලබමින් සිටින බව එහි නියෝජ්‍ය අධ්‍යක්ෂ වෛද්‍ය සිරිල් ද සිල්වා ප්‍රකාශ කළා.\nමන්ත්‍රීවරයාගේ තත්ත්වය බරපතල නොවන බවයි ඔහු කියා සිටියේ.\nදින 09 ක් පුරා ආහාර වර්ජනය කරමින් උපවාසයේ නිරත වූ පාර්ලිමේන්තු මන්ත්‍රී විමල් වීරවංශ සිය උපවාසය අද (30) දහවල් අවසන් කළා.\nඒ ශ්‍රී ලංකා රාමඤ්ඤ මහා නිකායේ මහා නායක අතිපූජ්‍ය නාපානේ ප්‍රේමසිරි නාහිමියන් සහ මල්වතු පාර්ශවයේ අනුනායක අතිපූජ්‍ය නියංගොඩ විජිතසිරි හිමියන්ගේ ඉල්ලීම මතයි.\nඋපවාසය අත්හරින ලෙස මහා සංඝරත්නය ලිඛිතව ඔහුගෙන් කර තිබූ ඉල්ලීම මන්ත්‍රීවරයා වෙත භාර දුන්නේ දක්ෂිණ ලංකාවේ ප්‍රධාන සංඝනායක පූජ්‍ය පල්ලත්තර සුමනජෝති හිමියන් ඇතුළු මහා සංඝරත්නය විසින්.\nශ්‍රී ලංකා රාමඤ්ඤ මහා නිකායේ මහා නාහිමියන් සහ මල්වතු අනුනාහිමියන් යොමුකර තිබූ ලිපි මගින් වැඩිදුරටත් සඳහන් කර තිබුණේ මන්ත්‍රීවරයාගේ උපවාසය ආරම්භ කිරීමට මුල්කරගත් ගැටලූ විසඳීමට තමන් වහන්සේ මැදිහත්ව කටයුතු කරන බවයි.\nමේ අතර, ජාතික නිදහස් පෙරමුණේ නියෝජිතයින් සඳහන් කළේ පූජ්‍ය පල්ලතර සුමනජෝති හිමියන් ඇතුළු මහා සංඝරත්නය එහිදී මන්ත්‍රීවරයාට සෙත් පිරිත් සඡ්ඡායනයක්ද සිදුකළ බවයි.\nඅනතුරුව උන්වහන්සේලා පිළිගැන්වූ කිරි වීදුරුවක් පානය කිරීමෙන් පසුව විමල් වීරවංශ මන්ත්‍රීවරයා උපවාසය අවසන් කළ බව ඔවුන් කියා සිටියා.",
       "URL": "https://www.hirunews.lk/158129/උපවාසය-අවසන්-කළ-විමල්ගේ-තත්ත්වය-බරපතල-නොවන-බව-වෛද්‍යවරුන්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4587"
}