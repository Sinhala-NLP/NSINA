{
       "Source": "hirunews",
       "Timestamp": "Sunday, 12 March 2023 - 20:40",
       "Headline": "පුංචි ශමෙල්ගේ හුස්ම ටික රැක ගන්න ඔබත් දායක වන්න (වීඩියෝ)",
       "News Content": "දරුවන් වෙනුවෙන් දෙමව්පියන්ට කරන්න බැරි කිසිම දෙයක් මේ මිහිපිට නැති තරම්.\nඒ, දෙමව්පියන්ට මේ ලෝකේ තිබෙන වටිනාම වස්තුව දරුවන් නිසයි.\nදරුවන් මෙලොවට බිහිකර මහ මග අතහැර දමා යන අමානුෂික දෙමව්පියනුත් සිටින සමාජයක, දරුවෙකුගේ හුස්ම ටික රැක ගැනීම වෙනුවෙන් තමන්ගේ මුළු ජීවිතයම කැප කරන දෙමව්පියොත් මේ ලෝකයේ ඉන්නවා.\nමේ, ඊට හොඳම උදාහරණයක් සපයන සංවේදී කතාවක්.\nඋන හපුළු අම්මට ඇගේ දරුවත් මැණිකක් කියනවනේ.\nමේ ඉන්නේ ශමෙල්.\nශමෙල්ගේ දෙමව්පියන්ටත් ශමෙල් වෙනුවෙන් වෛද්‍ය විද්‍යාව එක්ක වගේම මුළු මහත් ලෝකයක් එක්කම සටන් කරන්නට සිදුවෙලා.\nතවමත් මේ ලෝකෙ ගැන හරි හැටි තේරුමක් නැති පුංචි ශමෙල්ට වයස අවුරුදු එක හමාරක වනවිට මුහුණ දීමට සිදුවෙලා තිබෙන්නේ සිය ජීවිතය සම්බන්ධයෙන් සුළුප ටු අභියෝගයකට නොවෙයි.\nසාමාන්‍ය ක්‍රියාකාරී දරුවෙක් විදියට පුංචි ශමෙල් මේ ලෝකෙට ආවත් මාස අට පසු කරද්දී ශමෙල්ගේ ක්‍රියාකාරීත්වයේ වෙනසක් දක්නට ලැබුණා.\nපුංචි පුංචි අඩි තියමින් දුවපැන ඇවිදින්න හීන දකින පොඩි දරුවන් අතරේ ශමෙල්ට ආධාරකයක් හෝ දෙමව්පියන්ගේ උපකාරයක් නැතිව හිඳ ගැනීමටවත් අවස්ථාවක් ලැබී නැහැ.\nඔහු, මේ වනවිට කොඳු ඇට පේළියෙහි මාංශ පේශී ක්ෂය වීමේ රෝගී තත්ත්වයෙන් පීඩා විඳිනවා.\nශමෙල් පීඩා විඳින ස්පයිනල් මස්කියුලර් ඇට්‍රෝෆී නම් රෝගී තත්ත්වය අති දුර්ලභ රෝගී තත්ත්වයක්.\nවෛද්‍ය විද්‍යාවට අනුව එම රෝගී තත්ත්වයට කාලයක් තිස්සේ ප්‍රතිකාරයක් සොයා ගැනීමට අසමත් වුවත් ශමෙල්ගේ වාසනාවට, ඒ සඳහා මේ වනවිට ප්‍රතිකාර කළ හැකි තරමට වෛද්‍ය විද්‍යාව දියුණු වී තිබෙනවා.\nඒ සුබ ආරංචිය ශමෙල්ගේ මව්පියන්ට යම් අස්වැසිල්ලක් වුවත් ඔවුන්ගේ ඊළඟ අභියෝගය, ඒ සඳහා අවශ්‍ය මුදල් සොයා ගැනීමයි.\nශමෙල්ගේ සැත්කම සඳහා ලංකාවේ මුදලින් රුපියල් කෝටි 81ක් පමණ වැය වනවා.\nදරුවන් මෙලොවට බිහි කර මහ මග දමා යන දෙමව්පියන් සිටින සමාජයක,ශමෙල්ගේ දෙමව්පියන්, තමන්ගේ එකම දරු පැටියාගේ හුස්ම ටික රැක ගැනීම වෙනුවෙන් ඒ අභියෝගයත් භාර ගත්තා.\nමේ වනවිට පරිත්‍යාගශීලීන්ගෙන් සහ හිතවතුන්ගෙන් සැත්කම සඳහා අවශ්‍ය මුදලින් 50% ක් පමණ සොයාගෙන තිබුණත්, හැකි ඉක්මනින් ශමෙල්ගේ සැත්කම කිරීමට නම් තවත් රුපියල් කෝටි 40ක් පමණ අවශ්‍ය වී තිබෙනවා.\nහයක් හතරක් නොතේරෙන මේ පුංචි ශමෙල්ගේ හුස්ම පොද රැක ගැනීම වෙනුවෙන්, ශමෙල්ගේ දෙමව්පියන්ගේ එකම බලාපොරොත්තුව පරිත්‍යාගශීලීන්ගේ උපකාර පමණයි.\nඒ සඳහා, පරිත්‍යාගශීලී ඔබට කළ හැකි උපකාරයක් වේ නම්, +6590959847 යන අංකය ඔස්සේ ශමෙල්ගේ මව හෝ පියා ඇමතියි හැකියි.\nඔබත් මේ පුංචි පුතුට උපකාරී කිරීමට කැමති නම් ඔබේ මූල්‍යාධාර පහත දැක්වෙන ගිණුම් අංකය වෙත බැර කරන්න. වැඩි විස්තර දැනගැනීමට දරුවාගේ මව හෝ සීයා ඇමතීමෙන් සම්බන්ධ කරගත හැකිය.\nසම්පත් බැංකුව\nකැන්ඩි සුපර් බ්‍රාන්ච්\nඒ. ආර්.පිලපිටිය\n100753883450\n------------------\nදරුවාගේ මව - +65 90959847\nදරුවාගේ සීයා - 077 777 6637",
       "URL": "https://www.hirunews.lk/329759/පුංචි-ශමෙල්ගේ-හුස්ම-ටික-රැක-ගන්න-ඔබත්-දායක-වන්න-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=480"
}