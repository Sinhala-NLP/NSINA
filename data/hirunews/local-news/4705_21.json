{
       "Source": "hirunews",
       "Timestamp": "Tuesday, 17 January 2017 - 14:01",
       "Headline": "ජා.නි.පෙ තවත් සාමාජිකයෙක් FCIDයේ",
       "News Content": "ජාතික නිදහස් පෙරමුණේ දේශපාලන මණ්ඩල සභික, පාර්ලිමේන්තු මන්ත්‍රී පද්ම උදයශාන්ත ගුණසේකර අද පෙරවරුවේ පොලිස් මූල්‍ය අපරාධ විමර්ශන කොට්ඨාශය වෙත පැමිණියා.\nඒ, ජනාධිපති ලේකම් කාර්යාලයේ වාහන අවභාවිතා කළ බවට එල්ල වී ඇති චෝදනාවක් සම්බන්ධයෙන් ප්‍රකාශයක් ලබාදීමටයි.\nපෙරවරු 9.45ට පමණ පොලිස් මූල්‍ය අපරාධ විමර්ශන කොට්ඨාශය වෙත පැමිණි ඔහුගෙන් මේ වන විට ප්‍රශ්න කරන බවයි එහි ප්‍රකාශකයෙකු හිරු ප්‍රවෘත්ති අංශයට සදහන් කළේ.\nපසුගියදා ජාතික නිදහස් පෙරමුණේ නායක පාර්ලිමේන්තු මන්ත්‍රී විමල් වීරවංශ ද පොලිස් මූල්‍ය අපරාධ විමර්ශන කොට්ඨාශය මගින් අත්අඩංගුවට ගනු ලැබුවේ ජනාධිපති ලේකම් කාර්යාලයට අයත් වාහන අවභාවිතා කිරීමේ චෝදනාවටයි.\nඅධිකරණයට ඉදිරිපත් කිරීමෙන් පසු මන්ත්‍රීවරයාව මේ මස 24 වනදා දක්වා රක්ෂිත බන්ධනාගාර ගත කෙරුණා.\nජාතික නිදහස් පෙරමුණේ නියෝජ්‍ය නායක පාර්ලිමේන්තු මන්ත්‍රී වීරකුමාර දිසානායක ද ඊයේ පොලිස් මූල්‍ය අපරාධ විමර්ශන කොට්ඨාශය හමුවේ පෙනී සිටියේ  පසුගිය රජය සමයේදී ජනාධිපති ලේකම් කාර්යාලයේ වාහන අවභාවිතා කිරීම සම්බන්ධයෙන් සිදු කෙරෙන විමර්ශනයකට අදාළව ප්‍රකාශයක් ලබාදීම සඳහායි.\nමේ අතර, රිමාන්ඩ් කර සිටින ජාතික නිදහස් පෙරමුණේ නායක පාර්ලිමේන්තු මන්ත්‍රි විමල් විරවංශගේ සුව දුක් බැලීමට එම පක්ෂයේ සාමාජිකයින් සහ කලාකරුවන් පිරිසක් අද පෙරවරුවේ වැලිකඩ බන්ධනාගාරය වෙත පැමිණ තිබෙනවා.",
       "URL": "https://www.hirunews.lk/152245/ජා-නි-පෙ-තවත්-සාමාජිකයෙක්-fcidයේ",
       "Category": "Local News",
       "Parent URL": "https://www.hirunews.lk/local-news.php?pageID=4705"
}