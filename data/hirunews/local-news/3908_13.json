{
       "Source": "hirunews",
       "Timestamp": "Wednesday, 06 June 2018 - 17:06",
       "Headline": "ලංගමයට බස් 500ක් ගන්න අමාත්‍ය මණ්ඩල අනුමැතිය",
       "News Content": "ශ්‍රී ලංකා ගමනා ගමන මණ්ඩලය සදහා නව බස්රථ 500ක් මිලදි ගැනීමට අමාත්‍ය මණ්ඩලය අනුමැතිය හිමිව තිබෙනවා.\nමගී සේවා සදහා ශ්‍රී ලංගම බස් රථ 7,257ක් අවශ්‍ය වුවද ධාවනය සදහා යොදවා ඇත්තේ බස් රථ 6000ක් පමණයි.\nඉන් බස් රථ 1560ක් වසර 15 කට වඩා පැරණි ඒවා වන අතර ඒවායෙහි නිරන්තර කාර්මික දෝශ ඇතිවීම හේතුවෙන් මගී අවශ්‍යතා නිසි ලෙස සැලසීමට ගමනාගමන මණ්ඩලයට හැකියාවක් නැහැ.\nඑමෙන්ම බස් රථවල නියමිත ආයු කාලය ඉක්මවීම සහ අනතුරුවලට ලක්වීම හේතුවෙන් වාර්ෂිකව බස් රථ 500 ක් පමණ ධාවනයෙන් ඉවත් කළ යුතු වනවා.\nමෙම කරුණු සැලකිල්ලට ගනිමින් නාගරික සහ ග්‍රාමීය මගී සේවා වෙනුවෙන් යෙදවීමටයි නව බස් රථ 500 මිලදී ගැනීමට සැලසුම් කර ඇත්තේ.\nආසන 50 සහ 54 ක් ඇති බස් රථ 400 ක් නාගරික මාර්ගවල මගී සේවාවන් වෙනුවෙන් යෙදවෙන අතර ආසන 32 සහ 35 ක් ඇති නව බස් රථ 100 ක් ග්‍රාමීය මාර්ගවල සේවාවේ යෙදවීමට නියමිතයි.",
       "URL": "https://www.hirunews.lk/192454/ලංගමයට-බස්-500ක්-ගන්න-අමාත්‍ය-මණ්ඩල-අනුමැතිය",
       "Category": "Local News",
       "Parent URL": "https://www.hirunews.lk/local-news.php?pageID=3908"
}