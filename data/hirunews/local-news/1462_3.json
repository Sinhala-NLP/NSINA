{
       "Source": "hirunews",
       "Timestamp": "Wednesday, 29 December 2021 - 17:25",
       "Headline": "ශ්‍රී ලංකාවට චීනයෙන් ඩොලර් බිලියන 1.5ක මූල්‍ය හුවමාරු පහසුකම ලැබෙන්නේ චීන යුවාන් මුදලින් බවට තොරතුරු",
       "News Content": "ශ්‍රී ලංකාවට චීනයෙන් ලැබෙන ඩොලර් බිලියන 1.5ක් වන මූල්‍ය හුවමාරු පහසුකම මෙරටට ලැබෙනුයේ චීන යුවාන් මුදලින් බව වාර්තා වනවා.\nමේ අනුව ඇමරිකානු ඩොලර් බිලියන 1.5කට සමාන චීන යුවාන් බිලියන 10කට ආසන්න මුදලක් ශ්‍රී ලංකා මහ බැංකුව වෙත ලැබෙනු ඇති.\nඑලෙස ලැබෙන මුදල් චීනය හරහා සිදු කෙරෙන ආනයනය සඳහා පමණක් භාවිතා කිරීමට අදහස් කරන බවයි මහ බැංකුවේ අභ්‍යන්තර ආරංචි මාර්ග අප සමග සඳහන් කළේ.\nමෙම මූල්‍ය ප්‍රතිපාදනය මෙරට මහ බැංකුව වෙත ලැබීමෙන් අනතුරුව අප සතු නිල විදෙස් සංචිත වටිනාකම අමෙරිකානු ඩොලර් බිලියන 3 ඉක්මවා ගියද සත්‍ය වශයෙන්ම ශ්‍රී ලංකා මහා බැංකුව සතුව ඇමරිකානු ඩොලර් තවදුරටත් පවතින්නේ ඩොලර් බිලියන 1ක් ආසන්නයේ බවත් එම ආරංචි මාර්ග වැඩිදුරටත් සඳහන් කරනවා.\nඑමෙන්ම ඉන්දීය රජයෙන් ඉදිරි වසරේ මුල් කාර්තුවේදී මෙරටට ලබා දීමට නියමිත ඇමෙරිකානු ඩොලර් බිලියන 1.9ක් වටිනා ණය ආධාරය ද ලැබීමට නියමිතව ඇත්තේ මේ ආකාරයටම බවත් එම ණය ආධාරයෙන් මෙරටට ඇමරිකානු ඩොලර්වලින් ලැබෙන්නේ මිලියන 400ක මුදලක් පමණක් බවත් වාර්තා වනවා.\nඉතිරි ඇමරිකානු ඩොලර් බිලියන 1.5ක් වටිනා ණය ආධාරය ඉන්දියාව හරහා සිදු කෙරෙන සියලු ගනුදෙනු සඳහා පමණක් භාවිත කළ යුතු බවත් සඳහන්.\nඒ අනුව මෙම ආධාර හරහා ශ්‍රී ලංකාවේ නිල විදෙස් සංචිත වටිනාකම් ඉහළ ගිය ද මේ වනවිට ශ්‍රී ලංකාව මුහුණ පා සිටින ඩොලර් අර්බූදයට මේ හරහා ප්‍රමාණවත් සහනයක් නො සැලසෙන බවයි මහ බැංකු ආරංචි මාර්ග වැඩිදුරටත් සඳහන් කරන්නේ.\nමේ අතර ඉදිරි විදේශ මුදල් ගලා ඒම් සම්බන්ධයෙන් ශ්‍රී ලංකා මහ බැංකුව අද නිවේදනයක් නිකුත් කළා.\n(2021 දෙසැම්බර් 22 දින ප්‍රකාශයට පත් කළ පරිදි) අපේක්ෂිත විදේශ මුදල් ගලා ඒම සිදුවෙමින් පවතින බවත් මෑත කාලීන ගලා ඒම් ලැබීමත් සමඟ දැන් නිල සංචිත තත්ත්වය ඇමෙරිකානු ඩොලර් බිලියන 3.1 දක්වා ළඟා වී ඇති බවත් ශ්‍රී ලංකා මහ බැංකුව සාමාන්‍ය ජනතාවට දැනුම් දීමට කැමැත්තෙන් සිටිනවා.\nඑය 2021 වසර අවසන් වන විටත් එවැනි මට්ටමක පවතිනු ඇතැයි මහ බැංකුව අපේක්ෂා කරයි.\nමීට අමතරව, සාර්ව ආර්ථික හා මූල්‍ය පද්ධති ස්ථායිතාව සහතික කිරීම සඳහා මාස හයක මාර්ග සිතියමේ ප්‍රකාශ කර ඇති පරිදි, දැනට සාකච්ඡා කරමින් පවතින තවත් පහසුකම් කිහිපයක් සම්බන්ධයෙන් විදේශ මුදල් ගලා ඒම 2022 ජනවාරි මස මුල් භාගයේදී සාක්ෂාත් කර ගැනීමට අපේක්ෂා කෙරේ.\nශ්‍රමිකයන්ගේ ප්‍රේෂණ සඳහා දිරි දීමනා යෝජනා ක්‍රම හඳුන්වා දීම වැනි දේශීය වෙළෙඳ පොළේ විදේශ විනිමය ද්‍රවශීලතාව වැඩිදියුණු කිරීමේ අරමුණින් මහ බැංකුව විසින් ගනු ලැබූ ක්‍රියාමාර්ග සහ අපනයන ආදායම මෙරටට ගෙන්වා ගැනීම සහ පරිවර්තනය කිරීම ආවරණය වන නීතිරීති ද නිල සංචිත ඉහළ නැංවීමට දායක වී තිබෙනවා.\nසංචාරක ක්‍ෂේත්‍රයේ ශක්තිමත් ප්‍රකෘතිමත් වීම සහ අපනයනවල ශක්තිමත් ක්‍රියාකාරීත්වය ද විදේශ සංචිත අංශය තවදුරටත් ශක්තිමත් කරයි.\nඒ අනුව, 2022 වසර පුරාවටම සංචිත තත්ත්වය සුවපහසු මට්ටමක පවතිනු ඇතැයි රජය සහ මහ බැංකුව විශ්වාස කරයි.\nමෙම පසුබිම තුළ, එළැඹෙන විදේශ විනිමය ගලා ඒම පිළිබඳ පැහැදිලි සහතික කිරීම් හමුවේ වුවද, ඇතැම් ශ්‍රේණිගත කිරීමේ ආයතන විසින් ස්වෛරී අගය පහත හෙළීමට ගත් හදිසි සහ පැහැදිලි කළ නොහැකි තීරණ හේතුවෙන් ද්විතීයික වෙළෙඳපොළ තුළ ආයෝජකයින්ට ජාත්‍යන්තර ස්වෛරීත්ව බැඳුම්කරවල අනවශ්‍ය පාඩු සිදු වුණා.\nඑවැනි ශ්‍රේණිගත කිරීම් ක්‍රියාවන් ආයෝජකයින්ගේ විශ්වාසය කෙරෙහි ද සෘණාත්මක බළපෑමක් ඇති කළ අතර, එවැනි අනවශ්‍ය සහ සැක සහිත ශ්‍රේණිගත කිරීම් ක්‍රියාවන් නොවූයේ නම්, ඇතැම් අපේක්ෂිත විදේශ මුදල් ගලා ඒමේ අනවශ්‍ය ප්‍රමාදයන් ඇති වීම වලක්වා ගත හැකිව තිබිණ.\nමහ බැංකුව නිකුත් කළ සම්පූර්ණ නිවේදනය පහතින්...\n\"අපේක්ෂිත විදේශ විනිමය ලැබීම් සාක්ෂාත් කර ගැනීම සහ නිල විදේශ සංචිත තත්ත්වය\"\n\"ශ්‍රී ලංකා මහ බැංකුව විසින් 2021 වසරේ දෙසැම්බර් මස 22වන දින ප්‍රකාශයට පත් කළ පරිදි අපේක්ෂිත විදේශ මුදල් ගලා ඒම සිදුවෙමින් පවතින අතර, මෑත කලීනව සිදු වූ ලැබීම් සමඟ නිල විදේශ සංචිත තත්ත්වය මේ වන විට එ.ජ. ඩොලර් බිලියන 3.1ක් පමණ දක්වා ළඟා වී ඇති බව සහ 2021 වසර අවසන් වන විට ද එම මට්ටමේම පවතිනු ඇතැයි අපේක්ෂා කරන බව ශ්‍රී ලංකා මහ බැංකුව මහජනතාවට දැනුම් දෙයි. මීට අමතරව, සාර්ව ආර්ථික හා මූල්‍ය පද්ධති ස්ථායීතාව සහතික කිරීම සඳහා වන සය මාසික පෙර දැක්මෙහි දක්වා ඇති පරිදි, දැනට සාකච්ඡා කෙරෙමින් පවතින අනෙකුත් පහසුකම් කිහිපයක් සම්බන්ධයෙන් වන විදේශ මුදල් ලැබීම්, 2022 වසරේ ජනවාරි මස ආරම්භයේ දී ලැබෙනු ඇතැයි අපේක්ෂා කෙරේ.\nවිදේශ සේවා නියුක්තිකයින්ගේ ප්‍රේෂණ සඳහා දිරි දීමනා ක්‍රම හඳුන්වා දීම සහ අපනයන ආදායම මෙරටට ගෙන්වා ගැනීමේ හා පරිවර්තනය කිරීමේ නීතිරීති වැනි දේශීය වෙළඳපොළෙහි විදේශීය මුදල් ද්‍රවශීලතාව ඉහළ දැමීම සඳහා ගත් ක්‍රියාමාර්ග නිල විදේශ සංචිත තවදුරටත් ගොඩනැගීමට උපකාරී වනු ඇත. සංචාරක ක්ෂේත්‍රයේ අපේක්ෂිත යථා තත්ත්වයට පත් වීම සහ අපනයනවල ශක්තිමත් ක්‍රියාකාරීත්වය සමඟින්, විදේශීය අංශය තවදුරටත් ශක්තිමත් වනු ඇත. ඒ අනුව, 2022 වසර පුරාවටම විදේශ සංචිත තත්ත්වය හිතකර මට්ටමක පවතිනු ඇති බවට රජයෙහි සහ මහ බැංකුවෙහි විශ්වාසය වේ.\nමෙවැනි පසුබිමක් තුළ, විදේශ මුදල් ලැබීම් පැහැදිලිවම ලැබෙනු ඇති බව සහතික වී තිබියදීත්, ඇතැම් ණය ශ්‍රේණිගත කිරීමේ ආයතන විසින් ස්වෛරීත්ව ශ්‍රේණිගත කිරීම් පහත හෙළීමට ගත් හදිසි තීරණ හේතුවෙන් ශ්‍රී ලංකා රජය විසින් නිකුත් කළ ජාත්‍යන්තර ස්වෛරීත්ව බැඳුම්කරවල ද්විතීයික වෙළඳපොළ ආයෝජකයන් හට අනවශ්‍ය පාඩු සිදුවී ඇත. එවැනි ශ්‍රේණිගත කිරීම් ක්‍රියාවන් ආයෝජකයින්ගේ විශ්වාසය කෙරෙහි සෘණාත්මකව බලපා ඇති අතර, එවැනි අනවශ්‍ය හා ප්‍රශ්නකාරී ක්‍රියාවන් සිදු නොවුනේ නම්, ලැබීමට තිබූ ඇතැම් අපේක්ෂිත විදේශ මුදල් අනවශ්‍ය ප්‍රමාදයකින් තොරව මීට පෙර වුවද ලැබීමට ඉඩ තිබුණි. \"\nPublished Date:\nWednesday, December 29, 2021",
       "URL": "https://www.hirunews.lk/292493/ශ්‍රී-ලංකාවට-චීනයෙන්-ඩොලර්-බිලියන-1-5ක-මූල්‍ය-හුවමාරු-පහසුකම-ලැබෙන්නේ-චීන-යුවාන්-මුදලින්-බවට-තොරතුරු",
       "Category": "Local News",
       "Parent URL": "https://www.hirunews.lk/local-news.php?pageID=1462"
}