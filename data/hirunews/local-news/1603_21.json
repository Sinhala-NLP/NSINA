{
       "Source": "hirunews",
       "Timestamp": "Tuesday, 26 October 2021 - 20:11",
       "Headline": "යුගදනවි පැවරීමට එරෙහිව ජ.වි.පෙ ත් උසාවි යයි (වීඩියෝ)",
       "News Content": "යුගදනවි බලාගාරයේ කොටසක් ඇමරිකානු සමාගමකට ලබා දීමට අදාළ ගිවිසුම සම්බන්ධයෙන් ආණ්ඩුවේ හවුල්කාර පක්ෂ සහ දේශිය සම්පත් විකිණීමට එරෙහි වරාය, තෙල් සහ විදුලි වෘත්තීය සමිති සන්ධානය අතර සාකච්ඡාවක් අද පස්වරුව් පැවැත්වුණා.\nඒ ශ්‍රී ලංකාවේ කොමියුනිස්ට් පක්ෂ මූලස්ථානයේදීයි.\nඑම සාකච්ඡාවට ජාතික නිදහස් පෙරමුණේ නායක අමාත්‍ය විමල් වීරවංශ, පිවිතුරු හෙළ උරුමයේ නායක අමාත්‍ය උදය ගම්මන්පිල, ශ්‍රී ලංකා නිදහස් පක්ෂයේ මහ ලේකම් රාජ්‍ය අමාත්‍ය දයාසිරි ජයසේකර, ලංකා සමසමාජ පක්ෂයේ ලේකම් මහාචාර්ය තිස්ස විතාරණ සහ පාර්ලිමේන්තු මන්ත්‍රී පූජ්‍ය අතුරලියේ රතන හිමියන් ඇතුලු පිරිසක් එක්ව සිටියා.\nමේ අතර කෙරවලපිටිය යුගදනවි බලාගාරයේ රජය සතු සියයට 40 ක කොටස් ඇමරිකානු සමාගමකට ලබාදීම සඳහා අත්සන් කළා යැයි කියන ගිවිසුම බල රහිත කරමින් රිට් ආඥාවක් නිකුත් කරන්නැයි ඉල්ලා ජනතා විමුක්ති පෙරමුණද අද අභියාචනාධිකරණය හමුවේ රිට් පෙත්සමක් ගොනු කළා.\nඅමාත්‍ය මණ්ඩලය, මහජන උපයෝගීතා කොමිසමේ සභාපතිවරයා ඇතුළු පාර්ශවයන් 43 ක් පෙත්සමේ වගඋත්තරකරුවන් ලෙස නම් කර තිබෙනවා.",
       "URL": "https://www.hirunews.lk/286132/යුගදනවි-පැවරීමට-එරෙහිව-ජ-වි-පෙ-ත්-උසාවි-යයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1603"
}