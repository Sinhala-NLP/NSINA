{
       "Source": "hirunews",
       "Timestamp": "Tuesday, 01 February 2022 - 6:40",
       "Headline": "ගෙවුණු පැය 24 දි පුද්ගල මරණ 05ක්",
       "News Content": "ගත වූ පැය 24ක කාලය තුළ දිවයිනේ විවිධ ප්‍රදේශවල දී සිදු වූ පුද්ගල මරණ 05ක් වාර්තා වී ඇති බව පොලිස් මාධ්‍ය ප්‍රකාශක කාර් යාලය නිකුත් කළ නිවේදනයේ දැක්වෙනවා.\nඑම නිවේදනය පෙන්වා දෙන්නේ, මෙම මරණ 05ටම හේතු වී ඇත්තේ අපරික්ෂාකාරී රිය ධාවනය සහ නොසැලකිලිමත් අයුරින් සිදු කරන මිනිස් ක්‍රියාකාරකම් බවයි.\nඒ අනුව, ගිරාදුරුකෝට්ටේ - අලුත්තරම ප්‍රදේශයේ මහවැලි ගඟේ මාළු අල්ලමින් සිටි පුද්ගලයෙකු දිය පහරට හසු වී දියේ ගිලී අතුරුදන්ව ඇති බවට ගිරාදුරුකෝට්ටේ පොලීසියට ලද තොරතුරක් මත මේ වනවිට විමර්ශන ආරම්භ කර තිබෙනවා.\nමෙලෙස අතුරුදන් වී ඇත්තේ, 44 හැවිරිදි වූ ගිරාදුරුකෝට්ටේ ප්‍රදේශයේ පදිංචිකරුවෙක්.\nඅතුරුදන් වූ පුද්ගලයා සොයා තවදුරටත් පොලීසිය සහ ගම්වාසීන් එක්ව මෙහෙයුම් ක්‍රියාත්මකයි.\nමේ අතර, දිවයිනෙන් වාර්තා වන සෙසු මරණ 04ම අපරික්ෂාකාරී රිය ධාවනය හේතුවෙන් සහ අනවධානය හේතුවෙන් සිදුව තිබෙනවා.\nදිඹුලපතන - ජේතිලී තේ වතු යායේ අංක 02 කොටසේ ගමන් කරමින් සිටි පුද්ගලයෙකු තේ වතුයායට අඩි 20ක් පමණ පහළින් පිහිටි තලවකැලේ - හැටන් මාර්ගයට ඇද වැටීම හේතුවෙන් තුවාල ලබා කොටගල රෝහලට ඇතුළත් කිරීමෙන් අනතුරුව ජීවිතක්ෂයට පත්වුණා.\nඒ ඊයේ (31) පස්වරුවේ දී යි.\nමරණකරු 45 හැවිරිදි අයෙකු වන අතර ඔහු කොටගල ප්‍රදේශයේ පදිංචිකරුවෙක්.\nඑමෙන්ම ඊයේ (31) පෙරවරුවේ වාරියපොළ - පාදෙණිය , අනුරාධපුර මාර්ගයේ වැරැල්ල ප්‍රදේශයේ දී පාදෙණිය දෙසට ධාවනය වූ කාර් රථයක් විරුද්ධ දෙසින් පැමිණි තවත් කාර් රථයක ගැටී අනතුරක් සිදු වුණා.\nඅනතුරින් බරපතළ තුවාල ලැබූ කාර් රථ රියදුරන් දෙදෙනා හා මගී කාන්තාවක් වාරියපොළ රෝහලට ඇතුළත් කිරීමේ දී මගී කාන්තාව ජීවිතක්ෂයට පත්ව තිබෙනවා.\nමරණකාරිය වයස අවුරුදු 34ක් වන වල්පාලුව - මිනුවන්ගැටේ ප්‍රදේශයේ පදිංචිකාරියක් වන අතර සිද්ධිය සම්බන්ධයෙන් වාරියපොළ පොලීසිය පරීක්ෂණ පවත්වනවා.\nමේ අතර, මදුරන්කුලිය පොලිස් වසමේ පුත්තලම - කොළඹ මාර්ගයේ 110/01 පාලම අසල දී කොළඹ දෙසට ධාවනය වූ කාර් රථයක් මාර්ගයේ ගමන්ගත් යාචකයෙකුගේ ගැටී අනතුරක් සිදු වුණා.\nඅනතුරින් බරපතළ තුවාල ලැබූ යාචක පුද්ගලයා පුත්තලම රෝහලට ඇතුළත් කිරීමේ දී මියගොස් තිබෙනවා.\nමරණකරු ප්‍රදේශයේ සිටින යාචකයකු වන අතර, මේ වන තෙක් ඔහුගේ අනන්‍යතාව තහවුරු වී නැහැ.",
       "URL": "https://www.hirunews.lk/295829/ගෙවුණු-පැය-24-දි-පුද්ගල-මරණ-05ක්",
       "Category": "Local News",
       "Parent URL": "https://www.hirunews.lk/local-news.php?pageID=1384"
}