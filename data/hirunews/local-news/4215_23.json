{
       "Source": "hirunews",
       "Timestamp": "Thursday, 16 November 2017 - 13:26",
       "Headline": "දම්වැල්වලින් බැඳ වස ශරීරගතවූ පුද්ගලයෙකු පොලිස් මාර්ගය බාධකයක් අසල වැටී සිටියදී හමුවෙයි",
       "News Content": "දැදුරු ඔය පොලිස් මාර්ග බාධකය ආසන්නයේ අතපය දම්වැලකින් ගැට ගසා සිටි පුද්ගලයෙකු බිම වැටී සිටියදී හමුවී තිබෙනවා.\nඊයේ රාත්‍රියේ ජංගම මුර සංචාරයේ නිරත හලාවත පොලීසියේ නිලධාරීන් පිරිසකට මොහු හමුවන විට වස ශරීරගතව තිබූ බවයි වාර්තා වන්නේ.\nපසුව පොලිස් නිළධාරීන් මෙම පුද්ගලයා හලාවත මහ රෝහලට ඇතුළත් කර තිබෙනවා.\nපොලීසිය සඳහන් කළේ මෙම පුද්ගලයා මදුරන්කුලිය - උණවේලිය ප්‍රදේශයේ පදිංචිකරුවෙකු බවට හඳුනාගෙන ඇති බවයි.\nපොලිස් මාර්ග බාධකය ආසන්නයේ වැටී සිටියදී පසුව රෝහල් ගතකළ මෙම පුද්ගලයා සම්බන්ධයෙන් හලාවත ප්‍රදේශය භාර ජ්‍යෙෂ්ඨ පොලිස් නිලධාරියෙකුගෙන් අප විමසීමක් කළා.\nඔහු කියා සිටියේ මොහු අපරාධ ක්‍රියා කිහිපයක් සම්බන්ධයෙන් මුන්දලම පොලීසියට අවශ්‍යව සිටි සැකකරුවෙකු බවයි.\nමේ අතර හලාවත රෝහලේ අධ්‍යක්‍ෂ වෛද්‍ය එස්. සිරාජ්ගෙන් අප කළ විමසීමකදී ඔහු කියා සිටියේ මෙම පුද්ගලයාට වස ශරීර ගතවී ඇති බවයි.\nකෙසේ වෙතත් මෙම පුද්ගලයා විසින්ම වස පානය කළේද එසේත් නොමැතිනම් වෙනත් අයෙකු විසින් වස ශරීර ගත කළේද යන්න පිළිබඳව මෙතෙක් අනාවරණ වී නොමැති බව පොලීසිය ප්‍රකාශ කළා.\nඑමෙන්ම මොහුගේ අතපය දම්වැල්වලින් ගැටගසා මෙම ස්ථානයට ගෙනවිත් දැමුවේ ද යන්න පිළිබඳව මෙතෙක් නිශ්චිතව තොරතුරු හෙළිවී නැහැ.",
       "URL": "https://www.hirunews.lk/176187/දම්වැල්වලින්-බැඳ-වස-ශරීරගතවූ-පුද්ගලයෙකු-පොලිස්-මාර්ගය-බාධකයක්-අසල-වැටී-සිටියදී-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=4215"
}