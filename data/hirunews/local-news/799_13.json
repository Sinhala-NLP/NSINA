{
       "Source": "hirunews",
       "Timestamp": "Sunday, 16 October 2022 - 13:33",
       "Headline": "සහල් ආනයනය ගැන චෝදනාවක් - මාළු මිලත් අඩුවෙයි (වීඩියෝ)",
       "News Content": "පෞද්ගලික ලාභ අපේක්ෂාවෙන් ඇතැම් පාර්ශව සහල් ආනයනය කරන බව එක්සත් සහල් නිෂ්පාදකයින්ගේ සංගමය චෝදනා කරනවා.\nපොළොන්නරුව ප්‍රදේශයේ පැවති මාධ්‍ය හමුවකට එක්වෙමින් එහි සභාපති උදිත් පෙරේරා ප්‍රකාශ කළේ රජයේ ඇතැම් ප්‍රතිපත්ති හේතුවෙන් අනවශ්‍ය ආකාරයෙන් සහල් ආනයනය කර ඇති බවයි.\nවෙළඳපොළ තුළ ආනයනික සහල් අඩු මිලට අලෙවි කිරීම හේතුවෙන් දේශීය සහල් අලෙවි නොවන බවත්, ඒ හේතුවෙන් රට පුරා සහල්මෝල් 750 ක් පමණ වසා දමා ඇති බවත් එක්සත් සහල් නිෂ්පාදකයින්ගේ සංගමය ප්‍රකාශ කළා.\nඑහි සභාපති මුදිත් පෙරේරා වැඩිදුරටත් අවධාරණය කළේ ආනයනික සහල් සඳහා කිසිදු පාලන මිලක් නියම කර නොමැති බවයි.\nඑමෙන්ම තිරිඟු පිටි සඳහාද ස්ථාවර මිලක් නියම කළ යුතු බව දකුණු පළාත් කුඩා හා මධ්‍ය පරිමාණ බේකරි හිමියන්ගේ සංගමය පවසනවා.\nමේ අතර පෑලියගොඩ මධ්‍යම මත්ස්‍ය වෙළඳ සංකීර්ණයේ මාළු මිල ගණන් සීග්‍ර ලෙස පහත බැස තිබෙනවා. බලයා කිලෝවක් රුපියල් 300 ත් 600 ත් අතර මිලකට අලෙවි වන අතර, කෙළවල්ලා කිලෝවක් 1,500 ක මිලකටයි අලෙවි වී ඇත්තේ. සාලයා කිලෝවක මිලද රුපියල් 400 ක් පමණ දක්වා පහත බැස ඇති බව එහි වෙළඳ සංගමයේ සභාපති ජයසිරි වික්‍රමාරච්චි සඳහන් කළා.",
       "URL": "https://www.hirunews.lk/318016/සහල්-ආනයනය-ගැන-චෝදනාවක්-මාළු-මිලත්-අඩුවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=799"
}