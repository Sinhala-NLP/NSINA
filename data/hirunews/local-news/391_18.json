{
       "Source": "hirunews",
       "Timestamp": "Tuesday, 25 April 2023 - 15:11",
       "Headline": "ගුවන් සේවය ප්‍රතිව්‍යුහගත කිරීමේ ක්‍රියාවලියට වෙනම කමිටුවක්",
       "News Content": "ශ්‍රී ලංකන් ගුවන් සේවය ප්‍රතිව්‍යුහගත කිරීමේ ක්‍රියාවලිය සඳහා වෙනම කමිටුවක් පත් කර ඇති බව වරාය නාවික හා ගුවන්සේවා අමාත්‍ය නිමල් සිරිපාල ද සිල්වා පවසනවා.\nඅද (25) පැවති සාකච්ඡාවක දී අමාත්‍යවරයා මෙම අදහස් ප්‍රකාශ කළා.\nශ්‍රී ලංකන් ගුවන් සේවයේ මෑතක දී සිදු වූ අඩුපාඩු සහ ඒවා නිවැරදි කර ගැනීම සඳහා ගතයුතු ක්‍රියාමාර්ග පිළිබඳව මෙම සාකච්ඡාවේ දී අවධානය යොමු වී තිබෙනවා.\nඔස්ට්‍රේලියාවේ මෙල්බන් හිදී කාර්මික දෝෂයකට ලක් වූ ශ්‍රී ලන්කන් යානය පිළිබඳව දැනටමත් ශ්‍රී ලංකන් ගුවන් සේවය මඟින් අභ්‍යන්තර පරීක්ෂණයක් පැවැත්වෙන බවයි අමාත්‍යවරයා වැඩිදුරටත් සඳහන් කළේ.\nමේ අතර ජනාධිපතිවරයා විසින් පත් කරන ලද සංචාරක සංවර්ධන කමිටුවේ නිර්දේශ මත බණ්ඩාරනායක ජාත්‍යන්තර ගුවන් තොටුපළ වෙත පැමිණෙන විදේශීය සංචාරකයින් සඳහා විශේෂ කවුන්ටරයක් ඊයේ (24) පස්වරුවේ සිට විවෘත බව ආගමන හා විගමන පාලක ජනරාල්වරයා තහවුරු කරනවා.",
       "URL": "https://www.hirunews.lk/333422/ගුවන්-සේවය-ප්‍රතිව්‍යුහගත-කිරීමේ-ක්‍රියාවලියට-වෙනම-කමිටුවක්",
       "Category": "Local News",
       "Parent URL": "https://www.hirunews.lk/local-news.php?pageID=391"
}