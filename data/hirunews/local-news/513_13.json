{
       "Source": "hirunews",
       "Timestamp": "Saturday, 25 February 2023 - 19:21",
       "Headline": "අස්වැන්න අඩුවීම පිටුපස මී මැස්සන්, බඹරුන් සහ සමනලුන්",
       "News Content": "මෙරට වගාවන්හි අස්වනු අඩු වීමට හේතු වී ඇත්තේ දේශගුණික විපර්යාසවල බලපෑම, වර්ෂාවේ ඇතිවී තිබෙන වෙනස්වීම් සහ පරාගනයට දායක වන මී මැස්සන්, බඹරුන් සහ සමනලුන්ගේ අඩුවීම බව පර්යේෂණයකින් හෙළි වී තිබෙනවා.\nශ්‍රී ජයවර්ධනපුර විශ්වවිද්‍යාලයේ මහාචාර්ය යෂාංජලී දේවිකා ජයතිලික, ජ්‍යෙෂ්ඨ මහාචාර්ය හේමන්ති රණසිංහ හා කාර්මික තාක්ෂණ ආයතනයේ සභාපති ආචාර්ය සිරිමල් පෙරේරාගේ ප්‍රධානත්වයෙන් යුත් ආචාර්යවරුන් පිරිසක් එය සිදුකර තිබුණා.\nවසර එකහමාරයක් පුරා මෙම පර්යේෂණ සිදුකළ බවයි ඊට එක්වු ශ්‍රී ජයවර්ධනපුර විශ්වවිද්‍යාලයේ මානව විද්‍යා අංශයේ ජ්‍යෙෂ්ඨ කථිකාචාර්ය ආචාර්ය රවීන්ද්‍ර විතානාරච්චි සඳහන් කළේ.\nපසුගිය වසර කිහිපය තුල මෙරට තෙත් කලාපයට අයත් රත්නපුර, ගාල්ල සහ සිංහරාජය ආශ්‍රිත ප්‍රදේශවල අස්වැන්නේ අඩුවීම බහුලව දක්නට ලැබුණා.\nදේශගුණික විපර්යාසවල බලපෑම තුලින් මෙරට පළතුරු අස්වැන්නේ අඩුවක් දක්නට ලැබෙන අතර, අඹ, හිඹුටු, කීන, මොර සහ පෙයාර්ස් වැනි පළතුරුවල විශාල අඩුවක් ද පවතිනවා.\nවර්ෂාවේ සහ සුළගේ වෙනස්වීම් තුලින් ගස්වල මල් හට ගැනීමට ද බාධා එල්ල වී ඇති බවයි අදාළ පර්යේෂණ වාර්තාවෙන් හෙළි කර ඇත්තේ.\nඅස්වැන්න අඩුවීම වළක්වා ගැනීම සඳහා ගොවීන් විකල්ප බෝග වගාවට යොමුවීම වැදගත් බවයි ඔහු වැඩිදුරටත් සඳහන් කළේ.",
       "URL": "https://www.hirunews.lk/328307/අස්වැන්න-අඩුවීම-පිටුපස-මී-මැස්සන්-බඹරුන්-සහ-සමනලුන්",
       "Category": "Local News",
       "Parent URL": "https://www.hirunews.lk/local-news.php?pageID=513"
}