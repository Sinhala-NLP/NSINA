{
       "Source": "hirunews",
       "Timestamp": "Tuesday, 03 January 2023 - 19:57",
       "Headline": "ඩීසල් මිල පහළ යාමෙන් බස් ගාස්තු සංශෝධනය වෙයිද ?",
       "News Content": "ඩීසල් මිල පහළ දැමීම හේතුවෙන් බස් ගාස්තු සංශෝධනය සම්බන්ධයෙන් සිය තීරණය දින 2ක් තුළ ප්‍රකාශයට පත් කරන බව ජාතික ගමනාගමන කොමිසම පවසනවා.\nකෙසේ වුවත් බස් සංගම් පවසන්නේ සැලකිය යුතු මුදලකින් ඩීසල් මිල පහළ නොයෑම හේතුවෙන් බස් ගාස්තු අඩු කිරීමේ හැකියාවක් නොමැති බවයි.\nමිල සංශෝධනයත් සමග රුපියල් 420ක මිලකට අලෙවි කෙරුණු ලංකා සුදු ඩීසල් ලීටරයක නව මිල රුපියල් 405ක්.\nපසුගිය දෙසැම්බර් මාසයේදීද සුදු ඩීසල් ලීටරයක මිල රුපියල් 10කින් පහළ දැමීමට ඛනිජ තෙල් නීතිගත සංස්ථාව පියවර ගත්තා.\nඒ අනුව ගතවූ මාස 2 තුළ සුදු ඩීසල් ලීටරයක මිල රුපියල් 25කින් අඩු වී තිබෙනවා.\nරුපියල් 10කින් මිල පහත දැමූ භූමිතෙල් ලීටරයක නව මිල වන්නේ රුපියල් 355ක්.\nඛනිජ තෙල් නීතිගත සංස්ථා මිල සංශෝධනයට සමගාමීව ලංකා IOC සමාගමද ඩීසල් රුපියල් 15කින් සහ භූමිතෙල් රුපියල් 10කින් මිල පහළදැමීමට තීරණය කර තිබෙනවා.\nකෙසේ වුවත් ඩීසල් මිල අඩු කළද ඊට සාපේක්ෂව බස් ගාස්තු අඩු කිරීමට මේ අවස්ථාවේදී හැකියාවක් නොමැති බවයි බස් සංගම් පවසන්නේ.",
       "URL": "https://www.hirunews.lk/324205/ඩීසල්-මිල-පහළ-යාමෙන්-බස්-ගාස්තු-සංශෝධනය-වෙයිද",
       "Category": "Local News",
       "Parent URL": "https://www.hirunews.lk/local-news.php?pageID=625"
}