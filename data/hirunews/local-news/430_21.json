{
       "Source": "hirunews",
       "Timestamp": "Thursday, 06 April 2023 - 14:08",
       "Headline": "අනුරපුර ශික්ෂණ රෝහලේ වෛද්‍ය ගැටලුව විසඳිය යුත්තේ උසස් අධ්‍යාපන අමාත්‍යාංශයයි - කෙහෙළිය රඹුක්වැල්ල",
       "News Content": "අනුරාධපුර ශික්ෂණ රෝහලේ වෛද්‍යවරුන් සේවය අතහැර යාමේ ගැටලුව තමන්ට අයත් එකක් නොවන බවත්, එම ගැටලුව විසඳිය යුත්තේ උසස් අධ්‍යාපන අමාත්‍යාංශයට බවත් සෞඛ්‍ය අමාත්‍ය කෙහෙළිය රඹුක්වැල්ල පවසනවා.\nකෙසේ වෙතත්, අනුරාධපුර ශික්ෂණ රෝහලේ දැනට මතුව ඇති වෛද්‍ය හිඟය පියවීම සඳහා වෛද්‍යවරුන් දෙදෙනෙකු එම රෝහලට යොමුකළ බවයි හිරු ප්‍රවෘත්ති අංශය සඳහන් කළේ.\nඅනුරාධපුර ශික්ෂණ රෝහලේ උසස් අධ්‍යාපන අමාත්‍යාංශය හරහා ක්‍රියාත්මක වන මහාචාර්ය ඒකකයේ වෛද්‍යවරුන් 9 දෙනෙකු සේවය හැර ගොස් ඇති බවට මාධ්‍ය මගින් තොරතුරු වාර්තා කර තිබුණා.\nමිට පෙර එම රෝහලේ ළමා රෝග ඒකකය වසා දැමුණේ එහි සේවය කළ විශේෂඥ වෛද්‍යවරුන් දෙදෙනෙකු රට අතහැර යාම හේතුවෙන්.\nමෙම තත්ත්වය මත රජරට විශ්වවිද්‍යාලයේ වෛද්‍ය පීඨයේ සිසුන්ට සායනික පුහුණුව ලබා ගැනීමේ අවස්ථාව ද අහිමිව ගොස් තිබෙනවා.\nඑම සිසුන් පසුගියදා විරෝධතාවක නිරත වූයේ තමන්ට සායනික පුහුණුව ලබා ගැනීම සඳහා අවස්ථාව අහිමිව ගොස් ඇති බව පවසමින්.\nඑවන් පසුබිමක අනුරාධපුර ශික්ෂණ රෝහලේ තවත් වෛද්‍යවරුන් 6 දෙනෙකු වසර දෙකකට සහ 5 ක කාලයකට නිවාඩු ලබා ඉන් ඉවත්ව ගොස් තිබෙනවා.\nඅනුරාධපුර ශික්ෂණ රෝහලේ මහාචාර්ය ඒකකයේ වෛද්‍යවරුන් මෙලෙස රට හැර ගොස් ඇති බැවින් එය පාලනය වන්නේ උසස් අධ්‍යාපන අමාත්‍යාංශය යටතේ බවයි සෞඛ්‍ය අමාත්‍යවරයා කියා සිටියේ.\nකෙසේ වෙතත්, රෝගී ජනතාව අපහසුතාවට පත් නොවන ආකාරයට වෛද්‍යවරුන් දෙදෙනෙකු හැකි ඉක්මනින් අනුරාධපුර ශික්ෂණ රෝහල වෙත යොමුකළ බවයි ඔහු ප්‍රකාශ කළේ.",
       "URL": "https://www.hirunews.lk/331836/අනුරපුර-ශික්ෂණ-රෝහලේ-වෛද්‍ය-ගැටලුව-විසඳිය-යුත්තේ-උසස්-අධ්‍යාපන-අමාත්‍යාංශයයි-කෙහෙළිය-රඹුක්වැල්ල",
       "Category": "Local News",
       "Parent URL": "https://www.hirunews.lk/local-news.php?pageID=430"
}