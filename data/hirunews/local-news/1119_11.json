{
       "Source": "hirunews",
       "Timestamp": "Saturday, 04 June 2022 - 13:35",
       "Headline": "තවත් ලිට්රෝ ගෑස් නැවක් දිවයිනට (වීඩියෝ)",
       "News Content": "තවත් ගෑස් මෙට්‍රික් ටොන් 2,500 ක් රැගත් නෞකාවක් අද දිවයිනට ළඟාවූ ලිට්රෝ සමාගම ප්‍රකාශ කළා.\nඒ අනුව එම ගෑස් නෞකාවේ ගෑස් තොගවල සාම්පල පරීක්ෂාව හෙට දිනයේදී සිදුකිරීමෙන් පසු අඟහරුවාදා සිට බෙදාහැරීම් කටයුතු සිදුකළ හැකි වනු ඇති බවයි එම සමාගම සඳහන් කළේ.\nඒ අනුව අද හෙට සහ අනිද්දා ගෑස් පෝලිම්වල රැඳී නොසිටින ලෙසද ලිට්රෝ සමාගම ජනතාවගෙන් ඉල්ලීමක් කළා.\nකෙසේ වෙතත් අද දිනයේදී අත්‍යවශ්‍ය සහ වානිජ සේවා සඳහා අවශ්‍ය කිලෝග්‍රෑම් 37.5 ගෑස් සිලින්ඩර බෙදාහැරීමේ කටයුතු සිදුවනවා.\nඑසේම ලාෆ්ස් සමාගමට අයත් ගෑස් නෞකාවක්ද අද දිනයේදී මෙරටට ළඟාවීමට නියමිතයි.\nමේ අතර කොම්පඤ්ඤ වීථිය ප්‍රදේශයේ ගෑස් බෙදාහැරීමේ මධ්‍යස්ථානයක නිසි පරිදි බෙදාහැරීම් සිදු නොකරන බවට චෝදනා කරමින් ප්‍රදේශවාසීන් මාර්ග අවහිර කරමින් විරෝධතාවක නිරතවුණා.\nගෑස් අර්බුදය හමුවේ බදුල්ල - මහියංගණය - තල්දෙන ප්‍රදේශයේ පාරම්පරික දර කර්මාන්තකරුවන් පවසන්නේ දර සඳහා ඉහළ ඉල්ලුමක් මේ දිනවල පවතින බවයි.\nමීට අමතරව දිවයින පුරා ඉන්ධන පිරවුම්හල් රැසක ඩීසල් ලබාගැනීම සඳහා ජනතාව දිගු පෝලිම්වල රැඳී සිටියා.\nභූමිතෙල් ඉල්ලා සිදුකරන විරෝධතාවක් නිසා හැටන් - කොළඹ ප්‍රධාන මාර්ගයේ ගමනාගමනය අද පෙරවරුවේ හැටන් මල්ලිඅප්පුව ප්‍රදේශයෙන් අවහිර වුණා.\nපසුව පොලිස් නිලධාරීන් පැමිණ ඉන්ධන පිරවුහලකින් භූමිතෙල් ලීටර 6,600ක් ලබාදෙන බවට පොරොන්දුවීමත් සමඟ විරෝධතාකරුවන් විසිර ගිය බවයි ප්‍රදේශයේ හිරු වාර්තාකරු සඳහන් කළේ.\nමේ අතර භූමිතෙල් බෙදාහැරීම නිසි ලෙස සිදු නොකරන බවට චෝදනා කරමින් වැලිගම ප්‍රදේශයේදී අද නොසන්සුන් තත්වයක් හටගත්තා.",
       "URL": "https://www.hirunews.lk/306195/තවත්-ලිට්රෝ-ගෑස්-නැවක්-දිවයිනට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1119"
}