{
       "Source": "hirunews",
       "Timestamp": "Wednesday, 15 July 2020 - 13:04",
       "Headline": "ටිපර් මාරයා බිලිගත් පොලිස් කොස්තාපල්, සහෝදර නිලධාරීන්ගේ කර මතින් නිවසට (වීඩියෝ)",
       "News Content": "හක්මන - කෝංගල ප්‍රදේශයේදී ටිපර් රථයකට යටකර ජීවිතක්ෂයට පත්වූ පොලිස් කොස්තාපල්වරයාගේ දේහය ඊයේ රාත්‍රීයේ ඔහුගේ නිවස වෙත රැගෙන ආවා.\nසිද්ධිය සම්බන්ධයෙන් අත්අඩංගුවට ගත් ටිපර් රථයේ රියැදුරු අද මාතර මහේස්ත්‍රාත් අධිකරණය වෙත ඉදිරිත් කිරීමට නියමිතයි.\nඅණ නොතකා ධාවනය වූ ටිපර් රථයක් හක්මන - කෝංගල - 13 කණුව මාර්ග බාධකයේදී  නවත්වා ගැනීමට එහි සිටි පොලිස් නිලධාරීන් පිරිසක් පෙරේදා රාත්‍රීයේ සමත් වුණා.\nඑහිදී පොලිස් නිලධාරීන් විසින් ටිපර් රථයේ රියැදුරු හට අන්තරාදායක ලෙස රිය ධාවනය සම්බන්ධයෙන් තාවකාලික රියදුරු බලපත්‍රයක් නිකුත්කර, අවවාද කර මුදාහැර තිබුණා.\nකෙසේ වෙතත්, හක්මන දෙසට ධාවනය කළ ටිපර් රථය විනාඩි 10 කට පසු නැවත පැමිණ , මාර්ග බාධකයේ රාජකාරීයේ යෙදී සිටි නිලධාරීන් යටකර පලාගියා.\nසිදු කළ විමර්ශනවලදී අනාවරණ වූයේ තාවකාලික රියදුරු බලපත්‍රය ලබාදුන් අවස්ථාවේදී ටිපර් රථයේ රියැදුරා විසින්, “උඹලා යටකරල මරලා හිරේ ගියත් කමක් නැහැ” යනුවෙන් පොලිස් නිලධාරීන්ට තර්ජනය කර ඇති බවයි.\nඅනතුරින් හක්මන පොලිසියට අනුයුක්ත පොලිස් කොස්තාපල් මාලිත ශාමේන් විතාරණ මහතා ජීවිතත්ෂයට පත්ව තවත් නිලධාරීන් දෙදෙනෙකු බරපතළ තුවාල ලැබුවා.\nජීවිතත්ෂයට පත්වූ පොලිස් කොස්තාපල්වරයා වලස්මුල්ල, මොරඳවාන ප්‍රදේශයේ පදිංචි 36 හැවිරිදි දෙදරු පියෙක්.\nඔහුගේ දේහය ඊයේ රාත්‍රීයේ නිවස වෙත රැගෙන ආවා.\nඅනතුරින් බරපතළ තුවාල ලබා මාතර මහ රෝහලේ දැඩි සත්කාර ඒකකයේ ප්‍රතිකාර ලබන පොලිස් සැරයන්වරයාට ශල්‍යකර්මයක් සිදු කර ඇති බව රෝහල් ආරංචි මාර්ග සඳහන් කළා.\nඅනෙක් සැරයන්වරයා එම රෝහලේ 11 වාටුටාවේ තවදුරටත් ප්‍රතිකාර ලබනවා.\nඅනතුර සිදු කළ ටිපර් රථය හම්බන්තොට, හුංගම ප්‍රදේශයේ දමා ගොස් තිබියදී ඊයේ සොයා ගත් අතර රථයේ රියදුරු හුංගම රණාල ප්‍රදේශයේදී අත්අඩංගුවට ගනු ලැබුවා.\nසැකකරු පසුගිය 9 වැනිදා අපරීක්ෂාකාරීව රිය පදවා විදුලි කණුවකට හානි කිරීම හේතුවෙන් විදුලි බල මණ්ඩලයට රුපියල් ලක්ෂයකට අධික වන්දියක් ගෙවීමටද සිදුව ඇති අතර ඔහු ලබන 16 වැනිදා ඔහුව මාතර අතිරේක මහේස්ත්‍රාත් අධිකරණයට ඉදිරිපත් කිරීමට නියමිතව තිබූ බව පොලීසිය සඳහන් කළා.",
       "URL": "https://www.hirunews.lk/245566/ටිපර්-මාරයා-බිලිගත්-පොලිස්-කොස්තාපල්-සහෝදර-නිලධාරීන්ගේ-කර-මතින්-නිවසට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2584"
}