{
       "Source": "hirunews",
       "Timestamp": "Monday, 10 July 2017 - 7:00",
       "Headline": "පේදුරුතුඩුවේදී වැලි ලොරියට වෙඩි තැබීමේ සිද්ධියට පොලීසියේ දෙදෙනෙකු අත්අඩංගුවට",
       "News Content": "යාපනය - පේදුරුතුඩුව - වඩමාරච්චි ප්‍රදේශයේදී පොලිස් වෙඩි තැබීමකින් තරුණයෙකු මියයාමේ සිද්ධිය සම්බන්ධයෙන් පොලිස් නිලධාරීන් දෙදෙනෙකු අත්අඩංගුවට ගෙන තිබෙනවා.\nපොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර සඳහන් කළේ ඊයේ රාත්‍රියේ මෙම අත්අඩංගුවට ගැනීම සිදුකර ඇති බවයි.\nමේ අතර සිද්ධිය සම්බන්ධයෙන් විශේෂ විමර්ශනයක් සිදුකිරීම සඳහා පොලිස්පතිවරයාගේ උපදෙස් මත පොලිස් විශේෂ විමර්ශන ඒකකයේ සහකාර පොලිස් අධිකාරීවරයෙකුගේ ප්‍රධානත්වයෙන් යුත් කණ්ඩායමක් එම ප්‍රදේශයට පිටත්ව ගොස් තිබෙනවා.\nවඩමාරච්චි ප්‍රදේශයේදී අනවසරයෙන් වැලි ප්‍රවාහනය කරන ලද ලොරි රථයකට පොලිස් අණ නොතකා ධාවනය කිරීම හේතුවෙන් පොලීසිය වෙඩි තැබුවේ ඊයේ පස්වරුවේයි.\nඑහිදී ලොරි රථයේ ගමන් ගත් 24 හැවිරිදි තරුණයෙකු මිය ගොස් තවත් අයෙකු තුවාල ලබා රෝහල් ගත කළා.",
       "URL": "https://www.hirunews.lk/165492/පේදුරුතුඩුවේදී-වැලි-ලොරියට-වෙඩි-තැබීමේ-සිද්ධියට-පොලීසියේ-දෙදෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4429"
}