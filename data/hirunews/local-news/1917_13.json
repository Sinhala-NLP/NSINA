{
       "Source": "hirunews",
       "Timestamp": "Monday, 31 May 2021 - 8:11",
       "Headline": "මෙරට කොරෝනා මරණ 1500ට ආසන්න වෙයි",
       "News Content": "ගතවූ පැය 24 තුළ නව ආසාදිතයින් 2859ක් හඳුනාගැනීමත් සමඟ මෙරට සමස්ත කොරෝනා ආසාදිත සංඛ්‍යාව 183,425 දක්වා ඉහළ ගියා.\nඊයේ (30) වාර්තා වූ ආසාදිතයින් අතර විදේශයන් හි සිට පැමිණි 10 දෙනෙකු ද සිටින බව සඳහන්.\nඑමෙන්ම, මෙරටින් වාර්තා වන සමස්ත කොරෝනා මරණ සංඛ්‍යාවත් 1441ක් දක්වා ඉහළ ගියේ ඊයේ (30) තවත් මරණ 36ක් වාර්තා වීමත් සමඟයි.\nඑලෙස වාර්තා වූ මරණ 36න්, 06ක් ම නිවෙස් තුළ මිය ගිය පුද්ගලයින් වන බවයි රජයේ ප්‍රවෘත්ති දෙපාර්තමේන්තුව සදහන් කළේ.\nමෙම මරණ 36න් මරණ 31කටම කොවිඩ් නියුමෝනියා තත්ත්වය ද හේතුව වී තිබෙනවා.\nමේ අතර, තෙවන කොරෝනා රැල්ල ලෙස හැදින් වූ අලුත් අවුරුදු පොකුරේ කොළඹ දිස්ත්‍රික්කයෙන් පමණක් වාර්තා වන ආසාදිත සංඛ්‍යාව 15,257ක්.\nඑමෙන්ම ගම්පහ දිස්ත්‍රික්කයෙන් ද ආසාදිතයින් 13,320ක් වාර්තා වී තිබෙනවා. කළුතර දිස්ත්‍රික්කයෙන් වාර්තා වී ඇති නව ආසාදිතයින් සංඛ්‍යාව 11,604ක්.\nමේ වන විට ආසාදිතයින් 31,549 දෙනෙකු රෝහල්ගතව ප්‍රතිකාර ලබන අතර, සුවය ලැබූ මුළු ආසාදිත සංඛ්‍යාව එක්ලක්ෂ 49,825ක්.\nමේ අතර, සමස්ත හෙද කාර්ය මණ්ඩලය සඳහා කොරෝනා එන්නත ලබාදීම ඇතුලු ඉල්ලීම් කිහිපයක් මුල් කරගනිමින් අද සංකේත වර්ජනයක නිරත වන බව සමස්ත ලංකා හෙද සංගමයේ ප්‍රධාන ලේකම් එස්.බී. මැදිවත්ත ප්‍රකාශ කළා.",
       "URL": "https://www.hirunews.lk/272926/මෙරට-කොරෝනා-මරණ-1500ට-ආසන්න-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1917"
}