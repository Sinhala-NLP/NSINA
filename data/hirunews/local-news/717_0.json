{
       "Source": "hirunews",
       "Timestamp": "Tuesday, 22 November 2022 - 15:06",
       "Headline": "ඕමාන් මිනිස් ජාවාරමට සම්බන්ධ තැරැව්කරුවන් දෙදෙනා රිමාන්ඩ්",
       "News Content": "ශ්‍රී ලාංකික කාන්තාවන් ඕමානයේදී ගණිකා වෘත්තියේ සහ මිනිස් ජාවාරමේ යෙදවීම සම්බන්ධයෙන් අපරාධ පරීක්ෂණ දෙපාර්තමේන්තුව විසින් අත්අඩංගුවට ගැණුනු සැකකරුවන් දෙදෙනෙකු ලබන පළවනදා දක්වා රක්ෂිත බන්ධනාගාර ගත කිරීමට අධිකරණය අද( 22) නියෝග කළා.\nඒ සැකකරුවන් කොළඹ ප්‍රධාන මහේස්ත්‍රාත් නන්දන අමරසිංහ හමුවට ඉදිරිපත් කල අවස්ථාවේදීයි.\nසැකකරුවන් දෙදෙනා මැදපෙරදිග මිනිස් ජාවාරම් සිද්ධියට අදාළව අත්අඩංගුවට ගත් ප්‍රධාන සැකකරුගේ තැරැව්කරුවන් ලෙස කටයුතු කළ බවයි විමර්ශනවලදි අනාවරණ වි ඇත්තේ.\nමෙලෙස අත්අඩංගුවට ගැණුනේ 34 සහ 40 හැවිරිදි කුරුණෑගල සහ බදුල්ල ප්‍රදේශයේ පදිංචිකරුවන් දෙදෙනෙක්.\nබදුල්ල ප්‍රදේශයේ පදිංචිකරු අපරාධ පරීක්ෂණ දෙපාර්තමේන්තුවට භාරවීමෙන් පසුව අත්අඩංගුවට ගෙන තිබුණා.\nඕමාන මිනිස් ජාවාරම් සම්බන්ධයෙන් හිරු ප්‍රවෘත්ති කළ අනාවරණයෙන් පසුවයි එහි ප්‍රධාන තැරැව්කරු කටුනායක ගුවන්තොටුපලේදී පසුගිය 19 වනදා අත්අඩංගුවට ගනු ලැබුවේ.\nසිද්ධිය සම්බන්ධයෙන් උප තැරැව්කරුවෙකු ද අවිස්සාවේල්ල - පුවක්පිටිය ප්‍රදේශයේදී අත්අඩංගුවට ගැණුනු අතර ඔවුන් මේ වනවිට රක්ෂිත බන්ධනාගාර ගතවයි පසුවන්නේ.\nමේ වනවිට ඕමානයේ අසරණ වී සිටින කාන්තාවන් මෙරටට ගෙන්වා ගැනීම සඳහා අවශ්‍ය මුදල් ප්‍රතිපාදන ලබාගැනීම සඳහා කැබිනට් අනුමැතිය හිමි වු බව විදේශ රැකියා අමාත්‍ය මනුෂ නානායක්කාර පාර්ලිමේන්තුවේදී සඳහන් කළා.\nමේ අතර, එක්සත් අරාබි එමීර් රාජ්‍යයේ ශ්‍රී ලංකා තානාපති කාර්යාලය මාධ්‍ය නිවේදනයක් නිකුත් කර තිබෙනවා. ඒ අබුඩාබියට ඇතුලු‍ වු ශ්‍රී ලාංකිකයන් 17 දෙනෙකු සම්බන්ධයෙන්.\nඔවුන් සංචාරක වීසා මගින් විදෙස් රැකියා සොය ගැනීමේ අපේක්ෂාවෙන් පැමිණි අය බවයි අනාවරණය වී ඇත්තේ.\nතානාපති කාර්යාලයේ නිලධාරීන්, පොලිසිය සමග සිදුකළ ඒකාබද්ධ මෙහෙයුම්වලදී අනාවරණය වී ඇත්තේ ඔවුන්ට කිසිදු ගැටලු‍වක් හෝ පැමිණිලි නොමැති බවයි. ඔවුන්ගෙන් එක් අයෙකු ශ්‍රී ලංකාවට නැවත පැමිණීමටද කැමැත්ත පළ කර තිබෙනවා.\nසෙසු පුද්ගලයින් නීත්‍යානුකූල හා ආගමන විගමන ක්‍රියා පටිපාටීන් නොතකා නොවැම්බර් 15 වන දින ඕමානය බලා පිටව ගොස් තිබෙනවා.\nඑක්සත් ආරබි එමීර් රාජ්‍යයේ හා ඕමානයේ ශ්‍රී ලංකා තානාපති කාර්යාලය ඔවුන්ගේ තත්ත්වය අධීක්ෂණය කරමින් සිටින බවයි එරට ශ්‍රී ලංකා තානාපති කාර්යාලය නිකුත් කළ නිවේදනයේ වැඩිදුරටත් දැක්වෙන්නේ.",
       "URL": "https://www.hirunews.lk/321003/ඕමාන්-මිනිස්-ජාවාරමට-සම්බන්ධ-තැරැව්කරුවන්-දෙදෙනා-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=717"
}