{
       "Source": "hirunews",
       "Timestamp": "Monday, 25 April 2022 - 19:25",
       "Headline": "විශ්වාසභංගයට සහයට මන්ත්‍රීවරුන් 120ක් - උදය ගම්මන්පිල (වීඩියෝ)",
       "News Content": "සර්ව පාක්ෂික අන්තර්කාලීන ආණ්ඩුවක් සදහා සමගි ජන බලවේගය සහ ආණ්ඩුවේ ස්වාධීන වූ මන්ත්‍රී කණ්ඩායම මූලික එකඟත්වයකට පැමිණ තිබෙනවා.\nඅදාල එකගත්වයට පැමිණ ඇත්තේ එම දෙපාර්ශවය නියෝජනය කරන මන්ති්‍රීවරුන් අතර කොළඹ දී අද පැවති සාකච්ජාවකදියි.\nඑම සාකච්ඡාව සඳහා ස්වාධීන වූ මන්ත්‍රී කණ්ඩායම නියෝජනය කරන ජාතික නිදහස් පෙරමුණේ නායක විමල් වීරවංශ, පිවිතුරු හෙල උරුමයේ නායක උදය ගම්මන්පිල, ශ්‍රී ලංකා නිදහස් පක්ෂයේ මහලේකම් දයාසිරි ජයසේකර සහ ටිරාන් අලස් සහභාගි වී තිබෙනවා.\nඑමෙන්ම අදාල සාකච්ජාවට සමගි ජනබලවේගය නියෝජනය කරමින් එහි මහලේකම් රංජිත් මද්දුම බණ්ඩාර, රාජිත සේනාරත්න, ආචාර්ය හර්ෂ ද සිල්වා, ගයන්ත කරුණාතිලක සහ එරාන් වික්‍රමරත්න යන මන්ත්‍රීවරුන් සහභාගි වී සිටි බව සදහන්.\nමේ අතර, ආණ්ඩුව ඉවත් නොවන්නේ නම් විශ්වාසභංග යෝජනාව මෙම සතිය තුල කතානායකවරයාට භාර දෙන බව ස්වාධීන වූ මන්ත්‍රී කණ්ඩායම නියෝජනය කරන පිවිතුරු හෙළ උරුමයේ නායක පාර්ලිමේන්තු මන්ත්‍රී උදය ගම්මන්පිල ප්‍රකාශ කළා.\nකොළඹ අද පැවති මාධ්‍ය හමුවකට එක් වෙමින් ඔහු වැඩිදුරටත් සදහන් කළේ ආණ්ඩුවට එරෙහිව මන්ත්‍රීවරුන් 120 ක බහුතරයක් පවතින බවයි.\nසමගි ජන බලවේගයේ මහලේකම් පාර්ලිමේන්තු මන්ති්‍රී රංජිත් මද්දුම බණ්ඩාරගෙන් අප කල විමසීකදී සදහන් කළේ ආණ්ඩුවට එරෙහි විශ්වාසභංග යෝජනාව සදහා මේ වන විට මන්ති්‍රීවරුන් 120කගේ කැමැත්ත ලැබී ඇති බවයි.\nසමගි ජන බලවේගය නියෝජනය කරන පාර්ලිමේන්තු මන්ත්‍රී හර්ෂණ රාජකරුණා කොළඹ අද පැවති මාධ්‍ය හමුවකට එක්වෙමින් සියලු පක්ෂ වෙතින් ඉල්ලීමක් කළා.\nඑමෙන්ම, ආණ්ඩුවට එරෙහිව ගෙන එනු ලබන විශ්වාසභංග යෝජනාවට සහය ලබාදීමට ලංකා කම්කරු කොංග්‍රසය තීරණය කර ඇති බව එහි මහ ලේකම් පාර්ලිමේන්තු මන්ත්‍රී ජීවන් තොන්ඩමාන් ප්‍රකාශ කළා.\nපෙරේදා පක්ෂ නියෝජිතයින් සමඟ පැවති සාකච්ඡාවකදී ඒකමතිකව මෙම තීරණයට එළඹුණු බවයි ඔහු වැඩිදුරටත් සදහන් කළේ.\nජීවන් තොන්ඩමාන්ට සහ පි.රාමේෂ්වරන් පාර්ලිමේන්තුව නියෝජනය කරන අතර ඒ අනුව විශ්වාසභංගයට මේවන විට පාර්ලිමේන්තු මන්ත්‍රීවරුන් 122ක් සහාය හිමිවනු ඇති.\nපාර්ලිමේන්තුවේ බහුතරය තහවුරු කිරීම සඳහා ආණ්ඩු පාර්ශවයේ මන්ත්‍රීවරුන්ගෙන් පෙරේදා දිනයේදී ලේඛනයකට අත්සන් ගැනීම ආරම්භ කළ අතර, ඊට ප්‍රමාණවත් අත්සන් සංඛ්‍යාවක් ලැබී නොමැති බවයි වාර්තා වන්නේ.\nමේ අතර ජනාධිපති නීතීඥ රොමේෂ් ද සිල්වාගේ ප්‍රධානත්වයෙන් යුත් ආණ්ඩුක්‍රම ව්‍යවස්ථා ප්‍රතිසංස්කරණ පිළිබඳ කමිටුව සිය වාර්තාව ජනාධිපතිවරයා වෙත භාරදෙනු ලැබුවා.\nඑමෙන්ම, විපක්ෂ නායක සජිත් ප්‍රේමදාස යොමුකර ඇති ලිපියට කථානායක මහින්ද යාපා අබේවර්ධන ප්‍රතිචාර දක්වා තිබෙනවා.\nදැනට භාරදී ඇති 21 වන ව්‍යවස්ථා සංශෝධනය ඉදිරියට ගෙන යාම සඳහා පක්ෂ නායක රැස්වීමක් කඩිනමින් කැඳවන ලෙසයි විපක්ෂ නායක සජිත් ප්‍රේමදාස කථානායක මහින්ද යාපා අබේවර්ධනගෙන් ඉල්ලා ඇත්තේ.\nඊට ප්‍රතිචාර දක්වමින් කථානායකවරයා, විපක්ෂ නායකවරයා වෙත යොමු කළ සිය ලිපියෙන් අවධාරණය කර ඇත්තේ ලබන 28 වනදා පක්ෂ නායක රැස්වීමක් කැදවීමට නියම කර ඇති බවයි.\nඑමෙන්ම, ඉදිරිපත්ව ඇති ව්‍යවස්ථා සංශෝධන යෝජනා අග්‍රාමාත්‍යවරයාට, කැබිනට් මණ්ඩලයේ ලේකම්වරයාට, නීතිපතිවරයාට ඉදිරිපත් කළ බවත් අද රැස්වන කැබිනට් මණ්ඩලයේදි ඒ සම්බන්ධයෙන් තීරණයක් ගනු ඇති බවත් කථානායකවරයා වැඩිදුරටත් අවධාරණය කර තිබෙනවා.\nඅදාල තීරණය නීතිපතිවරයා වෙත ඉදිරිපත් කිරීම කැබිනට් ලේකම්වරයාගේ නිත්‍යානුකූල වගකීම බවයි කථානායකවරයා එමගින් දන්වා ඇත්තේ.\nමේ අතර, නව අමාත්‍ය මණ්ඩලයේ පළමු කැබිනට් හමුව අද පැවැත්වීමට නියමිතව ඇති අතර එහිදි වත්මන් දේශපාලන අර්බුදය මෙන්ම නව ව්‍යවස්ථා සංශෝධන අනුමැතිය ලබාගැනීමට නියමිතයි.\n20 වන ආණ්ඩුක්‍රම ව්‍යවස්ථා සංශෝධනය අහෝසිකර 19 වැනි ව්‍යවස්ථා සංශෝධනය බලාත්මක කළ යුතු බවට වන කැබිනට් පත්‍රිකාවක් අග්‍රාමාත්‍යවරයා විසින් කැබිනට් මණ්ඩලයට ඉදිරිපත් කිරීමට නියමිත බවයි දේශපාලන ආරංචි මාර්ග සදහන් කළේ.\nඅද පැවැත්වෙන කැබිනට් මණ්ඩලයේ තීරණ දැනුම් දීම සදහා රජයේ ප්‍රවෘත්ති දෙපාර්තමේන්තුවේ හෙට පැවත්වෙන මාධ්‍ය හමුවට ජනාමාධ්‍ය අමාත්‍ය ආචාර්්‍ය නාලක ගොඩහේවාද සහභාගිවීමට නියමිතයි.\nමේ අතර, දේශය සුරැකීමේ ජාතික ව්‍යාපාරයේ සභාපති පුජ්‍ය ඇල්ලේ ගුණවංශ හිමියන් ජනපති, අගමැති ඇතුළු පාර්ලිමේන්තුවේ සියලු මන්ත්‍රීවරුන් වෙත ලිපියක් යොමුකරමින් සදහන් කර ඇත්තේ වත්මන් පාර්ලිමේන්තු මන්ත්‍රීවරුන් අවංකවම රටට හා ජනතාවට ආදරය කරන්නේ නම් සහ අවංකවම වත්මන් අර්බුදයට විසදුමක් ලබාදීමට කැපවන්නේ නම් සියලු භේද පසෙකලා එක්වී ජාතික ආණ්ඩුවක් පිහිටුවිය යුතු බවයි.\nඑමෙන්ම හිටපු ජනාධිපති මෛත්‍රිපාල සිරිසේනගේ ප්‍රධානත්වයෙන් ශ්‍රී ලංකා නිදහස් පක්ෂයේ විශේෂ මධ්‍යම කාරක සභාවක් අද රාත්‍රියේ පැවැත්වෙනවා.",
       "URL": "https://www.hirunews.lk/302802/විශ්වාසභංගයට-සහයට-මන්ත්‍රීවරුන්-120ක්-උදය-ගම්මන්පිල-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1209"
}