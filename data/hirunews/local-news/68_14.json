{
       "Source": "hirunews",
       "Timestamp": "Sunday, 27 August 2023 - 22:53",
       "Headline": "නාවික හමුදාවෙන් උතුරු මුහුදේ නීති විරෝධි ධීවර කටයුතු සෙවීමේ මෙහෙයුමක්",
       "News Content": "ශ්‍රී ලංකා නාවික හමුදාව විසින් 2023 අගෝස්තු 25 සහ 26 යන දෙදින තුළ ලංකාපටුන, කුච්චවේලි හා ත්‍රිකුණාමලය යන මුහුදු ප්‍රදේශවල සහ යාපනය වලෙයි මුහුදු ප්‍රදේශයේ සිදුකළ විශේෂ සෝදිසි මෙහෙයුමකින් මගින් තහනම් දැල් හා නීති විරෝධි විදුලි ආලෝක ධාරා භාවිතයෙන් ධීවර කටයුතු සිදුකළ පුද්ගලයින් 15 දෙනෙකු අත්අඩංගුවට ගෙන තිබෙනවා.\nමේ සමග ඩිංගි යාත්‍රා 06 ක් සහ නීති විරෝධි ධීවර ආම්පන්න රාශියක්ද අත්අඩංගුවට ගෙන ඇති බවයි නාවික හමුදාව සඳහන් කළේ.\nමෙම මෙහෙයුම මගින් නාවික හමුදා භාරයට ගත් පුද්ගලයින් වයස අවුරුදු 17 ත් 38 ත් අතර වයසේ පසුවන අය වෙන අතර ඔවුන් ත්‍රිකුණාමලය, ඉවාලම්පත්තු, කුච්චවේලි සහ පුදුකුඩුඉරිප්පු ප්‍රදේශවල පදිංචිකරුවන් වෙයි.\nශ්‍රී ලංකා නාවික හමුදා ලංකා නෞකා ලංකාපටුන හා ශ්‍රී ලංකා නාවික නෞකා වළගම්බා ආයතනයත් උතුරු නාවික විධානයේ වෙත්තලකේනි නාවික අනුකණ්ඩයත් ඒකාබද්ධව මෙම මෙහෙයුම සිදුකළ අතර අත්අඩංගුවට පත් ධීවරයන් හා ධීවර ආම්පන්න ඉදිරි නීතිමය කටයුතු සඳහා ත්‍රිකුණාමලය, කොඩ්බේ, කුච්චවේලි සහ යාපනය ධීවර පරීක්ෂක කාර්යාල වෙත භාරදීමට කටයුතු කර ඇති බව වාර්තා වෙනවා.",
       "URL": "https://www.hirunews.lk/346342/නාවික-හමුදාවෙන්-උතුරු-මුහුදේ-නීති-විරෝධි-ධීවර-කටයුතු-සෙවීමේ-මෙහෙයුමක්",
       "Category": "Local News",
       "Parent URL": "https://www.hirunews.lk/local-news.php?pageID=68"
}