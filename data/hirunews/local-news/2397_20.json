{
       "Source": "hirunews",
       "Timestamp": "Saturday, 10 October 2020 - 20:07",
       "Headline": "විභාග මධ්‍යස්ථාන විෂබීජහරණය කෙරේ - බියවිය යුතු නැතැයි බලධාරීන්ගෙන් සහතිකයක් (වීඩියෝ)",
       "News Content": "හෙට ආරම්භවීමට නියමිත පහ ශ්‍රේණිය ශිෂ්‍යත්ව විභාගය පැවැත්වෙන දිවයින පුරා පිහිටි විභාග මධ්‍යස්ථාන අද දිනයේ විෂබීජහරණයට ලක් කෙරුණා.\nඑමෙන්ම විභාග මධ්‍යස්ථාන ඉදිරිපිට අත් සේදීමේ කටයුතු  සඳහා අවශ්‍ය වැඩපිළිවෙල සකස් කර ඇති ආකාරයක්ද දක්නට ලැබුණු බවයි අප වාර්තාකරුවන් කියා සිටියේ.\nඑමෙන්ම සෞඛ්‍ය අංශ සඳහන් කර සිටියේ සමාජ දුරස්ථභාවය රැක ගැනීම, මුඛ ආවරණ පැළඳීම ඇතුළු සෞඛ්‍ය මාර්ගෝපදේශ නිසි පරිදි ආරක්ෂා කරන්නේ නම් විභාගයට පෙනී සිටින අපේක්ෂකයින්  කිසිසේත් අනිසි බියක් ඇතිකර නොගත යුතු බවයි.\nකොළඹ දිස්ත්‍රික්කයේද විභාග මධ්‍යස්ථාන කිහිපයක විෂබීජහරණ සිදුවන ආකාරය පිළිබඳව නිරීක්ෂණය කිරීම සඳහා අධ්‍යාපන අමාත්‍ය මහාචාර්ය ජී.එල්. පීරිස් සහ විභාග කොමසාරිස් ජනරාල් සනත් පූජිත අද පැමිණ සිටියා.\nමේ අතර, සිසුන් සඳහා අවශ්‍ය ප්‍රවාහන පහසුකම් මේ වනවිටත් සළසා ඇති බව ප්‍රවාහන අමාත්‍ය ගාමිණී ලොකුගේ සඳහන් කළා.\nඑමෙන්ම දුම්රිය දෙපාර්තමේන්තුව නිවේදනයක් නිකුත් කරමින් සඳහන් කළේ හෙට සිට ලබන මස 6 වනදා දක්වා පැවැත්වෙන සියලු විභාග සඳහා සහභාගිවන අපේක්ෂකයින්ගේ ප්‍රවාහන පහසුකම්වලට අදාළව විශේෂ දුම්රිය සේවාවන් ක්‍රියාත්මක කර ඇති බවයි.\nඑමෙන්ම සෞඛ්‍යාරක්ෂිත ක්‍රමවේද අනුගමනය කරමින් සිසුන් සඳහා මැදිරි වෙන් කර ධාවනය කිරීමට කටයුතු කර ඇති බවද එම නිවේදනයේ වැඩිදුරටත් සඳහන් වනවා.\nමේ අතර වසංගත රෝග විද්‍යා අංශයේ ප්‍රධාන වසංගත රෝග විද්‍යාඥ, විශේෂඥ වෛද්‍ය සුදත් සමරවීර කියා සිටියේ නිසි පරිදි  සෞඛ්‍ය ක්‍රමවේද අනුගමනය කරන්නේ නම් කොරෝනා වෛරසය පිළිබඳව කිසිදු බියක් ඇති කර නොගත යුතු බවයි.\nඔහු මේ බව කියා සිටියේ පැවැත්වීමට නියමිත පහ ශ්‍රේණිය ශිෂ්‍යත්ව විභාගය සහ උසස් පෙල විභාගය සම්බන්ධයෙන් අදහස් දක්වමින්.\nඑහිදී විශේෂඥ වෛද්‍ය සුදත් සමරවීර වැඩිදුරටත් කියා සිටියේ අවශ්‍ය නම් විභාගයට පෙනී සිටින අවස්ථාවේදී සිසුන්ට මුඛ ආවරණ පැළඳීමකින් තොරව විභාග කටයුතු සිදුකළ හැකි බවයි.\nමේ අතර මානව හැකියා විශේෂඥ පුහුණුකරුවෙකු වන සනත් ගමගේ කියා සිටියේ ලෝකයේ වැඩිම අවදානම් සහිත රටවල්වල පවා විභාග නිසියාකාරව පැවැත්වෙන බැවින් සිසුන් කිසිවිටකත් පවතින තත්ත්වය පිළිබඳව අනිසි බියක් ඇති කර නොගත යුතු බවයි.",
       "URL": "https://www.hirunews.lk/252250/විභාග-මධ්‍යස්ථාන-විෂබීජහරණය-කෙරේ-බියවිය-යුතු-නැතැයි-බලධාරීන්ගෙන්-සහතිකයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2397"
}