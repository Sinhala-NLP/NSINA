{
       "Source": "hirunews",
       "Timestamp": "Monday, 20 August 2018 - 9:08",
       "Headline": "බිරිඳට පහරදී, පුළුස්‌සා තුවාල සිදුකළ අයෙක් රක්ෂිත බන්ධනාගාරයට",
       "News Content": "සිය බිරිඳට පහරදී හීටරයක්‌ රත්කර ඇයගේ සිරුර පුළුස්‌සා තුවාල සිදුකිරීමේ චෝදනාව මත අත්අඩංගුවට ගැනුණු පුද්ගලයෙක් ලබන 30 වනදා දක්වා අක්ෂිත බන්ධනාගාර ගතකර තිබෙනවා.\nඒ සැකකරු ඊයේ (19) තඹුත්තේගම මහේස්‌ත්‍රාත්වරිය හමුවට ඉදිරිපත් කිරීමෙන් අනතුරුවයි.\nමෙලස රක්ෂිත බන්ධනාගාර ගත කෙරුනේ තලාව, මීගස්‌සෑගම ප්‍රදේශයේ පදිංචිකරුවෙක් බවයි තලාව පොලිසිය පැවසුවේ.\nපසුගිය 16 වනදා රාත්‍රියේ සිය මව වෙනත් පුද්ගලයෙකු සමඟ නිවසේ කාමරය සිටින බවට වැඩිමහල් පුත්‍රයා විසින් සිය පියාට දුරකථන ඇමතුමක් ලබාදෙමින් පවසා තිබෙනවා.\nසිය පුත්‍රයාගේ දුරකථන ඇමතුමට අනුව මොරටුව ප්‍රදේශයේ සේවය කරමින් සිටි තමන් එදිනම රාත්‍රියේ තලාවේ පිහිටි නිවසට පැමිණි බවත් එම අවස්ථාවේදීත් බිරිඳ නිවසේ නොසිටි බව සැකකරු පොලිසියට පවසා ඇති බව සඳහන්.\nඅනතුරුව කළ සොයා බැලීමේදී  ඇය ඥතී නිවසක සැඟවී සිටියදී සොයාගත් බව සැකකරු පොලිසිය සිදුකළ ප්‍රශ්න කිරීම්වලදී පවසා තිබෙනවා.\nසැකකරු පොලිසියට වැඩිදුරටත් පවසා ඇත්තේ බිරිඳ සිදුකළ ක්‍රියාවට කෝපයට පත්ව ඇයගේ අතපය බැඳ පහරදී හීටරය රත්කර ඇයගේ ශරීරයේ ස්‌ථාන කීපයක්‌ පුළුස්සා ඇගේ කොණ්‌ඩයද කැපූ බවයි.\nසිදුවීම සම්බන්ධයෙන් තලාව පොලිසිය වැඩිදුර පරීක්ෂණ පවත්වන අතර පහර කෑමට ලක්‌වූ බිරිඳ මේ වන විට අනුරාධපුර රෝහලේ ප්‍රතිකාර ලබන බවයි තලාව පොලිසිය සඳහන් කළේ.",
       "URL": "https://www.hirunews.lk/197950/බිරිඳට-පහරදී-පුළුස්‌සා-තුවාල-සිදුකළ-අයෙක්-රක්ෂිත-බන්ධනාගාරයට",
       "Category": "Local News",
       "Parent URL": "https://www.hirunews.lk/local-news.php?pageID=3790"
}