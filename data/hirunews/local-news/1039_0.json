{
       "Source": "hirunews",
       "Timestamp": "Friday, 08 July 2022 - 7:05",
       "Headline": "පාස්පෝට් පෝලිමේ දී උපන් සිඟිත්තිය මිය ගිහින් නෑ - රෝහල් ආරංචි මාර්ග",
       "News Content": "ඊයේ (07) වැනි දා , පාස්පෝට් පෝලිමේ දී ගර්භණී මවක් දරුවෙකු ප්‍රසුත කළ පුවත බොහෝ දෙනා අතර කතාබහට ලක්වුණා.\nකෙසේ වෙතත් රෝහල්ගත කිරීමෙන් අනතුරු ව මෙලොව එළිය දුටු එම බිළිඳිය ජීවිතක්ෂයට පත් වූ බව යි සමාජ මාධ්‍ය ඔස්සේ පුවතක් සේ සංසරණය වී තිබුණේ.\nබත්තරමුල්ල, ආගමන විගමන දෙපාර්තමේන්තුවේ ප්‍රධාන කාර්යාලය වෙත විදේශ ගමන් බලපත්‍ර ලබාගැනීමට පැමිණි, දින කිහිපයක් පෝලිමේ සිටි මෙම ගැබිනි කාන්තාව, ප්‍රසූත වේදනාවෙන් පෙළී ඇත්තේ, වැසිකිළියට ගොස් සිටිය දී යි.\nඑම අවස්ථාවේ අදාළ ස්ථානයේ රාජකාරියේ යෙදී සිටි යුධ හමුදා නිලධාරීන් ඇය ව බොරැල්ල කාසල් වීදියේ රෝහලට ඇතුළත් කිරීමට පියවර ගෙන තිබුණා.\nකෙසේ වෙතත් රෝහල් ආරංචි මාර්ග සඳහන් කළේ, එම දරුවා බොරැල්ල කාසල් වීදියේ රෝහලේ දී ජීවිතක්ෂයට පත් වී ඇති බවට පැතිරෙන තොරතුරු අසත්‍ය බවත් එම දරුවා මේ වන විටත් රෝහලේ නොමේරු ළදරු දැඩි සත්කාර ඒකකයේ ප්‍රතිකාර ලබා ගන්නා බව යි.\nඑම දරුවාගේ භූමදාන කටයුතු සිදු වන බවට හැඟවෙන පරිදි සමාජ මාධ්‍ය ඔස්සේ සංසරණය වූ ඡායාරූපය 2019 අප්‍රේල් මස කිතුනු දේවස්ථාන කිහිපයක් ඉලක්ක කරගනිමින් එල්ල කරන ලද පාස්කු ඉරිදා ප්‍රහාරයේ දී මිය ගිය දරුවන් පිලිබඳ පුවතක් සම්බන්ධ‍යෙන් පළ වූ ඡායාරූපයක් බව යි වාර්තා වන්නේ.",
       "URL": "https://www.hirunews.lk/309378/පාස්පෝට්-පෝලිමේ-දී-උපන්-සිඟිත්තිය-මිය-ගිහින්-නෑ-රෝහල්-ආරංචි-මාර්ග",
       "Category": "Local News",
       "Parent URL": "https://www.hirunews.lk/local-news.php?pageID=1039"
}