{
       "Source": "hirunews",
       "Timestamp": "Sunday, 20 June 2021 - 19:38",
       "Headline": "එක්ස්ප්‍රල් පර්ල් නෞකාව ගිලී යාමෙන් පෘථිවියට සැලකිය යුතු හානියක් සිදුවී ඇති බව ජගත් සංවිධානය කියයි (වීඩියෝ)",
       "News Content": "එක්ස්ප්‍රස් පර්ල් නෞකාව මුහුදේ ගිලී යාමෙන් පසු බහාලුම් තුළ තිබූ අන්තරායකර ද්‍රව්‍ය පරිසරයට මුසුවීම නිසා පෘථිවියට සැලකිය යුතු හානියක් සිදුව ඇති බව ජගත් සංවිධානය පවසනවා.\nඑම සංවිධානයේ මෙරට නේවාසික සම්බන්ධීකාරිකා හැනා සිංගර් විදෙස් මාධ්‍ය වෙත සඳහන් කළේ නෞකාවෙන් සිදුවූ හානිය ගණනය කිරීම සහ ඉන් මිදීම මෙන්ම මෙවැනි ආපදා වළක්වා ගැනීම සඳහා ජගත් සංවිධානය ශ්‍රී ලංකාවට සහය ලබාදෙන බවයි.\nඅදාළ නෞකාව ගිනිගෙන අදට මසක් සපිරෙන අතර, ගින්නෙන් මෙරට පරිසරයට සිදුවූ හානි සොයා බැලීමට දිවයිනට පැමිණ සිටින ජගත් සංවිධානයේ පරිසර වැඩසටහනේ විද්‍යාඥයින් අද උදෑසන එම නෞකාව නිරීක්ෂණය කිරීම සඳහා එක්වුණා.\nවනජීවි දෙපාර්තමේන්තුව සඳහන් කළේ නෞකාව ගිනි ගැනීමෙන් පසු ඊයේ දිනය වන විට කැස්බෑවුන් 70කට ආසන්න ප්‍රමාණයකගේ සිරුරු සහ ඩොල්ෆින් මසුන්ගේ සිරුරු 12ක් පමණ වෙරළ තීරයන්ට ගොඩ ගසා තිබියදී සොයාගෙන ඇති බවයි.\nඑසේම, අදත් මියගිය කැස්බෑවුන්ගේ මෙන්ම පිළිස්සුම් තුවාල සහිතව මියගොස් සිටි තල්මසෙකුගේ සිරුරක් සොයා ගනු ලැබුවා.\nඑමෙන්ම එක්ස්ප්‍රස් පර්ල් නෞකාවේ තිබී ගිනි ගැනීමට ලක්වූ බහාලුමක් ගොඩ ගසා තිබුණේ උස්වැටකෙයියාව වෙරළ තීරයටයි.",
       "URL": "https://www.hirunews.lk/274841/එක්ස්ප්‍රල්-පර්ල්-නෞකාව-ගිලී-යාමෙන්-පෘථිවියට-සැලකිය-යුතු-හානියක්-සිදුවී-ඇති-බව-ජගත්-සංවිධානය-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1871"
}