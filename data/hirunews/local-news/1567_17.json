{
       "Source": "hirunews",
       "Timestamp": "Thursday, 11 November 2021 - 17:58",
       "Headline": "කොළඹ නුවර පාරේ කඩුගන්නාව කොටස යළි දැනුම්දෙන තුරු වැසේ (වීඩියෝ)",
       "News Content": "දිවයින පුරා පවතින අයහපත් කාලගුණික තත්වය හේතුවෙන් මතුවූ නායයාමේ අවදානමක් මත වසා දැමුණු කොළඹ නුවර ප්‍රධාන මාර්ගයේ කඩුගන්නාව කොටස නැවත දැනුම්දෙන තුරු විවෘත නොකිරීමට තීරණය කර ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව පවසනවා.\nමෙම ප්‍රදේශයේ නායයාමේ අවදානම් තත්වයක් නිරීක්ෂණය කෙරුණේ ඊයේ පස්වරුවේයි.\nඉන් අනතුරුව ඊයේ රාත්‍රියේ සිට පහළ කඩුගන්නාවෙන් කොළඹ නුවර ප්‍රධාන මාර්ගය වසා දැමීමට තීරණය කෙරුණා.\nඉන් අනතුරුව අද උදෑසන අවට ප්‍රදේශය නිරීක්ෂණය කළ මාර්ග සංවර්ධන අධිකාරියේ ඉංජිනේරුවන් ජාතික ගොඩනැගිලි පර්යේෂණ සංවිධානය සහ භූ විද්‍යා සමීක්ෂණ නිලධාරීන් තීරණය කළේ පවතින කාලගුණික තත්වය නිරීක්ෂණය කර හෙට (12) පෙරවරුවේ විවෘත කිරීම පිළිබඳ අවසන් තීරණයක් ගැනීමටයි.\nකෙසේවෙතත් කාලගුණය දිගින් දිගටම අයහපත් වීම සහ භූමියේ ස්ථායීතාව සම්බන්ධයෙන් ගැටලු මතුවීම හේතුවෙන් ඒ පිළිබඳ ගැඹුරින් නිරීක්ෂණය කිරීමටයි මාර්ග සංවර්ධන අධිකාරියේ ඉංජිනේරුවන් තීරණය කළේ.\nමේ අනුව කොළඹ සිට මහනුවර දක්වා ගමන් ගන්නා රථ වාහන විකල්ප මාර්ග ඔස්සේ ගමන් කළ යුතු බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව පවසනවා.\nඒ අනුව අඹේපුස්ස මංසන්ධියෙන් හැරී කුරුණෑගල හරහා මහනුවරට ළගාවීමේ මාර්ගයත් ඊට අමතරව මාවනැල්ල හෙම්මාතගම හරහා ගම්පොල මහනුවර මාර්ගය ද විකල්ප මාර්ගයක් ලෙසට භාවිත කළ හැකි බවයි පොලිස් මාධ්‍ය ප්‍රකාශකවරයා පවසන්නේ.",
       "URL": "https://www.hirunews.lk/287725/කොළඹ-නුවර-පාරේ-කඩුගන්නාව-කොටස-යළි-දැනුම්දෙන-තුරු-වැසේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1567"
}