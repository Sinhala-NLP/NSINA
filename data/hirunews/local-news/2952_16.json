{
       "Source": "hirunews",
       "Timestamp": "Wednesday, 15 January 2020 - 13:24",
       "Headline": "රත්ගම - පන්විල කසල ප්‍රතිචක්‍රීකරණ මධ්‍යස්ථානයට කසල භාර ගැනීම තහනම් කරමින් ආඥාවක්",
       "News Content": "රත්ගම - පන්විල - මොන්රෝවියා වත්තේ කසල ප්‍රතිචක්‍රීකරණ මධ්‍යස්ථානයට කසල ප්‍රවාහනය කිරීම සහ භාර ගැනීම තහනම් කරමින් ගාල්ල ප්‍රධාන මහේස්ත්‍රාත් හර්ෂණ කැකුණවෙල නියෝගයක් නිකුත් කර තිබෙනවා.\nදකුණු පළාත් පාලන කොමසාරිස්වරයාට සහ කසල ප්‍රතිචක්‍රීකරණ මධ්‍යස්ථානයේ භාරකරුටයි මෙලෙස කොන්දේසි සහිත ආඥාවක් නිකුත් කර ඇත්තේ.\nගාල්ල දිස්ත්‍රික්කයේ පළාත් පාලන ආයතන 7 ක කසල මෙම ස්ථානයට බැහැර කරන අතර, ඒ හේතුවෙන් අවට පදිංචිකරුවන්ට දෛනික කටයුතු කරගෙන යාමට නොහැකිව දැඩි දුර්ගන්ධයක් පැතිර යන බවත්, ළිං ජලයට අපද්‍රව්‍ය මුසුවී ඇති බවත් රත්ගම පොලීසිය ඊයේ අධිකරණයට කරුණු දක්වමින් කියා සිටියා.\nඑමෙන්ම, කුඹුරු අස්වැද්දවීමට නොහැකිවීම හරහා ජනතාවට අපහසුතාවට පත්ව ඇති බව පෙන්වා දුන් පොලීසිය ඉල්ලා සිටියේ අපරාධ නඩු විධිවිධාන සංග්‍රහයේ 98 / 01 වගන්තිය යටතේ කොන්දේසි සහිත ආඥාවක් නිකුත් කරන ලෙසයි.\nකරුණු සලකා බැලූ මහේස්ත්‍රාත්වරයා එම මධ්‍යස්ථානයට කසල රැගෙන ඒම මේ මස 21 වනදා දක්වා බලපැවැත්වෙන පරිදි කොන්දේසි සහිත ආඥාවක් නිකුත් කළා.",
       "URL": "https://www.hirunews.lk/232324/රත්ගම-පන්විල-කසල-ප්‍රතිචක්‍රීකරණ-මධ්‍යස්ථානයට-කසල-භාර-ගැනීම-තහනම්-කරමින්-ආඥාවක්",
       "Category": "Local News",
       "Parent URL": "https://www.hirunews.lk/local-news.php?pageID=2952"
}