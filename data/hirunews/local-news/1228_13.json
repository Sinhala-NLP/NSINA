{
       "Source": "hirunews",
       "Timestamp": "Saturday, 16 April 2022 - 7:41",
       "Headline": "ඉන්ධන ප්‍රමාණවත් - බවුසර් රැගෙන එන්නැ යි සංස්ථාව ඉල්ලයි",
       "News Content": "ප්‍රමාණවත් තරම් ඉන්ධන තොග පවතින බැවින් බෙදාහැරීමේ ක්‍රියාවලිය විධිමත් කිරීම සඳහා හැකි ඉක්මනින් තම බවුසර් අදාළ පර්යන්ත සහ ඩිපෝ වෙත යොමු කරන ලෙස ඛනිජ තෙල් නීතිගත සංස්ථාවේ සභාපති සුමිත් විජේසිංහ සියලු ටැංකි රථ හිමිකරුවන්ගෙන් ඉල්ලීමක් කර තිබුණා.\nසංස්ථා සේවකයන් සහ ඉන්ධන ටැංකි රථ රියදුරන් අලුත් අවුරුදු නිවාඩු ලබා ගැනීම හේතුවෙන් ඉන්ධන බෙදා හැරීමේ ප්‍රමාදයක් පවතින බවයි ලංකා ඛණිජ තෙල් සංස්ථාව සඳහන් කළේ.\nලංකා ඛනිජ තෙල් පෞද්ගලික ටැංකි රථ හිමියන්ගේ සංගමයේ සභාපති ඒ.එම්.එච් අධිකාරි, ලංකා ඛනිජ තෙල් නීතිගත සංස්ථාවේ එම ඉල්ලීමට ප්‍රතිචාර දක්වමින් කියා සිටියේ ඉන්ධන ප්‍රවාහන කටයුතු ඉදිරි දින දෙක තුළ යළි සාමාන්‍ය තත්වයට පත්වනු ඇති බවයි.\nඑමෙන්ම ඊයේ පස්වරුවේ සිට ක්‍රියාත්මක වන පරිදි සති දෙකක කාලයක් සඳහා ලංකා ඛනිජ තෙල් සංස්ථාව මගින් පැනවූ ඉන්ධන නිකුත් කිරීමේ සීමා මේ වන විට ක්‍රියාත්මකයි.\nඒ අනුව යතුරුපැදිවලට රුපියල් දහසකට සීමාවූ ඉන්ධන නිකුත් කරන අතර, ත්‍රිරෝද රථ සඳහා වරකට නිකුත් කරනු ලබන්නේ රුපියල් 1500ක ඉන්ධන ප්‍රමාණයක් පමණයි.\nමෝටර් රථ, වෑන් රථ සහ ජීප් රථ සඳහා පෙට්‍රල් සහ ඩීසල් යන ඉන්ධන නිකුත් කෙරෙන්නේ රුපියල් පන්දහසක සීමාවකට යටත්වයි.\nකෙසේ නමුත් බස් හා ලොරි රථ සහ වානිජ කටයුතු සඳහා යොදාගැනෙන ට්‍රැක්ටර් ඇතුලු වාහන සඳහා එම සීමාවන් බල නොපවත්වන බව ඛනිජ තෙල් සංස්ථාව නිවේදනය කළා\nපසුගිය දින 2 තුළ මෙරටට පැමිණි නෞකා වලින් රැගෙන ආ ඩීසල් මෙටි්‍රක් ටොන් 41,000 සහ පෙට්‍රල් මෙටි්‍රක් ටොන් 37,500 ගොඩබෑමේ කටයුතු සහ බෙදාහැරීමේ කටයුතු අඛණ්ඩව සිදු කෙරෙන බවයි ලංකා ඛණිජ තෙල් සංස්ථාව පැවසුවේ.\nකෙසේ වෙතත් ඊයේ රාත්‍රියේදීත් දිවයින පුරා ඉන්ධන හල් රැසක් වසා තිබුණු අතර විවෘතව පැවති සීමිත ඉන්ධන හල් කිහිපයක් තුළ පැවතියේ දිගු පෝලිම්.",
       "URL": "https://www.hirunews.lk/302043/ඉන්ධන-ප්‍රමාණවත්-බවුසර්-රැගෙන-එන්නැ-යි-සංස්ථාව-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=1228"
}