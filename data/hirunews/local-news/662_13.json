{
       "Source": "hirunews",
       "Timestamp": "Friday, 16 December 2022 - 20:27",
       "Headline": "මහජන ආරක්ෂක ඇමතිගෙන් පොලිස් ලොක්කන්ට දැඩි උපදෙසක්",
       "News Content": "සංවිධානාත්මක අපරාධ කල්ලි මගින් සිදුකෙරෙන මිනීමැරුම්වලට සම්බන්ධ පුද්ගලයින්ගේ තරාතිරම නොබලා එවැනි අපරාධ සමාජයෙන් තුරන් කිරීමට කටයුතු කරන්නැයි මහජන ආරක්ෂක අමාත්‍ය ටිරාන් අලස් ජ්‍යෙෂ්ඨ පොලිස් නිලධාරීන්ට උපදෙස් ලබා දී තිබෙනවා.\nඒ ජනශක්ති සමූහ ව්‍යාපාරයේ සභාපති දිනේෂ් ෂාෆ්ටර්ගේ ඝාතනය සම්බන්ධයෙන් කෙරෙන විමර්ශනවල ප්‍රගතිය විමසා බැලීම සඳහා එම නිලධාරීන් අමාත්‍යාංශය වෙත අද (16) කැඳ වූ අවස්ථාවේ දී යි.\nමිනී මැරුම් හා මත්ද්‍රව්‍ය මැඩලීම් සඳහා උපරිම ක්‍රියාමාර්ග ගන්නැයි මහජන ආරක්ෂක අමාත්‍යවරයා පොලිස්පතිවරයා ඇතුළු පොලිස් දෙපාර්තමේන්තුවේ ජ්‍යෙෂ්ඨ නිලධාරීන් කැඳවා උපදෙස් ලබා දී තිබෙනවා.\nජනශක්ති සමූහ ව්‍යාපාරයේ සභාපති දිනේෂ් ෂාෆ්ටර්ගේ ඝාතනය සම්බන්ධයෙන් සිදුකෙරෙන විමර්ශන මෙන්ම මත්ද්‍රව්‍ය මැඩලීම සම්බන්ධව කෙරෙන පොලිස් විමර්ශනවල ප්‍රගතිය විමසා බැලීම සදහා අමාත්‍යවරයා විසින් එම නිලධාරීන් මහජන ආරක්ෂක අමාත්‍යාංශය වෙත කැඳවනු ලැබුවේ අද (16) පෙරවරුවේයි.\nසංවිධානාත්මක අපරාධ කල්ලි මගින් සිදුකෙරෙන මිනීමැරුම් හා මත්ද්‍රව්‍ය ජාවාරම් සමස්ත සමාජයටම බරක් වී ඇති බැවින් මෙම ව්‍යසනකාරී තත්ත්වය මර්දනය කිරීම සඳහා ඊට අදාළ පුද්ගලයින්ගේ තරාතිරම නොබලා කටයතු කරන ලෙසයි අමාත්‍යවරයා උපදෙස් ලබා දී ඇත්තේ.\nඑවැනි අපරාධ සමාජයෙන් තුරන් කිරීමට කටයුතු කරන්නැයි අමාත්‍යවරයා ජ්‍යෙෂ්ඨ පොලිස් නිලධාරීන්ට උපදෙස් ලබාදුන් බව අමාත්‍යාංශය නිකුත් කළ නිවේදනයේ දැක්වෙනවා.\nපොලිස්පති සී.ඩී. වික්‍රමරත්න, බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන්, පොලිස් විශේෂ කාර්ය බලකායේ අණ දෙන නිලධාරී නියෝජ්‍ය පොලිස්පති වරුණ ජයසුන්දර ඇතුළු ශ්‍රී ලංකා පොලිසියේ නිලධාරීන් මෙම රැස්වීමට සහභාගී වුණා.",
       "URL": "https://www.hirunews.lk/322842/මහජන-ආරක්ෂක-ඇමතිගෙන්-පොලිස්-ලොක්කන්ට-දැඩි-උපදෙසක්",
       "Category": "Local News",
       "Parent URL": "https://www.hirunews.lk/local-news.php?pageID=662"
}