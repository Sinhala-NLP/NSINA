{
       "Source": "hirunews",
       "Timestamp": "Monday, 24 July 2017 - 7:48",
       "Headline": "උතුරේ නීතීඥවරු අද වැඩ වරයි - බස් රථත් ධාවනයෙන් ඉවත්වෙයි",
       "News Content": "යාපනය මහාධිකරණ විනිසුරු එම්. ඉලංචේලියන් මෝටර් රථයකින් ගමන් කරමින් සිටියදී එල්ලවූ වෙඩි ප්‍රහාරයට විරෝධය පළ කරමින් උතුර පළාතේ සියලූම නීතීඥවරුන් අද (24) සිය සේවා කටයුතුවලින් ඉවත්වීමට තීරණය කර තිබෙනවා.\nශ්‍රී ලංකා නීතීඥ සංගමයේ උතුර පළාත් ශාඛාවේ උප සභාපතිනි නීතිඥ ශාන්තා අභිමන්‍යසිංහම් හිරු ප්‍රවෘත්ති අංශයට සඳහන් කළේ වෙඩි තැබීමේ සිද්ධියට සම්බන්ධ සැකකරුවන් වහා අත්අඩංගුවට ගත යුතු බවයි.\nමේ අතර, මෙම වෙඩි තැබීමට විරෝධය පා අද දින උතුර පළාතේ සියලූම පෞද්ගලික බස් රථද ධාවනයෙන් ඉවත්වීමට තීරණය කර තිබෙනවා.\nවිද්‍යා ඝාතන නඩුවේ විනිසුරුවරයෙකු වූ එම්.ඉලංචේලියන් ගමන් කළ රථයට ආරක්ෂාව සපයමින් පිටුපසින් ගමන් කළ යතුරුපැදියට වෙඩි ප්‍රහාරයක් එල්ල වී තිබුණේ පෙරේදා පස්වරුවේයි.\nඑහිදී එම යතුරුපැදියේ ගමන් කළ පොලිස් සැරයන් සරත් ප්‍රේමචන්ද්‍ර තුවාල ලබා රෝහල් ගත කෙරුණු අතර, ඔහු ඊයේ අලුයම මියගියා.\nපොලිස් සැරයන්වරයාගේ පශ්චාත් මරණ පරීක්ෂණ කටයුතු යාපනය ශික්ෂණ රෝහලේදී ඊයේ දහවල් සිදුකෙරුණු අතර, එහිදී අනාවරණ වූයේ උදරය ප්‍රදේශයට වෙඩි ප්‍රහාරයක් එල්ල වීමෙන් අභ්‍යන්තර රුධිර වහනයක් සිදුවී මෙම මරණය සිදුව ඇති බවටයි.\nපශ්චාත් මරණ පරීක්ෂණය සිදුකරන ස්ථානයට යාපනය මහාධිකරණ විනිසුරුවරයා ද පැමිණ තිබූ අතර, එහිදී ඔහු මියගිය පොලිස් නිලධාරියාගේ බිරිදට ආචාර කර හඩමින් සිය ශෝකය පළ කර තිබුණා.\nමේ අතර, යාපනය මහාධිකරණ විනිසුරුවරයා මෝටර් රථයකින් ගමන් කරමින් සිටියදී එල්ල වූ වෙඩි ප්‍රහාරයත් සමග විනිසුරුවරුන්ගේ ආරක්ෂාව වෙනුවෙන් විශේෂ වැඩපිළිවෙලක් ක්‍රියාවට නංවන ලෙස ජනාධිපතිවරයා පොලිස්පතිවරයාට උපදෙස් දී තිබුණා.\nඑමෙන්ම, විශේෂ පොලිස් කණ්ඩායම් යොදවා මෙම සිදුවීම පිළිබද පුළුල් පරීක්ෂණයක් වහාම සිදුකරන ලෙසට ද ජනාධිපතිවරයා දැනුම් දුන්නා.\nමෙම වෙඩි තැබීමේ සිද්ධියේදී තවත් පොලිස් නිලධාරියෙකු තුවාල ලැබූ අතර ඔහු මේ වනවිට යාපනය ශික්ෂණ රෝහලේ ප්‍රතිකාර ලබනවා.\nඑමෙන්ම, සිද්ධිය සම්බන්ධයෙන් මේ වනවිට පුද්ගලයින් දෙදෙනෙකු අත්අඩංගුවට ගෙන ඇති අතර, ඉන් එක් අයෙකු මෙහි ප්‍රධාන සැකකරුගේ වැඩිමහල් සොහොයුරා වනවා.\nවෙඩි තැබීම සදහා භාවිත කළ පිස්තෝලය සිද්ධිය වූ ස්ථානයේ තිබී සොයා ගත් අතර, සැකකරුවන් පැමිණි බවට සැක කෙරෙන යතුරුපැදියක් ද  එම ස්ථානයේ තිබී හමුවුණා.",
       "URL": "https://www.hirunews.lk/166607/උතුරේ-නීතීඥවරු-අද-වැඩ-වරයි-බස්-රථත්-ධාවනයෙන්-ඉවත්වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4406"
}