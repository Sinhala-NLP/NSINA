{
       "Source": "hirunews",
       "Timestamp": "Monday, 27 November 2017 - 7:24",
       "Headline": "පුංචි ඡන්දයේ ආයතන 93 කට ඇප මුදල් තැන්පත් කිරීම අද සිට",
       "News Content": "පළාත්පාලන ආයතන 93 ක් සඳහා ඇප මුදල් තැන්පත් කිරීම අද සිට ලබන මස 13 වනදා මධ්‍යහ්න 12 දක්වා සිදුකරන බව අතිරේක මැතිවරණ කොමසාරිස් එම්.එම්. මොහොමඩ් ප්‍රකාශ කළා.\nමීට අමතරව එම ආයතන 93 සඳහා නාමයෝජනා භාරගැනීම දෙසැම්බර් මස 11 වනදා සිට 14 වනදා දහවල් 12 දක්වා සිදු කෙරෙන බවයි ඔහු කියා සිටියේ.\nනාමයෝජනා කැඳවීමේ නිවේදනය දිස්ත්‍රික් තේරීම් භාර නිලධාරීන් විසින් අද නිකුත් කිරීමට නියමිතයි.\nපළාත්පාලන ඡන්ද විමසීම පැවැත්වීමට අභියාචනාධිකරණය විසින් අතුරු තහනම් නියෝගයක් නිකුත් කර තිබෙන අතර, එම නියෝගය ආයතන 203 කට බලපාන බවයි මැතිවරණ කොමිසම පසුගියදා නිවේදනය කළේ.\nඑහෙත් ආයතන 133 ක් සඳහා අදාළ තහනම් නියෝගය බල නොපැවැත්වෙන හෙයින් මැතිවරණය පැවැත්වීමට හැකියාව තිබුණද එමම ආයතන 133 න් 40 ක සුළු සුළු ගැටළු තිබෙන බවද කොමිසම කියා සිටියා.\nමේ නිසා කිසිදු ගැටළුවක් නොමැති ආයතන 93 ක මැතිවරණය පැවැත්වීමට නියෝග කර තිබෙන බවද එම කොමිසම පසුගියදා ප්‍රකාශ කළා.\nඑමෙන්ම සුළු සුළු ගැටළු පවතින පළාත්පාලන ආයතන 40 ක එම දෝෂ නිවැරදි කොට අදාළ ගැසට් නිවේදනය අද හෝ හෙට නිකුත් කිරීමට හැකිවනු ඇති බවයි පළාත්පාලන සහ පළාත්සභා අමාත්‍යාංශය සඳහන් කළේ.\nඑසේ වුවහොත් මෙම ආයතන 40 මැතිවරණය ප්‍රකාශයට පත් කිරීම 29 වනදා සිදුකිරිමට සැළසුම් කර තිබෙනවා.",
       "URL": "https://www.hirunews.lk/176997/පුංචි-ඡන්දයේ-ආයතන-93-කට-ඇප-මුදල්-තැන්පත්-කිරීම-අද-සිට",
       "Category": "Local News",
       "Parent URL": "https://www.hirunews.lk/local-news.php?pageID=4199"
}