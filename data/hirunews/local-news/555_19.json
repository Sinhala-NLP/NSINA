{
       "Source": "hirunews",
       "Timestamp": "Sunday, 05 February 2023 - 19:28",
       "Headline": "ලාෆ් තීරණය හෙට - ආපනශාලාවලිනුත් රතු එළි (වීඩියෝ)",
       "News Content": "ලිට්රෝ ගෑස් මිල ඉහළ දැමීමට සාපේක්ෂව ලාෆ් ගෑස් සමාගමද මිල සංශෝධනය කරන ආකාරය සම්බන්ධයෙන් හෙට ප්‍රකාශයට පත්කිරීමට නියමිතයි.\nලිට්රෝ ගෑස් සමාගම අද මධ්‍යම රාත්‍රියේ සිට ක්‍රියාත්මක වන පරිදි, කිලෝග්‍රෑම් 12.5 ගෘහස්ථ ගෑස් සිලින්ඩරයක මිල රුපියල් 334 කින් ඉහළ දැමීමට තීරණය කළා.\nඒ අනුව එහි නව මිල වන්නේ 4,743 ක්.\nඑමෙන්ම කිලෝග්‍රෑම් පහ ගෑස් සිලින්ඩරයක් රුපියල් 134 කින් ඉහළ දමා ඇති අතර, එහි නව මිල රුපියල් 1,904 ක් වනවා.\nකිලෝග්‍රෑම් 2.3 ලිට්රෝ ගෑස් සිලින්ඩරයක් රුපියල් 61 කින් ඉහළ දැමෙන අතර, එහි නව මිල රුපියල් 883 ක් බවයි ලිට්රෝ සමාගමේ සභාපති මුදිත පීරිස් කියා සිටියේ.\nමේ වන විට වෙළඳපලේ ගෘහස්ථ ලාෆ් ගෑස් සිලින්ඩරයක් අලෙවිවන්නේ රුපියල් 5080 ටයි.\nකෙසේ වෙතත් පාරිභෝගික ජනතාව චෝදනා කළේ, යලිත් වරක් ගෑස් මිල ඉහළ දැමීම තමන්ට දරාගත නොහැකි බවයි.\nමේ අතර ගෑස් මිල වැඩි කිරීම හේතුවෙන් සිය නිෂ්පාදනවල මිල ගණන් සංශෝධනය කිරීම පිළිබඳ අවසන් තීරණය හෙට ප්‍රකාශයට පත්කරන බව සමස්ත ලංකා ආපනශාලාහිමියන්ගේ සංගමය පවසනවා.\nගෑස් මිල ඉහළ යාමත් සමඟ සිය නිෂ්පාදන හා සේවාවල මිල ඉහළ දැමීමට සිදුවනු ඇති බවයි එම සංගමයේ සභාපති අසේල සම්පත් ප්‍රකාශ කළේ.",
       "URL": "https://www.hirunews.lk/326744/ලාෆ්-තීරණය-හෙට-ආපනශාලාවලිනුත්-රතු-එළි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=555"
}