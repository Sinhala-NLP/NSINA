{
       "Source": "hirunews",
       "Timestamp": "Monday, 26 December 2016 - 19:41",
       "Headline": "සුනාමි ව්‍යසනට වසර 12යි",
       "News Content": "සුනාමි ව්‍යසනය සිදුවී වසර 12ක් සපිරීම නිමිත්තෙන් අද දිවයින පුරා සුනාමි සැමරුම් උත්සව සංවිධානය කර තිබුණා.\nඅද පෙරවරු 9.25 සිට 9.27 දක්වා දිවයින පුරා විනාඩි දෙකක නිහඬතාවයක්ද පැවැත්වුණේ සුනාමියෙන් මිය ගිය ජනතාව සිහි කර ඔවුන්ට ගෞරව දැක්වීම සඳහායි.\nතෙල්වත්ත - පැරෑලිය ප්‍රදේශයේදී දුම්රිය,  සුනාමි රළට හසුවීමෙන් එහි ගමන් ගත් මගීන් 1300 කට ආසන්න පිරිසක් ජීවිතක්ෂයට පත්වූ අතර ඔවුන් සිහි කරමින්, සුනාමියට ගොදුරු වූ දුම්රියේ එන්ජිම සහිත දුම්රියක් අද උදෑසන මාතර බලා ධාවනය කෙරුණා.\nඅනතුරින් මිය ගිය පිරිසගේ ඥාතින් ද දුම්රියේ ගමන් ගත් අතර, පැරෑලිය සුනාමිය ස්මාරකය අසලදී මිය ගිය පුද්ගලයින් සිහි කර ආගමික වතාවත් සිදු කෙරුණා.\nඑමෙන්ම  ගාල්ල ප්‍රදේශයේදී ජිවිතක්ෂයට පත් වූ දහසකට ආසන්න පිරිසක් සමූහ ලෙස භූමි දානය කර ඇති අක්මීමන කුරුඳුවත්ත ප්‍රදේශයේදී සුනාමි සැමරුමක් සිදුකෙරුණා.\nහම්බන්තොට නගරයේ දී විනාඩි දෙකක නිහඬතාවක් පැවැත්වීමෙන් පසු ස්වභාවික ආපදාවන්  පිළිබඳ දැනුවත් කිරීමේ අත්පත්‍රිකා බෙදා හැරීමේ වැඩසටහනක් ද පැවැත්වුණා.\nමේ අතර, අද පෙරවරුවේ පැවැති බදුල්ල දිස්ත්‍රික් සම්බන්ධීකරණ කමිටු රැස්වීම රැස් වූ අවස්ථාවේදී විනාඩි 3ක නිශ්ෂබ්දතාවයක් පැවැත්වුණේ සුනාමියෙන් මිය ගිය පුද්ගලයින් සිහිකරලීම සඳහායි.\nඑහිදී බදුල්ල දිස්ත්‍රික් ලේකම් නිමල් අබේසිරි ඉකි ගසමින් හඬා වැටුණු අතර, ඔහු කියා සිටියේ සුනාමි ව්‍යවසනයෙන් තම පියා ඇතුළු පවුලේ ඥාතීන් 147 දෙනෙකු මිය ගිය බවයි.\nමේ අතර, පැරෑලිය සුනාමි ස්මාරකය අසල ඉදිකර ඇති දෙමහල් ගොඩනැගිල්ල මෙතෙක් විවෘත කර නොමැති බවට ප්‍රදේශවාසීන් චෝදනා කරනවා.\nදුම්රිය අනතුරෙන් පසු මෙම ස්ථානයේ සුනාමි කෞතුකාගාරයක් ඉදිකරන බව පවසමින් බලධාරීන්, 2011 වසරේදී මෙම ගොඩනැගිල්ලේ ඉදිකිරිම් කටයුතු ආරම්භ කළ බවයි ප්‍රදේශවාසීන් සඳහන් කළේ.",
       "URL": "https://www.hirunews.lk/150627/සුනාමි-ව්‍යසනට-වසර-12යි",
       "Category": "Local News",
       "Parent URL": "https://www.hirunews.lk/local-news.php?pageID=4736"
}