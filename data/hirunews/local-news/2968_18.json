{
       "Source": "hirunews",
       "Timestamp": "Sunday, 05 January 2020 - 12:27",
       "Headline": "කෝප් ඇතුලු අහෝසි වූ කාරක සභා පත් කිරීම කල් යන ලකුණු",
       "News Content": "කෝප් හෙවත් පොදු ව්‍යාපාර පිළිබඳ කාරක සභාව ඇතුලු අහෝසි වූ පාර්ලිමේන්තුවේ සෙසු කාරක සභා පත් කිරීම මේ මස අග දක්වා කල්යා හැකි බව පාර්ලිමේන්තු ආරංචි මාර්ග පවසනවා.\nපක්ෂ නායකයන් රැස්වී අදාළ කාරක සභා පත්කළ යුතු ආකාරය පිළිබඳව තවදුරටත් අවසන් තීරණයකට එළඹ නොතිබීම ඊට හේතුවයි.\nනව රජය පත්වීමෙන් පසු පසුගිය දෙසැම්බර් 2 වනදා වත්මන් පාර්ලිමේන්තුවේ තුන්වන සැසිවාරය අවසන් කෙරුණා.\nව්‍යවස්ථාවට අනුව මෙලෙස පාර්ලිමේන්තු සැසිවාරය අවසන් කිරීමේදී සමස්ත කාරක සභා 80 ක පමණ සංඛ්‍යාවෙන් කාරක සභා වර්ග කිහිපයක් අහෝසි වනවා.\nකෝප් හෙවත් පොදු ව්‍යාපාර පිළිබඳ කාරක සභාව, රාජ්‍ය ගිණුම් කාරක සභාව, පාර්ලිමේන්තු ස්ථාවර නියෝග පිළිබඳ කාරක සභාව, මහජන පෙත්සම් කාරක සභාව, පාර්ලිමේන්තු වරප්‍රසාද කාරක සභාව සහ ඒ ඒ අමාත්‍යාංශවල උපදේශන කාරක සභා ඊට අයත්.\nකෙසේ වෙතත් ආංශික අධීක්ෂණ කාරක සභා, යම් විශේෂ කාරණයක් සඳහා පත් කළ කාරක සභා සහ උසස් නිලතල පිළිබඳ කාරක සභා එලෙස අහෝසි වන්නේ නැහැ.\nජනාධිපතිවරයා විසින් පසුගිය සිකුරාදා වත්මන් පාර්ලිමේන්තුවේ සිව්වන සැසිවාරය යළි ආරම්භ කරනු ලැබුවා.\nඒ සමඟ පාර්ලිමේන්තු කටයුතු පවත්වාගෙන යාම සඳහා සැසිවාරය අවසන් කිරිමත් සමඟ අහෝසි වූ කාරක සභා යළි පත් කරගත යුතුයි.\nඒ සඳහා පළමුවෙන්ම පක්ෂ නායක රැස්වීමක් පවත්වා පාර්ලිමේන්තුවේ තේරීම් කටයුතු සිදුකරන කාරක සභාව පත් කිරීම සම්ප්‍රදායයි.\nඑම කාරක සභාව සඳහා පාර්ලිමේන්තුවේ පක්ෂවල සංයුතිය අනුව සාමාජිකයන් පත් කළ යුතු අතර, කථානායකවරයා අවසන් අනුමැතිය ලබාදිය යුතුවනවා.\nඑම කාරක සභාව පත් කිරීමෙන් පසුවයි සෙසු කාරක සභා සඳහා ඒ ඒ දේශපාලන පක්ෂවලින් යෝජනා ලබාගන්නේ.\nඉන් පසුව එම යෝජනා පාර්ලිමේන්තු තේරීම් කටයුතු පිළිබඳ කාරක සභාව විසින් සැළකිල්ලට ගෙන අවසන් අනුමැතිය ලබාදීම සිදුවනවා.\nමෙම ක්‍රියාවලිය සිදුකිරීම සඳහා තවත් සති දෙකකට වැඩි කාලයක් ගතවනු ඇති බවයි පාර්ලිමේන්තුවේ උසස් පරිපාලන නිලධාරියෙකු හිරු ප්‍රවෘත්ති අංශය කළ විමසීමකදී සඳහන් කළේ.",
       "URL": "https://www.hirunews.lk/231616/කෝප්-ඇතුලු-අහෝසි-වූ-කාරක-සභා-පත්-කිරීම-කල්-යන-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=2968"
}