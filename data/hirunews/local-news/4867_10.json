{
       "Source": "hirunews",
       "Timestamp": "Friday, 23 September 2016 - 6:39",
       "Headline": "Update : පහරකෑමට ලක්වූ යාපනයේ දැරිය ගැන වෛද්‍ය වාර්තාවක් ඉල්ලයි",
       "News Content": "යාපනය - කෝපායි ප්‍රදේශයේදී සිය කුඩම්මාගේ පහර කෑමට ලක්වූ දැරිය පිළිබඳ වෛද්‍ය වාර්තාවක් ලබා ගන්නැයි අධිකරණය අද නියෝග කළා.\nමෙම සිද්ධියට අදාළ වීඩියෝපටය සමාජ ජාල වෙබ් අඩවි හරහා ප්‍රචාරය වූ අතර අනතුරුව පහරදීම සිදුකළ කාන්තාව සහ දැරියගේ පියා පොලීසිය අත්අඩංගුවට ගත්තා.\nඔවුන් අද අධිකරණයට ඉදිරිපත් කළ අතර, එහිදී යාපනය වැඩ බලන මහේස්ත්‍රාත් කේ. අරියනායගම් නියෝග කර ඇත්තේ තීන්දුවක් ලබාදීමට පෙර දැරිය සම්බන්ධයෙන් වෛද්‍ය වාර්තාවක් අවශ්‍ය බවයි.\nUpdate : Friday, September 23, 2016\n----------------------------------------------\nදරුවෙකගේ ආරක්ෂාව ආදරය යන සියලු දේ නිර්මාණය වෙලා තියෙන්නේ අම්ම කෙනෙකුගේ අසීමිත සෙනෙහසට ආවරණය වෙමින්.\nඑවන් උත්තරීතර මාතෘත්වයට නිගා දෙන වීඩියෝ දසුනක් අද සමාජජාල වෙබ් අඩවි කැළඹවුවා.\nමේ පුවත වාර්තාවුනේ යාපනය කෝපායි ප්‍රදේශයෙන්.\nමේ කාන්තාව කෝපයෙන් තම දියණිය සිටින ස්ථානයට පැමිණෙන්නේ දරුවා ස්නානය කිරීමට අකමැත්ත ප්‍රකාශ කිරීම හේතුවෙන්.\nඑහිදී මව දරුවාට ක්‍රෑර අන්දමින් පහර දෙන අතර මෙම සිදුවීම කිසියම් පුද්ගලයෙකු විසින් රහසිගතව පටිගත කර ෆේස්බුක්  සමාජ ජාල වෙබ් අඩවියට මුදා හැර තිබුණා.\nකෝපායි පොලිසිය පැවසුවේ සිද්ධිය සම්බන්ධයෙන් දරුවාගේ මව අත්අඩංගුවට ගත් බවයි.\nඇය සමග ඇගේ දරුවන්ද මේ වන විට කෝපායි පොලිසියේ රැදී සිටින අතර සිද්ධිය සම්බන්ධයෙන් වැඩිදුර විමර්ශන ක්‍රියාත්මකයි.",
       "URL": "https://www.hirunews.lk/143605/update-පහරකෑමට-ලක්වූ-යාපනයේ-දැරිය-ගැන-වෛද්‍ය-වාර්තාවක්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=4867"
}