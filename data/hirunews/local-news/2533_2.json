{
       "Source": "hirunews",
       "Timestamp": "Saturday, 08 August 2020 - 9:46",
       "Headline": "කොවිඩ් 19 එන්නත් මිලියන 100 ක් නිපදවීමට ඉන්දියාව ගිවිසුම් ගත වෙයි",
       "News Content": "කොවිඞ් 19 වෛරසයට එරෙහි එන්නත් මාත්‍රා මිලියන 100 ක් නිපදවීම සඳහා ඉන්දියාවේ සේරම් ආයතනයට බිල් සහ මෙලින්ඩා ගේට්ස් පදනමෙන් ඩොලර් මිලියන 150 ක මූල්‍යාධාරයක් හිමිවනවා.\nලොව විශාලතම එන්නත් නිෂ්පාදන සමාගම වන ඉන්දියාවේ සේරම් ආයතනය දැනට පරීක්ෂණ මට්ටමේ පවතින කොවිඩ් 19 එන්නත් සංවර්ධනය කළ පසු ඇස්ට්‍රා - සෙනෙකා සහ නොවැවැක්ස් සමාගම්වලින් ලබාගනු ඇති.\nබිල් සහ මෙලින්ඩා ගේට්ස් පදනම ඊට මැදිහත් වී ඇත්තේ කොවිඩ්  19 එන්නත් ලොව පුරා ජනතාවට අඩු මිලකට ලබාදීම සඳහායි.\nඒ අනුව ඔවුන්ගේ මූල්‍යාධාරය මත පදනම්ව එම එන්නත් මාත්‍රාවක් ඇමරිකානු ඩොලර් තුනකට පමණ ලබාදීමට ඉන්දීය සේරම් ආයතනය අදහස් කරනවා.\nදුප්පත් රටවල එන්නත් වැඩසටහන් සාර්ථක කරලීම සඳහා ගේට්ස් පදනම  මූල්‍යාධාර සපයන ගැවී ආයතනයේ කොවැක්ස් හෙවත් කොවිඞ් 19 එන්නත් ව්‍යාපෘතිය මගින් ලබන වසර අවසානය වනවිට ලොව පුරා රටවල් 92 ක් සඳහා එන්නත් මාත්‍රා බිලියන 2 ක් සැපයීමට අපේක්ෂිතයි.",
       "URL": "https://www.hirunews.lk/247346/කොවිඩ්-19-එන්නත්-මිලියන-100-ක්-නිපදවීමට-ඉන්දියාව-ගිවිසුම්-ගත-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=2533"
}