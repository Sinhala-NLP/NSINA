{
       "Source": "hirunews",
       "Timestamp": "Saturday, 09 March 2019 - 7:22",
       "Headline": "විදුලිය අරපිරිමැස්සෙන් භාවිත කරන්නැයි, පාරිභෝගිකයන්ට ඉල්ලීමක්",
       "News Content": "උණුසුම් කාලගුණය හේතුවෙන් විදුලිබල පද්ධතියේ දෛනික විදුලි අවශ්‍යතාව ඉහළ ගොස් ඇති බව විදුලිබල හා බලශක්ති අමාත්‍යාංශය පවසනවා.\nපසුගිය කාලය හා සසඳන විට අද දිනය වනවිට දෛනික විදුලි ඉල්ලූම ගිගා වොට් 42 යි දශම 4 ක්.\nමෙම තත්ත්වය ඉදිරි කාලය තුලද පවතිනු ඇති බවයි විදුලිබල හා බලශක්ති අමාත්‍යාංශය සඳහන් කළේ.\nකාලගුණික තත්ත්වය හමුවේ ජන විදුලි නිෂ්පාදනය සැලකිය යුතු ලෙසින් සීමා වීම හේතුවෙන් දෛනික විදුලි අවශ්‍යතාව සම්පූර්ණ කිරීම සඳහා ජන විදුලි බලාගාරවල දායකත්වය සියයට 20 ක් දක්වා අඩු වී තිබෙනවා.\nමේ හේතුවෙන් ඉහළ යන විදුලි ඉල්ලූම අනුව, විදුලිබලය අරපිරිමැස්මෙන් පාවිච්චි කරන ලෙසට අමාත්‍යාංශය, පාරිභෝගිකයන්ගෙන් ඉල්ලීමක් කළා.\nමේ අතර, උතුර, උතුරුමැද, නැගෙනහිර සහ වයඹ පළාත්වල මෙන්ම හම්බන්තොට සහ මොනරාගල දිස්ත්‍රික්ක වල අද දිනයේදීත් වැඩි අවධානයක් යොමුකළ යුතු උණුසුම් කාලගුණයක් පවතින බව කාලගුණ විද්‍යා දෙපාර්තමේන්තුව ප්‍රකාශ කළා.\nමෙම තත්ත්වය හේතුවෙන් විජලනය සහ මස්පිඩු පෙරළීම, අධික මහන්සිය මෙන්ම ආඝාත තත්ත්වයන්ද ඇතිවිය හැකි නිසා ප්‍රමාණවත් ලෙස ජලය පානය කර, සෙවණ ඇති ස්ථානවල රැඳී සිටින ලෙසයි කාලගුණ විද්‍යා දෙපාර්තමේන්තුව ජනතාවට දැනුම් දෙන්නේ.\nඑමෙන්ම එළිමහනේ අධික වෙහෙසකාරී කටයුතුවල නිරතවීමෙන් වළකින ලෙසද ඔවුන් ජනතාවගෙන් ඉල්ලීමක් කරනවා.",
       "URL": "https://www.hirunews.lk/212005/විදුලිය-අරපිරිමැස්සෙන්-භාවිත-කරන්නැයි-පාරිභෝගිකයන්ට-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=3464"
}