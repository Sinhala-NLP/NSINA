{
       "Source": "hirunews",
       "Timestamp": "Friday, 28 January 2022 - 14:18",
       "Headline": "ගැබිනි මව්වරුන්ට තර්ජනයක් වූ කොවිඩ් (වීඩියෝ)",
       "News Content": "මෙරටින් වාර්තා වන කොවිඩ් ආසාදිත ගර්භනී මව්වරුන්ගේ සංඛ්‍යාවේ ක්‍රමික ඉහළ යාමක් දක්නට ලැබෙන බව සෞඛ්‍ය අංශ පවසනවා.\nමේ අතර අඛණ්ඩව මාස කිහිපයකට පසු දෙවන දිනටත් දෛනික ආසාදිතයන් 900 ඉක්මවමින් ගෙවුණු දිනයේදීත් මෙරටින් වාර්තා වුණා.\nමෙරට දෛනික ආසාදිතයන් 900 සීමාව ඉක්මවා වාර්තාවන්නේ අඛණ්ඩව දෙවන දිනටයි.\nඒ අනුව ඊයේ (27) දිනයේදී මෙරට තුළ සිදු කරන ලද කොවිඩ් පරීක්ෂණවලදී ආසාදිතයන් 942ක් හඳුනාගෙන තිබෙනවා.\nඒ සමඟම ජනවාරි පළමුවැනිදා සිට 20 වැනිදා දක්වාවන කාලය තුළදී ප්‍රමාද වී වාර්තා කරන ලද තවත් ආසාදිතයන් 1581ක් සෞඛ්‍ය අමාත්‍යාංශය ඊයේ තහවුරු\nකළා.\nඒ අනුව මෙරට සමස්ත කොවිඩ් ආසාදිතයන් සංඛ්‍යාව 607,104ක් දක්වා ඉහළ යනවා.\nමේ වන විට කොවිඩ් ආසාදිත ගර්භණී මව්වරුන් වාර්තාවීමද ක්‍රමිකව ඉහළ යමින් පවතින බවයි සෞඛ්‍ය අංශ පෙන්වා දෙන්නේ.\nකෙසේ වෙතත් සාර්ථක කොවිඩ් එන්නත්කරණ වැඩසටහන හමුවේ ගෙවුණු මාස 4 තුළ දී කොවිඩ් හේතුවෙන් කිසිදු මාතෘ මරණයක් වාර්තා වී නැහැ.\nගෙවුණු දිනයේදී බූස්ටර් එන්නත් මාත්‍රාව ලෙස ෆයිසර් එන්නත් මාත්‍රා 26,923ක් ලබා දී තිබෙනවා.\nමෙරට කොවිඩ් මර්දන එන්නත්කරණය සඳහා ඉන්දියාවෙන් ඇස්ට්‍රාසෙනෙකා කොවිෂීල්ඩ් එන්නත් මාත්‍රා තොගයක් පළමු වතාවට මෙරටට ගෙන එනු ලැබුවේ\nමීට වසරකට පෙර අද වන් දිනකදීයි.\nමේ අතර පෙරේදා දිනයට අදාළව කොවිඩ් මරණ 23ක් සෞඛ්‍ය සේවා අධ්‍යක්ෂ ජනරාල්වරයා ඊයේ (27) තහවුරු කිරීමත් සමග මෙරට මෙරට සමස්ත කොවිඩ් මරණ\nසංඛ්‍යාව 15,369ක් දක්වා ඉහළ යනවා.\nඑමෙන්ම ශ්‍රී ලංකා පොදුජන පෙරමුණේ රත්නපුර දිස්ත්‍රික් පාර්ලිමේන්තු මන්ත්‍රී අකිල සාලිය එල්ලාවලට ද කොවිඩ් ආසාදිත බවට තහවුරු වී තිබෙනවා.\nගෙවුණු දිනයේදී ගෝලීයව වාර්තා වූ කොවිඩ් ආසාදිතයන් සංඛ්‍යාව ලක්ෂ 35කට අධිකයි.\nමේ අතර ෆයිසර් සමාගම නිෂ්පාදනය කළ කොවිඩ් මර්දන ඖෂධයකට යුරෝපා ඖෂධ පාලනාධිකාරියේ අනුමැතිය හිමිව තිබෙනවා.\nඒ අනුව පෙත්තක් ලෙස නිෂ්පාදනය කර තිබෙන මෙම කොවිඩ් ප්‍රතිශක්තිකරණ ඖෂධය අසාධ්‍ය මට්ටමේ සිටින රෝගීන්ට භාවිත කිරීමටයි නියමිතව ඇත්තේ.\nමේ අතර ඉන්දීය විදේශ කටයුතු අමාත්‍ය එස්. ජයිෂංකර් මහතා ද තමන්ට කොවිඩ් ආසාදිත බව ට්විටර් පණිවුඩයක් නිකුත් කරමින් සඳහන් කළා.",
       "URL": "https://www.hirunews.lk/295456/ගැබිනි-මව්වරුන්ට-තර්ජනයක්-වූ-කොවිඩ්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1391"
}