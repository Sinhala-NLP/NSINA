{
       "Source": "hirunews",
       "Timestamp": "Thursday, 30 March 2023 - 11:24",
       "Headline": "මුදල් අමාත්‍යාංශ ලේකම්ට එරෙහි පෙත්සම් දෙකක් සලකා බැලීම කල් යයි",
       "News Content": "අධිකරණයට අපහාස කළේයැයි මුදල් අමාත්‍යාංශයේ ලේකම් මහින්ද සිරිවර්ධනට එරෙහිව ගොනුකළ පෙත්සම් දෙකක් සලකා බැලීම මැයි මස 22 වනදා දක්වා කල් තැබීමට ශ්‍රේෂ්ඨාධිකරණය අද නියෝග කළා.\nඒ එම පෙත්සම් අගවිනිසුරු ජයන්ත ජයසූරිය ප්‍රමුඛ පංච පුද්ගල විනිසුරු මඩුල්ලක් ඉදිරියේ කැඳවූ අවස්ථාවේදීයි.\nඑහිදී නීතිපතිවරයා අධිකරණය හමුවේ කරුණු දක්වමින් එම නඩුවට අදාළව ලේඛන ගොනු කිරීම සඳහා කල් ලබාදෙන ලෙස ඉල්ලීමක් කර තිබෙනවා.\nඑම ඉල්ලීමට, අවසර ලබා දුන් පංච පුද්ගල විනිසුරු මඩුල්ල පෙත්සම් සලකා බැලීම කල් දැමුවා.\nඑම පෙත්සම් ගොනුකර තිබුණේ සමගි ජනබලවේගයේ මහලේකම් පාර්ලිමේන්තු මන්ත්‍රී රංජිත් මද්දුමබණ්ඩාර සහ ජාතික ජනබලවේගයේ පාර්ලිමේන්තු මන්ත්‍රී විජිත හේරත් විසින්.\nපළාත් පාලන ඡන්ද විමසීම පැවැත්වීම සඳහා මේ වසරේ අයවැය තුලින් වෙන් කරන ලද මුදල් ප්‍රතිපාදන රඳවා ගැනීම වළක්වාලමින් ශ්‍රේෂ්ඨාධිකරණය පසුගිය 3 වනදා මුදල් අමාත්‍යාංශයේ ලේකම්වරයා වෙත අතුරු නියෝගයක් නිකුත් කර තිබුණා.\nඑම නියෝගයට අනුකූලව කටයුතු නොකිරීම තුලින් මුදල් අමාත්‍යාංශ ලේකම්වරයා අධිකරණයට අපහාසයක් සිදුකර ඇතැයි චෝදනා කරමින් පෙත්සම් ඉදිරිපත් කර තිබෙනවා.",
       "URL": "https://www.hirunews.lk/331283/මුදල්-අමාත්‍යාංශ-ලේකම්ට-එරෙහි-පෙත්සම්-දෙකක්-සලකා-බැලීම-කල්-යයි",
       "Category": "Local News",
       "Parent URL": "https://www.hirunews.lk/local-news.php?pageID=446"
}