{
       "Source": "hirunews",
       "Timestamp": "Monday, 21 September 2020 - 20:55",
       "Headline": "පාස්කු ප්‍රහාරය වළක්වා නොගැනීමේ වරදකරු නිලන්ත - හේමසිරි ප්‍රනාන්දු (වීඩියෝ)",
       "News Content": "පාස්කු ප්‍රහාරය සම්බන්ධයෙන් විමර්ශනය කෙරන ජනාධිපති කොමිසම හමුවේ සාක්ෂි ලබාදීම සදහා හිටපු ආරක්ෂක ලේකම් හේමසිරි ප්‍රනාන්දු මහතා අද කොමිසමට පැමිණියේ පස්වන දිනටයි.\nමෙහිදී හිටපු ආරක්ෂක ලේකම් හේමසිරි ප්‍රනාන්දු මහතා වෙනුවෙන් පෙනී සිටින නීතිඥ දිල්ෂාන් ජයසූරිය මහතා තම සේවාදායකයාට එරෙහිව ඊයේ හිටපු ජනාධිපති මෛත්‍රීපාල සිරිසේන මහතාගේ මාධ්‍ය අංශය නිකුත් කළ නිවේදනය කෙරෙහි කොමිසමේ අවධානය යොමු කළා.\nනීතිඥ දිල්ෂාන් ජයසූරිය - හේමසිරි ප්‍රනාන්දු වෙනුවෙන් -\n\" හිටපු ජනාධිපතිවරයාගේ පෞද්ගලික ලේකම්වරයා විසින් ඊයේ දිනයේ නිකුත්කළ ලිපිය හරහා මාගේ සේවාදායකයා මේ දිනවල කොමිසම හමුවේ ද්වේශ සහගත අසත්‍ය පවසන බවට චෝදනා කර තිබෙනවා.\nකොමිසම හමුවේ යම් පුද්ගලයෙකු සිදුකරන සාක්ෂි ලබාදීමක් තුළින් කිසියම් පාර්ශවයකට අගතියක් සිදුවන්නේ නම් නීතිඥවරයෙකු මාර්ගයෙන් පෙනී සිට හරස් ප්‍රශ්න විමසීමට අවස්ථාව ලබා දී ඇති පසුබිමක මෙවැනි නිවේදනයක් නිකුත් කිරීමෙන් කොමිසම සතු අධිකාරිමය බලයට සහ ගෞරවයට හානියක් සිදුකර තිබෙනවා.\nඑමෙන්ම කොමිසම් සභාව හමුවේ මේ වන විටත් සාක්ෂි ලබාදෙමින් සිටින සාක්ෂිකරුවෙකුට එරෙහිව සිදුකර ඇති මෙම චෝදනාව හරහා අධිකරණමය කටයුත්තක් බාහිර පාර්ශවයක් විසින් විවේචනය කර ඇති බැවින් අධිකරණයට අපහාස කිරීම යටතේ සුදුසු ක්‍රියාමාර්ග ගන්නා ලෙස ඉල්ලා සිටිනවා ස්වාමීනි. \"\nමෙහිදි ජනාධිපති කොමිසම හිටපු ජනාධිපති මෛත්‍රීපාල සිරිසේන මහතා වෙනුවෙන් පෙනී සිටි නීතිඥවරයාගෙන් විමසා සිටියේ මේ සම්බන්ධයෙන් දරන අදහස කුමක්ද යන්නයි.\nහිටපු ජනාධිපති මෛත්‍රීපාල සිරිසේන වෙනුවෙන් පෙනීසිටින නීතිඥවරයා -\n\" මෙවැනි මාධ්‍ය නිවේදනයක් පිළිබදවනම් මම දන්නේ නැහැ ස්වාමීනි. ඒ සම්බන්ධයෙන් මගේ සේවාදායකයා වන හිටපු ජනාධිපති මෛත්‍රීපාල සිරිසේන මහතා මට උපදෙස් ලබාදීමක් හෝ සිදුකර නැහැ. එමනිසා ඒ සම්බන්ධයෙන් හෙට දින කොමිසම හමුවේ කරුණු දැක්වීමට අවසර ඉල්ලා සිටිනවා. පුලුවන් නම් මට ඔය කියන නිවේදනයේ කොපියක් දෙන්න. \"\nමෙහිදී ජනාධිපති කොමිසම මෙම සිදුවීම සම්බන්ධයෙන් හෙට කොමිසම හමුවේ කරුණු දැක්වීමක් සිදුකරන ලෙස හිටපු ජනාධිපති මෛත්‍රීපාල සිරිසේන මහතා වෙනුවෙන් පෙනී සිටින නීතිඥවරයාට නියෝග කළා.\nඉන් අනතුරුව හිටපු ආරක්ෂක ලේකම් හේමසිරි ප්‍රනාන්දු මහතාගෙන් සාක්ෂි විමසීම ආරම්භ කෙරුණු අතර රජයේ අතිරේක සොලිසිටර් ජෙනරාල්වරිය ප්‍රශ්න කිරීම ආරම්භ කළා.\nරජයේ අතිරේක සොලිසිටර් ජනරාල්වරිය -\n\" සහරාන් හෂීම්, සමාජ ජාලා ඔස්සේ අන්තවාදය පතුරුවා හරිනවා යැයි රාජ්‍ය බුද්ධි සේවය ඔබට වාර්තා කර තිබුනද? \"\nහේමසිරි ප්‍රනාන්දු - හිටපු ආරක්ෂක ලේකම් -\n\"සහරාන් හෂීම් සමාජ ජාලා ඔස්සේ අන්තවාදය පතුරුවනවා යැයි රාජ්‍ය බුද්ධි සේවය විසින් තොරතුරු වාර්තා කර තිබුණත්, ඒවා විශ්ලේෂණාත්මකව සකස් කර තිබු බුද්ධි තොරතුරු නෙවෙයි.\nනිවැරදි විශ්ලේෂණාත්මකව තොරතුරු ඉදිරිපත් නොකරන අවස්ථාවල ඒ සම්බන්ධයෙන් වගකිවයුතු නිලධාරින්ට ක්‍රියාත්මක වීමට පුලුවන් කමක් නැ.\nලේකම්වරයෙකු ලෙස මම නම් වගකිම් නිසි පරිදි ඉටුකළා.\"\nරජයේ අතිරේක සොලිසිටර් ජනරාල්වරිය -\n\" එක ඔබතුමා කියන දේනේ. නමුත් පෙරහැර හොදට පේන්නේ පෙරහැරේ යන අයට නෙමේ බලාගෙන ඉන්න අයටනේ \"\nහේමසිරි ප්‍රනාන්දු - හිටපු ආරක්ෂක ලේකම් -\n\" මම මේ ප්‍රහාරයට වගකිවයුතුයි කියලා කොමිසම පුර්ව නිගමනයකට ඇවිල්ලාද මගෙන් සාක්ෂි විමසීම සිදුකරන්නේ.... මට හැගෙන්නේ එහෙමයි.\nමම අනිත් සාක්ෂි විමසීම් බලන් හිටියා. ඒවා එහෙම වුණේ නැහැ \"\nජනාධිපති කොමිසමේ සභාපති විනිසුරු -\n\" කොමිසම කිසිදු සාක්ෂිකරුවෙක් සම්බන්ධයෙන් එහෙම නිගමනයකට ඇවිල්ලා නැහැ.\nඒ නිසයි ඔබ වෙනුවෙන් නීතිඥ නියෝජනයකට සහ හරස් ප්‍රශ්න විමසීමට අවස්ථාව දිලා තියෙන්නේ.\nසියලු සාක්ෂිකරුවන්ගේ සාක්ෂි විමසීම අවසානයෙදීයී කොමිසම නිගමන වලට එළඹෙන්නේ \"\nමෙහිදි රජයේ අතිරේක සොලිසිටර් ජනරාල්වරිය විමසා සිටියේ මාවනැල්ල බුදු පිළිමවලට හානි කිරීමේ සිදුවීම සහ වනාතවිල්ලුව පුපුරණ ද්‍රව්‍ය සොයා ගැනීම වැනි සිදුවීම් කෙරෙහි අපරාධ පරීක්ෂණ දෙපාර්තමේන්තුව වැනි විමර්ශන අංශවලින් ඔබ වැඩිදුර වාර්තා කැදවීමට පියවර ගත්තේද යන්නයි.\nහේමසිරි ප්‍රනාන්දු - හිටපු ආරක්ෂක ලේකම් -\n\" ස්වාමිනි මම වාර්තා කැදවන්න ඕනේ නැහැ.\nවිමර්ශකයින් වාර්තා ඉදිරිපත් කිරීමට බැදිලා ඉන්නවා.\nවිදේශ බුද්ධි අංශයකින් ප්‍රහාරයක් පිළිබද තොරතුරු ලැබෙනකන් මෙරට ප්‍රධාන බුද්ධි තොරතුරු රැස්කිරීමේ ආයතනයවු ‍රාජ්‍ය බුද්ධි සේවය ප්‍රහාරයක් පිළිබද අනතුරු අගවා තිබුනේ නැහැ.\nඒ වගේම 04 වෙනිදා ලැබුණු විදෙස් බුද්ධි තොරතුර සම්බන්ධයෙන් නිලන්ත ජයවර්ධනත් අවිනිශ්චිතතාවයක් තියෙන්න ඇති.\nමොකද බෝම්බය පුපුරණ කල් රාජ්‍ය බුද්ධි සේවය එම විදෙස් බුද්ධි තොරතුර සනාථ කරල තිබුනේ නැහැ. \"\nජනාධිපති කොමිසමේ අභියාචනාධිකරණය විනිසුරු -\n\" රාජ්‍ය බුද්ධි සේවයේ අධ්‍යක්ෂවරයා ඔබට දිය යුත්තේ බුද්ධි තොරතුරු නොවේද ? \"\nහේමසිරි ප්‍රනාන්දු - හිටපු ආරක්ෂක ලේකම් -\n\"ඔව් ස්වාමිනි, දියයුත්තේ විශ්ලේෂණාත්මකව බුද්ධි තොරතුරු පමණයි. නමුත් මට එවපු ගොඩාක් වාර්තා තොරතුරු පමණයි. අනික ලිපි නිකන් යොමු කරලා වැඩක් නැහැ. එක තැපැල් ස්ථානාධිපතිවරයෙකුගේ කාර්යය. රාජ්‍ය බුද්ධි සේවය වුනාම බුද්ධි තොරතුරු ඉදිරිපත් කරලා එම තොරතුරු වලට අදාළව නිර්දේශ ඉදිරිපත් කරන්නත් ඕනේ.\"\nජනාධිපති කොමිසමේ අභියාචනාධිකරණය විනිසුරු -\n\"  ඔබ කියන විදියට ප්‍රහාරය වළක්වා නොගැනීමේ වරද කාගෙද ? \"\nහේමසිරි ප්‍රනාන්දු - හිටපු ආරක්ෂක ලේකම් -\n\" විධිමත්ව බුද්ධි තොරතුරු ඉදිරිපත් නොකිරීම, ඒ පිළිබද නිසිලෙස වගකිවයුතු නිලධාරින් දැනුවත් නොකිරීම නිසා ප්‍රහාරය වළක්වා නොගැනීම සම්බන්ධයෙන් රාජ්‍ය බුද්ධි සේවයේ හිටපු අධ්‍යක්ෂ නිලන්ත ජයවර්ධන වරදකරු වෙනවා ස්වාමීනි \"\nරජයේ අතිරේක සොලිසිටර් ජනරාල්වරිය -\n\" අප්‍රේල් 21 හෝ ඊට පෙර ප්‍රහාරයක් එල්ල විය හැකි යැයි අප්‍රේල් මස 20 වන දින රාජ්‍ය බුද්ධි සේවයේ අධ්‍යක්ෂවරයා ඔබ දැනුවත් කළාද ? \"\nහේමසිරි ප්‍රනාන්දු - හිටපු ආරක්ෂක ලේකම් -\n\" ඔව් මට Whatsapp පණිවුඩයක් යොමුකර තිබුණා. මගේ වයසේ හැටියට මම Whatsapp, Facebook වගේ දෙවල්වල පණිවුඩ කියවන්නේ නැහැ. ඒ තොරතුර ඔච්චර වැදගත් කරලා සැලකුවානම් නිලන්තට Whatsapp නොකර පණිවුඩකරුවෙක් මාර්ගයෙන් යොමු කරන්න තිබ්බා. මොකද නිලන්තගෙයි, මගෙයි ගෙවල් අතර තියෙන්නේ කිලෝමීටර් 02ක පමණ දුරක්.කොහොමහරි නිලන්ත මට Call කරලා කිව්වා, සර් Whatsapp පණිවුඩයක් එව්වා බලන්න කියලා. ඊට පස්සේ මම පණිවුඩය බැලුවා. පස්සේ මම නිලන්තගෙන් ඇහුවා නිලන්ත දැන් මේකට මොකද කරන්න ඕනේ කියලා. නිලන්ත මට කිව්වා, \" සර් මම පොලිස්පතිට කිව්වා. සර්ත් පොලිස්පතිට කියන්න කියලා. පස්සේ මම පොලිස්පතිවරයාට කතා කරලා ඇහුවා \" නිලන්ත පණිවුඩයක් දුන්නද \" කියලා. \" ඔව් සර් මම මේ පහළ නිලධාරින්ට කතා කරමින් ඉන්නේ. අන්තිම මොහොතේ මට කරන්න පුළුවන් මෙච්චරයි \" කියලා\nපොලිස්පති පූජිත් ජයසුන්දර මට පිළිතුරු දුන්නා. ආරක්ෂක ලේකම් ලෙස මම මගේ වැඩේ කළා. පොලිස්පතිවරයා ඔහුගේ වැඩේ කළා. මරාගෙන මැරෙන බෝම්බකරුවෙකු බෝම්බයක් බැදගත්තට පස්සේ එක පිපිරවීම නැවැත්වීම ඉතාම අසීරු කටයුත්තක්. සහරාන්ව අල්ලන්න තිබ්බේ අවුරුද්දකට කළින්. ත්‍රස්ත විමර්ශන කොට්ඨාසය සහරාන් පස්සේ යමින් හිටියේ. නමුත් ඒක නැවැත්තුවා. ඒ ගැන වැඩි විස්තර පොලිස්පතිවරයා සාක්ෂි ලබාදෙද්දි කියයි. සහරාන් ඇල්ලීම මගේ වැඩක් නෙමේ. බුද්ධි තොරතුරු සම්බන්ධයෙනුත් රාජ්‍ය බුද්ධි සේවයේ අධ්‍යක්ෂවරයාට මට උපදෙස් දෙන්න බැහැ. ඔහුට සෘජුව උපදෙස් දෙන්න පුළුවන් ජනාධිපතිවරයාට පමණයි. ඔවුන් තොරතුරු බෙදාගත්තා. හිටපු ජනාධිපති මෛත්‍රීපාල සිරිසේන මහතා සහ රාජ්‍ය බුද්ධි සේවයේ හිටපු අධ්‍යක්ෂවරයා අතර තිබුනේ පිය - පුතු සම්බන්ධතාවයකටත් එහා ගිය බැදීමක්. මට ඒ සම්බන්ධයට බලපෑම් කිරීමේ හැකියාවක් තිබුනේ නැහැ. \"",
       "URL": "https://www.hirunews.lk/250784/පාස්කු-ප්‍රහාරය-වළක්වා-නොගැනීමේ-වරදකරු-නිලන්ත-හේමසිරි-ප්‍රනාන්දු-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2439"
}