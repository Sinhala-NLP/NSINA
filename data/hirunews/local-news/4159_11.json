{
       "Source": "hirunews",
       "Timestamp": "Sunday, 24 December 2017 - 6:38",
       "Headline": "6 කට දිවි අහිමි කළ යතුරුපැදිය",
       "News Content": "ප්‍රදේශ කිහිපයක සිදුවු යතුරුපැදි අනතුරුවලින් තරුණයන් 6 දෙනෙකු ජීවිතක්ෂයට පත්වී තිබෙනවා.\nඊයේ සවස එක් අනතුරක් සිදුවී ඇත්තේ නොච්චියාගම කරඹෑව විහාරස්ථානය අසලදීයි.\nයතුරුපැදි දෙකක් මුහුණට මුහුණ ගැටී සිදුවු මෙම අනතුරින් තරුණයන් දෙදෙනෙකු ජීවිතක්ෂයට පත්වී තිබෙනවා.\nපොලිසිය සඳහන් කළේ බරපතල තුවාල ලැබු යතුරුපැදිකරුවන් දෙදෙනා නොච්චියාගම රෝහලට ඇතුලත් කිරීමෙන් අනතුරුව මියගොස් ඇති බවයි.\nමෙලෙස ජීවිතක්ෂයට පත්වුයේ හල්මිල්ලෑව ප්‍රදේශයේ පදිංචි 23 හැවිරිදි තරුණයෙක් සහ මාරගහවැව, යාය 15 ප්‍රදේශයේ පදිංචි 22 හැවිරිදි තරුණයෙක්.\nමෘත ශරීර නොච්චියාගම රෝහලේ තැන්පත් කර තිබෙනවා.\nපශ්චාත් මරණ පරීක්ෂණ අද පැවැත්වීමට නියමිත අතර නොච්චියාගම පොලිසියයි විමර්ශණ මෙහෙයවන්නේ.\nමේ අතර එරාවුර් ප්‍රදේශයේදී නවතා තිබු බස් රථයක පිටුපසින් පැමිණි යතුරුපැදියක් ගැටීමෙන් අනතුරක් සිදුව තිබෙනවා.\nඊයේ සවස සිදුවු අනතුරින් සන්දිවේල් ප්‍රදේශයේ පදිංචි 27 හැවිරිදි තරුණයෙක් මියගොස් ඇති බවයි පොලිසිය කියාසිටියේ.\nයතුරුපැදියේ පැමිණි තවත් අයෙක් තුවාල ලබා මඩකලපුව රෝහලට ඇතුලත් කර තිබෙනවා.\nමේ අතර එරාවුර් ප්‍රදේශයේදී සිදුවු තවත් යතුරුපැදි අනතුරකින් 19 හැවිරිදි තරුණයෙක් මියගොස් තිබෙනවා.\nකුඩිඉරිප්පු හංදියේදී මඩකලපුව දෙසට ගමන් කළ යතුරුපැදියක් එම දිශාවටම ධාවනය වු ලොරියක් පසුකර යාමට උත්සාහ කිරීමේදී ප්‍රතිවිරුද්ධ දෙසින් පැමිණි යතුරුපැදියක ද ගැටී ලොරියේ ද ගැටී ඇතැයි සඳහන්.\nඑම අනතුරින් යතුරුපැදියේ ගමන් කළ දෙදෙනා බරපතල තුවාල ලබා මඩකලපුව රෝහලට ඇතුලත් කිරීමේදීයි 19 හැවිරිදි තරුණයා මියගොස් ඇත්තේ.\nමෘත ශරීරය පශ්චාත් මරණ පරීක්ෂණ සඳහා මඩකලපුව රෝහලේ තැන්පත් කර තිබෙනවා.\nමේ අතර ඊයේ රාත්‍රී 8.35 ට පමණ ලග්ගල කබරගොයිමඩ හංදියේදී යතුරුපැදියක් ලොරියක ගැටීමෙන් සිදුවු අනතුරකින් තරුණයෙක් මරණයට පත්වුනා.\nවිල්ගමුව දෙස සිට ඇලහැර දෙසට ධාවනය වු ලොරියක ප්‍රතිවිරුද්ධ දිශාවෙන් පැමිණි යතුරුපැදියක් ගැටී ඇති බවයි පොලිසිය ප්‍රකාශ කළේ.\nමරණයට පත්වී ඇත්තේ පහළ ගිරිබාව ප්‍රදේශයේ පදිංචි 24 හැවිරිදි තරුණයෙක්.\nඅනතුරින් පසු ලොරියේ රියදුරු රථය දමා පළාගොස් ඇති අතර ඔහු අත්අඩංගුවට ගැනීම සඳහා ලග්ගල පොලිසිය පරීක්ෂණ ආරම්භ කර තිබෙනවා.\nමේ අතර එරාවුර් ප්‍රදේශයේ සිදුවු තවත් රිය අනතුරකින් පාපැදිකරුවෙක් මරණයට පත්ව තිබෙනවා.\nඒ වෑන් රථයක මාර්ගය හරහා ගමන් කළ පාපැදියක් ගැටීමෙන්.\nමියගොස් ඇත්තේ එරාවුර් ප්‍රදේශයේ පදිංචි 63 හැවිරිදි පුද්ගලයෙක්.\nවෑන් රථයේ රියදුරා අත්අඩංගුවට ගෙන තිබෙනවා.",
       "URL": "https://www.hirunews.lk/179153/6-කට-දිවි-අහිමි-කළ-යතුරුපැදිය",
       "Category": "Local News",
       "Parent URL": "https://www.hirunews.lk/local-news.php?pageID=4159"
}