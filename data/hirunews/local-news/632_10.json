{
       "Source": "hirunews",
       "Timestamp": "Saturday, 31 December 2022 - 14:09",
       "Headline": "ඔඩිට් එකෙන් එළියට ආ සිමෙන්ති හුටපටය (වීඩියෝ)",
       "News Content": "චක්‍රලේඛ ප්‍රකාරව අනුමැතිය ලබා ගැනීමකින් තොරව ශ්‍රී ලංකා සිමෙන්ති සංස්ථාව රුපියල් කෝටි 7කට වැඩි මුදලක් රාජ්‍ය බැංකුවක ස්ථාවර තැන්පතු ලෙස ආයෝජනය කර ඇති බව ජාතික විගණන කාර්යාලය පවසනවා.\nමෙම කරුණු අනාරවණ වූයේ ජාතික විගණන කාර්යාලය සිමෙන්ති සංස්ථාව සම්බන්ධයෙන් සිදුකළ වාර්ෂික විගණකාධිපති වාර්තාව මගින්.\n2019 වසරේ දෙසැම්බර් 31 වනදාට එකතුව, රුපියල් එක්කෝටි අනූ දෙලක්ෂ හැටඑක්දහස් අටසිය හැට හතරක් සහ 2020 වසරේ ජනවාරි මාසයේදී රුපියල් පන්කෝටි පහලොස් ලක්ෂයක මුදලක් ශ්‍රී ලංකා සිමෙන්ති සංස්ථාව විසින් මෙලෙස අනුමැතියකින් තොරව ආයෝජනය කර ඇති බවයි 2019 වාර්ෂික විගණන වාර්තාවේ දක්වා ඇත්තේ.\nතවද එම වාර්තාවට අනුව 2019 වසරේ දෙසැම්බර් මස 31 වනදාට සිමෙන්ති සංස්ථාව සතු කොල්ලුපිටිය ප්‍රදේශයේ ඉඩමක්ද බැංකුවට උකස් කර රුපියල් නව කෝටි හැත්තෑ හත් ලක්ෂයක මුදලක් ලබාගෙන ඇති බවටද අනාවරණ වී තිබෙනවා.\nඑම ණය වෙනුවෙන් 2019 වසර තුළ දී ණය වාරික ලෙස රුපියල් දෙකෝටි හතලිස් ලක්ෂයක මුදලක් සහ පොලිය වශයෙන් රුපියල් එක්කෝටි පහළොස් ලක්ෂ 39,256 ක මුදලක් ගෙවීම් වශයෙන් සිදුකර ඇති බවත් විගණකාධිපති වාර්තාවේ වැඩිදුරටත් සඳහන්.\nඒ අනුව ඉඩම උකසට තැබීම වෙනුවෙන් 2019 වසරේ දෙසැම්බර් සම 31 වනදාට, රුපියල් හත්කෝටි තිස් හත් ලක්ෂයක හිඟ ණය මුදලක් ගෙවීමට නියමිතව තිබූ අතර එසේ ණය පියවීමට තිබියදී මෙලෙස රුපියල් කෝටි 7කට වැඩි මුදලක් ණය පොලියට වඩා අඩු පොලී ආදායමක් ලබා ගැනීම සඳහා ලිඛිත අවසරයකින් තොරව රාජ්‍ය බැංකුවක ස්ථාවර තැන්පතු ලෙස ආයෝජනය කර තිබූ බවයි විගණන වාර්තාව මගින් පෙන්වා දෙන්නේ.\nඑසේම සිමෙන්ති සංස්ථාවට අයත් කන්කසන්තුරේ පිහිටි තෙල් ටැංකි දෙකක් සහ නළ පද්ධතිය රාජ්‍ය සමාගමක් වෙත ලිඛිත ගිවිසුමකින් පරිහරණය කිරීමට අවසර ලබා දී තිබුණ ද එය පරිහරණය කළ කාලයට අදාළ ගාස්තුව ලෙස රුපියල් පහළොස් කෝටි දහතුන් ලක්ෂ 20,000ක මුදල අයකර ගැනීමට සංස්ථා කළමනාකාරීත්වය කටයුතු කර නොමැති බව ද අනාවරණ වී තිබෙනවා.\nඊට අමතරව චක්‍රලේඛ ප්‍රකාරව අභ්‍යන්තර විගණන සැලැස්මක් පිළියෙළ කර නොමැති අතර, 2016 වසරේ සිට සිමෙන්ති සංස්ථාව තුළ අභ්‍යන්තර විගණන අංශයක්ද ක්‍රියාත්මක වී නොමැති බවයි විගණන වාර්තාවේ දැක්වෙන්නේ.\nමේ අතර ජාතික ඖෂධ නියාමන අධිකාරිය විසින් ඖෂධ ගෙනවීමේ දී සිදු වූ බව කියන අක්‍රමිකතාවක් සම්බන්ධයෙන් පෙරටුගාමී සමාජවාදී පක්ෂයේ අධ්‍යාපන ලේකම් පුබුදු ජයගොඩ අදහස් පළකළා.",
       "URL": "https://www.hirunews.lk/323963/ඔඩිට්-එකෙන්-එළියට-ආ-සිමෙන්ති-හුටපටය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=632"
}