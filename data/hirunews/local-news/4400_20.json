{
       "Source": "hirunews",
       "Timestamp": "Thursday, 27 July 2017 - 10:02",
       "Headline": "වියළි කාලගුණයෙන් පීඩාවට පත්වු ආදිවාසීන් පිරිසක් තීරණයක් ගනී (ඡායාරූප)",
       "News Content": "පවතින දැඩි අවු රශ්මිය සහ වියළි කාලගුණික තත්වය හමුවේ දිඹුලාගල දලුකාන ආදිවාසී ගම්මානයේ ජනතාව දිඹුලාගල කන්දේ ගස් සහ ගල් ගුහා යට දිවි ගෙවීම ආරම්භ කර තිබෙනවා.\nඊයේ සවස ආදිවාසී ගම්මානයේ ජනතාව සහ කුඩා ළමුන් ඇතුලුව පවුල් 15 ක් පමණ මෙලෙස පැමිණ ඇති බවයි අප වාර්තාකරු සඳහන් කළේ.\nතමන්ට කිසිදු ආර්ථික ශක්තියක් නොමැතිවීම හේතුවෙන් ආහාර දිඹුලාගල කන්දෙන් සොයා ගැනීමට සහ පවතින දැඩි අවු රශ්මියෙන් බේරීමට මෙම පියවර ගත් බව ඔවුන් සඳහන් කර තිබෙනවා.\nවසරකින් පමණ තම ප්‍රදේශවලට වර්ෂාවක් නොලැබුනු අතර දිවා කාලයේදී දරුවන්ට නිවෙස්වල සිටීමට නොහැකි බවට පවසමින් හඩන බවයි දලුකාන ආදිවාසීන් පෙන්වා දෙන්නේ.\nතම මුතුන් මිත්තන් ද අතීතයේ ජීවත්වුයේ දිඹුලාගල කන්දේ බැවින් වර්ෂාවක් ලැබෙන තෙක් ජීවත්වීමට එම ස්ථානයට පැමිණි බව ද ඔවුන් ප්‍රකාශ කළා.\nඡායාරූප - මනම්පිටිය නිමල් ජයරත්න",
       "URL": "https://www.hirunews.lk/166884/වියළි-කාලගුණයෙන්-පීඩාවට-පත්වු-ආදිවාසීන්-පිරිසක්-තීරණයක්-ගනී-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4400"
}