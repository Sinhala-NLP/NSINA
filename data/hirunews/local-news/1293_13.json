{
       "Source": "hirunews",
       "Timestamp": "Tuesday, 15 March 2022 - 8:29",
       "Headline": "අයි.එම්.එෆ් නියෝජිතයා අද ජනපති හමුවෙයි (වීඩියෝ)",
       "News Content": "දිවයිනට පැමිණ සිටින ජාත්‍යන්තර මූල්‍ය අරමුදලේ ආසියා පැසිෆික් කලාපීය අධ්‍යක්ෂ චැන්යොං - රී, අද ජනාධිපති ගෝඨාභය රාජපක්ෂ හමුවනවා.\nජාත්‍යන්තර මූල්‍ය අරමුදලේ නියෝජිත පිරිස ඊයේ දිනයේදී මුදල් අමාත්‍ය බැසිල් රාජපක්ෂ සහ මුදල් අමාත්‍යාංශ ලේකම් එස්.ආර්.ආටිගල සමඟ ද සාකච්ඡාවක නිරත වූ බව ආරංචි මාර්ග උපුටා දක්වමින් රොයිටර් පුවත් සේවය වාර්තා කර තිබුණා.\nජනාධිපතිවරයා සමග අද පැවැත්වෙන සාකච්ඡාවේ දී ජාත්‍යන්තර මූල්‍ය අරමුදලේ නියෝජිතයන් ශ්‍රී ලංකාව පිළිබඳ අයි.එම්.එෆ්. ඇගයීම් වාර්තාව පිළිබඳ කරුණු දක්වනු ඇති.\nශ්‍රී ලංකාව මෙතෙක් ජාත්‍යන්තර මූල්‍ය අරමුදලෙන් ණය සහනයක් සඳහා අයදුම්කර නැහැ.\nඑහෙත් ඉල්ලීමක් ඉදිරිපත් වුවහොත් ඒ පිළිබඳ සළකා බැලිය හැකි බවයි මූල්‍ය අරමුදල සඳහන් කර ඇත්තේ.\nකෙසේ නමුත්, ශ්‍රී ලංකාව ජාත්‍යන්තර මූල්‍ය අරමුදල සමග ලබන මාසයේදී නිළ සාකච්ඡාවලට එළඹීමට නියමිත බව රොයිටර් පුවත් සේවය මීට පෙර වාර්තා කළා.\nඒ සදහා මුදල් අමාත්‍ය බැසිල් රාජපක්ෂ ද ඇමරිකා එක්සත් ජනපදය බලා යාමට ද නියමිත බවයි එමගින් සදහන් කළේ.\nජාත්‍යන්තර මූල්‍ය අරමුදල සමග වැඩසටහනකට එළඹීමෙන් මෙරට විදේශ සංචිතය වර්ධනය කරලීමටත්, වර්ධනය තිරසාර මගකට යොමු කිරීමටත් අපේක්ෂා කෙරෙනු ඇති.",
       "URL": "https://www.hirunews.lk/299504/අයි-එම්-එෆ්-නියෝජිතයා-අද-ජනපති-හමුවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1293"
}