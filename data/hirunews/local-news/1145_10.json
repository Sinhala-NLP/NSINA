{
       "Source": "hirunews",
       "Timestamp": "Wednesday, 25 May 2022 - 8:01",
       "Headline": "ශ්‍රී ලංකාවට සහයවීමට යූ.එස්. එයිඩ් එක්වෙයි (වීඩියෝ)",
       "News Content": "ජාත්‍යන්තර සංවර්ධනය සඳහා වූ එක්සත් ජනපද නියෝජිතායතනය හෙවත් යූ එස් එයිඩ් ශ්‍රී ලංකාවට සහයවීම සඳහා අවධානය යොමුකර ඇති බව ප්‍රකාශ කරනවා.\nඑහි ප්‍රධාන පරිපාලක සමන්තා පවර්, අග්‍රාමාත්‍ය රනිල් වික්‍රමසිංහ සමඟ පැවති දුරකථන සාකච්ඡාවකදී ඒ පිළිබඳ සඳහන් කර තිබුණා.\nඇය එහිදී සහතික වී ඇත්තේ ශ්‍රී ලංකාවට සහයවීම සඳහා මූල්‍ය අරමුදල, ජී හත කණ්ඩායම ඇතුලු පරිත්‍යාගශීලීන් සමඟ සමීපව කටයුතු කරන බවයි.\nවිදේශ ණය ප්‍රති ව්‍යුහගත කිරීම සඳහා පත් කෙරුණු මූල්‍ය සහ නීති උපදේශකයන් සමඟ ඉදිරියේදී ගිවිසුම්ගත වීමට නියමිත බව මුදල් අමාත්‍යාංශය ප්‍රකාශ කළා.\nරට මුහුණදෙන බරපතල ආර්ථික අර්බුදය හමුවේ ලක් රජය, ජාත්‍යන්තර මූල්‍ය අරමුදල, එහි බහුපාර්ශවික සහ ද්විපාර්ශවික සංවර්ධන හවුල්කරුවන් සමඟ ස්වෛරී ණය සේවාකරණයේ ඉදිරි මාවත සහ එවැනි වගකීම් යම් කාලසීමාවකට කල්දැමීමේ හැකියාව පිළිබඳව සාකච්ඡා ආරම්භ කළා.\nඒ අනුව පසුගිය අප්‍රේල් මාසයේදී එවැනි ප්‍රතිව්‍යුහගත කිරීම් සඳහා විදේශ ණය සේවා සැපයීම, තාවකාලිකව අත්හිටුවීමට තීරණය කෙරුණු අතර, අදාළ ප්‍රතිසංවිධාන කටයුතු සඳහා ප්‍රමුඛ පෙළේ ජාත්‍යන්තර මූල්‍ය සහ නීති උපදේශකයන්ගේ සේවය ලබා ගැනෙනු ඇති.\nඊට අදාළව කැබිනට් මණ්ඩලය පත් කළ මෙහෙයුම් කණ්ඩායම විවෘත තරගකාරී ප්‍රසම්පාදන ක්‍රියාවලියක් මගින් නීති උපදේශක ලෙස ක්ලිෆර්ඩ් චාන්ස් සහ මූල්‍ය උපදේශක ලෙස ලසාඩ් ප්‍රාන්ස් තෝරාගැනීමට කටයුතු කළ අතර, ඊට කැබිනට් අනුමැතියද හිමිවුණා.\nඒ අනුව කඩිනමින් අදාළ ගිවිසුම් අත්සන් කිරීම මුදල් අමාත්‍යාංශයේ අපේක්ෂාවයි.",
       "URL": "https://www.hirunews.lk/305223/ශ්‍රී-ලංකාවට-සහයවීමට-යූ-එස්-එයිඩ්-එක්වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1145"
}