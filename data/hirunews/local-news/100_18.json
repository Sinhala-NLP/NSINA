{
       "Source": "hirunews",
       "Timestamp": "Monday, 14 August 2023 - 7:39",
       "Headline": "නාරා සමඟ පර්යේෂණයක් කරන චීන යාත්‍රාවක් ගැන ඉන්දියාව අවධානයෙන්",
       "News Content": "චීන සමුද්‍ර පර්යේෂණ යාත්‍රාවක් වන ෂි යාන් 6 මෙම වසරේ ඔක්තෝම්බර් මාසයේදී ශ්‍රී ලංකාවට පැමිණීමට නියමිත බවට විදෙස් මාධ්‍ය වාර්තා කර තිබෙනවා.\nකොළඹ වරායේ සහ හම්බන්තොට වරායේ එය නැංගුරම්ලෑමට නියමිතව ඇති බවයි එම වාර්තාවල දැක්වෙන්නේ.\nඔක්තෝම්බර් මාසයේදී ශ්‍රී ලංකාවට පැමිණෙන අදාළ චීන සමුද්‍ර පර්යේෂණ යාත්‍රාව නොවැම්බර් මාසය දක්වා මෙරට රැදී සිටීමට සැළසුම් කර ඇති බව සඳහන්.\nශ්‍රී ලංකාවට පැමිණීම සඳහා ශ්‍රී ලංකා රජයෙන් අනුමැතිය ඉල්ලා ඇතත් තවමත් ඊට යහපත් ප්‍රතිචාරයක් දක්වා නොමැති බවයි විදෙස් වාර්තා පෙන්වා දෙන්නේ.\nචීන හමුදා යාත්‍රා ශ්‍රී ලංකාවට පැමිණීම හමුවේ සමුද්‍රීය ආරක්ෂාව සම්බන්ධයෙන් මතුවන ගැටළු පිළිබඳ ඉන්දීය රජය අවස්ථා කිහිපයකදීම ශ්‍රී ලංකා රජය වෙත සිය කනස්සල්ල පළකර ඇති පසුබිමක් තුළ මෙම සමුද්‍ර පර්යේෂණ යාත්‍රාව ලබන ඔක්තෝම්බර් මාසයේදී පැමිණීම සම්බන්ධයෙන් දැඩි අවධානයකින් පසු වන බවයි ඉන්දියාව ප්‍රකාශ කර ඇත්තේ.\nඑමෙන්ම අදාළ ෂි යාන් 6 චීන සමුද්‍ර පර්යේෂණ යාත්‍රාව ශ්‍රී ලංකාවේ නාරා ආයතනය සමග විද්‍යාත්මක ගවේශණයකටද සූදානම් වන බවත්, දකුණු ඉන්දීය සාගර කලාපය සහ ආර්ථික කලාපය ඇතුළත්ව පුළුල් සමීක්ෂණයක් සිදු කිරීමට නියමිත බවත් අදාළ මාධ්‍ය වාර්තාව මගින් අනාවරණය කර තිබෙනවා.",
       "URL": "https://www.hirunews.lk/344736/නාරා-සමඟ-පර්යේෂණයක්-කරන-චීන-යාත්‍රාවක්-ගැන-ඉන්දියාව-අවධානයෙන්",
       "Category": "Local News",
       "Parent URL": "https://www.hirunews.lk/local-news.php?pageID=100"
}