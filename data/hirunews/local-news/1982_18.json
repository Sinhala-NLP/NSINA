{
       "Source": "hirunews",
       "Timestamp": "Saturday, 01 May 2021 - 19:43",
       "Headline": "කම්කරු දිනයේ ගොවීන් පිරිසක් කුඹුරක විරෝධතාවක (වීඩියෝ)",
       "News Content": "කොරෝනා වසංගතය හේතුවෙන් දේශපාලන පක්ෂ අදට යෙදී තිබූ මැයි දිනය වෙනුවෙන් රැළි සංවිධාන කර තිබුණේ නැහැ.\n2019 වසරේ එල්ලවූ පාස්කු ප්‍රහාරයත් ඉන් අනතුරුව පසුගිය වසරේ සිට නොනවත්වා කොරෝනා වසංගත තත්වයත් දේශපාලන පක්ෂ වලට මැයි රැළි පැවැත්වීම අහිමි කර තිබෙනවා.\nකෙසේ වෙතත්, ඇතැම් දේශපාලන පක්ෂ මාර්ගගත ක්‍රමය ඔස්සේ මැයි දින සැමරුම් සිදුකිරීමට පියවර ගෙන තිබුණේ ඊට විකල්පයක් ලෙසයි.\nඒ අනුව සමගි ජනබලවේගය, ජනතා විමුක්ති පෙරමුණ, ජාතික නිදහස් පෙරමුණ සහ පෙරටුගාමී සමාජවාදී පක්ෂය මාර්ගගත ක්‍රමය ඔස්සේ සිය මැයි දින සැමරුම් සිදුකරනු ලැබුවා.\nමැයි දිනය නිමිත්තෙන් අග්‍රාමාත්‍ය මහින්ද රාජපක්ෂ සිය ෆේස්බුක් ගිණුමට වීඩියෝවක් එක් කරමින් අදහස් දක්වා සිටියා.\nසමගි ජනබලවේගය ද සිය ෆේස්බුක් පිටුව හරහා මැයි රැළිය පැවැත්වූ අතර, එහිදී  විපක්ෂ නායක සජිත් ප්‍රේමදාස අදහස් පළ කළා.\nමාර්ගගත ක්‍රමය ඔස්සේ ජනතා විමුක්ති පෙරමුණ සංවිධාන කර තිබූ මැයි රැළියට එහි නායක පාර්ලිමේන්තු මන්ත්‍රී අනුර කුමාර දිසානායක එක්ව සිටියා.\nශ්‍රී ලංකාවේ කොමියුනිස්ට් පක්ෂය සහ ලංකා සමසමාජ පක්ෂය එක්ව බොරැල්ලේ පිහිටි කොමියුනිස්ට් පක්ෂ කාර්යාලයේදී මැයිදින සැමරුම සිදුකළා.\nමේ අතර හිටපු ජනාධිපති දිවංගත රණසිංහ ප්‍රේමදාසගේ 28 වන ගුණ සමරුව කොළඹ අලුත්කඩේ පිහිටි රණසිංහ ප්‍රේමදාස පිළිරුව අභියසදී අද පෙරවරුවේ පැවැත්වුණා. ඒ, විපක්ෂ නායක සජිත් ප්‍රේමදාසගේ ප්‍රධානත්වයෙන්.\nඑමෙන්ම හිටපු කම්කරු අමාත්‍යවරයෙකු වන ටී. බී. ඉලංගරත්නගේ ගුණ සැමරුම් උත්සවයක් කොළඹ තුන - ශ්‍රී උත්තරානන්ද මාවතේ පිහිටි එම පිළිරුව අසළදී පැවැත්වුණා. ඊට හිටපු ජනාධිපති මෛත්‍රීපාල සිරිසේන ඇතුලු පිරිසක් එක්ව සිටියා.\nකොරෝනා වසංගත තත්වය හමුවේ දේශපාලන පක්ෂ මාර්ගගත ක්‍රමය ඔස්සේ මැයි දින සැමරුම් පැවැත්වුවද වෘත්තිය සමිති 12 ක් කොළඹ ලංකා වෙළඳ කාර්මික කම්කරු මූලස්ථානයේදී මැයි දින පෙළපාලියක් සහ රැළියක් සංවිධාන කිරීමට උත්සාහ කළා.\nකෙසේ වෙතත් පොලීසිය එම ස්ථානයට පැමිණ ඔවුන්ට  අවවාද කළ බවයි හිරු වාර්තාකරු සඳහන් කළේ.\nකෙසේවෙතත් සෞඛ්‍ය මාර්ගෝපදේශවලට අනුකූලව සීමිත පිරිසකට ජනාධිපති කාර්යාලය අසළ විරෝධතා පැවැත්වීම සඳහා වෙන් කර ඇති ස්ථානයට ගමන් කිරීම සඳහා පොලීසිය අවසර ලබාදුන්නා.\nපා ගමනින් ඔවුන් එම ස්ථානයට පැමිණ පුවරු ප්‍රදර්ශනය කරමින් සහ ඇතමුන් සෞඛ්‍යාරක්ෂිත ඇඳුම්වලින් සැරසී විරෝධතාවයේ නිරතවූ බවයි අප වාර්තාකරු කියා සිටියේ.\nමේ අතර මහවැලි බී කලාපයට අයත් ගොවීන් පිරිසක් අද දිඹුලාගල - කන්දපාමුල සිය කුඹුරුවල නියර මත සිට විරෝධතාවක නිරත වුණා.\nගොවීන් එහිදී ඉල්ලා සිටියේ ඉදිරි කන්නයේදී වී කිලෝවක් සඳහා රුපියල් 100ක සහතික මිලක් රජය විසින් ලබාදීමට කටයුතු කළ යුතු බවයි.",
       "URL": "https://www.hirunews.lk/270126/කම්කරු-දිනයේ-ගොවීන්-පිරිසක්-කුඹුරක-විරෝධතාවක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1982"
}