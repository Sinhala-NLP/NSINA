{
       "Source": "hirunews",
       "Timestamp": "Friday, 21 May 2021 - 16:54",
       "Headline": "මහබැංකු අධිපති ඇතුළු නිලධාරින් අග්‍රාමාත්‍යවරයා හමුවෙයි",
       "News Content": "රටේ ආර්ථිකය සම්බන්ධ තීරණ ගැනීම පිළිබඳ සාකච්ඡාවක් අග්‍රාමාත්‍ය මහින්ද රාජපක්ෂගේ ප්‍රධානත්වයෙන් අද අරලියගහ මන්දිරයේදී පැවැත්වුණා.\nමහබැංකු අධිපතිවරයා සහ මහබැංකුවේ උසස් නිලධාරින් ඊට එක්ව සිටි බවයි අග්‍රාමාත්‍ය කාර්යාලය ප්‍රකාශ කළේ.\nරටේ වත්මන් ආර්ථික තත්ත්වය සහ ඒ සම්බන්ධයෙන් වූ විශ්ලේෂණ මෙහිදී ඔවුන් අග්‍රාමාත්‍යවරයාට පැහැදිලි කර තිබෙනවා.\nකොවිඩ් වසංගත තත්ත්වය හමුවේ රටේ ආර්ථිකය ස්ථාවරව පවත්වාගෙන යාම සඳහා ගෙන ඇති පියවර පිළිබඳ අවධානය යොමුකළ අග්‍රාමාත්‍ය මහින්ද රාජපක්ෂ, මහබැංකුවෙන් ඉටුවිය යුතු කාර්ය නොපිරිහෙලා ඉටු කරන ලෙසයි උපදෙස් ලබාදුන්නේ.\nමේ අතර ජාතික ජලසම්පාදන හා ජලපවහන මණ්ඩලයේ වාර්තාවන්ට අනුව පිරිසිදු පානීය ජලය ලැබෙන්නේ මෙරට ජනතාවගෙන් සියයට පනහකට පමණක් බව අග්‍රාමාත්‍ය මහින්ද රාජපක්ෂ මහතා පවසනවා.\nඅග්‍රාමාත්‍යවරයා මේ බව සඳහන් කළේ රුපියල් මිලියන 12,852ක මුදලක් වැය කර ඉදිකළ දැදුරුඔය, ගලිගමුව හා හපුගල ජල සම්පාදන යෝජනා ක්‍රම විවෘත කිරීමේ අවස්ථාවට වීඩියෝ තාක්ෂණය ඔස්සේ අරලියගහ මන්දිරයේ සිට එක්වෙමින්.",
       "URL": "https://www.hirunews.lk/272053/මහබැංකු-අධිපති-ඇතුළු-නිලධාරින්-අග්‍රාමාත්‍යවරයා-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=1938"
}