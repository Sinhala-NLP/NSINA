{
       "Source": "hirunews",
       "Timestamp": "Monday, 31 January 2022 - 20:02",
       "Headline": "බිත්තර ප්‍රහාරය ගැන තවත් කරුණු රැසක් හෙළිවේ  (වීඩියෝ)",
       "News Content": "කළගෙඩිහේන ප්‍රදේශයේ පැවති ජාතික ජන බලවේගයේ ගම්පහ දිස්ත්‍රික් සමුළුවට සහභාගිවීම සදහා එහි නායක අනුර කුමාර දිසානායක පැමිණි මෝටර් රථයට බිත්තර ප්‍රහාර එල්ල කළ පිරිස අතරින් අල්ලා ගත් දෙදෙනා තවදුරටත් පොලිස් ආරක්ෂාව යටතේ රෝහල්ගතව ප්‍රතිකාර ලබන බව නිට්ටඹුව පොලීසියේ ජ්‍යෙෂ්ඨ නිලධාරියෙකු සඳහන් කළා.\nඒ සඳහා පොලිස් නිලධාරීන් 5 දෙනෙකු යොදවා තිබෙනවා.\nකෙසේ වෙතත්, අදාළ පුද්ගලයින් දෙදෙනා මෙතෙක් අත්අඩංගුවට ගැනීමක් සිදුකර නැහැ. නිට්ටඹුව පොලීසියේ ජ්‍යෙෂ්ඨ නිලධාරියා සදහන් කළේ අත්අඩංගුවට ගත් පුද්ගලයෙකු පැය 24කට වඩා රදවා තබා ගැනීමට නොහැකිවීම ඊට හේතුව බවයි.\nඑසේම බිත්තර ප්‍රහාරය එල්ල කිරීමට පැමිණි සෙසු පිරිස පිළිබදව අදාළ පුද්ගලයින් දෙදෙනාගෙන් ප්‍රශ්න කර ඔවුන් අත්අඩංගුවට ගැනීම සඳහා විමර්ශන සිදුකරන්නේ ද යන්න අප නිට්ටඹුව පොලීසියේ අදාළ ජ්‍යෙෂ්ඨ නිලධාරියාගෙන් වැඩිදුරටත් විමසා සිටියා.\nඑහිදී ඔහු කියා සිටියේ රෝහල්ගතව සිටින බැවින් අදාළ පුද්ගලයින් දෙදෙනාගෙන් ඒ පිළිබදව කිසිදු විමසීමක් සිදුනොකළ බවයි.\nඑසේම සී.සී.ටී.වී. දර්ශන භාවිතා කරමින් සෙසු පිරිස අත්අඩංගුවට ගැනීමට විමර්ශන ක්‍රියාත්මක බව ද පොලීසිය වැඩිදුරටත් සදහන් කළා.\nමේ අතර, ජාතික ජන බලවේගයේ නායක අනුර කුමාර දිසානායක සහභාගි වූ ජන හමුවට බිත්තර ප්‍රහාරයක් එල්ල කිරීමේ සිද්ධිය මෙහෙයවා ඇත්තේ ඇවන්ගාඩ් සමාගම බව ජනතා විමුක්ති පෙරමුණ පවසනවා.\nදැනට අත්අඩංගුවට ගෙන සිටින පුද්ගලයන් දෙදෙනා එම සමාගමේ ආරක්ෂක නිලධාරීන් බවයි අද පැවති මාධ්‍ය හමුවකට එක්වෙමින් එම පෙරමුණේ ප්‍රචාරක ලේකම් පාර්ලිමේන්තු මන්ත්‍රී විජිත හේරත් කියා සිටියේ.\nප්‍රහාරයෙන් අනතුරුව පුද්ගලයින් දෙදෙනෙකු සමුළුවට පැමිණි පිරිස විසින් අල්ලා ගන්නා ආකාරය ද සී.සී.ටී.වී. දර්ශනවල දැක්වෙනවා.\nඑලෙස අල්ලා ගැනුනු පුද්ගලයින් දෙදෙනාට පහරදෙන ආකාරයක්ද එම දර්ශනවල සටහන්ව තිබූ අතර, පසුව ඔවුන් පාපොච්චාරණය කරන වීඩියෝවක්ද අන්තර්ජාලයට මුදාහැර තිබුණා.\nප්‍රසන්න රණතුංග අමාත්‍යවරයාගේ නම අදාළ පිරිස ප්‍රකාශ කිරීමත් සමඟ සමාජ මාධ්‍ය ඔස්සේ පැතිර ගියේ බිත්තර ප්‍රහාරය එල්ල කිරීමට අදාළ පිරිස යොමුකර ඇත්තේ අමාත්‍ය ප්‍රසන්න රණතුංග බවයි.\nමේ සම්බන්ධයෙන් සිය නිල ෆේස් බුක් ගිණුමේ සටහනක් තබමින් අමාත්‍යවරයා සඳහන් කළේ එම ප්‍රහාරයට තමන්ගේ කිසිදු සම්බන්ධයක් නොමැති බවයි.\nඑසේම ඔහු පොලිස්පතිවරයා වෙත ලිපියක් යොමු කරමින් ඉල්ලා ඇත්තේ මෙම සිද්ධිය සම්බන්ධයෙන් විධිමත් හා අපක්ෂපාතී පරීක්ෂණයක් සිදුකරන ලෙසයි.\nමේ අතර කොළඹ මහ නගර සභාවේ පරිසර කමිටු සභාපති ධුරයට පත්වූ ප්‍රදීප් ජයවර්ධනට අද මිරිස් කුඩු ප්‍රහාරයක් එල්ල කර තිබෙනවා.\nඒ, කොළඹ මහ නගර සභාවේ පළමු වැනි පරිසර කමිටු රැස්වීම අද පැවැත්වූ අවස්ථාවේදියි.\nඑහිදී ඡන්ද විමසීමක් සිදුව ඇති අතර එම අවස්ථාවේදී වැඩි ඡන්දයෙන් තේරී පත්වූ ප්‍රදීප් ජයවර්ධනට එහි සිටි තවත් පිරිසක් මෙම මිරිස් කුඩු ප්‍රහාරය එල්ල කර තිබෙනවා.\nකොළඹ මහ නගර සභාවේ නගර සභිකයෙකු වන ප්‍රදීප් ජයවර්ධන අභාවප්‍රාප්ත හිටපු ජනාධිපති ජේ.ආර්. ජයවර්ධනගේ මුණුපුරෙකු වනවා.",
       "URL": "https://www.hirunews.lk/295816/බිත්තර-ප්‍රහාරය-ගැන-තවත්-කරුණු-රැසක්-හෙළිවේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1384"
}