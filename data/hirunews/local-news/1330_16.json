{
       "Source": "hirunews",
       "Timestamp": "Sunday, 27 February 2022 - 7:55",
       "Headline": "රුසියාවට තේ අපනයනය කිරීමේ ගැටලුවක් නෑ - තේ මණ්ඩලය (වීඩියෝ)",
       "News Content": "රුසියාවට තේ අපනයනය කිරීමේ ගැටළුවක් මේ දක්වා පැන නැගී නොමැති බව ශ්‍රී ලංකා තේ මණ්ඩලය පවසනවා.\nඑහි සභාපති ජයම්පති මොල්ලිගොඩ හිරු ප්‍රවෘත්ති අංශය කළ විමසීමකදී සඳහන් කළේ කෙසේ වෙතත්, අපනයනය කළ තේ සඳහා මුදල් ලබා ගැනීම සම්බන්ධයෙන් යම් ප්‍රමාදවීම් ඇති වීමට ඉඩකඩ පවතින බවයි.\nමෙරට තේ අපනයනය කරන රටවල් අතර ඉරාකය සහ තුර්කියට පසු 03 වැනි ස්ථානයේ පසුවන්නේ රුසියාව වන අතර, 2021 වසරේ දී රුසියාවට අපනයනය කර ඇති තේ ප්‍රමාණය කිලෝ මිලියන 29ක්.\nඑහි වටිනාකම රුපියල් මිලියන 24,822ක්.\nමෙරට තේ අපනයනය අතින් 18 වැනි ස්ථානයේ පසුවන යුක්රේනයට පසුගිය වසරේ දී මෙරටින් තේ කිලෝ මිලියන 04ක් අපනයනය කර ඇති අතර, එහි වටිනාකම රුපියල් මිලියන 4,279ක්.\nරටවල් රැසකින් රුසියාවට සම්බාධක පනවමින් සිටින පසුබිමක ජාත්‍යන්තර බැංකු හරහා ගනුදෙනු කිරීම රුසියාවට මේ වනවිට ගැටලු‍වක් වී තිබෙනවා.",
       "URL": "https://www.hirunews.lk/298158/රුසියාවට-තේ-අපනයනය-කිරීමේ-ගැටලුවක්-නෑ-තේ-මණ්ඩලය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1330"
}