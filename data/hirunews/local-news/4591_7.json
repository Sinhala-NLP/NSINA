{
       "Source": "hirunews",
       "Timestamp": "Tuesday, 28 March 2017 - 21:50",
       "Headline": "බැඳුම්කර වෙන්දේසිය ගැන මහ බැංකුවේ නියෝජ්‍ය අධිපතිගෙන් හෙළිදරව්වක්",
       "News Content": "හිටපු මහ බැංකු අධිපති අර්ජුන් මහේන්ද්‍රන් මහතාගේ උපදෙස් මත ප්‍රශ්නගත බැඳුම්කර වෙන්දේසියේදී රජය ප්‍රසිද්ධ කළ මුදලට වඩා දස ගුණයකටත් අධික මුදලක් ලබා ගැනීමට සිදු වූ බව මහ බැංකුවේ නියෝජ්‍ය අධිපති පී. සමරසිරි මහතා ප්‍රකාශ කළා.\nමේ සම්බන්ධයෙන් විමර්ශනය කරන ජනාධිපති කොමිසම හමුවේ අද සාක්ෂි ලබා දෙමින් ඔහු වැඩිදුරටත් පැවසුවේ එම උපදෙස් නොලැබුණේ නම් වෙනත් විකල්පයකට යාමට තිබූ බවයි.\nකොමිසම හමුවේ සාක්ෂි දෙමින් පී. සමරසිරි මහතා කියා සිටියේ තමන් වසර 30 කින් කල් පිරෙන බැඳුම්කර නිකුත් කරන ලෙස හිටපු මහ බැංකු අධිපතිවරයා ලබා දුන් උපදෙස්, මූල්‍ය මණ්ඩල තීරණයක් ලෙස සංශෝධනය කළ බවයි.\nඑම උපදෙසට මුල්‍ය මණ්ඩල සාමාජිකයින් කිසිවෙකු විරුද්ධ නොවීම හේතුවෙන්  එය ඉබේම තීරණයක් බවට පත්වන බව ඔහු පැවසුවා.\nපී. සමරසිරි මහතා බැඳුම්කර නිකුත් කිරීමේ ක්‍රියාවලියේ ප්‍රධානියා වුවද මෙම ප්‍රශ්නගත බැඳුම්කර නිකුතුව සිදුවන්නේ වෙන්දේසි ක්‍රමය යටතේ බව ඔහු දැනුවත් වන්නේ පුවත්පත් දැන්වීමක්  හරහායි.\nඑම වෙන්දේසියට අදාළව පැවති ටෙන්ඩර් මණ්ඩල රැස්වීමට පැමිණි රාජ්‍ය ණය දෙපාර්තමේන්තුවේ අතිරේක අධිකාරි ආචාර්ය මොහොමඩ් සෙයිඩ් මහතා දැනුම් දී ඇත්තේ හිටපු මහ බැංකු අධිපතිවරයා රුපියල් බිලියන 10 ක් වෙන්දේසියෙන් ලබාගන්නා ලෙස සිය දෙපාර්තමේන්තුවට උපදෙස් දුන් බවයි.\nමෙම කරුණ හිටපු මහ බැංකු අධිපතිවරයා සමඟ තහවුරු කරගැනීමෙන් අනතුරුව බැඳුම්කර මිලදී ගැනීමට අනුමැතිය ලබා දුන් බව මහ බැංකු නියෝජ්‍ය අධිපතිවරයා වැඩිදුරටත් කියා සිටියා.",
       "URL": "https://www.hirunews.lk/157972/බැඳුම්කර-වෙන්දේසිය-ගැන-මහ-බැංකුවේ-නියෝජ්‍ය-අධිපතිගෙන්-හෙළිදරව්වක්",
       "Category": "Local News",
       "Parent URL": "https://www.hirunews.lk/local-news.php?pageID=4591"
}