{
       "Source": "hirunews",
       "Timestamp": "Sunday, 27 February 2022 - 9:04",
       "Headline": "යුක්රේන අර්බුදය මැදින් පත් සලනා ඉන්දීය සාම පරවියා",
       "News Content": "දෙවන ලෝක යුද්ධයෙන් පසු රටක් තවත් රටක් ආක්‍රමණය කරන පළමු අවස්ථාව ලෙස සැලකෙන රුසියානු - යුක්රේන යුද්ධය මේ වනවිට තීරණාත්මක සන්ධිස්ථානයකට පැමිණ තිබෙනවා.\nරුසියානු හමුදා ආක්‍රමණයේ දෙවන දිනයේදීම යුක්රේන අගනුවරට ඇතුලු වී සිටින අතර ගුවනින්, ගොඩබිමින් සහ සයුරෙන් යුක්රේනය වෙත ප්‍රබල ප්‍රහාර එල්ල වෙමින් තිබෙනවා.\nකිව් අගනුවර ගුවන් තොටුපළ ද රුසියානු හමුදා අත්පත් කර ගෙන ඇති අතර අගනුවර අඛණ්ඩව ගුවන් ප්‍රහාරවලට ලක් වන බව සඳහන්.\nඑක්සත් ජාතීන්ගේ සංඛ්‍යා ලේඛන අනුව හමුදා ආක්‍රමණයත් සමග එක්ලක්ෂ විසි දහසක් ජනතාව රටින් පළා ගොස් ඇති බව සඳහන්.\nයුුක්රේන රජය පවසන්නේ සිවිල් වැසියන් ඇතුලු 198 දෙනෙක් ජීවිතක්ෂයට පත්ව ඇති බවයි.\nයුද්ධය අවුලුවාලීමට දැඩි වෙහෙසක් ගත් නේටෝ සංවිධානය හුදු ප්‍රකාශ නිකුත් කිරීමකට සීමා වී සිටින අතර ඔවුන් කෙරෙහි විශ්වාසය තැබූ යුක්රේන ජනාධිපති වොලොදිමීර් සොලෙන්ස්කි පවා නේටෝ සංවිධානයේ ස්ථාවරය සම්බන්ධයෙන් සිය කලකිරීම ප්‍රකාශයට පත් කර තිබුණා.\nආක්‍රමණයට එරෙහිව එක්සත් ජාතීන්ගේ ආරක්ෂක මණ්ඩලය තුල යෝජනාවක් සම්මත කරගැනීම ව්‍යර්ථ වූයේ තමන්ට එරෙහිව ඇමෙරිකා එක්සත් ජනපදය ගෙනා යෝජනාවට රුසියාව නිශේධ බලය භාවිත කිරීම හේතුවෙන්.\nරටවල් 11 ක් පක්ෂ වූ යෝජනාවට ඉන්දියාව, චීනය සහ එක්සත් ආරාබි එමීර් රාජ්‍යය ඡන්දය දීමෙන් වැලකී සිටියා.\nඑහිදී චීනයේ ස්ථාවරය ගැටලු සහගත වන්නේ රුසියාවේ දීර්ඝ කාලීන මිතුරෙක් වන චීනය රුසියාවේ ක්‍රියාව හෙලා දැකීමට කටයුතු නොකළ පසුබිමක ආරක්ෂක මණ්ඩල යෝජනාවේදී ඡන්දය දීමෙන් වැලකී සිටීම නිසායි.\nයුක්රේනයට එරෙහි රුසියාවේ ක්‍රියාමාර්ගය ආක්‍රමණයක් ලෙස හැඳින්වීම චීන විදේශ අමාත්‍යංශය ප්‍රතික්ෂේප කර තිබුණා.\nඅමාත්‍යංශයේ දෛනික ප්‍රවෘත්ති සාකච්ඡාවේදී විදේශ අමාත්‍යංශ ප්‍රකාශක වැන්ග් වෙන්බින් චීනයේ ස්ථාවරය නැවතත් අවධාරණය කළේ, චීනය සියලු රටවල භෞමික අඛණ්ඩතාවයට ගරු කළත් ආරක්ෂාව සම්බන්ධයෙන් රුසියාවට මතුව ඇති සාධාරණ ගැටලු චීනය වටහා ගෙන ඇතැයි පවසමින්.\nකෙසේ වෙතත් ඉන්දියාව දිගින් දිගටම සටන් විරාමයක් ඉල්ලා සිටි අතර රුසියාව යුක්රේනය ආක්‍රමණය කළ පළමු දිනම රාත්‍රියේ අග්‍රාමාත්‍ය නරේන්ද්‍ර මෝදි රුසියානු ජනාධිපති ව්ලැදිමීර් පුටින් දුරකතනයෙන් අමතා වහාම සටන් විරාමයක් සහ සංවාදයකට නැවත පැමිණෙන ලෙස ඉල්ලා සිටි බව අගමැති කාර්යාලය නිවේදනයක් නිකුත් කරමින් කියා සිටියා.\nරුසියාව සහ නේටෝ සංවිධානය අතර මතුව තිබෙන මතභේද විසඳිය හැක්කේ අවංක සංවාදයකින් පමණක් බව අගමැති මෝදි සිය දිගුකාලීන විශ්වාසය හරහා නැවත අවධාරණය කර තිබෙනවා.\nඑම දුරකතන සංවාදය සිදුවන්නේ යුක්රේන අර්බුදය සම්බන්ධයෙන් ඉන්දීය විදේශ අමාත්‍ය ආචාර්ය එස්. ජයිශංකර් රුසියානු විදේශ අමාත්‍ය සර්ජෙයි ලැව්රොව් සමග පැවැත්වූ දුරකතන සංවාදයකින් අනතුරුවයි.\nඑහිදී සංවාදය සහ රාජ්‍ය තාන්ත්‍රිකභාවය තත්ත්වය සමනය කිරීමට ඇති හොඳම මාර්ගය යැයි අවධාරණය කළ බව එස්. ජයිශංකර් තැබූ ට්විටර් සටහනක දැක්වුණා.\nඋද්ගතව ඇති තත්ත්වය පිළිබඳ සාකච්ඡා කිරීම සඳහා විදේශ අමාත්‍ය ආචාර්ය එස්. ජයිශංකර් යුක්රේන විදේශ අමාත්‍යවරයා ඇමතීමට ද නියමිත බව විදේශ ලේකම් හර්ෂ් වර්ධන් ෂ්රින්ග්ලා මීට පෙර ඉන්දියාවේ යුක්රේන තානාපතිවරයා ලේ වැගිරීමක් නැවැත්වීම සඳහා ඉන්දියාවේ මැදිහත්වීමක් දැඩිව ඉල්ලා තිබුණා.\n“අපි ඉන්දීය ස්ථාවරය ගැන දැඩි ලෙස සෑහීමකට පත් නොවෙමු. දැනටමත් 10-15 දෙනෙක් මිය ගොස් ඇත. ඉන්දියාවේ ප්‍රබල හඬ ඉල්ලා සිටිනවා. මෙහිදී අගමැති මෝදිට පුටින් ඇමතීමට හැකියි. එතුමාට පුළුවන් අපේ ජනාධිපතිතුමා අමතන්න. නොබැඳී සිටීමේ නිර්මාතෘ ඉන්දියාවයි. අපි ඉන්දියාවේ සහයෝගය ඉල්ලා සිටිනවා. එය සත්‍යයේ සහ ඉරණමේ මොහොතයි. ”\nයුක්රේන තානාපති ඉගෝර් පොලිකා පැවසුවේ රුසියානු හමුදා ඉදිරි ගමන නැවැත්වීමට පුටින් මහතා සමඟ පෞද්ගලික සංවාදයක් ආරම්භ කරන ලෙස අග්‍රාමාත්‍ය නරේන්ද්‍ර මෝදිගෙන් ආයාචනා කරමින්.\n”අපි අපේ මිතුරන්ට නියෝග කරන්නේ නැහැ. ඔබට අපට හමුදාමය, රාජ්‍ය තාන්ත්‍රික හෝ වෙනත් ඕනෑම ආකාරයක සහයක් ලබා දිය හැකි බවට අපි ආයාචනා කරනවා”\nයැයි ඉන්දීය සහ දකුණු ආසියානු කටයුතු පිළිබඳ විශේෂඥයෙකු ලෙස සැලකෙන පොලිකා පැවසුවා.\nරුසියාවට බලපෑම් කළ හැක්කේ ලෝකයේ ඉතා සුළු රටවල් සංඛ්‍යාවකට බවත් ඉන්දියාව මොස්කව් සමඟ විශේෂ සබඳතා ඇති රටවල් අතරින් එකක් බවත් යුක්රේන තානාපති ඉගෝර් පොලිකා වැඩිදුරටත් සඳහන් කළා.\nපොලිකා සඳහන් කළ පරිදිම ඉන්දියාවේ සබඳතා විශේෂ බව පැහැදිලි කරමින් රාජ්‍ය නායකයින් දෙපළ අතර දුරකතන සංවාදයෙන් පැය කිහිපයකට පසු ඉන්දියාවේ රුසියානු තානාපති ඩෙනිස් අලිපොව් නවදිල්ලියේ ඉහළ පෙලේ ප්‍රධානීන් හමුවුණා.\nකෙසේ වෙතත් එම සාකච්ඡාවලදී අවධානය යොමු වූ කාරණා සම්බන්ධයෙන් නිල ප්‍රකාශයක් නිකුත් වූයේ නැහැ.\nඑක්සත් ජාතීන්ගේ ආරක්ෂක මණ්ඩලයේදී රුසියාවට එරෙහිව ඇමෙරිකා එක්සත් ජනපදය ගෙනා යෝජනාවට ඉන්දියාව ඡන්දය ප්‍රකාශ කිරීමෙන් වැලකී සිටින්නේ මෙවන් පසුබිමකයි.\nඡන්දය දීමෙන් වැළැකී සිටීමෙන්, සංවාදය සහ රාජ්‍ය තාන්ත්‍රිකත්වය සඳහා පරතරය පියවා ගැනීමට සහ මැද මාවත සොයා ගැනීමට උත්සාහ කිරීමේදී අදාළ ඕනෑම පාර්ශ්වයක් වෙත ළඟා වීමේ විකල්පය ඉන්දියාව රඳවා ගෙන තිබෙනවා.\nයෝජනාවට ඡන්දය දීමෙන් වැලකීමේ ස්ථාවරය පැහැදිලි කරමින් එක්සත් ජාතීන්ගේ සංවිධානයේ ඉන්දීය නිත්‍ය නියෝජිත ටී. එස්. තිරුමූර්ති පැවසුවේ ජීවිත බිලිදීමෙන් කිසිදු විසඳුමක් නොලැබෙන බවයි.\nඑබැවින් ප්‍රචණ්ඩත්වය සහ සතුරුකම් නතර කිරීමට සියලු පියවර ගන්නා ලෙස ඉන්දියාව ඉල්ලා සිටිනවා.\nඅර්බුද හා වෙනස්කම් සමනය කරගැනීමට ඇති එකම මග සාකච්ඡා මේසයට එළැඹීම බව ඉන්දීය නිත්‍ය නියෝජිතයා පෙන්වා දෙනවා.\nඅවාසනාවන්ත ලෙස මේ මොහොතේ රාජ්‍ය තාන්ත්‍රිකත්වය අත් හැරී ඇති මුත් නැවත එම මඟට පිවිසිය යුතු බවයි ටී. එස්. තිරුමූර්ති පෙන්වා දෙන්නේ.\nමෙම ස්ථාවරයන් දෙස බලන කල පැහැදිලි වන්නේ ඉන්දියාව සැබෑ කල්‍යාණ මිත්‍රයෙකුගේ භූමිකාව ඉටුකරමින් සිටින බවයි.\nතුන්වන ලෝක යුද්ධයක් ගැන සැක පලකරන වපසරියක සාමය සඳහා ඇති අල්ප මාත්‍ර ඉඩ විවර කර ගැනීමට ඉන්දියාව දරන උත්සාහය ප්‍රශංසනීයයි.\nඑහිදී පුටින් සමග ඇති සිය දීර්ඝ කාලීන මිත්‍ර සබඳතාව මෝදි අග්‍රාමාත්‍යවරයා මැනවින් කලමණාකරනය කර ගනිමින් සිටින්නේ ආසියාවේ බලවතා සාම දූතයෙකුගේ කාර්යභාරය භාර ගනිමිනි.\nඅද වනවිට සාකච්ඡා සඳහා ක්‍රෙම්ලිනය එකඟතාව පළ කිරීම සම්බන්ධයෙන් මෝදිගේ බලපෑමද උත්ප්‍රේරකයක් වන්නට ඇති.\nසාකච්ඡා සඳහා නියෝජිත කණ්ඩායමක් බෙලරුසය වෙත එවීමට ව්ලැදිමීර් පුටින් එකඟතව පළ කර ඇති අතර යුක්රේනය පවසන්නේ පෝලන්තයේදී සාකච්ඡා කළ හැකි බවයි.\nරුසියාව මෙන්ම යුක්රේනයද නැගෙනහිර යුරෝපයට අයත් වෙයි.\nයුක්රේනය භූමි ප්‍රමාණයෙන් යුරෝපයේ දෙවන විශාලතම රට වන අතර ලෝකයේ විශාලතම රට වන රුසියාව එය ආක්‍රමණය කර තිබෙනවා.\nයුක්රේනයේ ජනගහනය මිලියන 44 ක් සහ රුසියාවේ එය මිලියන 144 කි.\nරුසියානු ජනාධිපති ව්ලැදිමීර් පුටින් පවසන්නේ තම ඉලක්කය යුක්රේනය හමුදාකරණයෙන් මුදාගැනීම බවයි.\nයුක්රේන ජනාධිපති වොලොදිමීර් සෙලෙන්ස්කි රටේ නිදහස වෙනුවෙන් සටන් කරන බවට සපථ කර තිබෙනවා.\nපැරණි සෝවියට් ජනරජයක් ලෙස, යුක්රේනය රුසියාව සමඟ ගැඹුරු සමාජ හා සංස්කෘතික සබඳතා ඇති අතර රුසියානු භාෂාව එහි බහුලව කථා කරයි.\nයුක්රේනය යුරෝපා සංගමය සහ නේටෝ වැනි යුරෝපීය ආයතන, වෙත සමීප වෙමින් ඇති අතර, පුටින්ට අවශ්‍ය වන්නේ තවදුරටත් එවැනි ඒකාබද්ධ වීම් වැලැක්වීමයි.",
       "URL": "https://www.hirunews.lk/298168/යුක්රේන-අර්බුදය-මැදින්-පත්-සලනා-ඉන්දීය-සාම-පරවියා",
       "Category": "Local News",
       "Parent URL": "https://www.hirunews.lk/local-news.php?pageID=1330"
}