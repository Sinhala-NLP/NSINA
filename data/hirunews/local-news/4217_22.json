{
       "Source": "hirunews",
       "Timestamp": "Wednesday, 15 November 2017 - 12:35",
       "Headline": "ඒකාබද්ධයේ රැස්වීමට ආ ඇමති සුසිල්ගෙන් යෝජනා 03ක්",
       "News Content": "හිටපු ජනාධිපති මහින්ද රාපක්ෂගේ ප්‍රධානත්වයෙන් ඊයේ (14) රැස්වූ ඒකාබද්ධ විපක්ෂයේ මන්ත්‍රී කණ්ඩායම් රැස්වීමට ශ්‍රී ලංකා නිදහස් පක්ෂය විසින් යෝජනා 03ක් ඉදිරිපත් කර තිබෙනවා.\nපාර්ලිමේන්තු සංකීර්ණයේදී ඒකාබද්ධ විපක්ෂයේ මෙම මන්ත්‍රී කණ්ඩායම් රැස්වීම පැවති අතර ඊට සහභාගි වූ අමාත්‍ය සුසිල් ප්‍රේමජයන්ත් එම යෝජනා ඉදිරිපත් කර ඇති බව සඳහන්.\nඇතැම් පලාත් පාලන ආයතන සඳහා එක්ව තරඟ කිරීමත් තවත් පලාත් පාලන ආයතන සඳහා වෙන්ව තරග කිරීමත් ඉන් එක් යෝජනාවක්.\nඑමෙන්ම පොදුජන එක්සත් පෙරමුණ යටතේ පක්ෂ ව්‍යවස්ථාවේ වෙනස්කම් ඇති කරමින් තරඟ කිරීමටද යෝජනාවක් ඉදිරිපත්ව තිබෙනවා.\nඑසේ නොමැතිනම් ශ්‍රී ලංකා නිදහස් පක්ෂය යටතේ තරඟ කිරීමද තුන්වන යෝජනාව ලෙස ඉදිරිපත්ව ඇති බවයි වාර්තා වන්නේ.\nඒකාබද්ධ විපක්ෂය නියෝජනය කරන එක්සත් ජනතා නිදහස් සන්ධාන පාර්ලිමේන්තු මන්ත්‍රී කුමාර වෙල්ගම හිරු ප්‍රවෘත්ති අංශය කළ විමසීමකදී සඳහන් කළේ අදාල යෝජනා ත්‍රිත්වයට පක්ෂව සහ විපක්ෂව ඒකාබද්ධ විපක්ෂ මන්ත්‍රීවරුන් අදහස් පළ කළ බවයි.\nඅවසානයේදී තීරණය කර ඇත්තේ ශ්‍රී ලංකා නිදහස් පක්ෂය විසින් ඉදිරිපත් කර ඇති යෝජනා ලිඛිතව ලබාගැනීමටයි.\nඉන් අනතුරුව දෙපාර්ශවය අතර සාකච්ජා තවදුරටත් සිදු කරනු ඇති බවයි පාර්ලිමේන්තු මන්ත්‍රී කුමාර වෙල්ගම වැඩිදුරටත් කියා සිටියේ.\nමීට පෙර ශ්‍රී ලංකා නිදහස් පක්ෂය විසින් ජනාධිපතිවරයා සමඟ පැවැත්වෙන සාකච්ජාවකට සහභාගි වන්නැයි ඒකාබද්ධ විපක්ෂයට ආරාධනාවක් සිදු කරනු ලැබුවා.\nඑහෙත් ඒකාබද්ධ විපක්ෂය එය ප්‍රතික්ෂේප කරනු ලැබුවේ විකල්ප යෝජනාවලියක් ශ්‍රී ලංකා නිදහස් පක්ෂය වෙත ලිඛිතව ඉදිරිපත් කරමින්.\nඒකාබද්ධ විපක්ෂය විසින් මේ වනවිට දරනු ලබන ස්ථාවරය පිළිබඳව අප එක්සත් ජනතා නිදහස් සන්ධාන මහ ලේකම් අමාත්‍ය මහින්ද අමරවීරගෙන් ද විමසීමක් කළා.\nඔහු කියා සිටියේ යෝජනා ලිඛිතව ඉල්ලීමක් සම්බන්ධයෙන් තමන් දැනුවත් වී නොමැති බවයි.\nඉදිරි මැතිවරණය සම්බන්ධයෙන් ලබන සතියේ රැස්වීමට නියමිත ශ්‍රී ලංකා නිදහස් පක්ෂ මධ්‍යම කාරක සභා රැස්වීමේදී තවදුරටත් සාකච්ජා කරනු ඇති බවද අමාත්‍යවරයා වැඩිදුරටත් කියා සිටියා.",
       "URL": "https://www.hirunews.lk/176083/ඒකාබද්ධයේ-රැස්වීමට-ආ-ඇමති-සුසිල්ගෙන්-යෝජනා-03ක්",
       "Category": "Local News",
       "Parent URL": "https://www.hirunews.lk/local-news.php?pageID=4217"
}