{
       "Source": "hirunews",
       "Timestamp": "Tuesday, 03 October 2017 - 18:10",
       "Headline": "සයිටම් දෙමාපිය සංවිධානයට සයිටම් ආයතනයෙන් පිළිතුරු",
       "News Content": "සයිටම් දෙමාපිය සංවිධානය ලෙස හඳුන්වා ගන්නා සංවිධානය සයිටම් ආයතනයට හෝ එහි සිසු සිසුවියන්ගේ දෙමාපියන්ට කිසිදු නිල සම්බන්ධතාවක් නොමැති බව සයිටම් ආයතනය අවධාරණය කරනවා.\nගැමුණු විජේරත්න ප්‍රමුඛ මෙම සංවිධානය ඔහුගේ පෞද්ගලික අදහස් දක්වන සංවිධානයක් මිස දෙමව්පියන් බහුතරයක් නියෝජනය කරන සංවිධානයක් නොවන බවයි සයිටම් ආයතනය නිකුත් කළ නිවේදනයේ දැක්වෙන්නේ.\nඑබැවින් ඔවුන් කරන ප්‍රකාශ පිළිබඳ සයිටම් ආයතනය කිසිදු වගකීමක් නොදරන බව ද අදාළ නිවේදනයේ සඳහන්.\nමාළඹේ සයිටම් වෛද්‍ය විද්‍යාලයීය දෙමාපිය සංසදය සහ රජයේ වෛද්‍ය පීඨ ශිෂ්‍ය දෙමාපිය සංගමය අතර අවබෝධතා ගිවිසුමක් අත්සන් කිරීම සහ ඔවුන් අගමැතිවරයාට ඒකාබද්ධ ලිපියක් භාරදීම සම්බන්ධයෙන් සයිටම් ආයතනය මෙම නිවේදනය නිකුත් කර තිබෙනවා.\nඑමගින් ඔවුන් පෙන්වා දෙන්නේ තම ආයතනය සෑම අවස්ථාවකම රටේ පවතින නීති රීතිවලට අනුකූලව කටයුතු කරන අතර සිය වෛද්‍ය උපාධිධාරීන් හා උපාධි අපේක්ෂකයන් සම්බන්ධයෙන් මතුවී ඇති ගැටලුවලට ඉක්මන් විසඳුමක් ලබාදීමට රජය දරන උත්සාහයට පුර්ණ සහය පළ කරන බවයි.\nරජය විසින් තම ආයතනය සම්බන්ධයෙන් ලබාදී ඇති විසඳුමට කළමණාකාරීත්වය සහ සිසුන්ගේ දෙමව්පියන් බහයුතරයක් පුර්ණ සහය දක්වන බව ද ඔවුන් පෙන්වා දී තිබෙනවා.",
       "URL": "https://www.hirunews.lk/172489/සයිටම්-දෙමාපිය-සංවිධානයට-ආයතනයෙන්-පිළිතුරු",
       "Category": "Local News",
       "Parent URL": "https://www.hirunews.lk/local-news.php?pageID=4290"
}