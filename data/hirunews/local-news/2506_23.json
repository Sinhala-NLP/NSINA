{
       "Source": "hirunews",
       "Timestamp": "Friday, 21 August 2020 - 17:58",
       "Headline": "වේයන්ගොඩ හැට්ටයා රිමාන්ඩ්",
       "News Content": "මත්ද්‍රව්‍ය ජාවාරම හා අපරාධ රැසක් සම්බන්ධයෙන් වේයන්ගොඩ හැට්ටයා නොහොත් වන්නිආරච්චි කංකානම්ලගේ ප්‍රියන්ත රණවීර ලබන 26 වනදා දක්වා රක්ෂිත බන්ධනාගාර ගත කර තිබෙනවා.\nඒ සැකකරු අද මිනුවන්ගොඩ වැඩබලන මහේස්ත්‍රාත්වරයා හමුවට ඉදිරිපත් කිරීමෙන් අනතුරුවයි.\nහැට්ටයා නම් සැකකරු පසුගිය 15 වනදා මිනුවන්ගොඩ පොලිසිය විසින් අත්අඩංගුවට ගනු ලැබුවා.\nවේයන්ගොඩ හැට්ටයා නොහොත් වන්නිආරච්චි කංකානම්ලගේ ප්‍රියන්ත රණවීර 41 හැවිරිදි මොහු වේයන්ගොඩ - හීන්කෙන්ද ප්‍රදේශයේ පදිංචි අයෙක්.\nසැකකරු අත්අඩංගුවට ගන්නා අවස්ථාවේ හෙරොයින් ජාවාරමෙන් උපයා ගත් බවට සැක කෙරෙන රුපියල් අනූඅට ලක්ෂයක චෙක්පත් සහ හෙරොයින් ග්‍රෑම් 5ක් හමුවු වු බවයි පොලිසිය ප්‍රකාශ කලේ.\nවැඩිදුර සිදුකල විමර්ශණවලදි සැකකරුට අයත් අධි සුඛෝපභෝගි නිවාස 02ක් සහ ඔහුට අයත් බැංකු ගිණුම් වල රුපියල් හත්කෝටි විසිතුන් ලක්ෂයකට අධික මුදලක් සහ ලක්ෂ 80කට පමණ වටිනා වාහනයක්ද පොලිස් භාරයට ගෙන තිබෙනවා.\nඑමෙන්ම සැකකරුගේ අනියම් බිරින්දෑවරුන් හයදෙනෙකු පොලිස් භාරයට ගෙන පරීක්ෂණ සිදුකරන බව මිනුවන්ගොඩ පොලීසිය සඳහන් කළා.\nකෑගල්ල, වීරගුල, වේයන්ගොඩ, කලගෙඩිහේන සහ නිට්ටඹුව ප්‍රදේශවල පදිංචි එම කාන්තාවන්ට, හැට්ටයා හෙරොයින් ජාවාරමෙන් උපයාගත් මුදල් වැයකර ඇති බවයි අනාවරණ වී ඇත්තේ.\nසැකකරු වසර 10 කට ආසන්න කාලයක් හෙරොයින් ජාවාරමේ නිරතව ඇති බවට විමර්ශනවලදී අනාවරණ වී ඇති අතර, ඔහුගේ සහ බිරිඳගේ මෙන්ම දරුවන් දෙදෙනාගේද බැංකු ගිණුම් අත්හිටුවීම සඳහා පොලීසිය අධිකරණයෙන් නියෝග ලබාගෙන තිබෙනවා.\nඑසේම අනියම් බිරින්දෑවරුන්ගේද බැංකු ගිණුම් අත්හිටුවීමටයි පියවර ගෙන ඇත්තේ.",
       "URL": "https://www.hirunews.lk/248331/වේයන්ගොඩ-හැට්ටයා-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=2506"
}