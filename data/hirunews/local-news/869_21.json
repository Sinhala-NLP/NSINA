{
       "Source": "hirunews",
       "Timestamp": "Wednesday, 14 September 2022 - 13:21",
       "Headline": "කොටුවේ පා වෙන වෙළෙඳ සංකීර්ණය ස්මාර්ට් කිරීමට යෝජනාවක්",
       "News Content": "නවීන ලෝකයට ගැලපෙන පරිදි අලුත් අදහස්වලින් යුක්ත නව අරගල භූමියක් තරුණ ප්‍රජාවගේ හා රාජ්‍ය ව්‍යවසායන්ගේ එකතුවෙන් කොටුව පා වෙන වෙළෙද සංකිර්ණ භූමියේ ඉදි වන බව ජනාධිපති කාර්ය මණ්ඩල ප්‍රධානී, එක්සත් ජාතික පක්ෂ ජාතික සංවිධායක සාගල රත්නායක පවසනවා.\nකලාව, සාහිත්‍ය, තොරතුරු තාක්ෂණය මෙන්ම නිදහසේ හමු වී නිදහසේ අදහස් හුවමාරුකර ගැනීම් හා සාකච්ඡා දැක්විය හැකි ස්ථානයක් තරුණ තරුණියන් වෙනුවෙන් සැකසෙනු ඇති බව යි සාගල රත්නායක පවසන්නේ.\nඊට අමතර ව චිත්‍ර ප්‍රදර්ශන, සංගීත උත්සව පැවැත්විය හැකි ස්ථාන මෙන්ම ආපණ ශාලා ද මෙහි ඉදි කෙරන බව ඔහු සඳහන් කරනවා.\nමෙය තරුණ තරුණියන්ට තම දක්ෂතාවලට ආර්ථිකමය වටිනාකමක් ලබාගත හැකි ස්ථානයක් වන අතර, ඊට අදාළ සේවා පහසුකම් රජයෙන් ලබාදීමට කටයුතු කරන බවත් සාගල රත්නායක පවසනවා.\nතරුණ කණ්ඩායමක් තම විරෝධය ත්‍රිමාණ තාක්ෂණයෙන් ජනාධිපති ලේකම් කාර්යාල ගොඩනැගිල්ලට යොමු කර අලුත් විරෝධතා සංකල්පයක් ගොඩ නැඟූ බව සිහිපත් කළ සාගල රත්නායක පවසන්නේ, එවැනි නවමු අදහස් ඇති තරුණ තරුණියන්ට මෙම ස්ථානය සිය දක්ෂතා ලෝකයට ම පෙන්විය හැකි ස්ථානයක් වනු ඇති බව යි.",
       "URL": "https://www.hirunews.lk/315363/කොටුවේ-පා-වෙන-වෙළෙඳ-සංකීර්ණය-ස්මාර්ට්-කිරීමට-යෝජනාවක්",
       "Category": "Local News",
       "Parent URL": "https://www.hirunews.lk/local-news.php?pageID=869"
}