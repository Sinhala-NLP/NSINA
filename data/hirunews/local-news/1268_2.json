{
       "Source": "hirunews",
       "Timestamp": "Sunday, 27 March 2022 - 14:02",
       "Headline": "රනිල් වික්‍රමසිංහට කරුණු 12කින් සමන්විත චෝදනා පත්‍රයක්",
       "News Content": "පසුගිය රජයේ දූෂණ මර්දන කමිටු සහ එහි ලේකම් කාර්යාලය සම්බන්ධයෙන් සොයා බැලූ විශේෂ ජනාධිපති පරීක්ෂණ කොමිෂන් සභාව, හිටපු අග්‍රාමාත්‍ය රනිල් වික්‍රමසිංහ වෙත කරුණු 12 කින් සමන්විත චෝදනා පත්‍රයක් ඉදිරිපත් කර තිබෙනවා.\nඑයින් චෝදනා 3 ක් ඉදිරිපත් කර ඇත්තේ ජාතික විධායක සභාව, දූෂණ මර්දන කමිටුව සහ දූෂණ මර්දන ලේකම් කාර්යාලය ස්ථාපිත කිරීමට අදාළවයි.\nඑම කමිටු ස්ථාපිත කිරීම සඳහා ආධාර අනුබලදීමෙන් හිටපු අග්‍රාමාත්‍යවරයා ව්‍යවස්ථාව උල්ලංඝනය කර ඇති බවටයි ජනාධිපති පරීක්ෂණ කොමිසන් සභාව චෝදනා කරන්නේ.\nවිශේෂ ජනාධිපති පරීක්ෂණ කොමිසම ජනාධිපතිවරයා විසින් පත් කරනු ලැබුවේ දේශපාලන පළිගැනීම් පිළිබඳ විමර්ශනය කළ ජනාධිපති පරීක්ෂණ කොමිසන් සභාවේ නිර්දේශ ක්‍රියාවට නැංවීමේ අරමුණින්.\nඑහිදී අදාළ දූෂණ මර්දන කමිටු සහ එහි ලේකම් කාර්යාලය තොරතුරු එක්රැස් කිරීම, පරීක්ෂණ පැවැත්වීම සහ වාර්තා කිරීම සම්බන්ධයෙන් මෙම කොමිසම මගින් විමර්ශනය කර තිබෙනවා.\nහිටපු අග්‍රාමාත්‍ය රනිල් වික්‍රමසිංහ වෙත එල්ල වන හතරවන චෝදනාවට පදනම් වී ඇත්තේ මූල්‍ය අපරාධ කොට්ඨාසය ස්ථාපිත කිරීමයි.\nඑමඟින් අපරාධ නඩු විධිවිධාන සංග්‍රහයේ වගන්ති උල්ලංඝනය වන බවටයි චෝදනා එල්ල වී ඇත්තේ.\nමේ අතර ජාත්‍යන්තර මූල්‍ය අරමුදලේ වාර්තාව සම්බන්ධයෙන් පාර්ලිමේන්තුවේදී වහා විවාදයක් පවත්වන ලෙස හිටපු අග්‍රාමාත්‍ය සහ එක්සත් ජාතික පක්ෂ නායක රනිල් වික්‍රමසිංහ ඉල්ලීමක් කර තිබෙනවා.\nවාර්තාව සම්බන්ධයෙන් රජය තම සැළසුම් ඉදිරිපත් කිරීම අතිශය වැදගත් බවයි නිවේදනයක් නිකුත් කරමින් ඔහු ප්‍රකාශ කළේ.",
       "URL": "https://www.hirunews.lk/300516/රනිල්-වික්‍රමසිංහට-කරුණු-12කින්-සමන්විත-චෝදනා-පත්‍රයක්",
       "Category": "Local News",
       "Parent URL": "https://www.hirunews.lk/local-news.php?pageID=1268"
}