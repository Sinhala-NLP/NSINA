{
       "Source": "hirunews",
       "Timestamp": "Sunday, 18 October 2020 - 19:35",
       "Headline": "මහනුවර ගොඩනැගිලි 14ක් අවදානම් ලෙස හදුනා ගැනේ (වීඩියෝ)",
       "News Content": "මහනුවර නගරයේ අහඹු ලෙස සිදුකළ අධ්‍යයනයකදී දැඩි අවධානම් සහිත ගොඩනැගිලි 14ක් හඳුනාගෙන තිබෙනවා.\nඒ අතරට පාසල් ගොඩනැගිලි 03ක් සහ ප්‍රධාන පෙළේ අධ්‍යාපන ආයතනයක ගොඩනැගිල්ලක් ද වන බවයි මධ්‍යම පළාත් ආණ්ඩුකාර ලලිත් යූ ගමගේ සඳහන් කළේ.\nමහනුවර ධර්මරාජ විද්‍යාලයේ ගෘහස්ථ ක්‍රීඩාංගනය, එම විද්‍යාලයේම දන්ත වෛද්‍ය මධ්‍යස්ථානය, මහනුවර ගෝතමී බාලිකා විද්‍යාලයේ ප්‍රධාන ගොඩනැගිල්ල සහ බහිරව කන්ද ප්‍රදේශයේ පිහිටි පෞද්ගලික අධ්‍යාපන ආයතනයක් ද මෙම අවධානම් ගොඩනැගිලි අතරට අයත්.\nඑම පෞද්ගලික අධ්‍යාපන ආයතනයේ සිසුන් 1000කට වැඩි පිරිසක් අධ්‍යයන කටයුතු සිදුකරන බවයි වාර්තා වන්නේ.\nමීට අමතරව රජපිහිල්ල මාවතේ ගොඩනැගිල්ලක්, ලේවැල්ල ප්‍රදේශයේ නිවාස සංකීර්ණයක්, බූවැලිකඩ ප්‍රදේශයේ පෞද්ගලික ගොඩනැගිල්ලක් ද මෙලෙස අවධානම් ස්ථාන ලෙස හඳුනාගෙන තිබෙනවා.\nමහනුවර - බූවැලිකඩ පස් මහල් ගොඩනැගිල්ලක් කඩා වැටීමෙන් අඹු සැමි යුවළක් සහ බිළිඳියක් ජීවිතක්ෂයට පත්වීමේ සිද්ධියත් සමඟ මහනුවර පිහිටි අවදානම් ගොඩනැගිලි සම්බන්ධයෙන් සොයා බැලීම සඳහා කමිටුව පත් කෙරුණා.\nඊට නාගරික සංවර්ධන අධිකාරියේ  මහනුවර මහ නගර සභාවේ ඇතුළු ආයතන කිහිපයක විද්වතුන් 20 දෙනෙකු ඇතුළත්.\nඒ අනුව මෙම කමිටුවේ වාර්තාව සති 3ක විමර්ශන කාලයකින් අනතුරුව ලබාදී තිබුණා.\nමහනුවර නගරයේ තෝරා ගත් ගොඩනැගිලි 20ක් පදනම් කර ගනිමින් මෙම පරීක්ෂණය සිදුකෙරුණු අතර, ජනතාව වැඩි වශයෙන් ගැවසෙන අවදානම් ගොඩනැගිලි සම්බන්ධයෙන් කටයුතු කළ යුතු ආකාරය පිළිබඳව ද මෙම කමිටුව නිර්දේශ ඉදිරිපත් කර තිබෙනවා.\nඒ අනුව ඉදිරි ක්‍රියාමාර්ග සාකච්ඡා කිරීම සඳහා හෙට(19) අදාළ කමිටුව සමඟ සාකච්ඡාවක් ද පැවැත්වෙන බවයි මධ්‍යම පළාත් ආණ්ඩුකාර ලලිත් යූ. ගමගේ කියා සිටියේ.",
       "URL": "https://www.hirunews.lk/252813/මහනුවර-ගොඩනැගිලි-14ක්-අවදානම්-ලෙස-හදුනා-ගැනේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2382"
}