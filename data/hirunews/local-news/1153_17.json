{
       "Source": "hirunews",
       "Timestamp": "Saturday, 21 May 2022 - 13:28",
       "Headline": "රජීව් ගාන්ධි ඝාතනය කර තිස් එක් වසරයි",
       "News Content": "හිටපු ඉන්දීය අග්‍රාමාත්‍ය රජීව් ගාන්ධි ඝාතනයට ලක්වී වසර 31 ක් ගතවීම නිමිත්තෙන් ඔහුගේ වැන්දඹු බිරිඳ කොංග්‍රස් පක්ෂ නායිකා සෝනියා ගාන්ධි, ප්‍රියංකා ගාන්ධි ඇතුලු පවුලේ සාමාජිකයන් සහ කොංග්‍රස් පක්ෂ ප්‍රධානීන් නවදිල්ලියේ වීර් භූමි හි පිහිටි රජීව් ගාන්ධි ස්මාරකයට අද බුහුමන් පුද කළා.\nහිටපු අග්‍රාමාත්‍ය රජීව් ගාන්ධි 1991 වසරේ මැයි 21 වනදා තමිල්නාඩුවේ ශ්‍රී පෙරුම්බුදූර් හිදී ඝාතනයට ලක්වුණේ ධනු නැමති එල්.ටී.ටී.ඊ. මරාගෙන මැරෙන බෝම්බකාරියක මල්මාලා පළඳවමින් එල්ල කළ ප්‍රහාරයේදියි.\nඉන්දීය සාමසාධක හමුදාව ශ්‍රී ලංකාවට එවීම එවකට 46 හැවිරිදිව සිටි හිටපු අගමැති රජීව් ගාන්ධි මෙලෙස ඝාතනයට ලක් කිරීමට හේතුවූ බව සැළකෙනවා.\nරජීව් ගාන්ධි ඝාතනයේ 31 වන සංවත්සරය නිමිත්තෙන් ට්විටර් පණිවුඩයක් නිකුත් කළ ඔහුගේ පුත් රාහුල් ගාන්ධි සඳහන් කළේ සිය පියාගේ ප්‍රතිපත්තීන් නූතන ඉන්දියාව හැඩගැස්සවීමට ඉවහල් වූ බවයි.",
       "URL": "https://www.hirunews.lk/304913/රජීව්-ගාන්ධි-ඝාතනය-කර-තිස්-එක්-වසරයි",
       "Category": "Local News",
       "Parent URL": "https://www.hirunews.lk/local-news.php?pageID=1153"
}