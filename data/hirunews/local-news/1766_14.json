{
       "Source": "hirunews",
       "Timestamp": "Monday, 09 August 2021 - 10:56",
       "Headline": "මහවැලි ගඟ ආශ්‍රිත අනවසර ඉදිකිරීම් පිළිබඳ වාර්තාවක් පරිසර ඇමති, මධ්‍යම පරිසර අධිකාරියෙන් ඉල්ලයි",
       "News Content": "මහනුවර - මහවැලි ගඟ සීමාව තුල ඉදිකර ඇති සියලු අනවසර ඉදිකිරීම් පිලිබඳව තමන්ට වාර්තාවක් ලබාදෙන ලෙස පරිසර අමාත්‍ය මහින්ද අමරවීර මධ්‍යම පරිසර අධිකාරියට උපදෙස් දී තිබෙනවා.\nඒ ගන්නෝරුව, මහවැලි ගඟ හරහා ඉදිකර ඇති එල්ලෙන පාලම අසල පවතින අනවසර ඉදිකිරීම් කිහිපයක් සම්බන්ධයෙන් හා මහවැලි ගඟේ ඊට ආසන්නව අලුතින් නිර්මාණය වී ඇති වැලිකඳු කිහිපයක් පිලිබඳව අමාත්‍යවරයා වෙත ඉදිරිපත් වූ පැමිණිල්ලක් පිළිබඳව අවධානය යොමුකරමින්.\nඑසේම, එම ප්‍රදේශය තුල මහවැලි ගඟේ අලුතින් නිර්මාණය වී ඇති වැලිකඳු කිහිපයක් නිසා අධික වර්ෂාවක් ලැබුණු අවස්ථාවක එම ස්ථානයේදී ගඟ පිටාර ගැලීමට ඉඩ ඇති බව පරිසර අමාත්‍යාංශය සඳහන් කළා.\nඑම වැලිකඳු ඉවත් කිරීම සම්බන්ධව වහාම නිලධාරින් පිරිසක් එම ස්ථානයට යවා පරික්ෂාවට ලක් කරන ලෙසටයි අමාත්‍ය මහින්ද අමරවීර භූ විද්‍යා සමීක්ෂණ හා පතල් කාර්යාංශයට උපදෙස් දී ඇත්තේ.",
       "URL": "https://www.hirunews.lk/279247/මහවැලි-ගඟ-ආශ්‍රිත-අනවසර-ඉදිකිරීම්-පිළිබඳ-වාර්තාවක්-පරිසර-ඇමති-මධ්‍යම-පරිසර-අධිකාරියෙන්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=1766"
}