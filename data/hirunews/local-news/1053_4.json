{
       "Source": "hirunews",
       "Timestamp": "Friday, 01 July 2022 - 20:51",
       "Headline": "මිරිහානේ දී යුද හමුදා බස් රථයට ගිනි තැබූ \"සතා නාලක\" තවදුරටත් රිමාන්ඩ්",
       "News Content": "ජනාධිපති ගෝඨාභය රාජපක්ෂගේ මිරිහානේ පිහිටි නිවස ඉදිරිපිට දී අති වූ කලබලකාරී තත්ත්වය අතර තුර යුද හමුදා බස් රථයකට ගිනිතැබීමේ සිද්ධිය සම්බන්ධයෙන් අත්අඩංගුවට ගත් නාලක අශාන්ත නොහොත් සතා නාලක නැමැත්තා ලබන 15 වනිදා දක්වා නැවතත් රක්ෂිත බන්ධනාගාර ගත කරන්නට ගංගොඩවිල මහේස්ත්‍රාත්වරයා නියෝග කර තිබෙනවා.\nඒ පසුගිය බදාදා නාලක අශාන්ත නොහොත් සතා නාලක ට ඇප ලබාදෙන ලෙස අපරාධ පරීක්ෂණ දෙපාර්තමේන්තුව ගංගොඩවිල මහේස්ත්‍රාත් වරයාගෙන් කළ ඉල්ලීමක් ප්‍රතික්ෂේප කරමින්.\nමෙහිදී අපරාධ පරීක්ෂණ දෙපාර්තමේන්තු නිලධාරීන් මහෙස්ත්‍රාත්වරයාට සැලකර සිටියේ මෙම පුද්ගලයාට පොදු දේපළ පනත යටතේ චෝදනා ඉදිරි ඉදිරිපත් කළ නොහැකි බවයි.\nපසුගිය බදාදා අධිකරණය හමුවෙහි මොසමක් ඉදිරිපත් කරමින් පෙනී සිටි අපරාධ පරීක්ෂන දෙපාර්තමෙන්තු නිලධාරීන් කියා ඇත්තේ අශාන්ක නාලක නොහොත් සතා නාලක ගිනි තැබූ බසය පොදු දේපලක් නොවන බවයි.\nඑය යුද හමුදාවට පවරා ගන්නා ලද බස් රථයක් බවත් ඔවුන් අධිකරණය හමුවේ පෙන්වා දී තිබෙනවා.\nඑනිසා ඔහුට ඇප ලබා දෙන ලෙසයි අපරාධ පරීක්ෂණ දෙපාර්තමේන්තුව ඉල්ලා ඇත්තේ.\nමෙහිදී අපරාධ පරීක්ෂණ දෙපාර්තමේන්තු නිලධාරීන්ගෙන් මහේස්ත්‍රාත්වරයා විමසා ඇත්තේ එදා පොදු දේපලක් වූ එම බසය දැන් පොදු දේපලක් නොවන්නේ කෙසේදැයි කියායි.\nමෙහිදී ගංගොඩවිල මහේස්ත්‍රාත්වරයා අපරාධ පරීක්ෂණ දෙපාර්තමේන්තු නිලධාරීන්ට දැඩි ලෙස අවවාද කරමින් පවසා ඇත්තේ රජයට පවරා ගනු ලබන ඕනෑම දේපලක් පොදු දේපළ බවට පත් වෙන බවත් නඩුකරයක චෝදනා ගොනු කිරීමේදී මීට වඩා වගකීමෙන් වැඩ කටයුතු කළ යුතු බවයි.\nකෙසේ වෙතත් මිරිහාන බසයට ගිනි තැබූ පුද්ගලයා සොයා පොලිසිය අදින ලද පින්තූරයක් පවා මාධ්‍ය මගින් ප්‍රසිද්ධ කළේ එය පොදු දේපළක් බව කියමින්.\nමෙම බස් රථයට ගිනි තැබීමේ සිද්ධිය සම්බන්ධයෙන් අත්අඩංගුවට ගැනීමට අවශ්‍යව සිටි මෙම නාලක අශාන්ත නොහොත් සතා නාලක මැයි 21 වැනිදා අත්අඩංඟුවට ගැනුනේ පසුගිය මැයි 09දා ගෝටා ගො ගමට පහරදීම ට පැමිණීමෙන් පසුවයි.\nජනාධිපති ගෝඨාභය රාජපක්ෂ රටපුරා ඇදිරි නීතිය පැනවීමට භාවිත කලේ ද එම බසය ගිනි තැබීම ඇතුලු ප්‍රචන්ඩ ක්‍රියායි.",
       "URL": "https://www.hirunews.lk/308759/මිරිහානේ-දී-යුද-හමුදා-බස්-රථයට-ගිනි-තැබූ-සතා-නාලක-තවදුරටත්-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=1053"
}