{
       "Source": "hirunews",
       "Timestamp": "Friday, 03 March 2023 - 10:14",
       "Headline": "පුංචි ඡන්දය පැවැත්වෙන නව දිනය අද ප්‍රකාශයට",
       "News Content": "පළාත් පාළන ඡන්දය පැවැත්වෙන නව දිනය අද (03) ප්‍රකාශයට පත් කරන බව මැතිවරණ කොමිසන් සභාව පවසනවා.\nඒ සම්බන්ධයෙන් සාකච්ජා කිරීමට එම කොමිසම අද පෙරවරුවේ රැස්වීමට නියමිත යි.\nමැතිවරණ කොමිසමේ සාමාජිකයින් වන එම්.එම්.මොහොමඩ්, එස්.පී. දිවාරත්න සහ කේ.පී.පී. පතිරණ ද අදාළ රැස්වීමට සහභාගි වන බව එහි සභාපති නිමල් පුංචිහේවා කියා සිටියා.\nමැතිවරණ කොමිසම් සභාවේ පාලනයෙන් බැහැරව පැන නැගී ඇති කරුණු හේතුවෙන් මේ මස 9 වනදාට පැවැත්වීමට සැලසුම් කර තිබූ පළාත්පාලන ආයතන ඡන්ද විමසීම එදිනට පැවැත්විය නොහැකි බව පසුගියදා මැතිවරණ කොමිසම නිවේදනය කළා.\nඒ අනුව පළාත් පාලන ඡන්ද විමසීම සඳහා වෙනත් දිනයක් අද ප්‍රකාශයට පත් කිරීමට නියමිත අතර, තැපැල් ජන්ද දිනයද අද තීරණය කරනු ඇති.\nඅද පැවැත්වෙන සාකච්ජාවෙන් පසු අවශ්‍යතාවය පරිදි රජයේ මුද්‍රණාලය ඇතුළු අනෙකුත් ආයතන කැඳවා ඡන්ද විමසීම පිළිබඳ සාකච්ඡා කරන බවයි මැතිවරණ කොමිසමේ සභාපති නිමල් පුංචිහේවා කියා සිටියේ.\nමේ අතර, පළාත් පාලන ආයතනවලට අදාළව නව ඡන්ද විමසීම් දිනයක් සටහන් නොකළ නිවේදනයක් දිස්ත්‍රික් තේරීම් භාර නිලධාරීන් මගින් තමන් වෙත යොමු කරන ලෙස මැතිවරණ කොමසාරිස් ජනරාල් සමන් ශ්‍රී රත්නායක, සියලුම දිස්ත්‍රික් නියෝජ්‍ය සහ සහකාර මැතිවරණ කොමසාරිස්වරුන් වෙත දැනුම්දී තිබෙනවා.\nමේ සම්බන්ධයෙන් මැතිවරණ කොමසාරිස් ජනරාල්වරයාගෙන් අප කළ විමසීමකදී ඔහු කියා සිටියේ ඡන්ද දිනය තීරණය කරනු ලබන්නේ අද දිනයේ බැවින් ඡන්ද දිනයක් සටහන් නොකර අදාළ නිවේදනය කැඳවූ බවයි.",
       "URL": "https://www.hirunews.lk/328853/පුංචි-ඡන්දය-පැවැත්වෙන-නව-දිනය-අද-ප්‍රකාශයට",
       "Category": "Local News",
       "Parent URL": "https://www.hirunews.lk/local-news.php?pageID=501"
}