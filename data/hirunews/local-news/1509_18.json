{
       "Source": "hirunews",
       "Timestamp": "Wednesday, 08 December 2021 - 7:34",
       "Headline": "පාකිස්තානයේ දී ඝාතනය වූ ප්‍රියන්තගේ අවසන් කටයුතු අද (වීඩියෝ)",
       "News Content": "පාකිස්ථානයේ සියල්කොට්හිදී පහර දී ඝාතනය කොට පුළුස්සා දැමූ ප්‍රියන්ත කුමාර දියවඩනගේ දේහය පිළිබඳ අවසන් කටයුතු අද පස්වරුවේ ගනේමුල්ල - පොල්හේන සුසාන භූමියේදී සිදු කිරීමට නියමිතයි.\nඝාතනය කෙරුණු ප්‍රියන්ත කුමාර දියවඩනගේ දේහය පෙරේදා දිවයිනට රැගෙන එනු ලැබූ අතර, පසුව දේහය ගනේමුල්ල - පොකුණ හන්දිය - කැන්දලියද්ද පාළුව ප්‍රදේශයේ නිවසෙහි තැන්පත් කෙරුණා.\nමොහුගේ දේහයට අවසන් ගෞරව දැක්වීමට ආගමික නායකයින් හා දේශපාලනඥයින් ඇතුළු පිරිස් ඔහුගේ නිවස වෙත පැමිණියා.\nප්‍රියන්ත කුමාර දියවඩන පාකිස්ථානයේ සියල්කොට්හිදී පහර දී ඝාතනය කොට ඔහුගේ සිරුර පිළිස්සීමේ සිද්ධිය පාකිස්ථානයේ ඉස්ලාමීය ආගමික නායකයින්ගෙන් සමන්විත උලෙමාවද ඊයේ දැඩි ලෙස හෙළා දැක තිබුණා.\nඑසේම පාකිස්ථානයේ සිවිල් වැසියෙකුට පිරිනැමෙන ඉහළම සම්මානය වන තම්ගා ඊ සුජාත් වීරත්ව සම්මානය සඳහා වන සහතික පත්‍රය පාකිස්ථාන අග්‍රාමාත්‍යවරයා විසින් ඊයේ ප්‍රියන්ත කුමාර මුදාගැනීමට දැඩි උත්සහයක නිරත වූ මලික් අද්නන්ට පිරිනැමීමටයි කටයුතු කළේ.\nපාකිස්ථාන අග්‍රාමාත්‍යවරයා එහි දී ප්‍රකාශ කළේ, මෙවැනි සිද්ධීන් සම්බන්ධයෙන් සමාව දීමට ආගම හේතුවක් නොවන බවයි.",
       "URL": "https://www.hirunews.lk/290366/පාකිස්තානයේ-දී-ඝාතනය-වූ-ප්‍රියන්තගේ-අවසන්-කටයුතු-අද-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1509"
}