{
       "Source": "hirunews",
       "Timestamp": "Thursday, 18 August 2022 - 14:33",
       "Headline": "වංචනික ක්‍රියාවක් පිළිබඳ සෞඛ්‍ය වෘත්තීයවේදීන්ගේ සංගමයෙන් චෝදනාවක් (වීඩියෝ)",
       "News Content": "රාජ්‍ය ඖෂධ නිෂ්පාදන සංස්ථාව නිපදවූ ඖෂධ වර්ග තුනක් පසුගිය දා අලුතින් වෙළෙඳපොළට හඳුන්වා දුන් බව පැවසුව ද එම ඖෂධ දැනටමත් වෛද්‍ය සැපයුම් අංශය මගින් බෙදා හරින ඖෂධ බව සෞඛ්‍ය වෘත්තීයවේදනේගේ සංගමය චෝදනා කරනවා.\nඑසේ තිබියදීත් සෞඛ්‍ය අමාත්‍යවරයා කැඳවා උත්සවාකාරයෙන් එම ඖෂධ හඳුන්වා දීම හරහා සිදු කර ඇත්තේ, රැවටීමක් බව යි එම සංගමය වැඩිදුරටත් සඳහන් කළේ.\nරාජ්‍ය ඖෂධ නිෂ්පාදන සංස්ථාව මගින් ඖෂධ වර්ග තුනක් වෙළෙඳපොළට නිකුත් කිරීම වෙනුවෙන් පසුගිය 15 වෙනි දා රත්මලානේ පිහිටි එම සංස්ථා\nපරිශ්‍රයේ දී උත්සවයක් පැවැත්වුණා.\nඒ සෞඛ්‍ය අමාත්‍ය කෙහෙළිය රඹුක්වැල්ල මහතාගේ ප්‍රධානත්වයෙන්.\nඑහි දී, තයිරෝක්සීන් ඌණතාවය සඳහා ලබා දෙන ඖෂධයක්, (levothyroxine 50mcg) ගෑස්ටික් ආම්ලිකතාව ඇති වීම වැලැක්වීම සඳහා ලබා දෙන ඖෂධයක් (Omeprazole 20mg ) මෙන්ම වේදනා නාශක ඖෂධයක් ( Mefenamic acid 50mg) හදුන්වා දීම සිදු කෙරුණා.",
       "URL": "https://www.hirunews.lk/313103/වංචනික-ක්‍රියාවක්-පිළිබඳ-සෞඛ්‍ය-වෘත්තීයවේදීන්ගේ-සංගමයෙන්-චෝදනාවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=931"
}