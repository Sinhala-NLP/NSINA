{
       "Source": "hirunews",
       "Timestamp": "Friday, 11 March 2016 - 19:08",
       "Headline": "අස්ගිරි නාහිමියන්ගේ අපවත්වීම ගැන ජනපතිගේ සහ අගමැතිගේ ශෝකය",
       "News Content": "අස්ගිරි පාර්ශවයේ මහනායක පූජ්‍ය ගලගම ශ්‍රී අත්තදස්සී ස්වාමීන් වහන්සේගේ අපවත්වීම සමස්ත ශ්‍රී ලාංකික ජනතාවට මෙන්ම ලෝකවාසී බෞද්ධ ජනතාවට සිදුවූ බලවත් පාඩුවක් බව ජනාධිපති මෛත්‍රීපාල සිරිසේන පවසනවා.\nශෝක පණිවුඩයක් නිකුත් කරමින් ජනාධිපතිවරයා සදහන් කළේ උන්වහන්සේ බෞද්ධ සමාජ සංකල්පය යාවත්කාලීන කරමින් කටයුතු කළ බවයි.\nමේ අතර, අග්‍රාමාත්‍ය රනිල් වික්‍රමසිංහ ද මහනායක හිමියන්ගේ අපවත්වීම සම්බන්ධයෙන් ශෝක පණිවුඩයක් නිකුත් කර තිබෙනවා.\nනාහිමියන් අපවත් වූ පුවත දැන ගන්නට ලැබීමෙන් තමන් මහත් සංවේගයට පත්වූ බව අග්‍රාමාත්‍යවරයා නිකුත් කළ ශෝක පණිවුඩයේ සදහන් වනවා.\nවසර 80ක පැවිදි දිවිය තුළ අර්ථයෙන්, ධර්මයෙන් අනුශාසනා කරමින් අස්ගිරි මහා විහාර පාර්ශවයටත්, සම්බුද්ධ ශාසනයටත්, රට දැය සහ සමස්ත සමාජයටත් මහානායක හිමියන් ඉටු කළ මෙහෙවර අතිශය අගය කළ යුතු බවයි අග්‍රාමාත්‍යවරයා නිකුත් කළ ශෝක පණිවුඩයේ වැඩිදුරටත් දැක්වෙන්නේ.\nඅපවත්වී වදාළ අස්ගිරි පාර්ශවයේ මහ නායක අතිපූජ්‍ය ගලගම ශ්‍රී අත්ථදස්සි නාහිමියන්ගේ ශ්‍රී දේහයට අවසන් ගෞරව දැක්වීම සදහා අද දිනයේත් විශාල ජනකායක් පැමිණෙමින් සිටිනවා.\nඋන්වහන්සේගේ ශ්‍රී දේහය අස්ගිරි මහා විහාරයේ පවර උපාලි අනුස්මරණ ශාලාවේ තැන්පත් කර ඇති අතර මහානාහිමියන්ට අවසන් ගෞරව දැක්වීම සදහා මැති ඇමතිවරුන්ට අමතරව විදේශීය තානාපතිවරුන් ද පැමිණෙන බවයි එම ස්ථානයේ සිටින හිරු වාර්තාකරු සදහන් කළේ.\nඅද උදෑසන මහානාහිමියන්ගේ ශ්‍රී දේහයට අවසන් ගෞරව දැක්වීම සදහා තායිලන්ත නියෝජ්‍ය අග්‍රාමාත්‍ය සොම්කිඞ් ජටුස්රිපිටක් ද අස්ගිරි මහා විහාරයට පැමිණියා.\nමීට අමතරව එක්සත් ජනතා නිදහස් සන්ධානයේ මහලේකම් අමාත්‍ය මහින්ද අමරවීර, අමාත්‍ය විජයදාස රාජපක්ෂ ඇතුළු මැති ඇමතිවරුන් මෙන්ම පාර්ලිමේන්තු මන්ත්‍රී පූජ්‍ය අතුරලියේ රතන හිමියන් ද උන්වහන්සේ ශ්‍රී දේහයට අද අවසන් ගෞරව දක්වනු ලැබුවා.\nඅපවත්වී වදාළ අස්ගිරි මහානාහිමියන්ගේ ආදාහන පූජෝත්සවය පූර්ණ රාජ්‍ය ගෞරව සහිතව ලබන ඉරිදා පස්වරු දෙකට මහනුවර පොලිස් ක්‍රීඩාංගණයේදී පැවැත්වීමට නියමිතයි.\nඑදින ජාතික ශෝක දිනයක් ලෙස ප්‍රකාශයට පත් කර ඇති අතර සියලූම රාජ්‍ය ආයතනවල ජාතික ධජය අඩකුඹු කිරීමට කටයුතු කරන ලෙසයි රජය දැනුම්දී ඇත්තේ.",
       "URL": "https://www.hirunews.lk/128316/අස්ගිරි-නාහිමියන්ගේ-අපවත්වීම-ගැන-ජනපතිගේ-සහ-අගමැතිගේ-ශෝකය",
       "Category": "Local News",
       "Parent URL": "https://www.hirunews.lk/local-news.php?pageID=5133"
}