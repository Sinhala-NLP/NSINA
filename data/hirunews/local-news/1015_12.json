{
       "Source": "hirunews",
       "Timestamp": "Sunday, 17 July 2022 - 8:10",
       "Headline": "මහ කන්නයට තවත් යූරියා මෙට්‍රික් ටොන් 150,000 ක් - කරදර මැද ජල හිඟයෙන් පීඩා විඳින ගොවීන් (වීඩියෝ)",
       "News Content": "ඉදිරි මහ කන්නය සඳහා යූරියා මෙට්‍රික් ටොන් 50,000 ක් ගෙන්වීමට අවශ්‍ය ප්‍රසම්පාදන කටයුතු කෘෂිකර්ම අමාත්‍යාංශය ආරම්භ කර තිබෙනවා.\nමේ අතර, ආහාර අර්බුදය හමුවේ සෑම බිම් අඟලක්ම වගා කරන ලෙස රජය උපදෙස් දී ඇති පසුබිමක ජල ගැටලුව හේතුවෙන් වගා කිරීමට\nනොහැකි වූ විශාල කුඹුරු යායක් පිළිබඳව දෝම්පේ ප්‍රදේශයෙන් වාර්තා වුණා.\nදොම්පේ ප්‍රාදේශීය ලේකම් කොට්ඨාශයට අයත් පාළුගම, ලංසියාහේන සහ වේල්ගම යන ග්‍රාම නිලධාරී වසම් 03ක් පුරා විහිදී ඇති අක්කර 150ක් පමණ වන කුඹුරු යාය වගා කටයුතු සිදු කිරීම සඳහා අවශ්‍ය ජලය නොමැතිවීමෙන් පුරන් වී තිබෙනවා.\nඋග්‍ර ආහාර අර්බුදයක් ඇති වීමට ඉඩ ඇති බවට කෘෂි විද්‍යාඥයින් අනතුරු අඟවද්දී මෙලෙස අස්වැද්දවීමට හැකියාව පවතින කුඹුරු ජලය නොමැති වීමෙන් පුරන් වීමට ඉඩහැරීම අපරාධයක් බවයි ගොවීන් පෙන්වා දෙන්නේ.\nමෙම කුඹුරු යාය ආශ්‍රිතව පවතින ජල ගැටළුව හේතුවෙන් ගොවීන් වසර ගණනාවක සිට සිය වගා කටයුතුවලින් ඉවත් වී තිබෙනවා.\nඒ හේතුවෙන් ආක්‍රමණික ශාකවලින් මුළු කුඹුරු යායම වසාගෙන ඇති ආකාරය ද දැකගත හැකියි.\nවැසි ජලයෙන් වගා කටයුතු සිදු කිරීමට හැකියාව පැවතිය ද වැසි කාලවලදී ඉහළ වැව ප්‍රදේශයෙන් ගලා එන දැවැන්ත ජල පහර හේතුවෙන් අස්වැද්දූ කුඹුරු සියල්ලම යටවීමේ තර්ජනයටද ගොවීන් මුහුණ දෙනවා.\nඊට හේතුව කැළණි ගඟ දක්වා ගලා බසින වාරිමාර්ග දෙපාර්ථමේන්තුවට අයත් ප්‍රධාන ඇළ මාර්ගයේ වල් බිහිවී තිබීමයි.\nරජය මගින් හැකි සෑම බිම් අඟලක්ම වගා කරන ලෙසට ඉල්ලා ඇති පසුබිමක පවතින ගැටළු විසඳීමට බළධාරීන් කටයුතු කරන්නේනම් තමන් අක්කර 150ක්වූ මෙම වෙල් යාය අස්වැද්දීමට සූදානම් බවයි ගොවීන් පවසන්නේ.\nමේ අතර වසර ගණනාවක් තිස්සේ ලොකු ළූණු ,මුං ඇට, පැණි කොමඩු ඇතුළු හේන් වගාවන් සිදු කරගෙන ගිය සීගිරිය ආශ්‍රිත ජනතාවට වනජීවී\nදෙපාර්ථමේන්තුවෙන් බලපෑම් එල්ල වන බවට සීගිරිය ගොවීන් චෝදනා කරනවා.\n1999 වසරේ සිට මෙම භූමි ආශ්‍රිතව සිය වගා කටයුතු සිදු කළද වනජීවී නිලධාරීන් විසින් සිය වගා භූමි වලින් ඉවත් වන ලෙස බලකරන බවයි ගොවීන් චෝදනා කරන්නේ.\nමේ සම්බන්ධයෙන් සීගිරිය වනජීවී කාර්යාලයෙන් සිදු කළ විමසීමකදී ඔවුන් සඳහන් කළේ ඇතැම් කණ්ඩායම් ආහාර අර්බුධය මුල් කර ගනිමින් සීගිරිය අභය භූමියට අයත් ඉඩම් ගිනි තබමින් වගා කටයුතු සිදු කරන බවයි.\nඔවුන් අත් අඩංගුවට ගෙන අධිකරනයට ඉදිරිපත් කිරීමට කටයුතු කරන බවත්, එවැනි ක්‍රියා වැළැක්වීමට මීට පෙරද අවස්ථා කිහිපයකදීම අධිකරණ ක්‍රියාමාර්ග ගැනීමට කටයුතු කළ බවත් වනජීවි නිලධාරීන් වැඩිදුරටත් සඳහන් කළා.\nමේ අතර පවතින ඉන්ධන අර්බුදය හේතුවෙන් මෙවර යළ කන්නයේ අස්වනු නෙලීමේ කටයුතුවලට දැඩි බාධා එල්ලවී ඇති බවට පොලොන්නරුව දිස්ත්‍රික්කයේ ගොවීන් චෝදනා කරනවා.\nකෙසේ වෙතත් පොලොන්නරුව දිස්ත්‍රික්කයේ මින්නේරිය, කවුඩුල්ල, පරාක්‍රම යන ගොවි ව්‍යාපාර සඳහා මේ වනවිටත් යළ කන්නයට අවශ්‍ය පොහොර 50%කට වැඩි ප්‍රමාණයක් ගොවීන් අතර බෙදා දී අවසන්.\nරජයේ සහන මිල යටතේ පොහොර ලබා දීමත් සමඟ ගොවීන් ඊට ප්‍රතිචාර දැක්වූවා.\nමේ අතර, ඉදිරි මහ කන්නය සඳහා යූරියා මෙට්‍රික් ටොන් 50,000 ක් ගෙන්වීමට අවශ්‍ය ප්‍රසම්පාදන කටයුතු කෘෂිකර්ම අමාත්‍යාංශය ආරම්භ කර තිබෙනවා.",
       "URL": "https://www.hirunews.lk/310170/මහ-කන්නයට-තවත්-යූරියා-මෙට්‍රික්-ටොන්-150000-ක්-කරදර-මැද-ජල-හිඟයෙන්-පීඩා-විඳින-ගොවීන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1015"
}