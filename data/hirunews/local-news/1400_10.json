{
       "Source": "hirunews",
       "Timestamp": "Tuesday, 25 January 2022 - 11:00",
       "Headline": "තුන්කොන් පෙමක් හේතුවෙන් තුවාල ලැබූ දළපූට්ටු සද්දන්තයා (ඡායාරූප)",
       "News Content": "තුන්කොන් ප්‍රේමයක් හේතුවෙන් කලාවැව ජාතික වනෝද්‍යානයේ ඇතුන් දෙදෙනෙකු අතර ඇති වූ ද්වන්ද්ව සටනකින් එක් ඇතකු තුවාල ලබා ඇති බව වාර්තා වනවා.\nතුවාල ලැබූ එම ඇතාට අවශ්‍ය ප්‍රතිකාර ලබාදීමට අනුරාධපුර - පණ්ඩුලගම වනජීවී පශු වෛද්‍ය නිලධාරීන් ඊයේ (24) දින පියවර ගෙන ඇති බවයි අප ප්‍රාදේශීය වාර්තාකරු ප්‍රකාශ කළේ.\nතුන්කොන් පෙමක් හේතුවෙන් මෙලෙස තවත් ඇතකුගේ පහරදීමෙන් තුවාල ලබා ඇත්තේ, කලාවැව ජාතික උද්‍යානයේ සිටි 'බරණ' නම් වූ දළ පූට්ටු ඇතා යි.\nඅනෙක් ඇතාගේ පහරදීමෙන් එම ඇතාගේ ශරීරයේ ස්ථාන රැසක තුවාල ඇතිව තිබෙනවා.\nමෙලෙස තුවාල ලැබූ බරණ නම් ඇතා මේ වනවිට කලාවැව ජාතික උද්‍යානයෙන් පිටව ගොස් ඇති අතර, ඇති වූ සටනින් තුවාල ලබා පිටව ගොස් සිටින එම ඇතා මේ වනවිට කැකිරාව - මිරිස්වත්ත ප්‍රදේශයේ කැලෑබද ප්‍රදේශයක සැරිසරමින් සිටින බවටත් තොරතුරු වාර්තා වනවා.\nමෙලෙස තුවාල ලැබූ දළපූට්ටුවා කලාවැව ජාතික උද්‍යානයේ ඇත් පන්තියේ වෙසෙන දැඩි සංචාරක ආකර්ෂණයක් දිනූ ඇතෙකු බව ද වනජීවී නිලධාරීන් සඳහන් කළා.\nතුවාල ලබා සිටින ඇතාගේ වයස අවුරුදු 40ක් පමණ වන බවත් ,ඇතා බේරා ගැනීමට හැකියාව පවතින බවත් වනජීවී පශු වෛද්‍යවරුන් සිය විශ්වාසය පළකළා.\nබොහෝ අවස්ථාවලදී සිය සහකාරිය තෝරා ගැනීමට යාමේ දී අලි ඇතුන් අතර මෙවැනි ද්වන්ද්ව සටන් ඇතිවීම ස්වභාවික තත්ත්වයක් බවයි වාර්තා වෙන්නේ.\nතුවාල ලබා ප්‍රතිකාර ලබමින් සිටින ඇතාගේ ආරක්ෂාව සඳහා මේ වනවිට විශේෂ වැඩපිළීවෙළක් ගනේවල්පොල වනජීවී අඩවි ආරක්ෂක කාර්යාලය මගින් සිදු කෙරෙනවා.",
       "URL": "https://www.hirunews.lk/295093/තුන්කොන්-පෙමක්-හේතුවෙන්-තුවාල-ලැබූ-දළපූට්ටු-සද්දන්තයා-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1400"
}