{
       "Source": "hirunews",
       "Timestamp": "Thursday, 24 August 2023 - 19:51",
       "Headline": "ඉන්දියාවේ චන්ද්‍රයාන් ගැන ශ්‍රී ලංකාව ආඩම්බර වෙයි",
       "News Content": "චන්ද්‍රයාන් 3 යානය ඉතා සාර්ථක ලෙස සඳ මතට ගොඩබෑමෙන් ඉන්දියාව ලැබූ සුවිශේෂී ජයග්‍රහණය පිළිබඳව ජනාධිපති රනිල් වික්‍රමසිංහ සිය සුබපැතුම් එක්කර තිබෙනවා.\nඉන්දීය අග්‍රාමාත්‍ය නරේන්ද්‍ර මෝදි වෙත සුබ පැතුම් පණිවුඩයක් යොමුකරමින් ජනාධිපතිවරයා සඳහන් කර ඇත්තේ ඉන්දියාව ලැබූ මෙම විශිෂ්ඨ සහ ඓතිහාසික ජයග්‍රහණය පිළිබඳ අසල්වාසි සහෝදර රාජ්‍ය ලෙස ශ්‍රී ලංකාව ආඩම්බරයට පත්වන බවයි.\nඉන්දීය අභ්‍යාවකාශ පර්යේෂණ ආයතනයේ කණ්ඩායමටත් ඉන්දීය ජනතාවටත් සමස්ත ශ්‍රී ලාංකික ජනතාවගේ හෘදයාංගම සුබපැතුම් පිරිනමන බව ජනාධිපති රනිල් වික්‍රමසිංහ, අගමැති නරේන්ද්‍ර මෝදි මත යොමුකළ පණිවුඩයේ දැක්වෙනවා.\nචන්ද්‍රයාන් තුන යානයේ වික්‍රම් රොබෝ ගවේෂකය චන්ද්‍රයාගේ දක්ෂිණ ධ්‍රැවයට සාර්ථක ලෙස ගොඩබැස්වූ ඉන්දියාව ඉතිහාසගත වුණේ එම ප්‍රදේශයට ගවේෂණ යානයක් ගොඩබැස්වූ ලොව පළමු රට ලෙසයි.\nමේ අතර ඉන්දීය අභ්‍යාවකාශ පර්යේෂණ ආයතනය සඳහන් කළේ චන්ද්‍රයාන් තුන සද ගවේෂණ මෙහෙයුමෙහි දින 14 ක විද්‍යාත්මක ගවේෂණ මේ වන විට ආරම්භ කර ඇති අතර අනාගත සද ගවේෂණයන් සදහා උපකාර වන රොබෝගත මාර්ග සැළසුම් අභ්‍යාසයක් සඳහාද කටයුතු කරමින් සිටින බවයි.",
       "URL": "https://www.hirunews.lk/345988/ඉන්දියාවේ-චන්ද්‍රයාන්-ගැන-ශ්‍රී-ලංකාව-ආඩම්බර-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=75"
}