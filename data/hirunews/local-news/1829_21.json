{
       "Source": "hirunews",
       "Timestamp": "Saturday, 10 July 2021 - 13:22",
       "Headline": "ස්ටාලින් ඇතුළු පිරිසට දුන් පහසුකම් ගැන, පොලිස් ඇමතිට ලිපියක් (වීඩියෝ)",
       "News Content": "විරෝධතාකරුවන් අත්අඩංගුවට ගැනීමේදී කොරෝනා ව්‍යාප්තිය හමුවේ ප්‍රවේශම් විය යුතු තත්ත්වයකින් පරිබාහිරව පොලීසිය ක්‍රියා කිරීම කණගාටුවට කරුණක් බව අධිකරණ අමාත්‍යාංශයේ උපදේශක, ජනාධිපති නීතිඥ යූ.ආර්. ද සිල්වා ප්‍රකශ කළා.\nඔහු මේ බව කියා සිටියේ විරෝධතාවල නිරතව සිටියදී පසුගිය දා අත්අඩංගුවට ගෙන නිරෝධායනය සඳහා යොමු කෙරුණු පිරිස් සම්බන්ධයෙන් අදහස් දක්වමින්.\nකොතලාවල ආරක්ෂක විශ්වවිද්‍යාල පනත් කෙටුම්පතට විරෝධය පළ කරමින් පෙරේදා පාර්ලිමේන්තු වටරවුම අසල විරෝධතාවයේ නිරතව සිටියදී අත්අඩංගුවට ගත් 33 දෙනෙකු අධිකරණයට ඉදිරිපත් කිරීමෙන් පසු ඇප දීමෙන් අනතුරුව ඉන් 16 දෙනෙකු නිරෝධායනය සඳහා රැගෙන යනු ලැබුවා.\nමුලතිව් නිරෝධායන මධ්‍යස්ථානය වෙත මෙලෙස රැගෙන ගිය පිරිස අතර ලංකා ගුරු සංගමයේ ප්‍රධාන ලේකම් ජෝශෆ් ස්ටාලින් සහ ඒකාබද්ධ රැකියා විරහිත උපාධිධාරීන්ගේ සංගමයේ කැදවුම්කරු පූජ්‍ය තැන්නේ ඥාණානන්ද හිමියන් ද වනවා.\nමේ අතර නිරෝධායනයට රැගෙන ගිය මෙම පිරිස චෝදනා කළේ තමන්ට අවම සනීපාරක්ෂක පහසුකම්වත් ලබාදී නොමැති බවටයි.\nඒ පිළිබදව මුලතිව් නිරෝධායන මධ්‍යස්ථානයේ සිට ඒකාබද්ධ රැකියා විරහිත උපාධිධාරීන්ගේ සංගමයේ කැදවුම්කරු පූජ්‍ය තැන්නේ ඥාණානන්ද හිමියන් සමාජ මාධ්‍ය වෙත මෙලෙස ප්‍රකාශයක් නිකුත් කර තිබුණා.\nකෙසේ වෙතත් නිරෝධායනයට යොමු කර සිටින එම පිරිස් වෙත සුබසාධන පහසුකම් සැපයූ ආකාරය පිළිබදව බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති කාර්යාලය විෂය භාර අමාත්‍ය සරත් වීරසේකර වෙත ලිපියක් යොමුකර දැනුම්වත් කර තිබෙනවා.\nඑහි දැක්වුණේ විරෝධතාකරුවන්ට දිවා ආහාරය ද, භික්ෂූන් වහන්සේලා වෙත ගිලන් පස ඇතුළු පහසුකම් ද සැපයූ බවයි.\nඖෂධ ඉල්ලා සිටි අයට මීගමුව පොලීසිය මගින් ඖෂධ මෙන්ම භික්ෂූන් වහන්සේලාගේ දැනුම් දීම පරිදි අවශ්‍ය ද්‍රව්‍ය ඇතුළත් පාර්සලයක් ද බාහිර පාර්ශවයකින් ගෙන්වා ගැනීමට ද අවසර ලබාදී තිබූ බවයි එහි දැක්වුණේ.\nමීට අමතරව ඇඳුම් පැළදුම්, පිඟන් කෝප්ප, දත් බුරුසු ආදිය ද එහි පාලන අධිකාරිය විසින් ලබාදුන් බවටයි බස්නාහිර පළාත් භාර ජ්‍යෙෂ්ඨ නියෝජ්‍ය පොලිස්පති කාර්යාලය විෂය භාර අමාත්‍යවරයා දැනුම්වත් කර ඇත්තේ.",
       "URL": "https://www.hirunews.lk/276598/ස්ටාලින්-ඇතුළු-පිරිසට-දුන්-පහසුකම්-ගැන-පොලිස්-ඇමතිට-ලිපියක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1829"
}