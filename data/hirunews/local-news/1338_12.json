{
       "Source": "hirunews",
       "Timestamp": "Wednesday, 23 February 2022 - 15:21",
       "Headline": "මැතිවරණ කොමසාරිස් සමග දේශපාලන පක්ෂ සාකච්ඡා අවසන්",
       "News Content": "මැතිවරණ කොමසාරිස් කාර්යාල දේශපාලන පක්ෂ සමඟ පැවැත්වූ සාකච්ඡාව මීට ටික වේලාවකට පෙර අවසන් වී තිබෙනවා.\nකෙසේ වෙතත් එම සාකච්ඡාවල අඩුපාඩු රසක් ඇති බවත්, 100කට වැඩි පක්ෂ නියෝජිතයින් පිරිසක් සාකච්ඡාවේ සිටින අතර පහසුකම් මදකම නිසා සාකච්ඡා ශ්‍රවණය වීමේ අඩුපාඩු පවා ඇතැයි පවසා මනෝ ගනේෂන් එම ස්ථානයෙන් පිටව ගියා.\nපැය හතරකට ආසන්න කාලයක් මෙම සාකච්ඡා පැවැත්වුණු අතර ප්‍රධාන හා සුළු දේශපාලන පක්ෂවල නියෝජිතයින් ද සාකච්ඡාවට සහභාගි වී සිටියා.\nඉදිරියේදි පවත්වන මැතිවරණවලට සූදානම් වීම පිළිබඳවත්, ඡන්ද නාම ලේඛන සකස් කිරීම පිළිබඳවත්, මෙහිදී සාකච්ඡා කෙරුණු බවයි දේශපාලන පක්ෂ නියෝජිතයන් මාධ්‍ය වෙත අදහස් දක්වමින් කියා සිටියේ.\nප්‍රධාන දේශපාලන පක්ෂ නියෝජිතයින් මෙහිදී අදහස් දක්වමින් කියා සිටියේ ඕනෑම මැතිවරණයකට ඉදිරිපත් වීමට තම පක්ෂ සූදානම් බවයි.",
       "URL": "https://www.hirunews.lk/297827/මැතිවරණ-කොමසාරිස්-සමග-දේශපාලන-පක්ෂ-සාකච්ඡා-අවසන්",
       "Category": "Local News",
       "Parent URL": "https://www.hirunews.lk/local-news.php?pageID=1338"
}