{
       "Source": "hirunews",
       "Timestamp": "Thursday, 16 December 2021 - 12:06",
       "Headline": "යුගදනවි පෙත්සම් සලකා බැලීම ඇරඹේ - ගිවිසුම ගැන ජවිපෙ ආණ්ඩුවෙන් පිළිතුරු ඉල්ලයි  (වීඩියෝ)",
       "News Content": "කෙරවලපිටිය යුගදනවි තාප විදුලි බලාගාරයේ රජය සතු සියයට 40ක කොටස් අමෙරිකානු සමාගමකට පැවරීමේ ගිවිසුම හා ඊට අදාළ කැබිනට් තීරණය බලරහිත කරන්නැයි ඉල්ලා ගොනුකර ඇති පෙත්සම් සලකා බැලීම අද (16) පෙරවරුවේ ආරම්භ වුණා.\nඒ, අගවිනිසුරු ජයන්ත ජයසූරිය ප්‍රමුඛ පංච පුද්ගල ශ්‍රේෂ්ඨාධිකරණ විනිසුරු මඩුල්ල ඉදිරියේදීයි.\nඅගරදගුරු අතිඋතුම් මැලිකම් කාදිනල් රංජිත් හිමිපාණන්, පූජ්‍ය ඇල්ලේ ගුණවංශ හිමියන්, සමගි ජනබලවේගයේ මහ ලේකම් පාර්ලිමේන්තු මන්ත්‍රී රංජිත් මද්දුමබණ්ඩාර, ජනතා විමුක්ති පෙරමුණේ දේශපාලන මණ්ඩල සභික වසන්ත සමරසිංහ සහ ලංකා විදුලි සේවක සංගමයේ ලේකම් රංජන් ජයලාල් අදාළ පෙත්සම් ගොනුකර තිබුණා.\nමෙම පෙත්සම් හෙට දිනයේත් සලකා බැලීමට නියමිතයි.\nමේ අතර තමන් විසින් පාර්ලිමේන්තුවට ඉදිරිපත් කරන ලද නිව්ෆෝට්‍රස් සමාගම සමඟ යුගදනවි බලාගාරය සම්බන්ධයෙන් ඇතිකරගත් ගිවිසුම සම්බන්ධයෙන් ආණ්ඩුව පිළිතුරු ලබාදිය යුතු බව ජාතික ජන බලවේගයේ නායක, පාර්ලිමේන්තු මන්ත්‍රී අනුර කුමාර දිසානායක ප්‍රකාශ කළා.\n‘සුන්දර රටක් - ලස්සන ජීවිතයක්’ මැයෙන් ජාතික ජන බලවේගය සංවිධාන කරන සම්මන්ත්‍රණ මාලාවේ එක් සම්මන්ත්‍රණයකට තඹුත්තේගමදී ඊයේ එක්වීමෙන් අනතුරුව මාධ්‍ය වෙත අදහස් දක්වමිනුයි ඔහු මේ බව කියා සිටියේ.",
       "URL": "https://www.hirunews.lk/291208/යුගදනවි-පෙත්සම්-සලකා-බැලීම-ඇරඹේ-ගිවිසුම-ගැන-ජවිපෙ-ආණ්ඩුවෙන්-පිළිතුරු-ඉල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1490"
}