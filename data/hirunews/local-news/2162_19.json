{
       "Source": "hirunews",
       "Timestamp": "Sunday, 07 February 2021 - 14:28",
       "Headline": "කොවිඩ් වසංගත තුරන් කරන්නැයි ඉල්ලා නල්ලතන්නිය සමන් දේව ප්‍රතිමාව ඉදිරිපිට දේව පූජාවක් (වීඩියෝ)",
       "News Content": "පවතින කොවිඩ් අවදානමත් සමග ශ්‍රී පාද වන්දනාවට වන්දනාකරුවන් නොපැමිණීම නිසා තමන් ආර්ථික වශයෙන් ගැටලු රැසකට මුහුණ දී ඇතැයි නල්ලතන්නිය ව්‍යාපාරික ප්‍රජාව පවසනවා.\nකොවිඩ් 19 වසංගත තත්ත්වය මෙරටින් තුරන් කරන ලෙස ඉල්ලමින් ප්‍රදේශවාසීන් සමන් දේව ප්‍රතිමාව ඉදිරිපිට දේව පූජාවක්ද පැවැත්වුවා.\nමේ වසර සඳහා ශ්‍රී පාද වන්දනා වාරය ආරම්භ කර මාසයකට වැඩි කාලයක් ගතව ඇතත් වන්දනාකරුවන්ට සෞඛ්‍ය අංශ විසින් ශ්‍රී පාද වන්දනා කිරීමට නොපැමිණෙන ලෙස දන්වා ඇත්තේ පවතින කොවිඩ් 19 අවදානම හේතුවෙන්.\nමෙලෙස වන්දනාකරුවන් නොපැමිණීමෙන් හැටන් නල්ලතන්නිය ප්‍රදේශයේ ව්‍යාපාරික ප්‍රජාව සහ ප්‍රදේශවාසීන් ආර්ථික වශයෙන් ගැටලු රැසකට මැදිව සිටිනවා.\nපෞද්ගලික අංශයේද සහය ඇතිව ශ්‍රී පාද හැටන් මාර්ගය විෂබීජහරණය කිරීමටත්, වන්දනාකරුවන්ට නිසි නිරෝධායන උපදෙස්වලට අනුව ශ්‍රී පාදය කරුණා කිරීමට අවස්ථාව වන්දනාකරුවන්ට ලබාදිය හැකි නිසාත් එම මාර්ගය ඔස්සේ ඉදිරියේදී හෝ වන්දනාකරුවන්ට පැමිණීමට අවස්ථාව ලබාදෙන්නැයි ව්‍යාපාරික ප්‍රජාව ඉල්ලා සිටිනවා.\nමේ අතර, කොවිඩ් 19 වෛරසය මෙරටින් තුරන් කරන ලෙස ආයාචනා කරමින් නල්ලතන්නිය නාගදීප විහාරස්ථානයේ පිහිටි සමන් දේව ප්‍රතිමාව අබියස ප්‍රදේශවාසීන් සහ  ව්‍යාපාරිකයින් එකව විශේෂ දේව පූජාවක්ද පැවැත්වුවා.",
       "URL": "https://www.hirunews.lk/261898/කොවිඩ්-වසංගත-තුරන්-කරන්නැයි-ඉල්ලා-නල්ලතන්නිය-සමන්-දේව-ප්‍රතිමාව-ඉදිරිපිට-දේව-පූජාවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2162"
}