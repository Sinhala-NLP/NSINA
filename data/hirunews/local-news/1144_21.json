{
       "Source": "hirunews",
       "Timestamp": "Wednesday, 25 May 2022 - 11:47",
       "Headline": "මානව හිමිකම් ලොක්කී චීන සංචාරයක ජෛව බුබුල නිසා මාධ්‍යවේදීන්ට අවසර නැහැ",
       "News Content": "චීනයේ ෂින්ජියෑන් (Xinjiang) පළාතෙන් ඡායාරූප සහ නිල ලේඛන දහස් ගණනක් කාන්දු වීම හරහා, උයිගර් සරණාගතයින් සහ අනෙකුත් මුස්ලිම් සුළුතරයන් ඉලක්ක කර ගනිමින් සිදුවන සමූහ සිරගතකිරීම් ඇතුළු අපයෝජනවල තරම පිළිබඳව නව අනාවරණයක් ලෝකය හමුවේ සිදු කර තිබෙනවා.\nආචාර්ය ඒඩ්‍රියන් සෙන් (Adrian Zenz) විසින් මෙලෙස ලබාගත් ලිපිගොනු, එක්සත් ජාතීන්ගේ මානව හිමිකම් ප්‍රධානී මිචෙල් බැචලේගේ චීන නිල සංචාරය ඉලක්ක කරගනිමින් ප්‍රකාශයට පත් කෙරුණා.\nමෙම ලේඛන මුලින්ම අනාවරණය කළේ BBC ලෝක සේවයයි.\nසය දින සංචාරයක් සඳහා මිචෙල් බැචලේ පසුගිය සඳුදා චීනයට පැමිණි අතර ඇය සිය සංචාරය තුලදී ෂින්ජියෑන්හි ද සංචාරය කිරීමට නියමිතයි.\nඑක්සත් ජාතීන්ගේ ඉහළ පෙලේ නියෝජතයෙක් චීනයේ නිල සංචාරයක නිරත වන්නේ දශක දෙකක පමණ කාලයකින් අනතුරුව වීම ද විශේෂත්වයක්.\nඒඩ්‍රියන් සෙන් එක්සත් ජනපදය පදනම් කරගත් රාජ්‍ය නොවන සංවිධානයක් වන Victims of Communism Memorial Foundation සඳහා සේවය කරනවා.\nචීනය බහුතර මුස්ලිම් උයිගුර්වරුන්ට සලකන ආකාරය මනුෂ්‍යත්වයට එරෙහි අපරාධ යටතට ගැනෙන බවට මානව හිමිකම් සංවිධාන කලක පටන් චෝදනා කරනවා.\nචීනය විසින් වෘත්ත්තීය අධ්‍යාපන හා පුහුණු මධ්‍යස්ථාන ලෙස ලොවට හඳුන්වා දී ඇති ෂින්ජියෑන් කලාපයේ රැඳවුම් මධ්‍යස්ථාන සහ බන්ධනාගාර ජාලයක මිලියනයකට වඩා උයිගර් සහ අනෙකුත් බොහෝ මුස්ලිම් සුළුතරයන් රඳවා තබා ඇති බව මානව හිමිකම් ක්‍රියාකාරීන් පවසනවා.\nනමුත් ෂින්ජියෑන්හි නිල දත්ත ගබඩාවලට අනවසරයෙන් ඇතුළු වූ නිර්නාමික මූලාශ්‍රයක් විසින් සෙන් වෙත යවන ලද පොලිස් ඡායාරූප සහ අභ්‍යන්තර ලේඛන, හරහා මහජන මැදිහත්වීම් ස්වේච්ඡාවෙන් සිදු නොවූ බව පෙන්වන මෙම කාන්දු වූ ලේඛන හේතුවෙන් මෙය බලගතු මර්දනයක් බවට සාක්ෂි දරනවා.\nෂින්ජියෑන්හි හිටපු කොමියුනිස්ට් පක්ෂ ලේකම්වරයෙකු වන චෙන් ක්වාන්ගුඕ විසින් 2017 දී කරන ලද දැනුම් දීමක් ලිපිගොනු වලට ඇතුළත් වන අතර, ඔහු පලා යාමට උත්සාහ කරන ඕනෑම කෙනෙකුට වෙඩි තැබීමට ආරක්ෂකයින්ට නියෝග කළ බව කියනු ලබන අතර, “ආගමික ඇදහිලිවන්තයන් කෙරෙහි\" දැඩි පාලනයක් ඇති කරන ලෙස කලාපයේ නිලධාරීන්ට නියෝග කර තිබෙනවා.\nහෙළි කරන ලද ලේඛන අතර වන මහජන ආරක්ෂක අමාත්‍ය Zhao Kezhi කළ කතාවක 2018 වසරේදී රැඳවුම් පහසුකම්වල ධාරිතාව වැඩි කිරීම සඳහා ජනාධිපති ෂි වෙතින් ලද සෘජු නියෝග ගැන සඳහන්.\nමුලදී මෙම රැඳවුම් කඳවුරු ප්‍රතික්ෂේප කළ, බීජිං පාලනය පසුව කියා සිටියේ එම සංකීර්ණය වෘත්තීය පුහුණු පාසල් බවයි.\nඑම පිරිස ස්වේච්ඡාවෙන් මේ සඳහා සහභාගී වූවන් බව දැක්වූ අතර ඒ හරහා \"ආගමික අන්තවාදය\" තුරන් කිරීම අරමුණු කරගත් බවත් චීන බලධාරීන් සඳහන් කළා.\nඑහෙත් මෙම කාන්දු වූ ලේඛන, දකුණු ෂින්ජියෑන්ග්හි පමණක් මිලියන දෙකකට අධික ජනතාවක් \"අන්තවාදී ආගමික චින්තනයේ ආක්‍රමණයෙන් දැඩි ලෙස බලපෑමට ලක්ව ඇති\" බවට අනතුරු අඟවමින්, කොමියුනිස්ට් නායකයින් සුළුතර ජනගහනය ආරක්ෂක තර්ජනයක් ලෙස දුටුවේ කෙසේද යන්න පිළිබඳ අවබෝධයක් ලබා දෙනවා.\nෂින්ජියෑන්ග්හි රැඳවියන්ගේ ඡායාරූප 2,800කට වැඩි ප්‍රමාණයක් වූ මේ ලේඛන අතර නීතිවිරෝධී කතාවකට සවන්දීම නිසා රඳවාගෙන සිටින 17 හැවිරිදි සෙයිතුනිගුල් අබ්ලෙහෙට්, අනෙකුත් රැඳවියන් සමඟ සම්බන්ධකම් පැවැත්වීම හේතුවෙන් දඬුවම් නියම වූ 16 හැවිරිදි බිලාල් කාසිම් වැනි බාලවයස්කරුවන් ද වනවා.\nරජයේ මර්දනය මගින් වරකට ගම්වල සිය ගණනක් මිනිසුන් රැඳවුම් කඳවුරු වෙත යොමු කරන බව පෙන්නුම් කරන අතර බොහෝ විට එකම නිවසේ කිහිප දෙනෙක් ද ඒ අතර සිටිනු දැක ගත හැකියි.\nBBC සහ Le Monde ඇතුළු මාධ්‍ය ආයතන කිහිපයක් විසින් සත්‍යාපනය කර ඇති ලිපිගොනු, රැඳවුම් කඳවුරුගත ජීවිතවලට ප්‍රවේශ වීමේ කවුළුවක් ලෙස හඳුන්වා දීමට පුළුවනි.\nඡායාරූප අතර හිස් ආවරණ හා විලංගු දැමූ රැඳවියන් බැටන් පොලුවලින් වළක්වන නිලධාරීන් විදහා දැක්වෙන අතර යුදහමුදා ඇඳුමින් සැරසුණු ස්වයංක්‍රීය ගිනි අවි අතැති ආරක්ෂකයින් ද දක්නට ලැබෙනවා.\nඅඟහරුවාදා අනාවරණය කළ නව ලිපිගොනුවලට අනුව බීජිං පාලනය අපයෝජනය අනුමත කර ඇති බවයි ඇමෙරිකා එක්සත් ජනපදය පවසන්නේ.\nරාජ්‍ය දෙපාර්තමේන්තු ප්‍රකාශක නෙඩ් ප්‍රයිස් වාර්තාකරුවන්ට පැවසුවේ වාර්තා සහ ඡායාරූප නිසා තමන් කම්පාවට පත් වූ බවයි.\n\"සමූල ඝාතන සහ මනුෂ්‍යත්වයට එරෙහි අපරාධ මෙහෙයවීමට මහජන චීන ආණ්ඩවේ ඉහලම මට්ටම්වල ආශිර්වාදයක් - අනුමැතියක් නොලැබේ යැයි සිතීම ඉතා අපහසු බව\" ඔහු වැඩිදුරටත් පැවසුවා.\n\"අත්තනෝමතික ලෙස රඳවාගෙන සිටින සියලුම පුද්ගලයින් වහාම නිදහස් කිරීමට, සිර කඳවුරු අහෝසි කිරීමට, සමූහ රැඳවුම්, වධහිංසා, බලහත්කාර වන්ධ්‍යාකරණය අවසන් කිරීමට, වහාම පියවර ගන්නා ලෙස අපි දිගින් දිගටම මහජන චීන සමූහාණ්ඩුවෙන් ඉල්ලා සිටිනවා.\" ප්‍රයිස් පවසනවා.\nමේ අතර, එක්සත් රාජධානියේ විදේශ ලේකම් ලිස් ට්‍රස් (Liz Truss), අලුතින් කාන්දු වූ ලේඛනවල තොරතුරු \"කම්පනයට පත්කරන්නක්\" ලෙස හැඳින්වූ අතර, \"භූමියෙහි ඇති කරුණු පිළිබඳව ගැඹුරු තක්සේරුවක් කිරීමට හැකි වන පරිදි කලාපයට පූර්ණ හා අසීමිත ප්‍රවේශයක්\" ලබා දෙන ලෙස ද චීනයෙන් ඉල්ලා සිටියා.\nමේ අතර ජර්මනිය ද \"කම්පන සහගත\" චෝදනා සම්බන්ධයෙන් විනිවිද පෙනෙන පරීක්ෂණයක් ඉල්ලා සිටිනවා.\nජර්මානු විදේශ අමාත්‍යාංශය නිවේදනයක් නිකුත් කරමින් පැවසුවේ, චීන විදේශ අමාත්‍ය වැන්ග් යී සමඟ දුරකථන සංවාදයක දී විදේශ අමාත්‍ය ඇනලිනා බෙයර්බොක් “ෂිංජියැන්ග්හි ඉතා බරපතල මානව හිමිකම් උල්ලංඝනය කිරීම් පිළිබඳ කම්පන සහගත වාර්තා සහ නව සාක්ෂි” පිළිබඳ අවධානය යොමු කළ බවයි.\nචෝදනා සම්බන්ධයෙන් බෙයාර්බොක් \"විනිවිද පරීක්ෂණයක් ඉල්ලා සිටින\" බව ද අදාල නිවේදනයේ වැඩිදුරටත් සඳහන්.\nඑහෙත් චීනයේ විදේශ අමාත්‍යාංශය කාන්දු වූ ලේඛන ප්‍රතික්ෂේප කරමින් පැවසුවේ එය, ෂින්ජියෑන් වෙත මඩ ප්‍රහාර එල්ල කරන චීන විරෝධී බලවේගයන්ගේ තවත් එක් උත්සාහයක් බවයි.\nවිදේශ අමාත්‍යංශ ප්‍රකාශක වැන්ග් වෙන්බින් මාධ්‍ය “බොරු සහ කටකතා පතුරුවන” බවට ද චෝදනා කළා.\nඑසේම, එක්සත් රාජධානියේ චීන තානාපති Zheng Zeguang ට්විටර් පණිවුඩයක් නිකුත් කරමින් කියා සිටියේ, “ඊනියා ‘රැඳවුම් කඳවුරු’ පිළිබඳ ගොතන ලද කතාවට ලබා දෙන ප්‍රචාරය BBC ට ලැජ්ජාවක් බවයි.\nකුප්‍රකට කටකතා සමඟ හවුල් වී නැවත වරක් ෂින්ජියෑන්ග් ගැන වැරදි තොරතුරු පතුරුවා හැරීම කණගාටුදායක බවද චීන තානාපතිවරයා පවසනවා.\nමේ අතර සිය සය දින සංචාරය ආරම්භ කරමින් මානව හිමිකම් පිළිබඳ එක්සත් ජාතීන්ගේ මහ කොමසාරිස් මිචෙල් බැචලේ ගුවංන්ග්ෂෝව් Guangzhou වෙත පැමිණි අතර චීන විදේශ අමාත්‍ය වැන්ග් යී විසින් ඇය පිළිගනු ලැබුවා.\n“මගේ සංචාරයේදී විවිධ පුද්ගලයන් සමඟ අදහස් හුවමාරු කර ගැනීමට මම බලාපොරොත්තු වෙමි. මම ඉතා වැදගත් කරුණු සහ සංවේදී කරුණු කිහිපයක් සාකච්ඡා කරමි. මෙය අපට විශ්වාසය ගොඩනඟා ගැනීමට උපකාරී වනු ඇතැයි මම බලාපොරොත්තු වෙමි, ”බැචලේ පැවසුවා\nබැචලේ සාදරයෙන් පිළිගනිමින් විදේශ අමාත්‍යාංශයේ ප්‍රකාශක වැන්ග් වෙන්බින් පැවසුවේ වසංගතය හේතුවෙන් ඇගේ සංචාරය “ජෛව ආරක්ෂිත බුබුලත්” තුළ සිදුවන හෙයින්, ජනමාධ්‍යවේදීන් සංචාරයට එක් කර නොගැනීමට දෙපාර්ශවයම එකඟ වූ බවයි.\nඇය චීන නායකයින් හමුවීමට සහ “විවිධ අංශවල පුද්ගලයින් සමඟ පුළුල් අදහස් හුවමාරුවක්” සිදු කිරීමට බලාපොරොත්තු වන බව වැන්ග් පැවසුව ද ඒ සම්බන්ධයෙන් වැඩි විස්තර අනවාරණය කෙරුණේ නැහැ.",
       "URL": "https://www.hirunews.lk/305249/මානව-හිමිකම්-ලොක්කී-චීන-සංචාරයක-ජෛව-බුබුල-නිසා-මාධ්‍යවේදීන්ට-අවසර-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=1144"
}