{
       "Source": "hirunews",
       "Timestamp": "Monday, 13 April 2020 - 13:02",
       "Headline": "රට වසා දැමීමට ප්‍රමාද වූවා වැඩියි - ඇමරිකානු ජනපතිට චෝදනා",
       "News Content": "කොරෝනා වෛරසයේ ව්‍යාප්තිය හමුවේ ඇමරිකාවේ වසා දැමීම් සහ සීමා කිරීම් ඉවත් කිරීම් සම්බන්ධයෙන් මේ වනවිට ධවල මන්දිරය සළකා බලමින් සිටින බව ඇමරිකානු සෞඛ්‍ය විශේෂඥයන් ප්‍රකාශ කර ඇති බව විදෙස් වාර්තා පවසනවා.\nලොව වැඩිම ආසාදිතයන් සංඛ්‍යාවක් සහ මරණ සංඛ්‍යාවක් වාර්තා වන්නේ ඇමරිකාවෙන් වන අතර, එම තත්ත්වය හමුවේ ඊයේ දිනයේ ඇමරිකාව එරට සියලු ප්‍රාන්ත තුළ හදිසි ආපදා තත්වයක්ද ප්‍රකාශයට පත් කරනු ලැබුවා.\nකෙසේ වෙතත් එරට ජ්‍යෙෂ්ඨ වසංගත රෝග විශේෂඥයෙකු වන වෛද්‍ය ඇන්තනී ෆවුසි, නිව්යෝක් ටයිම්ස් වෙත ප්‍රකාශ කර ඇත්තේ කොරෝනා ව්‍යාප්තිය නතර කිරීම සඳහා මුල් අවස්ථාව තුළදී නිර්නායක හඳුන්වා දුන්නේ නම් ඇමරිකාවට ජීවිත ආරක්ෂා කරගැනීමට අවස්ථාව තිබූ බවයි.\nඇමරිකාවේ මේ වනවිට කොරෝනා ආසාදිතයන් පන්ලක්ෂ 60,433 දෙනෙකු වාර්තාවී ඇති අතර, මරණ සංඛ්‍යාව 22,115 දක්වා ඉහළ ගොස් තිබෙනවා.\nකොරෝනා වසංගතයෙන් දරුණු බලපෑමක් එල්ල වී ඇති ඇමරිකාවේ දකුණු දිග ප්‍රදේශයේ ලුසියානා, ටෙක්සාස් සහ මිසිසිපි ප්‍රාන්තවලට බලපෑ සුළි කුණාටු සහ ගං වතුර තත්ත්වයක් හේතුවෙන් පුද්ගලයන් හයදෙනෙකු ජීවිතක්ෂයට පත්වීමේ පුවතක්ද විදෙස් මාධ්‍ය අද වාර්තා කර තිබුණා.\nනිවාස කඩාවැටීම හේතුවෙන් එම ප්‍රාන්තවල බොහෝ පිරිසක් මේ වනවිට අවතැන්වී ඇති බවද වාර්තා වනවා.\nපසුගිය සතියේ ඇමරිකානු කාලගුණ විද්‍යා බලධාරීන් ඇතිවිය හැකි ආපදා තත්ත්වයට මුහුණදීම සඳහා මාර්ගෝපදේශන මාලාවක්ද නිකුත් කර තිබුණේ රැකවරණය පතා පැමිණෙන අවතැන්වූ ජනතාව අතර කොරෝනා වෛරසය ව්‍යාප්තවීම වැළැක්වීම සඳහායි.",
       "URL": "https://www.hirunews.lk/238538/රට-වසා-දැමීමට-ප්‍රමාද-වූවා-වැඩියි-ඇමරිකානු-ජනපතිට-චෝදනා",
       "Category": "Local News",
       "Parent URL": "https://www.hirunews.lk/local-news.php?pageID=2799"
}