{
       "Source": "hirunews",
       "Timestamp": "Monday, 20 August 2018 - 7:39",
       "Headline": "ජපාන ආරක්ෂක අමාත්‍යවරයෙකු පළමුවරට ශ්‍රී ලංකාවට",
       "News Content": "ජපාන ආරක්ෂක අමාත්‍ය ඉට්සුනෝරි උන්ඩේරා අද (20) ශ්‍රී ලංකාවේ සංචාරයක් ආරම්භ කිරීමට නියමිතයි.\nජපාන ආරක්ෂක අමාත්‍යවරයෙකු මෙලෙස ශ්‍රී ලංකාවේ සංචාරයක නිරතවන්නේ ඉතිහාසයේ ප්‍රථම වතාවටයි.\nජපාන ආරක්ෂක අමාත්‍යවරයා හම්බන්තොට වරායේ මෙන්ම කොළඹ සහ ත්‍රිකුණාමල වරායේ සංචාරයකට ද එක්වීමට නියමිතයි.\nකෙසේ නමුත් හම්බන්තොට වරාය චීනය වෙත පැවරීමෙන් පසු ජපාන ආරක්ෂක අමාත්‍යවරයා එහි සංචාරය කිරීම විශේෂත්වයක්.\nජපානයද චීනයේ යුද බලය ව්‍යාප්තවීම පිළිබඳව අවධානය යොමු කරන රටක් වීම ඊට හේතුවයි.\nකෙසේ නමුත් හම්බන්තොට වරාය වානිජ වරායක් ලෙස පමණක් ක්‍රියාත්මක බව මෙරට බලධාරීන් අවධාරණය කර තිබුණා.\nජපාන ආරක්ෂක අමාත්‍යවරයාගේ ශ්‍රී ලංකා සංචාරයේ අරමුණක් වන්නේ ශ්‍රී ලංකාව සමඟ සමුද්‍රීය ආරක්ෂාව පිළිබඳ සමීප සහයෝගීතාවකට එළඹීමයි.\nසිය සංචාරය තුළදී ඔහු ශ්‍රී ලංකා වෙරළාරක්ෂක බලකායට මීටර 30 ක් දිග මුර සංචාර යාත්‍රාවක් පිරිනමනු ඇති.",
       "URL": "https://www.hirunews.lk/197939/ජපාන-ආරක්ෂක-අමාත්‍යවරයෙකු-පළමුවරට-ශ්‍රී-ලංකාවට",
       "Category": "Local News",
       "Parent URL": "https://www.hirunews.lk/local-news.php?pageID=3790"
}