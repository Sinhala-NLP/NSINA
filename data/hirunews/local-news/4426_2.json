{
       "Source": "hirunews",
       "Timestamp": "Wednesday, 12 July 2017 - 12:59",
       "Headline": "ජවිපෙ මැයි රැළියට අම්පාරෙන් පාසල් සිසුන් - ජවිපෙ පිළිතුරු දෙයි",
       "News Content": "අම්පාර මහඔය අධ්‍යාපන කොටිඨාශයේ වරාපිටිය මහ විදුහලේ සිසුන් 30 දෙනෙකු පසුගිය මැයි 01වන දින කොළඹ බි.ආර්.සී පිටියේ සංවිධානය කර තිබූ ජනතා විමුක්ති පෙරමුණේ මැයි දින රැළියට ගුරුවරුන් පිරිසක් විසින් සහභාගි කරවිමේ සිද්ධියක් සම්බන්ධව මහඔය අධ්‍යාපන කාර්යාලය මගින් පරීක්ෂණයක් ආරමිභ කර තිබෙනවා.\nමැයි රැළිය සදහා සහභාගි වු දරුවෙකු ගේ පියෙකු විසින් මෙම පැමිණිල්ල සිදුකර ඇති අතර පසුව මහඔය කලාප අධ්‍යාපන අධ්‍යක්ෂ කේ.බී. ධර්මදාස  විසින් මේ සම්බන්ධයෙන් තොරතුරු සොයා බැලිමේදී අදාල විදුහලේ ගුරුවරයෙකු විසින් මැයි රුළියට රැගෙන ගිය බව සිසුන් විසින් කලාප අධ්‍යාපන අධ්‍යක්ෂවරයාට ලිඛිත සාක්ෂි ලබා දී තිබෙන බව අප වාර්තාකරු කියා සිටියා.\nවරාපිටිය මහ විදුහලේ ගුරුවරුන් දෙදෙනෙකු සහ ගුරුවරියක් මෙම සිසුන් රැගෙන ගිය බවට මෙම රැළියට සහභාගි වූ සිසු සිසුවියන් විසින් කලාප අධ්‍යාපන අධ්‍යක්ෂවරයාට ලබාදුන් ලිපියේ සදහන්.\nමැයි රැළියට සහභාගි වන දරුවන්ගෙන් ආහාර සදහා රුපියල් 200  මුදලක්ද  අය කරගෙන තිබෙන බවද වාර්තා වනවා.\nමෙම සිසුන් 2017. 04. 30 වෙනි දින පස්වරු වේ වරාපිටිය සිට කොළඹ බලා පිටත්ව තිබෙනවා.\nඑදින අලුයම කොළඹට ලඟා වීමෙන් අනතුරුව විහාරස්ථනයක ලැගුමි ගෙන ඇති බවයි පැවසෙන්නේ.\nඉන් පසුව මෙම පාසල් සිසුන් ජනතා විමුක්ති මැයි රැළිය ආරම්භක ස්ථානය රැගෙන ගොස් රතු තොප්පි ලබාදි මැයි පෙළපාලියට සහභාගි කරගත් බවද මෙම සිසුන් ඉදිරිපත් කරන ලද ලිපි වල සදහන්.\nමේ පිළිබදව වරාපිටිය විදුහලේ විදුහල්පතිවරයා පවසා ඇත්තේ පාසලේ සිසුන් රැගෙන යන බව තමන් නොදන්නා අතර මේ  සම්බන්ධ  සියලු තොරතුරු මහඔය කලාප අධ්‍යාපන අධ්‍යක්ෂවරයාට දැනුම් දුන් බවයි.\nමහඔය කලාප අධ්‍යාපන අධ්‍යක්ෂවරයාගෙන් මේ  පිළිබදව විමසු විට ඔහු පවසා ඇත්තේ වරාපිටිය ගමිමානයේ දෙමව්පියන් ගෙන් ලද තොරතුරක් මත තමන් මෙම කරුණ සම්බන්ධයෙන් පරීක්ෂණයක් සිදුකිරීමට වරාපිටිය විදුහලට ගිය අවස්ථාවේ විදුහලේ ගුරුවරයෙකු පොල්ලක් රැගෙන තමන්ට පහර දිමට පැමින බවයි.\nපසුව තමන් විසින් 119 දුරකථන අංකයට දැනුම් දී  මහඔය පොලීසියෙන් පැමිණ මේ පිළිබදව සිසුන්ගෙන් ලිඛිත සටහන් ලබාගත් බවද කලාප අධ්‍යාපන අධ්‍යක්ෂක කේ.බී ධර්මදාස වැඩිදුරටත් කියා සිටියා.\nඅදාල ගුරුවරයාගේ විරෝධතාවය හේතුවෙන් සිදුවීම සම්බන්ධයෙන් වන පරීක්ෂණ කටයුතු තාවකාලිකව නවතා, නැගෙනහිර පළාත් සභාවේ අධ්‍යාපන ලේකම්වරයාගෙන් මේ සදහා උපදෙස් ඉල්ලා ඇති බවද සදහන්.\nනැගෙනහිර පළාත් සභාවේ අධ්‍යාපන ලේකම්වරයාගෙන් මේ පිළිබදව විමසීමේදී ඔහු පැවසා ඇත්තේ සිද්ධිය සම්බන්ධයෙන් කලාප අධ්‍යාපන අධ්‍යක්ෂකවරයෙක් පත්කර දැනට පරීක්ෂණයක් සිදු කරන අතර ඔහුගේ වාර්තාව පැමිණි පසු මේ පිළිබදව විනයාණුකුල පියවරක් ගන්නා බවයි.\nමෙම සිදුවීම සම්බන්ධව ජනතා විමුක්ති පෙරමුණේ ප්‍රචාරක ලේකම් පාර්ලිමේන්තු මන්ත්‍රී විජිත හේරත්ගෙන් විමසීමේදී ඔහු කියා සිටියේ අදාල ගුරුවරයා සිය පක්ෂයේ සාමාජිකයෙක් බවත්, දෙමව්පියන්ගේ සහ සිසුන්ගේ කැමැත්ත මත සිසුන් පිරිසක් මැයි රැලියට සහභාගී වූ බවයි.\nරැළියට පැමිණි අදාල සිසුන්ගෙන් ආහාර සදහා රුපියල් 200ක මුදලක් අයකරගෙන ඇති බවට වාර්තා වුණා.\nඅදාල කරුණ සම්බන්ධව සහ ගුරුවරයාට එරෙහිව පැවැත්වෙන පරීක්ෂණය සම්බන්ධයෙන් මන්ත්‍රීවරයා ප්‍රකාශ කළේ සිදුකරන පරීක්ෂණ අපක්ෂපාති සහ සාධාරණ විය යුතු බවත් එහිදී සියලු චෝදනා සම්බන්දයෙන් නිවැරදි තීරණයක් ලැබෙනු ඇති බවයි.\nවිජිත හේරත් මන්ත්‍රීවරයා වැඩිදුරටත් පවසා සිටියේ විදුහල්පතිවරයා අදාල ගුරුවරයා සමග ඇති පුද්ගලක ආරවුලක් මත විදුහල්පතිවරයා විසින් මෙම චෝදනාවන් සිදුකරන බවයි.",
       "URL": "https://www.hirunews.lk/165696/ජවිපෙ-මැයි-රැළියට-අම්පාරෙන්-පාසල්-සිසුන්-පිළිතුරු-දෙයි",
       "Category": "Local News",
       "Parent URL": "https://www.hirunews.lk/local-news.php?pageID=4426"
}