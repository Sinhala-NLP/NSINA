{
       "Source": "hirunews",
       "Timestamp": "Sunday, 03 July 2022 - 8:19",
       "Headline": "අද දිනයේත් හැකි පමණින් ඉන්ධන බෙදාහරින බව බෙදුම්කරුවන් කියයි (වීඩියෝ)",
       "News Content": "ලංකා අයි.ඕ.සී. සමාගම අද (03) දිනයේදීත් සිය පිරවුම්හල් ජාලය වෙත ඉන්ධන බෙදාහැරීමේ කටයුතු ආරම්භ කර තිබෙනවා.\nඒ අනුව ටැංකි රථ 100 ක් පමණ අද දිනයේදී සේවය සඳහා එක්කර ඇති බවයි ඛනිජ තෙල් පෞද්ගලික ටැංකි රථ හිමියන්ගේ සංගමයේ සම ලේකම් ශාන්ත සිල්වා කියා සිටියේ.\nඑසේම, ඊයේ (02) දිනයේදී ලංකා අයි.ඕ.සී. සමාගමේ ඉන්ධන ප්‍රවාහනය කිරීමේ කටයුතු සඳහා ඛනිජ තෙල් සංස්ථාවේ ටැංකි රථ 10 ක්ද යෙදවීමට කටයුතු කළ බව ඔහු කියා සිටියා.\nමේ අතර, තවදුරටත් ලංකා අයි.ඕ.සී. ඉන්ධන පිරවුම්හල් ආශ්‍රිතව දිගු පෝලිම් දැකගත හැකියි. ඉන්ධන නිකුත් කිරීම සඳහා ඇතැම් පිරවුම්හල් මගින් ටෝකන් නිකුත් කිරීමේදී මෙන්ම අත්‍යවශ්‍ය සේවා සඳහා පිරවුම්හල් මගින් ඉන්ධන නිකුත් කිරීමේදී ද ජනතාව කලහකාරී ලෙස හැසිරෙන අවස්ථා තවදුරටත් වාර්තා වනවා.\nමේ අතර, දඹුල්ල - හබරණ ප්‍රධාන මාර්ගයේ ඉනාමලුව ප්‍රදේශයේදී පිහිටි ලංකා අයි.ඕ.සී. පිරවුම්හලේ භූගත ඉන්ධන ටැංකිය විවෘත කර පෙන්වන ලෙස ඉල්ලා ප්‍රධාන මාර්ගය අවහිර කරමින් කලහකාරීව හැසිරුණු පුද්ගලයින් 05 දෙනෙකු සීගිරිය පොලිසිය විසින් අත්අඩංගුවට ගෙන තිබෙනවා.\nඔවුන් විසින් පිරවුම්හල දෙසට ගල් ප්‍රහාරයක් එල්ල කර ඇති අතර, පසුව පොලිසිය ගුවන් හමුදාවේද සහය ලබාගෙන තත්ත්වය පාලනය කර ඇති බව සඳහන්.\nකිලිනොච්චිය - කරඩිබොක්කුව ප්‍රදේශයේදී බලපත්‍ර නොමැතිව ඉන්ධන ගබඩා කර තබාගත් පුද්ගලයෙකු අත්අඩංගුවට ගෙන තිබෙනවා.\nඔහුගේ නිවසේ තිබී ඩීසල් ලීටර් 800 ක් සහ භූමිතෙල් ලීටර් 950 ක් පොලිස් භාරයට ගෙන ඇති අතර, 52 හැවිරිදි සැකකරු පොලිස් ඇපමත මුදාහැරීමටයි කටයුතු කර ඇත්තේ.\nමේ අතර, ඉන්ධන ලබාගැනීමට නොහැකිවීමත් සමඟ ත්‍රීරෝද රථ රියදුරන්ට සිය ජීවිකාව පවත්වාගෙන යෑමට නොහැකි වී ඇති අයුරු දැකගත හැකියි. මේ වනවිට දිවයින පුරා ත්‍රීරෝද රථ නැවතුම්ගාල් පාළු ස්වභාවයක් ගෙන ඇති අතර, බොහොමයක් ත්‍රීරෝද රථ ඉන්ධන නොමැතිව නිවෙස්වල හෝ පිරවුම්හල් අසල ගාල්කර තිබෙනවා.\nමේ අතර, රාජකාරියට වාර්තා කිරීම සඳහා ඉන්ධන නොමැතිවීම හේතුවෙන් ලබන සතියේදී වැඩබිම්වලට පැමිණීමේ හැකියාවක් නොමැති බැවින් ජල සැපයුම අඩාලවීමේ අවදානමක් මතුව ඇති බව ජලසම්පාදන හා ජලාපවහන සේවක සංගමය පවසනවා.\nදෙහිවල අද කැඳවා තිබූ මාධ්‍ය හමුවකදී එහි ප්‍රධාන ලේකම් ඉංජිනේරු උපාලි රත්නායක කියා සිටියේ බලධාරීන් මැදිහත්ව ඒ සඳහා විධිමත් ක්‍රමවේදයක් සකස් කළ යුතු බවයි.\nඔරුගොඩවත්ත - කන්දෙකොටුව ප්‍රදේශයේ දී කොලොන්නාවේ සිට කැලණිතිස්ස බලාගාරය දක්වා ඉන්ධන ප්‍රවාහනය කරන නළයක කාන්දුවක් සිදුව තිබෙනවා.\nඊයේ රාත්‍රියේ මෙම කාන්දුව ඇති අතර, එය යථා තත්ත්වයට පත් කරමින් සිටින බවයි බලශක්ති අමාත්‍යාංශය සඳහන් කළේ.\nමේ වනවිට එම ස්ථානයට පොලිස් ආරක්ෂාව ද ලබා දී ඇති බවයි වාර්තා වන්නේ.",
       "URL": "https://www.hirunews.lk/308881/අද-දිනයේත්-හැකි-පමණින්-ඉන්ධන-බෙදාහරින-බව-බෙදුම්කරුවන්-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1050"
}