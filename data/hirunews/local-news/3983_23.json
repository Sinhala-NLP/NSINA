{
       "Source": "hirunews",
       "Timestamp": "Thursday, 19 April 2018 - 13:07",
       "Headline": "රන් පවුමක මිල රුපියල් 6000 කින් ඉහළට",
       "News Content": "ශ්‍රී ලංකාවට ආනයනය කරනු ලබන රන් සඳහා තීරු බදු පැනවීමට ගෙන ඇති තීරණයත් සමඟ මෙරට වෙලඳපොලේ රන් මිලද ඉහල ගොස් තිබෙනවා.\nඒ අනුව කැරට් 22 රන් පවුමක මිල රුපියල් 6000කින් පමණ ඉහල ගොස් ඇති බවයි වාර්තා වන්නේ.\nබදු වැඩිවීමත් සමඟ කැරට් 22 රන් පවුමක නව මිල රුපියල් 57,000 ඉක්මවන අතර එහි පැරණි මිල වුණේ රුපියල් 51,000ක්.\nඑමෙන්ම නව තීරු බදු හේතුවෙන් කැරට් 24 රන් පවුමක් රුපියල් 7000කින් පමණ ඉහල ගොස් තිබෙනවා.\nදැනට කැරට් 24 රන් පවුමක් රුපියල් 55,000කට පමණ අලෙවි වන අතර නව මිල වැඩි වීමට අනුව එම රන් පවුමක් අලෙවි වන්නේ රුපියල් 62,000ක මිලකටයි.\nශ්‍රී ලංකාවට ආනයනය කරනු ලබන රන් සඳහා වටිනාකම මත සියයට 15ක බද්දක් අය කිරීමට මුදල් අමාත්‍යාංශය තීරණය කරනු ලැබුවේ පෙරේදා (17) මධ්‍යම රාත්‍රියේ සිටයි.\nනව බද්දක් පැනවීමට රජය ගත් තීරණය හේතුවෙන් ස්වර්ණාභරණ ක්ෂේත්‍රයේ කඩා වැටීමක් ඇතිවිය හැකි බවයි මැණික් හා ස්වර්ණාභරණ හුවමාරු මධ්‍යස්ථානය සඳහන් කළේ.\nමෙම තත්ත්වය රත්‍රං ව්‍යාපාරිකයින්ට ද දරා ගත නොහැකි බව මැණික් හා ස්වර්ණාභරණ හුවමාරු මධ්‍යස්ථානයේ මාධ්‍ය ප්‍රකාශක ලකී වරාගොඩ හිරු ප්‍රවෘත්ති අංශයට ප්‍රකාශ කළා.",
       "URL": "https://www.hirunews.lk/188753/රන්-පවුමක-මිල-රුපියල්-6000-කින්-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=3983"
}