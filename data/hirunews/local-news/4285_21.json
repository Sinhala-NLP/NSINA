{
       "Source": "hirunews",
       "Timestamp": "Friday, 06 October 2017 - 13:27",
       "Headline": "වැඩි මිලට මත්පැන් අලෙවි කිරීමට ගිය ගුරුවරයෙකු අත්අඩංගුවට",
       "News Content": "අනුරාධපුර නගරයේ ප්‍රධාන පෙළේ පාසලක විනය පාලක ගුරුවරයෙකු රජයේ අනුමත මත්පැන් බෝතල් දහ අටක් සහ බියර් ටින් හතක් සමග මිහින්තලේ පොලිසිය විසින් සැකපිට අත්අඩංගුවට ගෙන තිබෙනවා.\nලෝක ගුරු දිනය යෙදෙන අද (06) ට පෙර දින වූ 05 වන දා යෙදුන පොහෝ දින සිද්ධිය වාර්තා වුනා.\nඅනුරාධපුර පැරණි නුවර පාරේ නිවාඩු නිකේතනයක් පවත්වා ගෙන යන එම ගුරුවරයා බලපත්‍ර රහිතව වැඩි මිලට අලෙවි කිරීම සඳහා මෙම මත්පැන් තොගය එම නිවාඩු නිකේතනයේ නීති විරෝධී ලෙස සඟවා තිබුණා.\nලද තොරතුරක් මත සිදු කළ වැටලීමකදී එම මත්පැන් තොගය සමග ඔහු මෙලෙස අත්අඩංගුවට ගැනුණා.\nසැකකාර ගුරුවරයා කුරුන්දන්කුලම ප්‍රදේශයේ පදිංචිකරුවෙක්.\nප්‍රකාශයක් ලබා ගැනීමෙන් පසු එම ගුරුවරයා ලබන 11 වෙනිදා අනුරාධපුර මහේස්ත්‍රාත් අධිකරණය හමුවට ඉදිරිපත් කරනතෙක් පොලිස් ඇප මත මුදාහැර තිබෙනවා.\nමේ අතර නීති විරෝධී ලෙස රජයේ අනුමත මත්පැන් බෝතල් අටක් සන්තකයේ තබා ගනිමින් වැඩි මිලට අලෙවි කළ මිහින්තලේ ලබුවැව ප්‍රදේශයේ පදිංචි පනස් හැවිරිදි කාන්තාවක්ද මිහින්තලේ පොලිසිය විසින් ඊයේ (05) අත්අඩංගුවට ගෙන පොලිස් ඇප මත මුදා හැරීමට කටයුතු කළා.\nඇය ලබන 11 වෙනිදා අධිකරණය හමුවට ඉදිරිපත් කිරීමට නියමිතයි.",
       "URL": "https://www.hirunews.lk/172752/වැඩි-මිලට-මත්පැන්-අලෙවි-කිරීමට-ගිය-ගුරුවරයෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4285"
}