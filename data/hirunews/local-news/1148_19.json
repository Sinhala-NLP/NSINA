{
       "Source": "hirunews",
       "Timestamp": "Monday, 23 May 2022 - 18:22",
       "Headline": "කඩාවැටුණු බංග්ලාදේශ ඉනිමට මුෂ්ෆිකර් රහීම් සහ ලිටන් දාස්ගෙන් සවිමත් මුක්කුවක්",
       "News Content": "සංචාරක ශ්‍රී ලංකා කණ්ඩායම සහ බංග්ලාදේශ කණ්ඩායම අතර මීර්පූර්හි දී පැවැත්වෙන දෙවැනි ටෙස්ට් ක්‍රිකට් තරගයේ පළමු දිනය නිමාවන විට පළමුව පන්දුවට පහර දෙන බංග්ලාදේශ කණ්ඩායම කඩුලු 5ක් දැවී ලකුණු 277ක් රැස්කරගෙන තිබුණා.\nමේ තරගයේ කාසිය වාසිය දිනාගත් බංග්ලාදේශ කණ්ඩායම පළමුව පන්දුවට පහර දීමට තීරණය කළ අතර ශ්‍රී ලංකා වේගපන්දු යවන්නන්ගෙන් එම තීරණයට ලැබුණේ ඔවුන් කිසිසේත් බලාපොරොත්තු නො වූ ප්‍රතිචාරයක්.\nතරගයේ පලමු පන්දුවාර 7 අවසන් වන විට බංග්ලාදේශ කණ්ඩායමේ ඉදිරිපෙළ පිතිකරුවන් පස්දෙනකු ම ක්‍රීඩාගාරයේ අසුන්ගෙන සිටියේ බංග්ලාදේශ ලකුනු පුවරුවේ ලකුණු 24ක් පමණක් සටහන්ව තිබියදී යි.\nපලමු පන්දුවාර 7 තුළ දී බංග්ලාදේශ කණ්ඩායමේ කඩුලු 5ක් දැවී ගිය දෙවැනි අවස්ථාව මෙය වන අතර බංග්ලාදේශ භූමියේ දී එලෙස සිදු වූ පළමු අවස්ථාව ද මෙයයි.\nමීර්පූර් ක්‍රීඩාංගනයේ පන්දුව දෝලනය වීමේ වාසියෙන් උපරිම ප්‍රයෝජන ගත් ශ්‍රී ලංකා කණ්ඩායමේ වේගපන්දු යවන්නන් දෙදෙනා වන කසුන් රාජිත සහ අසිත ප්‍රනාන්දු අතරේ බංග්ලාදේශ ඉනිමේ බිඳ වැටුණු කඩුලු 5 බෙදී ගියා.\nකෙසේ වෙතත් ලකුණු 24ට කඩුලු 5ක් බිඳ වැටී ඉතාම අසීරු අඩියකට වැටී සිටි බංග්ලාදේශ ඉනිමට යෝධ සවියක් වූයේ මුෂ්ෆිකර් රහීම් සහ ලිටන් දාස් දෙදෙනා පළමු දිනය නිමාවන තුරු කඩුලු ආරක්ෂා කරගනිමින් 6 වැනි කඩුල්ල වෙනුවෙන් නොබිඳුණු ලකුණු 253ක සම්බන්ධතාවක් ගොඩනඟාගෙන සිටිනවා.\nමෙහි දී ශ්‍රී ලංකා පන්දු යවන්නන්ට තරමක් වේගයෙන් පහරදුන් නායක ලිටන් දාස් නො දැවී ලකුනු 135ක් රැස් කරගෙන සිටින අතර මුෂ්ෆිකර් රහීම් නොදැවී ලකුණු 115ක් ලබාගෙන සිටිනවා.\nපන්දු යැවීමේ දී සාර්ථක වූ ශ්‍රී ලංකා වේග පන්දු යවන්නන් වන කසුන් රාජිත ලකුණු 43කට කඩුලු තුනක් දවා ගත් අතර අසිත ප්‍රනාන්දු ලකුණු 80ට කඩුලු දෙකක් දවා ගත්තා.\nහෙට (24) තරගයේ දෙවැනි දිනයයි.",
       "URL": "https://www.hirunews.lk/305102/කඩාවැටුණු-බංග්ලාදේශ-ඉනිමට-මුෂ්ෆිකර්-රහීම්-සහ-ලිටන්-දාස්ගෙන්-සවිමත්-මුක්කුවක්",
       "Category": "Local News",
       "Parent URL": "https://www.hirunews.lk/local-news.php?pageID=1148"
}