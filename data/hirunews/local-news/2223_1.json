{
       "Source": "hirunews",
       "Timestamp": "Saturday, 09 January 2021 - 14:02",
       "Headline": "ගිරිඋල්ල සහ පූජාපිටියේ ගම් කිහිපයක් හුදකලා කෙරේ",
       "News Content": "ගිරිඋල්ල පොලිස් බල ප්‍රදේශයේ මුම්මන සහ වෑත්තෑව යන ග්‍රාමනිලධාරී වසම් දෙක සහ පූජාපිටිය - කොස්කොටේ ප්‍රදේශය වහාම ක්‍රියාත්මක වන පරිදි හුදකලා කිරීමට පියවර ගත් බව යුද හමුදාපති ජෙනරාල් ශවේන්ද්‍ර සිල්වා ප්‍රකාශ කළා.\nමේ අතර, බෝවන රෝග පිළිබද උපදේශක කමිටුව ලබන සතියේ රැස්වී දැනට ලෝකයේ ජනතාවට ලබාදෙන කොරෝනා එන්නත් සම්බන්ධයෙන් සමාලෝචනයක් සිදුකර අවශ්‍ය නිර්දේශ ඉදිරිපත් කරන බව වසංගත රෝග විද්‍යා අංශය පවසනවා.\nඑහි ප්‍රධාන වසංගත රෝග විද්‍යාඥ විශේෂඥ වෛද්‍ය සුදත් සමරවීර කියා සිටියේ ලෝක සෞඛ්‍ය සංවිධානය අනුමත කළ සහ මෙරට බෝවන රෝග පිළිබද උපදේශක කමිටුවේ අනුමැතියට යටත්ව මෙම කටයුතු සිදු කරන බවයි.\nඑමෙන්ම, මෙරටින් වාර්තාවන කොරෝනා ප්‍රභේදවල වෙනස්කම් සිදුව ඇත්ද යන්න පිළිබඳව සිදුකරන ජාන විශ්ලේෂණ පර්යේෂණයේ වාර්තාව දින දෙකක් තුළ සෞඛ්‍ය අමාත්‍යාංශයට භාර දෙන බව ශ්‍රී ජයවර්ධනපුර විශ්වවිද්‍යාලයේ ආසාත්මිකතා ප්‍රතිශක්ති විද්‍යා හා සෛල ජෛව විද්‍යා ආයතනයේ අධ්‍යක්ෂ ආචාර්ය චන්දිම ජීවන්දර ප්‍රකාශ කළා.",
       "URL": "https://www.hirunews.lk/259241/ගිරිඋල්ල-සහ-පූජාපිටියේ-ගම්-කිහිපයක්-හුදකලා-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=2223"
}