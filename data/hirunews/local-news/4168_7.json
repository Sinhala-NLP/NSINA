{
       "Source": "hirunews",
       "Timestamp": "Sunday, 17 December 2017 - 19:15",
       "Headline": "248ක නම් කැඳවීම හෙට සිට",
       "News Content": "පළාත් පාලන ආයතන 248ක් සඳහා නාම යෝජනා කැදවීම හෙට සිට ආරම්භ වන බැවින් නාම යෝජනා පත්‍ර පිරවීමේදී එහි නිර්වද්‍යතාව පිළිබදව නිසි අවධානයක් යොමු කරන ලෙස මැතිවරණ කොමිසම දේශපාලන පක්ෂ සහ ස්වාධීන කණ්ඩායම්වලින් ඉල්ලීමක් කළා.\nපළාත් පාලන ආයතන 93ක් සදහා පසුගිය බ්‍රහස්පතින්දා නාම යෝජනා කැඳවීම අවසන් වූ අතර එහිදී පිළිගත් දේශපාලන පක්ෂ 06 ක සහ ස්වාධීන කණ්ඩායම් දෙකක නාමයෝජනා පත්‍ර 13ක් ප්‍රතික්ෂේප වී තිබුණා.\nහෙට ආරම්භ වන පළාත් පාලන ආයතන 248ක නාම යෝජනා කැඳවීම ලබන 21 වන දා දහවල් 12ට අවසන්වීමට නියමිතයි.\nනාම යෝජනා භාර දෙන සෑම ස්ථානයකටම උපකාරක සේවා සපයා ඇති බැවින් ඒ පිළිබද අවදානය යොමු කොට නාම යෝජනා සකස් කරන ලෙසයි මැතිවරණ කොමිසමේ සභාපති මහින්ද දේශප්‍රිය ඉල්ලීමක් කළේ.\nමේ අතර, ඉදිරි මැතිවරණයේදී කඳුකරයේ පළාත් පාලන ආයතන කිහිපයකට ශ්‍රී ලංකා නිදහස් පක්ෂය ලංකා කම්කරු කොංග්‍රසයේ කුකුළා සලකුණින් තරඟ කිරීමට සන්ධාන ගතවුවද එහි ගැටළු පවතින බවට ශ්‍රී ලංකා නිදහස් පක්ෂ නුවරඑළිය නියෝජිතයින් චෝදනා කරනවා.\nශ්‍රී ලංකා නිදහස් පක්ෂයේ නුවරඑළිය සංවිධායක, පෙරියසාමි ප්‍රදීපන් හැටන් ප්‍රදේශයේ අද පැවැති මාධ්‍ය හමුවකට එක්වෙමින් සඳහන් කළේ ශ්‍රී ලංකා නිදහස් පක්ෂයේ කිසිදු දෙමළ අපේක්ෂකයෙකුගේ නම් නාම යෝජනා ලැයිස්තුවට ඇතුළත් කර නොමැති බවයි.\nඑමෙන්ම ඒකාබද්ධ විපක්ෂයේ පාර්ලිමේන්තු මන්ත්‍රී ප්‍රසන්න රණතුංගගේ මිනුවන්ගොඩ - උඩුගම්පොළ පිහිටි කාර්යාලය ඉදිරිපිට අද දහවල් පිරිසක් විරෝධතාවයක නිරත වූයේ ශ්‍රී ලංකා පොදුජන පෙරමුණේ නාම යෝජනා ලැයිස්තුවේ ගැටළු ඇති බව පවසමින්.",
       "URL": "https://www.hirunews.lk/178631/248ක-නම්-කැඳවීම-හෙට-සිට",
       "Category": "Local News",
       "Parent URL": "https://www.hirunews.lk/local-news.php?pageID=4168"
}