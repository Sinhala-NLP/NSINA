{
       "Source": "hirunews",
       "Timestamp": "Thursday, 20 October 2016 - 12:15",
       "Headline": "සංශෝධිත වැට් කෙටුම්පත 26 වනදා",
       "News Content": "එක්සත් ජාතික පක්ෂය සහ ශ්‍රී ලංකා නිදහස් පක්ෂය එක්ව මෙවර අයවැය සකස්  කරන බව මුදල් අමාත්‍ය රවී කරුණානායක ප්‍රකාශ කළා.\nවිසර්ජන පනත් කෙටුම්පත පාර්ලිමේන්තුවට ඉදිරිපත් කිරීමට පෙර සිරිකොත එක්සත් ජාතික පක්ෂ මූලස්ථානයේ පැවති මාධ්‍ය හමුවකට එක්වෙමිනුයි ඔහු මේ බව අනාවරණ කළේ.\nහම්බන්තොට වරාය ඉදිකිරීම සඳහා ලබාගෙන  ඇති අධික ණය ගෙවාගැනීමට නොහැකි නිසා එම වරාය චීනය වෙත පවරා දීමට කටයුතු කරන බවද මුදල් අමාත්‍යවරයා එහිදී කියා සිටියා.\nඔහු සඳහන් කළේ සියයට විස්සක අයිතිය ශ්‍රී ලංකා වරාය අධිකාරිය වෙත හිමිවන පරිදි හම්බන්තොට වරාය චීනය වෙත පවරා දීමට කටයුතු කරන බවයි.\nමේ අතර සංශෝධිත වැට් බදු පනත් කෙටුම්පත මේ මස 26 වනදා පාර්ලිමේන්තුවට ඉදිරිපත් කරන බවද මුදල් අමාත්‍ය රවී කරුණානායක ප්‍රකාශ කළා.\nමෙම පනත් කෙටුම්පත පිළිබඳ ශ්‍රේෂ්ඨාධිකරණයේ අර්ථ නිරූපණය මේ වනවිට කථානායකවරයා වෙත යවා තිබෙනවා.",
       "URL": "https://www.hirunews.lk/145672/සංශෝධිත-වැට්-කෙටුම්පත-26-වනදා",
       "Category": "Local News",
       "Parent URL": "https://www.hirunews.lk/local-news.php?pageID=4829"
}