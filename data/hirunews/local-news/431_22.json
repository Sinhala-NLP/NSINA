{
       "Source": "hirunews",
       "Timestamp": "Wednesday, 05 April 2023 - 22:46",
       "Headline": "වෙන් වූ අතක් සාර්ථක ලෙස බද්ධ කරයි (වීඩියෝ)",
       "News Content": "වැලමිටට මදක් ඉහළින් වෙන්වී ගිය 21 හැවිරිදි තරුණියකගේ අතක් සාර්ථකව බද්ධ කළ පුවතක් කෑගල්ල ප්‍රදේශයෙන් වාර්තා වුණා.\nදෙපිරිසක් අතර ඇති වූ ගැටුමකදී තියුණු ආයුධයකින් පහරදීම හේතුවෙන් මෙම තරුණියගේ අත වෙන් වී තිබුණා.\nකෑගල්ල දීවෙල එරබුදුපිටිය ප්‍රදේශයේ ඥාති පවුල් දෙකක් අතර, ඉඩම් ආරවුලක් දුරදිග යෑමෙන් ඇති වූ ගැටුමක දී පුද්ගලයෙකු තියුණු ආයුධයකින් පහර දීම හේතුවෙන් තරුණියකගේ වම් අත වැලමිටට මදක් ඉහළින් වෙන් වී ගොස් තිබුණා.\nමෙම සිද්ධියට මුහුණ දී ඇත්තේ 21 හැවිරිදි කෑගල්ල ප්‍රදේශයේ පදිංචි තරුණියක්.\nඅතේ වෙන් වූ කොටස අයිස් යෙදූ කවරයක බහා, එයත් රැගෙන තරුණිය කෑගල්ල මහ රෝහලට ඇතුළත් කිරීමට ඇගේ ඥාතීන් කඩිනමින් පියවර ගෙන තිබුුණා.\nයුහුසුළුව ක්‍රියාත්මක වූ කෑගල්ල මහ රෝහලේ විශේෂඥ ශල්‍ය වෛද්‍ය ආනන්ද ජයවර්ධන ඇතුලු වෛද්‍ය කණ්ඩායම මෙම තරුණියගේ අත බද්ධ කිරීම ආරම්භ කළා.\nරාත්‍රී 9ට පමණ ආරම්භ කළ ශල්‍යකර්මය පැය හතරක පමණ කාලයකින් නිම කිරීමට වෛද්‍යවරු ඇතුළු කාර්ය මණ්ඩලයට හැකි වුණා.\nතරුණියට පහර දුන් පුද්ගලයා මේ වනවිට පොලිස් අත්අඩංගුවේ පසුවන අතර, සිද්දිය සම්බන්ධයෙන් විශේෂ විමර්ශනයක් ආරම්භ කර ඇති බව කෑගල්ල පොලිසිය සඳහන් කළා.",
       "URL": "https://www.hirunews.lk/331790/වෙන්-වූ-අතක්-සාර්ථක-ලෙස-බද්ධ-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=431"
}