{
       "Source": "hirunews",
       "Timestamp": "Sunday, 27 June 2021 - 7:27",
       "Headline": "සමාජ මාධ්‍ය ඔස්සේ අපහාස කළ මිතුරන් දෙදෙනා පැහැරගෙන ගොස් අමානුෂික වද දීලා - ප්‍රධාන සැකකරු අතුරුදන් (වීඩියෝ)",
       "News Content": "පුද්ගලයින් දෙදෙනෙකු පැහැරගෙන ගොස් අමානුෂික ලෙස වදහිංසා පමුණවීමේ සිද්ධියක් බලගොල්ල ප්‍රදේශයෙන් වාර්තා වන බව පොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ සඳහන් කළා.\nසමාජ මාධ්‍ය ඔස්සේ පුද්ගලයෙකුට අපහාස කිරීම සම්බන්ධයෙන් වූ සිද්ධියකට අදාලව පසුගිය 25 වනදා මෙම පැහැර ගැනීම සිදුකර ඇති බවයි වාර්තා වන්නේ.\nසිද්ධියට අදාල ප්‍රධාන සැකකරු අම්පිටිය ප්‍රදේශයේ දේවාලයක් පවත්වාගෙන යන අයෙකු බවටයි අනාවරණය කරගෙන ඇත්තේ.\nප්‍රධාන සැකකරු සහ පැහැර ගැනීම සඳහා ඔහුට සහාය වූ අනෙක් සැකකරුවන් ද මේ වනවිට  අතුරුදන්ව සිටින බවයි පොලිසිය පැවසුවේ.\nමෙලෙස පැහැරගෙන ගොස් වද හිංසා පමුණුවා ඇත්තේ සිද්ධියට සම්බන්ධ ප්‍රධාන සැකකරුගේ මිතුරන් දෙදෙනෙකු බවයි පොලිසිය වැඩිදුරටත් සඳහන් කළේ.\nඅදාල මිතුරන් දෙදෙනා සිය නිවසට කැඳවාගෙන පසුව පැහැරගෙන අම්පිටිය ප්‍රදේශයට ගෙන ගොස් එහිදී එම පුද්ගලයින් දෙදෙනාට කුරුසයේ තබා ඇණ ගසන ආකාරයට ලී කොටයක තබා ඇණ ගසා වදහිංසා පමුණවා ඇති බවයි වාර්තා වන්නේ.\nසිද්ධියෙන් තුවාල ලැබූ 44 සහ 38 හැවිරිදි වියේ පසුවන පුද්ගලයින් දෙදෙනා මේ වනවිට මහනුවර රෝහලේ ප්‍රතිකාර ලබන බවයි වාර්තා වන්නේ.\nමේ වනවිට සැඟව සිටින පැහැර ගැනීම සිදුකළ ප්‍රධාන සැකකරු සහ ඔහුට සහාය දැක්වූ අනෙක් පුද්ගලයින් සොයා බලගොල්ල පොලිසිය විමර්ශන ආරම්භකර තිබෙනවා.",
       "URL": "https://www.hirunews.lk/275429/සමාජ-මාධ්‍ය-ඔස්සේ-අපහාස-කළ-මිතුරන්-දෙදෙනා-පැහැරගෙන-ගොස්-අමානුෂික-වද-දීලා-ප්‍රධාන-සැකකරු-අතුරුදන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1858"
}