{
       "Source": "hirunews",
       "Timestamp": "Tuesday, 19 December 2017 - 20:03",
       "Headline": "අදත් ඇප තියයි",
       "News Content": "පළාත් පාලන ජන්ද විමසීමට අදාලව දේශපාලන පක්ෂ කිහිපයක් පළාත් පාලන ආයතන කිහිපයකට අදත් නාම යෝජනා භාර දීම සහ ඇප මුදල් තැන්පත් කිරීම සිදු කළා.\nඒ අනුව එක්සත් ජනතා නිදහස් සන්ධානය කටුනායක, සීදුව නගර සභාවට නාම යෝජනා භාර දුන් අතර, දිවුලපිටිය, අත්තනගල්ල, මීරිගම සහ කටාන ප්‍රාදේශීය සභා සඳහා ද නාම යෝජනා භාර දෙනු ලැබුවා.\nඅනතුරුව අත්තනගල්ල ප්‍රාදේශීය සභාවට නාමයෝජනා භාරදුන් පිරිස හොරගොල්ල - බන්ඩාරනායක සමාධිය වෙත පැමිණ පුෂ්පෝපාහාර දැක්වූ අතර එහිදී ප්‍රතිඥාවක්ද ලබාදුන්නා.\nමේ අතර පාත හේවාහැට  ප්‍රාදේශීය සභාව සඳහා එක්සත් ජනතා නිදහස් සන්ධානය ලෙස අද නාම යෝජනා භාර දීමෙන් අනතුරුව  අමාත්‍ය එස්.බී. දිසානායක අදහස් පළ කළා.\n‘‘පොට්ටු පක්ෂයෙන් කැඩිලා තවත් කණ්ඩායම් නාමයෝජනා පත්‍ර භාරදෙනවා දැන්. සමහර තැන්වල අපේක්ෂකයෝ නැතුව හොයමින් ඉන්නවා. පොට්ටුවෙන් බොහොම ඉදිරියෙන් වැඩ කරපු දෙන්නෙක් ඇවිල්ලා අපේ තෙල්දෙණිය කණ්ඩායමට අත්සන් කළා. ටිපෙට්ස් ගාලා මකලා අත්සන් කරන්න අපිට සිද්ධ වුණේ. අපිට පේනවා ප්‍රබල ලෙස එක්සත් ජාතික පක්ෂයේ අතුරු කණ්ඩායම් තරග කරනවා. ඉතිං අපි හිතන්නේ ඒකත් දේශපාලන වශයෙන් අපිට වාසියි කියලා.\nප්‍රශ්නය - විමල් වීරවංශ මහත්තයා ඔබතුමාට දැඩි ලෙස අපහාස කළා?\nපිළිතුර - නෑ. කොහොමටත් ඔය අශූචිවලට හරි නෑදෑකමක් තියෙනවා වීරවංශ මන්ත්‍රීතුමාට. එතුමා සහ එතුමාගේ නෝනයි දෙන්නම අශූචි කන්දක බැහැලා ඉන්නේ. ඉතිං එයාගෙන් මං ඔයිට වඩා දෙයක් බලාපොරොත්තු වෙන්නේ නැහැ.  හැබැයි මම එකක් කියන්න කැමතියි අපි ජීවිතයට එයා ගන්නේ නැහැ. මොකද එකක් එයා ගඳයිග දෙවැනි එක ඒ මිනිහාගේ ගන්න දෙයක් නැහැ ’’\nඑසේම කළුතර - දොඩම්ගොඩ සහ මතුගම යන ප්‍රාදේශීය සභා සඳහාද එක්සත් ජනතා නිදහස් සන්ධානය අද ඇප තැන්පත් කළා.\nආණමඩුව - කරුවලගස්වැව සහ නවගත්තේගම යන ප්‍රාදේශීය සභා වෙනුවෙන් ශ්‍රී ලංකා නිදහස් පක්ෂයේ ඇප මුදල් තැන්පත් කිරීම ද අද පෙරවරුවේ සිදු කෙරුණා.\nශ්‍රී ලංකාවේ කොමියුනිස්ට් පක්ෂයද අද කළුතර ප්‍රාදේශීය සභාව සඳහා ඇප මුදල් තැන්පත් කර තිබෙනවා.\nඑක්සත් ජාතික පක්ෂය ද මාතර මහනගර සභාව  සහ ප්‍රාදේශීය සභාව සඳහා අද නාම යෝජනා භාරදුන්නා.\nමේ එහිදී මාධ්‍ය වෙත අදහස් දැක්වූ අමාත්‍ය මංගල සමරවීර.\n‘‘ මේ මහා  දැවැන්ත සංවර්ධන පිම්මේ ශක්තිය ලබා ගන්න හැකි වෙන්නේ පවතින ආණ්ඩුවත් එක්ක එකතු වීමෙන් පමණයි. ඒනිසා  වෙන වෙන පක්ෂවලට ගිහිල්ලා නන්නත්තාර වෙන්නේ නැතුව ආණ්ඩුවේ ප්‍රධාන පක්ෂය වන එක්සත් ජාතික පක්ෂයේ අපිත් එක්ක එකතු වෙන්න කියලා කියන ඉල්ලීම මාතර ජනතාවගෙනුත් සමස්ත ශ්‍රි ලාංකිය ජනාතවගෙනුත් කරන්න මම කැමතියි.\nප්‍රශ්නය - ශ්‍රී ලංකා නිදහස් පක්ෂය දෙකඩ වීමේ වාසිය ලැබෙන්නේ එක්සත් ජාතික පක්ෂයට නේද?\nපිළිතුර - අපි ඇත්ත වශයෙන්ම දේශපාලනය කරන්නේ වාසි අවාසි ලබාගෙන නෙමෙයි මේ රට මැරවරයන්ගේ රාජධානියක් බවට පත් කළ ඒ වගේම කොමිස් කාක්කන්ගේ මධ්‍යස්ථානයක් බවට පත්කළ පරණ යුගයේ අය එක්ක යළි වතාවක් හිස ඔසවන්නට ඉඩ නොතියනු ඇතැයි මම ශ්‍රී ලංකා නිදහස් පාක්ෂිකයන්ගෙන් ඉල්ලා සිටිනවා’’\nඑසේම එක්සත් ජාතික පක්ෂයට බලය හිමිව තිබූ පාත හේවාහැට ප්‍රාදේශීය සභාවේ හිටපු සභාපතිවරයා ඇතුලූ පිරිසක් ස්වාධීන කණ්ඩායමක් ලෙස අද ඇප තැන්පත් කර තිබෙනවා.\nජනතා විමුක්ති පෙරමුණ ද කළුතර නගරසභාව සහ තවත් පළාත් පාලන ආයතන කිහිපයකට නාම යෝජනා භාර දුන්නේ කළුතර දිස්ත්‍රික් ලේකම් කාර්යාලයේදියි.\nමේ අතර කළුතර නගර සභාවට සහ ප්‍රාදේශීය සභාවට ශ්‍රී ලංකා පොදුජන පෙරමුණේ නාමයෝජනා අත්සන් තැබීම අද පෙරවරුවේ සිදු කෙරුණේ පාර්ලිමේන්තු මන්ත්‍රී රෝහිත අබේගුණවර්ධනගේ ප්‍රධානත්වයෙන්.\nමේ අතර ගාල්ල දිස්ත්‍රික්කයේ පළාත්පාලන ආයතන 15 ක් සඳහා ශ්‍රී ලංකා පොදුජන පෙරමුණ අද ඇප තැන්පත් කළා.\nපළාත් පාලන ජන්ද විමසීමට අදාලව නාම යෝජනා භාර ගැනීම අනිද්දා දහවල් 12ට අවසන් වන අතර, ඇප මුදල් තැන්පත් කිරීමේ කටයුතු හෙට මධ්‍යහ්න 12න් අවසන් වනවා.\nමේ අතර මෙවර මැතිවරණ අපේක්ෂකයන්ගේ මැතිවරණ ප්‍රවර්ධන වියදම් සීමා කිරීම සඳහා වූ කෙටුම් පතක් පැෆ්රල් සංවිධානය ඇතුලූ දේශපාලන නිරීක්ෂන සංවිධාන අද හඳුන්වා දුන්නා.",
       "URL": "https://www.hirunews.lk/178824/අදත්-ඇප-තියයි",
       "Category": "Local News",
       "Parent URL": "https://www.hirunews.lk/local-news.php?pageID=4165"
}