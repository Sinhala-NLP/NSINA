{
       "Source": "hirunews",
       "Timestamp": "Saturday, 11 June 2022 - 7:53",
       "Headline": "ශ්‍රී ලංකාවේ ලක්ෂ 49කට ආහාර ආධාර අවශ්‍යයි",
       "News Content": "ශ්‍රී ලංකාවේ ජනතාවගෙන් සියයට 22කට එසේත් නොමැතිනම් ලක්ෂ 49 කට ආහාර ආධාර අවශ්‍ය බව එක්සත් ජාතීන්ගේ ශ්‍රී ලංකාවේ නේවාසික සම්බන්ධීකාරක හැනා සිංගර් පවසනවා.\nඇය වැඩිදුරටත් පවසා ඇත්තේ මෙරට ආහාර සුරක්ෂිතතාවට සාධක කිහිපයක් බලපා ඇති බවයි.\nපසුගිය වසරේ රසායනික පොහොර නොමැතිවීමෙන් අස්වැන්න සියයට 40 ත් 50 ත් අතර ප්‍රමාණයකින් අඩුවීම ඊට ප්‍රධාන හේතුව ලෙස එක්සත් ජාතීන්ගේ ශ්‍රී ලංකා නේවාසික සම්බන්ධීකාරකවරිය වැඩිදුරටත් පෙන්වා දී තිබෙනවා.\nමේ අතර ලෝක ආහාර වැඩසටහනේ නියෝජිතයන් පිරිසක් කඩිනමින් ශ්‍රී ලංකාවට පැමිණීමට නියමිතව තිබෙනවා. ඒ, අග්‍රාමාත්‍ය රනිල් වික්‍රමසිංහ එහි ප්‍රධානියා සමඟ කළ දුරකථන සංවාදයක ප්‍රතිඵලයක් ලෙසයි.\nමෙහිදී මෙරටට පැමිණෙන ලෙස ලෝක ආහාර වැඩසටහනේ ප්‍රධානියාට ආරාධනා කළ බව අග්‍රාමාත්‍යවරයා ට්විටර් සටහනක් තබමින් සටහන් කර තිබුණා.\nඑම ආරාධනාව ඔහු පිළිගත් බව එහි වැඩිදුරටත් සඳහන්.",
       "URL": "https://www.hirunews.lk/306803/ශ්‍රී-ලංකාවේ-ලක්ෂ-49කට-ආහාර-ආධාර-අවශ්‍යයි",
       "Category": "Local News",
       "Parent URL": "https://www.hirunews.lk/local-news.php?pageID=1103"
}