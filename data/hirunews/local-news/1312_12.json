{
       "Source": "hirunews",
       "Timestamp": "Monday, 07 March 2022 - 19:41",
       "Headline": "මෙරට විශාලතම සිමෙන්ති කර්මාන්තශාලාවේ නිෂ්පාදන කටයුතු ඇරඹේ (වීඩියෝ)",
       "News Content": "මාගම්පුර ලංකා කර්මාන්තපුරයේ ඉදිකෙරුණු මෙරට විශාලතම සිමෙන්ති කර්මාන්තශාලාව වන ලංවා සංස්ථා සිමෙන්ති කෝපරේෂන් ප්‍රයිවට් ලිමිටඩ් ආයතනයේ නිෂ්පාදන කටයුතු ජනාධිපතිවරයාගේ සහ අග්‍රාමාත්‍යවරයාගේ ප්‍රධානත්වයෙන් අද ආරම්භ කෙරුණා.\nඑහිදී ජනාධිපතිවරයා සහ අග්‍රාමාත්‍යවරයා විසින් ඉදිකිරීමට යෝජිත නව වානේ කර්මාන්තශාලාව සඳහා ද මුල් ගල තැබූ බවයි ජනාධිපති මාධ්‍ය අංශය සදහන් කළේ.\nඅක්කර 250ක භූමියක ඉදිවන නව වානේ කර්මාන්තශාලාව සදහා ආයෝජනය කළ මුදල ඇමරිකානු ඩොලර් මිලියන 400ක්. මෙහි නිෂ්පාදන කටයුතු 2024 අග භාගය වන විට ඇරඹීමට ද නියමිතයි.\n2020 වසරේ මාර්තු මස ඉදිකිරීම් ඇරඹි කර්මාන්තශාලාව සඳහා සිදුකෙරුණු ආයෝජනය ඇමරිකානු ඩොලර් මිලියන 100ක්. අක්කර 63ක භූමි භාගයක අති නවීන පහසුකම්වලින් සමන්විත මෙය දකුණු ආසියානු කලාපයේ විශාලතම සිමෙන්ති නිෂ්පාදන ආයතන කිහිපය අතරට එක්වනවා.\nකර්මාන්තශාලාවේ වාර්ෂික නිෂ්පාදන ධාරිතාව මෙටි්‍රක් ටොන් මිලියන 4ක් වන අතර පළමු අදියර යටතේ මෙටි්‍රක් ටොන් මිලියන 2.8ක් දේශීය වෙළදපොළට සැපයීමට ද නියමිතයි.\nමේ අතර, හම්බන්තොට දිස්ත්‍රික්කයේ ග්‍රාම නිලධාරී වසම් 576ක් නියෝජනය වන පරිදි අඩු ආදායම්ලාභී පවුල් 626ක් සඳහා නිවාස ආධාර චෙක්පත් ප්‍රදානය කිරීම අග්‍රාමාත්‍ය මහින්ද රාජපක්ෂගේ ප්‍රධානත්වයෙන් ඊයේ තංගල්ල නගර ශාලාවේදී පැවැත්වුණා.",
       "URL": "https://www.hirunews.lk/298892/මෙරට-විශාලතම-සිමෙන්ති-කර්මාන්තශාලාවේ-නිෂ්පාදන-කටයුතු-ඇරඹේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1312"
}