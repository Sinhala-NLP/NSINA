{
       "Source": "hirunews",
       "Timestamp": "Thursday, 20 July 2017 - 16:55",
       "Headline": "update : ගොතටුව වෙඩි ප්‍රහාරයේ ඉලක්කය \"චීටා\"",
       "News Content": "ගොතටුව අයි ඩී එච් හන්දියේ දී වෙඩි ප්‍රහාරයට ලක් වූ ජීප් රථයේ ගමන් කළේ ප්‍රබල පාතාල සාමාජිකයෙකු වන ශ්‍රී ලංකාවෙන් පැනගොස් සිටින අංගොඩ ලොක්කාගේ ප්‍රධාන ගෝලයෙකු ලෙස සැලකෙන අලවලගේ දොන් සරත් කුමාර හෙවත් චීටා නැමැත්තා බව වාර්තා වනවා.\nඅද(20) පස්වරුවේ මෙම වෙඩි තැබීම සිදු වුනා.\nචීටා නැමැත්තා සමග ජීප් රථයේ තවත් පුද්ගලයන් දෙදෙනෙකු ගමන් කර තිබෙනවා.\nවෙඩි තැබීමේ දී ඔවුන් හිස පහත් කරගෙන බේරී ගොස් ඇතැයි සඳහන්.\nගොතටුව අයි ඩී එච් මංසන්ධියේ දී ජීප් රථයට දකුණු පසින් ඉස්සර කළ ඉදිරිපස අංක තහඩු නොමැති යතුරු පැදියක සිටි අයෙක් මෙම වෙඩි තැබීම කර ඇතැයි ද වාර්තා වනවා.\nඅංගොඩ ලොක්කා සහ ලඩියා නමින් හඳුන්වන පාතාල කල්ලි සාමාජිකයින් විසින් ඉන්දියාවේ සිට දුරකථනය ඔස්සේ මෙරට පොලිසියට තර්ජන කළ බව පසුගිය දා අනාවරණ වුනා.\nතම සාමාජිකයින්ට කරදර නොකරන ලෙස පවසමින් ඔවුන් මෙලෙස තර්ජනය කර තිබුණේ මුල්ලේරියාව පොලිස් ස්ථානාධිපතිවරයාටයි.\nඅංගොඩ ලොක්කා සහ ලඩියා නමින් හඳුන්වන පාතාල කල්ලි සාමාජිකයින් මේ වනවිට ඉන්දියාවේ රක්ෂිත බන්ධනාගාර ගතව සිටින්නේ ආගමන විගමන නීති උල්ලංඝනය කිරීම හේතුවෙන්.\nචෙන්නායි නුවර රැඳවුම් කඳවුරක රඳවා සිටින මොවුන් එහි සිට  දුරකථනය ඔස්සේ මෙලෙස පොලිසියට තර්ජනය කර ඇති බවයි මූලික පරීක්ෂණවලදී  හෙළි වී ඇත්තේ.\nඅංගොඩ උඩුමුල්ල ප්‍රදේශයේ ව්‍යාපාරිකයෙකුගෙන් රුපියල් ලක්ෂ 25ක කප්පම් ඉල්ලීමේ සිද්ධියක් ද පසු ගිය දා වාර්තා වුණා.\nඑම සිද්ධියට සහ මෙම පොලිසියට තර්ජනය කිරීම සදහා ඇමතුම් ලබාගෙන ඇත්තේ එකම දුරකතන අංකයකින් බව ද  පරීක්ෂණවල දී අනාවරණ වී ඇතැයි සඳහන්.\nපාතාල කල්ලි නායක සමයං ඇතුලු 07 දෙනෙකු කළුතරදී වෙඩි තබා ඝාතනය කිරීමේ සිද්ධියට සම්බන්ධ ප්‍රධාන සැකකරු ලෙස මේ වන විට හඳුනාගෙන ඇත්තේ ද අංගොඩ ලොක්කායි.\nකළුතර බන්ධනාගාර බස් රථයට වෙඩි තැබීම සිදු වූ දිනයේදීම හෝ ඊට ආසන්න දිනකදී සැකකරුවන් කල්පිටිය ප්‍රදේශයෙන් බෝට්ටුවක් මගින් ඉන්දියාවට පළා ගොස් ඇති බවට ද  හෙළි වී තිබෙනවා.\nupdate: Thursday, 20 July 2017 - 18.03\n-------------------------------------------------------------------\nගොතටුව නව නගරයේ පිහිටි ඉන්ධන පිරවුම් හල අසලදී යතුරුපැදියකින් පැමිණි පුද්ගලයන් දෙදෙනෙකු විසින් ජිප් රථයකට වෙඩි තබා පලාගොස් තිබෙනවා.\nපොලිසිය සදහන් කළේ වෙඩි තැබීමෙන් කිසිවෙකුටත් හානියක් සිදුවී නොමැති බවයි.",
       "URL": "https://www.hirunews.lk/166358/update-ගොතටුව-වෙඩි-ප්‍රහාරයේ-ඉලක්කය-චීටා",
       "Category": "Local News",
       "Parent URL": "https://www.hirunews.lk/local-news.php?pageID=4412"
}