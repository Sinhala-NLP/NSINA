{
       "Source": "hirunews",
       "Timestamp": "Saturday, 30 November 2019 - 7:08",
       "Headline": "ස්විස් තානාපති කාර්යාල නිලධාරිනියට, තර්ජනය කළා යැයි කියන සිද්ධිය ගැන, රහස් පොලීසිය සහ කොළඹ අපරාධ කොට්ඨාශය පූර්ණ විමර්ශනයක් අරඹයි",
       "News Content": "ස්විට්සර්ලන්ත තානාපති කාර්යාලයේ නිලධාරිනියක් රඳවාගෙන ප්‍රශ්න කළ බව කියන සිද්ධිය රහස් පොලීසිය සමඟ එක්ව කොළඹ අපරාධ කොට්ඨාශය විමර්ශනයක් ආරම්භ කර තිබෙනවා.\nඒ සඳහා පොලිස් සමීප රූප අවේශන කැමරා කොට්ඨාශය හෙවත් සී.සී.ටී.වී. අංශයේ සහය ද ලබා ගැනෙනවා.\nපොලිස් මාධ්‍ය ප්‍රකාශක, ජ්‍යෙෂ්ඨ පොලිස් අධිකාරී රුවන් ගුණසේකර කියා සිටියේ අදාළ තර්ජනය කිරීම අපරාධ පරීක්ෂණ දෙපාර්තමේන්තුවේ නිලධාරීන් සිදුකර ඇති බවට මෙම නිලධාරිනිය ප්‍රකාශ කර ඇති නමුත්, එය විමර්ශකයින් නොමඟ යැවීම සඳහා සැකකරුවන් විසින් සිදුකරන ලද අසත්‍ය ප්‍රකාශයක් බවයි.\nසිද්ධියට සම්බන්ධ සැකකරුවන් කඩිනමින් අත්අඩංගුවට ගන්නා ලෙස අපරාධ පරීක්ෂණ දෙපාර්තමේන්තුවට උපදෙස් ලබාදී තිබෙනවා.\nපසුගිය සඳුදා, මෙරට ස්විට්සර්ලන්ත කාර්යාලයේ නිලධාරිනියකට තර්ජනය කළ බව කියන සිද්ධියක් සම්බන්ධයෙන් මාධ්‍ය වාර්තා පළවුණා. ඉන් අනතුරුවයි අදාළ වාර්තා සම්බන්ධයෙන් පරීක්ෂණයක් පවත්වන ලෙස ස්විට්සර්ලන්ත තානාපති කාර්යාලය මෙරට බලධාරීන්ගෙන් ඉල්ලීමක් කළේ.\nඒ අනුව මෙලෙස අපරාධ පරික්ෂණ දෙපාර්තමේන්තුව සහ පොලීසිය සිද්ධිය පිළිබඳ විමර්ශනයක් පවත්වන බව විදේශ අමාත්‍යාංශය නිවේදනය කළා.\nමෙරට ස්විට්සර්ලන්ත තානාපති කාර්යාලය සම්බන්ධයෙන් පසුගිය සතිය වනවිට කථාබහක් ඇතිවූයේ දේශපාලන වුවමනා මත, මතභේදාත්මක ලෙස පරීක්ෂණ මෙහෙයවීම සම්බන්ධයෙන් චෝදනා එල්ලවී සිටින අපරාධ පරීක්ෂණ දෙපාර්තමේන්තුවේ හිටපු අධ්‍යක්‍ෂ ශානි අබේසේකර සමඟ සේවය කළ, එම දෙපාර්තමේන්තුවේ පොලිස් පරීක්ෂක නිශාන්ත සිල්වා ස්විට්සර්ලන්තයට පලායාමත් සමඟයි.\nඑහිදී ඔහුට වීසා ලබාදීම සහ ස්විට්සර්ලන්තයට පලායාමට අනෙකුත් පහසුකම් සැළසීම සම්බන්ධයෙන් එම තානාපති කාර්යාලයේද නම සම්බන්ධ කරගනිමින් මාධ්‍ය වාර්තා පළවුණා.\nබොහෝ වාර්තාවල සඳහන් වූයේ නිශාන්ත සිල්වාට මෙරටින් පලායාමට ස්විට්සර්ලන්ත තානාපති කාර්යාලයේ ඇතැම් නිලධාරීන්ගේ සහය ලැබී ඇති බවටයි.",
       "URL": "https://www.hirunews.lk/229240/ස්විස්-තානාපති-කාර්යාල-නිලධාරිනියට-තර්ජනය-කළා-යැයි-කියන-සිද්ධිය-ගැන-රහස්-පොලීසිය-සහ-කොළඹ-අපරාධ-කොට්ඨාශය-පූර්ණ-විමර්ශනයක්-අරඹයි",
       "Category": "Local News",
       "Parent URL": "https://www.hirunews.lk/local-news.php?pageID=3025"
}