{
       "Source": "hirunews",
       "Timestamp": "Tuesday, 23 August 2022 - 20:57",
       "Headline": "මුදල් අමාත්‍යාංශයෙන් නිවේදනයක්",
       "News Content": "ආනයන අපනයන පාලන පනත යටතේ භාණ්ඩ 300කට අධික ප්‍රමාණයක් ආනයනය කිරීම අගෝස්තු 23 වැනිදා සිට ක්‍රියාත්මක වන පරිදි තාවකාලිකව අත්හිටුවමින් මුදල් අමාත්‍යාංශය නිවේදනයක් නිකුත් කර තිබෙනවා.\nඊට කිරි හා කිරි ආශ්‍රිත නිෂ්පාදන, ඇඟලුම්, ගෘහ භාණ්ඩ, ගෘහ විදුලි උපකරණ ඇතුළු භාණ්ඩ වර්ග රැසක් ඇතුලත්.\nතෝරාගත් කාණ්ඩ 305 කට අයත් භාණ්ඩ ආනයනය කිරීම තාවකාලිකව තහනම් කරමින් මුදල් අමාත්‍යවරයා ලෙස අග්‍රාමාත්‍ය රනිල් වික්‍රමසිංහ මහතා විසින් ආනයන පාලන රෙගුලාසි නිකුත් කරනු ලැබ තිබෙනවා.\nආනයන සහ අපනයන පාලන දෙපාර්තමේන්තුවේ වෙබ් අඩවියේ දැක්වෙන්නේ අදාළ තහනම අද දිනයේ සිට නැවත දැනුම්දෙනතුරු බලපැවැත්වෙන බවයි.\nකෙසේ වෙතත් අද දිනයට පෙර නැව් ගත කර සැප්තැම්බර් 14 වැනිදාට පෙර ගෙන එන භාණ්ඩ සඳහා එය අදාළ වන්නේ නැහැ.\nමෙලෙස ආනයනය තහනම් කර ඇති භාණ්ඩ අතරට කිරි, ක්‍රීම් වර්ග, බටර්, ඕට්ස්,චොකලට්, පලතුරු, කැපූ මල්, බීර, පොල් අරක්කු, සුවඳ විලවුන්, රූපලාවණ්‍ය ද්‍රව්‍ය,ෂැම්පු, අත්බෑග් ආදිය ඇතුලත්.\nඊට අමතරව ගෘහ විදුලි උපකරණ, මුළුතැන්ගෙයි උපකරණ, කාන්තා, පිරිමි හා ළමා නිමි ඇඳුම්, ළදරු අයිතම, පාවහන් සහ හිස් වැසුම් ආදිය ද ඇතුලත් වනවා.\nසම්පූර්ණ ගැසට් නිවේදනය මෙතැනින්...",
       "URL": "https://www.hirunews.lk/313565/මුදල්-අමාත්‍යාංශයෙන්-නිවේදනයක්",
       "Category": "Local News",
       "Parent URL": "https://www.hirunews.lk/local-news.php?pageID=919"
}