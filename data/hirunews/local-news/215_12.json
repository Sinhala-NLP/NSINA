{
       "Source": "hirunews",
       "Timestamp": "Tuesday, 04 July 2023 - 8:41",
       "Headline": "හඟුරන්කෙත පොලිසිය ඉදිරිපිට කලහකාරී ලෙස හැසිරුණ 3ක් අත්අඩංගුවට",
       "News Content": "හඟුරන්කෙත, දියතිලකපුර ප්‍රදේශයේ පුද්ගලයකු පහර දීමකින් තුවාල ලබා මහනුවර ජාතික රෝහලේ ප්‍රතිකාර ලබමින් සිටියදී පසුගිය මස 25 දින මිය යෑමේ සිද්ධියට අදාළ සැකකාරියක් අත්අඩංගුවට ගෙන රක්ෂිත බන්ධනාගාරගත කොට තිබෙනවා.\nමෙම අපරාධයට සම්බන්ධ තවත් සැකකරුවන් 08 දෙනෙකු ප්‍රදේශයෙන් පලා ගොස් ඇති අතර ඔවුන් අත්අඩංගුවට ගැනීමට පරීක්ෂණ කරමින් සිටියදී ජුනි 26 දින රාත්‍රියේ 200කට අධික පිරිසක් හඟුරන්කෙත පොලිසිය ඉදිරිපිටට පැමිණ කලහකාරී ලෙස හැසුරුණ අතර මෙම සිද්ධියට අදාළ සැකකරුවන් තිදෙනෙකු හා සැකකාරියක් පෙරේදා (02) සහ ඊයේ (03) අත්අඩංගුවට ගත් බව පොලිසිය පවසයි.\nඅත්අඩංගුවට ගත් සැකකාරිය වයස අවුරුදු 35ක් හා සැකකරුවන් වයස අවුරුදු 33, 46 හා 53ක් වන හඟුරන්කෙත ප්‍රදේශයේ පදිංචිකරුවන්.\nසැකකාරිය හා සැකකරුවන් දෙදෙනෙකු ඊයේ වලපනේ මහේස්ත්‍රාත් අධිකරණයට ඉදිරිපත් කිරීමෙන් පසු සැකකරුවන් මේ මස 07 දින දක්වා රක්ෂිත බන්ධනාගාරගත කොට තිබෙනවා.\nසැකකාරිය රුපියල් 50,000ක මුදල් ඇපයක් මත මුදා හැර ඇති අතර අනෙක් සැකකරු අද (04) වලපනේ මහේස්ත්‍රාත් අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/339943/හඟුරන්කෙත-පොලිසිය-ඉදිරිපිට-කලහකාරී-ලෙස-හැසිරුණ-3ක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=215"
}