{
       "Source": "hirunews",
       "Timestamp": "Saturday, 21 May 2022 - 19:56",
       "Headline": "වඳුරු උණ ගැන ජ’පුරෙන් පරීක්ෂණ",
       "News Content": "රටවල් කිහිපයක පැතිර යන මංකි ෆොක්ස් හෙවත් වඳුරු උණ වසංගතය පිළිබඳ පරීක්ෂා කිරීමට සහ රෝග විනිශ්චයන් සිදුකර ගැනීමට ශ්‍රී ජයවර්ධනපුර විශ්වවිද්‍යාලයේ පහසුකම් පවතින බව එහි ආචාර්ය චන්දිම ජීවන්දර ප්‍රකාශ කළා.\nඒ අනුව, ශ්‍රී ජයවර්ධනපුර විශ්වවිද්‍යාලයේ ආසාත්මිකතා ප්‍රතිශක්ති විද්‍යා හා සෛල ජෛව විද්‍යා ආයතනයේ එම පරීක්ෂණ සිදුකර ගැනීමේ හැකියාව පවතින අතර, අවශ්‍ය රසායනිකයන් ද ලබන සතියේ ලැබෙනු ඇති බවයි ට්විටර් සටහනක් තබමින් ඔහු සඳහන් කළේ.\nබටහිර සහ මධ්‍යම අප්‍රිකාවේ ප්‍රචලිත මන්කි ෆොක්ස් හෙවත් වඳුරු උණ වසංගතය යුරෝපයේ ව්‍යාප්තවීමත් සමඟ ලෝක සෞඛ්‍ය සංවිධානය ලන්ඩනයේදී හදිසි රැස්වීමක් ද කැඳවා තිබෙනවා.\nජර්මනිය, ප්‍රංශය, බෙල්ජියම, ඉතාලිය, නෙදර්ලන්තය, පෘතුගාලය ස්පාඤ්ඤය, ස්වීඩනය සහ එක්සත් රාජධානිය යන යුරෝපා රටවල මෙන්ම ඇමරිකා එක්සත් ජනපදය, කැනඩාව සහ ඔස්ට්‍රේලියාවට යන රටවලින් වඳුරු උණ ආසාදිතයන් සොයාගෙන ඇති බව සඳහන්.\nයුරෝපයෙන් පමණක් එලෙස හමුවූ ආසාදිත සංඛ්‍යාව 100 ඉක්මවනවා.",
       "URL": "https://www.hirunews.lk/304939/වඳුරු-උණ-ගැන-ජපුරෙන්-පරීක්ෂණ",
       "Category": "Local News",
       "Parent URL": "https://www.hirunews.lk/local-news.php?pageID=1152"
}