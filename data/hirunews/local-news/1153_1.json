{
       "Source": "hirunews",
       "Timestamp": "Saturday, 21 May 2022 - 19:23",
       "Headline": "සිසු විරෝධතාවක් විසුරුවන්න අදත් කඳුළු ගෑස් සහ ජල ප්‍රහාරයක්  (වීඩියෝ)",
       "News Content": "එච්.එන්.ඩී. හෙවත් අන්තර් උසස් ජාතික ඩිප්ලෝමා ශිෂ්‍ය බල මණ්ඩලය කොළඹදී පැවැත්වූ විරෝධතාව විසුරුවා හැරීමට පොලීසිය විසින් කොළඹ - කොටුව ලෝක වෙළඳ මධ්‍යස්ථාන පිවිසුම අසලදී ජල සහ කඳුළු ගෑස් ප්‍රහාර එල්ල කරනු ලැබුවා.\nඉල්ලීම් කිහිපයක් මුල් කරගෙන ඔවුන් මෙම විරෝධතාව ආරම්භ කරනු ලැබුවේ මරදාන ටෙක්නිකල් මංසන්ධියෙන්.\nඑය ක්‍රියාත්මක වූයේ අද දිනයේදී කොළඹ - කොටුව අධිකරණ බලසීමාව තුළ පිහිටි මාර්ග කිහිපයකට මෙන්ම ජනාධිපති ලේකම් කාර්යාලය ඇතුලු රාජ්‍ය ආයතන හා හෝටල් පිහිටි ප්‍රදේශයට එච්.එන්.ඩී. සිසුන්ට ඇතුලුවීම වළක්වාලමින් අධිකරණය නියෝගයක් නිකුත් කර තිබූ පසුබිමකයි.\nජනාධිපති මාවත, යෝක් වීථිය, බැංකු මාවත, පහළ චැතම් වීථිය, මුදලිගේ මාවත, බාරොන් ජයතිලක මාවත සහ කැනල් පාර මෙන්ම රෝහල් වීථිය ඇතුළු මාර්ගවලට ඇතුළුවීම වළක්වාලමින් කොළඹ කොටුව මහේස්ත්‍රාත් මංජුල තිලකරත්න අදාළ නියෝගය නිකුත් කර තිබුණා.\nවිරෝධතාකරුවන් යොදා තිබූ මාර්ග බාධක ඉවත් කරමින් ඉදිරියට යෑමට උත්සාහ කිරීමත් සමඟ කොළඹ - කොටුව ලෝක වෙළඳ මධ්‍යස්ථාන පිවිසුම අසලදී ඔවුන්ට ජල සහ කඳුළු ගෑස් ප්‍රහාර එල්ල කිරීමටයි පොලිසිය පියවර ගත්තේ.\nකොළඹ කොටුව ප්‍රදේශයේ පෞද්ගලික ආයතනවල සේවය කරන පිරිසක් ද විරෝධතාවය පැවැත්වෙන අවස්ථාවේදී මාර්ග බාධකවලට ඇතුළත ප්‍රදේශයේ සිට විරෝධතාවයට සහය පළ කළා.",
       "URL": "https://www.hirunews.lk/304934/සිසු-විරෝධතාවක්-විසුරුවන්න-අදත්-කඳුළු-ගෑස්-සහ-ජල-ප්‍රහාරයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1153"
}