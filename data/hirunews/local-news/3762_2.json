{
       "Source": "hirunews",
       "Timestamp": "Thursday, 06 September 2018 - 13:01",
       "Headline": "30 වන මහවැලි ක්‍රීඩා උළෙලේ ගිනි සිළුව ජනපති ප්‍රධානත්වයෙන් ගමන් අරඹයි",
       "News Content": "30 වන මහවැලි ක්‍රීඩා උළෙලේ ගිනි සිළුව රැගත් රථ පෙරහර ජනාධිපති මෛත්‍රීපාල සිරිසේනගේ ප්‍රධානත්වයෙන් කොළඹ නිදහස් චතුරශ්‍රය අසලින් අද පෙරවරුවේ ආරම්භ කෙරුණා.\nස්වයංපෝෂිත යුගයක් - මහවැලි තාරුණ්‍යයට අපමණ අගයක් යන තේමාව යටතේ මහවැලි ගොවි දරු දැරියන්ගේ ක්‍රීඩා කෞෂල්‍ය ඔප්නැංවීම මෙම ක්‍රීඩා උළෙලේ අරමුණයි.\nවාර්ෂිකව සංවිධාන කෙරෙන මහවැලි ක්‍රීඩා උළෙල මේ මස 15 සහ 16 යන දෙදින තුල මහවැලි ක්‍රීඩාංගණයේදී පැවැත්වෙනු ඇති.\nක්‍රීඩා උළෙල සඳහා මහවැලි කලාප 10 ක ක්‍රීඩක ක්‍රීඩිකාවන් 3,000 ක් එක්වීමට නියමිත බවයි ජනාධිපති මාධ්‍ය අංශය සඳහන් කළේ.\nමේ අතර සරු දිවියට කෘෂි සවියක් යන තේමාව යටතේ බස්නාහිර පළාත් කෘෂිකර්ම අමාත්‍යාංශය සංවිධාන කළ කෘෂිකර්ම හා සත්ව නිෂ්පාදන ප්‍රදර්ශනය විවෘත කිරීමේ අවස්ථාවටද ජනාධිපතිවරයා අද පෙරවරුවේ එක්වුණා.",
       "URL": "https://www.hirunews.lk/199274/30-වන-මහවැලි-ක්‍රීඩා-උළෙලේ-ගිනි-සිළුව-ජනපති-ප්‍රධානත්වයෙන්-ගමන්-අරඹයි",
       "Category": "Local News",
       "Parent URL": "https://www.hirunews.lk/local-news.php?pageID=3762"
}