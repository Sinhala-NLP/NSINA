{
       "Source": "hirunews",
       "Timestamp": "Sunday, 29 October 2017 - 12:31",
       "Headline": "සයිටම් පෞද්ගලික වෛද්‍ය පීඨය අහෝසියි - නව ආයතනයකට රජයෙන් යෝජනා",
       "News Content": "මාළඹේ සයිටම් පෞද්ගලික වෛද්‍ය පීඨය අහෝසි කිරීමට රජය තීරණය කර තිබෙනවා.\nරජයේ ප්‍රවෘත්ති දෙපාර්තමේන්තුව නිවේදනයක් නිකුත් කරමින් අද සඳහන් කළේ නෙවිල් ප්‍රනාන්දු සහ ඔහුගේ පවුලේ හිමිකාරීත්වය දරමින් ලාභ පදනම් කර ගත් ආයතනය අහෝසි කර ලාභ නොලබන ආයතනයක් ස්ථාපිත කිරීමට අපේක්ෂා කරන බවයි.\nසයිටම් පෞද්ගලික වෛද්‍ය පීඨය සම්බන්ධයෙන් මතුව තිබූ ගැටළුව නිරාකරණය කිරීම සඳහා ජනාධිපතිවරයා විසින් පත් කළ කමිටුවේ විසඳුම් ඇතුළත් නිවේදනයට අනුව සියලු පාර්ශවකරුවන්ට සාධාරණ වන සහ රජයේ ප්‍රතිපත්තියට අනුකූල වන ස්ථීර විසඳුමක් ලබාදීම සඳහා යෝජනා 08ක් ද මෙමගින් ඉදිරිපත් කර තිබෙනවා.\nඅදාළ යෝජනා ක්‍රියාත්මක කිරීම සඳහා ඉහළ මට්ටමේ නිලධාරීන්ගෙන් යුත් කමිටුවක් පත් කර සමස්ත ක්‍රියාවලිය මේ වසර අවසන් වන විට අනිවාර්යෙන් සම්පූර්ණ කළ යුතු බව ද රජයේ ප්‍රවෘත්ති අධ්‍යක්ෂ ජනරාල්වරයාගේ අත්සනින් යුතුව නිකුත් කළ එම නිවේදනයේ සඳහන්.\nමේ අතර, සියලුම වෛද්‍ය පීඨවල දෙම්ව්පියන්ගේ සහභාගීත්වයෙන් වෛද්‍ය පීඨ ශිෂ්‍ය දෙමාපිය ජාතික සම්මේලනය අද (29) පස්වරුවේ නුගේගොඩ දී පැවැත්වුණා.\nමෙම සම්මේලනයට දේශපාලන නියෝජිතයින්, ශ්‍රී ලංකා වෛද්‍ය සභාවේ හිටපු සභාපති මහාචාර්ය කාලෝ ෆොන්සේකා, රජයේ වෛද්‍ය නිලධාරීන්ගේ සංගමය සහ අන්තර් විශ්වවිද්‍යාලයීය ශිෂ්‍ය බල මණ්ඩලයේ සාමාජිකයන් ඇතුළු පිරිසක් එක්ව සිටියා.\nඑම සම්මේලනයට එක්ව සිටි ජනතා විමුක්ති පෙරමුණේ දේශපාලන මණ්ඩල සභික කේ.ඩී. ලාල්කාන්ත රජය ඉදිරිපත් කළ විසඳුම් යෝජනාවලිය ඉරා දැමුවා.\nරජයේ ප්‍රවෘත්ති දෙපාර්තමේන්තුව නිකුත්කළ නිවේදනය පහතින්.",
       "URL": "https://www.hirunews.lk/174713/සයිටම්-පෞද්ගලික-වෛද්‍ය-පීඨය-අහෝසියි-නව-ආයතනයකට-රජයෙන්-යෝජනා",
       "Category": "Local News",
       "Parent URL": "https://www.hirunews.lk/local-news.php?pageID=4247"
}