{
       "Source": "hirunews",
       "Timestamp": "Wednesday, 06 April 2022 - 20:00",
       "Headline": "ජනාධිපති කිසිසේත් ම ඉවත් වෙන්නේ නෑ - ජොන්ස්ටන්",
       "News Content": "ආර්ථික අර්බුදයට විසඳුම් ඉල්ලා ජනතාව විරෝධතා දියත් කරද්දී අද දිනයේත් පාර්ලිමේන්තුවෙන් ඊට විසඳුමක් ලැබුණේ නැහැ.\nඅද පෙරවරුවේ පාර්ලිමේන්තුව රැස්වූ අවස්ථාවේදී කතානායකවරයා දේශපාලන පක්ෂවලින් ඉල්ලීමක් කළේ මෙම සතිය අවසන් වීමට පෙර පවතින අර්බුදය ව්‍යවස්ථාමය රාමුවක් යටතේ විසදීම සඳහා එකඟතාවයකට පැමිණෙන ලෙසයි.\nකෙසේ වෙතත්, ආණ්ඩු පක්ෂයේ සහ විපක්ෂයේ මැති ඇමතිවරුන් අතර ඇතිවූ උණුසුම් තත්ත්වයත් සමඟ පාර්ලිමේන්තුව දෙවරක් කල් තැබීමට කතානායකවරයාට සිදුවුණා.\nමේ අතර, ආණ්ඩු පක්ෂයේ ප්‍රධාන සංවිධායක අමාත්‍ය ජොන්ස්ටන් ප්‍රනාන්දු කියා සිටියේ ජනාධිපතිවරයා කිසිසේත් ධුරයෙන් ඉල්ලා අස් නොවන බවයි.\nවිපක්ෂ නායක සජිත් ප්‍රේමදාස, සභානායක අමාත්‍ය දිනේෂ් ගුණවර්ධන, විපක්ෂයේ ප්‍රධාන සංවිධායක පාර්ලිමේන්තු මන්ත්‍රී ලක්ෂ්මන් කිරිඇල්ල අදහස් දැක්වූ අතර, පාර්ලිමේන්තු මන්ත්‍රී නලින් බණ්ඩාර අදහස් දක්වමින් සිටියදී පාර්ලිමේන්තුව පළමු වරට කල් තැබුණා.\nයළි පාර්ලිමේන්තුවේ කටයුතු ආරම්භ වී බන්දුල ගුණවර්ධන මන්ත්‍රීවරයා අදහස් දක්වමින් සිටියදී සමගි ජන බලවේගයේ මන්ත්‍රීවරුන් විරෝධතා පුවරු රැගෙන සභා ගර්භය මැදට පැමිණ විරෝධතාවක නිරත වුණා. ඒ සමඟම දෙවන වරට පාර්ලිමේන්තුව කල් තැබීමටයි කතානායකවරයා පියවර ගත්තේ.\nමේ අතර, අනුර කුමාර දිසානායක මන්ත්‍රීවරයා ඊයේ පාර්ලිමේන්තුවෙන් පිටව යද්දී විරෝධතාකරුවෙකු ඔහුගේ කැබ් රථයට ගොඩවීම සම්බන්ධයෙන් අද පාර්ලිමේන්තුවේදී අදහස් පළ වුණා.\nඅනතුරුව රට තුළ පවතින තත්ත්වය පිළිබඳව විවාදය ආරම්භ වුණා.\nපාර්ලිමේන්තු පිවිසුම් මාර්ගය අදත් පොල්දූව මං සන්ධියෙන් වසා දමා තිබූ අතර පස්වරුවේත් පාර්ලිමේන්තු වටරවුම ආසන්නයේ විරෝධතා පැවැත් වුණා. එසේම රාජගිරිය ඇතුලු අවට මාර්ගවල රථ වාහන තදබදයක් ද පැවතියා.",
       "URL": "https://www.hirunews.lk/301364/ජනාධිපති-කිසිසේත්-ම-ඉවත්-වෙන්නේ-නෑ-ජොන්ස්ටන්",
       "Category": "Local News",
       "Parent URL": "https://www.hirunews.lk/local-news.php?pageID=1246"
}