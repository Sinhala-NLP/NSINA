{
       "Source": "hirunews",
       "Timestamp": "Wednesday, 11 January 2023 - 23:21",
       "Headline": "ගොයමට අලුත් ලෙඩක්",
       "News Content": "දිස්ත්‍රික්ක ගණනාවක වී වගාව ආශ්‍රිතව පැතිරී යන රෝගී තත්ත්වයක් හේතුවෙන් මහ කන්නයේ අස්වැන්නට බලපෑම් ඇතිවිය හැකි බව ගොවි සංවිධාන පවසනවා.\nමෙලෙස ගොයම් කහ පැහැවීමට ප්‍රධාන හේතුව පෝෂණ ඌනතා තත්ත්වයක් බවටයි කෘෂිකර්ම අමාත්‍යාංශය හඳුනාගෙන ඇත්තේ.\nමෙරට වී ගොවීන් පසුගිය කන්න කිහිපය තුළ වී වගාවේ නිරත වුණේ විවිධ අභියෝග මධ්‍යයේ යි.\nඒ අතර රසායනික පොහොර තහනම් කිරීම, පොහොර හිඟය සහ වී වලට නිසි මිලක් නොමැති වීම මෙන්ම කාලගුණික අභියෝගද ප්‍රධාන තැනක් ගත්තා.\nඑවන් පසුබිමක ගොවි ජනතාව මෙවර මහ කන්නයේ වී වගාව ආරම්භ කළේ යහපත් අස්වැන්නක් පිළිබඳව අපේක්ෂා පෙරදැරිවයි.\nනමුත් ප්‍රදේශ කිහිපයක කුඹුරු ආශ්‍රිතව මතුව ඇති රෝගී තත්ත්වයන් හේතුවෙන් ගොවියා පත්ව ඇත්තේ කබලෙන් ලිපට ඇද වැටෙන තත්ත්වයකටයි.\nගොවි සංවිධාන නියෝජිතයින් සඳහන් කළේ රජයෙන් ලබාදුන් කාබනික පොහොර මගින් වී වගාවට මෙම රෝගය වැළඳී ඇති බවට සැක කරන බවයි.\nකෙසේ වෙතත් මෙම තත්ත්වයට හේතුව පෝෂණ ඌනතා බව කෘෂිකර්ම අමාත්‍යාංශය අනාවරණය කරගෙන තිබෙනවා.\nදිස්ත්‍රික්ක කිහිපයක ගොයම් කහ පැහැ ගැන්වීම, කහ පුල්ලි රෝග තත්ත්වය මෙන්ම කීඩෑ උවදුර හා වටපණු රෝගී තත්ත්වය ද වී වගාව ආශ්‍රිතව දක්නට ලැබෙන බවයි කෘසිකර්ම දෙපාර්තමේන්තුව පෙන්වා දෙන්නේ.\nකෘෂිකර්ම දෙපාර්තමේන්තුව විසින් නිලධාරි කණ්ඩායම් එම රෝග තත්ත්වයන් පවතින දිස්ත්‍රික්ක වෙත යොමු කර එම තත්ත්වයන්ට පිළියම් යෙදීම සඳහා අවශ්‍ය පියවර ගනිමින් තිබෙන බව කෘෂිකර්ම අමාත්‍යාංශය පවසනවා.\nපසුගිය කන්න තුනක් පමණ මූලික පොහොර හෙවත් මඬ පොහොර , යුරියා පොහොර, හා බණ්ඩි පොහොර හෙවත් MOP නොයෙදීම නිසා පසෙහි අන්තර්ග විය යුතු නයිට්‍රජන්, පොස්පරස් හා පොටෑසියම් ප්‍රමාණය අවමවීම හේතුවෙන් ගොයම් ගසට අවශ්‍ය පෝෂණය නොලැබී ඒවා කහපැහැ වීමට හේතු වී ඇති බව කෘෂිකර්ම අමාත්‍යාංශය නිකුත් කළ නිවේදනයේ දැක්වෙනවා.",
       "URL": "https://www.hirunews.lk/324821/ගොයමට-අලුත්-ලෙඩක්",
       "Category": "Local News",
       "Parent URL": "https://www.hirunews.lk/local-news.php?pageID=608"
}