{
       "Source": "hirunews",
       "Timestamp": "Wednesday, 09 November 2016 - 19:07",
       "Headline": "වසර අටකට පසු ඇමරිකාවට රිපබ්ලිකන් ජනාධිපතිවරයෙක් ජනපති සහ අගමැතිගෙනුත් සුබපැතුම්",
       "News Content": "ඇමරිකා එක්සත් ජනපදයේ 45 වන ජනාධිපතිවරයා ලෙස ඩොනල්ඞ් ට්‍රම්ප් අද තේරී පත්වුණා.\nඒ, ඔහුගේ ප්‍රතිවාදිනිය වූ හිලරි ක්ලින්ටන් පරාජයට පත් කරමින්.\nට්‍රම්ප්ගේ ජයග්‍රහණයෙන් පසු රාජ්‍ය නායකයින් ඇතුළු විවිධ පිරිස් ඔහුට සුබ පැතුම් එක්කර තිබෙනවා.\nජනාධිපති මෛත්‍රීපාල සිරිසේන සහ අග්‍රාමාත්‍ය රනිල් වික්‍රමසිංහද සුබ පැතුම් එක්කළ රාජ්‍ය නායකයින් අතරට අයත්.\nඩොනල්ඞ් ට්‍රම්ප්ගේ ජයග්‍රහණය ඵෙතිහාසික එකක් බව ට්වීටර් පණිවුඩයක් නිකුත් කරමින් ජනාධිපති මෛත්‍රීපාල සිරිසේන ප්‍රකාශ කළා.\nඔබ ධවල මන්දිරයට පිවිසීම ඉතාමත් අර්ථාන්විත බවයි අග්‍රාමාත්‍යවරයා එක්කළ සුබපැතුම් පණිවුඩයේ දැක්වෙන්නේ.\nඇමරිකානු ජනාධිපතිවරණය ජයගත් ඩොනල්ඞ් ට්‍රම්ප් ට හිටපු ජනාධිපති මහින්ද රාජපක්ෂද සුබපැතුම් එක්කර ඇත්තේ ලිපියක් යොමුකරමින්.\nඑමඟින් ඔහු සඳහන් කළේ ට්‍රම්ප්ගේ මැතිවරණ ව්‍යාපාරය ඇමරිකාවෙන් ඔබ්බටද වලංගුභාවයක් සහිත බවයි.\nඑමෙන්ම රුසියානු ජනාධිපති ව්ලැදිමීර් පූටින්, ඉන්දීය අග්‍රාමාත්‍ය නරේන්ද්‍ර මෝදි ඇතුලු තවත් රටවල් රැසක රාජ්‍ය නායකයින් ඇමරිකානු නව ජනාධිපතිවරයාට සුබපැතුම් එක් කර තිබෙනවා.\nඑමඟින් රුසියානු ජනාධිපතිවරයා සඳහන් කළේ ඇමරිකාව සමඟ යළි ද්විපාර්ශවික සබඳතා ඇතිකර ගැනීමට තමන් සූදානමින් සහ බලාපොරොත්තුවෙන් සිටින බවයි.\nකෙසේ වෙතත්, කුමන නායකයෙකු පත්වූවත්, ඇමරිකාවේ විදේශ ප්‍රතිපත්තියේ වෙනසක් සිදුනොවන බව ශ්‍රී ලංකාවේ ඇමරිකානු තානාපති අතුල් කේශප් කියා සිටියා.\nඔහු මේ බව කියා සිටියේ ජනාධිපතිවරණයේ ප්‍රතිඵල ප්‍රකාශ කිරීම සඳහා කොළඹ ඇමරිකානු තානාපති කාර්යාලයේ සංවිධාන කළ උත්සවයකට එක්වෙමින්.",
       "URL": "https://www.hirunews.lk/147208/වසර-අටකට-පසු-ඇමරිකාවට-රිපබ්ලිකන්-ජනාධිපතිවරයෙක්-ජනපති-සහ-අගමැතිගෙනුත්-සුබපැතුම්",
       "Category": "Local News",
       "Parent URL": "https://www.hirunews.lk/local-news.php?pageID=4802"
}