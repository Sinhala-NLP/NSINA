{
       "Source": "hirunews",
       "Timestamp": "Sunday, 10 September 2017 - 7:56",
       "Headline": "පින්නවල ගිය අලියෙකු කඩුගන්නාවේදී නවතී",
       "News Content": "ප්‍රතිකාර ලබාදීම සඳහා පින්නවලට රැගෙන යමින් සිටි අලියෙකු කඩුගන්නාවේදී ඊයේ (09) රාත්‍රියේ බරපතල ලෙස රෝගාතුර වී ඇති බව වාර්තාවනවා.\nපසුව අලියා රැගෙන යමින් සිටි රථය එම ස්ථානයේම නවතා පශූ වෛද්‍යවරුන් පැමිණ අලියාට ප්‍රතිකාර කර තිබෙනවා.\nඒ සඳහා පේරාදෙණිය විශ්වවිද්‍යාලයේ පශූ වෛද්‍ය පීඨයේ ආචාර්යවරුන් ඇතුලූ කණ්ඩායමක් එක්වූ බවයි හිරු වාර්තාකරු කියා සිටියේ.\nමෙම අලියා හඟුරන්කෙත ප්‍රදේශයේ පුද්ගලයෙකුට අයත් වන අතර, රෝගී තත්ත්වයක් සඳහා ප්‍රතිකාර කිරීමටයි පින්නවලට රැගෙන යමින් සිට ඇත්තේ.\nමේ අතර, කිඹුලෙකු විසින් සපා කෑමෙන් බරපතල තුවාල ලැබූ සිතුල් පව්වේ ගැමුණු හෙවත් අර්ජුන හස්තියා මේ වනවිට සුවය ලබමින් සිටින බව වනජිවි නිලධාරීන් ප්‍රකාශ කළා.\nඅර්ජුන සහ ගැමුණු යන නම් ද්විත්වයෙන්ම ප්‍රසිද්ධ මෙම හස්තියා යාල වනෝද්‍යානයේ සිටින දිගම දළ සහිත ඇතුන් කිහිපදෙනාගෙන් එකෙකු ලෙසටයි සැලකෙන්නේ.\nවනයේ සිටින අර්ජුන හස්තියා සිතුල්පව්ව විහාරය අසල රැදී සිටීමට හුරු වී ඇත්තේ විහාරයට පැමිණෙන සැදැහැවතුන්ගෙන් ආහාර ලබා ගැනීම සදහායි.\nඔවුන්ට අමතරව, විහාරස්ථානයෙන් ද හස්තියාට ආහාර ලබාදීම සිදුකරනවා.\nපවතින දැඩි අව් රශ්මිය හමුවේ විහාරස්ථානය අසල පිහිටි වැවට බැසීමට හුරු වී සිටි අර්ජුන හස්තියා පසුගිය පස්වනදා වැවේ සිටි කිඹුලෙකුගේ ප්‍රහාරයකට ලක්වූ අතර එහිදී හස්තියාගේ ලිංගේන්ද්‍රය කිඹුලෙකු සපා කා ඇති බවයි වනජිවි නිලධාරින් ප්‍රකාශ කළේ.\nඌව  සහ මධ්‍යම වනජිවි කලාප භාර පශු වෛද්‍ය ආනන්ද ධර්මකීර්ති සදහන් කළේ හස්තියාගේ තුවාලය තවම සුවවී නොමැති බවත්, හස්තියා සිතුල්පව්ව විහාරය ආශ්‍රිතව සැරිසරමින් සිටින බවයි.",
       "URL": "https://www.hirunews.lk/170549/පින්නවල-ගිය-අලියෙකු-කඩුගන්නාවේදී-නවතී",
       "Category": "Local News",
       "Parent URL": "https://www.hirunews.lk/local-news.php?pageID=4329"
}