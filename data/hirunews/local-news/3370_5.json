{
       "Source": "hirunews",
       "Timestamp": "Friday, 03 May 2019 - 21:33",
       "Headline": "'Peace TV' දේශක හා අයිතිකරු වන සකීර් නායික්ට අපරාධ චෝදනා එල්ල වෙයි",
       "News Content": "මතභේදාත්මක ඉස්ලාම් දේශකයෙකු ලෙස සැලකෙන සකීර් නායික්ට එරෙහිව ඉන්දීය අධිකරණයක මූල්‍ය වංචා සම්බන්ධයෙන් චෝදනාවක් ගොනු කර තිබේ.\nඉන්දියාවෙන් පිටුවහල් කර සිටින, සකීර් නායික් ඇමෙරිකානු ඩොලර් මිලියන 28ක සාපරාධී වත්කම් අත්පත් කරගෙන සිටින බවට චෝදනා ලැබ සිටී. එහෙත්, ඔහු එම චෝදනා ප්‍රතික්ෂේප කරයි.\nඊට අමතරව, ඔහු වෛරී ප්‍රකාශන පතුරුවන බවටත්, ත්‍රස්තවාදයට සහය දෙන බවටත් ඉන්දීය බලධාරීන් චෝදනා කර තිබේ.\n53 හැවිරිදි නායික් පීස් ටීවී (Peace TV) ඔස්සේ ඉස්ලාම් ධර්මය අන්තගාමී ආකාරයකින් ප්‍රවර්ධනය කිරීමේ නිරත වෙයි. එම රූපවාහිනී සේවය ඉන්දියාව තුළ තහනම් කර ඇතත්, ලෝකය පුරා මිලියන 200ක් පමණ ප්‍රේක්ෂකයි එය නරඹන බවට ඇස්තමේන්තු කර ඇත.\nපාස්කු ඉරිදා සිදු වූ පිපිරීම් මාලාවෙන් පසු ශ්‍රී ලංකාවේ ක්‍රියාත්මක කේබල් ටීවී නාලිකාවල විකාශනය කිරීම අත්හිටුවා තිබේ.\nඩුබායි සිට විකාශය කෙරෙන පීස් ටීවී රූපවාහිනී නාලිකාව අයත් වන්නේ, නායික් සභාපතිත්වය දරන ඉස්ලැමික් රිසර්ච් ෆවුන්ඩේෂන් නමැති ආයතනයටය.\nපුද්ගලයින් 22 දෙනෙකුට මරු කැඳවමින් 2016 වසරේදී ඩකා නුවර අවන්හලකට ප්‍රහාරයක් එල්ල කළ තුවක්කුකරු පීස් ටීවී නාලිකාවේ බලපෑමෙන් එය කළ බවට චෝදනා එල්ල වූ හෙයින් බංග්ලාදේශය ද එම නාලිකාව තහනම් කළේය.\nමූල්‍ය වංචා සම්බන්ධයෙන් විමර්ශන පවත්වන ඉන්දියාවේ එන්ෆෝස්මන්ට් ඩිරෙක්ටරේට් (Enforcement Directorate) නමැති ආයතනය විසින් බ්‍රහස්පතින්දා (මැයි 02) නායික්ට එරෙහි චෝදනා ගොනු කරනු ලැබුවේ, මුම්බායිහි අධිකරණයක් හමුවේය.\nඑම ආයතනය අධිකරණය හමුවේ ප්‍රකාශ කළේ, අපරාධවලින් උපයන ලද ඩොලර් මිලියන ගණනක වත්කම් පිළිබඳ තොරතුරු සිය ආයතනය විසින් සොයා ගනු ලැබ ඇති බවය.\nසකීර් නායික්ගේ \"ප්‍රකෝපකාරී ප්‍රකාශ සහ දේශන තුළින් ඉන්දියාවේ මුස්ලිම් තරුණයින් සැලකිය යුතු පිරිසක් නීතිවිරෝධී ක්‍රියා සහ ත්‍රස්ත ක්‍රියාවලට යොමු වී ඇතැයි,\" එන්ෆෝස්මන්ට් ඩිරෙක්ටරේට් ආයතනය අධිකරණයට දැනුම් දුන්නේය.\nඉන්දියාවේ දේපළ මිල දී ගැනීමට සහ \"ප්‍රකෝපකාරී දේශන\" පැවැත්වීමට \"සැක සහිත මූලාශ්‍රවලින්\" මුදල් ලබාගෙන ඇතැයි එම ආයතනය චෝදනා කරයි.\nනායික් පවසා ඇත්තේ, එම මුදල් නීත්‍යනුකූලව සපයා ගත් බවය.\nආගම පිළිබඳ නායික්ගේ මූලධර්මවාදී ප්‍රවේශය දීර්ඝ කාලයක සිට මතභේදයට තුඩු දී තිබිණි.\nඅත්අඩංගුවට පත් බොහෝ අල්-ඛයිදා සාමාජිකයින්, ඔවුන්ට සකීර් නායික්ගේ අදහස් බලපෑ බව පවසා ඇතැයි වාර්තා වේ.\n2010 වසරේදී ඔහුට එක්සත් රාජධානියට ඇතුළු වීම තහනම් කෙරිණි. \"නුසුදුසු හැසිරීම\" සහ ඔහුගේ ප්‍රකාශ හේතුවෙන් ඔහුට එම තහනම පනවනු ලැබවේ, එවකට දේශීය කටයුතු ලේකම්වරිය වූ (වත්මන් අග්‍රාමාත්‍ය) තෙරේසා මේ විසිනි.\nසකීර් නායික් ජාත්‍යන්තර අවධානයට ලක් වූයේ, බංග්ලාදේශයේ ඩකාහි පිහිටි හොලී ආර්ටිසන් අවන්හලට 2016 ජූලි මාසයේදී එල්ල කළ මාරාන්තික ප්‍රහාරයෙන් පසුවය.\nබංග්ලාදේශ මාධ්‍ය වාර්තා කළේ, එම ප්‍රහාරය එල්ල කළ එක් තුවක්කුකරුවෙකු නායික්ගේ දේශනවල බලපෑමට ලක්වූවෙකු බවය. එම මාසයේදී බංග්ලාදේශ රජය පීස් ටීවී නාලිකාව තහනම් කළේය.\nසකීර් නායික් ආගමික වෛරය සහ නීති විරෝධී ක්‍රියා ප්‍රවර්ධනය කරන බවට 2016 නොවැම්බර් මාසයේදී ඉන්දීය ත්‍රස්තවාදයට එරෙහි ඒජන්සිය විසින් ඔහුට එරෙහිව නිල වශයෙන් පැමිණිල්ලක් ගොනු කරන ලදී.\nනායික් මැලේසියාවට පළාගොස් ඇත්තේ, 2017 වසරේදීය.\n- බීබීසි සිංහල",
       "URL": "https://www.hirunews.lk/215697/peace-tv-දේශක-හා-අයිතිකරු-වන-සකීර්-නායික්ට-අපරාධ-චෝදනා-එල්ල-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=3370"
}