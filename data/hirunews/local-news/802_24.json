{
       "Source": "hirunews",
       "Timestamp": "Friday, 14 October 2022 - 18:26",
       "Headline": "කෝප් කමිටුවේ ඉදිරි කටයුතු සඳහා විගණකාධිපති සහ රාජ්‍ය ව්‍යාපාර දෙපාර්තමේන්තුව සක්‍රීයව දායක කර ගැනීමට තීරණයක්",
       "News Content": "පාර්ලිමේන්තුවේ පොදු ව්‍යපාර පිළිබඳ කාරක සභාව හෙවත් කෝප් කමිටුවේ ඉදිරි වැඩකටයුතු සඳහා විගණකාධිපති සහ රාජ්‍ය ව්‍යාපාර දෙපාර්තමේන්තුව සක්‍රීයව දායක කර ගැනීමට තීරණය කළ බව කමිටු සභාපති පාර්ලිමේන්තු මන්ත්‍රී රංජිත් බණ්ඩාර පවසනවා.\nඔහු මේ බව සඳහන් කළේ නවවැනි පාර්ලිමේන්තුවේ තෙවැනි සභාවාරය සඳහා කෝප් කමිටුව පසුගියදා පාර්ලිමේන්තුවේදී රැස්වූ අවස්ථාවේදීයි.\nවිශේෂයෙන් ආයතන කැඳවීම, අනු කමිටු පත් කිරීම සහ පසුවිපරම් කිරීම යන කරුණු සඳහා විගණකාධිපතිගේ දායකත්වය ලබා ගැනීමටත් එකතු කළ හැකි ආයතන එකතු කිරීමටත් සුළුතර කොටස් ප්‍රමාණයක් ආයතන 17ක් ලැයිස්තුවෙන් ඉවත් කිරීමටත් රාජ්‍ය ව්‍යවසාය දෙපාර්මේන්තුවේ දායකත්වය ලබා ගැනීමටත් මෙහිදී තීරණය වුණා.\nවිශේෂයෙන් මහාභාණ්ඩාගාරයේ නියෝජිතයන් අධ්‍යක්ෂ මණ්ඩල සාමාජිකයන් ලෙස කටයුතු කරන ආයතනවල අධ්‍යක්ෂ මණ්ඩල රැස්වීම්වලට සහභාගී වීමේදී ඔවුන්ගේ දායකත්වය සහ සහභාගී වන රැස්වීම්වලදී සාකච්ඡාවට ලක්කරන ප්‍රධාන කරුණු පිළිබඳව කෙටි සටහනක් මගින් අධ්‍යක්ෂ ජනරාල්වරයා දැනුවත් කිරිම සිදු කිරීමේ වගකිම රාජ්‍ය ව්‍යවසාය දෙපාර්තමේන්තුව වෙත පැවරීමද මෙහිදී සිදුවී තිබෙනවා.\nකෝප් කමිටුව හමුවට කැඳවන ආයතන තීන්දු කිරීමේදි විගණකාධිපතිගේ නිර්දේශවලට යටත්ව අදාළ ආයතන වර්තමානයේදී මුහුණදී තිබෙන අවධානම් තත්ත්වයන්, වහා විසඳා ගත යුතු ගැටලු, පසු විපරමක අවශ්‍යතාව සහ එවැනි කැඳවීමක් කිරීමට අවශ්‍ය යැයි හැඟී යන විටක කැඳවීමටද මෙහිදී තීරණය වුණා.\nඒ අනුව ආයතන 05ක් ඉදිරියේදී කෝප් කමිටුව හමුවට කැඳවීමට කමිටු සාමාජිකත්වය එකඟ වී තිබෙනවා.\nඒ ලංකා ධීවර සංස්ථාව, විදේශ රැකියා නියුක්ති කාර්යාංශය, ඉඩම් ප්‍රතිසංස්කරණ කොමිෂන් සභාව, ජාතික පශු සම්පත් සංවර්ධන මණ්ඩලය, ශ්‍රී ජයවර්ධනපුර මහ රෝහල යන ආයතනයි.\nඑමෙන්ම, සියලු රාජ්‍ය ව්‍යවසාය කැඳවීම ප්‍රධාන කමිටුවටම සිදු කිරීම අපහසු බැවින් අනු කමිටු කිහිපයක් පත් කිරීමටද මෙහිදී තීරණය වුණා. විගණකාධිපතිවරයා විසින් සකස් කර ඇති ආයතන කැඳවීම් ලැයිස්තුව සහ ආයතන කැඳවීම් අවලංගු කිරීමේ ලැයිස්තුව සලකා බලා එම අනුකමිටුවලට කැඳවන ආයතන පිළිබඳ ඊළඟ කමිටු වාරයේදී තිරණය කිරීමටද මෙහිදී තිරණය වී තිබෙනවා.\nසෑම රාජ්‍ය ව්‍යවසායක ආයතනයකම අභ්‍යන්තර විගණනය ශක්තිමත් කිරිම සඳහා විගණකාධිපතිවරයා විසින් සැලැස්මක් සකසන අතර එය විගණන කටයුතු සඳහාද ඉදිරියේදී යොදා ගැනීමට නියමිතයි.\nකෝප් කමිටුවේ බලතල පුළුල් කිරීම සඳහා ස්ථාවර නියෝග සංශෝධනය කිරීමටද කමිටුවේදී යෝජනා වුණා. ඒ සඳහා වන ඉල්ලිම කථානායකතුමා වෙත යැවීම සඳහා දැනටමත් කටයුතු සම්පාදනය කර තිබෙනවා.\nඑමෙන්ම රජයේ ප්‍රසම්පාදන ක්‍රියාවලිය සරල කිරීම සඳහා අවශ්‍ය නිර්දේශ ඉදිරිපත් කිරීමට විගණකාධිපතිවරයා වෙත පැවරීමද මෙහිදි සිදු වුණා.\nඑමෙන්ම පසුගිය දිනවල සාකච්ඡාවට ලක් කෙරුනු ගල් අඟුරු ටෙන්ඩරය සම්බන්ධයෙන් සියළු පාර්ශව කැඳවා කරුණු විමසීමටද කමිටු සාමාජිකත්වය විසින් තීරණය කර තිබෙනවා.\nකෝප් කමිටුවේ හිටපු සභාපතිවරයා විසින් පසුගිය කාලය තුළ මාධ්‍ය වෙත ඉදිරිපත් කරන ලද කරුණු කමිටුව හමුවට පැමිණ ඉදිරිපත් කරන ලෙස ලිඛිතව දැනුම් දීමටද කමිටුව විසින් තීරණය කර තිබෙනවා.\nඒසේම ප්‍රසම්පාදන මගපෙන්වීම් අත්පොතේ ඇතුළත් කරුණු පිළිබඳවද කමිටුවේ අවධානය යොමු වූ අතර, එස් පවර් ඇඹිලිපිටිය ව්‍යාපෘතිය පිළිබඳව සාකච්ඡා කිරීමටද කමිටුව විසින් තීරණය කළා.",
       "URL": "https://www.hirunews.lk/317884/කෝප්-කමිටුවේ-ඉදිරි-කටයුතු-සඳහා-විගණකාධිපති-සහ-රාජ්‍ය-ව්‍යාපාර-දෙපාර්තමේන්තුව-සක්‍රීයව-දායක-කර-ගැනීමට-තීරණයක්",
       "Category": "Local News",
       "Parent URL": "https://www.hirunews.lk/local-news.php?pageID=802"
}