{
       "Source": "hirunews",
       "Timestamp": "Friday, 31 March 2023 - 18:18",
       "Headline": "තරගාවලිය පැරදීමට වඩා පැරදුණ විදිය හරිම වේදනාත්මකයි ! - ශ්‍රී ලංකා පුහුණුකරු නවීඩ් නවාස්",
       "News Content": "ශ්‍රී ලංකා ක්‍රිකට් කණ්ඩායමේ එක්දින තරගාවලි පරාජයේ වැඩි වගකීමක් පිතිකරුවන්ට බැර වන බව ශ්‍රී ලංකා ක්‍රිකට් පුහුණුකරු නවීඩ් නවාස් පවසනවා.\nනවසීලන්තය සමග පැවති දෙවැනි එක්දින තරගයෙන් ද ශ්‍රී ලංකා කණ්ඩායම දරුණු පරාජයක් ලැබීමෙන් අනතුරුව පැවති මාධ්‍ය හමුවට එක්වෙමිනුයි නවාස් මේ බව සඳහන් කළේ.\nපිතිකරණ ලැයිස්තුවේ ප්‍රබලයින් වන පැතුම් නිස්සංක, චරිත් අසලංක, ධනංජය ද සිල්වා සහ දසුන් ශානක අවාසනාවන්ත අයුරින් දැවී යාම තරගයට වැඩි වශයෙන් ම බලපෑම් එල්ල වූ බව ද නවීඩ් පවසනවා.\nඑමෙන්ම ලෝක කුසලාන එක්දින තරගාවලියට සෘජුව ම සුදුසුකම් ලැබීමට තිබූ අවසන් අවස්ථාව ද ශ්‍රී ලංකා කණ්ඩායම අතින් ගිලිහී යාම හේතුවෙන් ඒ සඳහා සුදුසුකම් ලැබීමේ තරග වටයට ද එක්වීමට මේ වනවිට ශ්‍රී ලංකා කණ්ඩායමට සිදුව තිබෙනවා.\nඑම සුදුසුකම් ලැබීමේ තරග වටය සඳහා ද ක්‍රීඩා කිරීමට පෙර කණ්ඩායමේ පිතිකරණය, පන්දු යැවීම සහ පන්දු රැකීම මීට වඩා ශක්තිමත් කරගත යුතු බවයි නවීඩ් මෙම මාධ්‍ය හමුවේදී වැඩිදුරටත් කියා සිටියේ.\nඒ සඳහා මනා වැඩපිළිවෙළක් යටතේ ක්‍රීඩකයින් පුහුණුවීම් තුළ ස්ථානගත විය යුතු බවත්, නවසීලන්තය සමග පැවති එක්දින හා ටෙස්ට් තරගාවලිය පරාජය වීමට වඩා එම තරගාවලිය කණ්ඩායමක් වශයෙන් පරාජය වූ ආකාරය ඉතාමත් වේදනාත්මක බවත් ශ්‍රී ලංකා කණ්ඩායමේ පුහුණුකරු නවීඩ් නවාස් කියා සිටියා.",
       "URL": "https://www.hirunews.lk/331389/තරගාවලිය-පැරදීමට-වඩා-පැරදුණ-විදිය-හරිම-වේදනාත්මකයි-ශ්‍රී-ලංකා-පුහුණුකරු-නවීඩ්-නවාස්",
       "Category": "Local News",
       "Parent URL": "https://www.hirunews.lk/local-news.php?pageID=443"
}