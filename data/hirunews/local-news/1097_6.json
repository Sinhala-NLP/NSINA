{
       "Source": "hirunews",
       "Timestamp": "Tuesday, 14 June 2022 - 8:08",
       "Headline": "කප්පම් ලබා ගැනීමට සැරසුණු පුද්ගලයින් 4 දෙනෙකු අත්අඩංගුවට",
       "News Content": "කප්පම් ලබා ගැනීම සදහා කාන්තාවක පැහැරගෙන ගොස් සිරකර තබාගෙන සිටි සැකකරුවන් හතරදෙනෙකු පුවරසන්කුලම් පොලිස් ස්ථානය මගින් අත්අඩංගුවට ගෙන තිබෙනවා.\nපැහැරගත් පුද්ගලයින් විසින් අදාළ කාන්තාවගේ දියණියට දුරකථන ඇමතුමක් ලබා ගෙන මව නිවසක සිරකරගෙන ඇති බවත් රුපියල් ලක්ෂ 05 ක මුදලක් ලබා දෙන්නේ නම් මුදාහරින බවත් එසේ නොමැති වුවහොත් වෙඩි තබන බවට තර්ජනය කර ඇති බවයි අනාවරණය වී ඇත්තේ.\nඒ අනුව පොලිසිය අපරාධකරුවන්ට මුදල් ලබා දීම සදහා පැමිණිලිකාරිය යොමුකරන මුවාවෙන් සූක්ෂම ලෙස සැකකරුවන් අත්අඩංගුවට ගෙන ඇති අතර පැහැරගත් කාන්තාවද පොලිස් භාරයට ගෙන ඇති බව සදහන්.\nඅත්අඩංගුවට ගත් සැකකරුවන් අවුරුදු 26 ත් 49 ත් අතර පසුවන වව්නියාව, කිලිනොච්චිය ,මුලතිව් ප්‍රදේශවල පදිංචිකරුවන්.\nසැකකරුවන් අද වව්නියාව අධිකරණයට ඉදිරිපත් කිරීමට නියමිතයි. පුවරසන්කුලම් පොලිස් ස්ථානයයි වැඩිදුර විමර්ශන මෙහෙයවන්නේ.",
       "URL": "https://www.hirunews.lk/307067/කප්පම්-ලබා-ගැනීමට-සැරසුණු-පුද්ගලයින්-4-දෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1097"
}