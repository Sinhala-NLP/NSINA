{
       "Source": "hirunews",
       "Timestamp": "Monday, 02 November 2020 - 13:19",
       "Headline": "පිටකොටුවේ තොග වෙළඳසැල් හෙට ඇරේ",
       "News Content": "නිරෝධායන ඇඳිරි නීතිය ක්‍රියාත්මක වුවද හෙට(03) දිනයේදී පිටකොටුවේ තොග වෙළඳසැල් විවෘතව තබන බව අත්‍යවශ්‍ය ආහාර ද්‍රව්‍ය ආනයනකරුවන්ගේ සහ වෙළඳුන්ගේ සංගමය ප්‍රකාශ කළා.\nඑහි සභාපති එස්. රාජේන්ද්‍රන් කියා සිටියේ උදෑසන 5 සිට තොග වෙළඳසැල් විවෘතව පවතින බැවින් ඇඳිරි නීති බලපත්‍ර ලබාගෙන පැමිණෙන වෙළදුන්ට භාණ්ඩ බෙදා හැරීම සිදුකරන බවයි.\nඇඳිරි නීතිය ක්‍රියාත්මක කොළඹ, ගම්පහ සහ කළුතර දිස්ත්‍රික්කවල ආහාර මෙන්ම අත්‍යාවශ්‍ය භාණ්ඩ බෙදා හැරීම සඳහා රජය විසින් වැඩපිළිවෙලක් ආරම්භ කර ඇති බව සතොස ආයතනයේ සභාපති නුෂාඞ් පෙරේරා කියා සිටියා.\nඒ අනුව සතොස මගින් ජනතාවට අත්‍යාවශ්‍ය භාණ්ඩ ලබාදීමටයි පියවර ගෙන ඇත්තේ.\nසතොසට අමතරව මෙරට ක්‍රියාත්මක සුපිරි වෙළඳසැල් ජාල මගින් ද ජනතාවට භාණ්ඩ බෙදා හැරීම සඳහා මේ වන විටත් වැඩපිළිවෙලක් ආරම්භ කර තිබෙනවා.\nමීට පෙර කොරෝනා ව්‍යාප්තිය සිදුවූ අවස්ථාවේදී සිදුකළ ආකාරයට ඔන්ලයින් ඔස්සේ භාණ්ඩ ඇනවුම් කොට ඒවා ලබා ගත හැකි අතර, වට්ස්ඇප් සහ දුරකථන ඔස්සේ ද භාණ්ඩ බෙදා හැරීමේ ක්‍රියාවලිය සිදුකරන බවයි එම සුපිරි වෙළදසැල් ජාල සඳහන් කළේ.\nකොළඹ ඇතුළු ඇඳිරි නීතිය ක්‍රියාත්මක ප්‍රදේශවල ජනතාවට බේකරි නිෂ්පාදන අලෙවි කිරීම සඳහා විශේෂ වැඩපිළිවෙලක් ක්‍රියාත්මක කිරීමට අවසර ලබාදෙන ලෙස සමස්ත ලංකා බේකරි හිමියන්ගේ සංගමය රජයෙන් ඉල්ලීමක් කරනවා.",
       "URL": "https://www.hirunews.lk/253840/පිටකොටුවේ-තොග-වෙළඳසැල්-හෙට-ඇරේ",
       "Category": "Local News",
       "Parent URL": "https://www.hirunews.lk/local-news.php?pageID=2355"
}