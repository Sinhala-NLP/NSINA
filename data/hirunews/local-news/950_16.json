{
       "Source": "hirunews",
       "Timestamp": "Wednesday, 10 August 2022 - 18:16",
       "Headline": "හිටපු ජනපතිට විසා නොමැතිව දින 90 ක කාලයක් තායිලන්තයේ රැඳී සිටීමට අවසර (වීඩියෝ)",
       "News Content": "හිටපු ජනාධිපති ගෝඨාභය රාජපක්ෂට තායිලන්තයට ඇතුලුවීමට අවසර දෙන ලෙස ශ්‍රී ලංකා රජයෙන් ඉල්ලීමක් ලැබී ඇතැයි එරට විදේශ කටයුතු අමාත්‍යංශය තහවුරු කරනවා.\nදෙරට අතර දීර්ඝ කාලීන සබඳතා සැළකිල්ලට ගෙන එය සළකා බලන බවයි තායි විදේශ අමාත්‍යංශයේ ප්‍රකාශකවරයා නිකුත් කර ඇති ට්විටර් සටහනක දැක්වෙන්නේ.\nරාජ්‍ය තාන්ත්‍රික බලපත්‍රයක් ඇති බැවින් හිටපු ජනාධිපතිවරයාට වීසා රහිතව දින 90 ක කාලයක් තායිලන්තයේ රැඳී සිටීමට, 2013 වසරේදී ශ්‍රී ලංකාව සහ තායිලන්තය අතර ඇතිකරගත් එකගතා ගිවිසුමකට අනුව අවසර හිමිවන බවද විදේශ අමාත්‍යංශ ප්‍රකාශකයා පෙන්වා දෙනවා.\nහිටපු ජනාධිපතිවරයාගෙන් මේ දක්වා කිසිදු දේශපාලන රැකවරණ පතා ඉල්ලීමක් ලැබී නොමැති බවද ඔහු වැඩිදුරටත් සඳහන් කලා.\nගෝඨාභය රාජපක්ෂ හෙට දිනයේදී සිංගප්පූරුවේ සිට තායිලන්තය බලා පිටත්ව යාමට නියමිත බව රොයිටර් පුවත් සේවය වාර්තා කරනවා.\nඔහු එහිදී තාවකාලික රැකවරණයක් අපේක්ෂා කරනු ඇති බවයි එම වාර්තාවල දැක්වෙන්නේ.\nහිටපු ජනාධිපතිවරයා මාලදිවයිනේ සිට සිංගප්පූරුව බලා පිටත්ව ගියේ පසුගිය මස 14 වනදායි.\nඅනතුරුව ඔහුට තවත් දින 14 ක කාලයක් එරට රැඳී සිටීමටද සිංගප්පූරු බළධාරීන් අවසර දී තිබුණා.\nපසුගිය දිනක විදෙස් මාධ්‍ය ආයතනයක් සමග පැවති සාකච්ඡාවකදී ජනාධිපති රනිල් වික්‍රමසිංහ මහතා පවසා තිබුණේ ගෝඨාභය රාජපක්ෂ මහතාට තවමත් ශ්‍රී ලංකාවට පැමිණීමට කාලය උදා වී නොමැති බවයි.",
       "URL": "https://www.hirunews.lk/312426/හිටපු-ජනපතිට-විසා-නොමැතිව-දින-90-ක-කාලයක්-තායිලන්තයේ-රැඳී-සිටීමට-අවසර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=950"
}