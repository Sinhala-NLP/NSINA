{
       "Source": "hirunews",
       "Timestamp": "Monday, 07 March 2022 - 16:26",
       "Headline": "කාදිනල් හිමිපාණන්ගෙන් ජිනිවා මානව හිමිකම් මණ්ඩලයට ප්‍රකාශයක් (වීඩියෝ)",
       "News Content": "කොළඹ අගරදගුරු අති උතුම් මැල්කම් කාදිනල් රංජිත් හිමිපාණන් ජිනිවා මානව හිමිකම් මණ්ඩලයේ 49 වන සැසි වාරය වෙත අද ප්‍රකාශයක් ඉදිරිපත් කළා.\nඑහිදී උන්වහන්සේ විශේෂයෙන් සඳහන් කළේ පාස්කු ඉරිදා බෝම්බ ප්‍රහාර පිළිබදවයි.\nසමූහ ඝාතනයක් ලෙස සැලකිය හැකි එම ප්‍රහාර හුදෙක් ඉස්ලාමීය අන්තවාදීන් සුළු පිරිසකගේ ක්‍රියාවක් ලෙස මතුපිටින් පෙනුන ද එය මහා පරිමාණ දේශපාලන කුමන්ත්‍රණයක කොටසක් බවට විමර්ශනවලදී කරුණු මතුවූ බවයි උන්වහන්සේ සදහන් කළේ.\nසත්‍යය හෙළිදරව් කරන ලෙසට සිවිල් සංවිධාන ඉල්ලා සිටිය ද වර්තමාන රජය පාස්කු ප්‍රහාරයේ වින්දිතයන්ට යුක්තිය ඉටුකරලීමට අසමත් වී සිටිනවා.\nවගකිව යුත්තන් නීතිය ඉදිරියට රැගෙන යාම වෙනුවට රජය එලෙස යුක්තිය ඉල්ලන්නන් පීඩාවට ලක් කරන බවයි කාදිනල් හිමිපාණන් ජිනිවා මානව හිමිකම් මණ්ඩලය හමුවේ වැඩිදුරටත් කියා සිටියේ.",
       "URL": "https://www.hirunews.lk/298881/කාදිනල්-හිමිපාණන්ගෙන්-ජිනිවා-මානව-හිමිකම්-මණ්ඩලයට-ප්‍රකාශයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1308"
}