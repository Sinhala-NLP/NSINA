{
       "Source": "hirunews",
       "Timestamp": "Friday, 05 November 2021 - 22:08",
       "Headline": "මෙරට ආර්ථිකය පුපුරන්නට ආසන්න වූ කාල බෝම්බයක් හා සමාන බව ජාත්‍යන්තර සඟරාවක් පවසයි",
       "News Content": "විදේශ සංචිත කඩාවැටීම, ජීවන වියදම ඉහළ යාම සහ මහ බැංකුව සිදු කරන අසීමාන්තික මුදල් මුද්‍රණය නිසා ශ්‍රී ලංකා ආර්ථිකය ඕනෑම මොහොතක පුපුරා යා හැකි කාල බෝම්බයකට සමාන බව ලෝ ප්‍රකට ආර්ථික විශ්ලේෂක සඟරාවක් වන 'නික්කී ඒෂියා' සඟරාව පෙන්වා දෙනවා .\nශ්‍රී ලංකා මහ බැංකුව ඔක්තෝම්බර් මාසයේදී පමණක් රුපියල් බිලියන 130කට අධික මුදලක් මුද්‍රණය කර ඇති බව මෙම වාර්තාව පෙන්වා දෙනවා.\nනමුත් එය ග්ලැසියරයක උඩ කොටස පමනක් ලෙස අර්ථකථනය කරන ඔවුන් පෙන්වා දෙන්නේ 2019 දෙසැම්බර් සිට 2021 අගෝස්තු දක්වා ශ්‍රී ලංකාවේ මුදල් සැපයුම රුපියල් ට්‍රිලියන 2.8 කින් හෙවත් 42% ක දැවැන්ත වැඩිවීමක් සිදුවී ඇති බවයි .\nමෙලෙස මුද්‍රණය කරන ලද මුදල්වලින් වැඩි ප්‍රමාණයක් වැය වී ඇත්තේ රාජ්‍ය අංශයේ මිලියන 1.2ක සේවකයන්ගේ වැටුප් ගෙවීමට සහ සෑම වසරකම රජයට රුපියල් ට්‍රිලියන එකක අධික මුදලක් වැය වූ විශ්‍රාම වැටුප් පියවීමටයි.\nකොවිඩ් -19 වසංගතය තුළ වැටුප් කප්පාදුවලට ලක් වූ පෞද්ගලික අංශය මෙන් නොව, රාජ්‍ය සේවකයින් හිස් රාජ්‍ය භාණ්ඩාගාරය ද නොතකා සම්පූර්ණ වැටුප ලබා ගත් අතර පොලී අනුපාත අඩු මට්ටමක තබා ගැනීමේ අරමුණින් මුදල් මුද්‍රණය ද අඛණ්ඩව සිදු කළා.\nමේ මස මුලදී මාධ්‍ය හමුවක් අමතමින් මහ බැංකු අධිපති අජිත් නිවාඩ් කබ්රාල් කියා සිටියේ ආර්ථික ස්ථාවරත්වය පවත්වා ගැනීමට නම් මුදල් මුද්‍රණය සිදු කළ යුතු බවයි.\n\"ඔබ මුදල් නීතිය කියවන්නේ නම්, මහ බැංකුවේ එක් වගකීමක් වන්නේ මිල ස්ථායිතාව මෙන්ම මූල්‍ය පද්ධති ස්ථායිතාවයි,\" ඔහු කියා සිටියා.\n\"සමහර විට, මූල්‍ය පද්ධති ස්ථායිතාව මෙන්ම ආර්ථික සහ මිල ස්ථායිතාව සඳහාත් රජයට අමතර භාණ්ඩාගාර බිල්පත් නිකුත් කළ හැකි අවස්ථා තිබිය හැකියි\"යනුවෙන් වැඩිදුරටත් ඔහු සඳහන් කරනවා.\nඑමෙන්ම “වසංගතයේ ප්‍රතිඵලයක් ලෙස” රටවල් 120ක පමණ මේ හා සමාන මුදල් සැපයුම වැඩිවීමක් දක්නට ලැබෙන බවත් කබ්රාල් මෙහිදී කියා සිටියා.\nමෙම මතය ප්‍රතික්ෂේප කරන හිටපු මහ බැංකු නියෝජ්‍ය අධිපතිවරයෙකු වූ ආචාර්ය ඩබ්ලිව්.ඒ. විජේවර්ධන පවසන්නේ ආර්ථිකයට 42% මුදල් සැපයුම රට තුල දරුණු උද්ධමන තත්ත්වයක් ඇති කරන්නක් බවයි.\nඔහු අනතුරු අඟවන්නේ මේ හේතුව නිසා ඇතැම් විට ඉදිරි වසර කිහිපය තුළදී එම උද්ධමන තත්ත්වය 40% ඉක්මවිය හැකි බවටයි.\n\"සාමාන්‍යයෙන් මහ බැංකුවකට උද්ධමනය ඇති නොකර මෙම මුදල් තොගය වැඩි වීමට ඉඩ දිය හැක්කේ එම වැඩිවීම ආර්ථිකයේ සැබෑ වර්ධනයට සමාන නම් පමනක් බවයි ඔහු නික්කී ඒෂියා සඟරාව වෙත කියා සිටියේ.\n2020 දී මෙරට ආර්ථික වර්ධනය -3.6% ක් වූ අතර 2021 දී 4.5% ක් පමණ වනු ඇතැයි අපේක්ෂා කරන බැවින්, ඉදිරි වසර දෙක සඳහා එහි සැබෑ ශුද්ධ වර්ධනය 1% ක් පමණ වනු ඇති බවටයි ඔහු පුරෝකථනය කරන්නේ.\nආර්ථික කාල බෝම්බ සාධකය සම්බන්ධයෙන් පැවසූ ඔහු කියා සිටියේ \"එය දැන් ක්‍රියාත්මක වෙමින් පවතින අතර ඕනෑම වේලාවක පුපුරා යා හැකි බවයි.\nමේ අතර කොළඹ විශ්වවිද්‍යාලයේ ආර්ථික විද්‍යා මහාචාර්යවරයකු වන සිරිමල් අබේරත්න වත්මන් මූල්‍ය ප්‍රතිපත්තියට වැඩි සහයෝගයක් දක්වමින් පවසන්නේ මෙය වසංගත තත්වය නිසා ඇති වී තිබෙන මූල්‍ය හානිය හේතුවෙන් හටගත් එකක් බවයි.\nනමුත් ඔහු අවධාරණය කරන්නේ මෙම ප්‍රවේශය \"තාවකාලික ක්‍රියාමාර්ගයක් පමණක්\" විය යුතු බවයි.\nකෙසේ වෙතත් මෙම උද්ධමන තත්වය හඳුනා ගත් සැප්තැම්බර් මාසයේදීම මහ බැංකුව සිය මුදල් ප්‍රතිපත්තිය දැඩි කළ බවත් ඔහු සඳහන් කළා.\nවොෂින්ටනය පදනම් කරගත් ජාත්‍යන්තර මූල්‍ය අරමුදලේ නියෝජ්‍ය ප්‍රධාන ආර්ථික විද්‍යාඥ සර්ගි ලනාවු ද එවැනිම මතයක් ඉදිරිපත් කළ අතර ඔහු කියා සිටියේය පවතින සංගත තත්වය හේතුවෙන් මෙය අසාමාන්‍ය දෙයක් නොවන බවයි.\nවසංගතය හේතුවෙන් රජයේ ඉහළ ගිය වියදම් කළමනාකරණය කර ගැනීම සඳහා ශ්‍රී ලංකා මහ බැංකුවට මෙම පියවර ගැනීමට සිදු වූ බවත් පිිලිපීනයේ සහ ඉන්දුනීසියාවේ මහබැංකු ද මේ ආකාරයේම ක්‍රියාමාර්ග ගත් අතර ඔහු අවධාරණය කරන්නේ මෙම තත්ත්වය දිගින් දිගටම පවත්වා ගතහොත් ඒ හරහා උද්ධමනය සහ විනිමය අනුපාතිකයන් මත දැඩි වැඩි පීඩනයක් ඇති වීම වළක්වා ගත නොහැකි කරුණක් බවයි.\nඑය කිසිසේත් පවතින ආර්ථික අර්බුදය විසඳීම සඳහා උපකාර කරගත හැකි සාධනීය ක්‍රියාමාර්ගයක් නොවන බවටත් ඔහු අවධාරණය කරනවා.\nශ්‍රී ලංකාවේ උද්ධමන අනුපාතිකය මේ වසරේ 4% සිට 7%ක් දක්වා ඉහළ ගොස් ඇති නමුත් සැප්තැම්බර් මාසයේදී එය සුළු වශයෙන් පහත වැටුනා.\nමේ අතර සැප්තැම්බර් ආහාර දර්ශකය ද වසර දෙකකට පසු 22% කින් ඉහළ ගියා.\nමහාචාර්යවරයකු අබේරත්න පැවසුවේ, තාවකාලික සහ විච්ල්‍ය ප්‍රතිපත්තිමය තීරණ හේතුවෙන් මෙම මිල වැඩි වීම් වලට විශාල වශයෙන් හේතු වූ බවයි.\n2019 දී, ජනාධිපති ගෝඨාභය රාජපක්ෂ ජනාධිපති ලෙස තේරී පත් වූ වහාම, මැතිවරණ ප්‍රතිඥාවක් ඉටු කිරීම සඳහා විශාල බදු අඩු කිරීම් ප්‍රකාශයට පත් කල අතර එකතු කළ අගය මත බද්ද 15% සිට 8% දක්වා අඩු කිරීම සහ දේශීය භාණ්ඩ හා සේවා සඳහා වූ 2% ජාතිය ගොඩනැගීමේ බද්ද අහෝසි කිරීම මෙම පීඩනයට හේතු වුණා.\nලනාවු සහ ආචාර්‍ය විජේවර්ධන ඇතුළු දේශීය සහ ජාත්‍යන්තර ආර්ථික විශේෂඥයින් අවධාරනය කරන්නේ ශ්‍රී ලංකාවට දැන් මෙම ආර්ථික ආගාධයෙන් ගොඩ ඒමට ඇති එකම මාර්ගය ජාත්‍යන්තර මුල්‍ය අරමුදල වෙත හැරීම බවයි.\nවසර 4.5 සිට 10 දක්වා කාලයකින් ආපසු ගෙවිය හැකි 3.55% ක අනුපාතයකින් ඩොලර් බිලියන 2.8ක විශේෂ ණය පහසුකමක් ජාත්‍යන්තර මුල්‍ය අරමුදලෙන් ශ්‍රී ලංකාවට ලබා ගැනීම විදේශ ආයෝජකයින්ගේ විශ්වාසය නැවත ලබා ගැනීමට සහ විදේශ විනිමය ප්‍රවාහය අඩු කිරීමට උපකාරී වනු ඇතැයි යන්න ආචාර්‍ය විජේවර්ධනගේ මතයයි.\n'එමඟින් රට නැවත වර්ධනයට ගෙන ඒම සඳහා අවශ්‍ය දිගුකාලීන ආර්ථික ප්‍රතිසංස්කරණ හඳුන්වා දීමට අවශ්‍ය හුස්ම ගැනීමේ අවකාශයක් ලැබෙනු ඇත' යන්න නික්කි ඒෂියා නිගමනයයි.",
       "URL": "https://www.hirunews.lk/287127/මෙරට-ආර්ථිකය-පුපුරන්නට-ආසන්න-වූ-කාල-බෝම්බයක්-හා-සමාන-බව-ජාත්‍යන්තර-සඟරාවක්-පවසයි",
       "Category": "Local News",
       "Parent URL": "https://www.hirunews.lk/local-news.php?pageID=1582"
}