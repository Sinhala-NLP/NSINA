{
       "Source": "hirunews",
       "Timestamp": "Sunday, 06 August 2023 - 15:34",
       "Headline": "Road Safety World Series තරගාවලිය එංගලන්තයේ දී",
       "News Content": "ලොව පුරා විසිරී සිටින හිටපු ක්‍රිකට් පුරාවෘත්ත නැවත ක්‍රීඩා පිටියට රැගෙන එන Road Safety World Series විස්සයි විස්ස ක්‍රිකට් තරගාවලියේ තෙවන අදියර එංගලන්තයේ දී පැවැත්වීමට සැලසුම් කර තිබෙනවා.\nමෙම වසරේ සැප්තැම්බර් මාසයේ දී පැවැත්වීමට සැලසුම් කර ඇති මෙවර තරගාවලියට මෙතෙක් පැවැත්වුණු තරගාවලි දෙකේ දී සම්බන්ධ නොවුණු පාකිස්තාන කණ්ඩායම ද සහභාගී වීමට නියමිත බවයි වාර්තා වන්නේ.\nමෙතෙක් පැවැත්වුණු තරගාවලි දෙක ම ඉන්දියාවේ සත්කාරකත්වයෙන් යුතුව පැවැත්වුණු අතර, ඉන්දු – පාකිස්තාන දේශපාලන අර්බුද නිසා එම අවස්ථා දෙකට ම පාකිස්තාන කණ්ඩායම සහභාගී නොවූ බව විශ්වාස කළ හැකියි.\nනමුත් මෙවර තරගාවලිය එංගලන්තයේ දී පැවැත්වීමට එංගලන්ත ක්‍රිකට් පාලක මණ්ඩල අනුමැතිය හිමි වී ඇති බැවින් මෙවර පාකිස්තාන කණ්ඩායමක් තරගාවලිය සමඟ සම්බන්ධ වනු ඇති බවයි ESPN cricinfo වෙබ් අඩවිය මගින් හෙළිදරව් කරන්නේ.\nඒ අනුව මෙම වසරේ සැප්තැම්බර් මස මුල් සති කිහිපය තුළ පැවැත්වීමට නියමිත මෙම තරගාවලියට රටවල් නවයක් නියෝජනය කරමින් කණ්ඩායම් ඉදිරිපත් වීමට නියමිතයි.\nඒ වෙනුවෙන් මීට පෙර පැවැත්වුණු තරගාවලියේ දෙකේ ම අනුශූරතාව දිනා ගත් ශ්‍රී ලංකාව මෙන්ම අවස්ථා දෙකේ දී ම ශූරතාව දිනා ගත් ඉන්දියාවෙන් ද කණ්ඩායම් සහභාගී වනු ඇති.\nමෙහි පළමු තරගාවලිය 2020 වසරේ ආරම්භ වූ නමුත් කොරෝනා වසංගතය නිසා එහි අවසන් කොටස 2021 වසර තෙක් කල් ගියා.\nඑමෙන්ම මෙහි දෙවන තරගාවලිය පසු ගිය වසරේ දී පැවැත්වුනා.\n2020/21 පළමු තරගාවලියේ ඉහළ ම ලකුණු ලාභියා (ලකුණු 271) සහ කඩුලු ලාභියා (කඩුලු 12) බවට පත්වීමට සමත් වූ තිලකරත්න ඩිල්ශාන් එවර තරගාවලියේ වීරයා සම්මානයෙන් ද පිදුම් ලැබීමට සමත් වුනා.\nඑමෙන්ම 2022 තරගාවලියේ දී ද ශ්‍රී ලංකා Legends කණ්ඩායම නියෝජනය කළ තිලකරත්න ඩිල්ශාන් විසින් ම තරගාවලියේ වීරයා සම්මානය නැවතත් හිමි කර ගැනීමට සමත් වුනා.\nමේ අතර එවර තරගාවලියේ වැඩිම කඩුලු ලාභියා වීමට නුවන් කුලසේකරට (කඩුලු 11) හැකියාව ලැබුණා.\nමීට අමතරව මෙතෙක් තරගාවලි ඉතිහාසයේ වැඩිම ලකුණු ලාභියා ලෙස සිය නම සටහන් කර ගැනීමට ද ඩිල්ශාන් විසින් සමත් වී ඇත්තේ ලකුණු 463ක් සමඟිනුයි.\nමේ අතර මෙතෙක් තරගාවලි ඉතිහාසයේ වැඩිම කඩුලු ලාභියා ලෙස නුවන් කුලසේකරගේ නම සටහන් වී ඇති අතර, ඔහු කඩුලු 20ක් දවා ගැනීමට සමත් වී සිටිනවා.\nමෙවර තරගාවලියේ දී ද ශ්‍රී ලංකා Legends කණ්ඩායම නියෝජනය කරමින් කුලසේකර ඩිල්ශාන් යුගලය මෙන්ම තවත් හිටපු ක්‍රිකට් විශිෂ්ටයින් රැසක් දැක බලා ගැනීමට හැකියාව ලැබෙනු ඇති බව විශ්වාස කළ හැකියි.",
       "URL": "https://www.hirunews.lk/343835/road-safety-world-series-තරගාවලිය-එංගලන්තයේ-දී",
       "Category": "Local News",
       "Parent URL": "https://www.hirunews.lk/local-news.php?pageID=120"
}