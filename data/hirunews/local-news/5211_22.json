{
       "Source": "hirunews",
       "Timestamp": "Tuesday, 12 January 2016 - 19:04",
       "Headline": "කුලීගොඩ සුසාගේ’’ මරණය දකුණේ අවි ජාවාරමක ප්‍රතිඵලයක්",
       "News Content": "කුලීගොඩ සුසාගේ ඝාතනයත් සමඟ දකුණු පළාතේ සිදුව ඇති අවි ජාවාරමක් පිළිබඳව තොරතුරු අනාවරණ වී තිබෙනවා.\nසුසන්ත මෙන්ඩිස් හෙවත් කුලීගොඩ සුසා නැමති 24 හැවිරිදි තරුණයා ඝාතනය කර තිබියදී අම්බලන්ගොඩ - රොන්දුව - මාලම්පේ ප්‍රදේශයෙන් පසුගිය ඉරිදා සොයාගනු ලැබුවා.\nඒ, පොලීසියට ලද තොරතුරකට අනුවයි. එහිදී හෙළිවූයේ එම තරුණයාට වෙඩි ප්‍රහාර 5 ක් එල්ල කර ඝාතනය කර ඇති බවයි.\nඑමෙන්ම ඔහුගේ සිරුරට ඇසිඞ් ප්‍රහාරයක්ද එල්ල කර තිබුණා.\nතවදුරටත් සිදුකරන ලද පරීක්ෂණවලදී හෙළිවුණේ ගිනි අවි අලෙවිකිරීමක් සම්බන්ධයෙන් ඇතිවූ ආරවුලක් මෙම ඝාතනයට හේතුවී ඇති බවයි.\nමීට පෙර අවස්ථා කිහිපයකදී ඔහු ගිනි අවි අලෙවි කර ඇති බවටද එහිදී අනාවරණ වී තිබෙනවා.\nසුසන්ත මෙන්ඩිස් හෙවත් කුලීගොඩ සුසා ඝාතනයට ලක්වූ රත්ගම ප්‍රාදේශීය සභාවේ හිටපු සභාපති මනෝජ් මෙන්ඩිස්ගේ ද හිතවතෙකු බව සදහන්.\nඅම්බලන්ගොඩ, මීටියාගොඩ සහ හික්කඩුව යන ප්‍රදේශවල පසුගිය මාස එකහමාරක පමණ කාලය තුළදී මනුෂ්‍ය ඝාතන සහ වෙඩි තැබීමේ සිද්ධීන් 5 ක් වාර්තාවුණා.\nඉන් වෙඩි තැබීමේ සිද්ධීන් 3 ක්ම වාර්තාවූයේ ගතවූ දින 12 තුළදියි.\nමේ අතර පසුගියදා අතුරුගිරිය - අරංගල ප්‍රදේශයේදී වෙඩි තබා පුද්ගලයින් දෙදෙනෙකුට තුවාල සිදුකිරීමේ සිද්ධියට සම්බන්ධ සැකකරුවන් තුන්දෙනෙකු ගිනි අවිත් සමඟ ඊයේ අතුරුගිරිය පොලීසිය අත්අඩංගුවට ගෙන තිබෙනවා.\nමෙම සැකකරුවන් දැනට රක්ෂිත බන්ධනාගාර ගතකර සිටින අරුණ උදය ශාන්ත පතිරණ හෙවත්  කඩුවෙල සමයා නැමැත්තාගේ ආධාරකරුවන් බවයි පොලීසිය සඳහන් කළේ.\nඊයේ අත්අඩංගුවට ගත් මෙම සැකකරුවන් තිදෙනා සතුව තිබී ටී 56 වර්ගයේ ගිනි අවියක්, උණ්ඩ 30 ක්, වෑන් රථයක් ද පොලිස් භාරයට ගැනුනා.",
       "URL": "https://www.hirunews.lk/123894/කුලීගොඩ-සුසාගේ-මරණය-දකුණේ-අවි-ජාවාරමක-ප්‍රතිඵලයක්",
       "Category": "Local News",
       "Parent URL": "https://www.hirunews.lk/local-news.php?pageID=5211"
}