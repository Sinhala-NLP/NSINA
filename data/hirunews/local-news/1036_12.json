{
       "Source": "hirunews",
       "Timestamp": "Friday, 08 July 2022 - 19:08",
       "Headline": "ලංගම වර්ජනය ගැන ඇමති සහ වෘත්තීය සමිති අතර සාකච්ඡාවක් (වීඩියෝ)",
       "News Content": "ශ්‍රී ලංකා ගමනා ගමන මණ්ඩලයේ සේවකයින් විසින්, සේවයට පැමිණීමට ඉන්ධන ඉල්ලා අද (8) සිට ආරම්භ කර ඇති වෘත්තීය සමිති ක්‍රියාමාර්ගය සම්බන්ධයෙන් අද පස්වරුවේ ප්‍රවාහන ,මහාමාර්ග හා ජනමාධ්‍ය අමාත්‍ය බන්දුල ගුණවර්ධන හා වෘත්තීය සමිති නියෝජිතයින් අතර සාකච්ඡාවක් පැවැත්වුණා.\nමෙහිදී අමාත්‍යවරයා ප්‍රකාශ කළේ ශ්‍රී ලංකා ගමනා ගමන මණ්ඩලයේ සේවකයින් කොවිඩ් 19 වසංගතය පැවති කාලයේ පටන් මේ දක්වා මහජනතාව වෙනුවෙන් කරන ලද සේවාව තමා අගයකරන අතර අද (08) පස්වරුවේ විදුලිබල හා බලශක්ති අමාත්‍ය කාංචන විජේසේකර සමග සාකච්ඡා කර ලංගම සේවකයින් වෙනුවෙන් පෙට්‍රල් ප්‍රමාණයක් ලබාගැනීමට කටයුතු කරන බවයි.\nමෙම අර්බුදකාරී අවස්ථාවේ මහජනතාව වෙනුවෙන් පොදු ප්‍රවාහන සේවාවන් ලෙස ක්‍රියාත්මක වන්නේ දුම්රිය හා ශ්‍රී ලංකා ගමනා ගමන මණ්ඩලයේ බස්රථ පමණක් වන බැවින් මහජනතාව පීඩාවට පත් නොකර සේවයට වාර්ථා කරන ලෙස තමා සියළුම ලංගම සේවකයින්ගෙන් ඉල්ලා සිටින බව ද ඔහු සඳහන් කළා.\nවිදුලිබල හා බලශක්ති අමාත්‍යංශය සතුව රටතුල ඇති සීමිත පෙට්‍රල් ප්‍රමාණයෙන් කොටසක් ලබා ගැනීමට අද සවස් වරුවේම තමා කංචන විජේසේකර මහතා සමඟ සාකච්ඡා කරන බව ද අමාත්‍ය බන්දුල ගුණවර්ධන ප්‍රකාශ කර තිබෙනවා.\nඑම පෙට්‍රල් ප්‍රමාණය ශ්‍රී ලංගම ඩිපෝ වෙත ලබා දී සේවයට පැමිණීම සඳහා ශ්‍රී ලංගම සේවකයින්ට කඩිනමින් ලබාදීමේ වැඩපිළිවෙලක් සකස් කරන ලෙසටත් ප්‍රවාහන හා මහාමාර්ග අමාත්‍යංශ ලේකම් සහ ශ්‍රී ලංගම සභාපති කිංස්ලි රණවක වෙත උපදෙස් දෙනු ලැබුවා.\nමේ අතර රාජකාරී සඳහා වාර්තා කිරීමට අවශ්‍ය ඉන්ධන ලබානොදීමට විරෝධය පළ කරමින් ශ්‍රී ලංගම සේවකයින් අද දහවල් ආරම්භ කළ වර්ජනය තවදුරටත් ක්‍රියාත්මකයි.\nමේ හේතුවෙන් දිවයින පුරා ලංගම බස් රථ ධාවනය සම්පූර්ණයෙන් අඩාල වී ඇති බව ගමනාගමන මණ්ඩලයේ සභාපති කිංස්ලි රණවක ප්‍රකාශ කළා.\nකෙසේ වෙතත් ලංගම වෘත්තීය සංගම් 8න් 2ක් මෙම වර්ජනයට සහය දැක්වූයේ නැහැ.\nමේ අතර, හැටන් ලංගම ඩිපෝව මගින් දින හතක් තිස්සේ පෞද්ගලික බස් රථ සඳහා ඉන්ධන ලබා නොදුන් බවට චෝදනා කරමින් හැටන් බස් නැවතුම්පොළේ ලංගම බස් ධාවනයට බාධා කිරීමට පෞද්ගලික බස් සේවකයින් කටයුතු කළා.\nකෙසේ වෙතත් ඇතැම් ඩිපෝ මගින් පෞද්ගලික බස් රථ සඳහා ඉන්ධන ලබා දෙන ආකාරයද දැකගත හැකිවුණා. පෞද්ගලික හා ලංගම බස් රථ ධාවනය ඉතා අවම මට්ටමක පැවතීම හේතුවෙන් බස් මගීන් අදත් බොහෝ දුෂ්කරතාවන්ට මුහුණ දුන්නා.\nමේ අතර ලබන සඳුදා මධ්‍යම රාත්‍රියේ සිට ක්‍රියාත්මක වන පරිදි දුම්රිය ප්‍රවේශපත්‍ර ගාස්තු ඉහළ දැමීමට තීරණය කර තිබෙනවා.\nරජයේ මුද්‍රණාලයාධිපතිනි ගංගානි ලියනගේ සඳහන් කළේ ඊට අදාළ ගැසට් නිවේදනය මුද්‍රණය සඳහා මේ වනවිට රජයේ මුද්‍රණාලය වෙත යොමුකර ඇති බවයි. ඒ අනුව දැනට රුපියල් දහයක් වන අවම දුම්රිය ගාස්තුව රුපියල් විස්ස දක්වා ඉහළ දැමීමට නියමිතයි.\nමේ අතර, දුම්රිය සේවකයින් ඉන්ධන ලබාගැනීම සඳහා ඉන්ධන පෝලිම්වල රැඳී සිටීම හේතුවෙන් ඊයේ පස්වරුවේ සිට දුම්රිය ධාවනයේ ප්‍රමාදයක් ඇති බව දුම්රිය නියෝජ්‍ය සාමානාධිකාරී ගාමිණී සෙනෙවිරත්න පවසනවා. ඒ අනුව අදත් දුම්රිය කිහිපයක් අවලංගු වී ඇතැයි ඔහු සඳහන් කළා.",
       "URL": "https://www.hirunews.lk/309471/ලංගම-වර්ජනය-ගැන-ඇමති-සහ-වෘත්තීය-සමිති-අතර-සාකච්ඡාවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1036"
}