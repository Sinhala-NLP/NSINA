{
       "Source": "hirunews",
       "Timestamp": "Thursday, 15 March 2018 - 12:34",
       "Headline": "ෆේස් බුක් ගැන සාකච්ජා ඇරඹේ",
       "News Content": "අවහිර කර ඇති ෆේස්බුක් ප්‍රවේශය සම්බන්ධයෙන් එම සමාගමේ විශේෂ නිලධාරීන් කණ්ඩායමක් සහ ජනාධිපති ලේකම් ඔස්ටින් ප්‍රනාන්දු අතර සාකච්ඡාවක් මේ වනවිට ආරම්භ වී තිබෙනවා.\nඒ, ජනාධිපති ලේකම් කාර්යාලයේදියි.\nසාකච්ඡාව සඳහා ෆේස්බුක් සමාගමේ නිලධාරීන් තුන්දෙනෙකු සහ විදුලි සංදේශ නියාමන කොමිසමේ නිලධාරීන් මෙන්ම පරිගණක හදිසි ප්‍රතිචාර සංසදයේ නිලධාරීන් ද එක්ව සිටින බව සඳහන්.\nජනාධිපති ලේකම්වරයාගේ ප්‍රධානත්වයෙන් පැවැත්වෙන සාකච්ඡාවෙන් පසු ෆේස්බුක් ආයතනයේ නිලධාරීන් අද දිනයේදී අග්‍රාමාත්‍ය රනිල් වික්‍රමසිංහද හමුවීමට නියමිතයි.\nඑහිදී ෆේස්බුක් සමාජ මාධ්‍ය ඔස්සේ වෛරී සහ වර්ගවාදී ප්‍රකාශ පතුරුවා හැරීම වැළැක්වීම සම්බන්ධයෙන් ගත හැකි ඉදිරි ක්‍රියාමාර්ග පිළිබඳව තවදුරටත් සාකච්ජාවට ලක්වනු ඇති.\nමේ අතර ෆේස්බුක් ආයතනය සමග පවත්වන සාකච්ඡා සඳහා ආරාධනා නොකිරීම පිළිබඳව ශ්‍රී ලංකා ෆේස්බුක් සිංහල පරිවර්තන සමූහය විරෝධය පළ කරනවා.\nඑහි සභාපති රජිව් යසිරු කුරුවිටගේ හිරු ප්‍රවෘත්ති අංශයට සඳහන් කළේ 2014 වසරේ සිට ෆේස් බුක් සමාජ ජාලය සිංහල භාෂාවෙන් පරිශීලනය කිරීමට හැකිවන අයුරින් සකස් කරනු ලැබුවේ තම කණ්ඩායම බවයි.\nමහනුවර ඇතිවූ කළහකාරී සිද්ධීන් සමග තාවකාලිකව අවහිර කර තිබූ වට්ස්ඇප් සහ වයිබර් සමාජ මාධ්‍ය මේ වනවිට යථා තත්ත්වයට පත්කර තිබෙනවා.\nමේ අතර අන්තර්ජාලය ඔස්සේ සිදුවන ගණුදෙනු සඳහා ඉදිරියේදී නව නීති සකස් කරන බව පාරිභෝගික සේවා අධිකාරිය පවසනවා.\nඅන්තර්ජාලය ඔස්සේ භාණ්ඩ හා සේවා මිලදී ගැනීමේදී පාරිභෝගිකයින්ගෙන් ලැබුණු පැමිණිලි සැළකිල්ලට ගෙන මෙම නීති සකස් කෙරෙන බවයි එහි උසස් නිලධාරියෙකු ප්‍රකාශ කළේ.\nඒ සම්බන්ධයෙන් දැනුම්වත් කිරීමේ වැඩසටහනක් කොළඹදී අද ආරම්භ වූ අතර එහිදී ජනතා අදහස් විමසීමට පාරිභෝගික සේවා අධිකාරිය සැලසුම් කර තිබෙනවා.",
       "URL": "https://www.hirunews.lk/185972/ෆේස්-බුක්-ගැන-සාකච්ජා-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=4036"
}