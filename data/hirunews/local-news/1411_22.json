{
       "Source": "hirunews",
       "Timestamp": "Thursday, 20 January 2022 - 15:24",
       "Headline": "නවීකරණය කළ අග්‍රාමාත්‍ය කාර්යාලය විවෘත කෙරේ",
       "News Content": "කොළඹ 07 මල් පාරේ පිහිටි “සිරිමතීපාය” අග්‍රාමාත්‍ය කාර්යාලය නවීකරණය කිරීමෙන් පසු ජනපති ගෝඨාභය රාජපක්ෂගේ සහ අග්‍රාමාත්‍ය මහින්ද රාජපක්ෂගේ ප්‍රධානත්වයෙන් අද විවෘත කෙරුණා.\nඅවුරුදු 100 වඩා ඉපැරණි මෙම ගොඩනැගිල්ල නාවික හමුදාවේ සහය ඇතිව පැරණි සැලසුමට අනුවම නවීකරණය කරනු ලැබුවේ වසර 44 කින් පසුවයි.\nනවීකරණය කිරීමෙන් පසු සිරිමතීපාය අග්‍රාමාත්‍ය කාර්යාලයේ රාජකාරි ආරම්භ කිරීම සනිටුහන් කරමින් මුල්දින කවරයක් සහ සමරු මුද්දරයක් ද නිකුත් කෙරුණා.\nනවීකරණය කර ලද අග්‍රාමාත්‍ය'කාර්යාලයේ ප්‍රදර්ශනයට තබා ඇති ඡායාරෑප නැරඹූ ජනාධිපතිවරයා කාර්යාල පරිශ්‍රය ද නිරීක්ෂණය කර තිබෙනවාග\nඅගමැති මහින්ද රාජපක්ෂගේ අදහසකට අනුව හිටපු අග්‍රාමාත්‍ය ලේකම් ගාමිණී සෙනරත්ගේ අධීක්ෂණය යටතේයි නාවික හමුදාව විසින් මෙම මන්දිරයේ ප්‍රතිසංස්කරණ සිදුකර ඇත්තේ.\nඇල්බට් එම්මානුවෙල් ද සිල්වා මහතා විසින් සිය පුත් ශ්‍රීමත් ඇල්බට් අර්නස්ට් ද සිල්වා මහතා වෙනුවෙන් මෙම දෙමහල් මන්දිරය වසර 1916දී ඉදිකර තිබෙනවා.\nඔහුගේ අභාවයෙන් පසු වසර 1960දී පවුලේ සාමාජිකයන් විසිනුයි එය රජයට පවරා දෙනු ලැබුවේ.\nඅධ්‍යාපන හා ගුවන් විදුලි අමාත්‍යංශය, පළාත් පාලන හා නිවාස ඉදිකිරීම් අමාත්‍යංශය එකළ සිරිමතීපායෙහි පවත්වාගෙන ගොස් ඇති අතර 1978දී එවකට අග්‍රාමාත්‍ය රණසිංහ ප්‍රේමදාස විසින් සිරිමතීපායෙහි අග්‍රාමාත්‍ය කාර්යාලය පිහිටුවනු ලැබුවා.\n\"සිරිමතීපාය\" ඉතිහාසය පිළිබඳ තොරතුරු සහ ඡායාරූප ඇතුලත් ග්‍රන්ථය ජනාධිපති ලේකම් ගාමිණී සෙනරත් විසින් ජනධිපතිවරයාට පිළිගන්වා තිබෙනවා.\nනවීකරණය කරන ලද අග්‍රාමාත්‍ය කාර්යාලයේ සමාරම්භය සනිටුහන් කරමින් ජනාධිපතිවරයා හිටපු අග්‍රාමාත්‍ය ලේකම්වරු සමග ඡායාරූපයකට ද පෙනී සිටි අතර සමරු පොතෙහි ද සටහනක් තබනු ලැබුවා.\nමේ අතර නව අග්‍රාමාත්‍ය ලේකම්ධුරය සඳහා ඩී.එම්. අනුර දිසානායක පසුගියදා පත්කෙරුණා.\nඒ එම ධුරයේ සිටි ගාමිණී සෙනරත් ජනාධිපති ලේකම්ධුරයට පත්කිරීමත් සමඟ ඇතිවූ පුරප්පාඩුව සඳහායි.\nඔහු වෙත ඊයේ පත්වීම් ලිපිය ප්‍රදානය කෙරුණේ ජනාධිපතිවරයා අතින්.\nශ්‍රී ලංකා පරිපාලන සේවයේ ජ්‍යේෂ්ඨ නිලධාරියෙකුවන අනුර දිසානායක මහතා මීට පෙර කටයුතු කළේ වාරිමාර්ග අමාත්‍යාංශයේ ලේකම්වරයා ලෙසයි.\nදිසානායක මහතාගේ නව පත්වීමත් සමඟ පුරප්පාඩු වූ වාරිමාර්ග අමාත්‍යාංශ ලේකම් ධුරයට පත්කෙරුණේ කේ. ඩබ්ලිව්. අයිවන් ද සිල්වා මහතායි.",
       "URL": "https://www.hirunews.lk/294589/නවීකරණය-කළ-අග්‍රාමාත්‍ය-කාර්යාලය-විවෘත-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=1411"
}