{
       "Source": "hirunews",
       "Timestamp": "Monday, 21 September 2020 - 19:50",
       "Headline": "මහනුවර ගොඩනැගිල්ල කඩා වැටීමට භූ චලනය, බලපෑමක් වූවාදැයි සැක(වීඩියෝ)",
       "News Content": "එකම පවුලේ තුන්දෙනෙකුට මරු කැඳවු මහනුවර - බූවැලිකඩ ප්‍රදේශයේ පිහිටි පස්මහල් ගොඩනැගිල්ල කඩා වැටීමේ සිද්ධිය සම්බන්ධයෙන් කිසියම් පාර්ශවයක් සාපරාධී වරදක් සිදුකර ඇත්නම් ඔවුන්ට එරෙහිව උපරිම නිතීමය ක්‍රියාමාර්ග ගන්නා ලෙස ශ්‍රී ලංකා නීතිඥ සංගමය වැඩ බලන පොලිස්පතිවරයාගෙන් ඉල්ලා තිබෙනවා.\nලිපියක් යොමුකරමින් ඔවුන් සදහන් කර ඇත්තේ ඒ සදහා අවශ්‍ය නීති සහාය ලබා දීමට තම සංගමය සුදානම් බවයි.\nමහනුවර - බුවැලිකඩ සංඝමිත්තා මාවතේ පිහිටි මෙම ගොඩනැගිල්ල ඊට පහලින් තිබු තවත් නිවසක් සහ හෝටලයක් මතට කඩා වැටුනේ ඊයේ අලුයම් කාලයේදියි.\nඑහිදි මාස  එකහමාරක් පමණ වයසැති බිලිදියක් සහ ඇයගේ දෙමව්පියන් ජිවිතක්ෂයට පත්වුනා.\nඔවුන්ගේ දේහයන් පිළිබදව පශ්චාත් මරණ පරීක්ෂණය අද සිදුකෙරුනේ මහනුවර ජාතික රෝහලේදියි.\nපවුලේ ඥාතීන් වෙත භාර දුන් දේහයන් බූවැලිකඩ ප්‍රදේශයේම අසල්වාසි නිවසක තැන්පත් කිරීමට නියමිතයි.\nමෙම කඩා වැටුනු ගොඩනැගිල්ල දොඩංවල නාථ දේවාලයේ හිටපු බස්නායක නිලමේවරයෙකු වන අනුර ලෙව්කේට අයත් වන අතර, ප්‍රදේශවාසීන් චෝදනා කලේ ගොඩනැගිල්ල හිමිකරු ඇතුලු පිරිස අනතුර සිදුවීමේ අවදානම පිළිබද දැනුවත්ව ඊයේ අළුයම ඉන් පිටත්ව ගොස් ඇති බවටයි.\nකෙසේ වෙතත්, ගොඩනැගිල්ල හිමිකරු, බිරිඳ සහ ඔවුන්ගේ පුතණුවන් ගොඩනැගිල්ල කඩාවැටුනු ආසන්නයේ පිහිටි තවත් නිවසක සිට අද ප්‍රතිචාර දක්වා සිටියා.\nකඩා වැටුනු ගොඩනැගිල්ල පිහිටි ස්ථානය පේරාදෙණිය විශ්ව විද්‍යාලයේ ජ්‍යෙෂ්ඨ භූ විද්‍යාඥ මහාචාර්ය අතුල සේනාරත්න ද අද නිරීක්ෂණයට ලක්කල අතර ඉන් අනතුරුව ඔහු මාධ්‍ය වෙත අදහස් දක්වමින් කියා සිටියේ පසුගියදා මහනුවර ප්‍රදේශය ආශ්‍රිතව සිදුවූ භූ කම්පනය මෙම ගොඩනැගිල්ල කඩා වැටීමට සාධකයක් වූවාදැයි සම්බන්ධයෙන් සොයා බැලීමක් සිදුකරන බවයි.\nමේ අනුව අදාල ගොඩනැගිල්ලේ ප්‍රමිතිය සම්බන්ධයෙන් මතුව ඇත්තේ ප්‍රශ්ණාර්ථයක්.\nඅදාල ගොඩනැගිල්ල පෞද්ගලික ඉදිකිරීම් ආයතනයක් මගින් ඉදිකල බව එහි හිමිකරු වන අනුර ලෙව්කේ ප්‍රකාශ කලා.\nකෙසේ වෙතත්, සිද්ධිය සම්බන්ධයෙන් විමර්ශණ සිදුකරන ප්‍රදේශය භාර උසස් පොලිස් නිලධාරියෙකු සදහන් කලේ සිද්ධිය සම්බන්ධයෙන් අංශ කිහිපයක් ඔස්සේ විමර්ශණ සිදුකරන බවයි.\nඒ සඳහා පරීක්ෂණ පැවැත්වීමට ප්‍රධාන පොලිස් පරීක්ෂකවරයෙකුගේ යටතේ විශේෂ පොලිස් කණ්ඩායමක් ද යොදවා තිබෙනවා.\nඅදාල ගොඩනැගිල්ල ඉදිකර ඇත්තේ රාජ්‍ය ආයතන වල නිසි අවසරය අනුවද යන්න සහ එය කඩාවැටුනු පසු නිවැසියන් පිටත්ව ගිය ආකාරය මෙහිදි විමර්ශණයට ලක් කරන බව ඔහු සදහන් කලා.\nඒ අනුව භූ විද්‍යා හා පතල් කැණීම් කාර්යාංශය, ගොඩනැගිලි පර්යේෂණ සංවිධානය සහ මහනුවර මහනගර සභාවෙන් වාර්තා කැඳවා ඇති බවයි එම උසස් පොලිස් නිලධාරියා කියා සිටියේ.\nසිද්ධියෙන් පසු පොලිසියට දැනුම් දුන් බවට කඩාවැටුනු ගොඩනැගිල්ලේ හිමිකරුගේ පුත්‍රයා සිදුකල ප්‍රකාශයද අසත්‍යයක් බවයි ඔහු සදහන් කලේ.\nකෙසේ වෙතත්, නීතිඥ සංගමය පොලිස්පතිවරයා වෙත ලිපියක් යවමින් සිහිපත් කලේ  මීට වසර කිහිපයකට පෙර වැල්ලවත්ත සැවොයි සිනමා හල අසල මෙවැනිම ගොඩනැගිල්ලක් කඩාවැටුනු බවයි.\nඑහිදි ද ප්‍රමාණවත් නිතීමය ක්‍රියාමාර්ග නොගත් බව ශ්‍රී ලංකා නිතිඥ සංගමය අදාල නිවේදනයෙන් පෙන්වා දි තිබෙනවා.",
       "URL": "https://www.hirunews.lk/250779/මහනුවර-ගොඩනැගිල්ල-කඩා-වැටීමට-භූ-චලනය-බලපෑමක්-වූවාදැයි-සැක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2439"
}