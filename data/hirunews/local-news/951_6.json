{
       "Source": "hirunews",
       "Timestamp": "Wednesday, 10 August 2022 - 14:14",
       "Headline": "දරු ජීවිත බිල්ලට දුන් බලධාරින්ගේ නොසැලකිල්ල (වීඩියෝ)",
       "News Content": "දරු පරපුර යනු රටකට ඇති මහඟුම සම්පතයි.\nඔවුන්ගේ ආරක්ෂාව සම්බන්ධයෙන් රට කරවන බලධාරීන්ගේ ප්‍රමුඛ අවධානයක් යොමු විය යුත්තේ එම පසුබිම මතයි.\nනමුත් බලධාරීන්ගේ අවධානය ගිලිහී යාමෙන් අවදානමට ලක්වූ පාසලක් පිළිබඳවයි මේ අනාවරණය.\nමේ සිසු සිසුවියන් 100 කට ආසන්න පිරිසක් සිප් සතර හදාරන හබරණ පුවක්පිටිය ප්‍රාථමික විද්‍යාලයයි.\nහුරුළු පාරිසරික වනෝද්‍යානයේ වෙසෙන වන අලින් නිරන්තරයෙන් පුවක්පිටිය ඇතුළු ප්‍රදේශවලට පැමිණීම හේතුවෙන් මේ වනවිට ප්‍රදේශවාසීන්ට දැඩි භීතියෙන් කාලය ගෙවීමට සිදුව තිබෙනවා.\nඑම අවදානම් තත්ත්වය තවත් තීව්‍ර කරමින් වනඅලින් මේ වනවිට පුවක්පිටිය ප්‍රාථමික විද්‍යාලයට ද පැමිණීමට පුරුදුව සිටින්නේ, එහි ඉගෙනුම ලබන දරුවන්ගේ ජීවිත ද දැඩි අවදානමකට ලක් කරමින්.\nඊයේ උදෑසන මෙලෙස පැමිණි වන අලියෙකු පාසලේ ජල ටැංකිය ඇතුළු දේපළවලට හානි කර තිබුණා.\nළමුන් පාසලට පෙර මෙම අලියා පාසල් පරිශ්‍රයට පැමිණ තිබීම හේතුවෙන් සිදුවීමට ගිය මහා විනාශයක් වැළකී ගිය බවයි මව්පියන් පෙන්වා දෙන්නේ.\nඑම අවදානම් තත්ත්වය හමුවේ ඇතැම් දරුවන් නැවත නිවෙස් කරා රැගෙන යාමට ද මව්පියන් පියවර ගත්තා.\nපුවක්පිටිය ප්‍රාථමික විද්‍යාලයේ දරුවන් මුහුණ දී සිටින මෙම දැඩි අවදානම් තත්ත්වය පිළිබඳව බලධාරීන් කොතෙකුත් දැනුවත් කළත් මෙතෙක් කිසිදු ක්‍රියාමාර්ගයක් ගෙන නොමැති බවටයි මව්පියන් චෝදනා කරන්නේ.\nමේ අතර, අද දිනයේත් පාසලට ආසන්නව වන අලියෙකු රැඳී සිටින ආකාරය දක්නට ලැබුණු බවයි අප වාර්තාකරු පැවසුවේ.\nරටේ අනාගතය භාර ගැනිමට සිටින දරුවන්ගේ ආරක්ෂාව පිළිබඳව බලධාරීන් මීට වඩා ප්‍රමුඛ අවධානයක් යොමු කළ යුත්තේ කිසියම් අවාසනාවන්ත සිදුවීමක් වූ පසුව ඒ පිළිබඳව විමර්ශනය කිරීමට වඩා, විය හැකි අවදානමක් කඩිනමින් මගහරවා ගැනීම වඩාත් සුදුසු ක්‍රියාමාර්ගය වීම හේතුවෙන්.",
       "URL": "https://www.hirunews.lk/312407/දරු-ජීවිත-බිල්ලට-දුන්-බලධාරින්ගේ-නොසැලකිල්ල-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=951"
}