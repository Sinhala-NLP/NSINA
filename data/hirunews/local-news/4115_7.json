{
       "Source": "hirunews",
       "Timestamp": "Sunday, 21 January 2018 - 16:40",
       "Headline": "දණගැස්වූ සිද්ධියට අදාළ විදුහල්පතිනිය වෛද්‍යවරයෙකු හමුවට",
       "News Content": "ඌව පළාත් ප්‍රධාන අමාත්‍යවරයා විදුහල්පතිනියක් දණ ගැස්සවූ බව කියන සිද්ධිය සම්බන්ධයෙන් කඩිනම් පරික්ෂණයක් සිදුකරන ලෙස ජනාධිපතිවරයා පොලිස්පතිවරයාට උපදෙස් ලබාදී තිබෙනවා.\nඅපක්ෂපාතී පරීක්ෂණ වාර්තාවක් මගින් සඳහන් කෙරෙන  ඕනෑම නීතිමය ක්‍රියාමාර්ගයක් අනුගමනය කරන ලෙසයි ජනාධිපති මෛත්‍රිපාල සිරිසේන පොලිස්පතිවරයාට වැඩිදුරටත් දැනුම්දී ඇත්තේ.\nමේ අතර ඌව පළාත් අධ්‍යාපන අමාත්‍යාංශයේ කටයුතු පවරා ගන්නා ලෙසද ජනාධිපතිවරයා ඌව පළාත් ආණ්ඩුකාරවරයාට උපදෙස් ලබාදුන් බව ජනාධිපති මාධ්‍ය අංශය නිකුත් කළ නිවේදනයක සඳහන්.\nඒ අනුවයි පරීක්ෂණ කටයුතු අවසන් වනතුරු පළාත් අධ්‍යාපන අමාත්‍ය ධුරයෙන් ඉවත්වීමට ඌව පළාත් ප්‍රධාන අමාත්‍ය චාමර සම්පත් දසනායක කටයුතු කරනු ලැබුවේ.\nසිය ඉල්ලා අස්වීම සම්බන්ධයෙන් හිරු ප්‍රවෘත්ති අංශයට වෙත අදහස් දක්වමින් ප්‍රධාන අමාත්‍යවරයා සඳහන් කළේ බැඳුම්කර වංචාව යට ගැසීමේ අරමුණින් තමාට එරෙහි දේශපාලන ව්‍යාපාරයක් ක්‍රියාත්මක වන බවයි.\nළමයෙකු පාසලට ඇතුළත් කර නොගැනීමේ  සිද්ධියක් සම්බන්ධයෙන් ඌව පළාත් අධ්‍යාපන ලේකම්වරියගේ නියෝගය මත ප්‍රධාන අමාත්‍යවරයාගේ නිළ නිවසට ගිය බදුල්ල දෙමළ බාලිකා විද්‍යාලයේ විදුහල්පතිනිය දණ ගැස්වූ බවටයි ප්‍රධාන අමාත්‍යවරයාට එරෙහිව මේ වන විට චෝදනා එල්ල වී ඇත්තේ.\nකෙසේ වෙතත්, එවැන්නක් සිදුනොවූ බව අදාළ විදුහල්පතිනිය මීට පෙර ප්‍රකාශ කළ ද, ඇය පෙරේදා දිනයේදී මුල් වරට ප්‍රධාන අමාත්‍යවරයා ඉදිරියේ තමාට දණ ගැසීමට සිදුවූ බව මාධ්‍යයට අනාවරණ කළා.\nඑමෙන්ම අදාළ සිද්ධියට මුහුණදුන් බව කියන බදුල්ල දෙමළ බාලිකා විද්‍යාලයේ එම විදුහල්පතිනිය අද (21) උදෑසන බදුල්ල පොලීසියට පැමිණිල්ලක් ඉදිරිපත් කළේ තමන් මුහුණ දුන් සිදුවීම පිළිබඳව පැහැදිලි කරමින්.\nඑම අවස්ථාවට දේශපාලන පක්ෂ නියෝජිතයන් ද එක්ව සිටියා.\nමේ අතර, දණගැස්වීමට අදාළ විදුහල්පතිනිය අධිකරණ වෛද්‍යවරයා වෙත යොමු කර තිබෙනවා.\nඇයගේ මානසික තත්ත්වය පිළිබදව විමසා බැලීම ඇතුළු කරුණු කිහිපයක් මත එලෙස අධිකරණ වෛද්‍යවරයා වෙත යොමු කළ බවයි පොලීසිය සඳහන් කළේ.\nඑමෙන්ම සිද්ධියට අදාළව ස්ථානීය පරීක්ෂණයක් ද අද දිනයේදී සිදුකර තිබෙනවා.",
       "URL": "https://www.hirunews.lk/181646/දණගැස්වූ-සිද්ධියට-අදාළ-විදුහල්පතිනිය-වෛද්‍යවරයෙකු-හමුවට",
       "Category": "Local News",
       "Parent URL": "https://www.hirunews.lk/local-news.php?pageID=4115"
}