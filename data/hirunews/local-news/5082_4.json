{
       "Source": "hirunews",
       "Timestamp": "Tuesday, 19 April 2016 - 18:44",
       "Headline": "මහින්දට නිදහස් පක්ෂයෙන් ෆැක්ස් පණිවුඩයක්",
       "News Content": "ශ්‍රී ලංකා නිදහස් පක්ෂය ගාල්ලේදී පවත්වන මැයි දිනය සඳහා හිටපු ජනාධීපති මහින්ද රාජපක්ෂට නිල වශයෙන් ෆැක්ස් පණිවුඩයක් මගින් ආරාධනා කර ඇති බව එක්සත් ජනතා නිදහස් සන්ධාන මහ ලේකම් අමාත්‍ය මහින්ද අමරවීර පවසනවා.\nඅද පස්වරුවේ පළාත්පාලන සීමානිර්ණ කොමිසමේ සභාපති අශෝක පීරිස් ඇතුලූ නිලධාරීන් කිහිපදෙනෙකු කොළඹදී හමුවීමෙන් අනතුරුව මාධ්‍යවේදීන් නැගූ ප්‍රශ්ණවලට පිළිතුරු ලබාදෙමින් ඔහු මේ බව කියා සිටියා.\nඑහිදී ඔහු වැඩිදුරටත් සඳහන් කළේ පළාත්පාලන සීමා නිර්ණ කටයුතු මේ වසරේ අගෝස්තු මස 31 වනදා වනවිට අවසන් කිරීමට හැකිවන බවට කොමිසමේ සභාපතිවරයා තමා වෙත දැනුම්දුන් බවයි.\nමෙම අවස්ථාවට මුදල් රාජ්‍ය අමාත්‍ය ලක්ෂ්මන් යාපා අබේවර්ධනද එක්ව සිටියා.\nමුදල් රාජ්‍ය අමාත්‍ය ලක්ෂ්මන් යාපා අබේවර්ධන, ශ්‍රී ලංකා නිදහස් පක්ෂයේ සාමාජිකයෙකු නොවන බවට පසුගියදා හිටපු ජනාධිපති මහින්ද රාජපක්ෂ සිදුකළ ප්‍රකාශයක් සම්බන්ධයෙන් ද මාධ්‍යවේදීන් ඔහුගෙන් විමසීමක් කළා.\nඔහු කියා සිටියේ තමන් හිටපු ජනාධිපතිවරයා අතින්ම නිදහස් පක්ෂයේ සාමාජිකත්වය ලබාගත් බවයි.\nමේ අතර පිටස්තර පාර්ශවවලින් ආරාධනා ලැබී තිබුණත්, ශ්‍රී ලංකා නිදහස් පක්ෂයේ මැයි දින රැළියට පක්ෂ සාමාජිකයින් එක්විය යුතු බව ශ්‍රී ලංකා නිදහස් පක්ෂ තරුණ පෙරමුණේ සභාපති, හිටපු නියෝජ්‍ය අමාත්‍ය ශාන්ත බණ්ඩාර පවසනවා.\nශ්‍රී ලංකා නිදහස් පක්ෂ මූලස්ථානයේ අද පැවති මාධ්‍ය හමුවකදී මාධ්‍යවේදීන් පක්ෂයේ මැයි දින රැළිය සම්බන්ධයෙන් හිටපු ජනාධිපති මහින්ද රාජපක්ෂ කර ඇති ප්‍රකාශ ගැන සිදුකළ විමසීමකදී ඔහු මේ බව කියා සිටියා.",
       "URL": "https://www.hirunews.lk/131243/මහින්දට-නිදහස්-පක්ෂයෙන්-ෆැක්ස්-පණිවුඩයක්",
       "Category": "Local News",
       "Parent URL": "https://www.hirunews.lk/local-news.php?pageID=5082"
}