{
       "Source": "hirunews",
       "Timestamp": "Tuesday, 25 January 2022 - 6:34",
       "Headline": "වෙළෙඳපොළේ ඉටි පන්දම් මිල ඉහළට",
       "News Content": "ඉල්ලුමට සරිලන සැපයුමක් ලබා දීමට නො හැකි වීම හේතුවෙන් වෙළෙඳපොළ තුළ ඉටිපන්දම් මිල ශීඝ්‍රයෙන් ඉහළ ගොස් ඇති බව වෙළෙඳුන් පවසනවා.\nවිශේෂයෙන් හැටන් ඇතුළු වතු ආශ්‍රිත ප්‍රධාන නගරවල මෙසේ ඉටි පන්දම් මිල ඉහළ ගොස් ඇති බව යි වාර්තා වෙන්නේ.\nකුඩා ප්‍රමාණයේ ඉටි පන්දමක තොග මිල රු 7.50වන අතර , සමාන්‍ය ප්‍රමාණයේ ඉටි පන්දමක් රු 37.50කට තොග වෙළෙඳුන් විසින් අලෙවි කරනු\nලබයි.\nඉටි පන්දම් පැකට්ටුවක ඉටි පන්දම් 40ක් ඇති බවත් එය මාසයක් වැනි කෙටි කාලයක් තුළ රුපියල් 100කින් පමණ ඉහළ ගිය බවත් වෙළෙඳුන් කියා සිටිනවා.\nඉටි පන්දම් නිෂ්පාදනය සඳහා අවශ්‍ය ඉටි චීනයෙන් ආනයනය නො කරන නිසා වෙළෙඳපොළේ ඉටි පන්දම් හිඟයක් පවතින බව යි වෙළෙඳුන් කියා සිටින්නේ.\nමේ දිනවල පාරිභෝගිකයින්ගෙන් ඉටි පන්දම් සදහා විශාල ඉල්ලුමක් පවතින බව ද වෙළෙඳුන් සඳහන් කරනවා.\nමේ දිනවල දිවයින පුරා විදුලි කප්පාදුවක් සිදු වන අතර, මේ හේතුවෙන් ජන ජීවිතය බරපතළ ලෙස අභියෝගයකට ලක් වී තිබෙනවා.\nවිදුලිබල ඇමති ගාමිණී ලොකුගේ පුන පුනා විදුලිය නො කපන බව ප්‍රකාශ කළ ද විදුලිය නැවත නැවතත් විසන්ධි වෙන්නේ, අමාත්‍යවරයාගේ මාධ්‍ය පුරසාරම් හාස්‍යයට ලක් වෙමින්.\nඊයේ (24) පැවති මාධ්‍යය සාකච්ඡාවකට එක් වෙමින් ලොකුගේ අමාත්‍යවරයා පැවසුවේ, මෙය විසන්ධි කිරීමක් නො ව බිඳ වැටීමක් (බ්‍රේක් ඩවුන්) වන යි.",
       "URL": "https://www.hirunews.lk/295056/වෙළෙඳපොළේ-ඉටි-පන්දම්-මිල-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=1401"
}