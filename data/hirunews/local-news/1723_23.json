{
       "Source": "hirunews",
       "Timestamp": "Sunday, 29 August 2021 - 19:19",
       "Headline": "'පොට්ට නව්ෆර්'ගේ අවසන් කටයුතු ඔට්ටමාවඩි ප්‍රදේශයේ දී",
       "News Content": "විනිසුරු සරත් අඹේපිටිය ඝාතනයේ ප්‍රධාන සැකකරු වන, කොරෝනා ආසාදිතව මිය ගිය මොහොමඩ් නියාස් නව්ෆර් හෙවත් ‍පොට්ට නව්ෆර්ගේ  දේහය පිළිබඳ අවසන් කටයුතු කොරෝනා දේහ මිහිදන්  කරන ඔට්ටමාවඩි ප්‍රදේශයේ පිහිටි සුසාන  භූමියේ සිදු කිරීමට නියමිතයි.\nදේහය පිළිබඳ පශ්චාත් මරණ පරීක්ෂණය අද පස්වරුවේ සිදු කල බවයි බන්ධනාගර දෙපාර්තමේන්තුව සඳහන් කළේ.\nකොළඹ අළුත්කඩේ උපත ලබන මොහොමඩ් නියාස් නව්ෆර් හෙවත් ”‍පොට්ට නව්ෆර්”‍ගේ ළමා කාලය  දැඩි ආර්ථික දුෂ්කරතා මැද ගෙවුනු බවයි වාර්තා වන්නේ.\nතරුණ වියට එළඹෙද්දී අච්චාරු කරත්තයක් සිය ව්‍යාපාරය කරගත් ඔහු, කෙටි කලකින් හෙරොයින් වෙළඳාමත් ආරම්භ කරනවා.\nඉතා ඉක්මනින් නව්ෆර්  කොළඹ අළුත්කඩේ ප්‍රදේශයේ ප්‍රධානම  මත්ද්‍රව්‍ය ජාවාරම්කරු බවට පත්වන අතර එම මුදල් ආයෝජනය කර එම ප්‍රදේශයේම ලැගුම්හලක් සහ උත්සව ශාලා දෙකක් මිලදී ගත් බව සඳහන්.\nලැගුම්හලට පැමිණි ඉන්දියානු සහ පකිස්ථානු සංචාරකයන් මාර්ගයෙන්ද ඔහු  රහසිගතව හෙරොයින් ජාවාරම සිදුකළ බවයි පොලිස් වාර්තා වල දැක්වෙන්නේ.\n1990 වර්ෂයේ මැද භාගය වන විට  හෙරොයින් ජාවාරමට බැඳුණු පාතාලයත් නවුෆර්ට එකතු වුණා. කොළඹ කොච්චිකඩේ ප්‍රදේශය සිය අණසකට යටත් කරගෙන සිටි නඩරාජා විජේපාලන් නැමැති පාතාල සාමාජිකයා සමග නවුෆර්  ගැටෙන අතර  එහි ප්‍රතිඵලයක් ලෙස එම කල්ලිය තැබූ  වෙඩි පහරකින් නවුෆර්ගේ දකුණු ඇහැ ඔහුට  අහිමිවනවා.\nඑතැන් සිටයි නවුෆර් ”‍පොට්ට නවුෆර්”‍ ලෙස අපරාධ ලෝකය තුල හැඳින්වීමට පටන් ගත්තේ.\n1996 වර්ෂය පමණ වන විට කොළඹ නගරයේ ක්‍රියාත්මක වූ පාතාල කල්ලි දෙකට බෙදුන තත්ත්වයක් නිරීක්ෂණය වුණා.\nදමිළ කණ්ඩායමට නායකත්වය දුන්නේ ග්‍රෑන්ඩ්පාස් ප්‍රදේශය සිය අණසකට  යටත් කරගෙන හිටපු ඉසගමුත්තු සුදාකරන් නොහොත් ”‍සුදා”‍.  මුස්ලිම් කණ්ඩායමට නායකත්වය දුන්නේ මාලිගාවත්තේ අයුබ්ඛාන් සහ කුඩුනූර්. සූක්ෂම අයෙකු වන නවුෆර් වඩාත් බලවත් දමිළ පාතාල කණ්ඩායමට සම්බන්ධ වීමත් විශේෂත්වයක්.\nඅලු‍ත්කඩේ ප්‍රදේශයේ මුස්ලිම් ප්‍රජාවගේ නායකයකු ලෙස සැලතූ මොහිදීන් හජ්ජියාර්  ඝාතනයට ද නවුෆර් අතින්ඝාතනය වුණා.\nපිටකොටුවේ වෙළද සංකීර්ණයක්ද ඔහු විසින් මිලදී ගත් බව සඳහන්.\nනවුෆර් සම්බන්ධ මත්ද්‍රව්‍ය නඩුවක් සරත් අඹේපිටිය විනිසුරුවරයා ඉදිරියේ විභාග වුණා.\nඔහු දිගින් දිගටම නවුෆර්ට ඇප දීම ප්‍රතික්ෂේප කරමින් හිටි අතර නවුෆර් නීතිඥ සහාය ලබාගෙන අභියාචනාධිකරණයෙන් ඇප ලබා ගත්තා.\nමහාධිකරණ විනිසුරු  අඹේපිටිය ඉදිරියේ නඩුව විභාග වුවහොත් මරණීය දණ්ඩනය ඒකාන්ත බව දැව සිටි නවුපර්  විනිසුරුවරයා සහ ඔහුගේ  ආරක්ෂක නිලධාරියා බොරැල්ලෙ සරණ පාරෙදී වෙඩි තබා ඝාතනය කළා.\nඅලු‍ත් කඩේ ඉතා සුඛෝපභෝගී නිවසක සිටි ඔහුගේ ප්‍රධාන විසිත්ත කාමරයේ ජේෂ්ඨ පොලිස් නිලධාරීන් දෙදෙනෙකුගේ ඡායාරූප එල්ලා තිබූ බවත් වාර්තා වනවා.\nඉතා දිළිඳු පුද්ගලයකු ලෙස සිය ජීවිතය ආරම්භ කර කෙටි කලකදී මහා ධනයක් එක්රැස් කළ පොට්ට නවුෆර් අවසානයේ සැඳෑ සමය අඳුරු  සිර මැදිරියක ගත කර කොරෝනාවට බිලිවී සොබා දහමේ නීතියට යටත් වුණා.",
       "URL": "https://www.hirunews.lk/280875/පොට්ට-නව්ෆර්-ගේ-අවසන්-කටයුතු-ඔට්ටමාවඩි-ප්‍රදේශයේ-දී",
       "Category": "Local News",
       "Parent URL": "https://www.hirunews.lk/local-news.php?pageID=1723"
}