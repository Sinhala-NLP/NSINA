{
       "Source": "hirunews",
       "Timestamp": "Saturday, 19 September 2020 - 20:37",
       "Headline": "හිරු CIA හෙළිකරන, සෝමාවතිය වන විනාශය (වීඩියෝ)",
       "News Content": "හිරු සී.අයි.ඒ. අනාවරණෙයන් පසුව අලි මංපෙත් පවා අවහිරවන පරිදි වනාන්තර වනසමින් බඩඉරිඟු වගාවක් සඳහා සිදුකළ ඉඩම් සැකසීමක් තාවකාලිකව නතර කිරීමට මහවැලි රාජ්‍ය අමාත්‍ය සිරිපාල ගම්ලත් මහතා පියවර ගත්තා.\nහිරු සී.අයි.ඒ.කළ ගවේෂණයේදී හෙළිවුයේ මෙරට ජාතික පාරිසරික පනත අමු අමුවේ උල්ලංඝණය කරමින් ශ්‍රී ලංකා මහවැලි අධිකාරියේ නිලධාරීන් විසින් බඩඉරිඟු වගාවක් සඳහා මෙම ඉඩම් නිදහස් කර ඇත්තේ නීතිවිරෝධීව බවයි.\nශ්‍රී ලංකා මහවැලි අධිකාරියට අයත් මෙම භූමිය පිහිටා ඇත්තේ සෝමාවතිය ජාතික වනෝද්‍යානය, ත්‍රිකෝණ මඩුව රක්ෂිතය අතර කලාපය තුලයි.\n1980 අංක 47 දරන ජාතික පාරිසරික පනත ප්‍රකාරව හෙක්ටයාර් 01 කට වැඩි ඉඩම් ප්‍රදේශයක ඇති කැළෑ, කැළෑ ආශ්‍රිත නොවන ප්‍රයෝජනයක් සදහා යොදා ගන්නේ නම් ඒ සදහා පාරිසරික බලපෑම් තක්සේරු වාර්තාවක් ලබාගත යුතු වනවා.\nඑහෙත් පුදුම සහගතකරුණවන්නේ මහවැලි අධිකාරියේ නිලධාරීන් මෙම පනත අමු අමුවේ උල්ලංඝනය කරමින් මහා පරිමාන සහල් මෝල් හිමියෙකුට බඩ ඉරිගු වගාවක් සදහා බව පවසමින් වනාන්තර ඉඩම් අක්කර 100 ක් නිදහස් කිරීමයි.\nවිල්පත්තුව අවට වන කලාපය විනාශ කළ ආකාරයටම බැකෝ යන්ත්‍ර යොදා වන කලාපය විනාශ කර තිබු අයුරු ගුවනට දිස්වන අයුරුයි මේ.\nමහවැලි නිලධාරීන්ගේ සහයෙන් නීති විරෝධීව නිදහස් කර ගත් මෙම වනාන්තර ඉඩම්වලින් කපාදමන දැවවලට කළුතෙල් ආලේප කර තිබුණේද වනය තුලදීමයි.\nඅදාල සහල් මෝල් හිමියා විසින් දහයියා ඇතුළු අපද්‍රව්‍යද මහා පරිමානයෙන් වනාන්තර භූමියට බැහැර කර තිබුණා.\nවන බිම වැනසී යන පරිදි දහයියා පුළුස්සා ඉතිරිවන අළු කඳු වශයෙන් මෙලෙස තැනින් තැන ගොඩගසා තිබෙනවා.\nසෝමාවතී ජාතික උද්‍යාන භාරකරු ඩබ්ලිව්.එම්.එල්.කේ වාසල මහතා මෙම විනාශය පිළිබද මෙලෙස අදහස් පළ කළා.\nසෝමාවතී ජාතික උද්‍යානය, ජල ගැළුම් නිම්නය සහ ත්‍රිකෝණමඩු රක්ෂිතයේ සිටින අලි මාදුරුඔය ජාතික උද්‍යානය දක්වා ගමන් කරන්නේ මේ මංතීරුව ඔස්සේ.\nවන අලින්ගේ මංපෙත් අහිමිවීම තුලින් අලි මිනිස් ගැටුම උග්‍ර වෙනවා.\nඒ නිසා අනිවාර්යෙන්ම මේක වනජීවී සංරක්ෂණ දෙපාර්තමේන්තුවෙ අලි මංපෙතක් කරන්න ඉතාම වැදගත් ප්‍රදේශයක්.\nමේක අත්‍යාවශ්‍යයි.\nහිරු සී.අයි.ඒ.හරහා මේ පිළිබද පසුගිය 15 වැනිදා හෙළි කිරීමත් සමග මහවැලි රාජ්‍ය අමාත්‍ය සිරිපාල ගම්ලත් මහතාගේ අවධානය ඒ වෙත යොමුව තිබෙනවා.\nමේ අතර සෝමාවතිය අවට වන කලාපයට සිදුව ඇති මෙම හානිය පිළිබඳව සුරකිමු ශ්‍රී ලංකා සංවිධානය පොලිස් මුලස්ථානය වෙත පැමිණිල්ලක්ද ඉදිරිපත් කළා.\nහිරු සී.අයි.ඒ.මාධ්‍ය කණ්ඩායම නිර්භීත කාර්යක් කලේ මේවා මුදානොගත් ප්‍රදේශවගේ පෞද්ගලික ආරක්ෂාව යොදාගෙන විනාශයන් සිද්ධකරනවා.\nඅපි ඒ පිළිබදව පොලිස් මුලස්ථානයට පැමිණිල්ලක් ඉදිරිපත් කළා විදිහත් විමර්ශනයක් කරලා නීතියෙන් කටයුතු සිද්ධ කරන්න කියලා.",
       "URL": "https://www.hirunews.lk/250632/හිරු-cia-හෙළිකරන-සෝමාවතිය-වන-විනාශය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2443"
}