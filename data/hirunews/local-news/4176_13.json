{
       "Source": "hirunews",
       "Timestamp": "Tuesday, 12 December 2017 - 8:24",
       "Headline": "චිත්‍රපට පෙන්වන ගමන් තරුණියන් විකුණලා",
       "News Content": "ගම්පොළ නගරයේ සිනමා ශාලාවක ඉහළ මාලයේ පවත්වාගෙන ගිය ගණිකා නිවසක් වටලා ගණිකා සේවයේ යෙදුනු තරුණියන් දෙදෙනෙක් සහ එහි කළමනාකරු අත්අඩංගුවට ගෙන තිබෙනවා.\nකොට්‌ඨාස බුද්ධි අංශ තොරතුරු මත කොට්‌ඨාස දූෂණ මර්දන අංශය මඟින් උපාය දූතයන් යොදවා මෙම ස්‌ථානය  වටලා ඇති බවයි වාර්තා වන්නේ.\nගම්පොළ නගරයේ කහවත්ත, දොළුව මාර්ගයේ පිහිටි මෙම සිනමා ශාලාව වෙත එන පෙම්වතුන්ට මෙහි ඉහළ මාලයේ සකස්‌ කර ඇති කාමර ලබාදෙන බව අනාවරණය වී ඇති අතර චිත්‍රපට නොපෙන්වන අවස්‌ථාවල මෙම ස්‌ථානය තුළ ඊට යාබදව ඇති ලැගුම්හල සමඟ සම්බන්ධව මෙම ගණිකා නිවාසය පවත්වාගෙන ගොස්‌ ඇති බවටයි තොරතුරු වාර්තා වන්නේ.\nලැඟුම්හලට සහ ඒ සමඟ ඇති සිනමා ශාලාව වෙත පෙම්වතුන් රැගෙන එන ත්‍රිරෝද රථ සඳහා වෙනම ගාස්‌තු ක්‍රමයක්‌ ද ඇති බව පොලිස්‌ පරීක්‌ෂණ වලින් අනාවරණය වී තිබෙනවා.\nකලක්‌ තිස්‌සේ පවත්වාගෙන යන මෙම ස්‌ථානය සඳහා ස්‌ථිරව ගණිකා සේවයේ නියැලුණු කාන්තාවන් කීහිප දෙනකුම සිටින බවයි පොලිසියට කරුණු අනාවරණය වී ඇත්තේ.\nමොවුන්ගෙන් වැඩි දෙනෙක් වෙනත් ප්‍රදේශවල පදිංචිකරුවන් වන අතර ගම්පොළ නගරයේ අවට තාවකාලිකව නවාතැන් ගෙන ඔවුන් මෙම වෘත්තීයේ නියෑළෙන බව ද අනාවරණය වී තිබෙනවා.\nචිත්‍රපට නොපෙන්වන අවස්‌ථාවල එම කාමර මෙසේ ගණිකා ජාවාරම සඳහා යොදාගෙන ඇති බවටයි අනාවරණය වී ඇත්තේ.\nඅත්අඩංගුවට පත් සැකකරු සහ තරුණියන් දෙදෙනා ගම්පොළ මහේස්ත්‍රාත් අධිකරණය හමුවට ඉදිරිපත් කර ඇති අතර එහිදී කළමනාකරු ලෙස කටයුතු කළ පුද්ගලයාට රුපියල් 25,000ක දඩයක් සහ තරුණියන් දෙදෙනාට රුපියල් 3,000 බැගින් වූ දඩ මුදල් නියම කර තිබෙනවා.",
       "URL": "https://www.hirunews.lk/178165/චිත්‍රපට-පෙන්වන-ගමන්-තරුණියන්-විකුණලා",
       "Category": "Local News",
       "Parent URL": "https://www.hirunews.lk/local-news.php?pageID=4176"
}