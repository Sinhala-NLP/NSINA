{
       "Source": "hirunews",
       "Timestamp": "Sunday, 31 July 2022 - 20:10",
       "Headline": "2022 පොදුරඳ මඩුලු ක්‍රීඩා උළෙලේ පදක්කම් සටහනේ ඔස්ට්‍රේලියාව තවමත් පෙරමුණේ",
       "News Content": "අද දිනයෙත් ශ්‍රී ලංකා ක්‍රීඩක ක්‍රීඩිකාවන් කිහිප දෙනෙකුම බර්මින්හැම් තරගබිමට පිවිසෙද්දී,පිහිනුම් ඉසව්වේදී නව ශ්‍රී ලංකා වාර්තාවක් පිහිටුවන්නට අකලංක පිරිස්ට හැකියාව ලැබුණා.\nමෙවර පොදුරඳ මඩුලු ක්‍රීඩා උළෙලේදී ශ්‍රී ලංකාව පදක්කම් බලාපොරොත්තු දල්වාගෙන සිටි චතුර ලක්මාල් සහභාගී වූ කිලෝ ග්‍රෑම් 67 බර පංතියේ බර ඉසිලීමේ තරගය අද පස්වරුවේදී පැවැත්වුණා.\nඑහිදී ස්නැච් ක්‍රමයට ඔහු 119ක බරක් එසවීමට සමත්වූ අතර, ක්ලීන් ඇන්ඩ් ජර්ක් ක්‍රමයේදී ඔහු ඔසවාගනු ලැබූ බර ප්‍රමාණය කිලෝ 140ක්.\nඒ අනුව සමස්ත බර කිලෝ 259ක් ඔසවනු ලැබූ චතුර ලක්මාල්ට හිමිවුණේ 5 වැනි ස්ථානයයි.\n2018 වසරේදී කිලෝ ග්‍රෑම් 56 බර පංතියෙන් ලෝකඩ පදක්කමක් දිනා දුන් චතුරගේ පදක්කම් බලාපොරොත්තුව මෙවර බොඳව ගියා.\nමෙවර තරගාවලියට සහභාගී වූ ශ්‍රී ලංකා පිරිමි ජිම්නාස්ටික් කණ්ඩායමේ එක් ක්‍රීඩකයකුට කොවිඩ් ආසාදනය වෙද්දී,අනෙක් ක්‍රීඩකයා ආබාධයකට ලක්ව තරගාවලියෙන් ඉවත්වුණා.\nඒ අනුව තනිව තරග වැදුණු රුචිර ප්‍රනාන්දු පිරිමි රිද්මයානුකූල ජිම්නාස්ටික් අවසන් මහා තරගයට සහභාගී වූ අතර ඔහු එහිදී 16 වැනි ස්ථානය දිනාගත්තේ ලකුණු 65යි දශම050ක් ලබාගනිමින්.\nකාන්තා රිද්මයානුකූල ජිම්නාස්ටික් අවසන් තරගය ද මේවන විට ආරම්භ වී තිබෙන අතර ඊට ශ්‍රී ලංකාවෙන් සහභාගිවන්නේ මිල්කා ගිහානියි.\nමේ අතර මීටර් 50 පසුපස ආර ඉසව්වේදී ශ්‍රී ලංකා වාර්තාව යළි අලුත් කරන්නට අකලංක පිරිස්ට බර්මින්හැම් පිහිනුම් තටාකයේදී අද හැකියාව ලැබුණා.\nමූලික වටයේ තරගය තත්පර 26යි දශම 15කින් අවසන් කරමින් අකලංක මෙම නව ශ්‍රී ලංකාව වාර්තාව පිහිටුවනු ලැබුවේ ඔහුගේම වාර්තාව අභිබවා යමින්.\nනමුත් ඔහුට මෙම තරගයදී 7 වැනි ස්ථානය හිමිවීමත් සමඟින් අවසන් පූර්ව වටයට සුදුසුකම් ලබා ගන්නට අකලංකට හැකියාව ලැබුණේ නැහැ.\nශ්‍රී ලංකා කාන්තා ක්‍රිකට් කණ්ඩායම ද මූලික වටයේ පන්දුවාර 20 තරගයකදී එංගලන්තය සමඟින් තරග වැදුණු අතර එම තරගය කඩුලු 5කින් පරාජයක් වැලඳ ගන්නට ශ්‍රී ලංකා ක්‍රීඩිකාවන්ට සිදුවුණා.\nමුලික වටයේ රග්බි තරග සියල්ල පරාජය වූ ශ්‍රී ලංකා කණ්ඩායම තරගාවලියේ 13 වැනි ස්ථානය රැකගැනීමේ සටන සඳහා තරගබිමට පිවිසියේ සැම්බියාව සමඟින්.\nඑහිදී මෙම තරගය ලකුණු 27ට 14ක් ලෙසින් ශ්‍රී ලංකා ක්‍රීඩකයින් ජය තහවුරු කර ගත්තේ ජැමෙයිකාව සමඟ මීළඟ තරගය සඳහා සුදුසුකම් ලබාගනිමින්.\nමේ අතර ගෘහස්ථ පාපැදි තරග ඉසව් අතරතුර දරුණු අනතුරු කිහිපයක් වාර්තාවීමත් සමඟින් අද උදෑසන පැවැත්වීමට නියමිතව තිබූ සියලු තරග නවතා දමන්නටත් තරග සංවිධායකින් විසින් කටයුතු කළා.\n3 වැනි දිනයේ තරග මේවන විටත් ක්‍රියාත්මක වෙද්දී පදක්කම් සටහනේ පෙරමුණ තවමත් හිමිව ඇත්තේ ඔස්ට්‍රේලියාවටයි.\nදිනූ ලෝකඩ පදක්කමත් සමඟින් ශ්‍රී ලංකාවට මෙහි 22 වැනි ස්ථානයේ රැඳී සිටිනවා.",
       "URL": "https://www.hirunews.lk/311518/2022-පොදුරඳ-මඩුලු-ක්‍රීඩා-උළෙලේ-පදක්කම්-සටහනේ-ඔස්ට්‍රේලියාව-තවමත්-පෙරමුණේ",
       "Category": "Local News",
       "Parent URL": "https://www.hirunews.lk/local-news.php?pageID=976"
}