{
       "Source": "hirunews",
       "Timestamp": "Monday, 01 February 2021 - 7:31",
       "Headline": "භූ විද්‍යා නිලධාරීන් ඇකිරිය ගම්මානයට",
       "News Content": "පස්සර - මඩොල්සිම - ඇකිරිය සහ ඒ අවට ගම්මාන කිහිපයකට බලපෑ භූ චලනය සම්බන්ධයෙන් සොයා බැලීම සඳහා භූ විද්‍යා හා පතල් කැණීම් කාර්යාංශයේ නිලධාරීන් පිරිසක් එහි පැමිණ තිබෙනවා.\nමීට පෙර ද ඒ අවට ප්‍රදේශවල ඇති වූ භූ චලනය සම්බන්ධයෙන් සොයා බැලීමට එම කාර්යාංශයට අයත් නිලධාරීන් පිරිසක් එහි පැමිණි බවයි අප වාර්තාකරුවන් සඳහන් කළේ.\nමඩොල්සිම ඇකිරිය සහ ඒ අවට ගම්මාන කිහිපයක ඊයේ (31) අලුයම රික්ටර් පරිමාණයේ ඒකක 2ක ආසන්න අගයක් ගත් භූ චලනයක් වාර්තා වී තිබුණා.\nපසුගිය 22 වනදා අලුයම ද ඇකිරිය සහ වලපනේ ප්‍රදේශ ආශ්‍රිතව මෙවැනිම භූ චලනයක් සිදුව තිබූ අතර එහි ප්‍රබලත්වය දැක්වුණේ රික්ටර් පරිමාණයේ ඒකක 1.8 ක් ලෙසයි.\nකෙසේ වෙතත්, මධ්‍යම කඳුකරයේ ඉදිරියේදීත් භූ කම්පන ඇති වීමේ හැකියාවන් පවතින බවත්, ඒ පිළිබදව ජනතාව අවදානයෙන් පසුවිය යුතු බවත් පේරාදෙණිය විශ්වවිද්‍යාලයේ භූ විද්‍යා අධ්‍යයන අංශයේ ජ්‍යෙෂ්ඨ මහාචාර්ය අතුල සේනාරත්න පවසනවා.",
       "URL": "https://www.hirunews.lk/261288/භූ-විද්‍යා-නිලධාරීන්-ඇකිරිය-ගම්මානයට",
       "Category": "Local News",
       "Parent URL": "https://www.hirunews.lk/local-news.php?pageID=2177"
}