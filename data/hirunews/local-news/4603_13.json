{
       "Source": "hirunews",
       "Timestamp": "Tuesday, 21 March 2017 - 10:52",
       "Headline": "දඩ කොළයකට මගීනුත් එරෙහි වේ (ඡායාරූප)",
       "News Content": "අනුරාධපුර - පුත්තලම ප්‍රධාන මාර්ගය සිරම්බිඅඩිය ප්‍රදේශයෙන් අවහිර කරමින් පෞද්ගලික බස් රථ සේවකයන් සහ එහි මගීන් පිරිසක් අද උදෑසන විරෝධතාවක නිරත වුණා.\nඒ, එම මාර්ගයේ ධාවනය වූ අර්ධ සුඛෝපභෝගී බස් රථ ප්‍රමාණය ඉක්මවා මගීන් රැගෙන යාම නිසා පුත්තලම කොට්ඨාශයේ අධිවේගී මාර්ග රථවාහන පොලිස් නිලධාරීන් විසින් දඩ පත්‍රිකා නිකුත් කිරීමට එරෙහිවයි.\nමෙහිදී පොලිස් නිලධාරීන් රුපියල් 20,000ක දඩ මුදලක් එක් බස් රථයක රියදුරෙකුට නියම කර තිබෙනවා.\nවිරෝධතාව හේතුවෙන් අනුරාධපුර - පුත්තලම මාර්ගයේ ගමනාගමනයට පැය එක හමාරක පමණ කාලයක් බාධා එල්ල වුණා.\nඅනතුරුව විරෝධතාවය පැවති ස්ථානයට පුත්තලම පොලීසියේ උසස් නිලධාරීන් කිහිප දෙනෙකු ද පැමිණියා.\nඑහිදී ඔවුන් සහ විරෝධතාවයට එක්ව සිටි මගීන් අතර සංවාදයක් ඇති වුණා.\nකෙසේ වෙතත්, දඩ මුදලට සහනයක් ලබාදෙන බවට පොලිස් නිලධාරීන් පොරොන්දු වීමත් සමග විරෝධතාකරුවන් විසිර ගිය බවයි හිරු වාර්තාකරු කියා සිටියේ.\nඡායාරූප - පුත්තලම හිරාන් ප්‍රියංකර",
       "URL": "https://www.hirunews.lk/157355/දඩ-කොළයකට-මගීනුත්-එරෙහි-වේ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4603"
}