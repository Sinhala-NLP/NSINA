{
       "Source": "hirunews",
       "Timestamp": "Friday, 04 August 2023 - 10:36",
       "Headline": "කඳානේ නිවසකට වෙඩි ප්‍රහාරයක්",
       "News Content": "කඳාන - පියෝ මාවතේ පිහිටි ව්‍යාපාරිකයෙකුගේ නිවසට වෙඩි තබා ඇත්තේ කප්පම් මුදලක් ලබා නොදීම නිසා බවට මූලික පරීක්ෂණවලදී අනාවරණ වී තිබෙනවා.\nඅද (04) උදෑසන 6 ට පමණ යතුරුපැදියකින් පැමිණි නාඳුනන පුද්ගලයින් දෙදෙනෙකු විසින් අදාළ වෙඩි තැබීම සිදුකර පලාගොස් තිබූ අතර, පසුව එම යතුරුපැදියේ හිමිකරු කඳාන පොලිසිය විසින් අත්අඩංගුවට ගනු ලැබුවා.\nඔහු කඳාන ප්‍රදේශයේම පදිංචි 32 හැවිරිදි පුද්ගලයෙක්.\nමස් මාංශ අලෙවි කිරීම ඇතුලු ව්‍යාපාර කිහිපයක නිරත නිවසේ හිමිකරුට පසුගිය මස 31 වනදා දුරකථන ඇමතුමක් ලබාදී කිසියම් පුද්ගලයෙකු රුපියල් ලක්ෂ විස්සක කප්පම් මුදලක් ඉල්ලා ඇති බවයි වාර්තා වන්නේ.\nපසුව ඔහු එකඟවී ඇත්තේ රුපියල් ලක්ෂ පහක මුදලක් දුරකථන ඇමතුම ලබාදුන් පුද්ගලයාට ලබාදීමටයි.\nකෙසේ වෙතත් ඊට අකමැතිවූ කප්පම්කරුවන් අද උදෑසන මෙලෙස නිවසට පැමිණ වෙඩි තබා ඇති බවටයි පොලිසිය සඳහන් කළේ.\nමේ වනවිට හෙළිවී ඇත්තේ ඩුබායි රාජ්‍යයට පලාගොස් සිටින රසික චන්දික හෙවත් චූටි මල්ලි නැමැත්තාගේ පාර්ශවය විසින් මෙලෙස කප්පම් ඉල්ලා ඇති බවයි.\nටී 56 වර්ගයේ ගිනි අවියකින් වෙඩි ප්‍රහාර රැසක් එල්ල කර ඇති අතර, ඒ හේතුවෙන් නිවසේ ඇතුළත මෙන්ම පිටත ස්ථාන රැසකට හානි සිදුව තිබෙනවා.\nසිද්ධිය වන අවස්ථාවේ නිවැසියන් එහි රැඳී සිටි නමුත් ඔවුන්ට හානියක් සිදුව නැහැ.",
       "URL": "https://www.hirunews.lk/343567/කඳානේ-නිවසකට-වෙඩි-ප්‍රහාරයක්",
       "Category": "Local News",
       "Parent URL": "https://www.hirunews.lk/local-news.php?pageID=126"
}