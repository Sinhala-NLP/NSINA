{
       "Source": "hirunews",
       "Timestamp": "Monday, 21 March 2016 - 10:31",
       "Headline": "UPDATE: හැටන් ගිනි නිවන්න ගුවන් හමුදාවත් එයි -(ඡායාරූප)",
       "News Content": "බෝපත්තලාව කිරිගල්පොත්ත රක්‍ෂිතයේ හටගෙන ඇති ගින්න පාලනය කිරිමට මේවන විට  ගුවන් හමුදා සහය ලබාගෙන තිබෙනවා.\nUpdate : Monday, March 21, 2016 13.36\n------------------------------------------\nහැටන් - ආගරපතන - බෝපත්තලාව - කිරිගල්පොත්ත රක්ෂිතයේ ඊයේ දහවල් හටගත් ගින්න තවමත් පාලනය කරමින් සිටින බව පොලීසිය පවසනවා.\nගින්න නිවීම සඳහා ගුවන් හමුදාවේ එම් අයි 17 වර්ගයේ හෙලිකොප්ටර් යානයක සහයද ලබාගෙන ඇති බවද සඳහන්.\nයුද හමුදා නිලධාරීන් 30 දෙනෙකු සහ ප්‍රදේශයේ පොලිස් ස්ථාන කිහිපයක නිලධාරීන්ද මෙම මෙහෙයුම සඳහා එක්ව සිටිනවා.\nඊයේ දහවල් හටගත් ගින්නෙන් මේ වනවිට අක්කර 500 කට වැඩි භූමි ප්‍රමාණයක් විනාශ වී ඇති බවයි පොලීසිය සඳහන් කළේ.\nතවමත් කිරිගල්පොත්ත රක්ෂිතය තුළ ඉලූක් පඳුරු සහිත ප්‍රදේශය හරහා ගින්න පැතිර යමින් පවතිනවා.\nප්‍රදේශයට පවතින සුළං තත්වයත් සමඟ ගින්න පැතිර යාමේ වේගය වැඩිවී  තිබෙනවා.\nමේ අතර පවතින දැඩි වියලි කාලගුණයත් සමඟ මධ්‍යම කඳුකරයේ තවත් ප්‍රදේශ කිහිපයක ගිනි ගැනීම් වාර්තාවනවා.\nතලවකැලේ - සෙන්ක්ලෙයාර් දියඇල්ල අසල රක්ෂිතයේ ඊයේ හටගත් ගින්නකින් අක්කර 25 ක පමණ භූමි ප්‍රමාණයක් විනාශ වී තිබෙනවා.\nපොලීසිය සහ හැටන් - දික්ඔය නගර සභාවේ ගිනි නිවන ඒකකයේ මැදිහත්වීමෙන් අද අලූයම වනවිට මෙම ගින්න පාලනය කළ බවයි පොලීසිය සඳහන් කළේ.\nමෙම රක්ෂිතවල සතුන් දඩයමේ පැමිණෙන පුද්ගලයින් ගිනි තැබීම් සිදුකරන්නට  ඇති බවට පොලීසිය සැක පළ කරනවා.\nඑවැනි පුද්ගලයින් සොයා දැනටමත් පරීක්ෂන ආරම්භ කර ඇති බවයි පොලීසියේ ජ්‍යෙෂ්ඨ ප්‍රකාශකයෙකු සඳහන් කලේ.\nදිවයිනේ ප්‍රදේශ රැසක උෂ්ණත්වය මේ වනවිට සෙල්සියස් අංශක 1 ත් 5 ත් අතර ප්‍රමාණයකින් ඉහළ ගොස් ඇති බවයි කාලගුණ විද්‍යා දෙපාර්තමේන්තුව සඳහන් කළේ.\nඉකුත් පැය 24 තුළ වැඩිම උෂ්ණත්වය වාර්තාවූයේ කුරුණෑගල දිස්ත්‍රික්කයෙන්.\nඑය සෙල්සියස් අංශක 37.9 ක්.\nඑමෙන්ම අනුරාධපුර දිස්ත්‍රික්කයෙන් සෙල්සියස් අංශක 37.8 ක උෂ්ණත්වයක් වාර්තාවුණා.\nදිවයිනට බලපා ඇති වියලි කාලගුණ තත්ත්වය අප්‍රේල් මස අග දක්වා පවතින බවයි කාලගුණ විද්‍යා දෙපාර්තමේන්තුවේ අධ්‍යක්‍ෂ ජනරාල් ලලිත් චන්ද්‍රපාල කියා සිටියේ.\nජායාරූප- (රන්ජිත් රාජපක්ෂ)",
       "URL": "https://www.hirunews.lk/129003/update-හැටන්-ගිනි-නිවන්න-ගුවන්-හමුදාවත්-එයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=5122"
}