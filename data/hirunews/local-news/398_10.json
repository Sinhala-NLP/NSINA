{
       "Source": "hirunews",
       "Timestamp": "Saturday, 22 April 2023 - 13:46",
       "Headline": "අහුන්ගල්ල වෙඩි තැබීමේ පොලිස් පරික්ෂණවලට යුද හමුදා පූර්ණ සහය",
       "News Content": "අහුන්ගල්ල - මිද්දරමුල්ල ප්‍රදේශයේ පසුගියදා වෙඩි තබා පුද්ගලයෙකු ඝාතනය කිරීමේ පරීක්ෂණවලට පූර්ණ සහය ලබාදෙන බව යුද හමුදාව පවසනවා.\nයුද හමුදා මාධ්‍ය අධ්‍යක්ෂ බි්‍රගේඩියර් රවී හේරත් කියා සිටියේ යුද හමුදාපතිවරයාගේ උපදෙස් පරිදි ඊට පූර්ණ සහය ලබාදෙන බවයි.\nමෙම සිද්ධියේ පරීක්ෂණවලට අදාළව කරන්දෙණියේ පිහිටි යුද හමුදා සන්නද්ධ බුද්ධි බලකා කඳවුරේ සෙබළුන් කිහිප දෙනෙකුගෙන්ද පොලිසිය ප්‍රකාශ සටහන් කරගෙන තිබුණා.\nවිමර්ශනවලට සහය දක්වන පොලිස් නිල සුනඛයෙකු අදාළ කඳවුර තුළට ඇතුළුවීම හේතුවෙන් ඇතිවූ සැකය මතයි මෙලෙස ඔවුන්ගෙන් ප්‍රකාශ ලබාගෙන තිබුණේ.\nවිමර්ශන සිදුකරන උසස් පොලිස් නිලධාරියෙකු සඳහන් කළේ පොලිස් භාරයට ගත් ටී-56 ගිනි අවි රජයේ රස පරීක්ෂකවරයා වෙත මේ වනවිටත් යොමුකර ඇති බවයි.\nඑදින රාජකාරියේ නිරතව සිටි සෙබළුන් 36 දෙනෙකුට අයත් ටී-56 ගිනි අවි පොලීසිය සිය භාරයට ගෙන තිබුණා.\nඑමෙන්ම, ඝාතනය සඳහා සැකකරුවන් පැමිණි යතුරුපැදියද යුද හමුදා බුද්ධි ඒකකය අසළ කුරුඳු ඉඩමක දමා ගොස් තිබියදී පොලිසිය සොයාගෙන තිබුණා.\nඉන් අනතුරුවයි නිල සුනඛයන් යොදවා පරීක්ෂණ සිදුකරනු ලැබුවේ.\nඑම අවස්ථාවේ නිල සුනඛයා දෙවරක්ම කඳවුර තුළට ගොස් තිබුණා.\nපසුගිය 14 වනදා රාත්‍රියේ යතුරුපැදියකින් පැමිණි පුද්ගලයින් දෙදෙනෙකු විසින් සිදුකළ මෙම වෙඩි තැබීමෙන් 29 හැවිරිදි බහුදින ධීවර යාත්‍රා මුරකරුවෙකු ජීවිතක්ෂයට පත්වුණා.\nඔහු සිය සොහොයුරියගේ දරුවන් දෙදෙනා සමඟ යතුරුපැදියකින් ගමන් කරමින් සිටියදියි මෙම වෙඩි ප්‍රහාරයට ලක්වුණේ.\nඑහිදී තුවාල ලැබූ දරුවන් දෙදෙනාද බලපිටිය මූලික රෝහලට ඇතුළත් කරනු ලැබුවා.",
       "URL": "https://www.hirunews.lk/333150/අහුන්ගල්ල-වෙඩි-තැබීමේ-පොලිස්-පරික්ෂණවලට-යුද-හමුදා-පූර්ණ-සහය",
       "Category": "Local News",
       "Parent URL": "https://www.hirunews.lk/local-news.php?pageID=398"
}