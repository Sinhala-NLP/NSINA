{
       "Source": "hirunews",
       "Timestamp": "Saturday, 27 May 2017 - 17:05",
       "Headline": "පාකිස්ථානයත්, ශ්‍රී ලංකාවට කණගාටුව පළ කරයි",
       "News Content": "මෙරට සිදුවූ ජල ගැලීම් සහ නායයෑම් හේතුවෙන් විපතට පත් ජනතාවට පාකිස්ථාන රජයේ සහ එරට ජනතාවගේ කණගාටුව පළ කර තිබෙනවා.\nශ්‍රී ලංකාවේ පාකිස්ථාන වැඩබලන මහකොමසාරිස් ආචාර්ය සප්‍රාස් අහමඩ් සදහන් කර ඇත්තේ මෙම ව්‍යසනයේදී ශ්‍රී ලංකාව සමග පාකිස්ථානය සහෝදරාත්මකව බැදී සිටින බවයි.\nඑමෙන්ම, ශ්‍රී ලංකාවට අවශ්‍ය ආධාර ලබාදීම සදහා පාකිස්ථාන රජය අපේක්ෂාවෙන් සිටින බව ද ඔහු තවදුරටත් ප්‍රකාශ කර තිබෙනවා.\nමේ අතර, පවතින අයහපත් කාලගුණ තත්ත්වය සැලකිල්ලට ගෙන ඌව වෙල්ලස්ස විශ්වවිද්‍යාලයේ අනිද්දා සිට ආරම්භ වීමට නියමිතව තිබූ සියලූම පීඨවල අධ්‍යයන වර්ෂවලට අදාළ අභ්‍යන්තර උපාධි පරීක්ෂණ කල් දමා තිබෙනවා.\nඑහි පාලනාධිකාරිය නිවේදනය කළේ එම විභාග යළිත් මේ වසරේ ජුනි මස 5 වනදා ආරම්භ වන බවයි.\nඑසේම, රජරට විශ්වවිද්‍යාලයේ සමාජ විද්‍යා පීඨයේ අනිද්දා පැවැත්වීමට නියමිතව තිබූ විභාග ජුනි මස 12 වනදා දක්වා කල් දැමීමට තීරණය කළ බව එහි ලේඛකාධිකාරි ඒ.එම්. ජී.බී. අබේසිංහ කියා සිටියා.\nඅයහපත් කාලගුණය හේතුවෙන් විපතට පත් අපේම සහෝදර ජනතාවට සහන සැලසීම වෙනුවෙන් දියත් කෙරෙන ‘‘මහා ජල ගැල්මෙන් පීඩාවට පත්වූවන් උදෙසා වන රට වෙනුවෙන් හිරු, සහන යාත්‍රා ක්‍රියාන්විතය’’ දැන් ක්‍රියාත්මකයි. ඒ අනුව, එම ජනතාව වෙනුවෙන් හැකි පමණ ද්‍රව්‍යාධාර ලබාදෙන ලෙස දයාබර හිරු ශ්‍රාවකයන්ගෙන් ඉල්ලා සිටිනවා.\nඒ අනුව, අවශ්‍ය වියලි ආහාර ද්‍රව්‍ය සහ පානීය ජල බෝතල්, නුගේගොඩ - නාවල පාරේ අංක 156 න් 2 දරණ ස්ථානයේ පිහිටි විශේෂ කාර්යාලය ඇතුලූ දිවයින පුරා පිහිටි හිරු ආධාර එකතු කිරීමේ මධ්‍යස්ථානය වෙත ඔබට භාරදිය හැකියි.\nඑහි වැඩිදුර තොරතුරු 0773 035 926 න් ලබා ගත හැකිවනවා.",
       "URL": "https://www.hirunews.lk/162286/පාකිස්ථානයත්-ශ්‍රී-ලංකාවට-කණගාටුව-පළ-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4496"
}