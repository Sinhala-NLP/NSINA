{
       "Source": "hirunews",
       "Timestamp": "Sunday, 22 May 2022 - 13:33",
       "Headline": "ඉන්දීය ආධාර රැගත් නෞකාව දිවයිනට",
       "News Content": "ඉන්දීය ජනතාව විසින් මෙරට ජනතාව වෙත ප්‍රදානය කරන ලද මානුෂීය ආධාර රැගත් නෞකාව අද (22) පෙරවරුවේ කොළඹ වරායට සේන්දු වුණා.\nසහල් මෙට්‍රික් ටොන් 900 ක්, කිරිපිටි මෙට්‍රික් ටොන් 50 ක් සහ අත්‍යවශ්‍ය ඖෂධ මෙට්‍රික් ටොන් 30 ක් මෙලෙස මෙමඟින් රැගෙන විත් ඇති අතර, මුළු ආධාර තොගයේ වටිනාකම රුපියල් බිලියන දෙකකට ආසන්නයි.\nමෙම මානුෂීය ආධාර ශ්‍රී ලංකාවට ලබාදීමට තමිල්නාඩු ප්‍රාන්තය පෙරමුණ ගත් අතර, ඔවුන් එම ආධාර ඍජුවම මෙරටට එවීම පිළිබඳව ඉන්දීය මධ්‍යම රජයෙන් විමසීමක් කළා.\nකෙසේ නමුත් තමිල්නාඩු ආධාර ද සිය රජයේ ආධාර පැකේජය යටතේ ලබාදීමටයි මධ්‍යම රජය තීරණය කළේ.\nඒ අනුවයි මෙම ආධාර නෞකාව ශ්‍රී ලංකාවට පැමිණියේ.\nඉන්දීය ආධාර රැගත් නෞකාව චෙන්නායි වරායෙන් නික්මුණු අවස්ථාවේ ධජ සළකුණු කළේ තමිල්නාඩු මහ ඇමති එම්.කේ. ස්ටාලින් විසින්.\nඑමඟින් රැගෙන ආ ආධාර තොගය ලක් රජයට නිල වශයෙන් භාරදීම මෙරට ඉන්දීය මහ කොමසාරිස් ගෝපාල් බාග්ලේ සහ විදේශ කටයුතු අමාත්‍ය මහාචාර්ය ජී.එල්. පීරිස්ගේ ප්‍රධානත්වයෙන් අද පස්වරුවේ වරාය පරිශ්‍රයේ පැවැත්වෙන උත්සවයක දී සිදු කෙරෙනු ඇති.",
       "URL": "https://www.hirunews.lk/304990/ඉන්දීය-ආධාර-රැගත්-නෞකාව-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=1151"
}