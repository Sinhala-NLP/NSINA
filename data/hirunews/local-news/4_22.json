{
       "Source": "hirunews",
       "Timestamp": "Wednesday, 27 September 2023 - 9:28",
       "Headline": "ගම්පොළ බස් රථ රියදුරු පැහැර ගැනිමට පස්දෙනෙකු අත්අඩංගුවට",
       "News Content": "ගම්පොළ දී බස් රථයක යමින් සිටි ශ්‍රී ලංගම බස් රියදුරෙකු පැහැර ගෙනයාමේ සිද්ධිය සම්බන්ධයෙන් 5 දෙනෙකු අත්අඩංගුවට ගෙන තිබෙනවා.\nබස් රථයක යමින් සිටි හේමන්ත රාජපක්ෂ නමැති අදාළ පුද්ගලයා කිසියම් පිරිසක් විසින් පහර දී, වෑන් රථයකින් පැහැර ගෙන ගොස් තිබුණේ පසුගිය 24 වැනිදා අලුයමයි\nඑහිදී ඔවුන් පෞරාණික වටිනාකමක් ඇති කඩුවක් සම්බන්ධයෙන් මොහුගෙන් විමසා තිබෙනවා.\nඅනතුරුව පැහැර ගැනීමට ලක්වූ පුද්ගලයා කොළඹ ඔරුගොඩවත්ත ප්‍රදේශයට ‍රැගෙන ගොස්, ඔහු විසින් විකුණා තිබූ අදාළ කඩුවද එය මිලදී ගත් පුද්ගලයාගෙන් නැවත ලබා ගැනීමට මෙම පිරිස කටයුතු කර තිබුණා.\nහේමන්ත රාජපක්ෂ නම් පුද්ගලයා තමා පැහැර ගත් පිරිසගෙන් මිදී ගම්පොළ පොලිසිය වෙත පැමිණ තිබුණේ ඉන් අනතුරුවයි.\nඔහුගෙන් ලද තොරතුරු මත ගම්පොල පොලිසියේ නිලධාරීන් කොළඹට පැමිණ සිද්ධියට අදාළ සැකකරුවන් පස්දෙනෙකු අත්අඩංගුවට ගත්තේ පැහැර ගැනීමට යොදාගත් වෑන් රථය හා කඩුව ද සමගින්.\nපොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව ප්‍රකාශ කළේ මෙම කඩුව පෞරාණික වටිනාකමකින් යුක්ත එකක්ද යන්න සම්බන්ධයෙන් සොයා බැලීමට පුරාවිද්‍යා දෙපාර්තමේන්තුවට දැනුම් දුන් බවයි.",
       "URL": "https://www.hirunews.lk/349522/ගම්පොළ-බස්-රථ-රියදුරු-පැහැර-ගැනිමට-පස්දෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4"
}