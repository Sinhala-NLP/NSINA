{
       "Source": "hirunews",
       "Timestamp": "Wednesday, 01 June 2022 - 8:03",
       "Headline": "වරායේ කන්ටේනර් 800ක් සිරවේ",
       "News Content": "රේගු පරීක්ෂණ හේතුවෙන් මේ වනවිට වරායේ කන්ටේනර් 800 කට ආසන්න ප්‍රමාණයක් ගොඩගැසී ඇති බව අනාවරණ වී තිබෙනවා.\nඒ, වරාය, නාවික හා ගුවන් සේවා අමාත්‍ය නිමල් සිරිපාල ද සිල්වා සහ නාවික ඒජන්තවරුන්ගේ සංගමය අතර ඊයේ පැවති සාකච්ඡාවකදියි.\nමේ හේතුවෙන් වරායේ විශාල ඉඩ ප්‍රමාණයක් ඵලදායී කාර්යයකට යොදාගැනීමට නොහැකිවී ඇති බවද එහිදී ඔවුන් පෙන්වා දී තිබෙනවා.\nඒ අනුව මෙම කන්ටේනර් කඩිනමින් ඉවත් කිරීමට අවශ්‍ය පියවර ගන්නා ලෙස අමාත්‍යවරයා රේගු හා වරාය බලධාරීන්ට උපදෙස් ලබාදුන් බවයි එම අමාත්‍යාංශය නිවේදනය කළේ.\nඑසේම වරාය හා වරාය අභ්‍යන්තරයේ රේගු කටයුතුවලදී කඩදාසි භාවිතය අවම කරමින් ඒ සඳහා ජාත්‍යන්තර ප්‍රමිතියෙන් යුත් ඩිජිටල් තාක්ෂණ ක්‍රමවේද හඳුන්වාදීමට ද මෙහිදී අමාත්‍යවරයා එකඟතාව පළ කර තිබෙනවා.\nලබාගත් සේවා වෙනුවෙන් නැව් සමාගම්වලට ඩොලර් මිලියන 70 කට ආසන්න මුදලක් ගෙවීමට ඇති බව නාවික ඒජන්තවරුන් පෙන්වා දුන් බව අමාත්‍යාංශය නිකුත් කළ නිවේදනයේ සඳහන්.\nවිදේශ විනිමය ගැටළුව හේතුවෙන් එම මුදල් ගෙවීමට නොහැකි වුවහොත් දිවයිනට පැමිණෙන නැව්වලට යම් ගැටළුවක් මතුවිය හැකි බවයි ඔවුන් පෙන්වා දී ඇත්තේ.\nමහ බැංකුව සමඟ සාකච්ඡා කර එම ගැටළුවට විසඳුමක් ලබාදීමට අමාත්‍යවරයා මෙහිදී එකඟතාව පළ කර තිබෙනවා.",
       "URL": "https://www.hirunews.lk/305856/වරායේ-කන්ටේනර්-800ක්-සිරවේ",
       "Category": "Local News",
       "Parent URL": "https://www.hirunews.lk/local-news.php?pageID=1128"
}