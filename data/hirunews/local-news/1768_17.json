{
       "Source": "hirunews",
       "Timestamp": "Sunday, 08 August 2021 - 8:13",
       "Headline": "මහනුවර ඇසළ පෙරහරේ සතර මහා දේවාලවල කප් සිටුවීම හෙට",
       "News Content": "මහනුවර ඇසළ පෙරහර මංගල්‍යයේ සතර මහා දේවාලවල කප් සිටුවීම හෙට සිදු කෙරෙනවා.\nඒ අනුව අලුයම 1.09 ට යෙදෙන සුබ නැකතට අනුව කප් සිටුවීමෙන් පසු 12 වනදා තෙක් දේවාල අභ්‍යන්තර පෙරහර 5 ක් පැවැත්වීමට නියමිතයි. ඊට අදාළව කප අද පස්වරුවේ මහනුවර දළදා මාළිඟා පරිශ්‍රයට රැගෙන එනු ඇති.\nඇසළ පෙරහර මංගල්‍යය ආරම්භ කරමින් පළමු කුඹල් පෙරහර මේ මස 13 වනදා වීථි සංචාරය කෙරෙනු ඇති. පුරා දින පහක් කුඹල් පෙරහර වීථි සංචාරය කරන අතර ප්‍රථම රන්දෝලි පෙරහර ආරම්භ වීමට නියමිතව ඇත්තේ මේ මස 18 වනදායි.\nඅවසන් රන්දෝලි පෙරහර මේ මස 22 වනදාට යෙදෙන නිකිණි පොහොය දා වීථි සංචාරය කිරීමෙන් පසුව ඊට පසුදා ගැටඹේ තොටේදී දිය කැපීම සිදු කරනු ලබනවා. පසුව දවල් පෙරහැර පැවැත්වීමෙන් අනතුරුව පෙරහැර මංගල්‍ය නිමාවට පත්වනු ඇති.\nමෙවර පැවැත්වෙන පෙරහර මංගල්‍ය මෙන්ම සියලු ආගමික වතාවත් ජනතාවගේ සහභාගිත්වයෙන් තොරව දැඩි සෞඛ්‍ය නීතිරීතිවලට යටත්වයි පැවැත්වීමට නියමිතව ඇත්තේ.",
       "URL": "https://www.hirunews.lk/279157/මහනුවර-ඇසළ-පෙරහරේ-සතර-මහා-දේවාලවල-කප්-සිටුවීම-හෙට",
       "Category": "Local News",
       "Parent URL": "https://www.hirunews.lk/local-news.php?pageID=1768"
}