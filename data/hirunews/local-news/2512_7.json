{
       "Source": "hirunews",
       "Timestamp": "Wednesday, 19 August 2020 - 10:55",
       "Headline": "නාකොටික් මත්කුඩු ජාවාරමට STF නිලධාරියෙකු අත්අඩංගුවට",
       "News Content": "පොලිස් මත්ද්‍රව්‍ය නාශක කාර්යාංශයේ නිලධාරීන් සිදුකර ඇති මත්ද්‍රව්‍ය ජාවාරම සම්බන්ධයෙන් පොලිස් විශේෂ කාර්ය බලකායේ උප පොලිස් පරීක්ෂකවරයෙකු අපරාධ පරීක්ෂණ දෙපාර්තමේන්තුව විසින් අත්අඩංගුවට ගෙන තිබෙනවා.\nඑහි උසස් නිලධාරියෙකු සඳහන් කළේ ඊයේ මෙම උප පොලිස් පරීක්ෂකවරයා අත්අඩංගුවට ගත් බවයි.\nමොහු දැනට රක්ෂිත බන්ධනාගාර ගත කර සිටින පොලිස් මත්ද්‍රව්‍ය නාශක කාර්යාංශයේ නිලධාරීන් සමඟ මතභේදයට තුඩු දී ඇති වැටලීම් සඳහා ගොස් ඇති බව හෙළි වී තිබෙනවා.\nඒ බව අත්අඩංගුවේ පසුවන මත්ද්‍රව්‍ය නාශක කාර්යාංශ නිලධාරීන්ගේ පොත් වල සටහන් කර ඇති බවයි වාර්තා වන්නේ.\nමෙම මත්ද්‍රව්‍ය ජාවාරම සම්බන්ධයෙන් පසුගිය දා පැවති නඩු විභාගයේදී නියෝජ්‍ය සොලිසිටර් ජනරාල් දිලීප පීරිස් සඳහන් කළේ මෙම ජාවාරමට පොලිස් විශේෂ කාර්ය බලකායේ නිලධාරීන් කිහිප දෙනෙකු ද සම්බන්ධ බවට තොරතුරු ලැබී ඇති බවයි.\nඒ අනුව ඔවුන් අත්අඩංගුවට ගැනීමට පියවර ගන්නා බව ඔහු අධිකරණයට දැනුම් දුන්නා.\nමේ අතර, මීට අදාළ නඩුව කොළඹ ප්‍රධාන මහේස්ත්‍රත් ලංකා ජයරත්න හමුවේ ඊයේ කැදවූ අතර, මත්ද්‍රව්‍ය ජාවාරම් කල බවට චෝදනා එල්ල වු පොලිස් මත්ද්‍රව්‍ය කාර්යාලයේ  නිළධාරීන් 13 දෙනා ලබන 31 වනදා දක්වා යළි රක්ෂිත බන්ධනාගාර කිරීමට එහිදී නියෝග කෙරුණා.\nඑමෙන්ම, මීගමුව බන්ධනාගාරයේ සිටින රැදවියෙකු සිදුකරන හෙරොයින් ජාවාරමක් සම්බන්ධයෙන් තොරතුරු අනාවරණ වී තිබෙනවා.\nඒ මීගමුව - දළුපොත ග්‍රාමෝදය මාවතේදී හෙරොයින් ග්‍රෑම් 11 යි මිලිග්‍රෑම් 120 ක් සමගින් සැකකරුවෙකු අත්අඩංගුවට ගැනීමත් සමගයි.\nඊයේ අත්අඩංගුවට ගත් මෙම සැකකරු සතුව තිබී හෙරොයින් ජාවාරමෙන් උපයා ගත් බවට සැකකෙරෙන රුපියල් 60,150 ක මුදලක් ද සොයා ගෙන තිබෙනවා.\nඅත්අඩංගුවට ගත් සැකකරු දළුපොත ප්‍රදේශයේ පදිංචි 34 හැවිරිදි අයෙකු වන අතර ඔහුගෙන් කරන ලද ප්‍රශ්න කිරීම්වලින් වැඩිදුරටත් අනාවරණ වී ඇත්තේ මීගමුව බන්ධනාගාර ගතව සිටින රැදවියෙකුගෙන් හෙරොයින් මිලදී ගැනීම සිදුකරන බවටයි.",
       "URL": "https://www.hirunews.lk/248158/නාකොටික්-මත්කුඩු-ජාවාරමට-stf-නිලධාරියෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=2512"
}