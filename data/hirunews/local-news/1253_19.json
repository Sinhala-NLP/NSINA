{
       "Source": "hirunews",
       "Timestamp": "Sunday, 03 April 2022 - 7:36",
       "Headline": "බෙහෙත්වලට ඩොලර් මිලියන විස්සක් දෙයි",
       "News Content": "ඉදිරි මාස 3 සඳහා අවශ්‍ය හිඟ ඖෂධ සහ සෞඛ්‍ය උපකරණ ආනයනය සඳහා මුදල් අමාත්‍යංශය මගින් සෞඛ්‍ය අමාත්‍යංශය වෙත ඩොලර් මිලියන 20 ක මුදලක් ලබා දී තිබෙනවා.\nසෞඛ්‍ය අමාත්‍ය කෙහෙලිය රඹුක්වැල්ල හිරු ප්‍රවෘත්ති අංශයට කියා සිටියේ ඒ අනුව ඉදිරි මාස 3 තුල ඖෂධ සැපයීම කළමනාකරණය කර ගැනීමට හැකි වනු ඇති බවයි.\nඉදිරි මාස 3 සඳහා අවශ්‍ය හිඟ ඖෂධ ආනයනයට ඩොලර් මිලියන 22 ක මුදලක් අවශ්‍යව තිබු බවද ඔහු ප්‍රකාශ කළා.\nමේ වනවිට හදිසි සහ අත්‍යවශ ඖෂධ 14 න් ඖෂධ 9 ක හිඟයක් පවතින බව සෞඛ්‍ය අමාත්‍යංශය් ආරංචි මාර්ග සඳහන් කරන අතර එම ඖෂධ තොග ප්‍රමාණවත් වන්නේ ඉදිරි මාස එකහමාරක කාලය සඳහා පමණක් බවටයි වාර්තා වන්නේ.\nඑමෙන්ම ඉන්දීය ණය ආධාර යටතේ මෙරටට අවශ්‍ය ඖෂධ සපයා ගැනීම සඳහා ඩොලර් මිලියන 80ක ණය මුදලක් ද ඉදිරියේ දී ලැබීමට නියමිතයි.\nසෞඛ්‍ය අමාත්‍ය කෙහෙලිය රඹුක්වැල්ල කියා සිටියේ ඉදිරියේදී මෙරටට ලැබෙන ඖෂධ අරපිරිමැස්මෙන් භාවිතා කළ හැකි ආකාරය සම්බන්ධයෙන් ලබන සතියේදී විශේෂඥයන් කැඳවා සාකච්ඡාවක් පැවැත්වීමට ද සැලසුම් කර ඇති බවයි.",
       "URL": "https://www.hirunews.lk/301065/බෙහෙත්වලට-ඩොලර්-මිලියන-විස්සක්-දෙයි",
       "Category": "Local News",
       "Parent URL": "https://www.hirunews.lk/local-news.php?pageID=1253"
}