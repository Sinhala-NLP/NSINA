{
       "Source": "hirunews",
       "Timestamp": "Saturday, 02 January 2016 - 18:52",
       "Headline": "ඒකාබද්ධ විපක්ෂයේ අලූත් පක්ෂය කල් යයි",
       "News Content": "ඒකාබද්ධ විපක්ෂය නියෝජනය කරන කණ්ඩායම් වෙනම දේශපාලන පක්ෂයකින් ඉදිරි මැතිවරණයකට ඉදිරිපත්වීම සඳහා මෙතෙක් තීරණයක් ගෙන නොමැති බව එහි නියෝජ්‍ය සංවිධායක, ශ්‍රී ලංකා නිදහස් පක්ෂයේ පාර්ලිමේන්තු මන්ත්‍රී රංජිත් සොයිසා පවසනවා.\nඒ සම්බන්ධයෙන් පැතිර යන ප්‍රචාර පිළිබඳව හිරු ප්‍රවෘත්ති අංශය කළ විමසීමකදී ඔහු මේ බව කියා සිටියා.\nඑමෙන්ම පළාත් පාලන මැතිවරණය මේ වසරේදී පැවැත්වීමට රජය සූදානම් නොමැති බවද  මන්ත්‍රීවරයා තවදුරටත් සඳහන් කළා.\nකෙසේ වෙතත් පසුගියදා හිරු ප්‍රවෘත්ති අංශයට අදහස් දක්වමින් ජාතික නිදහස් පෙරමුණේ මාධ්‍ය ප්‍රකාශක මොහොමඞ් මුසම්මිල් කියා සිටියේ නව සන්ධානයක් ගොඩනැගීම සඳහා වන සාකච්ඡා සිදු කෙරෙමින් පවතින බවයි.\nමේ අතර මාකොල - උඩුපිල ප්‍රදේශයේ අද (02) පැවති උත්සවයකට එක්වීමෙන් අනතුරුව ඒකාබද්ධ විපක්ෂයේ කැඳවුම්කරු, ශ්‍රී ලංකා නිදහස් පක්ෂ පාර්ලිමේන්තු මන්ත්‍රී ප්‍රසන්න රණතුංගගෙන් මාධ්‍යවේදීන්, නව සන්ධානයක් පිහිටුවීම සම්බන්ධයෙන් විමසා සිටියා.\nඔහු කියා සිටියේ තවමත් ඒ සඳහා සූදානමක් නොමැති බවයි.",
       "URL": "https://www.hirunews.lk/123283/ඒකාබද්ධ-විපක්ෂයේ-අලූත්-පක්ෂය-කල්-යයි",
       "Category": "Local News",
       "Parent URL": "https://www.hirunews.lk/local-news.php?pageID=5225"
}