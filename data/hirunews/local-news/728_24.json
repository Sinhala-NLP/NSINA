{
       "Source": "hirunews",
       "Timestamp": "Thursday, 17 November 2022 - 10:22",
       "Headline": "වසන්ත සහ සිරිධම්ම හිමි වෙනුවෙන් ජාත්‍යන්තර සංවිධානයක් පෙරට එයි",
       "News Content": "ත්‍රස්තවාදය වැළැක්වීමේ පනත යටතේ (PTA) දින 90ක රැඳවුම් භාරයේ රඳවා සිටින අන්තර් විශ්වවිද්‍යාල ශිෂ්‍ය බල මණ්ඩලයේ කැඳවුම්කරු වසන්ත මුදලිගේ සහ ගල්වැව සිරිධම්ම හිමියන් සම්බන්ධයෙන් ප්‍රකාශයක් නිකුත් කරමින් ජාත්‍යන්තර ක්ෂමා සංවිධානයේ දකුණු ආසියානු කලාපීය පර්යේෂක ත්‍යාගි රුවන්පතිරණ පවසන්නේ, ඔවුන්ට එල්ල කර ඇති පදනම් විරහිත ත්‍රස්තවාදී චෝදනා වහා ඉවත් කොට රැඳවුම් නියෝග තව දුරටත් දීර්ඝ කිරීම නැවැත්විය යුතු බවයි.\nඑහි දී ඇය වැඩිදුරටත් පවසන්නේ,\n“විරෝධතාකරුවන්ට එරෙහිව ත්‍රස්ත විරෝධී චෝදනා භාවිතා කිරීම අධික හා අසමානුපාතික බවත්, ශ්‍රී ලංකා බලධාරින් විසින් නැවත නැවතත් විවේචකයන්ට සහ සුළු ජාතීන්ට එරෙහිව විසම්මුතිය නිහඬ කිරීමට ත්‍රස්ත විරෝධී පනත භාවිතා කර ඇති බවයි. එසේ ම ත්‍රස්ත විරෝධී චෝදනා යටතේ විරෝධතාකරුවන් රඳවා තබා ගැනීම ශ්‍රී ලංකා ආණ්ඩුක්‍රම ව්‍යවස්ථාවෙන් සහ ශ්‍රී ලංකාව පාර්ශවකරුවෙක් වන සිවිල් සහ දේශපාලන අයිතිවාසිකම් පිළිබඳ ජාත්‍යන්තර ප්‍රඥප්තිය මගින් සහතික කර ඇති අදහස් ප්‍රකාශ කිරීමේ නිදහස සහ සාමකාමීව රැස්වීමේ අයිතිය පැහැදිලිව ම උල්ලංඝනය කිරීමක්. ජාත්‍යන්තර මානව හිමිකම් නීතියට අනුව සාමකාමී රැස්වීම් සංවිධානය කරන හෝ ඒවාට සහභාගි වන අයව අපරාධකරුවන් ලෙස සැලකීමට ත්‍රස්ත විරෝධී නීති භාවිත නොකළ යුතුයි.”\nයනුවෙන්.\nඒ බව කියන ඇය වැඩිදුරටත් සඳහන් කරන්නේ,\n“ශ්‍රී ලංකා බලධාරීන් ජාත්‍යන්තර මානව හිමිකම් ප්‍රමිතීන්ට අනුකූල නොවන ත්‍රස්තවාදය වැළැක්වීමේ පනත අවලංගු කළ යුතු අතර, එහි භාවිතය අවසන් කිරීමට දැනටමත් ප්‍රකාශ කර ඇති කැපවීම තහවුරු කළ යුතු බවයි. එසේ ම සාධාරණ ඇප, නඩු විභාග සඳහා ප්‍රමාණවත් ප්‍රවේශයක් සහතික කරමින්, ත්‍රස්තවාදය වැළැක්වීමේ පනත යටතේ රඳවා සිටින සියලුම දෙනා රඳවා තබා ගැනීම බලධාරීන් වහාම සමාලෝචනය කළ යුතුයි. ජාත්‍යන්තර ප්‍රමිතීන්ට අනුකූල නොවන චෝදනාවලට මුහුණ දෙන සියලුම විරෝධතාකරුවන් නිදහස් කළ යුතුයි.\"\nයනුවෙන්.\nමේ අතර රැඳවුම් භාරයේ සිටින වසන්ත මුදලිගේ හා ගල්වැව සිරිධම්ම හිමි යන අයගේ ආරක්ෂාව සහ සෞඛ්‍ය පිරිහීම පිළිබඳව ඔවුන්ගේ පවුලේ සාමාජිකයන් සහ නීතිඥයන් කනස්සල්ල පළ කර ඇති බව කියන එම සංවිධානය වැඩිදුරටත් සඳන් කරන්නේ මෙම ශිෂ්‍ය නායකයන් අත්තනෝමතික ලෙස රඳවා තබා ගැනීම සම්බන්ධයෙන් හදිසි ක්‍රියාමාර්ගයක් නිකුත් කරන බවයි.\nඑසේ ම බිය ගැන්වීම්, හිරිහැර කිරීම් සහ අත්අඩංගුවට ගැනීම්වලට මුහුණ දෙන විරෝධතාකරුවන්ට එරෙහිව ශ්‍රී ලංකා බලධාරීන් විසින් කරන ලද මර්දනය පිළිබඳව ඇම්නෙස්ටි ඉන්ටර්නැෂනල් මීට පෙර ලේඛනගත කර ඇති අතර ශ්‍රී ලංකා රජය විසින් එහි පුරවැසියන්ගේ සාමකාමීව රැස්වීමේ, ගමන් කිරීමේ සහ ප්‍රකාශනයේ නිදහස සඳහා ඇති අයිතිය ආරක්ෂා කළ යුතු බව කියන එම සංවිධානය වැඩි දුරටත් සඳහන් කරන්නේ, සාමකාමී විරෝධතා දැක්වීමේ අයිතිය ආරක්ෂා කළ යුතු බවයි.\nඉකුත් අගෝස්තු 18 වැනි දා අන්තර් විශ්වවිද්‍යාල ශිෂ්‍ය බලමණ්ඩලය විසින් සංවිධානය කළ විරෝධතාවක් අතරතුර දී එහි කැඳවුම්කරු වසන්ත මුදලිගේ සහ අන්තර් විශ්වවිද්‍යාල භික්ෂු බලමණ්ඩලයේ කැඳවුම්කරු ගල්වැව සිරිධම්ම හිමි අත්අඩංගුවට ගත් අතර ත්‍රස්තවාදය වැළැක්වීමේ පනත (PTA) යටතේ ඔවුන්ව දින 90ක රැඳවුම් භාරයේ තබා ගැනීමට නියෝග ලැබුවා.",
       "URL": "https://www.hirunews.lk/320578/වසන්ත-සහ-සිරිධම්ම-හිමි-වෙනුවෙන්-ජාත්‍යන්තර-සංවිධානයක්-පෙරට-එයි",
       "Category": "Local News",
       "Parent URL": "https://www.hirunews.lk/local-news.php?pageID=728"
}