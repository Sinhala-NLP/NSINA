{
       "Source": "hirunews",
       "Timestamp": "Sunday, 19 November 2017 - 20:22",
       "Headline": "කැළණිය - බියගම මාර්ගයේ සිදුවූ අනතුරකින් කුඩා දරුවන් දෙදෙනෙක් ජීවිතක්ෂයට",
       "News Content": "කැළණිය - බියගම මාර්ගයේ සපුගස්කන්ද - මාබිම මංසන්ධියේ සිදුවූ රිය අනතුරකින් කුඩා දරුවන් දෙනෙකු ජීවිතක්ෂයට පත්වුණා.\nඊයේ පස්වරු 7.40 ට පමණ බියගම සිට කැළණිය දෙසට ධාවනය වූ ත්‍රීරෝද රථයක් ඊට ප්‍රතිවිරුද්ධ දිශාවෙන් පැමිණි ටිපර් රථයක ගැටී මෙම අනතුර සිදුවතිබෙනවා.\nඅනතුරින් ත්‍රීරෝද රථයේ ගමන්කල පුද්ගලයින් 07 දෙනෙකු තුවාල ලබා බියගම රජයේ රෝහල වෙත ඇතුලත්කර ඇති අතර ඉන් බිළිඳු දරුවන් දෙදෙනෙකු ජිවිතක්ෂයට පත්ව තිබෙනවා.\nමෙලෙස මියගොස් ඇත්තේ බුංගිරිය - කහවත්ත ප්‍රදේශයේ පදිංචි අවුරුදු 2 යි මාස 4 ක් වයසැති කාවින්ද්‍ය නිර්මාන් හා පලේවින්න - පල්ලෙබැද්ද පදිංචි අවුරුදු එකයි මාස තුනක් වයසැති සඳුනි සෙනල්යා දැරියයි.\nඅනතුරින් තුවාල ලැබූ අනෙක් පුද්ගලයන් වැඩිදුර ප්‍රතිකාර සදහා කොළඹ ජාතික රෝහලට ඇතුලත්කර ඇති අතර පොලිසිය පැවසුවේ ටිපර් රථයේ රියදුරා අත්අඩංගුවට ගෙන ඇති බවයි.\nමේ අතර හිනිදුම - උඩුගම - තවලම මාර්ගයේ හිංගල්ගොඩ ප්‍රදේශයේදී සිදුවූ රිය අනතුරකින් කාන්තාවන් දෙදෙනෙකු මියගොස් තවත් පුද්ගලයින් 06 දෙනෙක් තුවාල ලබා කරාපිටිය ශික්ෂණ රෝහලට ඇතුලත් කර තිබෙනවා.\nමෙලෙස මියගොස් ඇත්තේ හිනිදුම කප්පොත්තාව ප්‍රදේශයේ පදිංචි 57 හැවිරිදි ගමගේ සිරියලතා හා හිනිදුම පිටමගොඩ ප්‍රදේශයේ පදිංචි 53 හැවිරිදි සුනීතා රංජනී නැමැති කාන්තාවන් දෙදෙනෙක්.\nහිංගල්ගොඩ ප්‍රදේශයේ තේ කම්හලක සේවකයින් ප්‍රවාහනය කරමින් තිබූ කැබ් රථයක් වන අතර එහි රියදුරුට වේගය පාලනය කරගත නොහැකිව මාර්ගයෙන් ඉවතර පැන අසල තිබූ තාප්පයක ගැටී මෙම අනතුර සිදුව තිබෙනවා.",
       "URL": "https://www.hirunews.lk/176425/කැළණිය-බියගම-මාර්ගයේ-සිදුවූ-අනතුරකින්-කුඩා-දරුවන්-දෙදෙනෙක්-ජීවිතක්ෂයට",
       "Category": "Local News",
       "Parent URL": "https://www.hirunews.lk/local-news.php?pageID=4210"
}