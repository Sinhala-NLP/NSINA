{
       "Source": "hirunews",
       "Timestamp": "Friday, 14 July 2017 - 12:46",
       "Headline": "ඉන්දීය ධීවරයින් ගැන එරට විදේශ ඇමතිනිය කතා කරයි",
       "News Content": "ඉන්දීය ධීවරයින් ශ්‍රී ලංකා මුහුුදු තීරයේ නීති විරෝධීව මසුන් මැරීම සම්බන්ධයෙන් සිය කණගාටුව පළ කරන බව ඉන්දීය විදේශ කටයුතු ඇමතිනි සුෂ්මා ස්වරාජ් පවසනවා.\nමෙරට ආරක්ෂක අංශ විසින් දේශසීමාව පසුකරන ඉන්දීය ධීවරයින් නිකරුණේ අත්අඩංගුවට නොගන්නා බවයි ඇය සදහන් කර ඇත්තේ.\nඉන්දීය ලෝක් සභාවේ හිටපු මන්ත්‍රී එම්.රාම්දාස් මෙරට අත්අඩංගුවේ පසුවන ඉන්දීය ධීවරයින් නිදහස් කර ගැනීම සදහා මැදිහත් වන ලෙසට යොමුකර තිබූ ලිපියකට ප්‍රතිචාර දක්වමිනුයි ඉන්දීය විදේශ අමාත්‍යවරිය මේ බව ප්‍රකාශ කර තිබෙනවා.\nදිගින් දිගටම මෙලෙස ඉන්දීය ධීවරයින් ශ්‍රී ලාංකික මුහුුදු සීමාව උල්ලංඝනය කරමින් ධීවර කටයුතුවල නිරත වුවහොත්, රාජ්‍ය තාන්ත්‍රික ක්‍රියාමාර්ග හරහා ඔවුන් නිදහස් කර ගැනීම දුෂ්කර කාර්යයක් වනු ඇති බව ද ඇය සදහන් කර ඇතැයි ඉන්දීය මාධ්‍ය වාර්තා කළා.\nමේ අතර, තමිල්නාඩු මහඇමති කේ. පලනිස්වාමි ද ඉන්දීය අග්‍රාමාත්‍යවරයා වෙත ඊයේ ලිපියක් යොමුකර තිබෙනවා.\nඑමගින් ඔහු ඉල්ලා ඇත්තේ ශ්‍රී ලංකා අත්අඩංගුවේ පසුවන ඉන්දීය ධීවරයින් සහ යාත්‍රා මුදා ගැනීමට පියවර ගන්නා ලෙසයි.\nධීවරයින් 60 දෙනෙකු සහ යාත්‍රා 146 ක්  ශ්‍රි ලංකාවේ රඳවාගෙන ඇති බව ද , ඔහු දක්වා තිබෙනවා.\nශ්‍රී ලංකාව පසුගියදා සම්මත කරගත් නව ධීවර පනත් කෙටුම්පතත් සමග තමිල්නාඩු ධීවරයින් ගැටලූ රැසකට මුහුණදී සිටිනවා.\nනව පනත හේතුවෙන් මුහුදු සීමා ඉක්මවායාමට මෙන්ම, බොටම් ට්‍රෝලරින් ක්‍රමයට එරෙහිව දැඩි නීති පැනවුණා.",
       "URL": "https://www.hirunews.lk/165878/ඉන්දීය-ධීවරයින්-ගැන-එරට-විදේශ-ඇමතිනිය-කතා-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4421"
}