{
       "Source": "hirunews",
       "Timestamp": "Tuesday, 01 August 2017 - 12:46",
       "Headline": "පාර්ලිමේන්තුවේ කලහ කළ මන්ත්‍රීවරුන් සොයන්න, වීඩියෝ දර්ශන පිරික්සයි",
       "News Content": "හම්බන්තොට වරාය චීනයට බදුදීම සම්බන්ධයෙන් කල් තැබීමේ විවාදය පැවැත්වීමට නියමිතව තිබූ පසුගිය සිකුරාදා පාර්ලිමේන්තුවේදී කලහකාරී ලෙස හැසිරුණු මන්ත්‍රීවරුන්ට එරෙහිව විනය ක්‍රියාමාර්ග ගැනීමට කථානායක කරු ජයසූරිය තීරණය කර තිබෙනවා.\nඒ අනුව ඊට අදාල වීඩියෝ දර්ශන මේ දිනවල පරීක්ෂා කරමින් සිටින බවයි කථානායක කාර්යාලය සඳහන් කළේ.\nපසුගිය සිකුරාදා ඛනිජ තෙල් බෙදා හැරීම අත්‍යාවශ්‍ය සේවාවක් කරමින් නිකුත් කළ ගැසට් නිවේදනය සම්බන්ධයෙන් පැවති ඡන්ද විමසීමෙන් අනතුරුව පාර්ලිමේන්තුව මේ මස 04 වනදා දක්වා කල් තැබුණා.\nපසුව ඒකාබද්ධ විපක්ෂය නියෝජනය කරන මන්ත්‍රීවරුන් පිරිසක් කථානායකවරයාගේ සහ ජනාධිපතිවරයා වෙනුවෙන් පාර්ලිමේන්තුවේ වෙන්ව ඇති අසුනේ වාඩි වූ අතර තවත් මන්ත්‍රීවරයෙකු විසින් යලි මන්ත්‍රීවරුන් කැදවීමේ සීනුව නාද කරනු ලැබුවා.\nමේ පිළිබඳව ආණ්ඩු පක්ෂයේ සහ පාර්ලිමේන්තු සේවකයින් කථානායකවරයා වෙත පැමිණිලි කර ඇති බවයි කථානායක කාර්යාලය සඳහන් කළේ.\nඒ අනුව එක් කෝණයකින් ලබාගත් වීඩියෝ දර්ශණ ඊයේ පරීක්ෂාවට ලක්කර තිබෙනවා.\nපාර්ලිමේන්තු සභාගර්භයේ සවිකර ඇති අනෙකුත් කැමරා මගින්ද ලබාගත් දර්ශන ඉදිරියේදී පරීක්ෂා කර ඒවා කථානායකවරයාද නැරඹීමෙන් අනතුරුව පාර්ලිමේන්තුවේ මතය විමසා මෙම මන්ත්‍රීවරුන්ට එරෙහිව විනය ක්‍රියාමාර්ග ගනු ඇති බවයි කථානායක කාර්යාලය සඳහන් කළේ.",
       "URL": "https://www.hirunews.lk/167313/පාර්ලිමේන්තුවේ-කලහ-කළ-මන්ත්‍රීවරුන්-සොයන්න-වීඩියෝ-දර්ශන-පිරික්සයි",
       "Category": "Local News",
       "Parent URL": "https://www.hirunews.lk/local-news.php?pageID=4392"
}