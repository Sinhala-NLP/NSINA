{
       "Source": "hirunews",
       "Timestamp": "Tuesday, 25 July 2017 - 17:43",
       "Headline": "මිගලෑවේ කොල්ලය ගැන ඔත්තුව දුන් පුද්ගලයාට පොලිසියෙන් ත්‍යාගයක් (ඡායාරූප)",
       "News Content": "මිගලෑව ලස්සනගම ප්‍රදේශයේ විහාරස්ථානයක් කොල්ලකෑමට පැමිණෙන බවට තොරතුරු ලබාදුන් පුද්ගලයාට පොලිස් ත්‍යාග අරමුදලින් විශේෂ ත්‍යාගයක් පිරිනැමීමට පොලිස්පති පුජිත් ජයසුන්දර තීරණය කර තිබෙනවා.\nඊයේ රාත්‍රී විහාරස්ථානයේ විහාරාධිපති හිමියන් සතුව තිබු රත්‍රන් බුදු පිළිමයක් සහ මැණික් ගල් කොල්ලකෑමටයි සැකකරුවන් පැමිණ තිබුනේ.\nයුද  හමුදා ඇදුමින්, ආයුධ සන්නද්ධව යතුරු පැදියකින් පැමිණි සැකකරුවන් දෙදෙනෙකුගේ කොල්ලය වැලකීමට යාමේදී පොලීසිය හා සැකකරුවන් අතර ඇති වූ  වෙඩි  හුවමාරුවකින් එක් කොල්ලකරුවකු මිය ගොස් අනෙක් කොල්ලකරු බරපතල තුවාල ලැබුවා.\nමෙලෙස පොලිසීය සමග ඇති වූ වෙඩි හුවමාරුවෙන් ජීවිතක්ෂයට පත්ව ඇත්තේ යුධ හමුදාවෙන් පළා ආ බවට සැක කරන අඹගස්වැව, හිරියාල පදිංචි වන්නි ආරච්චිලාගේ ළහිරු මධුසංඛ නැමැත්තෙක්.\nපොලිස් ප්‍රතිප්‍රහාර හමුවේ තුවාල ලබා අනුරාධපුර ශීක්ෂණ රෝහලේ 14  වාට්ටුවේ ප්‍රථිකාර ලබන්නේ මීට වසර 07 කට පමණ ඉහතදී යුධ හමුදා විශේෂ බලකායෙන් පළා ආ නිකවැරටිය, කොටවෙහෙර පොලිස් වසමේ, අංක 151, ධීවර ගම්මානය, යාය 10, පලුගොල්ල ලිපිනයේ පදිංචි වයි.බී.පී සරත් කුමාර (32) නම් සැකකරුයි.\nමෙම සැකකරුවන් දෙදෙනාම යුධ හමුදාවෙන් පළා ආ යුධ හමුදා පුහුණුව ලැබූ පුද්ගලයින් බවට පොලීසිය පවසනවා.\nමීගලෑව පොලිස් වසමේ පිහිටි ශ්‍රී ශාන්ති නිකේතනාරාම පිරිවෙන් විහාරයේ  මයිලෑවේ සුමනජීව ස්වාමීන් වහන්සේ සතුව පවතින බව කියන වටිනා රන් බුදුපිළිමයක් හා මැණික් ගල් කිහිපයක් කොල්ලකෑම සදහා ඊයේ(24) රාත්‍රී 9.30 ට පමණ කොල්ලකරුවන් දෙදෙනකු  යුධ හමුදා නිළ ඇදුමින්, ආයුධ සන්නද්ධව යතුර පැදියකින්  පැමිණ තිබෙනවා.\nඒ අවස්ථාවේ විහාරස්ථානය තුළ නායක ස්වාමීන් වහන්සේ වැඩ සිට නොමැති අතර,  විහාරස්ථානයේ වැඩ සිටි කුඩා සාමනේර හිමිනමකගෙන් නායක ස්වාමීන් වහන්සේ පිළිබද කොල්ලකරුවන් විමසා ඇතැයි සඳහන්.\nනායක ස්වාමීන්වහන්සේ විහාරස්ථානයෙන් පිටට වැඩම කර ඇති බව දැන්වූ පසු පැමිණි කොල්ලකරුවන් දෙදෙනො නායක ස්වාමීන් වහන්සේ විහාරස්ථානයේ රැදී සිටිදැයි සැක හැර දැන ගැනීම සදහා නායක ස්වාමීන් වහන්සේගේ ආවසගෙය අසලට ගොස් එහි දොරට කිහිපවරක් ගසා තිබෙනවා.\nඒ අවස්ථාවේදීම ශ්‍රී ශාන්ති නිකේතනාරාම පිරිවෙන් විහාරයට කොල්ලකරුවන් පිරිසක් පැමිණෙන බවට මීගලෑව පොලිස් ස්ථානාධිපති ඩබ්.එම්.පී.බී විජේසූරියට ලද තොරතුරකට අනුව වහාම ක්‍රියාත්මක වූ පොලිස් ස්ථානාධිපතිවරයා කොල්ලකරුවන් කොටු කර ගැනීම සදහා විහාරස්ථානය අවට හා මීගලෑව නගරයේ පොලිස් රැකවල් යොදා, තිබෙනවා.\nපොලිස් ස්ථානාධිපති ඇතුළු පොලිස් කණ්ඩායමක් විහාරස්ථානය වෙත පොලිස් ජීප් රථයෙන් හා යතුරුපැදි කිහිපයකින් පැමිණ ඇති අතර  ජීප් රථයයෙන් විහාරස්ථානය වෙත ලගා වන විටත්,  පැමිණි කොල්ලකරුවන් දෙදෙනා විහාරස්ථානය තුළ සිට එළියට පැමිණෙමින් සිට ඇති අතර, ඔවුන් පොලිස් ජිප් රථය දැක ඔවුන් පැමිණි යතුරු පැදියෙන් පළායාමට උත්සහ දරමින්, පොලීස් නිළධාරීන්ගේ පැමිණීම වලකා ලීමට පොලිසිය දෙසට වෙඩි තබා තිබෙනවා.\nපළායාමට උත්සහ කරමින් වෙඩි තැබූ කොල්ලකරුවන් වෙත පොලීසියද ප්‍රථිප්‍රහාර එල්ල කර ඇති අතර, පොලිස් ස්ථානාධිපතිගේ  සහයට යතුරු පැදිවලින් පැමිණි පොලිස් නිළධාරීන් පිරිස ද සැකකරුවන්ට දිගින් දිගටම ප්‍රථිප්‍රහාර එල්ල කර ඇතැයි වාර්තා වනවා.\nඑම වෙඩි හුවමාරුවේදී යතුරුපැදිය පදැවූ කොල්ලකරුට බරපතල තුවාල සිදුව ඇති අතර විහාරස්ථානය ඉදිරිපිට ප්‍රධාන මාර්ගයේ කොල්ලකරුවන්ගේ යතුරු පැදිය පෙරළිගොස් තිබුනා.\nකොල්ලකරුවන් පොලීසිය කළ වෙඩි තැබීමෙන් බරපතල තුවාල ලබා තීබූ බැවින් පොලිසියට ඔවුන් මෙල්ල කර ගත හැකිව ඇති අතර, පොලිස් ප්‍රතිප්‍රහාර හමුවේ බරපතල තුවාල ලැබූ සැකකරුවන් මීගලෑව රෝහලට ඇතුළත් කිරීමෙන් අනතුරුව එක් සැකකරුවකු මිය ගියා.\nතුවාල ලැබූ අනෙක් කොල්ලකරු වැඩිදුර ප්‍රතිකාර සඳහා මීගලෑව රෝහලේ සිට තඹුත්තේගම මූලික රෝහල වෙත මාරු කර යවා, වැඩිදුර ප්‍රථිකාර සදහා අනුරාධපුර ශීක්ෂණ රෝහල වෙත මාරු කර යවා තිබුනා.\nමේ වන විටත් තුවාල ලැබූ කොල්ලකරු අනුරාධපුර ශීක්ෂණ රෝහලේ 14 වාට්ටුවේ දැඩි පොලිස් රැකවල් මැද ප්‍රථිකාර ලබනවා.\nපොලීසිය ඔහුගෙන් ප්‍රකාශ සටහන් කර ගෙන තිබෙනවා.\nසැකකරුවන් සතුව තිබූ T56 ගිණි අවියක්, අත් බෝම්බයක් හා බ්‍රවුනින්ග් වර්ගයේ පිස්තෝලයක් ද සැකකරුවන් පැමිණි යතුරු පැදිය අසල වැටී තිබී පොලීසිය සොයා ගත්තා.\nකොල්ලයට පැමිණි යතුරුපැදිකරු යුධ හමුදා විශේෂ බලකා නිළ ඇදුමට සමාන කලු පැහැති ඇදුමක් හැද සිට ඇති අතර, යතුරුපැදියේ පසුපස ගමන් ගත් පුද්ගලයා යුධ හමුදා ඇදුමට සමාන ඇදුමක් හැද T56 ගිණි අවියක් ද ඇතැතිව සිට තිබෙනවා.\nසිද්ධිය සම්බන්ධයෙන් අදහස් දැක්වූ ශ්‍රී  ශාන්ති නිකේතනාරාම පිරිවෙන් විහාරාධීපති, මයිළෑවේ සුමනජීව ස්වාමීන් වහන්සේ\n\"මේ සිද්ධිය ආරම්භ වෙන වෙලාවේ මම විහාරස්ථානයේ වැඩ හිටියේ නෑ, දෙදෙනක් යතුරු පැදියකින් ඇවිත් තියෙනවා මාව හොයා ගෙන, ඒ අය හමුදා ඇදුමින්, ගිණි අවි අතැතිව තමයි ඇවිත් තියෙන්නේ. මාව විහාරස්ථානය ඇතුලෙත් හොයලා තියෙනවා. මම ඒ වන විට විහාරස්ථානය වෙත එමින් සිටියේ, ඒත් එක්කම පොලිස් ජීප් එකත් විහාරස්ථානයට පැමිණියා. පොලීසියට කවුරු කියලා පන්සලට ආවාද දන්නේ නෑ,\"\n\" පහුගිය දවස් ටිකේම පොලීසිය පන්සල ගැන හෝදිසියෙන් හිටියා. එතකොටම අර ආව දෙන්න පන්සල ඉස්සරහා නවත්තලා තිබුන එයාලගේ යතුරු පැදියට නැගිලා ගියා, එත් එක්කම වෙඩි සද්දයක් ඇහුණා. මම විශ්වාස කරනවා මේ අය පොලීසියට වෙඩි තිබ්බා, ඒත් එක්කම පොලීසියත් වෙඩි ප්‍රහාර එල්ල කළා. මේ දෙන්නා ආවේ විහාරස්ථානයේ තියෙන වටිනා පිළිමයක් වගේ දෙයක් හොරා ගන්න වෙන්න පුලුවන්,\"\n\" මීට කලින් මේ වගේ සිද්ධියක් වෙලා නෑ, මේ සිද්ධිය වෙද්දී පොඩි හාමුදුරුවරු 04ක් , තවත් පිරිවෙන් දරුවෝ 04 ක් පමණ හිටියා. මේ ආව අය කවුද කියන එක නම් හදුනන්නේ නෑ, මේ සිද්ධිය විනාඩි 10ක් 15 ක් ඇතුළත ඉවර වුණා. පොලීසිය නිසි ලෙස ක්‍රියාත්මක නොවෙන්න ලොකු අපරාධයක් සිදු වෙන්න ඉඩ තිබුණා.\nඅදාළ සිද්ධිය සම්බන්ධයෙන් මාධ්‍ය වෙත අදහස් දැක්වූ විහාරස්ථානයේ වැඩ වසන තාරපති සරණසිද්ධි සාමනේර හිමියන්,\n\"ඊයේ රාත්‍රී 9.30 ට පමණ අපි දාන ශාලාවේ ගිලන්පස ගනිමින් හිටියේ, යතුරු පැදියකින් දෙන්නෙක් ආවා, ඇවිත් මට කථා කළා, ලොකු හාමුදුරුවෝ කෝ කියලා ඒ දෙන්න ඇහුවා. ඒ අය හමුදා ඇදුමින් හිටියේ, දිග තුවක්කුවක් තිබුණා අතේ.\"\n\"ඒ වෙලාවේ ලයිට් ගිහින් තිබුණේ, මගේ අතේ ටෝච් එකක් තිබුණා, මගෙන් ඇහුවා ලොකු හාමුදුරුවෝ ඉන්න කාමරය කෝ කියලා. ඊට පස්සේ මගේ ටෝච් එළියෙන් කාමරය පෙන්නුවාම ඒ අය ගිහින් දොරට ගැහුවා. ඊට පස්සේ එක්කෙනක් එළියට ගිහින් ආයෙත් ඇතුළට ඇවිත් දොර හයියෙන් හෙල්ලුවා. ඒත් එක්කම පන්සල පැත්තට ජීප් එකක් ආවා.\"\n\"ඒ එක්කම මේ දෙන්න දුවගෙන ගිහින් බයික් එකට නැග්ගා. ඒ එක්කම රතිඤ්ඤා දානවා වගේ සද්දයක් ඇහුණා. බයික් එක එළවපු කෙනා කලු පාට ඇදුමක් ඇදලා හිටියේ ෆුල් පේස් හෙල්මට් එකක් එක්කෙනක් දාගෙන හිටියේ. වෙඩි සද්දෙන් පස්සේ අපි ගිහින් බලද්දී ඒ දෙන්නා පන්සල ඉස්සරහා පාරේ තුවාල වෙලා වැටිලා හිටියා දැක්කා. ඒ එක්කම එයාලව රෝහලට අරගෙන ගියා\"\nසිද්ධිය වූ ස්ථානයට පැමිණ ස්ථානීය පරීක්ෂණයක් ගල්ගමුව මහේස්ත්‍රාත් එල්. ටී. වරුෂවිතාන විසින් සිදු කළ අතර, අනතුරුව සිද්ධිය වූ ස්ථානය හා මීගලෑව රජයේ රෝහලේ තැන්පත් කර ඇති කොල්ලකරුගේ දේහය කුරුණෑගල අධිකරණ වෛද්‍ය නිලධාරි ඩබ්ලිව්. එම්. ජී. ඉලංගරත්න පැමිණ පරික්ෂා කළා.\nමරණකරුගේ දේහය වැඩිදුර පරීක්ෂණ සදහා කුරුණෑගල රජයේ රෝහල වෙත යොමු කරන ලෙසට ඒ මහතා නියෝග කරනු ලැබුවා.\nමෙම සිද්ධිය සිදුවූ අතර වාරයේ මීගලෑව නගරයේ ගමන් කළ සැක කටයුතු සුදු පැහැති මෝටර් රථයක්ද මීගලෑව පොලීසිය අත්අඩංගුවට ගෙන ඇති අතර, එම මෝටර් රථය පැදවූ මීගමුවේ මුස්ලිම් ජාතික ව්‍යාපාරිකයකු හා එහි ගමන් ගත් මීගලෑවේ පදිංචි පුදගලයකුද අත්අඩංගුවට ගෙන තිබෙනවා.\nඔවුන් සතුව රුපියල්  එක්ලක්ෂ විසි දහසක  මුදලක්ද පැවති බවත්, ඔවුන් සම්බන්ධයෙන්ද සැකයක් පැවතීම හේතුවෙන් අත්අඩංගුවට ගත්ත ද ඔවුන් මෙම සිද්ධියට සම්බන්ධ නැතැයි මේ වන විට අනාවරණය වී ඇති බවත් පොලීසිය පවසනවා.\nසිද්ධිය සම්බන්ධයෙන් උසස් පොලිස් නිළධාරීන්ගේ උපදෙස් මත මීගලෑව පොලිස් ස්ථානාධිපති ඩබ්.එම්.පී.බී විජේසූරිය ඇතුළු  පොලිස් නිළධාරීන්  හා යුධ හමුදා විනය ආරක්ෂක පොලීසිය සිද්ධිය සම්බන්ධයෙන් වැඩිදුර පරීක්ෂණ පවත්වනවා.\nඡායාරූප - එප්පාවල තිසර සෝමරත්න / ගල්ගමුව රොෂාන් රණසිංහ",
       "URL": "https://www.hirunews.lk/166754/මිගලෑවේ-කොල්ලය-ගැන-ඔත්තුව-දුන්-පුද්ගලයාට-පොලිසියෙන්-ත්‍යාගයක්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4404"
}