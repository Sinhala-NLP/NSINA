{
       "Source": "hirunews",
       "Timestamp": "Monday, 05 September 2022 - 19:35",
       "Headline": "ගංඟා කිහිපයකට ගංවතුර අවදානමක් - කුරුණෑගල බෝක්කුවකට වැටුණු පාසල් සිසුවා මියයයි (වීඩියෝ)",
       "News Content": "ඉදිරි පැය 24 තුළ දී අධික වැසි ඇතිවුවහොත් අත්තනගලු, කළු, කැළණි, ගිං සහ නිල්වලා යන ගංගාවල ජල මට්ටම ඉහළ යා හැකි බව වාරිමාර්ග දෙපාර්තමේන්තුව ප්‍රකාශ කළා.\nඑබැවින් මේ පිළිබඳව අවධානයෙන් සිටින ලෙසයි එම ගංගා අශ්‍රිතව ජීවත් වන ජනතාවට එම දෙපාර්තමේන්තුව දැනුම් දෙන්නේ.\nඑසේම වාරිමාර්ග දෙපාර්තමේන්තුව අද පස්වරුවේ කළු ගගෙහි කුඩා සහ මගුරු ගංඟා වලට අදාළව ගංවතුර අනතුරු ඇඟවීමේ නිවේදනයක් නිකුත් කළා.\nගතවූ පැය කිහිපය තුළ එම ගංගා වල ඉහළ ධාරා ප්‍රදේශ වලට සැළකිය යුතු වර්ෂාපතනයක් ලැබී ඇති බැවින් පාලින්දනුවර හා බුලත්සිංහල ප්‍රදේශීය ලේකම් කොට්ඨාස වල පහත් බිම් ප්‍රදේශවල ජීවත්වන ජනතාව මේ පිළිබඳව අවධානයෙන් සිටිය යුතු බවයි එම දෙපාර්තමේන්තුව දැනුම්දෙන්නේ.\nජාතික ගොඩනැගිලි පර්යේෂණ සංවිධානය කළුතර, කෑගල්ල, කුරුණෑගල, නුවරඑළිය හා රත්නපුර යන දිස්ත්‍රික්ක සඳහා නායයෑම් අනතුරු ඇඟවීමේ නිවේදනයක් නිකුත් කර තිබෙනවා.\nමේ අතර බස්නාහිර, සබරගමුව සහ වයඹ පළාත් වලට මෙන්ම මහනුවර, නුවරඑළිය, ගාල්ල සහ මාතර දිස්ත්‍රික්කවල ඇතැම් ස්ථාන වලට මිලිමීටර 150ට වැඩි තද වැසි අපේක්ෂා කරන බවයි කාළගුණ විද්‍යා දෙපාර්තමේන්තුව ප්‍රකාශ කළේ.\nඅද උදෑසන 8යි 30 සිට මේ දක්වා වැඩිම වර්ෂාපතනය වන මිලිමීටර 128යි දශම 5ක් බුලත්කොහුපිටියෙන් වාර්තා වී ඇති අතර, ඉංගිරිය ප්‍රදේශයට මිලිමීටර 91යි දශම 5ක වර්ෂාපතනයක් ලැබී තිබෙනවා.",
       "URL": "https://www.hirunews.lk/314641/ගංඟා-කිහිපයකට-ගංවතුර-අවදානමක්-කුරුණෑගල-බෝක්කුවකට-වැටුණු-පාසල්-සිසුවා-මියයයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=889"
}