{
       "Source": "hirunews",
       "Timestamp": "Friday, 28 July 2023 - 14:53",
       "Headline": "සංචාරක හෝටල් වැඩබිමක අනතුරකින් තරුණයෙකු මරුට",
       "News Content": "අලුත්ගම මොරගල්ලෙ ඉදිකෙරෙන සංචාරක හෝටල් වැඩබිමක බිම සිට ඉහළ මහල් වෙත වැලි අදින යන්ත්‍රයක් ගැටී සිදුවූ අනතුරකින් උපකොන්ත්‍රාත්කරුවෙකු ලෙස සේවය කළ තරුණයකු අද (28) මියගොස් ඇතැයි අලුත්ගම පොලිසිය පවසනවා.\nමෙසේ මියගොස් ඇත්තේ කොබෙයිදූව - මිරිස්වත්ත, බෙන්තොට ලිපිනයේ පදිංචිව සිටි ගලබොඩ ආරච්චිගේ එරන්ද සම්පත් නැමැති වයස අවුරුදු 24ක අවිවාහකයෙක්.\nමෙම මරණකරුගේ සොහොයුරෙක් ද මෙම වැඩබිමේ සේවය කර ඇති අතර, තුවාලකරු කඩිනමින් රෝහල්ගත කරත් ඒ වන විටත් ඔහු මියගොස් සිටි බවයි අප කළ විමසීමක දී රෝහල් ආරංචිමාර්ග සඳහන් කළේ.\nවැඩබිමේ දෛනික රාජකාරි ආරම්භ කර සුළු වේලාවකදී මෙම අනතුර සිදුවී ඇති අතර එම යන්ත්‍රයේ අනාරක්ෂිතව භාවය හේතුවෙන් සිදු වූ අනතුරකින් මෙම මරණය සිදුවී ඇතැයි මරණ පරීක්ෂකවරයා නිගමනය කර තිබෙන බවයි පොලිසිය පවසන්නේ.",
       "URL": "https://www.hirunews.lk/342828/සංචාරක-හෝටල්-වැඩබිමක-අනතුරකින්-තරුණයෙකු-මරුට",
       "Category": "Local News",
       "Parent URL": "https://www.hirunews.lk/local-news.php?pageID=144"
}