{
       "Source": "hirunews",
       "Timestamp": "Tuesday, 26 September 2017 - 18:57",
       "Headline": "දසුන්ගේ මරණය ගැන අලුත් හෝඩුවාවක්",
       "News Content": "නව පරපුරේ රංගන ශිල්පියෙකු වන දසුන් නිශාන් මියගොස් ඇත්තේ ගෙළ සිරවීමෙන් බවට දකුණු කොළඹ ශික්ෂණ රෝහලේ අද පැවති පශ්චාත් මරණ පරික්ෂණයේදි හෙළිවුණා.\nදේහය මේ වනවිට ඔහුගේ ඥාතීන්ට භාරදී ඇති අතර පොලිසිය පැවසුවේ දරාගත නොහැකි මානසික පීඩනයක් හමුවේ තමන් මෙම තීරණයට එළඹි බවට වන ඔහු ලියන ලද  ලිපියක්ද හමුවු වු බවයි.\nනිට්ටඹුව - තිහාරිය - කප්තොට ප්‍රදේශයේ පදිංචිකරුවෙකු වන දසුන් නිශාන්ගේ මෘත දේහය පන්නිපිටිය - පැලන්වත්ත ප්‍රදේශයේ තාවකාලිකව නවාතැන් සිටි නිවසේ කාමරයේ තිබී ඊයේ සොයාගත් අතර ඔහු එහි වාසය කර තිබුණේ ටෙලි නාට්‍යය ක්‍ෂේත්‍රයට සම්බන්ධ කිහිපදෙනෙකු සමගයි.\nඊයේ පෙරවරුවේ අනෙක් පිරිස නිවසින් පිටව යද්දි දසුන් එහි රැදි සිට ඇත්තේ අසනීප තත්ත්වයක් පවතින බව පවසමින්.\nදසුන් මරණය සිදුවන ආකාරය තම ජංගම දුරකථනයේ රූගත කිරිමට සලස්වා තිබෙනවා. පොලිසිය පැවසුවේ එම දර්ශනවලට අනුව දසුන් දිවිහානි කරගැනීමට උත්සාහ ගත් අවස්ථා දෙකක් ව්‍යර්ථ වී ඇති නමුත් තුන්වන අවස්ථාවේ දී දිවි හානි කරගන්නා අයුරු සටහන්ව ඇති බවයි.\nමරණයට කිසිවෙකු වගකිව යුතු නැතැයි ඔහු ලියන ලද ලිපියේ සටහන් කර තිබෙනවා.\nදසුන් මීට මාස කිහිපයකට පෙර  ගුරුවරියක වු තම පෙම්වතිය සමග විවාහ ගිවිසගෙන සිටි බවයි වාර්තා වන්නේ.\nඅද සිදු කෙරුනු පශ්චාත් මරණ පරික්ෂණයේදි මියගිය දසුන්ගේ මව සාක්ෂි ලබා දෙමින් ප්‍රකාශ කර ඇත්තේ තම පුත්‍රයා පසුගිය දිනවල දුරකථනයෙන් කථා කර නවක නිලියක් සමග සබඳතාවක් පවත්වන බව ප්‍රකාශ කළ බවයි.\nඇයව විවාහ කර ගැනිමට අවශ්‍ය බව ප්‍රකාශ කල නමුත් එම යෝජනාව තමන් ප්‍රතික්ෂේප කළ බව දසුන් ගේ මව සාක්ෂි ලබාදෙමින් කියා සිටියා.\nදසුන්ගේ පියා වෘත්තියෙන් සිවිල් ඉංජිනේරුවෙකු වන අතර ඔහු වාසය කරන්නේ කැනඩාවේයි.\nමිය යන විට 29 හැවිරිදි වියේ පසු වු දසුන් නිශාන් කොළඹ විශ්ව විද්‍යාලයේ තොරතුරු තාක්ෂණ උපාධිධාරියෙකුද වන අතර ඔහුට එක් සහෝදරයෙකුද සිටිනවා.",
       "URL": "https://www.hirunews.lk/171915/දසුන්ගේ-මරණය-ගැන-අලුත්-හෝඩුවාවක්",
       "Category": "Local News",
       "Parent URL": "https://www.hirunews.lk/local-news.php?pageID=4302"
}