{
       "Source": "hirunews",
       "Timestamp": "Monday, 18 April 2022 - 15:53",
       "Headline": "සීනි බදු වංචාවට විගණකාධිපතිගේ නිර්දේශ ක්‍රියාත්මක කරන්න -  මානව හිමිකම් කොමිසම",
       "News Content": "ශ්‍රී ලංකා රජයට රුපියල් බිලියන 16 ට අධික මූල්‍ය අලාභයක් සිදු කළ සීනි බදු වංචාව පිළිබඳව විගණකාධිපතිවරයා විසින් ඉදිරිපත් කරන ලද වාර්තාවේ නිර්දේශ වහාම ක්‍රියාත්මක කරන ලෙස ශ්‍රී ලංකා මානව හිමිකම් කොමිසම ඉල්ලා සිටිනවා.\nවත්මන් රජය බලයට පත්වීමෙන් පසු 2020 ඔක්තෝබර් 13 වැනි දින එතෙක් සීනි කිලෝවකට රුපියල් 50 ක්ව පැවැති බදු මුදල කිලෝවකට ශත 25 ක් දක්වා හදිසියේ අඩු කරනු ලැබුවා.\nඒ හරහා මෙරටට අහිමි වූ සමස්ත බදු ආදායම රුපියල් බිලියන 16.763 ක් බව එම වාර්තාව පෙන්වා දුන්නා.\nමෙම අසීමිත බදු සහනය හරහා මෙරට ප්‍රධාන පෙලේ සීනි ආනයන කරුවෙකු වන පිරමීඩ් විල්මා (Pyramid Vilma) සමාගම වාර්තාගත ලාභයක් උපයා ගැනීමට සමත් වී ඇති බවත් එම විගණන වාර්තාවේ සඳහන්.\nඑම වාර්ථාවේ සඳහන් වන ආකාරයට පිරමීඩ් විල්මා (Pyramid Vilma) සමාගම 1,222% ක ලාභයක් ලබාගෙන තිබෙනවා.\nඑම වාර්තාව තවදුරටත් පෙන්වා දෙන්නේ අදාළ බදු මුදල් අඩු කිරීම හරහා උපයාගත් ලාභය සමස්ත පාරිභෝගිකයින් වෙත බෙදී ගොස් නොමැති බවට තහවුරු වන බවයි.\nඒ හේතුවෙන් මෙම බදු සහනය හරහා ලබාගත් අසීමිත ලාභය රජය විසින් සීනි ආනයනය කරනු ලබන සියලු ව්‍යාපාරිකයින්ගෙන් අය කර ගතයුතු බවට විගණකාධිපති වාර්තාව නිර්දේශ කරනවා.\nඅදාල බදු අඩු කිරීම හරහා සීනි ආනයනය කරනු ලබන ව්‍යාපාරිකයින් හට ලැබුණු අධික ලාභය සාමාන්‍ය පාරිභෝගික ජනතාව වෙත ගලා නොයෑම හේතුවෙන් ඒ පිළිබඳව සොයා බැලීම සඳහායි මෙම විශේෂ විගනණය සිදු කරනු ලැබුවේ.\nරජය විසින් සිදුකළ මෙම හදිසි බදු අඩු කිරීම හේතුවෙන් රජයට අයත් ලංකා සතොස සමාගමට රුපියල් කෝටි සියයකට අධික අලාභයක් විඳීමට සිදුවී ඇති බවත් මෙම විගණනනන වාර්තාව හරහා හෙළිදරවු කර ගෙන තිබෙනවා.\nමානව හිමිකම් කවුන්සිලයේ සභාපති විශ්‍රාමලත් ශ්‍රේෂ්ඨාධිකරණ විනිසුරු රෝහිණී මාරසිංහ කියා සිටියේ මෙම බදු අඩු කිරීම් හරහා අසාධාරණ සහ අත්තනෝමතික ලෙස රාජ්‍ය බලය භාවිතා කිරීමෙන් ශ්‍රී ලාංකික පුරවැසියන්ගේ අයිතිවාසිකම් උල්ලංඝනය වී ඇති බවයි.\nඑබැවින් හැකි වහාම එම නිර්දේශ ක්‍රියාත්මක කිරීම සඳහා වහ වහා පියවර ගත යුතු බවටත් ඇය අවධාරණය කරනවා.",
       "URL": "https://www.hirunews.lk/302222/සීනි-බදු-වංචාවට-විගණකාධිපතිගේ-නිර්දේශ-ක්‍රියාත්මක-කරන්න-මානව-හිමිකම්-කොමිසම",
       "Category": "Local News",
       "Parent URL": "https://www.hirunews.lk/local-news.php?pageID=1224"
}