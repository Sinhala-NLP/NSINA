{
       "Source": "hirunews",
       "Timestamp": "Sunday, 02 July 2023 - 23:59",
       "Headline": "බමන මතින් යකා නැටුම්",
       "News Content": "ජනප්‍රිය බයිලා ගායකයකු ඇතුළු පිරිසක් පානදුර පාලම අසල ආපන ශාලාවක ආහාර ගැනීමෙන් අනතුරුව ඇති වූ බහින් බස් වීමකින් එහි සේවකයන් දෙදෙනකුට පහර දී දේපලවලට ද අලාභානි සිදු කළැයි පවසමින් පැමිණිල්ලක් ලැබී ඇතැයි පානදුර දකුණ පොලිසිය කියයි.\nගායකයා ඇතුළු පස් දෙනකුගෙන් යුත් පිරිස එම ආපන ශාලාවට රාත්‍රී 11.20 ට පමණ ආහාරය ගැනීමෙන් අනතුරුව එහි බිල නොගෙවා පිටව යාමට සැරසීමත් සමගම සේවකයන් එයට විරුද්ධ වී තිබෙනවා.\nඑම අවස්ථාවේදී එම ගායකයා \"උඹලා දන්නේ නැද්ද යකෝ මම.............. කියලා\" යනුවෙන් ආවේගශීලිව හැසිරී ඇති අතර ඔහු සමග සිටි පිරිස වේටර්වරයකුට සහ මුදල් අයකැමිවරයාට පහරදී තිබෙනවා.\nහෝටලයේ බිල ගෙවන ලෙස දැනුම් දී ඇති අතර එම පිරිසක් ආපනශාලාවේ ඉදිරිපිටට ගොස් නැවත පැමිණ ආපන ශාලාවේ හිමිකරු සහ සේවකයන් සමඟ බහින්බස් වී සේවකයන්ට පහර දී දේපළ වලට අලාභ හානි සිදුකර ඇති බවයි වාර්තා වෙන්නේ.\nඑම පහර දීමෙන් සේවකයන් දෙදෙනකු සුළු තුවාල සිදු වී ඇති අතර ප්ලාස්ටික් පුටු හතරකට සහ විශාල ප්‍රමාණයේ වතුර බෝතල් 12 කට අලාභ සිදු වී ඇතැයි හිමිකරු පවසයි.",
       "URL": "https://www.hirunews.lk/339788/බමන-මතින්-යකා-නැටුම්",
       "Category": "Local News",
       "Parent URL": "https://www.hirunews.lk/local-news.php?pageID=219"
}