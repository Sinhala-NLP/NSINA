{
       "Source": "hirunews",
       "Timestamp": "Friday, 17 June 2022 - 16:35",
       "Headline": "ඉදිරි සති දෙක පාසල් වසා දැමුවොත් අගෝස්තු නිවාඩුවෙන් ඒ කාලය අඩු කරනවා - අධ්‍යාපන ඇමති (වීඩියෝ)",
       "News Content": "ඉන්ධන අර්බුදය හමුවේ රජය විසින් ගනු ලබන ඕනෑම ක්‍රියාමාර්ගයක් හා සමගාමීව පාසල් පැවැත්වීමේ කටයුතු සහ මාර්ගගත අධ්‍යාපනය කටයුතු සැලසුම් කරන බව අධ්‍යාපන අමාත්‍ය සුසිල් ප්‍රේමජයන්ත පවසනවා.\nපවතින ඉන්ධන අර්බුදය හේතුවෙන් ඇතැම් විට සති දෙකක හෝ තුනක කාලයක් සඳහා පාසල් වසා දැමීමට සිදු වූවොත් ඒ හා හරහා සිදුවන විෂය නිර්දේශ මගහැරීම් ආවරණය කර ගැනීම සඳහා අගෝස්තු නිවාඩුවෙන් අඩුකර එම කටයුතු සිදු කිරීමට මේ වන විටත් සැලසුම් කර ඇති බවයි අමාත්‍යවරයා වැඩිදුරටත් කියාසිටියේ.\nඅධ්‍යාපන අමාත්‍ය සුසිල් ප්‍රේමජයන්ත පවසන්නේ මාර්ගගත අධ්‍යාපනය ප්‍රාථමික ශ්‍රේණියේ දරු දැරියන් සඳහා කිසිසේත් නොගැලපෙන්නක් බවයි.\nප්‍රාථමික ශ්‍රේණියේ දරුදැරියන් අනිවාර්යෙන් එම අධ්‍යාපනය පාසලට ගොස් ලබාගත යුතු බවත් එම අත්දැකීම මාර්ගගත ක්‍රමවේදයන් හරහා කිසේත් සාක්ෂාත් කරගත නොහැකි බවත් ඔහු අවධාරණය කරනවා.\nකෙසේ වෙතත් මෙම සති අන්තයේ දී ඉදිරි සති දෙක සම්බන්ධයෙන් රජය ගනු ලබන තීරණය පිලිබඳ අවසන් තීරණයක් නිකුත් වනු ඇති බවටයි අමාත්‍යවරයා විශ්වාසය පළ කළේ.\nඑහිදී එළැඹෙන ඕනෑම තත්ත්වයක් යටතේ අධ්‍යාපන කටයුතු අඛණ්ඩව සිදුකරගෙන යාමට අවශ්‍ය පියවර මේ වන විටත් අධ්‍යාපන බලධාරීන් සමඟ සාකච්ඡා කර අවසන් බවත් ඔහු සඳහන් කළා.\nමීට අමතරව ශ්‍රී ලංකාව මුහුණපා ඇති ආර්ථික අර්බුදයත් සමග පෝෂදායී ආහාර වේලක් දරුදැරියන්ට නොලැබිම සම්බන්ධයෙන්ද අධ්‍යාපන අමාත්‍යංශයේ දැඩි අවධානය යොමුවී ඇති බවත් ඔහු සඳහන් කළා.\nමෙම තත්ත්වය කළමනාකරණය කර ගැනීම සඳහා තමන් දැනටමත් යුරෝපා සංගමය සහ \"සේව් ද චිල්ඩ්‍රන්\" save the children සංවිධානය සමඟ සාකච්ඡා කරමින් දරු දැරියන් සඳහා පෝෂදායී ආහාර වේලක් අඛණ්ඩව ලබාදීම සඳහා අවශ්‍ය මූල්‍ය ප්‍රතිපාදන ලබා ගැනීමට උත්සාහ කරන බවයි අමාත්‍යවරයා හිරු ප්‍රවෘත්ති සමඟ අදහස් දක්වමින් වැඩිදුරටත් කියා සිටියේ.\nමේ අතර, 2020 වසරේදී සිසු දරුවන්ගේ ඉගෙනුම් අහිමිවීම සියයට 54 ක් ලෙස සහ 2021 අගෝස්තු වනවිට සියයට 88ක් ලෙස ගණන් බලා ඇති බව රජයේ ගිණුම් පිළිබඳ කාරක සභාවේදී අනාවරණ වී තිබෙනවා.\nපසුගියදා රැස්වූ එම කමිටුව හමුවට අධ්‍යාපන බලධාරින් කැඳවා ඇති අතර, එහිදී අධ්‍යාපන අමාත්‍යාංශ ලේකම් එම්.එන්.රණසිංහ පවසා ඇත්තේ සමස්තයක් ලෙස ගත් විට අධ්‍යාපන ක්ෂේත්‍රයේ ඉතා බැරෑරැම් හා සංකීර්ණ ක්‍රියාවලියකට අවතීරණ වීමට සිදුව ඇති බවයි.\nකොරෝනා තත්ත්වයටත් වඩා ආර්ථික අර්බුදය හමුවේ උද්ගතව ඇති තත්ත්වය කළමනාකරණය කර ගැනීම අපහසු බවත් අධ්‍යාපන අමාත්‍යාංශ ලේකම්වරයා රජයේ ගිණුම්කාරක සභාව හමුවේ එහිදී පවසා තිබෙනවා.\nමේ අතර, කොන්දේසි මත ප්‍රවාහන අපහසුතා ඇති ගුරුවරුන් තාවකාලිකව පහසු පාසල්වලට අනුයුක්ත කිරීමට සලකා බලන ලෙස අධ්‍යාපන අමාත්‍යාංශය, පළාත් අධ්‍යාපන ලේකම්වරුන් ඇතුළු බලධාරින්ට දන්වා තිබෙනවා.\nඑය පාසලේ ඉගෙනුම් ක්‍රියාවලියට බාධාවක් නොවන පරිදි අදාළ පාසල් දෙකෙහි විදුහල්පතිවරුන්ගේ ලිඛිත එකඟතාව මත පමණක් සිදුකළ යුතු බවයි අධ්‍යාපන අමාත්‍යාංශය නිවේදනය කළේ. ගර්භණීභාවය මත හා වෛද්‍ය නිර්දේශ මත සිදුකරනු ලබන අනුයුක්ත කිරීම් අදාළ වෛද්‍ය සහතිකය මගින් සනාථ කර ගනිමින් සිදුකළ යුතු වනවා.",
       "URL": "https://www.hirunews.lk/307406/ඉදිරි-සති-දෙක-පාසල්-වසා-දැමුවොත්-අගෝස්තු-නිවාඩුවෙන්-ඒ-කාලය-අඩු-කරනවා-අධ්‍යාපන-ඇමති-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1087"
}