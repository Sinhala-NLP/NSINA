{
       "Source": "hirunews",
       "Timestamp": "Friday, 05 August 2022 - 12:56",
       "Headline": "පෞද්ගලික බස් වර්ජනයෙන් මගීන් අපහසුතාවට",
       "News Content": "පෞද්ගලික බස් රථ සංගම් කිහිපයක් ඊයේ මධ්‍යම රාත්‍රියේ සිට දියත් කර ඇති වර්ජනය හේතුවෙන් මගීන් දැඩි අපහසුතාවයට පත්ව සිටිනවා.\nසියයට 11 යි දශම 1 යි 4 කින් බස් ගාස්තුව ඊයේ මධ්‍යම රාත්‍රියේ සිට අඩු කළ පසුබිමකයි බස් වර්ජනය මෙලෙස ක්‍රියාත්මක වන්නේ.\nකිව් ආර් කේත ක්‍රමය යටතේ, බස්රථ ධාවනය සඳහා ප්‍රමාණවත් පරිදි ඉන්ධන නොලැබෙන බව පවසමින් පෞද්ගලික බස් සංගම් මෙම වර්ජනය ආරම්භ කරනු ලැබුවා.\nඊට ගැමුණු විජේරත්න සභාපතිත්වය දරණ ලංකා පෞද්ගලික බස් හිමියන්ගේ සංගමය සහය පළ කළේ නැහැ.\nකෙසේ වෙතත්, නිසි පරිදි ඉන්ධන ලබා දිමේ ක්‍රමවේදයක් සකස් කරන තෙක් බස් රථ වර්ජනය සිදු කරන බවයි සමස්ත ලංකා පෞද්ගලික බස් සමාගම් සම්මේලනයේ ප්‍රධාන ලේකම් අංජන ප්‍රියන්ජිත් සඳහන් කළේ.\nකෙසේ වෙතත්, පෞද්ගලික බස්රථ ධාවනය කරන දුර ප්‍රමාණය අනුව අවශ්‍ය ඉන්ධන මේ වනවිටත් ශ්‍රී ලංගම ඩිපෝ මගින් ලබාදීම සිදු කෙරෙනවා.\nබැස්ටියන් මාවතේ ඉදි කළ ඉන්ධන පිරවුම්හලෙන් ද අද සිට ධාවනය කෙරෙන පෞද්ගලික බස් රථ සඳහා ඉන්ධන ලබා දිම සිදු කෙරෙන බවයි ජාතික ගමනාගමන කොමිෂන් සභාවේ අධ්‍යක්ෂ ජනරාල් ආචාර්ය නිලාන් මිරැන්ඩා සඳහන් කළේ.\nකෙසේ වෙතත් ඇතැම් බස් සංගම් වර්ජනයක නිරතවුවද අද දිනයේදි පෞද්ගලික බස් රථ සියයට 10 ධාවනය වු බවයි ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න කියා සිටියේ.\nපෞද්ගලික බස් රථ ආරම්භ කර ඇති වර්ජනය හේතුවෙන් මගීන්ට සිදුවන අපහසුතා නිසා ලංගම බස් රථ උපරිම ධාරිතාවයෙන් යුතුව ධාවනය කිරීමට පියවර ගෙන ඇති බව ද එහි සභාපති නීතීඥ කිංස්ලි රණවක ප්‍රකාශ කළා.",
       "URL": "https://www.hirunews.lk/311957/පෞද්ගලික-බස්-වර්ජනයෙන්-මගීන්-අපහසුතාවට",
       "Category": "Local News",
       "Parent URL": "https://www.hirunews.lk/local-news.php?pageID=963"
}