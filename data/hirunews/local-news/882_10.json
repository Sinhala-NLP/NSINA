{
       "Source": "hirunews",
       "Timestamp": "Thursday, 08 September 2022 - 18:47",
       "Headline": "ශ්‍රී ලංකා කණ්ඩායමේ අපරාජිත ගමන තවදුරටත්",
       "News Content": "සිංගප්පූරුවේ පැවැත්වෙන ආසියානු කුසලාන දැල් පන්දු තරගාවලියේ ශ්‍රී ලංකා කණ්ඩායම සහ හොංකොං කණ්ඩායම අතර තරගය මීට ටික වේලාවකට පෙර නිමාව දුටුවා.\nඑහි දී හොංකොං කණ්ඩායම් ලකුණු 51 ට 62 ක් ලෙසින් පරාජය කළ ශ්‍රී ලංකා කණ්ඩායම ආසියානු කුසලාන දැල් පන්දු තරගාවලියේ අවසන් පූර්ව වටයේ ප්‍රසාද ලකුණු සටහනේ පෙරමුණ ගෙන සිටිනවා.\nමේ තරගයේ පළමු කාර්තුවේ දී ශ්‍රී ලංකා කණ්ඩායම ලකුණු 20 ක් ලබාගත් අතර හොංකොං කණ්ඩායම ලබා ගත්තේ ලකුණු 9 ක් පමණයි.\nදෙවැනි කාර්තුවේ දී ශ්‍රී ලංකා කණ්ඩායම ලකුණු 14 ක් රැස් කරද්දී හොංකොං කණ්ඩායම ලකුණු 13ක් රැස් කර ගත්තා.\nනමුත් තරගයේ 3 වන කාර්තුවේ දී ශ්‍රී ලංකා කණ්ඩායම අබිබවා ගිය හොංකොං කණ්ඩායම ලකුණු 16 ක් රැස්කර ගන්නා විට ශ්‍රී ලංකා කණ්ඩායමට රැස්කරගත හැකිවූයේ ලකුණු 11 ක් පමණයි.\nකෙසේ වෙතත් තරගයේ සිව්වැනි කාර්තුවේ දී නැවතත් හොඳින් තරගයට අවතීර්ණ වූ ශ්‍රී ලංකා ක්‍රීඩිකාවෝ එම වටය ජය ගත්තේ ලකුණු 14ට 13ක් ලෙසින්.\nමේ අනුව ආසියානු කුසලාන දැල් පන්දු තරගාවලියේ මේ දක්වා පැවැති සියලු තරග ජයග්‍රහණය කරමින් ශ්‍රී ලංකා කණ්ඩායම අවසන් පූර්ව වටයට සුදුසුකම් ලබා සිටින්නේ කාණ්ඩයේ ඉහළම ප්‍රසාද ලකුණු ද සමගින්.",
       "URL": "https://www.hirunews.lk/314889/ශ්‍රී-ලංකා-කණ්ඩායමේ-අපරාජිත-ගමන-තවදුරටත්",
       "Category": "Local News",
       "Parent URL": "https://www.hirunews.lk/local-news.php?pageID=882"
}