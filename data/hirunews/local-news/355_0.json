{
       "Source": "hirunews",
       "Timestamp": "Wednesday, 10 May 2023 - 12:03",
       "Headline": "කළුතර දැරියගේ මරණයට සම්බන්ධ ප්‍රධාන සැකකරු රඳවාගෙන ප්‍රශ්න කිරීමට පොලීසියට අවසර (වීඩියෝ)",
       "News Content": "කළුතරදී 16 හැවිරිදි දැරියකගේ මරණයට සම්බන්ධ වයස අවුරුදු 29ක් වූ ප්‍රධාන සැකකරු පැය 48ක කාලයක් රඳවාගෙන ප්‍රශ්න කිරීමට කළුතර මහේස්ත්‍රාත් අධිකරණය පොලිසියට අවසර ලබා දී තිබෙනවා.\nකළුතර හෝටලයක තුන්වන මහලෙන් වැටී පාසල් සිසුවියක් මියයාමේ සිද්ධියට අදාළව අත්අඩංගුවට ගත් ප්‍රධාන සැකකරු, අද (10) අධිකරණයට ඉදිරිපත් අධිකරණයට ඉදිරිපත් කිරීම සිදු වුණා.\nකළුතර නගරයේ නවාතැන්පොළක තුන්වැනි මහලින් ඇද වැටුණු බවට සැක කෙරෙන 16 හැවිරිදි පාසල් සිසුවියගේ නිරුවත් මළ සිරුර කළුතර දකුණ පොලිස් නිලධාරීන් විසින්  සොයාගනු ලැබුවේ පසුගිය ඉරිදායි.\nතවත් තරුණ යුවළක් සමඟ ඇය එම හෝටලයට පැමිණ තිබූ අතර එහි සිටි  29 හැවිරිදි තරුණයෙකු ද සමග ඔවුන්  මත්පැන් පානය කරමින් රැඳී සිට තිබුණා.\nසිසුවියගේ මරණය සිදුව තිබුණේ ඉන් අනතුරුවයි.\nසිද්ධියෙන් පසු පලාගොස් සිටි සැකකරු මෝටර් රථයකින් ගාල්ල දෙසට යමින් සිටියදී  අත්අඩංගුවට ගත්තේ අගහරුවාදායි\nඔහු සිද්ධිය සම්බන්ධයෙන්  පොලිසිය වෙත පාපෝච්චාරණයක් කර තිබුණා.\nඅදාළ\nසිසුවිය නවාතැන්පොළ වෙත ගෙන්වාගත්තේ සිය මිතුරාගේ සහ ඔහුගේ පෙම්වතියගේ සහායෙන් බව ඔහු පොලිසියට පවසා තිබෙනවා.\nතවදුරටත් සාක්ෂි ලබා දෙමින් සැකකරු පවසා ඇත්තේ තමන් ඇය මීට පෙර හඳුනා නොසිටි බවයි.\nසිද්ධිය වූ දින උදෑසන 10ට පමණ  කිසියම් රෝගී තත්ත්වයක් සම්බන්ධයෙන් කළුතර පුද්ගලික රෝහලකට ගොස් සිටියදී මේ වනවිට රිමාන්ඩ් භාරයේ සිටින සැකකාරියගේ පෙම්වතා තමාට ඇමතුමක් ලබා දෙමින් අදාළ තරුණිය සම්න්ධයෙන් පවසා තිබෙනවා.\n“\nමචං පොඩි සෙටින් එකක් තියෙනවා.කෙල්ලෙකුත් ඉන්නවා\n“\nයනුවෙන් පවසා එන්න පුළුවන්දැයි විමසූ බවයි ප්‍රධාන සැකකරු පාපොච්චාරණය කර ඇත්තේ\nඊට කැමැත්ත පළ කළ තමා ඇමතුම දුන් මිතුරා ද සමග  කළුතර නාගොඩ ප්‍රදේශයේ පිහිටි  සිසුවියගේ නිවෙස ආසන්නයට ගිය බවත් අදාළ සිසුවිය සිය මිතුරිය සමග මෝටර් රථයට ගොඩ වූ බවත් සැකකරු පොලිසිය හමුවේ පවසා තිබෙනවා.\nප්‍රධාන සැකකරු මෙම ගමන සඳහා විදේශීය මත්පැන් බෝතලයක් රැගෙන ගොස් තිබූ අතර තරුණියන් දෙදෙනා ඒ සම්බන්ධයෙන් සතුට පළකළ  බවද ප්‍රධාන සැකකරු පොලිසියට ප්‍රකාශ කර තිබෙනවා.\nමෝටර් රථයෙන් මඳ දුරක් ගමන් කළ සිසුවියන් දෙදෙනා\n“\nඅපි ගෙදරට කියලා හවස හමුවෙමු\n“\nයැයි පවසා මෝටර් රථයෙන් බැස ගොස් තිබුණා.\nපස්වරුවේ හෝටලයට පැමිණීමෙන් පසු සිසුවියන් දෙදෙනා ඇතුළු සිව් දෙනා මත් පැන් පානය කළ බවත් සැකකරු පවසා තිබෙනවා.\nඔවුන් සින්දු කියා නැටූ නමුත් තමා අදාළ සිසුවිය සමග  ලිංගිකව හැසිරීමක් නොකළ බවද සැකකරු ප්‍රකාශ කර තිබෙනවා.\nසිසුවිය නිරුවතින් කාමරයේ නටමින් සිටියදී ඇගේ ජංගම දුරකතනයට ඇමතුමක් ලැබුණු බවත් එම ඇමතුම ඇයව බ්ලැක් මේල් කිරීම සඳහා කිසිවෙකු විසින් ලබා දුන් බව ඇගේ හැසිරීමෙන් තමන් තේරුම් ගත් බවයි සැකකරු පවසා ඇත්තේ.\nඑම ඇමතුම දෙන අවස්ථාවේ ඇය අසිහියෙන් මෙන් කාමරය පුරා දිව යමින්  දැඩි ලෙස  කළබල වී ඇමතුම දුන් අයට\n‘ ....\nකැත වැඩ කරන්න එපා යකෝ\nතෝ මාව කෑවා ..... යනුවෙන්  කෝපයෙන් බැණ වැදුණු බවද සැකකරු පොලිසියට ප්‍රකාශ කර තිබෙනවා.\nපසුව ඇය එක්වරම ජනේලය අසළ තිබූ පුටුවට නැග ජනේලයේ දොරවල් 2 ඈත් කර බිමට පැන්න බවයි සැකකරු පොලිසිය හමුවේ පාපොච්චාරණය කරමින්  වැඩිදුරටත් පවසා ඇත්තේ.\nඒ අනුව පොලීසිය සැකකරන්නේ අදාළ සිසුවිය සමග පැමිණි අනෙක් සිසුවිය හෝ ඇගේ පෙම්වතා මෙම ඇමතුම ලබාදෙන්නට ඇති බවයි.\nඑම තොරතුරු වසන් කිරීමේ අරමුණින් මියගිය සිසුවියගේ ජංගම දුරකථනය ඔවුන් දෙදෙනා විසින් ගඟට විසි කරන්නට ඇති බවටද පොලීසිය සැකකරනවා.\nඑම ජංගම දුරකථනය ගොඩගෙන ඒ පිළිබඳව නිශ්චිතව තොරතුරු හෙළි කරගන්නා බවයි පොලීසිය පවසන්නේ.\nකෙසේවෙතත් විමර්ශන සිදුකරන උසස් නිලධාරියෙකු සඳහන් කළේ සැකකරුගේ ප්‍රකාශය සම්බන්ධයෙන්ද සැක මතුවන හෙයින් අංශ කිහිපයක් ඔස්සේ විමර්ශන සිදුකරන බවයි.\nමේ අතර සිද්ධියට අදාළව අත්අඩංගුවට ගත්  ප්‍රධාන සැකකරු අද කළුතර දකුණ පොලිසිය විසින් කළුතර මහේස්ත්‍රාත් අධිකරණයට ඉදිරිපත් කළා.\nපරීක්ෂණ මෙතෙක් නිමකර නොමැති බැවින් ඉදිරි විමර්ශන සඳහා පැය 24 ක් ප්‍රමාණවත් නොවන බවත් සඳහන් කරමින් ඉදිරි පැය 48 ක් සඳහා සැකකරු රඳවාගෙන ප්‍රශ්න කිරීමට පොලිසිය එහිදී අධිකරණයෙන් අවසර ඉල්ලා සිටියා.\nමෙය මනුෂ්‍ය ඝාතනයක් නොවන බවට වෛද්‍යවරයා නිගමනය කර ඇති බවත්\n,\nඑය සියදිවි නසාගැනීමක් බවත් විත්තියේ නීතිඥ සරත් කරවිට මහතා අධිකරණය හමුවේ කියාසිටි අතර\n,\nසිය සේවාදායකයා පොලිසිය වෙත සියලු කරුණු වාර්තා කර තිබියදී රැඳවුම් නියෝග ලබාගන්නේ මන්දැයි විත්තිය වෙනුවෙන් පෙනීසිටී නීතිඥ සරත් කරවිට මහතා විමසා සිටියා.\nඋප පොලිස් පරීක්ෂක කේ.එන්.ඒ.ජී.ඩී. බණ්ඩාර මහතා එහිදී කියා සිටියේ සැකකරු එදින මත්පැන් පානය කර සිටියේද යන්න සම්බන්ධයෙන් රුධිර සාම්පලයක් ලබාගැනීමට සහ තවදුරටත් ප්‍රශ්න කිරීමට ඇති බවයි.\nකරුණු සළකා බැලීමෙන් අනතුරුව   කළුතර දකුණ ඉසුරු උයන අංක 63 ලිපිනයේ පදිංචි ධනුෂ්ක ගයාන් සහබන්දු නම් සැකකරු පැය 48ක් රඳවාගෙන ප්‍රශ්න කිරීමටයි  කළුතර ප්‍රධාන මහේස්ත්‍රාත්  නීතා හේමමාලී හාල්පන්දෙනිය මහත්මිය අවසර දුන්නේ\nනඩුව ලබන මැයි 12 වැනිදා යළි කැඳවීමට නියමිතයි.\nමේ අතර  මියගිය පාසල් සිසුවිය සමග හිතවත්කම් පැවැත්වූ බව පැවසෙන කළුතර ප්‍රදේශයේ උපකාරක පන්ති ගුරුවරයෙකුගෙන්ද මේ වන විට පොලීසිය ප්‍රකාශ ලබා ගනිමින් සිටිනවා.\nඒ පාසල් සිසුවිය නවාතැන්පොලේ රැඳීසිටින අවස්ථාවේදී ඇගේ ජංගම දුරකථනයට ලැබුණු දුරකථන ඇමතුමකට අදාළවයි.",
       "URL": "https://www.hirunews.lk/334774/කළුතර-දැරියගේ-මරණයට-සම්බන්ධ-ප්‍රධාන-සැකකරු-රඳවාගෙන-ප්‍රශ්න-කිරීමට-පොලීසියට-අවසර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=355"
}