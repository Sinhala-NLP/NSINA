{
       "Source": "hirunews",
       "Timestamp": "Tuesday, 21 May 2019 - 11:10",
       "Headline": "අගමැතිගේ මන්ත්‍රී ධූරය අභියෝගයට ලක් කළ පෙත්සම ප්‍රතික්ෂේප කෙරේ",
       "News Content": "අග්‍රාමාත්‍ය රනිල් වික්‍රමසිංහගේ පාර්ලිමේන්තු මන්ත්‍රී ධූරය අහෝසි කිරීමේ රිට් ආඥාවක් නිකුත් කරන ලෙස ඉල්ලා ගොනු කෙරුණු පෙත්සම විභාගයට නොගෙන ප්‍රතික්ෂේප කිරීමට අභියාචනාධිකරණය නියෝග කළා.\nකොළඹ මහා නගර සභාවේ ශ්‍රී ලංකා පොදුජන පෙරමුණේ මන්ත්‍රීනී ශර්මිලා ගෝනවල මෙම පෙත්සම ගොනුකර තිබූ අතර එය අද කැදවනු ලැබුවේ ශිරාන් ගුණරත්න සහ ප්‍රියන්ත ප්‍රනාන්දු යන අභියාචනාධිකරණ විනිසුරු මඩුල්ල හමුවේයි.\nමෙම පෙත්සම ඉකුත් දා විභාගයට ගත් අවස්ථාවේදී අග්‍රාමාත්‍ය රනිල් වික්‍රමසිංහ වෙනුවෙන් පෙනී සිටි ජනාධිපති නීතිඥවරයා මූලික විරෝධතාවක් මතු කරමින් මෙම නඩුවේ සාක්ෂි වශයෙන් ඉදිරිපත් කරන ලේඛණවල මුල් පිටපත් ඉදිරිපත් කර නොමැති බැවින් එය විභාග කිරීමට අභියාචනාධිකරණයට බලයක් නොමැති බවට මූලික විරෝධතාවක් මතු කර තිබුණා.\nඑබැවින් අදාල පෙත්සම විභාගයට නොගෙනම ප්‍රතික්ෂේප කරන ලෙසද ජනාධිපති නීතිඥවරයා එම මූලික විරෝධතාවය මඟින් ඉල්ලා සිටි අතර ඒ සම්බන්ධයෙන් තීන්දුව අද දිනයේ ලබාදෙන බවටයි අභියාචනාධිකරණය මෙම පෙත්සම පසුගිය පෙබරවාරි මස කැදවූ අවස්ථාවේදී දැනුම් දුන්නේ.\nඒ අනුව මූලික විරෝධතාව පිලිගන්නා බව සඳහන් කළ අභියාචනාධිකරණය විනිසුරු මඩුල්ල පෙත්සම විභාගයට නොගෙන ප්‍රතික්ෂේප කරනු ලැබුවා.\nපෙත්සම්කාරිය සිය පෙත්සම මගින් තවදුරටත් සඳහන් කර තිබුණේ පාර්ලිමේන්තු මන්ත්‍රීවරයෙකු කොටස් හිමිකාරිත්වය දරන සමාගමක් රජයේ ආයතන සමඟ ගිවිසුම්ගතව ව්‍යාපාරවල නිරත වන අවස්ථාවක ඔහුට පාර්ලිමේන්තු මන්ත්‍රී ධූරයක් දැරීමට තිබෙන සුදුසුකම අහිමි වන බවටයි.\nකෙසේ වෙතත් මෙම තීන්දුව අභියෝගයට ලක් කරමින් ශ්‍රේෂ්ඨාධිකරණයට පෙත්සමක් ගොනු කරන බවයි නාගරික මන්ත්‍රී ශර්මිලා ගෝනවල කියා සිටියේ.",
       "URL": "https://www.hirunews.lk/216798/අගමැතිගේ-මන්ත්‍රී-ධූරය-අභියෝගයට-ලක්-කළ-පෙත්සම-ප්‍රතික්ෂේප-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=3342"
}