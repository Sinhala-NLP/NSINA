{
       "Source": "hirunews",
       "Timestamp": "Wednesday, 01 June 2022 - 20:01",
       "Headline": "ගංගා ගැන අවදානයෙන් සිටින ලෙස උපදෙස් (වීඩියෝ)",
       "News Content": "අයහපත් කාළගුණ තත්වය සමග ඇතිවූ ආපදා තත්වයන් හේතුවෙන් මේ වන විට දිස්ත්‍රික්ක 6ක පවුල් 2,672කට අයත් පුද්ගලයන් 12,326 දෙනෙකු පීඩාවට පත්ව සිටිනවා.\nනිවාස 66 කට අර්ධ හානි සිදුව ඇති අතර, රත්නපුර - කුරුවිට ප්‍රදේශයේ දී රාජකාරිය නිම කර නිවසට යමින් සිටි සහන සේවා නිලධාරියෙකු කළු ගඟේ අතු ගංගාවකට වැටී මිය ගොස් තිබුණා.\nමේ අතර පීඩාවට පත් ජනතාවට දිස්ත්‍රික් ලේකම්වරුන් හරහා සහන මුදල් ලබා දෙන ලෙස අග්‍රාමාත්‍ය රනිල් වික්‍රමසිංහ මහා භාණ්ඩාගාරයට අද පෙරවරුවේ උපදෙස් ලබා දුන්නා.\nදිවයිනේ ප්‍රදේශ රැසකට ඉදිරි පැය කිහිපය තුලත් මිලි මීටර 75 ඉක්ම වූ තරමක තද වැසි අපේක්ෂා කරන බවයි කාළගුණ විද්‍යා දෙපාර්තමේන්තුව අද පස්වරුවේ පැවසුවේ.\nකුඩා ගඟ ආශ්‍රිත ප්‍රදේශවල තවදුරටත් මහා ගංවතුර තත්ත්වයක් පවතින අතර, වාරිමාර්ග දෙපාර්තමේන්තුව සඳහන් කළේ කැලණි, ගිං, නිල්වලා යන ගංගාවල සහ අත්තනගලු ඔයේ ඉහළ ගිය ජල මට්ටම් තවදුරටත් එලෙසින්ම පවතින බවයි.\nඒ අනුව, වැසි සමග ගංගාවල ජල මට්ටම් සම්බන්ධයෙන් නිරන්තර අවධානයෙන් පසුවන ලෙස ද වාරිමාර්ග දෙපාර්තමේන්තුව ජනතාවට දැනුම් දෙනවා.\nකොළඹ, කළුතර, ගාල්ල, මාතර, කෑගල්ල, මහනුවර, නුවරඑළිය සහ රත්නපුර යන දිස්ත්‍රික්ක 8 සඳහා නිකුත් කළ නාය යාමේ අවදානම් නිවේදනය ද තවදුරටත් අද දීර්ඝ කෙරුණා.\nඑසේම, වර්ෂාව හේතුවෙන් ගම්පහ ප්‍රදේශයේ පාසලක ස්ථාපිත කර තිබූ සාමාන්‍ය පෙළ විභාග මධ්‍යස්ථානයක දී සිසුන් අපහසුතාවයට පත්වීමේ සිද්ධිය සම්බන්ධයෙන් වහා පරීක්ෂණයක් පවත්වන ලෙස අධ්‍යාපන අමාත්‍යංශය විභාග කොමසාරිස් ජනරාල්වරයාට උපදෙස් ලබා දී තිබෙනවා.\nමේ අතර, අගතා සුළි කුණාටුවේ බලපෑමෙන් මෙක්සිකෝවේ ඔසාකා ප්‍රාන්තයේ පුද්ගලයින් 11 දෙනෙකු ජිවිතක්ෂයට පත්ව තවත් 20 දෙනෙකු පමණ අතුරුදන්ව තිබෙනවා.\nවිදෙස් වාර්තා පෙන්වා දෙන්නේ, 1949 වසරෙන් පසු මෙක්සිකෝවට බලපෑ දරුණුතම සුළි කුණාටුව මෙය බවයි.",
       "URL": "https://www.hirunews.lk/305938/ගංගා-ගැන-අවදානයෙන්-සිටින-ලෙස-උපදෙස්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1126"
}