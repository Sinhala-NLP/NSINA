{
       "Source": "hirunews",
       "Timestamp": "Saturday, 30 September 2017 - 21:57",
       "Headline": "ගිවිසුම් කොන්දේසි කඩ කරමින් පවත්වාගෙන ගිය වැලි ගොඩදැමීමේ ස්ථානයක් වටලයි",
       "News Content": "ගිවිසුම් කොන්දේසි කඩ කරමින් හඳපානාගල අමුණේ වැලි ගොඩදමන ස්ථානයක් වැටලීමට පොලිස් විශේෂ කාර්ය බලකා නිළධාරීන් සමත් වුණා.\nඑහිදී සැකකරුවන් 7ක් අත්අඩංගුවට ගෙන තිබෙනවා.\nවැල්ලවාය - හදපානාගල අමුණේ වැලි ඉවත් කිරීම සඳහා මාස දෙකක තාවකාලික අවසරයක් භූ විද්‍යා හා පතල් කැණීම් කාර්යාංශය විසින් ලබා දී ඇත්තේ බුත්තල ප්‍රදේශයේ පදිංචි ව්‍යාපාරිකයෙකුටයි.\nඒ අනුව කිරිඳිඔයේ යාලබොඩ ප්‍රදේශයෙන් වැලි ගොඩ දැමීම ආරම්භ කර ඇති අතර මේ හේතුවෙන් ඔයේ ඉවුර ඛාදනය වීම ඇතුළු පාරිසරික ගැටුලු රැසක් මතුව ඇති බව ගම්වාසීන් පෙන්වා දෙනවා.\nඔය මධ්‍යය දක්වා ට්‍රැක්ටර් ගෙන්වා ගැනීමට වැලි කොට්ට යොදාගනිමින් තාවකාලික මාර්ගයක්ද ඔවුන් තනා තිබුණා.\nගම්වාසීන් පැවසුවේ ගිවිසුමේ කොන්දේසි කඩකරමින් මෙම ස්ථානයේ වැලි ගොඩදැමීම සිදු කිරිම නිසා මීට පෙරද වැලි ගොඩ දැමු පුද්ගලයින්ට දඩ නියම කර ඇති බවයි.\nගම්වාසීන්ගෙන් ලද පැමිණිලි හේතුවෙන් පොලිස් විශේෂ කාර්ය බලකායේ නිළධාරීන් ඊයේ මෙම ස්ථානයේ වැටලීමක් කළා.",
       "URL": "https://www.hirunews.lk/172262/ගිවිසුම්-කොන්දේසි-කඩ-කරමින්-පවත්වාගෙන-ගිය-වැලි-ගොඩදැමීමේ-ස්ථානයක්-වටලයි",
       "Category": "Local News",
       "Parent URL": "https://www.hirunews.lk/local-news.php?pageID=4294"
}