{
       "Source": "hirunews",
       "Timestamp": "Thursday, 15 December 2022 - 13:40",
       "Headline": "අයිස් මත්ද්‍රව්‍ය භාවිතයේ වැඩිවීමක් (වීඩියෝ)",
       "News Content": "අයිස් මත්ද්‍රව්‍ය භාවිතය ක්‍රමිකම වැඩිවෙමින් පවතින බව අන්තරායකර ඖෂධ පාලක ජාතික මණ්ඩලය පවසනවා.\nමේ වසරේ මේ දක්වා අයිස් මත්ද්‍රව්‍ය ලඟ තබා ගැනීම සම්බන්ධයෙන් පුද්ගලයින් 6,728දෙනෙකු පොලිස් අත්අඩංගුවට ගෙන ඇති බවයි එහි පර්යේෂණ අධ්‍යක්ෂිකා භද්‍රානි ජයවර්ධන පැවසුවේ.\nමේ අතර, ඊයේ (14) ගාල්ලේ පැවති උත්සවයක දී දකුණ පළාත භාර ජ්‍යෙෂ්ඨ නියෝජ්‍ය පොලිස්පති අජිත් රෝහණ කියා සිටියේ පාසල් ළමුන් අතර අයිස් මත්ද්‍රව්‍ය භාවිතය ප්‍රචලිත කිරීම සඳහා ඇතැම් පුද්ගලයින් විවිධ උපක්‍රම භාවිත කරමින් සිටින බවයි.\nමේ අතර, දිවයිනේ ප්‍රදේශ කිහිපයක පාසල් ළමුන්ගේ බෑග් පරීක්ෂා කිරීමේ වැඩසටහනක් අද (15) ක්‍රියාත්මක වුණා.\nමඩකලපුව දිස්ත්‍රික්කයේ පාසල් ළමුන්ගේ බෑග් පොලිස් සුනඛයින් ද යොදාගනිමින් පරීක්ෂා කර තිබූ අතර පොල්ගහවෙල ප්‍රදේශයේ පාසල් ළමුන් 3000ක පමණ සිසුන් පිරිසකගේ බෑග් පරීක්ෂා කිරීම් අද (15) සිදුකෙරුණා.\nපසුගිය 05 වැනිදා සිසුන්ට, පාසල් ශිෂ්‍යයෙකු මාර්ගයෙන් අයිස් සහ මත්පෙති බෙදූ 04දෙනෙකු පොලිස් විශේෂ කාර්ය බලකාය අත්අඩංගුවට ගනු ලැබුවේ කළුතර, මිල්ලණිය, පොලිස් බල ප්‍රදේශයේ දීයි.\nඅදාළ පාසල් ශිෂ්‍යාට මේ සඳහා අධාර අනුබල දී ඇත්තේ ඔහුගේ මව විසින් බවටයි පසුව අනාවරණය වුණේ.\nකෙසේ වෙතත් අයිස් මත්ද්‍රව්‍ය ග්‍රෑම් 05ක් හෝ ඊට වැඩි ප්‍රමාණයක් සන්තකයේ තබාගෙන වැරදිකරුවන් වන පුද්ගලයින්ට මරණ දඩුවම ක්‍රියාත්මක වන පරිදි විෂ වර්ග, අබින් සහ අන්තරාදායක ඖෂධ වර්ග සංශෝධන පනතට පාර්ලිමේන්තුවේ දී පසුගියදා සම්මත කිරීමටයි පියවර ගැනුණා.",
       "URL": "https://www.hirunews.lk/322734/අයිස්-මත්ද්‍රව්‍ය-භාවිතයේ-වැඩිවීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=665"
}