{
       "Source": "hirunews",
       "Timestamp": "Friday, 24 September 2021 - 10:00",
       "Headline": "ශ්‍රී ලංකාවට විශාල ප්‍රමාණයේ භූ කම්පන අවදානමක් නැහැ",
       "News Content": "පසුගිය දා ඔස්ට්‍රේලියාවේ මෙල්බර්න් නුවර භූ කම්පනයක් ඇති වුණා.\nමේ සමඟ ම ශ්‍රී ලංකාවේත් භූ කම්පන ඇති විය හැකි දැ යි ජනතාව තුල කුකුසක් මතු වූයේ, මෑත ඉතිහාසයේ ඔස්ට්‍රේලියාවේ මෙල්බර්න් නුවරින් භූ කම්පන තත්ත්වයක් පිළිබඳ ව වාර්තා නො වීම හේතුවෙන්.\nමේ සම්බන්ධයෙන් සිය අවධානය යොමු කළ පරිසර අමාත්‍යාංශය මෙරට තුළත් එවැනි භූ කම්පන තත්ත්වයක් ඇති වීමේ අවධානමක් ඇති දැ යි විශේෂඥයින්ගෙන් විමසීමක් කළා.\nඑහී දී හෙළි වුයේ ශ්‍රී ලංකාව පිහිටා ඇති භූ තලය අනුව, ඉදිරියේ දී විශාල පරිමාණයේ භූ කම්පන තත්ත්වයන් ඇති වීමට ඉඩක් නො මැති බව යි.\nමෙම තොරතුරු හෙළි වී ඇත්තේ, ශ්‍රී ලංකාව හා භූ කම්පන අවදානම සම්බන්ධ ව භූ විද්‍යා සමීක්ෂණ හා පතල් කාර්යාංශය විසින් සංවිධාන කළ විශේෂ දැනුවත් කිරීමේ වැඩසටහනක දී ඊට සම්බන්ධ ආචාර්ය - මහාචාර්යවරුන් මේ පිළිබඳ හෙළිදරව් කිරීමත් සමඟයි.\nදැනට සිදු ව ඇති සියලු ම භූ කම්පනවලින් සියයට 98ක් ම සිදු ව ඇත්තේ භූ කාරක තැටි මායිම් ආශ්‍රිත ප්‍රදේශවල යි.\nඉන් බැහැර ව සිදු වන භූ කම්පන ප්‍රමාණය සියයට 2ක් පමණ වන අතර, එම නිසා අනවශ්‍ය බියක් ඇති කර ගත යුතු වන්නේ නැහැ.\nඑහෙත් භූ කම්පාවලින් ආරක්ෂා වීම සඳහා ගත හැකි තාක්ෂණික පියවර ගැනීම සුදුසු බවද ඔවුන් වැඩිදුරටත් සඳහන් කළා.\nමේ වනවිට මහකනදරාව, පල්ලෙකැලේ, හක්මන හා බුද්ධංගල භූ කම්පන පරීක්ෂා කිරීමේ මධ්‍යස්ථාන 04ක් පිහිටුවා ඇති අතර, ඉදිරියේ දී බස්නාහිර හා වයඹ පළාත් තුළ තවත් භූ කම්පන මධ්‍යස්ථාන දෙකක් ස්ථාපිත කිරීමට නියමිත යි.",
       "URL": "https://www.hirunews.lk/283085/ශ්‍රී-ලංකාවට-විශාල-ප්‍රමාණයේ-භූ-කම්පන-අවදානමක්-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=1672"
}