{
       "Source": "hirunews",
       "Timestamp": "Wednesday, 20 January 2016 - 19:00",
       "Headline": "හිටපු ජනපති ගැන සැකයක් නැහැ",
       "News Content": "ඉදිරි පළාත් පාලන මැතිවරණයේදී ශ්‍රී ලංකා නිදහස් පක්ෂයේ පිරිසක් වෙනම පක්ෂයකින් තරඟ කිරීම පිළිබද විවිධ මත පළ වන මොහොතක, එය එසේ නොවන බවට ප්‍රකාශ කෙරෙන මාධ්‍ය හමු 3ක් කොළඹ දී අද පැවැත්වුණා.\nශ්‍රී ලංකා නිදහස් පක්ෂයේ අමාත්‍යවරුන් ඉන් මාධ්‍ය හමු දෙකක් කැදවා තිබූ අතර, අනෙක් මාධ්‍ය හමුව පැවැත්වූයේ ඒකාබද්ධ විපක්ෂයයි.\nශ්‍රී ලංකා නිදහස් පක්ෂ මාධ්‍ය හමුවේදී මාධ්‍යවේදීන් මේ සම්බන්ධයෙන් ප්‍රශ්න කළ අවස්ථාවේදී අමාත්‍යවරුන් වන චන්දිම වීරක්කොඩි, සරත් අමුණුගම සහ මහින්ද සමරසිංහ කියා සිටියේ තමන්ට හිටපු ජනාධිපති මහින්ද රාජපක්ෂ විශ්වාස බවයි.\nඉදිරි පළාත් පාලන ඡුන්දයේදී නිදහස් සන්ධානය ජයග්‍රහණය කිරීම සඳහා ඔහු සහාය ලබාදෙනු ඇති බවයි මාධ්‍ය හමුවේදී ප්‍රකාශ වුණේ.\nමෙම මතය තහවුරු කෙරෙන තවත් මාධ්‍ය හමුවක් රජයේ ප්‍රවෘත්ති දෙපාර්තමේන්තුවේදී අද පස්වරුවේ පැවැත්වුණා.\nඊට එක්වූ ශ්‍රී ලංකා නිදහස් පක්ෂයේ භාණ්ඩාගාරික, අමාත්‍ය එස්.බී. දිසානායක ප්‍රකාශ කළේ බහුතරයකගේ මතය වන්නේ ශ්‍රී ලංකා නිදහස් පක්ෂය යටතේ එක්සත් ජනතා නිදහස් සන්ධානයෙන් ඉදිරි මැතිවරණයට ඉදිරිපත්වීම බවයි.\nවෙනම පක්ෂයකින් පුංචි ඡන්දයට තරඟ කරන බව ප්‍රකාශ කරන්නේ ඒකාබද්ධ විපක්ෂය නියෝජනය කරන මන්ත්‍රීවරුන්.\nකෙසේවෙතත්, අද පැවැති ඒකාබද්ධ විපක්ෂයේ මාධ්‍ය හමුවට එක්වූ පාර්ලිමේන්තු මන්ත්‍රී බන්දුල ගුණවර්ධන, තවමත් එවැනි තීරණයක් ගෙන නොමැති බව ප්‍රකාශ කළ අතර, ජනතාවගෙන් ඉල්ලීමක් ලැබුණහොත් වෙනම තරඟ කළ හැකි බව ද සදහන් කළා.",
       "URL": "https://www.hirunews.lk/124392/හිටපු-ජනපති-ගැන-සැකයක්-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=5202"
}