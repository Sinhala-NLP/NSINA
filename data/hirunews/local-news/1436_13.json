{
       "Source": "hirunews",
       "Timestamp": "Monday, 10 January 2022 - 12:56",
       "Headline": "කෙරවලපිටිය ගිවිසුමට එරෙහි පෙත්සම් විභාගයේ තුන් වැනි දිනය ඇරඹෙයි (වීඩියෝ)",
       "News Content": "කෙරවලපිටිය යුගදනවි බලාගාරයේ කොටස් ඇමරිකානු සමාගමකට පැවරීමට ගෙන තිබෙන තීරණය බලරහිත කරන ලෙස ඉල්ලා ගොනුකර තිබෙන පෙත්සම් අද ශ්‍රේෂ්ඨාධිකරණය හමුවේ තුන් වන දිනටත් විභාග කිරීම ආරම්භ වුණා.\nඒ, අගවිනිසුරු ජයන්ත ජයසූරිය, ප්‍රමුඛ පංච පුද්ගල විනිසුරු මඩුල්ල ඉදිරියේයි.\nඅද දින පෙත්සම්වලට පක්ෂව දිවුරුම් පෙත්සම් ඉදිරිපත් කළ විමල් වීරවංශ, වාසුදේව නානායක්කාර සහ උදය ගම්මන්පිල යන අමාත්‍යවරු වෙනුවෙන් ජනාධිපති නීතිඥ උදිත ඉගලහේවා කරුණු ඉදිරිපත් කිරීම සිදු කළා.\nපූජ්‍ය ඇල්ලේ ගුණවංශ හිමියන් හා අගරදගුරු අතිඋතුම් මැල්කම් කාදිනල් රංජිත් හිමිපාණන්, සමගි ජන බලවේගයේ මහලේකම් පාර්ලිමේන්තු මන්ත්‍රී රංජිත් මද්දුම බණ්ඩාර, ජනතා විමුක්ති පෙරමුණේ හිටපු පාර්ලිමේන්තු මන්ත්‍රීවරුන් වන සුනිල් හඳුන්නෙත්ති සහ වසන්ත සමරසිංහ ඇතුළු පිරිසක් අදාළ පෙත්සම් ඉදිරිපත් කර තිබුණා.\nපෙත්සම්කරුවන් කියා සිටින්නේ, කෙරවලපිටිය යුගදනවි බලාගාරය අයත් සමාගමේ ශ්‍රී ලංකා රජයට අයත් කොටස් වලින් 40%ක් වගඋත්තරකාර ඇමරිකානු සමාගම වෙත පැවරීමට අමාත්‍ය මණ්ඩලය ගනු ලැබූ තීරණය යුක්ති සහගත නො වන බවයි.",
       "URL": "https://www.hirunews.lk/293542/කෙරවලපිටිය-ගිවිසුමට-එරෙහි-පෙත්සම්-විභාගයේ-තුන්-වැනි-දිනය-ඇරඹෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1436"
}