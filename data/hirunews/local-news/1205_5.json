{
       "Source": "hirunews",
       "Timestamp": "Thursday, 28 April 2022 - 12:58",
       "Headline": "වර්ජනයෙන් අත්‍යාවශ්‍ය සේවා රැසකට බාධා (වීඩියෝ)",
       "News Content": "ආණ්ඩුවට විරෝධය පා රාජ්‍ය, අර්ධ රාජ්‍ය සහ පෞද්ගලික අංශ සේවකයන් අද ආරම්භ කළ දැවැන්ත සංකේත වර්ජනය හේතුවෙන් අත්‍යවශ්‍ය සේවා රැසකට බාධා එල්ල වී තිබෙනවා.\nජනමතයට හිස නමනු - ආණ්ඩුව ගෙදර යනු යන තේමාව යටතේ මෙම වෘත්තීය අරගලය සංවිධාන කර ඇති අතර ඊට වෘත්තීය සමිති දහසකට අධික සංඛ්‍යාවක් එක්ව සිටිනවා.\nඅධ්‍යාපන, ප්‍රවාහන, වතු, වරාය, විදුලිබල, බැංකු, තැපැල්, සමෘද්ධි, සංවර්ධන නිලධාරී, කම්කරු සහ අයෝජන කලාප සේවකයින් ඒ අතර වනවා.\nදීප ව්‍යාප්ත වර්ජනයක් ක්‍රියාත්මක වුවත් කොළඹ වරායේ කටයුතු සාමාන්‍ය පරිදි සිදුවන බව වරාය අධිකාරියේ සභාපති ආචාර්ය ප්‍රසන්ත ජයමාන්න ප්‍රකාශ කළා.\nමේ අතර, කටුනායක ගුවන් තොටුපළේ මෙහෙයුම් කටයුතු සාමාන්‍ය පරිදි සිදු වන බව ගුවන් තොටුපළ හා ගුවන් සේවා සමාගමේ සභාපති විශ්‍රාමික මේජර් ජෙනරාල් ජී.ඒ. චන්ද්‍රසිරි කියා සිටියා.\nලංකා විදුලිබල මණ්ඩලයේ මාධ්‍ය ප්‍රකාශක ඇන්ඩෲ නවමනි ද කියා සිටියේ විදුලිය සැපයීමේ කටයුතු සාමාන්‍ය පරිදි සිදුවන බවයි.\nජාතික රෝහල ඇතුළු දිවයිනේ සියළු රෝහල්වල ප්‍රතිකාර සේවා සාමාන්‍ය පරිදි සිදුවන බව වාර්තා වනවා.\nකෙසේ වෙතත්, වර්ජනයට සහය දැක්වීමක් ලෙස ප්‍රධාන රෝහල් ඉදිරිපිට අද දහවල් විරෝධතා ආරම්භ කර තිබුණා.\nමේ අතර, අද දිනයේ දිවයිනේ පාසල්වල කටයුතු අඩාල වී ඇත්තේ සිසුන් සහ ගුරුවරුන් නොපැමිණීම හේතුවෙන්.\nමෙම වර්ජනයට සමගාමීව මේ වන විට මරදාන - ටෙක්නිකල් මංසන්ධියේ සිට කොළඹ කොටුව දක්වා විරෝධතා පා ගමනක් ද සංවිධාන කර තිබෙනවා.\nවර්ජනය ක්‍රියාත්මක වීම හේතුවෙන් ආගමන විගමන දෙපාර්තමේන්තුව, පුද්ගලයින් ලියාපදිංචි කිරීමේ දෙපාර්තමේන්තුව සහ මොටර් රථ ප්‍රවාහන දෙපාර්තමේන්තුවේ කටයුතුවලට ද බාධා එල්ල වී තිබෙනවා.\nඒ, සේවකයින් රාජකාරියට වාර්තා නොකිරීම සහ පැමිණ ඇති සේවකයින් විරෝධතාවලට සම්බන්ධවීම හේතුවෙන්.\nමේ අතර, දුම්රිය දෙපාර්තමේන්තුව සඳහන් කළේ අද දිනයේ රාජකාරි සඳහා වාර්තා කරන බවට සේවකයන් දැනුම් දී තිබුණත් ඔවුන් නොපැමිණීම නිසා දුම්රිය ධාවනය අඩාල වූ බවයි.\nකෙසේ වෙතත්, අද දිනයේත් සුපුරුදු පරිදි බස් රථ ධාවනය යෙදෙන ආකාරයක් දක්නට ලැබුණා.\nහිරු වාර්තාකරුවන් සදහන් කළේ දිවයිනේ බොහෝ ප්‍රදේශවල ලංගම බස් රථ සහ පෞද්ගලික බස් රථ රැසක් ධාවනයේ යෙදෙන බවයි.\nඅනුරාධපුර නගරයේ බොහෝ වෙළදසැල් අද වසා දමා කළු කොඩි ඔසවා වර්ජනයට සහය පළ කර ඇති ආකාරයක් දක්නට ලැබුණු බවයි ප්‍රදේශයේ හිරු වාර්තාකරු තම්සීර් හමීඩ් සදහන් කළේ.\nමේ අතර, ඇතැම් වෙළද කලාපවල සේවකයින් මේ වන විට විරෝධතාවල නිරත වන නමුත් නිදහස් වෙළද කලාප සහ පොදු සේවා සේවක සංගමයේ ලේකම් ඇන්ටන් මාකස් ප්‍රකාශ කළේ මේ මොහොතේ වෙළද කලාප තුළ වර්ජන දියත් කිරීමෙන් ආර්ථිකයට තවදුරටත් බලපෑම් එල්ල විය හැකි බවයි.\nකෙසේ වෙතත්, කොග්ගල හා කටුනායක අපනයන කලාපවල සේවකයින් අද පෙරවරුවේ මෙම වර්ජනයට සහය පළ කරමින් විරෝධතා පෙළපාලිවල නිරත වුණා.\nමේ වන විට ක්‍රියාත්මක වර්ජනයට සහය පළ කරමින් පිටකොටුවේ තොග වෙළදසැල් ද වසා දමා තිබෙනවා.\n4 වන සහ 5 වන හරස් වීථි ඇතුළු හරස් වීථිවල වෙළදසැල් මෙලෙස වසා දමා ඇති බවයි.\nසමස්ත ලංකා බිත්තර වෙළද සංගමයේ ලේකම් අනුර මාරසිංහ පැවසුවේ මෙම වර්ජනයට සහය පළ කරමින් අද දිනයේදී බිත්තර ප්‍රවාහනය කිරීමේ කටයුතුවලින් ඉවත් වන බවයි.",
       "URL": "https://www.hirunews.lk/302999/වර්ජනයෙන්-අත්‍යාවශ්‍ය-සේවා-රැසකට-බාධා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1205"
}