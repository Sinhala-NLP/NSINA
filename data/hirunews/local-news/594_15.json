{
       "Source": "hirunews",
       "Timestamp": "Wednesday, 18 January 2023 - 11:33",
       "Headline": "පළාත් පාලන ඡන්දය පැවැත්වීම පිළිබඳ මැතිවරණ කොමිසමෙන් දැනුම් දීමක් (වීඩියෝ)",
       "News Content": "නාම යෝජනා කැඳවීමෙන් පසුව පළාත් පාලන ඡන්දය විමසීම් පනතට අනුකූලව ඡන්දය විමසීම පැවැත්වීමට අවශ්‍ය සියලු පියවර ගන්නා බව මැතිවරණ කොමිසම, ශ්‍රේෂ්ඨාධිකරණයට ප්‍රතිඥාවක් ලබා දී තිබෙනවා.\nඒ පළාත් පාලන ඡන්ද විමසීම පැවැත්වීමට පියවර ගන්නා ලෙස මැතිවරණ කොමිසමට නියෝගයක් නිකුත් කරන මෙන් ඉල්ලා පාර්ලිමේන්තු මන්ත්‍රීවරුන් පිරිසක් විසින් ගොනු කළ පෙත්සමක් අද කැඳවූ අවස්ථාවේදීයි.\nඑහි දී මැතිවරණ කොමිසම වෙනුවෙන් පෙනිසිටි ජනාධිපති නිතීඥ සාලිය පීරිස් විසින් විසින් මෙම ප්‍රතිඥාව ලබා දී තිබෙනවා.\nඔහු අධිකරණය හමුවේ කරුණු දක්වමින් වැඩිදුරටත් සඳහන් කර ඇත්තේ පළාත් පාලන ඡන්ද විමසීමට අදාළව නාමයෝජනා කැඳවීම ආරම්භ කර ඇති බවත්, එය ලබන 21 වන දා අවසන් වූ පසු පනත ප්‍රකාර ව මැතිවරණය පැවැත්වීමට කටයුතු කරන බවයි.\nජනාධිපති නීතිඥ්‍යවරුන් වන රෙමේෂ් ද සිල්වා සහ සංජීව ජයවර්ධන යන අය පෙත්සම්කාර පාර්ශවය වෙනුවෙන් පෙනී සිටි බවයි අප අධිකරණ වර්තාකරු සඳහන් කළේ.\nපාර්ලිමේන්තු මන්ත්‍රීවරුන් වන සමගි ජනබගවේගයේ මහ ලේකම් රංජිත් මද්දුම බණ්ඩාර සහ මහාචාර්ය ජී.එල්.පීරිස් විසින් එක් පෙත්සමක් ඉදිරිපත් කර ඇති අතර අනෙක් පෙත්සම පාර්ලිමේන්තු මන්ත්‍රීවරුන්වන ශ්‍රී ලංකා නිදහස් පක්ෂයේ මහ ලේකම් දයාසිරි ජයසේකර, ලක්ෂ්මන් කිරිඇල්ල, එම්.ඒ සුමන්තිරන් සහ අනුර ප්‍රියදර්ශන යාපා විසින් ඉදිරිපත් කර තිබුණා.\nමැතිවරණ කොමිෂන් සභාවේ සභාපති නිමල් පුංචිහේවා ඇතුළු එහි සාමාජිකයන් සහ අග්‍රාමාත්‍ය දිනේෂ් ගුණවර්ධන එම පෙත්සමේ වගඋත්තරකරුවන් ලෙස නම් කර තිබෙනවා.\nපාළාත් පාලන ආයතන ඡන්ද විමසීමේ පනතේ ප්‍රතිපාදන ප්‍රකාරව ඡන්ද විමසීම් පැවැත්වීමට මැතිවරණ කොමිසම මෙතෙක් අවශ්‍ය ක්‍රියාමාර්ග ගෙන නොමැති බව පෙත්සම් වලින් චෝදනා කර ඇති බවයි හිරු අධිකරණ වාර්තාකරු සඳහන් කළේ.\nජනමාධ්‍ය හරහා නිකුත්වන වාර්තා අනුව අදාළ ඡන්ද විමසීම කල් දැමීමට මැතිවරණ බලධාරීන් උත්සාහ දරමින් සිටින බවක් පෙනීය බව ද අදාල පෙත්සම්වල සඳහන් කර තිබෙනවා.\nඅදාළ පෙත්සම පෙබරවාරි 14 වන දා කැඳවීමට දින නියම කර ඇති බවයි හිරු අධිකරණ වාර්තාකරු සඳහන් කළේ.\nමේ අතර අද මැතිවරණ කොමිසමේ නිලධාරින් සහ ඛනිජ තෙල් නීතිගත සංස්ථාවේ නිළධාරීන් අතර හමුවක් අද පැවැත්වෙනවා.\nඒ පළාත් පාලන ඡන්ද විමසීමේ කටයුතු පවත්වාගෙන යාමේදී අවශ්‍ය වන ඉන්ධන සැපයුම පිළිබඳ සාකච්ඡා කිරීම සඳහායි.\nමැතිවරණ කොමිසම මීට පෙර පළාත් පාලන ඡන්ද විමසීමේ ඉදිරි කටයුතු සම්බන්ධයෙන් පොලිස්පති, රජ්‍ය මුද්‍රණාලාධිපති හා තැපැල්පති ඇතුළු මැතිවරණ කටයුතු පවත්වාගෙන යාමට අවශ්‍ය අංශ සමඟ සාකච්ඡා කළා.\nඑමෙන්ම, ඉදිරි දින වලදී ශ්‍රී ලංකා ගමනාගමන මණ්ඩලය, ජලසම්පාදන මණ්ඩලය, ශ්‍රී ලංකා ටෙලිකොම් ආයතනය ඇතුළු ආයතන කිහිපයක ප්‍රධානීන් සමඟ මැතිවරණ කොමිසම සාකච්ඡා කිරීමට නියමිතයි.\nමේ අතර, පළාත් පාලන ඡන්ද විමසීමට අදාළ නාම යෝජනා කැඳවීම අද පෙරවරුවේ ආරම්භ වුණා.\nඑය 21 වනදා දහවල් 12 දක්වා ක්‍රියාත්මක වන බවයි මැතිවරණ කොමිසම සඳහන් කළේ.\nඒ අනුව එළඹෙන 21 වනදා නාම යෝජනා කැඳවීම අවසන් කිරීමෙන් අනතුරුව දහවල් 12 සිට දහවල් 1යි 30 දක්වා කාළය තුළ විරෝධතා ඉදිරිපත් කිරීමට අවස්ථාව හිමිවනු ඇති.\nඅනතුරුව තේරිම්භාර නිලධාරිවරයා විසින් මැතිවරණය පැවැත්වෙන දිනය සම්බන්ධයෙන් ප්‍රකාශයට පත්කරනු ඇති බවයි මැතිවරණ කොමිසමේ අධ්‍යක්ෂ ජනරාල් සමන් ශ්‍රී රත්නායක කියා සිටියේ.",
       "URL": "https://www.hirunews.lk/325316/පළාත්-පාලන-ඡන්දය-පැවැත්වීම-පිළිබඳ-මැතිවරණ-කොමිසමෙන්-දැනුම්-දීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=594"
}