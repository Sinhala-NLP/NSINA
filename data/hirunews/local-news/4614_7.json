{
       "Source": "hirunews",
       "Timestamp": "Tuesday, 14 March 2017 - 21:43",
       "Headline": "ගම්වාසීන් සිදුකළ පහරදීමකින් පුද්ගලයෙකු මරුට",
       "News Content": "තම බිරිඳට පහරදීමට පැමිණි ස්වාමිපුරුෂයෙකුට ගම්වාසීන් සිදුකළ පහරදීමකින් ඔහු ජීවිතක්ෂයට පත්ව තිබෙනවා.\nමෙම සිද්ධිය වාර්තා වන්නේ රත්නපුර  - කිරිඇල්ල ප්‍රදේශයෙන්\nරත්නපුර - කිරිඇල්ල පහළගම ප්‍රදේශයේ නිවසක් තුළදී මෙම පහරදීම සිදුව ඇත්තේ ඊයේ පස්වරුවේයි.\nනිවසට පැමිණි සැමියා බිරිඳට  පහරදී මරණ තර්ජන කර තිබෙනවා.\nගැටුම සම්බන්ධයෙන් කිරිඇල්ල පොලීසියට ලැබුණු දුරකතන ඇමතුමකට අනුව පොලිස් නිලධාරීන් එම ස්ථානයට පැමිණ සැකකාර සැමියා කිරිඇල්ල රෝහලට ඇතුලත් කර ඇති අතර අනතුරුව ඔහු ජීවිතක්ෂයට පත්ව තිබෙනවා.\nමෙලෙම මිය ගොස් ඇත්තේ කහවත්ත දම්බුලුවන ප්‍රදේශයේ පදිංචි මහේෂ් තිලකරත්න නැමැති 25 හැවිරිදි තරුණයෙක්.\nමෙම පුද්ගලයා  2015 වසරේ ඇති වූ ආරවුලකදී බිරිඳගේ මවට පිහියකින් ඇන ඝාතනය කර බිරිඳට ද බරපතල තුවාල සිදු කිරීමේ වරදට සිරදඩුවම් විඳ මීට මාස 8 කට පෙර ඇප මත නිදහස් වූවෙක්.\nසිද්ධිය සම්බන්ධයෙන් මහේස්ත්‍රාත් පරීක්ෂණය අද දහවල් රත්නපුර වැඩබලන මහේස්ත්‍රාත් මල්කාන්ති කැකුණාගොඩ මහත්මිය විසින් සිදු කල අතර ඇසිඩ් අඩංගු යැයි සැකකෙරන බෝතලයක් ඇතළු නඩු භාණ්ඩ කිහිපයක් නිවස ආසන්නයේ තිබී තිබෙනවා.\nදේහය කිරිඇල්ල රෝහලේ තැම්පත් කර ඇති අතර ඝාතනයට සම්බන්ධ සැකකරුවන් සොයා පරීක්ෂණ ක්‍රියාත්මකයි.",
       "URL": "https://www.hirunews.lk/156870/ගම්වාසීන්-සිදුකළ-පහරදීමකින්-පුද්ගලයෙකු-මරුට",
       "Category": "Local News",
       "Parent URL": "https://www.hirunews.lk/local-news.php?pageID=4614"
}