{
       "Source": "hirunews",
       "Timestamp": "Tuesday, 25 October 2016 - 19:26",
       "Headline": "නිදහස් පක්ෂයත් දැඩි තීන්දුවක",
       "News Content": "මහබැංකු බැඳුම්කර සිද්ධිය සම්බන්ධයෙන් කෝප් කමිටුව සිදුකරන පරීක්ෂණ සහ එහි වාර්තාව නිකුත් කිරීම සම්බන්ධයෙන් මේ වනවිට ඇතිව තිබෙන්නේ පුළුල් සමාජ කථිකාවක්.\nවිවිධ දේශපාලන පක්ෂ නියෝජිතයින් ඒ සම්බන්ධයෙන් අද (25)ප්‍රතිචාර දක්වා සිටියා.\nපෙරටුගාමී සමාජවාදී පක්ෂයේ ප්‍රචාරක ලේකම් පුබුදු ජයගොඩ සඳහන් කළේ කෝප් කමිටුවේ සභාපතිවරයා සිදුකළ යුත්තේ කමිටුවෙන් නැගිට යාම නොව වංචා දූෂණවලට නිසි පියවර ගැනීම බවයි.\nපාර්ලිමේන්තු මන්ත්‍රී බන්දුල ගුණවර්ධනද ඒ සම්බන්ධයෙන් අදහස් පළ කළ අතර, ඔහු කියා සිටියේ ලංකා ඉතිහාසයේ දැවැන්තම මූල්‍ය වංචාව සිදුවු බව සියලු  දෙනා පිළිගෙන ඇති බවයි.\nබැඳුම්කර වංචාවෙන් ලබාගත් මුදලින් මන්ත්‍රීවරුන් පිරිසකට රුපියල් කෝටි 10 බැගින් ලබාදී පරීක්ෂණ යටපත් කිරීමේ උත්සාහයක් ක්‍රියාත්මක වන බව පාර්ලිමේන්තු මන්ත්‍රී මහින්ද යාපා අබේවර්ධන කියා සිටියා.\nරාජ්‍ය අමාත්‍ය ලක්ෂ්මන් යාපා අබේවර්ධන කොළඹ අද (25)පැවති මාධ්‍ය හමුවකදී සඳහන් කළේ කිසිදු අයුරකින් ශ්‍රී ලංකා නිදහස් පක්ෂය ප්‍රමුඛ සන්ධානයේ මතය වෙනස් නොවන බවයි.\nවරදක් සිදුව ඇති බව ජනතාව මේ වනවිට අවබෝධ කරගෙන ඇතැයි ඔහු සඳහන් කළා. හිටපු මහ බැංකු අධිපතිවරයා සහ ඔහුගේ බෑණනුවන් ආරක්ෂා කිරීමට ඇතමුන් උත්සාහ කිරීම හෙළා දකින බව ජාතික හෙළ උරුමයද අද (25) පස්වරුවේ ප්‍රකාශ කර සිටියා.",
       "URL": "https://www.hirunews.lk/146065/නිදහස්-පක්ෂයත්-දැඩි-තීන්දුවක",
       "Category": "Local News",
       "Parent URL": "https://www.hirunews.lk/local-news.php?pageID=4822"
}