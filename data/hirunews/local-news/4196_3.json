{
       "Source": "hirunews",
       "Timestamp": "Wednesday, 29 November 2017 - 10:40",
       "Headline": "දෙසැම්බර් 6 දක්වා ගෝඨාභයට එරෙහි පියවර වළක්වන අතුරු තහනම් නියෝගයක්",
       "News Content": "හිටපු ආරක්ෂක ලේකම් ගෝඨාභය රාජපක්ෂට එරෙහිව පොදු දේපළ පනත යටතේ නීතිමය පියවර ගැනීම වළක්වාලමින් අභියාචනාධිකරණය අද අතුරු තහනම් නියෝගයක් නිකුත් කළා.\nඑය දෙසැම්බර් 6 වනදා දක්වා බල පැවැත්වෙනවා.\nඩී.ඒ. රාජපක්ෂ අනුස්මරණ කෞතුකාගාරය ඉදිකිරීමේදී රුපියල් කෝටි 3 ක මුදලක් අවභාවිත කළ බවට පොදු  දේපළ පනත යටතේ එවකට ආරක්ෂක ලේකම් ගෝඨාභය රාජපක්ෂට එරෙහිව පොලිස් මූල්‍ය අපරාධ විමර්ශන කොට්ඨාශය විසින් පරික්ෂණ සිදු කරනවා.\nඑම පරීක්ෂණ ඉදිරියට පවත්වාගෙන යාම වළක්වාලමින් අතුරු තහනම් නියෝගයක් නිකුත් කරන ලෙස ඉල්ලමින් හිටපු ආරක්ෂක ලේකම්වරයා ඊයේ අභියාචනාධිකරණය හමුවේ පෙත්සමක් ගොනු කරනු ලැබුවා.\nනීතිපතිවරයා, පොලිස්පතිවරයා ඇතුලූ පස්දෙනෙකු වගඋත්තරකරුවන්  ලෙස නම් කර තිබූ අතර, එමඟින් ඔහු ඉල්ලා තිබුණේ තමන් රක්ෂිත බන්ධනාගාර ගත කිරීමේ යටි අරමුණ සහිතව දේශපාලනාධිකාරිය විසින් මෙම පරීක්ෂණ පවත්වාගෙන යන බවයි.\nඑම පෙත්සම අභියාචනාධිකරණ සභාපති විනිසුරු එල්.ටී.බී. දෙහිදෙණිය සහ ශිරාන් ගුණරත්න යන ද්විපුද්ගල විනිසුරු මඩුල්ල හමුවේ අද සළකා බැලූනු අවස්ථාවේදී නීතිපති දෙපාර්තමේන්තුව වෙනුවෙන් පෙනී සිටි අතිරේක සොලිසිටර් ජෙනරාල් දිල්රුක්ෂි වික්‍රමසිංහ කියා සිටියේ අදාළ පෙත්සම පිළිබඳ තීන්දුව අද ලබාදෙන බව තමන් දැනගත්තේ පුවත්පතකින් බවයි.\nමෙම තීන්දුව ඒකපාර්ශවීයව ලබාදීම සඳහා ප්‍රතිපාදන නොමැති බැවින් නීතිපති දෙපාර්තමේන්තුව වෙනුවෙන් කරුණු දැක්වීමට අවස්ථාව ලබාදෙන ලෙස ඇය අභියාචනාධිකරණයෙන් ඉල්ලීමක් කළා.\nඑහෙත් පැමිණිලි කාර පාර්ශවයේ නීතීඥයින්  ඊට විරෝධය පළ කළ අතර, සභාපති විනිසුරු එල්.ටී.බී. දෙහිදෙණිය ප්‍රකාශ කළේ අද තීන්දුව ලබාදීමට නියමිත බැවින් 6 වනදා කරුණු දැක්වීමට අවස්ථාව ලබාදෙන බවයි.\nඑහිදී අතිරේක සොලිසිටර් ජනරාල් දිල්රුක්ෂි වික්‍රමසිංහ තමා මේ සම්බන්ධයෙන් විරෝධතා ගොනු කරන බව කියා සිටියා.\nඅභියාචනාධිකරණය එහිදී ඇයට ඊට අවස්ථාව ලබාදුන්නා.\nඅනතුරුව පෙත්සම සළකා බැලූ අභියාචනාධිකරණ විනිසුරු මඩුල්ල ගෝඨාභය රාජපක්ෂයට එරෙහිව පොලිස් මූල්‍ය අපරාධ කොට්ඨාශය මගින් සිදුකරන පරීක්ෂණ දෙසැම්බර් 6 වනදා දක්වා අත්හිටුවන ලෙස අතුරු තහනම් නියෝගයක් නිකුත් කළා.\nඑහිදී  පෙත්සම්කරු වෙනුවෙන්  පෙනී සිටි ජනාධිපති නීතීඥ රොමේෂ් ද සිල්වා කළ කරුණු දක්වමින් කියා සිටියේ ඩී.ඒ. රාජපක්ෂ පදනම සහ ඉඩම් ගොඩකිරීමේ සහ සංවර්ධනය කිරීමේ සංස්ථාව අතර ගිවිසුමක් මගින් අදාළ කෞතුකාගාරය ඉදිකර ඇති බවයි.\nඑය වානිජ ගිවිසුමක් බවත්, පසුව ඒ සඳහා වැයවූ මුදල් ගෙවා ඇති බවත් එහිදී නීතීඥවරයා සඳහන් කර තිබෙනවා.\nමෙම කරුණු සළකා බැලූ අභියාචනාධිකරණ විනිසුරු මඩුල්ල කියා සිටියේ ඉදිරිපත් වූ කරුණුවලට අනුව මෙම ගණුදෙනුව සාවද්‍ය, සාපරාධී වරදක් බවට පෙනී නොයන බැවින් මෙම අතුරු තහනම් නියෝගය නිකුත් කරන බවයි.",
       "URL": "https://www.hirunews.lk/177192/දෙසැම්බර්-6-දක්වා-ගෝඨාභයට-එරෙහි-පියවර-වළක්වන-අතුරු-තහනම්-නියෝගයක්",
       "Category": "Local News",
       "Parent URL": "https://www.hirunews.lk/local-news.php?pageID=4196"
}