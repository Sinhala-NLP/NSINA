{
       "Source": "hirunews",
       "Timestamp": "Tuesday, 31 May 2022 - 15:11",
       "Headline": "ජුනි මස පළමු දින පහ තුළ විදුලිය කැපෙන්නේ මෙසේයි",
       "News Content": "අනිද්දා සිට යළිත් විදුලි කප්පාදුවක් සිදු කිරීමට මහජන උපයෝගීතා කොමිසමේ අනුමැතිය ලැබී තිබෙනවා.\nඒ අනුව ජූනි 2 සහ තුන් වන දා පැය දෙක බැගින් සහ ජූනි හතර වන දා පැයක කාලයක විදුලි කප්පාදුවක් සිදුකිරීමට නියමිත බවයි එම කොමිසමේ සභාපති ජනක රත්නායක සඳහන් කළේ.\nමේ අතර ලිට්රෝ සමාගම සතියකට පමණ පසු ගෘහස්ථ ගෑස් බෙදාහැරීම අද සිට යළි ආරම්භ කරනු ලැබුවා.\nඒ අනුව දෛනිකව ගෑස් සිලින්ඩර 50,000 බැගින් බෙදාහැරීමටයි සැළසුම් කර ඇත්තේ.\nඉන් සියයට 60ක් බෙදාහරිනු ලබන්නේ කොළඹ සහ ගම්පහ දිස්ත්‍රක්කවලටයි. ඒ අනුව අද දිනයේදී ගෑස් සිලින්ඩර 50,000ක් කොළඹ සහ ගම්පහ ඇතුලු නාගරික ප්‍රදේශ කිහිපයකට බෙදාහරිනු ලැබුවා.\nමේ අතර එළඹෙන සති අන්තයේදී ද තවත් ගෑස් මෙටි්‍රක් ටොන් 2,500ක නෞකාවක් පැමිණීමට නියමිත බවයි ලිට්රෝ සමාගම සඳහන් කළේ.\nඅද දිනයේ දී ගෑස් සිලින්ඩර බෙදාහැරීම සිදුකරන බවට දැනුම්දීමත් සමඟ තද වැසි නොතකා ජනතාව ගෑස් වෙළඳසැල් අසළ දිගු පෝලිම්වල රැඳී සිටියා.\nමේ අතර ඉන්දීය ණය සහනාධාර වැඩසටහන යටතේ තවත් ඩීසල් මෙටි්‍රක් ටොන් 40,000ක නෞකාවක් දිවයිනට ළඟා වී තිබෙනවා.\nඑලෙස ඉන්ධන නෞකා පැමිණීමත් සමඟ ඛනිජ තෙල් සංස්ථාව සතුව ඉන්ධන තොග සංචිත පැවතුනද ඇතැම් ප්‍රදේශවල ජනතාව තවදුරටත් දිගු පෝලිම්වල රැඳී සිටින බවයි හිරු වාර්තාකරුවන් සඳහන් කළේ.\nබොහෝ ස්ථානවල ඉන්ධන පෝලිම්වල අඩුවක් දක්නට ලැබෙනවා.\nමේ අතර, ශ්‍රී ලංකාවට පැමිණෙන ගුවන් යානාවලට ප්‍රමාණවත් ඉන්ධන සහිතව පැමිණෙන ලෙසත් එසේ නොමැති නම් වෙනත් ගුවන් තොටුපළකින් ඒ සඳහා ඉන්ධන ලබා ගැනීමට සිදුවිය හැකි බවත් සිවිල් ගුවන් සේවා අධිකාරිය විදේශ ගුවන් සේවාවන් වෙත දැනුම් දී තිබෙනවා.",
       "URL": "https://www.hirunews.lk/305803/ජුනි-මස-පළමු-දින-පහ-තුළ-විදුලිය-කැපෙන්නේ-මෙසේයි",
       "Category": "Local News",
       "Parent URL": "https://www.hirunews.lk/local-news.php?pageID=1130"
}