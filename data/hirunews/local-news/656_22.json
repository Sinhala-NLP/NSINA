{
       "Source": "hirunews",
       "Timestamp": "Monday, 19 December 2022 - 14:13",
       "Headline": "දරුවා නිදි කරවන්න දඹුල්ලේ මවක් 119 අමතයි",
       "News Content": "තුන්වන ශ්‍රේණියේ ඉගෙනුම ලබන තම පුතු, තමන්ට අවශ්‍ය වේලාවට නින්දට නොයෑම නිසා පොලිස් හදිසි ඇමතුම් අංශය ඇමතූ මවක් පිළිබඳව දඹුල්ලෙන් තොරතුරු වාර්තාවනවා.\nඇය හදිසියේ ලබාදුන් ඇමතුම නිසා දඹුල්ල පොලිසියේ නිලධාරීන් දෙදෙනෙකු ඊයේ (18) රාත්‍රි 09ට පමණ අදාළ නිවසට ගොස් ඇත්තේ කිලෝමීටර 15කට අධික දුරක් ගෙවමින්.\nඑහිදී අදාළ මව ප්‍රකාශ කර ඇත්තේ තමන් පස්වරු 6.30ට පමණ දරුවාට නින්දට යෑමට නියම කර ඇති බවයි.\nඑසේම පොලිසිය එම ස්ථානයට පැමිණීමට රාත්‍රී 9.00 පමණ වීම පිළිබඳව ද ඇය ඔවුන්ට දොස් පවරා තිබුණා.\nදරුවා නින්දට නොයා රාත්‍රිය වනතුරු විවිධ ක්‍රියාකාරකම්වල යෙදීම හේතුවෙන් තමාට, සැමියාට මෙන්ම අනෙක් දරුවන්ට ද නින්දට යාමට නොහැකි වී ඇති බව සඳහන් කර ඇති එම කාන්තාව දරුවා බිය ගැන්වීම සඳහා පොලිස් හදිසි ඇමතුම් අංශය ඇමතූ බවට ප්‍රකාශ කර තිබුණා.\nපසුව පොලිස් නිලධාරීන් දෙදෙනා ඇයට දැඩි ලෙස අවවාද කර යළි පොලිසියට පැමිණි බවයි වාර්තාවන්නේ.",
       "URL": "https://www.hirunews.lk/323040/දරුවා-නිදි-කරවන්න-දඹුල්ලේ-මවක්-119-අමතයි",
       "Category": "Local News",
       "Parent URL": "https://www.hirunews.lk/local-news.php?pageID=656"
}