{
       "Source": "hirunews",
       "Timestamp": "Wednesday, 15 December 2021 - 19:16",
       "Headline": "වරායට ළඟා වූ අනෙක් ගෑස් නෞකාව ගැනත් සැකයක් (වීඩියෝ)",
       "News Content": "ලිට්රෝ සමාගම විසින් ගෙන්වූ මේ වනවිට උස්වැටකෙයියාව මුහුදු තීරයේ නැංගුරම්ලා ඇති අනෙක් නෞකාවේ ද අඩංගු ගෑස් සංයුතියේ ගැටලුකාරි තත්ත්වයක් මතුව ඇති බවට වාර්තා වනවා.\nමීට පෙර නිසි ප්‍රමිතියෙන් තොර ගෑස් රැගෙන ආ ආයතනයෙන්ම එම නෞකාව ද ගෑස් ලබාගෙන ඇති බවයි ආරංචි මාර්ග ප්‍රකාශ කළේ.\nමේ වනවිට එම නෞකාවේ ගෑස් සාම්පල ද ඛනිජ තෙල් නීතිගත සංස්ථාවේ පරීක්ෂණාගාරය වෙත යොමුකර තිබෙනවා.\nගෘහස්ත ගෑස් සිලින්ඩරවල සංයුතිය දැක්වෙන ස්ටිකරයක් එම සිලින්ඩරවල ප්‍රදර්ශනය කිරීමට ලිට්රෝ සමාගම අද අභියාචනාධිකරණය හමුවේ එකඟතාව පළ කළා.\nගෑස් අනතුරු සම්බන්ධයෙන් ගොනු කර තිබූ පෙත්සමක් අද සලකා බැලූ අවස්ථාවේදී ඔවුන් වැඩිදුරටත් සඳහන් කළේ ශ්‍රී ලංකා ප්‍රමිති කාර්යාංශය විසින් අනුමත කරන ලද ගෑස් සිලින්ඩර පමණක් වෙළඳපොළට බෙදා හරින බවයි.\nමේ අතරල පසුගිය සෙනසුරාදා මෙරටට ආනයනය කළ ගෑස් තොග ගොඩබෑම සිදු නොකරන්නැයි පාරිභෝගික කටයුතු අධිකාරිය ලිට්රෝ ගෑස් සමාගමට නිල වශයෙන් දැනුම් දී තිබෙනවා.\nඑමෙන්ම පසුගිය සඳුදා දින මෙරටට පැමිණි නෞකාවේ අඩංගු ගෑස්ද ප්‍රමිතියෙන් තොර බවයි මේ වන විට අනාවරණ වී ඇත්තේ.\nමෙරටට ආනයනය කරන ගෑස් නෞකාවල ඇති ගෑස්වල අඩංගු එතිල් මර්කැප්ටන් රසායනික සංඝටකය නියමිත ප්‍රමාණයට අඩංගු ද යන්න සොයා බැලීමට පසුගියදා තීරණය කෙරුණේ මේ දිනවල මෙරටින් වාර්තා වන ගෑස් ආශ්‍රිත අනතුරු\nහේතුවෙන්.\nපසුගිය සෙනසුරාදා ලිට්රෝ ගෑස් සමාගම විසින් මෙරටට ගෙන්වන ලද මෙට්‍රික් ටොන් 3700ක් සහිත නෞකාවේ ගෑස් සාම්පල පරීක්ෂා කිරීමට බලධාරීන් කටයුතු කළේ මෙවැනි වාතාවරණයක් තුළයි.\nඑහිදී එම නෞකාවේ පවතින ගෑස්වල අඩංගු ගන්ධය සඳහා යොදන එතිර් මර්කැප්ටන් රසායනිකය නියමිත ප්‍රමාණයට අඩංගු නොවන බවට අප හිරු ප්‍රවෘත්ති ඔස්සේ අනාවරණ කළා.\nඒ අනුව පාරිභෝගික කටයුතු පිළිබඳ අධිකාරිය තීරණය කළේ අදාළ ගෑස් තොගය ගොඩබෑම අත්හිටුවීමටයි.\nඒ අනුව එම ගෑස් තොගය මෙරටට ගොඩබෑම සිදු නොකරන ලෙස පාරිභෝගික කටයුතු අධිකාරිය ලිට්රෝ ගෑස් සමාගමට නිල වශයෙන් දැනුම් දී තිබෙනවා.\nමේ අතරල පෙරේදා මෙරටට ළඟා වූ ගෑස් සහිත තවත් නෞකාවක් වත්තල - උස්වැටකෙයියාව - තල්දියවත්ත මුහුදු තීරයේ ගෑස් බෝයාව අසල නැංගුරම් ලා තිබෙනවා.\nඑම නෞකාවේ ඇති ගෑස්වල මර්කැප්ටන් රසායනික සංයුතිය පරීක්ෂා කිරීමට බලධාරීන් අද කටයුතු කළා.\nවිශ්වාස කටයුතු ආරංචි මාර්ග සඳහන් කළේ එම නෞකාවේ අඩංගු ගෑස් තොගයද ප්‍රමිතිය සම්බන්ධයෙන් ගැටලුකාරී තත්ත්වයක් පවතින බවයි.\nපසුගිය සෙනසුරාදා ගෑස් තොගය මෙරටට ගෙන ආ ආයතනයෙන්ම මෙම ගෑස් තොගයද ලබාගෙන ඇති බවයි එම ආරංචි මාර්ග වැඩිදුරටත් සදහන් කළේ.\nමේ වන විට එම නෞකාවේ ගෑස් සාම්පලද ඛනිජ තෙල් නීතිගත සංස්ථාවේ පරීක්ෂණාගාරය වෙත යොමු කර තිබෙනවා.\nමේ අතර, පසුගිය සෙනසුරාදා මෙරටට පැමිණි ගෑස් නෞකාව ද මෙම ගෑස් නෞකාව අසලින්ම නැංගුරම් ලා ඇති අයුරුද දක්නට ලැබුණා.\nමේ අතර, තම ආයතනය සම්බන්ධයෙන් එල්ල වන චෝදනා පිළිබඳ පරීක්ෂණයක් සිදුකරන ලෙස ඉල්ලා ලිට්රෝ සමාගමේ සභාපති තෙෂාර ජයසිංහ මහතා අපරාධ පරීක්ෂණ දෙපාර්තමේන්තුවට පැමිණිල්ලක් ඉදිරිපත් කර තිබෙනවා.\nමේ අතරල ගෘහස්ත ගෑස් සිලින්ඩරවලින් ගෑස් කාන්දුවීම නිසා ඇති වූ අනතුරු සම්බන්ධයෙන් විධිමත් පරීක්ෂණයක් පවත්වන ලෙස නියෝගයක් නිකුත් කරන්නැයි ඉල්ලා සිවිල් සංවිධාන ව්‍යාපාරිකයෙකු වන නාගානන්ද කොඩිතුවක්කු මහතා\nඅභියාචනාධිකරණයේ ගොනු කර තිබූ පෙත්සම අද කැඳවනු ලැබුවා.\nඑහිදී ලිට්රෝ ගෑස් සමාගම වෙනුවෙන් පෙනී සිටි නීතිඥවරයා අධිකරණයට දැනුම් දුන්නේ තම සේවා දායකයන් වෙළෙඳපොළට මුදා හැර ඇති ගෑස් සිලින්ඩර ආපසු ගෙන්වීමට කටයුතු කර ඇති බවයි.\nගෘහස්ත ගෑස් සිලින්ඩරයක අන්තර්ගත විය යුතු නියමිත සංයුතියක් මේ වනවිට නොමැති බව පෙන්වා දුන් නීතිඥවරයා එහි පැවතිය යුතු සංයුතිය පිළිබඳ සාකච්ඡා කිරීමට ප්‍රමිතිකාර්යාංශයේ ප්‍රධානත්වයෙන් රැස්වීමක් ලබන 20 වැනිදා පැවැත්වීමට\nනියමිත බව ද අධිකරණයට දැනුම් දුන්නා.\nඉදිරි කාලයේදී ප්‍රමිති කාර්යාංශය විසින් සකස් කරනු ලබන ප්‍රමිතීන්ට අනුකූලව වෙළෙඳපොළට ගෑස් මුදා හැරීමට පියවර ගන්නා බවයි එහිදී අධිකරණයට දැනුම් දුන්නේ.\nඑමෙන්ම ගෑස් සිලින්ඩරය තුළ අන්තර්ගත ගෑස්වල සංයුතිය දැක්වෙන ස්ටිකරයක් සිලින්ඩරයේ ප්‍රදර්ශනය කිරීමට තම සේවාදායකයන් එකඟවන බව ද ලිට්රෝ සමාගම වෙනුවෙන් පෙනී සිටි නීතිඥවරයා අධිකරණය හමුවේ කියා සිටියා.\nමෙම කරුණු සියල්ල ඇතුළත් කර හෙට දින දිවුරුම් ප්‍රකාශයක් අධිකරණයට ඉදිරිපත් කරන ලෙස අධිකරණය ලිට්රෝ ගෑස් සමාගමට නියෝග කළා.\nපෙත්සම හෙට යළි කැඳවීමට නියමිතයි.\nමේ අතර, ගෑස් ආනයනය කිරීම සඳහා අවශ්‍ය ඩොලර් පහසුකම් ලබා ගැනීමට නොහැකිවීම හේතුවෙන් තමන්ට ගෑස් සැපයුම සිදුකළ නොහැකි තත්ත්වයක් උද්ගතව ඇති බව ලාෆ් සමාගමේ සභාපති ඩබ්ලිව්.කේ.එච්. වෑගපිටිය මහතා සඳහන් කළා.\nඔහු වැඩිදුරටත් සඳහන් කළේ මේ වනවිට කර්මාන්තශාලාවලට අවශ්‍ය ගෑස් පමණක් සැපයීම සිදුකරන බවයි.\nඑමෙන්ම වෑගපිටිය මහතා වැඩිදුරටත් සඳහන් කළේ අමෙරිකානු ඩොලර් මිලියන 20ක ණයවර ලිපි විවෘත කිරීමට තමන්ට අවස්ථාව ලබා දෙන්නේ නම් තම සමාගම හරහා ලිට්රෝ සමාගමට ප්‍රමිතියෙන් යුතු අවශ්‍ය ගෑස් සැපයීමට හැකි බවයි.\nමේ අතරල අදත් දිවයිනේ ප්‍රදේශ කිහිපයක ගෑස් ආශ්‍රිත අනතුරු වාර්තා වුණා.\nමේ දිනවල වාර්තා වන ගෑස් ආශ්‍රිත පුපුරායාම් හේතුවෙන් ගෑස් උඳුන් භාවිතයෙන් ඉවත්වී භූමිතෙල් උඳුන්ල ස්වයංක්‍රීය විදුලි උඳුන් ආදී විකල්ප භාවිත කිරීමට පාරිභොගිකයින් යොමුවී ඇති බව වාර්තා වීමත් සමඟ හිරු ප්‍රවෘත්ති ඒ පිළිබඳවත්\nසොයා බැලුවා.\nඑහිදී වෙළෙඳසැල් හිමියන් පෙන්වා දුන්නේ මේ දිනවල ගෑස් ලිප් අලෙවි නොවන බවයි.",
       "URL": "https://www.hirunews.lk/291147/වරායට-ළඟා-වූ-අනෙක්-ගෑස්-නෞකාව-ගැනත්-සැකයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1491"
}