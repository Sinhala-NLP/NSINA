{
       "Source": "hirunews",
       "Timestamp": "Wednesday, 19 April 2017 - 18:58",
       "Headline": "කොළඹ කුණු ආපසු හරවමින් අදත් ප්‍රදේශ කිහිපයක විරෝධතා",
       "News Content": "කොළඹ කැළි කසළ තම ප්‍රදේශවලට රැගෙන ඒමට විරෝධය පළ කරමින් අදත් ස්ථාන කිහිපයක විරෝධතා පැවැත්වුණා.\nකොළඹ නගර සභාවට අයත් කසළ තාවකාලිකව බැහැර කිරීමට අවසර ලබාදී ඇති වේරහැර - කරදියාන කසළ කළමනාකරණ ව්‍යාපෘතිය සහ දොම්පේ කසළ කළමනාකරණ ව්‍යාපෘතිය ආසන්නයේ පැවති විරෝධතා උණුසුම් මුහුණුවරක් ගත් බවයි අප වාර්තාකරුවන් ප්‍රකාශ කළේ.\nකරදියාන ප්‍රදේශයට කැළි කසළ රැගෙන ඒමට එරෙහිව රත්මලාන - වේරහැර මාර්ගය බොරුපන පාලම අසළින් අවහිර කළ විරෝධතාවට ප්‍රදේශවාසීන් මෙන්ම දේශපාලන පක්ෂ කිහිපයක නියෝජිතයන්ද එක්ව සිටියා.\nකෙසේ වෙතත් කරදියාන අපද්‍රව්‍ය කළමනාකරන ව්‍යාපෘතිය භාර කළමනාකරු ධනුක විජේරත්න ප්‍රකාශ කළේ නියමිත බර සීමාවකට යටත්ව කසළ බැහැර කිරීම සඳහා කොළඹ මහ නගර සභාවට අවසර ලබාදී ඇති බවයි.\nදොම්පේ කසළ කළමනාකරන ව්‍යාපෘතිය පිහිටි ස්ථානයේ පැවති විරෝධතාවටද ප්‍රාදේශීය දේශපාලනඥයන් කිහිපදෙනෙකු එක්ව සිටියා.\nඑසේම එම ස්ථානයට පැමිණි දොම්පේ එක්සත් ජාතික පක්ෂ ආසන සංවිධායක පාර්ලිමේන්තු මන්ත්‍රී හර්ෂණ රාජකරුණාටද පිරිස පළ කළේ දැඩි විරෝධයක්.\nවිරෝධතා ව්‍යාපාරයට එක්වූවන් කියා සිටියේ දොම්පේ කසළ ව්‍යාපෘතිය ප්‍රදේශයේ කසළ පමණක් බැහැර කරන  ව්‍යාපෘතියක් බවයි.\nමේ අතර කොළඹ සහ වත්තල ප්‍රදේශයේ කැළිකසළ මුතුරාජවෙල - පට්ටියවෙල ප්‍රදේශයට බැහැර කිරීමට විරෝධය පළ කරමින් එම ප්‍රදේශයේ පදිංචිකරුවන් පිරිසක්ද අද උද්ඝෝෂනයක නිරතවුණා.\nමේ හේතුවෙන් එම ස්ථානයට කසළ රැගෙන පැමිණි ලොරි රථද ආපසු හරවාගෙන යෑමට සිදුවුණා.\nඑසේම වේයන්ගොඩ - දඹුවවත්ත ප්‍රදේශයට කැළිකසළ රැගෙන ඒමට විරෝධය පළ කරමින් ප්‍රදේශවාසීන් අද කළගෙඩිහේන මංසන්ධියේ උද්ඝෝෂනයක නිරතවුණේ කොළඹ - නුවර ප්‍රධාන මාර්ගයද අවහිර කරමින්.\nකොටිකාවත්ත ප්‍රදේශයේද කොළොන්නාවේ කැළි කසළ  ප්‍රදේශයට රැගෙන ඒමට විරෝධය පළ කළ උද්ඝෝෂනයක් අදත් පැවැත්වුණු බව අප වාර්තාකරුවන් සඳහන් කළා.\nමේ අතර අන්තර් විශ්වවිද්‍යාලයීය ශිෂ්‍ය බල මණ්ඩලය මීතොටමුල්ල සිද්ධියට විරෝධය පළ කරමින් අද පේරාදෙණිය - ගලහ මංසන්ධියේදී විරෝධතාවක නිරත වුණා.",
       "URL": "https://www.hirunews.lk/159522/කොළඹ-කුණු-ආපසු-හරවමින්-අදත්-ප්‍රදේශ-කිහිපයක-විරෝධතා",
       "Category": "Local News",
       "Parent URL": "https://www.hirunews.lk/local-news.php?pageID=4556"
}