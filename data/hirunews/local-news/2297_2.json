{
       "Source": "hirunews",
       "Timestamp": "Thursday, 03 December 2020 - 20:03",
       "Headline": "සාමාන්‍ය පෙළ ලබන මාර්තුවේ පැවැත්වීමට අපේක්ෂා (වීඩියෝ)",
       "News Content": "සම්පූර්ණයෙන්ම සුවය ලැබූ මෙරට කොරෝනා ආසාදිතයින්ගේ සංඛ්‍යාව අද 19,000 සීමාව ඉක්මවා ගියා.\nඒ, රෝහල්ගතව ප්‍රතිකාර ලැබූ ආසාදිතයින් 728 දෙනෙකු අද දිනයේදී සුවය ලබා පිටව යෑමත් සමඟයි. ඒ අනුව සුවය ලැබූ සමස්ත කොරෝනා ආසාදිතයින්ගේ සංඛ්‍යාව 19,032 ක් ලෙස සටහන් වනවා.\nමෙරටින් වාර්තා වන සමස්ත කොරෝනා ආසාදිතයින්ගේ සංඛ්‍යාව දැක්වෙන්නේ 25,410 ක් ලෙසයි.\nඊයේ දිනයේදී ආසාදිතයින් 878 දෙනෙකු වාර්තා වූ අතර, එය දිනක් තුළදී වාර්තා වූ වැඩිම ආසාදිතයින් සංඛ්‍යාවයි.\nඑසේම, කොරෝනා ව්‍යාප්තියක් සිදුවන බණ්ඩාරගම අටලුගම ප්‍රදේශයේ ජනතාවගේ සහය සෞඛ්‍ය වෘත්තිකයින්ට නොලැබෙන්නේ නම් එම ප්‍රදේශයට සේවා සැපයීම සම්බන්ධයෙන් බරපතල තීන්දු තීරණ ගැනීමට සිදුවනු ඇති බවයි ඔහු වැඩිදුරටත් කියා සිටියේ.\nබන්ධනාගාර ආශ්‍රිතව වාර්තා වන කොරෝනා ආසාදිතයින්ගේ සංඛ්‍යාව 1,306 දක්වා ඉහළ ගියේ අලුතින් හඳුනාගත් ආසාදිතයින් 113 දෙනා සමඟයි.\nමේ අතර, කොරෝනා ආසාදිතයින් කිහිප දෙනෙකු වාර්තා වීමත් සමඟ ගිනිගත්හේන බ්ලැක්වෝටර් වත්ත ප්‍රදේශයේ ඉහළ කොටසට සහ නෝටන්බි්‍රජ් - දඬුකැලේවත්ත ප්‍රදේශයේ පහළ කොටසට සංචරණ සීමා පැනවීමට සෞඛ්‍ය බලධාරීන් පියවර ගෙන තිබෙනවා.\nඑසේම, හුදෙකලා කර ඇති කැලණිය - වනවාසල - බකිණිගහපිල්ලෑව ප්‍රදේශවාසීන් පිරිසක් අධිවේගී මාර්ගයේ පිවිසුම් මාර්ගයට පිවිස අද විරෝධතාවක නිරත වුණා.\nමීට පෙර ආසාදිතයින් වාර්තා වූ ඇහැලියගොඩ - දියුරුම්පිටියේ පිහිටි කර්මාන්ත ශාලාවෙන් අද තවත් ආසාදිතයින් 35 දෙනෙකු වාර්තා වී ඇති අතර, ඒ අනුව ඊයේ සහ අද දිනයේ පමණක් එම ඇඟළුම් කම්හලෙන් වාර්තා වන ආසාදිතයින් සංඛ්‍යාව 84 ක්.\nමරදාන දුම්රිය ස්ථානයේ කාර්ය මණ්ඩලයේ සාමාජිකයෙකුටද කොරෝනා වෛරසය වැළඳී ඇති බව තහවුරු වීමත් සමඟ එම දුම්රිය ස්ථානයේ සේවකයින් පිරිසක් නිරෝධායනයට යොමුකර තිබෙනවා. දුම්රිය එන්ජින් රියදුරන්ගේ සංගමයේ ලේකම් ඉන්දික දොඩංගොඩ කියා සිටියේ මේ වනවිට මරදාන දුම්රිය ස්ථානය තාවකාලිකව වසා දමා ඇති බවයි.\nමේ අතර, පවතින කොරෝනා තත්ත්වය හමුවේ සාමාන්‍ය පෙළ විභාගය ලබන වසරේ මාර්තු මාසයේදී පැවැත්වීමට බලාපොරොත්තු වන බව අධ්‍යාපන අමාත්‍ය මහාචාර්ය ජී.එල්. පීරිස් ප්‍රකාශ කළේ කොළඹ අද පැවති මාධ්‍ය හමුවකට එක්වෙමින්.\nසිය කලා කටයුතු ඉදිරියට ගෙන යෑම සම්බන්ධයෙන් සාකච්ඡා කිරීම සඳහා සංගීත ශිල්පීන් ඇතුළු කලාකරුවන් පිරිසක් රජයේ වෛද්‍ය නිලධාරීන්ගේ සංගමයේ නියෝජිතයින් අද හමුවුණා.",
       "URL": "https://www.hirunews.lk/256233/සාමාන්‍ය-පෙළ-ලබන-මාර්තුවේ-පැවැත්වීමට-අපේක්ෂා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2297"
}