{
       "Source": "hirunews",
       "Timestamp": "Sunday, 02 April 2023 - 7:56",
       "Headline": "කුසල්ගෙන් හා චරිත්ගෙන් අගනා අර්ධ ශතක ද්විත්වයක්",
       "News Content": "සංචාරක ශ්‍රී ලංකා කණ්ඩායම සහ නවසීලන්ත කණ්ඩායම අතර මේ වනවිට (02) ඔක්ලන්ඩ් ක්‍රීඩාංගණයේ දී පැවැත්වෙන පළමු පන්දුවාර 20-20 තරගයේ දී කුසල් පෙරේරා සහ චරිත් අසලංක අර්ධ ශතක රැස්කර ගැනීමට සමත් වුණා.\nපළමුව කාසියේ වාසිය දිනූ නවසීලන්ත කණ්ඩායමේ ආරාධනය පරිදි පන්දුවට පහරදීමට පැමිණි ශ්‍රී ලංකා කණ්ඩායමේ ආරම්භක පිතිකරු යුවල වූ පැතුම් නිස්සංක සහ කුසල් මෙන්ඩිස් ඉනිම ගොඩනැගීමටත් පෙර පළමු පන්දුවෙන් ම පැතුම් ව යළිත් ක්‍රීඩාගාරයේ අසුන් ගැන්වීමට Milne ට හැකි වුණා.\nඉන් පසුව පිටියට පිවිසි කුසල් පෙරේරා සමගින් එක් වූ කුසල් මෙන්ඩිස් ක්‍රමයෙන් පිතිකරණය සවිමත් කරමින් ඉදිරියට ඇදෙද්දී කුසල් මෙන්ඩිස්ව ලකුණු 25කට දවා ගැනීමට Shipley සමත් වුණා.\nඉන් අනතුරුව ධනංජය ද සිල්වාට සාර්ථක පිතිකරණයක් අද තරගයේ දී ගොඩනැගීමට නොහැකි වූයේ ඔහු ද ලකුණු 15කට දැවී යාම හේතුවෙන්.\nපසුව ක්‍රමයෙන් ප්‍රවේසම්කාරී එහෙත් වේගවත් ලකුණු රැස්කර ගැනීමට මුල පුරමින් චරිත් අසලංක හා එක් වුණු කුසල් පෙරේරා අර්ධ ශතක සීමාව පසුකර යමින් ශ්‍රී ලංකා ලකුණු පුවරුව වේගයෙන් ශක්තිමත් කරන්නට වුණා.\nචරිත් අසලංක පන්දු 32කට අර්ධ ශතකය රැස් කරගත්තේ සිය ලකුණු ඉදිරියෙන් හයේ පහර 04ක් සහ හතරේ පහර ද 02ක් එල්ල කරමින්.\nචරිත්ට අනගි සහායක් ලබාදෙමින් කුසල් පෙරේරා ද සිය අර්ධ ශතකය රැස් කර ගැනීමට සමත් වුණේ පන්දු 40ක් වැය කරමින්.\nකුසල්ගේ ඉනිමට හතරේ පහර 04 ක් සහ හයේ පහරක් ඇතුළත්.\nචරිත්ගේ මෙම අර්ධ ශතකය ඔහුගේ T20 දිවියේ සිව්වැනි අර්ධ ශතකය වන අතර කුසල්ගේ එය 13 වැනි අර්ධ ශතකයයි.\nචරිත් අසලංක ලකුණු 67ක දී දැවී ගියේ එල්ල කිරීමට උත්සාහ කළ හයේ පහරක් වැරදීම හේතුවෙන්.\nAdam Milne, Benjamin Lister,Henry Shipley එක් කඩුල්ල බැගින් බිඳ දැමූ අතර කඩුලු 02ක අයිතිය හිමිවූයේ James Neeshamටයි.\nමේ වනවිට ශ්‍රී ලංකා කණ්ඩායම පන්දුවාර 17ක් තුළ පන්දු 02කදී ලකුණු 171ක් රැස් කරගෙන සිටින්නේ කඩුලු 05ක් අතැතිවයි.\nකෙසේවෙතත් ශ්‍රී ලංකා ඉනිම පන්දුවාර 20 අවසානයේ දී අවසන් වූයේ කඩුලු 05ක් දැවී ලකුණු 196ක් රැස්කර ගනිමින්.\nඒ අනුව ජයග්‍රහණයට නවසීලන්තයට ලකුණු 196ක ඉලක්කයක් හිමිවුණා.",
       "URL": "https://www.hirunews.lk/331503/කුසල්ගෙන්-හා-චරිත්ගෙන්-අගනා-අර්ධ-ශතක-ද්විත්වයක්",
       "Category": "Local News",
       "Parent URL": "https://www.hirunews.lk/local-news.php?pageID=439"
}