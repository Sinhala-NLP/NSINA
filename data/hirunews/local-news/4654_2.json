{
       "Source": "hirunews",
       "Timestamp": "Sunday, 19 February 2017 - 12:45",
       "Headline": "වැසි තත්ත්වයේ  වර්ධනයක්",
       "News Content": "දිවයිනේ දකුණු අර්ධය ආශ්‍රිතව තද වැසි සහ සුළං ඉදිරි පැය 24 තුළ ඇතිවිය හැකි බව කාලගුණ විද්‍යා දෙපාර්තමේන්තුව නිවේදනය කළා.\nවිශේෂයෙන් අද (19) සහ හෙට (20) වැසි තත්ත්වයේ වර්ධනයක් අපේක්ෂා කෙරෙනවා.\nදිවයිනේ දකුණු අර්ධයේ සහ කොළඹ සිට ගාල්ල සහ හම්බන්්තොට හරහා මඩකලපුව දක්වා මුහුදු ප්‍රදේශයේ මෙම වැසි තත්ත්වය බලාපොරොත්තු විය හැකි බවයි කාලගුණ විද්‍යා දෙපාර්තමේන්තුව සඳහන් කළේ.\nබස්නාහිර, සබරගමුව, දකුණ, ඌව සහ මධ්‍යම පළාත්වලත් අම්පාර සහ මඩකලපුව දිස්ත්‍රික්කවලත් ඇතැම් ස්ථානවලට මිලිමීටර 100 දක්වා තද වැසි ඇතිවිය හැකියි. මඩකලපුව සිට පොතුවිල්, හම්බන්තොට, මාතර හරහා බලපිටිය හරහා වන මුහුදු ප්‍රදේශයේ පැයට කිලෝමීටර 80 දක්වා තද සුළං ඇතිවිය හැකි අතර, එම මුහුදු ප්‍රදේශ ඉතා රළුවිය හැකි බවත් කාලගුණ නිවේදනයේ දැක්වෙනවා.\nඑමෙන්ම, දිවයිනේ දැනට පවතින වියලි කාලගුණ තත්ත්වය හේතුවෙන් දිස්ත්‍රික්ක 17 ක පවුල් දෙලක්ෂ 17 දහස් 440 කට අයත් පුද්ගලයන් අටලක්ෂ 55307 දෙනෙකුට බලපෑම් ඇතිවී තිබෙනවා.\nමේ අතර අප්‍රේල් 21 වන දින වනවිටවත් වැසි නොලැබුණහොත් ජල විදුලි උත්පාදනය අඩාල විය හැකි බව විදුලිබල හා පුනර්ජනනීය බලශක්ති අමාත්‍ය රංජිත් සියඹලාපිටිය ප්‍රකාශ කළා. අමාත්‍යවරයා මේ බව කියා සිටියේ මස්කෙළිය මාවුස්සා ජලාශයේ සීග්‍රයෙන් බැස ඇති ජල මට්ටම නිරීක්ෂණය කිරීම සඳහා නිරීක්ෂණ චාරිකාවකට එක්වෙමින්.",
       "URL": "https://www.hirunews.lk/154879/වැසි-තත්ත්වයේ-වර්ධනයක්",
       "Category": "Local News",
       "Parent URL": "https://www.hirunews.lk/local-news.php?pageID=4654"
}