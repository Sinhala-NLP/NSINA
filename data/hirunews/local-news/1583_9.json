{
       "Source": "hirunews",
       "Timestamp": "Friday, 05 November 2021 - 11:16",
       "Headline": "ජලාශ 30ක ධාරිතාව 80% ඉක්මවයි (වීඩියෝ)",
       "News Content": "ඉදිරි සතියේදීත් දිවයිනේ බොහෝ ප්‍රදේශවලට සන්ධ්‍යා කාලයේ වැසි ඇතිවිය හැකි බව කාලගුණ විද්‍යා දෙපාර්තමේන්තුව පවසනවා.\nබස්නාහිර, සබරගමුව සහ වයඹ පළාත්වලට මෙන්ම ගාල්ල සහ මාතර දිස්ත්‍රික්කවල ඇතැම් ප්‍රදේශවලට මිලිමීටර් 75 ඉක්ම වූ තද වැසි අද දිනයේදීත් ඇතිවිය හැකි බවයි එහි අනාවැකිකරණ අංශයේ අධ්‍යක්ෂිකා ශිරෝමනී ජයවර්ධන හිරු ප්‍රවෘත්ති අංශයට සඳහන් කළේ.\nමේ අතර, වාරිමාර්ග දෙපාර්තමේන්තුව යටතේ පවතින ජලාශ 73න් 30කට වැඩි ප්‍රමාණයක ජල ධාරිතාව මේ වනවිට 80% මට්ටම ඉක්මවා ගොස් තිබෙනවා.\nපවතින වැසි තත්ත්වය ඉදිරියටත් පැවතිය හොත් තවත් ජලාශ වාන් දැමිය හැකි බැවින් ජලාශ සහ ඇල මාර්ග භාවිත කිරීමේදී විමසිලිමත් වන ලෙසයි එම දෙපාර්තමේන්තුවේ ජල කළමනාකරණ අංශයේ අධ්‍යක්ෂ ඉංජිනේරු ඩී. අබේසිරිවර්ධන ජනතාවගෙන් ඉල්ලා සිටින්නේ.\nනිරිත දිග මෝසම පවතින මෙම අවස්ථාවේ වැසි ජලය උපයෝගී කරගනිමින් වගා කටයුතු සිදුකරන්නේ නම් ජලාශවල ජලය ඉදිරි යල කන්නය සඳහා ඉතිරි කර ගැනීමේ හැකියාව පවතින බවද ඔහු පෙන්වා දුන්නා.",
       "URL": "https://www.hirunews.lk/287057/ජලාශ-30ක-ධාරිතාව-80-ඉක්මවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1583"
}