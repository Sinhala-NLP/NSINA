{
       "Source": "hirunews",
       "Timestamp": "Wednesday, 02 January 2019 - 13:08",
       "Headline": "කළුතර වෙඩි තැබීම මත්කුඩු ආරවුලක් - සැකකරුවන් හඳුනා ගනී",
       "News Content": "කළුතර - උතුර තොටුපළ මංසන්ධියේදී හෝටල් ව්‍යාපාරිකයෙකුට වෙඩි තැබීමේ සිද්ධියට හේතුව මත්කුඩු ආරවුලක් බවට සැක කරන බව පොලිසිය පවසනවා.\nඊයේ රාත්‍රී 10.35ට පමණ මෙම ව්‍යාපාරිකයා සිය බිරිඳ සමඟ නිවසේ සිට ඔහුගේ හෝටලය බලා යතුරුපැදියෙන් ගමන් කරමින් සිටියදී මෝටර් රථයකින් පැමිණි පුද්ගලයන් දෙදෙනෙක් මෙම වෙඩි තැබීම සිදුකර පළාගොස් ඇති තිබුණා.\nවෙඩි වැදීමෙන් තුවාල ලබු කළුතර - උතුර ප්‍රදේශයේම පදිංචි 57 හැවිරිදි මෙම ව්‍යාපාරිකයා මේ වන විට කළුතර - නාගොඩ රෝහලේ ප්‍රතිකාර ලබනවා.\nමෙම ව්‍යාපාරිකයාට ගිනි අවි ළඟ තබා ගැනීම මෙන්ම මත්ද්‍රව්‍ය ජාවාරම් සිදු කිරීම සම්බන්ධයෙන් චෝදනා පවතින බවයි පොලිසිය සඳහන් කළේ.\nකෙසේ වෙතත්, මෙම වෙඩි තැබීම සිදුකර පළා ගිය සැකකරුවන් මේ වනවිට හඳුනා ගෙන තිබෙනවා.\nපොලීසිය සඳහන් කළේ මෙම වෙඩි තැබීම සිදුකළ සැකකරුවන් සහ ව්‍යාපාරිකයා දැනට ඩුබායි හි සිටින පාතාල නායකයෙකු වන කොස්ගොඩ සුජිගේ ගොලයන් ද වන බවයි.\nමේ අතර, ඊයේ දිනයේදී කොළඹ - ජම්පටාවීදිය ප්‍රදේශයේදී සිදුවූ වෙඩි තැබීම සම්බන්ධයෙන් ද පොලීසිය මේ වනවිට කරුණු රැසක් අනාවරණ කරගෙන තිබෙනවා.\nයතුරුපැදියකින් පැමිණි පුද්ගලයින් දෙදෙනෙකු විසින් සිදුකළ මෙම වෙඩි තැබීමෙන් පුද්ගලයෙකු තුවාල ලබා රෝහල් ගත කෙරුණා.",
       "URL": "https://www.hirunews.lk/207318/කළුතර-වෙඩි-තැබීම-මත්කුඩු-ආරවුලක්-සැකකරුවන්-හඳුනා-ගනී",
       "Category": "Local News",
       "Parent URL": "https://www.hirunews.lk/local-news.php?pageID=3576"
}