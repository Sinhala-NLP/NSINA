{
       "Source": "hirunews",
       "Timestamp": "Monday, 07 February 2022 - 8:16",
       "Headline": "මරණෙන් කෙළවර වුනු සහෝදර ආරවුල (වීඩියෝ)",
       "News Content": "සුනඛයෙකු සපාකෑමේ සිද්ධියක් මුල් කරගනිමින් පුද්ගලයෙකු තියුණු ආයුධයකින් පහරදී සිය වැඩිමහල් සොහොයුරා ඝාතනය කිරීමේ සිද්ධියක් ඇඹිලිපිටිය - පනාමුර - මුල්ඇඩියාවල ප්‍රදේශයෙන් වාර්තා වුණා.\nඊයේ රාත්‍රියේ මෙලෙස මියගියේ 41 හැවිරිදි මුල්ඇඩියාවල ප්‍රදේශයේම පදිංචිකරුවෙක්.\nමියගිය පුද්ගලයාගේ දරුවෙකු යාබදව පිහිටා ඇති සැකකරුගේ නිවසේ සිටි සුනඛයෙකු විසින් පසුගියදා සපා කා තිබෙනවා.\nඒ අනුව ඊයේ ඔහු තියුණු ආයුධයක් රැගෙන අදාළ සුනඛයා මරා දැමීම සඳහා එම නිවසට ගිය අවස්ථාවේදී ඇතිවූ ආරවුලක් ඝාතනයට හේතුවී ඇති බව පොලිසිය සඳහන් කළා.\nඑම අවස්ථාවේ සුනඛයා බේරාගැනීමට තැත් කළ අවස්ථාවේ සැකකරුගේ බිරිඳගේ අත කැපී තුවාල සිදුව තිබෙනවා.\nඅනතුරුව එම ස්ථානයට පැමිණි සැකකරු තියුණු ආයුධයකින් පහරදී සිය වැඩිමහල් සහෝදරයා ඝාතනය කර ඇති බවයි පොලිසිය කියා සිටියේ.\nපනාමුර පොලිසිය 27 හැවිරිදි සැකකරු අත්අඩංගුවට ගෙන ඇති අතර, තුවාල ලැබූ ඔහුගේ බිරිඳ ඇඹිලිපිටිය දිස්ත්‍රික් මහ රෝහලේ මේ වනවිට ප්‍රතිකාර ලබනවා.",
       "URL": "https://www.hirunews.lk/296356/මරණෙන්-කෙළවර-වුනු-සහෝදර-ආරවුල-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1371"
}