{
       "Source": "hirunews",
       "Timestamp": "Thursday, 29 July 2021 - 21:36",
       "Headline": "කලකින් ශ්‍රී ලංකා ක්‍රීඩකයින්ගෙන් සුපිරි පන්දු රැකීමක්",
       "News Content": "ශ්‍රී ලංකාව සහ ඉන්දියාව අතර තෙවන සහ අවසන් පන්දුවාර 20 තරගයේ පළමුව පන්දුවට පහරදුන් ඉන්දීය කණ්ඩායම නියමිත පන්දුවාර 20 අවසානයේ කඩුලු 8ක් දැවී ලකුණු 81ක් ලබා ගත්තා.\nඒ අනුව තරගයේ ජයග්‍රහණය සඳහා ශ්‍රී ලංකා කණ්ඩායමට ලකුණු 82ක් රැස් කර ගත යුතු වනවා.\nතරගයේ කාසියේ වාසිය දිනාගත් ඉන්දීය නායකයා ආර් ප්‍රේමදාස පිටියේ පළමුව පන්දුවට පහරදීමට තීරණය කළා.\nදරුණු කොවිඩ් ප්‍රහාරයකට ලක්වූ ඉන්දීය කණ්ඩායම මෙම තරගයට පිවිසුනේත් නවකයින් ගොන්නක් පිරිවරාගෙනයි. ඊයේ දිනට වඩා හොඳින් තරගයට අවතීර්ණ වූ ශ්‍රී ලංකා ක්‍රීඩකයින් අත තරගයේදී ක්‍රීඩා පිටියේ උසස් ක්‍රීඩා රටාවක් පෙන්නුම් කළා.\nඑහි ප්‍රතිඵලය වූයේ පළපුරුදු ක්‍රීඩකයින් තිදෙනෙකුගෙන් පමණක් සමන්විත ඉන්දීය කණ්ඩායමේ පිතිකරුවන් එකා පස එකා හැරී ක්‍රීඩාගාරයට යාමයි.\nකිසිදු ඉන්දීය ක්‍රීඩකයෙකුට පිටියේ ස්ථාවර වීමට ඉඩ නොතැබූ ශ්‍රී ලංකා පන්දු යවන්නන් ඔවුන්ගේ කාර්ය භාර්යය මැනවින් ඉටු කරද්දී පිටියේ පන්දු රැකීමත් ඉහළ මට්ටමක තිබුණා.\nඉන්දීය කණ්ඩායමේ පළමු කඩුලු 5ම මුලු ලකුණු සංඛ්‍යාව 36ක් වෙද්දී බිඳවැටී තිබුණා.\nඉන්දීය ඉදිරිපෙළ පිතිකරුවන්ට ප්‍රබල පීඩනයක් එල්ල කළ වනිඳු හසරංග සිය පන්දුවාර 4 තුලදී ලකුණු 9ක් පමණක් ප්‍රතිවාදීන්ට ලබාදෙමින් ඔවුන්ගේ කඩුලු 4ක් සිය පැස තුල දමාගන්නට සමත්වුනා.\nශ්‍රී ලංකා කණ්ඩායමේ නායකයා පන්දුවාර 4ක් තුල ලකුණු 20ක් ලබාදෙමින් ඉන්දීය කඩුලු දෙකක් දවාගත්තා.\nශ්‍රී ලංකා කණ්ඩායමට යම් තරමක හෝ ප්‍රතිරෝදයක් එල්ලවූයේ දඟපන්දු යවන ක්‍රීඩක කුල්දීප් යාදෙව්ගෙන් පමණයි.\nඔහු ඉන්දීය ඉනිම නිමාවන විට නොදැවී ලකුණු 23ක් ලබාසිටියා.\nඋප නායක බුවනේශ්වර් කුමාර් කඩුල්ල රැකගෙන ලකුණු අතරට යාමට උත්සාහ කළ ද ඔහුට සිදුවූයේ දසුන් ශානකගේ පන්දු හමුවේ ලකුණු 16කට දැවී යන්නටයි.\nශ්‍රී ලංකා කණ්ඩායමේ විශිෂ්ඨ පිටියේ පන්දු රැකීම හමුවේ ඉන්දීය කණ්ඩායම පන්දුවාර 20 නිමාවෙද්දී කඩුලු 8කට ලකුණු 81ක් රැස් කළේ ශ්‍රී ලංකා කණ්ඩායමට ලකුණු 82ක ඉලක්කයක් ඉතිරිකර තබමින්.\nශ්‍රී ලංකා පිළිතුරු ඉනිම තවත් සුලු වේලාවකින් ආරම්භ වීමට නියමිතයි.",
       "URL": "https://www.hirunews.lk/278361/කලකින්-ශ්‍රී-ලංකා-ක්‍රීඩකයින්ගෙන්-සුපිරි-පන්දු-රැකීමක්",
       "Category": "Local News",
       "Parent URL": "https://www.hirunews.lk/local-news.php?pageID=1787"
}