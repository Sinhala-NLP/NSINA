{
       "Source": "hirunews",
       "Timestamp": "Sunday, 04 August 2019 - 12:41",
       "Headline": "වස්කඩුව බස් අනතුරෙන් මියගිය සංඛ්‍යාව 6 දක්වා ඉහළට - 71 දෙනෙකු රෝහලේ",
       "News Content": "ගාලූ පාරේ කළුතර උතුර - වස්කඩුව  ප්‍රදේශයේදී අද අලූයම සිදුවූ  රිය අනතුරෙන්  මියගිය සංඛ්‍යාව හය දක්වා ඉහළ ගොස් තිබෙනවා.\nලංගම බස් රථයක් සහ පෞද්ගලික බස් රථයක් මුහුණට මුහුණ ගැටී සිදුවූ මෙම අනතුරෙන් පුද්ගලයින් 71 දෙනෙකු තුවාල ලැබූ අතර, ඉන් 68 දෙනෙකු මේ වනවිට කළුතර නාගොඩ රෝහලේ නේවාසික ප්‍රතිකාර ලබන බවයි පොලීසිය ප්‍රකාශ කළේ.\nතවත් තුන්දෙනෙකු පානදුර මූලික රෝහලේ නේවාසිකව ප්‍රතිකාර ලබන බව සඳහන්.\nඇල්පිටියේ සිට කොළඹ දෙසට ධාවනය වූ ලංගම බස් රථය තවත් වාහනයක් පසුකර යාමට උත්සාහ කිරීමේදී මුලතිව් සිට තංගල්ල බලා ධාවනය වූ පෞද්ගලික බස් රථයක මුහුණට මුහුණ ගැටී අද අලූයම 4.45 ට පමණ  මෙම අනතුර සිදුව තිබුණා.\nඅනතුරින් තුවාල ලැබූවන් අතර ළමයින් පස්දෙනෙකුද වන බවයි පොලීසිය ප්‍රකාශ කළේ.\nඅනතුරින් මියගිය පිරිස අතර ලංගම බස් රථයේ රියදුරුද වන අතර, ඔහු පැලවත්ත - වැල්මීගොඩ ප්‍රදේශයේ පදිංචිකරුවෙක්.\nපෞද්ගලික බස් රථයේ රියදුරුද තුවාල ලබා මේ වනවිට නාගොඩ රෝහලේ ප්‍රතිකාර ලබනවා.\nඅනතුරට හේතුව අපරීක්ෂාකාරී රිය ධාවනය බව මූලික පරීක්ෂණවලදී අනාවරණ වී ඇතැයි  පොලීසිය ප්‍රකාශ කළා.",
       "URL": "https://www.hirunews.lk/221519/වස්කඩුව-බස්-අනතුරෙන්-මියගිය-සංඛ්‍යාව-6-දක්වා-ඉහළට-71-දෙනෙකු-රෝහලේ",
       "Category": "Local News",
       "Parent URL": "https://www.hirunews.lk/local-news.php?pageID=3217"
}