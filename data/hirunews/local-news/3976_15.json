{
       "Source": "hirunews",
       "Timestamp": "Tuesday, 24 April 2018 - 12:26",
       "Headline": "අද රාත්‍රිය තීරණාත්මකයි -16 කණ්ඩායම කියයි",
       "News Content": "අමාත්‍ය ධූරවලින් ඉවත් වූ නිදහස් පක්ෂ 16 දෙනාගේ කණ්ඩායමට අද රාත්‍රියේ පැවැත්වෙන මධ්‍යම කාරක සභා රැස්වීමේදී ගනු ලබන තීරණවලට අනුව තවත් පිරිසක් එක් වන බව හිටපු නියෝජ්‍ය අමාත්‍ය අනුරාධ ජයරත්න ප්‍රකාශ කළා.\nජනාධිපති මෛත්‍රීපාල සිරිසේනගේ ප්‍රධානත්වයෙන් පැවැත්වෙන මධ්‍යම කාරක සභා රැස්වීමේදී ජාතික ආණ්ඩුවේ ඉදිරි කටයුතු සඳහා නිදහස් පක්ෂයේ දායකත්වය මෙන්ම පක්ෂයේ ඉදිරි කටයුතු සම්බන්ධයෙන් වැදගත් තීරණ රැසක් ගැනීමට නියමිත බවයි වාර්තා වන්නේ.\nකෙසේ වෙතත් පාර්ලිමේන්තු මන්ත්‍රී අනුරාධ ජයරත්න කියා සිටියේ මැයි මස 08 වනදා වනවිට බොහෝ පිරිසක් තම කණ්ඩායමට එක් වනු ඇති බවයි.\nඅමාත්‍ය ධුරවලින් ඉවත් වූ නිදහස් පක්ෂ මන්ත්‍රීවරුන් 16 දෙනා සහ ජනාධිපති මෛත්‍රීපාල සිරිසේන අතර විශේෂ සාකච්ඡාවක් අද (24) පස්වරුවේ පැවැත්වීමට නියමිතයි.\nඊට පෙර නිදහස් පක්ෂ මන්ත්‍රීවරුන් 16 දෙනා කොළඹ දී සහ කුරුණෑගල දී ඊයේ (23) රාත්‍රියේ වෙන වෙනම රැස්වී සාකච්ඡා කර තිබුණා.\nමේ අතර, ජාතික ආණ්ඩුව ඉදිරියට පවත්වාගෙන යාම පිළිබද කරුණු අධ්‍යයනය කිරීම සඳහා අමාත්‍ය ආචාර්ය සරත් අමුණුගමගේ ප්‍රධානත්වයෙන් පත් කෙරුණු කමිටුවේ වාර්තා අද (24) ජනාධිපතිවරයාට භාරදීමට නියමිතයි.\nජාතික ආණ්ඩුව ඉදිරියට පවත්වාගෙන යාම පිළිබද කරුණු අධ්‍යයනය කිරීම සඳහා ජනාධිපති මෛත්‍රීපාල සිරිසේන ඉකුත් 13 වන දා මෙම කමිටුව පත් කළ අතර ඊට සාමාජිකයින් 5 දෙනෙකු ඇතුළත්.",
       "URL": "https://www.hirunews.lk/189134/අද-රාත්‍රිය-තීරණාත්මකයි-16-කණ්ඩායම-කියයි",
       "Category": "Local News",
       "Parent URL": "https://www.hirunews.lk/local-news.php?pageID=3976"
}