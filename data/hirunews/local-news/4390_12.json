{
       "Source": "hirunews",
       "Timestamp": "Wednesday, 02 August 2017 - 11:40",
       "Headline": "ඇමති රවී, බැඳුම්කර කොමිසමට එයි - මීට පෙර නොපැමිණීම ගැන සමාවත් ඉල්ලයි",
       "News Content": "ප්‍රශ්නගත බැඳුම්කර සිද්ධිය සම්බන්ධයෙන් සාක්ෂි ලබාදීම සඳහා හිටපු මුදල් අමාත්‍ය රවී කරුණානායක අද පෙරවරුවේ එම කොමිසම වෙත පැමිණියා.\nමීට පෙර අවස්ථා දෙකකදී කොමිසම හමුවේ පෙනී සිටින ලෙස දැනුම් දී තිබුණත් ඔහු කොමිසම හමුවේ පෙනී සිටියේ නැහැ.\nඔහුගේ නීතිඥවරයා මෙම කොමිසමට දැනුම් දී තිබුණේ රාජකාරිමය කටයුතු හේතුවෙන් එම අවස්ථා දෙකේදීම එහි පෙනී සිටීමට නොහැකි බවයි.\nකෙසේ වෙතත් රවී කරුණානායක අමාත්‍යවරයා කොමිසම හමුවේ සාක්ෂි දීම ආරම්භ කරනු ලැබුවේ පෙරවරු 10යි 30ට පමණයි.\nකොමිසම හමුවේ පෙනී සිටීමට අවස්ථා දෙකකදී නොහැකි වීම ගැන සමාව ඉල්ලා සිටි අමාත්‍යවරයා කියා සිටියේ කැබිනට් රැස්වීමට සහභාගි වීමට සිදුවූ බැවින් මෙලෙස එහි පැමිණීමට නොහැකි වූ බවයි.\nතම සේවාදායකයා හිටපු මහ බැංකු අධිපතිට ලිපියක් යොමු කිරීම, කොළඹ ප්‍රදේශයේ මහල් නිවාස සංකීර්ණය පදිංචියට යාම සහ එහි නිවසක් මිලදී ගැනීම යන කරුණු සම්බන්ධයෙන් සාක්ෂි බලා දීම සඳහා තම සේවාදායකයා වන අමාත්‍ය රවී කරුණානායක මෙම කොමිසම හමුවේ පෙනී සිටි බවයි ඔහු වෙනුවෙන් පෙනී සිටි ජනාධිපති නීතිඥ රියෙන්සි අර්සර්කුලරත්න කොමිසම හමුවේ කියා සිටියේ.\nබැඳුම්කර සිද්ධිය සම්බන්ධයෙන් විමර්ශනය කෙරෙන ජනාධිපති කොමිසම භාරයේ පවතින අර්ජුන් ඇලෝසියස්ගේ ජංගම දුරකථනයේ දත්ත මකා දැමීමට උත්සාහ දරා ඇති බවට නීතිපති දෙපාර්තමේන්තුව ඊයේ එම කොමිසමට දැනුම් දී තිබුණා.\nඅතිරේක සොලිසිටර් ජනරාල්, ජනාධිපති නීතිඥ යසන්ත කෝදාගොඩ කියා සිටියේ ඒ සඳහා ඔහු සිය බිරිඳ වන හිටපු මහ බැංකු අධිපති අර්ජුන් මහේන්ද්‍රන්ගේ දියණිය ද වූ අංජලී මහේන්ද්‍රන්ගේ ජංගම දුරකථනය අංකය යොදාගෙන ඇති බවයි.\nඑමෙන්ම ප්‍රශ්නගත බැඳුම්කර ගණුදෙනුව සිදුවු කාලවකවානුවේ අර්ජුන් ඇලෝසියස් භාවිත කළ ජංගම දුරකථනය ඉල්ලා සිටියද, ඔහු ලබාදී ඇත්තේ පසුගිය මාස හයේ පරිහරණය කළ ජංගම දුරකථනය බවටද මෙම කොමිසම හමුවේ අනාවරණය වුණා.",
       "URL": "https://www.hirunews.lk/167409/ඇමති-රවී-බැඳුම්කර-කොමිසමට-එයි-මීට-පෙර-නොපැමිණීම-ගැන-සමාවත්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=4390"
}