{
       "Source": "hirunews",
       "Timestamp": "Sunday, 26 February 2023 - 18:58",
       "Headline": "අම්බලන්තොටදී සොරකමේ පැමිණි සොහොයුරාට විදුලිසැර වද්දවා පහරදී ඝාතනය කරයි",
       "News Content": "සොරුන්ගෙන් සිය ත්‍රිරෝද රථය ආරක්ෂා කිරීම සඳහා අනවසරෙන් ඇඳ තිබූ විදුලි රැහැනක ගැටීමෙන් පුද්ගලයෙකු ජීවිතක්ෂයට පත්වීමේ පුවතක් අම්බලන්තොට, මාමඩල ප්‍රදේශයෙන් වාර්තා වනවා.\nමෙලෙස මියගියේ අවුරුදු 35 ක් වයසැති එම ප්‍රදේශයේම පදිංචි නිවසේ හිමිකරුගේ සහෝදරයෙකු බවයි පොලිස් මාධ්‍ය කොට්ඨාසය සඳහන් කළේ.\nඅම්බලන්තොට, මාමඩල ප්‍රදේශයේ නිවසක ගරාජයේ නවතා තිබූ ත්‍රීරෝද රථයක බැටරිය සොරකම් කිරීමට පැමිණි පුද්ගලයෙකු නිවෙස් හිමියා අල්ලාගෙන සිටින බවට 119 ක්ෂණික ඇමතුම් අංකයට ලැබුණු තොරතුරකට අනුව විමර්ශන ආරම්භ කර තිබුණේ පසුගිය 25 වනදායි.\nපොලිස් නිලධාරින් එම නිවසට ගොස් පරික්ෂා කිරීමේදී ගරාජය අසළ අත්පා ගැට ගැසූ පුද්ගලයෙකු බිම වැටී සිට ඇති අතර පසුව නිලධාරින් විසින් මෙම පුද්ගලයා රෝහල්ගතකිරීම සඳහා 1990 ගිලන් රථ සේවයට දැනුම් දී තිබුණා.\nඑම ගිලන් රථයේ පැමිණි හෙද නිලධාරියා මෙම පුද්ගලයා පරීක්ෂා කර මියගොස් ඇති බවට තහවුරු කරනු ලැබූ බවයි පොලිස් මාධ්‍ය කොට්ඨාසය සඳහන් කළේ.\nපසුව සිදුකරන ලද විමර්ශනවලදී අනාවරණය වී ඇත්තේ නිවසේ හිමිකරු සිය ත්‍රිරෝද රථය සොරුන්ගෙන් ආරක්ෂා කිරීම සඳහා එහි අනවසරෙන් ඇඳ තිබූ විදුලි රැහැනක ගැටීමෙන් මෙම පුද්ගලයා එම ස්ථානයේ වැටී ඇති බවයි.\nවිදුලිබලය අක්‍රියකර නිවෙස් හිමියා අදාළ පුද්ගලයාට යකඩ බටයකින් පහරදී අත්පා ගැටගසා ඇති බවද විමර්ශනවලදී අනාවරණය වුණා.\nඝාතනය සම්බන්ධයෙන් 49 හැවිරිදි සැකකරු සහ ඔහුගේ 44 හැවිරිදි බිරිඳ අත්අඩංගුවට ගෙන ඇති අතර මෙම අපරාධය සඳහා යොදාගන්නා ලද විදුලි රැහැන සහ පහරදීමට යොදා ගන්නා ලද යකඩ බටයද පොලිසිය විසින් සොයාගෙන තිබෙනවා.\nඅත්අඩංගුවට ගත් සැකකරු සහ සැකකාරිය අද හම්බන්තොට මහේස්ත්‍රාත් අධිකරණය ඉදිරිපත් කිරීමෙන් පසුව මාර්තු මස 09 වනදා දක්වා රක්ෂිත බන්ධනාගාර ගතකෙරුණා.",
       "URL": "https://www.hirunews.lk/328412/අම්බලන්තොටදී-සොරකමේ-පැමිණි-සොහොයුරාට-විදුලිසැර-වද්දවා-පහරදී-ඝාතනය-කරයි",
       "Category": "Local News",
       "Parent URL": "https://www.hirunews.lk/local-news.php?pageID=511"
}