{
       "Source": "hirunews",
       "Timestamp": "Thursday, 21 September 2023 - 13:39",
       "Headline": "පාසල් සිසුවිය දූෂණය කළාට පුද්ගලයෙකුට වසර 10ක සිර දඬුවම්",
       "News Content": "පාසල් යමින් සිටි පහලොස් හැවිරිදි දැරියක් බලහත්කාරයෙන් නිවසකට රැගෙන ගොස් දූෂණය කළ පුද්ගලයෙකුට කිළිනොච්චිය මහාධිකරණ විනිසුරු ඒ.එම්.ඒ සහබ්දීන් විසින් වසර දහයක බරපතල වැඩ සහිතව සිරදඩුවමක් ඊයේ (20) නියම කර තිබෙනවා.\nඊට අමතරව දැරියට රුපියල් ලක්ෂ තුනක වන්දි මුදලක්ද රුපියල් දස දහසක දඩයක්ද නියම කළ විනිසුරුවරයා වන්දි මුදල ගෙවීම පැහැර හරින්නේ නම් සිර දඩුවම තවත් වසර දෙකකින්ද දඩ මුදල නොගෙවන්නේ නම් සිර දඩුවම තවත් වසරකින්ද දීර්ඝ කරන බව දැනුම් දී ඇති බවයි වාර්තා වන්නේ.\nමුලතිව් මාන්කුලම විද්‍යාලයේ ඉගෙණුම ලබමින් සිටි පාසල් දැරියක්ව 2016 මැයි මස 6 වෙනිදා බලහත්කාරයෙන් පැහැර ගෙන ගොස් දූෂණය කළ බවටත් සිද්ධිය කවරෙකු සමග හෝ පැවසුවහොත් ශිෂ්‍යාව මරා දමන බවටත් තර්ජනය කළ මාන්කුලමේ පදිංචි තරුණයෙකුට එරෙහිව මෙම නඩුව විභාග වී ඇති බව සඳහන්.\nඅප වාර්තාකරු පැවසුවේ ශිෂ්‍යාවගේ දෙමව්පියන්ගේ පැමිණිල්ලක් මත මාන්කුලම පොලීසිය විසින් සිද්ධිය වූ දිනයේදීම සැකකරු අත්අඩංගුවට ගෙන අධිකරණය හමුවට ඉදිරිපත් කළ බවයි.\nශිෂ්‍යාවගේ කට උත්තර හා කිළිනොච්චිය රෝහලේ අධිකරණ වෛද්‍ය නිලධාරීවරයාගේ වාර්තාව අනුව සැකකරු එම පාසල් දැරිය දූෂණය කළ බව පැහැදිලිවම ඔප්පු වීමෙන් පසුව අදාළ දඩුවම කිළිනොච්චිය මහාධිකරණ විනිසුරුවරයා විසින් ලබා දී ඇති බවයි වාර්තා වන්නේ.",
       "URL": "https://www.hirunews.lk/348964/පාසල්-සිසුවිය-දූෂණය-කළාට-පුද්ගලයෙකුට-වසර-10ක-සිර-දඬුවම්",
       "Category": "Local News",
       "Parent URL": "https://www.hirunews.lk/local-news.php?pageID=16"
}