{
       "Source": "hirunews",
       "Timestamp": "Sunday, 19 June 2022 - 16:02",
       "Headline": "පවතින ඉන්ධන සංචිත ගැන බලශක්ති ඇමතිගෙන් පැහැදිලි කිරීමක් (වීඩියෝ)",
       "News Content": "දැනට ඩීසල් තොග මෙට්‍රික් ටොන් 40,000ක් සහ පෙට්‍රල් මෙට්‍රික් ටොන් 12,000ක සංචිතයක් සංස්ථාව සතුව පවතින බව විදුලිබල හා බලශක්ති අමාත්‍ය කංචන විජේසේකර ප්‍රකාශ කළා.\nකොළඹ අද පැවති මාධ්‍ය හමුවකට එක්වෙමින් ඔහු කියා සිටියේ ඉන්දීය ඔයිල් සමාගම සතුව ද පෙට්‍රල් මෙට්‍රික් ටොන් 10,000ක සංචිතයක් පවතින බවයි.\nමේ හේතුවෙන් යම් කිසි සීමාවකට යටත්ව පෙට්‍රල් තොග නිකුත් කිරීමට ඉදිරි දින කිහිපයේදී සිදුකරන අතර IOC සමාගමට තමන් සතුව ඇති පෙට්‍රල් සංචිතවලින් වැඩි ප්‍රමාණයක් වෙළෙදපොළට නිකුත් කිරීමට ඉල්ලීමක් සිදුකළ බව ද ඔහු කියා සිටියා.\nමේ අතර එළඹෙන 23 වනදා පෙට්‍රල් නෞකාවක් සහ 24 වනදා ඩීසල් නෞකාවක් මෙරටට ගෙන්වා ගැනීම සඳහා ණයවර ලිපි විවෘත කළ බව විදුලිබල හා බලශක්ති අමාත්‍ය කංචන විජේසේකර පවසනවා.\nඑමෙන්ම එළඹෙන සිකුරාදා සිට සෑම සිකුරාදා දිනකම අත්‍යාවශ්‍ය සේවා සඳහා තෝරා ගත් පිරවුම්හල් වලින් ඉන්ධන නිකුත් කිරීමට පියවර ගන්නා බව ද ඔහු කියාසිටියා.\nමේ අතර ඉදිරි දින 03 තුළ (ජූනි 20 – 21 – 22 දිනවල) ඉන්ධන පෝලිම්වල රැඳී සිටීමෙන් වළකින ලෙස බලශක්ති අමාත්‍ය කාංචන විජේසේකර ජනතාවගෙන් ඉල්ලීමක් කරනවා.\nපවතින ඉන්ධන අර්බුදය හමුවේ හැකි තරම් ගමන් බිමන් සීමා කරන ලෙස සහ සාමාන්‍ය ජනතාව විනෝද ගමන් යෑමෙන් වලකින ලෙසයි බලශක්ති අමාත්‍ය කාංචන විජේසේකර ඉල්ලීමක් කළේ.\nපෞද්ගලික අංශයේ සේවකයින් රාජකාරි සඳහා කැඳවීම සීමා කොට හැකි තරම් නිවසේ සිට මාර්ග ගත ක්‍රමය ඔස්සේ සේවා පවත්වාගෙන යන ලෙස විදුලිබල සහ බලශක්ති අමාත්‍යවරයා ලෙස තමා ඉල්ලා සිටින බව මාධ්‍ය හමුවට එක්වෙමින් ඔහු සඳහන් කළා.\nඅමාත්‍යවරයා මෙම මාධ්‍ය හමුවේදී දැනුම් දුන්නේ, සියලු පෞද්ගලික බස් රථ සඳහා ආසන්නම ලංගම ඩිපෝ මගින් ඉන්ධන ලබා දීමට පියවර ගන්නා බැවින් වෙනත් පිරවුම් හල් වෙත නොයන ලෙසයි. පෞද්ගලික ත්‍රී රෝද රථ හා යතුරුපැදි සඳහා අංක තහඩුවේ අවසන් ඉලක්කම අනුව දින වෙන් කර ඉන්ධන ලබාදීමට අවධානය යොමු වී ඇති බව ද අමාත්‍යවරයා මෙම මාධ්‍ය සාකච්ඡාවේදී ප්‍රකාශ කළා.\nඅමාත්‍යවරයා වැඩිදුරටත් සඳහන් කළේ, ලබන සතියේ සිට තෝරාගත් ඉන්ධන පිරවුම්හල්වලින් හදිසි, අත්‍යවශ්‍ය සේවාවල යෙදෙන වෛද්‍ය කණ්ඩායම්වලට සහ පොලිස් නිල රථවලට ඉන්ධන ලබා දීමට පියවර ගන්නා බවයි.\nසපුගස්කන්ද තෙල් පිරිපහදුවේ තත්ත්වය සම්බන්ධයෙන් ද අමාත්‍යවරයා මෙම මාධ්‍ය හමුවේදී කරුණු පැහැදිලි කළා.\nඅමාත්‍යවරයා පැවසුවේ, සපුගස්කන්ද තෙල් පිරිපහදුවේ ලබන 24 වැනිදා දක්වා ප්‍රමාණවත් බොරතෙල් තොග පවතින බවයි.\nලබන 29, ජුලි 10 හා 14 වෙනිදා බොරතෙල් රැගත් නෞකා දිවයිනට ළඟා වන බව ද අමාත්‍යවරයා මෙහිදී සඳහන් කළා.",
       "URL": "https://www.hirunews.lk/307580/පවතින-ඉන්ධන-සංචිත-ගැන-බලශක්ති-ඇමතිගෙන්-පැහැදිලි-කිරීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1083"
}