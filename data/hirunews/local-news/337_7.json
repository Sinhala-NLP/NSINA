{
       "Source": "hirunews",
       "Timestamp": "Wednesday, 17 May 2023 - 13:27",
       "Headline": "දේවගැති ජෙරම් ප්‍රනාන්දු සහ ඔහුගේ ආධ්‍යාත්මික ශාස්තෘවරයා ගැන බරපතල අනාවරණයන් රැසක්",
       "News Content": "ආගමික සංහිඳියාවට බලපෑම් එල්ල වන ආකාරයේ ප්‍රකාශයක් සිදු කිරීම සම්බන්ධයෙන් ජෙරම් ප්‍රනාන්දු නමැති දේවගැතිවරයා පිළිබඳව අපරාධ පරීක්ෂණ දෙපාර්තමේන්තුව පරීක්ෂණයක් ආරම්භකර තිබෙනවා.\nඒ අනුව ඔහුගේ විදෙස් ගමන් තහනම් කිරීමට අධිකරණ නියෝගයක් ලබා ගත් නමුත් ඔහු ඒ වනවිටත් සිංගප්පූරුව බලා පිටත්ව ගොස් තිබුණා.\nකෙසේවෙතත්, දේවගැති ජෙරම් ප්‍රනාන්දු සිය ඉන්ස්ටග්‍රෑම් ගිණුමේ සටහනක් තබමින් පවසා ඇත්තේ, තමන් ලබන ඉරිදා යළි දිවයිනට පැමිණෙන බවයි.\nජෙරම් ප්‍රනාන්දු නමැති දේවගැතිවරයා විසින් කරන ලද ප්‍රකාශයකට අදාළ වීඩියෝවක් සමාජ මාධ්‍ය ඔස්සේ සංසරණය වීමත් සමග එය රට තුළ දැඩි කතාබහට ලක්වුණා.\nඒ අදාළ ප්‍රකාශය මගින් බුදුන් වහන්සේට සහ අනෙකුත් ආගමික විශ්වාසයන්ට නිගරුවන බවට විවිධ පාර්ශ්ව චෝදනා කිරීමත් සමගයි.\nකෙසේවෙතත්, ජෙරම් ප්‍රනාන්දු නමැති දේවගැතිවරයා කතෝලික සභාවට කිසිදු ලෙසකින් සම්බන්ධ පුද්ගලයෙකු නොවන බවත් ඔහුගේ ප්‍රකාශය තරයේ හෙළා දකින බවත් කතෝලික සභාවේ මාධ්‍ය ප්‍රකාශක ගරු සිරිල් ගාමිණී ප්‍රනාන්දු පියතුමා පැවසුවා.\nජෙරම් ප්‍රනාන්දු දේවගැතිවරයා සිදුකර ඇති ප්‍රකාශ පිළිබඳව විවිධ සංවිධාන අපරාධ පරීක්ෂණ දෙපාර්තමේන්තුවට පැමිණිලිකළ අතර, අපරාධ පරීක්ෂණ දෙපාර්තමේන්තුව ඒ සම්බන්ධයෙන් පරීක්ෂණයක් ද ආරම්භ කළා.\nඒ අනුව, ඊයේ පස්වරුවේ ජෙරම් ප්‍රනාන්දු දේවගැතිවරයා රටින් පිටවීම වළක්වාලමින් අපරාධ පරීක්ෂණ දෙපාර්තමේන්තුව කොටුව මහේස්ත්‍රාත් අධිකරණයෙන් වාරණ නියෝගයක් ද ලබා ගත්තා.\nකෙසේවෙතත්, ජෙරම් ප්‍රනාන්දු දේවගැතිවරයා පෙරේදා අලුයම සිංගප්පූරුව බලා පිටත්ව ගොස් ඇති බවයි ගුවන්තොටුපළ ආරංචි මාර්ග සඳහන් කළේ.\nකෙසේවෙතත්, දේවගැති ජෙරම් ප්‍රනාන්දු සිය ඉන්ස්ටග්‍රෑම් ගිණුමේ පණිවුඩයක් තබමින් පවසා ඇත්තේ, තමන් ලබන ඉරිදා යළි දිවයිනට පැමිණෙන බවයි.\n“හෙලෝ ෆැමිලි, ඔබ සියලුදෙනා දන්නා පරිදි මම දැනට නිල කටයුතු සඳහා ගමන්කරමින් සිටින අතර, ඉරිදා යළි නිවසට පැමිණෙමි“ යන්න ඔහු සිය ඉන්ස්ටග්‍රෑම් ගිණුමේ පළකර තිබූ පණිවුඩයයි.\nමේ අතර, දේවගැති ජෙරම් ප්‍රනාන්දු පසුගිය ජනවාරි මාසයේ ඔහුට අයත් කටුනායක “මිරැකල් ඩෝම්“ ශාලාවේ පැවති දේවමෙහෙයන් සඳහා අවස්ථා කිහිපයකදීම සිම්බාබ්වේ දේශයෙන් දේවගැතිවරයෙකු ගෙන්වාගෙන තිබෙනවා.\n44 හැවිරිදි වියේ පසුවන ඌබට් ඒන්ජල් නම් මෙම දේවගැතිවරයා සිම්බාබ්වේ රාජ්‍ය තාන්ත්‍රිකයෙකු ලෙස ද කටයුතුකර ඇති බවයි වාර්තා වන්නේ.\nදේවගැති ජෙරම් ප්‍රනාන්දු සිය ගුරුවරයා සහ ආධ්‍යාත්මික ශාස්තෘවරයා ලෙස හඳුන්වන්නේ මෙම ඌබට් ඒන්ජල් නම් සිම්බාබ්වේ ජාතික දේවගැතිවරයාවයි.\nකෙසේවෙතත්, ඌබට් ඒන්ජල් නම් මෙම දේවගැතිවරයා මහා පරිමාණ රත්‍රං ජාවාරමකට සම්බන්ධ බවටද තොරතුරු අනාවරණ වී තිබෙනවා.\nපසුගිය මාසයේදී අල්ජසීරා පුවත් සේවය කළ විමර්ශනයකදී මේ බව අනාවරණ වී තිබූ අතර, එම අනාවරණයට අනුව ඌබට් ඒන්ජල් නමැති දේවගැතිවරයා රත්‍රං ජාවාරම සඳහා අමෙරිකානු ඩොලර් මිලියන ගණනක් විශුද්ධිකරණයකර ඇති බවටයි චෝදනා එලප්ල වන්නේ .\nඌබට් ඒන්ජල් සිම්බාබ්වේ ජනාධිපති එමර්සන් මනන්ගාවාගේ සමීපතමයෙකු ද වන බවත්, ඔහු එරට රජයේ විශේෂ තානාපතිවරයෙකු ලෙස කටයුතු කරමින් ජාත්‍යන්තර මට්ටමේ රන් ජාවාරම් සහ මූල්‍ය විශුද්ධිකරණයේ යෙදෙන ආකාරයත් අල්ජසීරා පුවත් සේවය ගවේෂණාත්මකව වාර්තාකර තිබුණා.\nදේවගැති ජෙරම් ප්‍රනාන්දු හා සිම්බාබ්වේ ජාතික දේවගැති ඌබට් ඒන්ජල් අතර ඇති සම්බන්ධය පිළිබඳව ද විමර්ශනය කළයුතු බවත් ඔහුව මෙහෙයවන බලවේග පිළිබඳවද සොයා බැලිය යුතු බවටත් විවිධ පාර්ශ්ව පෙන්වා දෙන්නේ ඒ අනුවයි.",
       "URL": "https://www.hirunews.lk/335450/දේවගැති-ජෙරම්-ප්‍රනාන්දු-සහ-ඔහුගේ-ආධ්‍යාත්මික-ශාස්තෘවරයා-ගැන-බරපතල-අනාවරණයන්-රැසක්",
       "Category": "Local News",
       "Parent URL": "https://www.hirunews.lk/local-news.php?pageID=337"
}