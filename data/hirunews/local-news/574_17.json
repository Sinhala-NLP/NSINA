{
       "Source": "hirunews",
       "Timestamp": "Saturday, 28 January 2023 - 13:09",
       "Headline": "හරක් කටාගේ ප්‍රධාන ගෝළයෙක් තිහගොඩ දී අත්අඩංගුවට",
       "News Content": "සංවිධානාත්මක අපරාධ කල්ලි නායක හරක්කටාගේ ප්‍රධාන ගෝළයෙක් හොරොයින් සමග තිහගොඩ ප්‍රදේශයේ දී පොලිස් විශේෂ කාර්ය බලකා නිලධාරින් විසින් අත්අඩංගුවට ගෙන තිබෙනවා.\nඑහිදී සැකකරු සතුව තිබී හෙරොයින් ග්‍රැම් 15යි මිලිග්‍රැම් 100ක් ද සිය භාරයට ගත් බවයි පොලිස් විශේෂ කාර්ය බලකාය සදහන් කළේ.\nසැකකරු වැලිගම ප්‍රදේශයේ පදිංචි 29 හැවිරිදි අයෙකු වන අතර ඔහු අපරාධ කල්ලි නායක නදුන් චින්තක වික්‍රමරත්න හෙවත් හරක්කටාගේ මත්ද්‍රව්‍ය ජාවාරම් කටයුතු මෙහෙයවා ඇති බවට යි තොරතුරු අනාවරණ වී ඇත්තේ.\nමේ අතර, සැකකරු පසුගිය 11 වනදා මදුර ලක්ෂිත හෙවත් මිදිගම හිච්චි මල්ලි ඝාතනයට ආධාර අනුබල දුන් බවට ද තොරතුරු හෙළි ව තිබෙනවා.\nඔහුට එරෙහි ව 2018 වසරේ ඝාතන සිද්ධියක් සම්බන්ධයෙන් ද මාතර මහේස්ත්‍රාත් අධිකරණයේ නඩුවක් විභාග වෙමින් පවතින බවයි පොලිස් විශේෂ කාර්ය බලකාය සදහන් කළේ.\nමේ අතර, පාණදුර දකුණ - පිංවල ප්‍රදේශයේ සිදු කළ වැටලීමක දී හෙරොයින් ග්‍රෑම් 3යි මිලිග්‍රෑම් 750ක් සමඟ පුද්ගලයෙකු පොලිස් විශේෂ කාර්ය බලකාය අත්අඩංගුවට ගෙන තිබෙනවා.\nඊට අමතර ව සැකකරු සතු ව තිබූ කඩුවක්, මුදලින් රුපියල් 66,800ක මුදලක් සිය භාරයට ගත් බවයි පොලිස් විශේෂ කාර්ය බලකාය සඳහන් කළේ. මෙලෙස අත්අඩංගුවට ගෙන ඇත්තේ 47 හැවිරිදි පානදුර ප්‍රදේශයේ පදිංචිකරුවෙක්.",
       "URL": "https://www.hirunews.lk/326072/හරක්-කටාගේ-ප්‍රධාන-ගෝළයෙක්-තිහගොඩ-දී-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=574"
}