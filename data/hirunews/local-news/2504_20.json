{
       "Source": "hirunews",
       "Timestamp": "Sunday, 23 August 2020 - 7:37",
       "Headline": "යාපහුව, පඬුවස්නුවර සහ කුරුණෑගල සංචාරක පුරවරයක් ලෙස සංවර්ධනය කිරීමට අවධානය",
       "News Content": "යාපහුව, පඬුවස්නුවර සහ කුරුණෑගල සංචාරක පුරවරයක් ලෙස සංවර්ධනය කිරීමට අදාළ උපදෙස් සංචාරක අමාත්‍යවරයා වෙත යොමුකරන බව අග්‍රාමාත්‍ය මහින්ද රාජපක්ෂ ප්‍රකාශ කළා.\nඒ කුරුණෑගල - මොරගොල්ලාගම - සියඹලන්ගමුව වැව් තාවුල්ලේ ඊයේ පැවති ජන හමුවේදී ජනතාවගෙන් යොමුවූ ප්‍රශ්න වලට පිළිතුරු ලබාදෙමින්.\nඑම අවස්ථාවට මහා සංඝරත්නය මෙන්ම අමාත්‍යවරුන් වන ජොන්ස්ටන් ප්‍රනාන්දු, එස්.එම්.චන්ද්‍රසේන, රාජ්‍ය අමාත්‍ය ඩී.බී.හේරත්, වයඹ පළාත් ආණ්ඩුකාර ඒ.ජේ.එම්.මුසම්මිල් ඇතුළු ප්‍රාදේශීය දේශපාලනඥයින් රැසක් එක්ව සිටියා.\nමේ අතර, සමාජ - ආර්ථික බලපෑම් සොයා බලන ක්‍රමවේදයකට රාජ්‍ය පරිපාලන යාන්ත්‍රණය වැඩිදියුණු කළ යුතු බව ආර්ථික පුනර්ජීවන හා දරිද්‍රතාවය තුරන් කිරීම සඳහා වන ජනාධිපති කාර්ය සාධක බලකායේ සභාපති බැසිල් රාජපක්ෂ ප්‍රකාශ කළා.\nඒ පරිපාලන සේවා සංගමය සමග අරලියගහ මන්දිරයේ ඊයේ පැවති සාකච්ඡාවකදීයි.\nඑහිදී මහජන මුදල් වියදම් කර සකස් කරන ඡන්ද හිමි නාමලේඛනය පොදු දේපලක් ලෙස පරිහරණය කිරීමේ වැදගත්කම හා එහි ඇති නීතිමය ගැටලූ පිළිබඳව සාකච්ඡා වී තිබෙනවා.\nඑමෙන්ම, කෘෂිකර්මය, ධීවර, සංචාරක, අපනයන ප්‍රවර්ධන, දේශීය හා විදේශීය ආයෝජකයින්ගේ ප්‍රාග්ධන යෙදවුම් සහ ඉඩම් කඩිනමින් ලබාදීම මෙන්ම ක්ෂේත්‍ර ගණනාවක පවතින පරිපාලනම ගැටලූ විසඳීමේ අවශ්‍යතාවය කෙරෙහි ද අවධානය යොමුවූ බවයි අග්‍රාමාත්‍ය කාර්යාලය සඳහන් කළේ.",
       "URL": "https://www.hirunews.lk/248421/යාපහුව-පඬුවස්නුවර-සහ-කුරුණෑගල-සංචාරක-පුරවරයක්-ලෙස-සංවර්ධනය-කිරීමට-අවධානය",
       "Category": "Local News",
       "Parent URL": "https://www.hirunews.lk/local-news.php?pageID=2504"
}