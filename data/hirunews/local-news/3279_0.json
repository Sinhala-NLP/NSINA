{
       "Source": "hirunews",
       "Timestamp": "Thursday, 27 June 2019 - 11:38",
       "Headline": "තාජුඩීන් ඝාතනයේ තොරතුරු වසන් කළැයි අනුර සේනානායකට අධිචෝදනා නඩු විභාගයටත් දින නියම කෙරේ",
       "News Content": "රගර් ක්‍රීඩක වසීම් තාජුඩීන් ඝාතන සිද්ධියේ තොරතුරු වසන් කිරීම සම්බන්ධයෙන් හිටපු ජේ්‍යෂ්ඨ නියෝජ්‍ය පොලිස්පති අනුර සේනානායකට කොළඹ මහාධිකරණ විනිසුරු විකුම් කළුආරච්චි හමුවේ අද අධි චෝදනා භාර දෙනු ලැබුවා.\nමෙම නඩුව ඔක්තොම්බර් මස 23 වනදා සිට විභාගයට ගැනීමටයි විනිසුරුවරයා නියම කළේ.\nඅද දිනයේ අධිකරණය පෙනී සිටි හිටපු ජේ්‍යෂ්ඨ නියෝජ්‍ය පොලිස්පතිවරයා රුපියල් ලක්ෂ 20 බැගින් වූ ශරීර ඇප දෙකක් මත මුදා හැරීමටද මහාධිකරණ විනිසුරුවරයා නියෝග කළා.\nවසීම් තාජුඩීන් ඝාතනයට අදාල තොරතුරු වසන් කිරීම සහ අසත්‍ය තොරතුරු ලබාදීම සම්බන්ධයෙන් දණ්ඩ නීති සංග්‍රහයේ 198 වන වගන්තියට අනුව නීතිපතිවරයා මොහුට එරෙහිව නඩු පවරා තිබෙනවා.\nරගර් ක්‍රීඩක වසීම් තාජුඩීන් නාරාහේන්පිට ශාලිකා ක්‍රීඩාංගණය අසළ මාර්ගයක මෝටර් රථයක් තුළ මියගොස් සිටියදී සොයාගනු ලැබුවේ 2012 වසරේ මැයි මස 17 වනදායි.\nපසුව මෙම මරණය ඝාතනයක් බවට මහේස්ත්‍රාත් පරීක්ෂණයේදී හෙලි වුණා.\nමෙම සිද්ධියේ තොරතුරු වසන් කළ බවට චෝදනා කරමින් හිටපු ජේ්‍යෂ්ඨ නියෝජ්‍ය පොලිස්පති අනුර සේනානායක සහ එවකට නාරාහේන්පිට පොලිසියේ අපරාධ අංශයේ හිටපු ස්ථානාධිපති සුමිත් චම්පික පෙරේරා අත්අඩංගුවට ගැණුනු අතර වසරකට අධික කාලයක් මොවුන් රක්ෂිත බන්ධනාගාර ගතව සිටීමෙන් අනතුරුවයි ඇප නියම වූයේ.",
       "URL": "https://www.hirunews.lk/219207/තාජුඩීන්-ඝාතනයේ-තොරතුරු-වසන්-කළැයි-අනුර-සේනානායකට-අධිචෝදනා-නඩු-විභාගයටත්-දින-නියම-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=3279"
}