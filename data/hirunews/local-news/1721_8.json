{
       "Source": "hirunews",
       "Timestamp": "Tuesday, 31 August 2021 - 7:23",
       "Headline": "ඇමරිකානු හමුදා යද්දී තලෙයිබාන් සටන්කාමීන් සතුට සමරයි",
       "News Content": "ඇමරිකානු හමුදාවේ වසර විස්සක මෙහෙයුම් නිමා කරමින් ඊයේ රාත්‍රියේ අවසන් ගුවන් යානය ඇෆ්ගනිස්ථානයෙන් නික්මීමත් සමඟ තලේබාන් සංවිධානය වෙඩි හඬ නිකුත් කරමින් සිය සතුට පළ කළ බව විදෙස් මාධ්‍ය වාර්තා සඳහන් කළා.\nඑම යානයේ ඇෆ්ගනිස්ථාන පුරවැසියන් 823 දෙනෙකු ද සිට ඇති බව සඳහන්.\nඊට දරුවන් 183ක් ද ඇතුළත්.\nඑහෙත් තවත් ඇමරිකානුවන් 100ක පමණ පිරිසක් ඇෆ්ගනිස්ථානයෙන් ඉවත් කරගැනීමට නියමිත බවයි විදෙස් මාධ්‍ය වාර්තා සඳහන් කළේ.\nඑමෙන්ම, ඇෆ්ගනිස්ථානයේ තම සියලු ම රාජ්‍ය තාන්ත්‍රික කටයුතු අවසන් කළ බව ඇමරිකානු රාජ්‍ය ලේකම් ඇන්තනී බ්ලින්කන් කියා සිටියා.\nඉදිරියේ දී එම කටයුතු සිදුකිරීම සඳහා කටාර් රාජ්‍යයේ සිට සිදුකරන බව ද ඔහු වැඩිදුරටත් ප්‍රකාශ කර තිබෙනවා.\nමේ අතර ඇෆ්ගනිස්ථානයෙන් පිට ව යාමට අපේක්ෂා කරන පුද්ගලයින්ට ආරක්ෂිත ව ඉවත් ව යාමට පහසුකම් සලසන ලෙස එක්සත් ජාතීන්ගේ ආරක්ෂක මණ්ඩලය යෝජනාවක් සම්මත කර තිබෙනවා.\nඑමඟින් වැඩිදුරටත් පෙන්වා දෙන්නේ ඇෆ්ගනිස්ථානයේ ඕනෑ ම ගුවන් තොටුපොළකින් හෝ දේශසීමාවකින් ඕනෑ ම පුද්ගලයෙකුට පිටව යාමට අවශ්‍ය නම් ඒ සඳහා ඉඩ ලබාදෙන ලෙසට යි.\nඅදාළ යෝජනාවට එක්සත් ජාතීන්ගේ ආරක්ෂක මණ්ඩලයේ නියෝජිතයින් 15 දෙනාගෙන් 13 දෙනෙකු සහය ලබාදී ඇති අතර, චීනය සහ රුසියාව ඡන්දය ප්‍රකාශ කිරීමෙන් වැළකී සිට තිබෙනවා.\nඑසේම, මානව අයිතිවාසිකම් සම්බන්ධයෙන් පෙනී සිටින්නන්ට ඇෆ්ගනිස්ථානයට පැමිණීමට ඉඩ සලසන ලෙසත්, කාන්තාවන් සහ කුඩා ළමයින්ගේ මානව හිමිකම් තහවුරු කරන ලෙසත් එමඟින් තලේබාන් සංවිධානයෙන් ඉල්ලීමක් කර ඇති බවයි වාර්තාවන්නේ.\nඑසේම පසුගියදා ඇෆ්ගනිස්ථානයේ සිදු වූ අයි.එස්. ත්‍රස්ත ප්‍රහාර හෙලා දකින බව ද එක්සත් ජාතීන්ගේ ආරක්ෂක මණ්ඩලය ප්‍රකාශ කර තිබෙනවා.",
       "URL": "https://www.hirunews.lk/280981/ඇමරිකානු-හමුදා-යද්දී-තලෙයිබාන්-සටන්කාමීන්-සතුට-සමරයි",
       "Category": "Local News",
       "Parent URL": "https://www.hirunews.lk/local-news.php?pageID=1721"
}