{
       "Source": "hirunews",
       "Timestamp": "Friday, 20 November 2020 - 8:24",
       "Headline": "IDH රෝහලෙන් පැන ගිය දෙදෙනාගෙන් පුත්‍රයා සොයා ගැනේ (වීඩියෝ)",
       "News Content": "කොරෝනා වෛරසය ආසාදනය වී අංගොඩ ජාතික බෝවන රෝග විද්‍යායතනය හෙවත් අයි.ඩී.එච්. රෝහලේ ප්‍රතිකාර ලබමින් සිටි මවක් සිය කුඩා පුතුද රැගෙන පළා යෑමේ පුවතක් අද වාර්තා වුණා.\nඑම දරුවා පමණක් ඇහැලියගොඩ ප්‍රදේශයේ නිවසක රඳවා සිටියදී සොයාගත් බවයි පොලිසිය සඳහන් කළේ.\nඅදාළ කාන්තාව 25 හැවිරිදි වියේ පසුවන අතර, ඇයගේ දරුවාගේ වයස අවුරුදු දෙකහමාරක් පමණ වනවා. ඊයේ රාත්‍රි 09 ට පමණ ඇය සිය දරුවා රැගෙන අයි.ඩී.එච්. රෝහලෙන් පළාගොස් ඇති බවයි කොවිඞ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානය නිවේදනය කළේ.\nපසුව පොලිසිය අදාළ කාන්තාවගේ ඇහැලියගොඩ - යාය පාරේ පිහිටි නිවස පරීක්ෂා කර ඇති අතර, එහිදී දරුවා සොයා ගැනීමට හැකි වී තිබෙනවා.\nනිවසේ එම කාන්තාවගේ සැමියා, සොහොයුරා සහ තවත් දරුවන් කිහිප දෙනෙකු රැඳී සිටි බව සඳහන්. මේ වනවිට එම දරුවා සහ අනෙක් පිරිස නිවසේ රඳවා සිටින බවයි අප වාර්තාකරු සඳහන් කළේ.\nඅදාළ කාන්තාව එම ප්‍රදේශයේම පිහිටි සිය සොහොයුරාගේ නිවසටද ගොස් ඇති බව පොලිසිය අනාවරණය කරගෙන තිබෙනවා.\nඒ අනුව ඇය සැරිසැරූ ස්ථාන සොයා පොලිසිය සහ සෞඛ්‍ය බලධාරීන් මේ වනවිට මෙහෙයුමක් ක්‍රියාත්මක කර තිබෙනවා. අදාළ කාන්තාව ඇහැලියගොඩ සිට ඉඩම්ගොඩ බලා ගමන්ගත් බස් රථයකින් පළාගොස් ඇති බවයි මේ වනවිට හෙලි වී ඇත්තේ.\nඑසේම, එම කාන්තාව මත්ද්‍රව්‍ය ජාවාරම සම්බන්ධයෙන් සැකපිට අත්අඩංගුවට ගෙන බන්ධනාගාරගතව සිටියදී ජාතික බෝවන රෝග විද්‍යායතනයට ඇතුළත් කළ කාන්තාවක බවටද වාර්තා වනවා.\nමේ අතර, නව අසාදිතයින් 437 දෙනෙකු ඊයේ හඳුනා ගැනීමත් සමඟ මෙරට මුළු කොරෝනා ආසාදිතයින් සංඛ්‍යාව 18,841 දක්වා ඉහළ ගියා. එසේම, ඊයේ වාර්තා වූ මරණ 04 සමඟින් මේ වනවිට මෙරට කොරෝනා ආසාදිත මරණ සංඛ්‍යාව දැක්වෙන්නේ 73 ක් ලෙසටයි.\nදීපාවලි උත්සවයට වතුකරයේ තම නිවෙස් වෙත පැමිණි 20 හැවිරිදි තරුණයෙකුට සහ 38 හැවිරිදි පුද්ගලයෙකුට කොරෝනා වෛරසය ආසාදනය වී ඇති බව මස්කෙලිය සෞඛ්‍ය වෛද්‍ය නිලධාරී කාර්යාලය සඳහන් කළා. ඔවුන් වැල්ලවත්ත සහ කොල්ලුපිටිය ප්‍රදේශවල පෙදරේරුවන් ලෙස සේවය කර ඇති බවයි සඳහන් වන්නේ.\nමෙරට ව්‍යාප්ත වන කොරෝනා වෛරසයේ හැසිරීම පිළිබඳව මේ දිනවල අධ්‍යයනය කරමින් සිටින බව වසංගත රෝග විද්‍යා අංශයේ ප්‍රධාන වසංගත රෝග විද්‍යාඥ, විශේෂඥ වෛද්‍ය සුදත් සමරවීර කියා සිටියා.\nඑමෙන්ම, හෙට සහ අනිද්දා යන දෙදින තුළ කිසිදු මගී දුම්රියක් ධාවනය නොවන බව දුම්රිය සාමාන්‍යාධිකාරී එම්.ජේ.ඩී. ප්‍රනාන්දු නිවේදනයක් නිකුත් කරමින් ප්‍රකාශ කළා.\nමේ අතර, දිවයින පුරා කොළඹ සහ ගම්පහ දිස්ත්‍රික්කවල පොලිස් වසම් 24 ක් තවදුරටත් හුදෙකලා තත්ත්වයේ පවතිනවා. පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ  සඳහන් කළේ ආයතනවල සෞඛ්‍ය උපදෙස් නියමිත පරිදි අනුගමනය කරන්නේ දැයි සොයා බැලීමට සිවිල් ඇඳුමින් සැරසුණු පොලිස් නිලධාරීන් යොදවන බවයි.\nඑසේම, සමාජ දුරස්ථභාවය පවත්වා නොගැනීම සහ මුව ආවරණ නොපැළඳීම සම්බන්ධයෙන් මේ දක්වා ගත වූ කාලය තුළ පුද්ගලයින් 358 දෙනෙකු අත්අඩංගුවට තිබෙනවා.\nමේ අතර, සේවකයින්ට කොරෝනා වෛරසය ආසාදනය වීම නිසා අකර්මන්‍ය වූ කොළඹ වරාය මෙහෙයුම් කටයුතු මේ වනවිට යළි සාමාන්‍ය තත්ත්වයට පත්වෙමින් පවතින බව වරාය අධිකාරියේ සභාපති විශ්‍රාමික ජෙනරාල් දයා රත්නායක සඳහන් කළා.\nඔහු මේ බව කියා සිටියේ අද පෙරවරුවේ විකාශය වූ හිරු ටී.වී. පත්තරේ විස්තරේ වැඩසටහනට එක්වෙමින්.\nමේ අතර, ශ්‍රී ලංකාවේ සිට නැවත බි්‍රතාන්‍ය බලා යන පුද්ගලයින්ට දින 14 ක ස්වයං නිරෝධායනය තවදුරටත් අවශ්‍ය නොවන බව එරට රජය ඊයේ නිවේදනය කර තිබෙනවා. හෙට සිට එය ක්‍රියාත්මක වන බව බි්‍රතාන්‍ය ප්‍රවාහන දෙපාර්තමේන්තුව ප්‍රකාශ කළා. එලෙස නිරෝධායනය අවශ්‍ය නොවන ලැයිස්තුවට ඇතුළත් කෙරෙන්නේ කොරෝනා අවදානම අඩු රටවලට බව සඳහන්.\nකෙසේ නමුත්, බි්‍රතාන්‍යයේ සිට වෙනත් රටවලට සංචාරය කිරීම රැකියා, අධ්‍යාපනය ආදී අත්‍යවශ්‍ය කටයුතුවලට සීමා කර තිබෙනවා.",
       "URL": "https://www.hirunews.lk/255151/idh-රෝහලෙන්-පැන-ගිය-දෙදෙනාගෙන්-පුත්‍රයා-සොයා-ගැනේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2323"
}