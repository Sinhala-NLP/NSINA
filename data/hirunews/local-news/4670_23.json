{
       "Source": "hirunews",
       "Timestamp": "Wednesday, 08 February 2017 - 19:16",
       "Headline": "සයිටම් ගැන අවසන් තීන්දුවක් ගැනීමට වෛද්‍ය සභාව 17 වනදා රැස්වෙයි",
       "News Content": "මාලඹේ පෞද්ගලික වෛද්‍ය විද්‍යාලය සම්බන්ධයෙන් අවසන් තීන්දුව ගැනීමට ශ්‍රී ලංකා වෛද්‍ය සභාවේ සියලූ සාමාජිකයන් රැස්විය යුතු බව එහි කළමනාකරණ කමිටුව අද තීරණය කළා.\nඅප කළ විමසීමකදී එම සභාවේ සභාපති මහාචාර්ය කාලෝ ෆොන්සේකා කියා සිටියේ අදාළ තීන්දුව කළමනාකරණ කමිටුවට පමණක් ගත නොහැකි බැවින් මෙම තීන්දුවට එළැඹි බවයි.\nඒ අනුව අදාළ තීරණය ගැනීම සඳහා වෛද්‍ය සභාව ලබන 17 වැනිදා රැස්වන බවයි එහි ලේඛකාධිකාරී වෛද්‍ය ටෙරන්ස් ගාමිණී ද සිල්වා හිරු ප්‍රවෘත්ති අංශයට සඳහන් කළේ.\nමේ අතර, මාලඹේ පෞද්ගලික වෛද්‍ය විද්‍යාලය සම්බන්ධයෙන් මතුව ඇති තත්ත්වය පිළිබඳව සාකච්ඡා කිරීම සඳහා වෛද්‍ය පීඨ ශිෂ්‍ය ක්‍රියාකාරී කමිටුවේ නියෝජිතයින් අද පෙරවරුවේ ජනතා විමුක්ති පෙරමුණේ නායක අනුර කුමාර දිසානායක හමුවුණා.\nඒ, බත්තරමුල්ල - පැලවත්තේ පිහිටි ජනතා විමුක්ති පෙරමුණු මූලස්ථානයේදියි.\nඑමෙන්ම, අදත් ස්ථාන කිහිපයකදී මාළඹේ පෞද්ගලික වෛද්‍ය විද්‍යාලයට එරෙහිව විරෝධතා සංවිධාන කර තිබුණා.\nරජයේ මූද්‍රණ සේවකයින්ගේ සංගමය කොළඹදී සහ අන්තර් සමාගම් සේවක සංගමය  නාවල සහ බුත්තලදී විරෝධතා සංවිධාන කර තිබුණා.\nපේරාදෙනිය විශ්වවිද්‍යාලයේ සිසුන් මාලඹේ පෞද්ගලික වෛද්‍ය විද්‍යාලයට එරෙහිව විරෝධය පළ කළේ ගලහ මංසන්ධියේදීයි.\nඑමෙන්ම, ඇල්පිටිය මූලික රෝහලේ වෛද්‍යවරුන් රෝහල් පරිශ්‍රයේ කළු කොඩි ඔසවා තිබුණේ මාලඹේ පෞද්ගලික වෛද්‍ය විද්‍යාලයට විරෝධය පළ කිරීම සඳහායි.",
       "URL": "https://www.hirunews.lk/154003/සයිටම්-ගැන-අවසන්-තීන්දුවක්-ගැනීමට-වෛද්‍ය-සභාව-17-වනදා-රැස්වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4670"
}