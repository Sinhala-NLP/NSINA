{
       "Source": "hirunews",
       "Timestamp": "Thursday, 14 November 2019 - 18:35",
       "Headline": "ඡන්ද පෙට්ටි ප්‍රවාහනය හෙට උදෑසන ඇරඹේ - සමාජ මාධ්‍ය ගැන රහස් පොලීසිය අවධානයෙන්",
       "News Content": "ජනාධිපතිවරණයට අදාළව ඡුන්ද පෙට්ටි ඡන්ද මධ්‍යස්ථාන වෙත ප්‍රවාහනය කිරීමේ කටයුතු හෙට සිදුකරන බව මැතිවරණ කොමිෂන් සභාව පවසනවා.\nඡන්ද මධ්‍යස්ථාන 12,845ක් සහ ගණන් කිරීමේ මධ්‍යස්ථාන 1,179 කට අදාළව ලිපිද්‍රව්‍ය සහ අනෙකුත් උපකරණද මේ වනවිට යොමුකර ඇති බවයි එහි කොමසාරිස් ජනරාල් සමන් ශ්‍රී රත්නායක කියා සිටියේ.\nමේ අතර, දිවයිනේ සියලූ රජයේ පාසල් හෙට දිනයේ වසා තැබෙන බව අධ්‍යාපන අමාත්‍යාංශය සඳහන් කළා.\nඑමෙන්ම, මැතිවරණය පැවැත්වෙන අනිද්දා සහ ඊට පසුදින දිවයින පුරා සුරාසැල් වසා තැබෙන බවයි සුරාබදු දෙපාර්තමේන්තුව නිවේදනය කළේ.\nනිදහස් හා සාධාරණ මැතිවරණයකට අවකාශය සැලසීමේ අපේක්ෂාවෙන් මැතිවරණ කොමිෂන් සභාවේ නියමය පරිදි මෙලෙස සුරාසැල් වසා තැබෙනු ඇති.\nඑමෙන්ම, ජනාධිපතිවරණයට අදාළව ක්‍රියාත්මක නිහඬ කාලසීමාවේ මැතිවරණ නීති උල්ලංඝනය කිරීම් සිද්ධීන් වැළැක්වීම සඳහා පොලිසිය විශේෂ වැඩපිලිවෙලක් ක්‍රියාත්මක කර තිබෙනවා.\nමේ අතර, ජනාධිපතිවණයට අදාළව විශේෂ රාජකාරී සඳහා යොදවන නිලධාරීන් අද අලූයම පොලිස් කොට්ඨාශ වෙත පිටත් කර යැවූ බවයි පොලිස් මාධ්‍ය ප්‍රකාශකවරයා සඳහන් කළේ.\nමේ අතර, නිහඬ කාලසීමාවේ සමාජ මාධ්‍ය ක්‍රියාකාරීත්වය පිළිබඳව සෙවීමට අපරාධ පරීක්ෂණ දෙපාර්තමේන්තුව මේ වනවිට විශේෂ මෙහෙයුමක් ආරම්භ කර තිබෙනවා.\nඑම දෙපාර්තමේන්තුවේ සයිබර් ඒකකයේ සහය ලබාගනිමින් මෙම මෙහෙයුම ආරම්භ කර ඇති බවයි අපරාධ පරීක්ෂණ දෙපාර්තමේන්තුවේ ජ්‍යෙෂ්ඨ ප්‍රකාශකයෙකු හිරු ප්‍රවෘත්ති අංශයට සඳහන් කළේ.",
       "URL": "https://www.hirunews.lk/228271/ඡන්ද-පෙට්ටි-ප්‍රවාහනය-හෙට-උදෑසන-ඇරඹේ-සමාජ-මාධ්‍ය-ගැන-රහස්-පොලීසිය-අවධානයෙන්",
       "Category": "Local News",
       "Parent URL": "https://www.hirunews.lk/local-news.php?pageID=3048"
}