{
       "Source": "hirunews",
       "Timestamp": "Friday, 11 August 2023 - 12:06",
       "Headline": "දකුණට විදුලිය දෙන්න බාධා කළ තේ ඉඩම ගැන තීරණාත්මක සාකච්ඡාවක් අද",
       "News Content": "දකුණු පළාතට විදුලිය ලබාදීම සඳහා ඉදිකරමින් පවතින අධිබලැති සම්ප්‍රේෂණ රැහැන් මාර්ගයේ වැඩ නතර වී ඇති කොටසට අදාළ තේ ඉඩමේ හිමිකාරිත්වය සමග උද්ගතව ඇති ගැටළුකාරී තත්ත්වය සම්බන්ධයෙන් සාකච්ඡාවක් අද පැවැත්වීමට නියමිතව තිබෙනවා.\nමීට අදාළ සියලු පාර්ශව අද දිනයේ මහජන උපයෝගීතා කොමිසම වෙත කැඳවා ඇති බවයි විදුලිබල හා බලශක්ති අමාත්‍ය කංචන විජේසේකර සඳහන් කළේ.\nපොල්පිටියේ සිට හම්බන්තොට දක්වා කිලෝවොට් 220 ක ධාරිතාවක් රැගෙන යා හැකි මෙම විදුලි සම්ප්‍රේෂණ රැහැන් මාර්ගයේ ඉදිකිරීම කටයුතු මීට වසර කිහිපයකට පෙර ආරම්භ කෙරුනේ ආසියානු සංවර්ධන බැංකුවේ ණය ආධාර මතයි.\nකෙසේ වෙතත් එම ව්‍යාපෘතිය සම්පූර්ණ කිරීමට නොහැකි වී තිබුණේ පෞද්ගලික තේ වත්තක් හරහා මීටර 600 ක දුරක් සම්ප්‍රේෂණ රැහැන් ඇදීමට සිදුවීමත් සමඟ ඊට වතු හිමියාගේ අනුමැතිය නොලැබීම හේතුවෙන්.\nඅදාළ හිමිකරු තම ඉඩම ඉහළින් විදුලි රැහැන් ඇදීමට විශාල වන්දි මුදලක් ඉල්ලා සිටියත් එම වන්දියේ වටිනාකම වරින් වර වෙනස් කිරීම නිසා ගැටළුකාරී තත්වයක් පැන නැගී තිබූ බව වාර්තාවුණා.\nකෙසේ වෙතත් සමනල වැව ජලාශයේ ජල ධාරිතාව පහළයාමත් සමග කෘෂිකාර්මික කටයුතු සඳහා උඩවලව ජලාශයට ජලය නිකුත් කිරීම සීමා කිරීමට බලධාරීන් පියවර ගනු ලැබුවේ දකුණු පලාතට අඛන්ඩ විදුලි සැපයුමක් ලබා දීමට එමගින් නොහැකිවන බව පවසමින්.\nඑහෙත් ඇඹිලිපිටිය වලව කලාපයේ ගොවි විරෝධතා හමුවේ යලි කෘෂිකාර්මික කටයුතු සඳහා ජලය ලබා දීමට පසුගියදා පියවර ගත් අතර දකුණු පලාතට පොල්පිටියේ සිට විදුලිය ලබාදිය හැකි අධිබලැති රැහැන් මාර්ගයේ ඉදිකිරීම් කඩිනම් කිරීම කෙරෙහිද අවධානය යොමු වුණා.\nඒ අනුවයි අදාළ තේ වත්තේ හිමිකාරීත්වය, විදුලිබල අමාත්‍යාංශය, මහජන උපයෝගිතා කොමිසම ඇතුළු සියලු පාර්ශවවල මැදිහත් වීමෙන් අද මෙම තීරණාත්මක සාකච්ඡාව පැවැත්වීමට නියමිතව ඇත්තේ.",
       "URL": "https://www.hirunews.lk/344420/දකුණට-විදුලිය-දෙන්න-බාධා-කළ-තේ-ඉඩම-ගැන-තීරණාත්මක-සාකච්ඡාවක්-අද",
       "Category": "Local News",
       "Parent URL": "https://www.hirunews.lk/local-news.php?pageID=107"
}