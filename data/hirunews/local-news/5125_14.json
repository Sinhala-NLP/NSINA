{
       "Source": "hirunews",
       "Timestamp": "Friday, 18 March 2016 - 15:19",
       "Headline": "තවත් ට්‍රාන්ස්ෆෝමරයක් ගිනි ගනී (ඡායාරූප)",
       "News Content": "මිනුවන්ගොඩ - කොටුගොඩ -  ඕපාත ලංකා විදුලිබල මණ්ඩලයට අයත් විදුලි උප පොලේ ට්‍රාන්ස්ෆෝමරයක් අද හදිසියේ පුපුරා ගිනි ගැනීමට ලක්වුණා.\nමෙම ට්‍රාන්ස්ෆෝමරය දිවයින පුරා විදුලිය විසන්ධි කරමින් පසුගිය දා බියගම උප පොලේ පුපුරා ගිය විදුලි ට්‍රාන්ස්ෆෝමරයට සමාන එකක්.\nවිදුලිබල මණ්ඩල සේවකයන් සහ ගිනි නිවන ඒකකය එක්ව ගින්න පාලනය කළා.\nපිපිරීමත් සමඟ මීගමුව, කටුනායක, කැළණිය, රාගම ඇතුළු ප්‍රදේශ කිහිපයක විදුලිය බිඳ වැටුණු බවයි ලංකා විදුලිබල මණ්ඩලය ප්‍රකාශ කළේ.\nනොරොච්චෝලේ තාප විදුලි බලාගාරයේ අදියර 3ම ක්‍රියාත්මක කර විදුලි කප්පාදුවක් සිදුනොකරන බවට විදුලිබල අමාත්‍යාංශය දැනුම් දුන් අවස්ථාවකයි අද මෙම සිද්ධිය වාර්තා වන්නේ.\nමෙම පිපිරීම සිදුවූ කොටුගොඩ  උප පොළ නොරොච්චෝලේ බලාගාරයෙන් ලැබෙන විදුලිය ජාතික පද්ධතියට බෙදා හරින ප්‍රධාන මධ්‍යස්ථානයක්.\nපිපිරීමෙන් පසු විදුලිබල අමාත්‍යවරයා ඇතුළු නිලධාරීන් කොටුගොඩ විදුලි උපපොළට පැමිණි අතර පසුව අමාත්‍ය රංජිත් සියඹලාපිටිය එහිදී කියා සිටියේ  නොරොච්චෝලේ බලාගාරය ක්‍රියාත්මක වන නිසා විදුලිය බිඳ වැටීමක් සිදුනොවන බවයි.",
       "URL": "https://www.hirunews.lk/128808/තවත්-ට්‍රාන්ස්ෆෝමරයක්-ගිනි-ගනී-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=5125"
}