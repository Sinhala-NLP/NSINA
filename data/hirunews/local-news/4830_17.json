{
       "Source": "hirunews",
       "Timestamp": "Wednesday, 19 October 2016 - 18:05",
       "Headline": "අල්ලස් කොමිසම ගැන අදත් විවිධ කථා",
       "News Content": "ජනාධිපතිවරයා සී.අයි.ඞී.ය, එෆ්.සී.අයි.ඩී. ය සහ ස්වාධීන කොමිෂන් සභා සම්බන්ධයෙන් සිදුකළ ප්‍රකාශය සම්බන්ධයෙන් සහ අල්ලස් කොමිසමේ අධ්‍යක්ෂ ජනරාල්වරිය ඉල්ලා අස්වීමට ගත් තීරණය සම්බන්ධයෙන් අදත් මාධ්‍ය හමුවලදී අදහස් පළ වුණා.\nඒකාබද්ධ විපක්ෂය අද කොළඹ කැඳවා තිබූ මාධ්‍ය හමුවට එක්වු පාර්ලිමේන්තු මන්ත්‍රී බන්දුල ගුණවර්ධන ඒ සම්බන්ධයෙන් මෙලෙස අදහස් පළ කළා.\n‘‘එතුමියට තියෙන චෝදනාව ලංකා ඉතිහාසයේ විශාලතම හොරකම මෙතෙක් වෙලා තියෙන මහා දවල් මහා බැංකුවේ මහා මුදල් මංකොල්ලයක් කළ බවට එක්සත් ජනතා නිදහස් සන්ධානයේ මහ ලේකම් මහින්ද අමරවීර මැතිතුමා ගෙනිහිල්ලා පෙත්සමක් භාර දුන්නා. රට දැක්කනේ, මේක තියෙන ලොකුම හොරකමනේ. මේකෙන් පමණක් ශ්‍රී ලංකා මහ බැංකුවේ හිටපු අධිපතිතුමාගේ බෑණනුවන්ගේ කම්පැනිය බිලියන 05 කට අධික ප්‍රමාණයක්, පර්ෆෂුවල් ටෙ‍්‍රෂරීස් සමාගම ලාභ වාර්තා කළා කියන එක මේ මුළු ලෝකේම දන්න සත්‍යයක් නේ. මේ වගේ ලංකා ඉතිහාසය දෙදරවලා, පොලී අනුපාතය වෙනස් වෙලා, මුදල් වෙළඳපොල, කොටස් වෙළඳපොල කඩා වැටුණ මහා හොරකම පිළිබඳව කිසිදු පරීක්ෂණයක් කරන්නේ නැතුව, මේ අනිත් සුළු සුළු මේවා පිළිබඳ දේශපාලන පළිගැනීමේ අදහස ක්‍රියාත්මක කිරීම ගැනනේ මේ ප්‍රශ්නේ තියෙන්නේ.’’\nඑම මාධ්‍ය හමුවටම එක්වු පාර්ලිමේන්තු මන්ත්‍රී සිසිර ජයකොඩි පළ කළේ මෙවැනි අදහසක්.\n‘‘අල්ලස් දුෂණ වංචා විමර්ශන කමිටුවේ අධ්‍යක්ෂ ජනරාල්වරිය ඉල්ලා අස්වීමේ ලිපිය භාරදුන්නේ ජනාධිපතිතුමාගේ ලිපියකට ප්‍රතිචාර දක්වමින්. විශේෂයෙන් අපේ හමුදා ජෙනරාල්වරු, හිටපු ආරක්ෂක ලේකම්තුමා, නාවික හමුදාපතිවරුන් අධිකරණයේ කූඩුවට ගෙන යාම පිළිබඳව ජනාධිපතිතුමා බරපතල ප්‍රකාශයක් සිද්ධ කළා. දැන් එහි වගකීම භාර අරන් නම් එතුමිය ඉල්ලා අස්වෙන්නේ ඉල්ලා අස්වීමේ ලිපියක් භාරදීම නෙවෙයි, මේ රටට සාමය ලබාදුන්න රණවිරුවන්ට සම්බන්ධයෙන් එතුමිය සමස්ත ජාතියෙන්ම සමාව ඉල්ලන්ඩ  ඕනේ. ඉල්ලා අස්වීමේ ලිපිය පමණක් භාරදීම ප්‍රමාණවත් නෑ. ’’\nරාවණා බලය සංවිධානයේ කැදවුම්කරු පූජ්‍ය ඉත්තෑකන්දේ සද්ධාතිස්ස හිමියන් ද කොළඹ අද පැවති මාධ්‍ය හමුවකදී ඒ සම්බන්ධයෙන් අදහස් පළ කළා.\n‘‘අල්ලස් කොමිසම, එෆ්.සී.අයි.ඩී. එක, සී.අයි.ඩී. එක දේශපාලනික කාරණා මත පදනම්ව කටයුතු කරනවා කියලා, එතුමා ඒක කියලා කට ගන්න වුණේ නෑ අල්ලස් කොමිසමේ අර සුදු නෝනා ඉල්ලා අස්වෙනවා. ඇයි එතුමිය ඉල්ලා අස්වෙන්නේ. කෙසෙල් කැන හොරාට කලින් වැට පනිනවා. දැන් ජනාධිපතිතුමා එහෙම නම් කියන්න  ඕනේ අල්ලස් කොමිසමේ නෝනා තමයි මේ දේශපාලනීකරණය කරන වැඬේ කරන්නේ කියලා. එතුමා එහෙම කිව්වේ නෑ.  අල්ලස් එකේ නෝනා ටක්ගාලා පැනලා ඉල්ලා අස්වෙනවා. ඇයි ඒ නෝනා ඉල්ලා අස්වෙන්නේ. අපි කියන්නේ ඔබතුමිය ඉල්ලා අස්වෙන්න එපා. ඔබතුමිය මේ ආයතනයේ ඉන්න, ඉඳලා අර අර්ජුන් මහේන්ද්‍රන් මහත්තයාවත් ගේන්න, එතුමාගේ ආදරණීය බෑණාවත් ගේන්න. ගෙනහල්ලා පරීක්ෂණ ටික කරන්න. කරලා ඒ ගොල්ලන්ටත් නඩු දාන්න. ඊට පස්සේ ඔබතුමිය දෙයියනේ කියලා යන්න. එතකන් ඉන්න. ඒ නෝනාට විතරක් කියපු කතාවක් නෙවෙයි. ඒ දැනිච්ච දේ කිව්වාම පිළිගන්න  ඕනේ එහෙම නම් ඉතිං පොලිස්පතිවරයාත් ඉල්ලා අස්වෙන්න  ඕන අනිවාර්යයෙන්ම. එහෙනම් එෆ්.සී.අයි.ඩී. එක ගැනත් කිව්වානේ, සී.අයි.ඞී. එකේ ඉන්න ලොකු මහත්තුරු ඉල්ලා අස්වෙන්නත්  ඕන. මේ සියලූ දෙනා ඉල්ලා අස්වෙන්න  ඕන එහෙම නම්.’’\nරජයේ ප්‍රවෘත්ති දෙපාර්තමේන්තුවේ අද පැවති කැබිනට් තීරණ දැනුම්දීමේ මාධ්‍ය හමුවේදී ඊට එක්ව සිටි සම කැබිනට් ප්‍රකාශක, අමාත්‍ය රාජිත සේනාරත්න ඒ සම්බන්ධයෙන්  අදහස් දක්වා සිටියා. ඔහු කියා සිටියේ අල්ලස් කොමිසමේ ඇතැම් කටයුතු සම්බන්ධයෙන් ජනාධිපතිවරයා කළකිරීමකින් සිටි බවයි. ස්වාධීන බව ප්‍රදර්ශනය කිරීම සඳහා ඉලක්කගතව ඇතැම් කටයුතු සිදුවූ බවට ඔහු එහිදී චෝදනා කළා. ඒ, උදාහරණ කිහිපයක්ද ගෙනහැර දක්වමින්.",
       "URL": "https://www.hirunews.lk/145624/අල්ලස්-කොමිසම-ගැන-අදත්-විවිධ-කථා",
       "Category": "Local News",
       "Parent URL": "https://www.hirunews.lk/local-news.php?pageID=4830"
}