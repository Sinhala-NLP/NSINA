{
       "Source": "hirunews",
       "Timestamp": "Wednesday, 05 January 2022 - 7:45",
       "Headline": "මහා පරිමාණ ත්‍රීරෝද රථ ජාවාරමක සුලමුල හෙළි වේ",
       "News Content": "ත්‍රිරෝද රථ සොරකම් කිරීමේ ජාවාරමක නිරත වූ 4 දෙනෙකු පොලිසිය අත්අඩංගුවට ගෙන තිබෙනවා.\nමොවුන් විසින් සොරකම් කරන ලද ත්‍රිරෝද රථ 17කින් 12ක් සහ අනෙක් ත්‍රිරෝද රථවල අමතර කොටස් සොයාගෙන ඇති බවයි පොලිස් මාධ්‍ය ප්‍රකාශක කාර්යාලය සඳහන් කළේ.\nගනේමුල්ල ප්‍රදේශයේදී ත්‍රිරෝද රථයක් සොරා ගැනීමේ සිද්ධියකට අදාළ ව අනාවරණ කර ගත් කරුණු අනුවයි මෙම ජාවාරම පිළිබද තොරතුරු හෙළි වී ඇත්තේ.\nරාගම, මහබාගේ, වත්තල, කඳාන, ජාඇල, පෑලියගොඩ සහ ග්‍රෑන්ඩ්පාස් යන ප්‍රදේශවලින් ත්‍රිරෝද රථ සොරකම් කරගෙන ඇති බවට කරුණු අනාවරණ වී තිබෙනවා.\nඅත්අඩංගුවට ගත් සැකකරුවන් අවුරුදු 20ත් 30ත් අතර වයස්වල පසුවන ගනේමුල්ල ප්‍රදේශයේ පදිංචිකරුවන්.\nඑමෙන්ම පසුගිය දින කිහිපය තුළ දී දිවයිනේ විවිධ ප්‍රදේශවලින් යතුරුපැදි ඇතුළු රථ වාහන සොරා ගැනීමේ සිද්ධීන් වාර්තා වුණා.\nමේ අතර, ගිනි අවි පෙන්වා බොරැල්ල ප්‍රදේශයේ ස්වර්ණාභරණ වෙළදසැලක් කොල්ල කෑමේ සිද්ධියට සම්බන්ධ සැකකරුවෙකු නවගමුව - වදුරන්මුල්ල මාර්ගයේ දී පොලිසිය ඊයේ අත්අඩංගුවට ගෙන තිබෙනවා.\n45 හැවිරිදි කුරුවිට ප්‍රදේශයේ පදිංචි සැකකරු කැලණිය, කඩුවෙල, ප්‍රදේශයේ ස්වර්ණාභරණ අලෙවිසල් කොල්ල කෑම සහ වෙඩි තබා පුද්ගලයෙකු ඝාතනය කිරීම මෙන්ම නවගමුව ප්‍රදේශයේ ඉන්ධන පිරවුම්හලක් ගිනි අවි පෙන්වා කොල්ලකෑමේ සිද්ධීන්වලට සම්බන්ධ බවට හෙළි වුණා.\nඑමෙන්ම මීගොඩ ප්‍රදේශයේ වෙළඳසලක් ගිනි අවි පෙන්වා කොල්ලකෑම සහ කෑගල්ල ප්‍රදේශයේ දී යතුරුපැදි සොරකමකට මොහු සම්බන්ධ බවට ද අනාවරණය වුණා.\nසැකකරු අත්අඩංගුවට ගන්නා අවස්ථාවේ ලඟ තිබී මෙරට නිෂ්පාදිත ගිනි අවි දෙකක් සහ රන් මාල 6ක් ද සොයාගෙන තිබෙනවා.",
       "URL": "https://www.hirunews.lk/293051/මහා-පරිමාණ-ත්‍රීරෝද-රථ-ජාවාරමක-සුලමුල-හෙළි-වේ",
       "Category": "Local News",
       "Parent URL": "https://www.hirunews.lk/local-news.php?pageID=1448"
}