{
       "Source": "hirunews",
       "Timestamp": "Monday, 15 August 2016 - 13:45",
       "Headline": "පුවක්පිටියේදී කොළඹ - අවිස්සාවේල්ල දුම්රියටත් ගල් ප්‍රහාරයක්",
       "News Content": "කොළඹ - කොටුවේ සිට අවිස්සාවේල්ල බලා ධාවනය වෙමින් තිබූ දුම්රියකට පුවක්පිටිය ප්‍රදේශයේදී ඊයේ පස්වරුවේ ගල් ප්‍රහාරයක් එල්ලවී තිබෙනවා.\nදුම්රිය ආරක්ෂක අධිකාරී අනුර ප්‍රේමරත්න සඳහන් කළේ මෙම සිද්ධියෙන් කිසිවෙකුටත් හානි සිදුවී නොමැති බවයි.\nගල් ප්‍රහාරය එල්ල කළේ කවුරුන්ද යන්න මෙතෙක් හඳුනාගෙන නැහැ.\nපසුගිය දින කිහිපය පුරාම දුම්රියට ගල් ප්‍රහාර එල්ල කිරීමේ සිද්ධි වාර්තාවුණා.\nඊයේ පෙරවරුවේ පානදුර සිට කොළඹ කොටුව බලා ධාවනය වෙමින් තිබූ දුම්රියකට කොම්පඤ්ඤ වීදිය දුම්රිය ස්ථානය අසලදී  ගල් ප්‍රහාරයක් එල්ලවූ අතර එම සිද්ධියට තරුණයන් හතරදෙනෙකු පොලීසිය අත්අඩංගුවට ගත්තා.\nමොවුන් ප්‍රදේශයේ ධීවර කටයුතුවල නිරත තරුණයන් බවයි පරීක්ෂණවලදී අනාවරණ වුණේ.\nමීට පෙර උතුරු දුම්රිය මාර්ගයේ ධාවනය වෙමින් තිබු දුම්රියකට පිටතින් එල්ල වු බෝතල් ප්‍රහාරයකින් සහකාර අධ්‍යාපන අධ්‍යක්ෂකවරයෙකු ජිවිතක්ෂයට පත් වුණා.\nමෙම සිද්ධීන් සමඟ දුම්රියට සහ මගීන්ගේ ආරක්ෂාව සඳහා ගිනි අවි සහිත ආරක්ෂක නිලධාරීන් යෙදවීමටයි දුම්රිය දෙපාර්තමේන්තුව පියවර ගත්තේ.\nදුම්රිය ආරක්ෂක අධිකාරී අනුර ප්‍රේමරත්න සඳහන් කළේ ඒ සඳහා ආරක්ෂක නිලධාරීන් 200 ක් පමණ යොදවන බවයි.",
       "URL": "https://www.hirunews.lk/140672/පුවක්පිටියේදී-කොළඹ-අවිස්සාවේල්ල-දුම්රියටත්-ගල්-ප්‍රහාරයක්",
       "Category": "Local News",
       "Parent URL": "https://www.hirunews.lk/local-news.php?pageID=4922"
}