{
       "Source": "hirunews",
       "Timestamp": "Monday, 05 March 2018 - 8:43",
       "Headline": "වෙළඳසැලකට පහරදුන් 24 දෙනෙකු අත්අඩංගුවට",
       "News Content": "තෙල්දෙණිය - මොරගහමුල ප්‍රදේශයේ පිහිටි වෙළඳසැළකට ප්‍රහාරයක් එල්ල කර ගිනි තැබීමේ සිද්ධියකට පුද්ගලයන් 24 දෙනෙකු අත්අඩංගුවට ගෙන තිබෙනවා.\nපොලීසිය සඳහන් කළේ ඊයේ (04) රාත්‍රි 9 ට පමණ මෙම පහරදීම සිදුව ඇති බවයි.\nපසුගිය මස 22 වනදා ලොරි රථයකින් ගමන් කරමින් සිටි පුද්ගලයෙකුට පහරදී ඔහු මියයෑමේ සිද්ධියක් මුල් කරගනිමින් අදාල වෙළඳසැළට මෙම ප්‍රහාරය එල්ල කර ඇති බවයි පොලීසිය ප්‍රකාශ කළේ.\nඅදාළ පුද්ගලයාට ත්‍රිරෝද රථයකින් පැමිණි සිව්දෙනෙකු පහරදීම හේතුවෙන් තුවාල ලබා රෝහල් ගතකර සිටියදී පසුගිය 03 වනනදා මියගොස් තිබෙනවා.\nපුද්ගලයාට පහරදීමේ සිද්ධිය සම්බන්ධ සැකකරුවන් අත්අඩංගුවට ගෙන තෙල්දෙණිය මහේස්ත්‍රාත් අධිකරණයට ඉදිරිපත් කිරීමෙන් අනතුරුව ලබන 07 වනදා දක්වා රක්ෂිත බන්ධනාගාර ගත කෙරුණා.\nමේ අතර මියගිය පුද්ගලයාගේ නිවසට ඥාණසාර හිමියන් ඊයේ (04) වැඩම කර තිබෙනවා.",
       "URL": "https://www.hirunews.lk/185146/වෙළඳසැලකට-පහරදුන්-24-දෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4052"
}