{
       "Source": "hirunews",
       "Timestamp": "Saturday, 22 May 2021 - 15:24",
       "Headline": "ඉන්දියාවේ වෛද්‍යවරුන් 420ක් කොරෝනා දෙවන රැල්ලට බිලිවෙයි",
       "News Content": "දෙවන රැල්ලෙන් ඉන්දියාවේ වෛද්‍යවරුන් 420 ක් මරුට\nඉන්දියාවේ වර්තමාන කොරෝනා ව්‍යාප්තිය අනෙකුත් පහළ සහ මැදි ආදායම් රටවලට අනතුරු ඇගවීමක් සිදුකරන බව ජාත්‍යන්තර මූල්‍ය අරමුදල පවසනවා.\nඉන්දියාවේ කොරෝනා මරණ සංඛ්‍යාව පසුගිය දින තුන තුලම, 4000 ඉක්මවූ අතර, දෛනික ආසාදිතයින් සංඛ්‍යාව ද සතියකට වැඩි කාලයක් තිස්සේ දෙලක්ෂයකට අධිකයි.\nජාත්‍යන්තර මූල්‍ය අරමුදල පෙන්වා දෙන්නේ මේ වසර අවසන් වනවිට ද ඉන්දියාවේ කොරෝනා එන්නත්කරණය ජනගහනයෙන් සියයට 35 නොඉක්මවනු ඇති බවයි.\nමූල්‍ය අරමුදල පවසන පරිදි කොරෝනා වසංගතය මිහිපිටින් තුරන් කිරීමට නම් මේ වසර අවසන් වනවිට ලොව සෑම රටකම ජනගහනයෙන් සියයට 40 කට වත් කොරෝනා එන්නත් ලබාදිය යුතුයි.\nලබන වසරේ මැද භාගය වනවිට එලෙස ලෝක ජනගහනයෙන් සියයට 60 කට කොරෝනා එන්නත් ලබාදිය යුතු බව මූල්‍ය අරමුදලේ අදහසයි.\nකොරෝනා වසංගතය අවසන් කිරීම සඳහා ජාත්‍යන්තර මූල්‍ය අරමුදල ඩොලර් මිලියන 50 ක යෝජනාවලියක් ඊයේ ප්‍රකාශයට පත් කළේ යුරෝපීය කොමිසමේ සහ ජී -20 ප්‍රධාන පෙලේ රටවල සෞඛ්‍ය සමුළුවකට එක්වෙමින්.\nමේ අතර, ඉන්දියාවේ දැන් ව්‍යාප්ත වෙමින් පවතින දෙවන කොරෝනා රැල්ල හේතුවෙන් වෛද්‍යවරුන් 420 ක් ජිවිතක්ෂයට පත්වී ඇති අතර, ඉන් 100 කට වැඩි පිරිසක් දිල්ලියේ වෛද්‍යවරුන් බව ඉන්දීය වෛද්‍ය සම්මේලනය ප්‍රකාශ කළා.\nකොරෝනා ව්‍යාප්තිය හේතුවෙන් ඉන්දියාවේ සියලුම රෝහල් මේ වනවිට පිරී ඉතිරී ගොස් ඇති අතර, කොරෝනා මරණ පිලිස්සීම සඳහා ආදාහනාගාරවල පවතින්නේ තදබදයක්.\nනවදිල්ලියට අමතරව, බිහාරයේ වෛද්‍යවරුන් 96 දෙනෙකු සහ උත්තර් ප්‍රදේශ් ප්‍රාන්තයේ වෛද්‍යවරුන් 41 දෙනෙකු දෙවන කොරෝනා රැල්ලට බිලිවී තිබෙනවා.\nනිල වාර්තාවලට අනුව ඉන්දියාවේ පළමු කොරෝනා රැල්ලෙන් මියගිය වෛද්‍යවරුන්ගේ සංඛ්‍යාව 748 ක්.\nඑමෙන්ම, කොරෝනා ව්‍යාප්තිය හේතුවෙන් තමිල්නාඩුවේ ක්‍රියාත්මක වූ නිරෝධායන නීති තවත් සතියකින් දීර්ඝ කර තිබෙනවා. හෙට සිට ක්‍රියාත්මක වන එම පියවර ප්‍රාන්තය මුළුමනින්ම වසා දැමීමක් ලෙස සැලකිය හැකි බවයි ඉන්දීය මාධ්‍ය සඳහන් කළේ.\nඑමෙන්ම, ලතින් ඇමෙරිකාවේ සහ කැරිබියානු කලාපයේ කොරෝනා මරණ සංඛ්‍යාව මිලියනය ඉක්මවා ඇති බව නිල දත්ත උපුටා දක්වමින් ප්‍රංශ පුවත් සේවය වාර්තා කළා.\nගෝලීය වසංගතය ඇරඹුණු දා පටන් එම කලාපයෙන් වාර්තා වන ආසාදිතයින් සංඛ්‍යාව මිලියන 31 යි දශම 5කට අධිකයි.\nලතින් ඇමෙරිකාවේ කොරෝනා මරණවලින් සියයට 90 ක් වාර්තා වන්නේ බ්‍රසීලය, මෙක්සිකෝව, කොලොම්බියාව, ආර්ජන්ටිනාව සහ පේරු යන රටවලින්.",
       "URL": "https://www.hirunews.lk/272135/ඉන්දියාවේ-වෛද්‍යවරුන්-420ක්-කොරෝනා-දෙවන-රැල්ලට-බිලිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=1936"
}