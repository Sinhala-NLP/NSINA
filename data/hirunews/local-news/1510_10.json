{
       "Source": "hirunews",
       "Timestamp": "Tuesday, 07 December 2021 - 19:29",
       "Headline": "ප්‍රියන්ත කුමාරගේ ඝාතනය පාකිස්ථානයේ උලෙමා සභාවත් හෙළා දකී-එරට ආරක්ෂක ඇමතිගේ ප්‍රකාශයටත් විරෝධය",
       "News Content": "ශ්‍රී ලාංකික කම්හල් කළමනාකරු ප්‍රියන්ත කුමාර දියවඩන පාකිස්ථානයේ සියල්කොට්හිදී පහරදී ඝාතනය කොට ඔහුගේ සිරුර පිළිස්සීමේ සිද්ධිය එරට ඉස්ලාමීය ආගමික නායකයන්ගෙන් සමන්විත උලෙමාව දැඩි ලෙස හෙළා දැක තිබෙනවා.\nපාකිස්ථාන ඉස්ලාමීය ආගමික කවුන්සිලයේ සභාපති ආචාර්ය කිබ්ලා අයාස් විසින් ප්‍රකාශයට පත් කළ ඒකාබද්ධ නිවේදනයේ දැක්වෙන්නේ එය, ඉස්ලාම් විරෝධී මෙන්ම අමානුෂික, අත්තනෝමතික ඝාතනයක් බවයි.\nඊට සම්බන්ධ වූවන්ට නීතිය මගින් ලබාදිය හැකි උපරිම දඬුවම් ලබාදෙන ලෙසද එමඟින් ඉල්ලීමක් කළා.\nපාකිස්ථාන ඉස්ලාමීය ආගමික නායකයන්ගෙන් සමන්විත උලෙමාව ඉස්ලාමාබාද් නුවරදී, ශ්‍රී ලංකා මහ කොමසාරිස් වයිස් අද්මිරාල් මොහාන් විජේවික්‍රම මුණගැසීමෙන් අනතුරුවයි එම ප්‍රකාශය නිකුත් කර ඇත්තේ.\nප්‍රචන්ඩකාරී පිරිස් වෙතින් ප්‍රියන්ත කුමාර බේරාගැනීමට උත්සහයක් දැරූ මලික් අද්නන්ට වීරත්වයේ පදක්කම පිරිනැමීම සඳහා අග්‍රාමාත්‍ය ඉම්රාන් ඛාන් ගනු ලැබූ තීරණයද ඉස්ලාමීය උලෙමාවේ ප්‍රසාදයට ලක්වුණා.\nඒ අනුව තම්ගා ඊ සුජාත් වීරත්ව සම්මානය සඳහා වන සහතික පත්‍රය පාකිස්ථාන අග්‍රාමාත්‍යවරයා විසින් අද පස්වරුවේ මලික් අද්නන්ට පිරිනැමීමටයි කටයුතු කළේ.\nපාකිස්ථාන අග්‍රාමාත්‍යවරයා එහිදී ප්‍රකාශ කර තිබුණේ මෙවැනි සිද්ධීන් සම්බන්ධයෙන් සමාව දීමට ආගම හේතුවක් නොවන බවයි.\nඑසේම ප්‍රියන්ත කුමාර දියවඩනගේ පවුලේ සාමාජිකයින්ට ඩොලර් ලක්ෂයක ප්‍රදානයක් පිරිනමන බවත්, ඔහුගේ මාසික වැටුප අඛන්ඩව ලබාදෙන බවත්, අග්‍රාමාත්‍ය ඉම්රාන් ඛාන් එම උත්සවයේදී ප්‍රකාශ කර තිබෙනවා.\nමේ අතර පාකිස්තානයේදී ඝාතනයට ලක්වූ ප්‍රියන්ත කුමාර දියවඩනගේ දේහයට අවසන් ගෞරව දැක්වීමට ආගමික නායකයින් හා දේශපාලනඥයින් ඇතුලු පිරිස් මේ වනවිටත් ගනේමුල්ල - කැන්දලියද්දපාළුව ප්‍රදේශයේ පිහිටි නිවස වෙත පැමිණෙමින් සිටිනවා.\nකොළඹ අගරදගුරු අතිඋතුම් මැල්කම් කාදිනල් රංජිත් හිමිපාණන් ද ප්‍රියන්ත කුමාරගේ දේහයට අවසන් ගෞරව දැක්වූවා.\nපාකිස්ථාන ආරක්ෂක අමාත්‍ය ෆර්වේස් කටක් ප්‍රියන්ත කුමාර අමානුෂික ලෙස ඝාතනය කිරීමේ සිද්ධිය සාධාරණීකරණය කිරීමට උත්සාහ කළ බවට පාකිස්ථාන් ඩේලි පුවත්පත ඊයේ චෝදනා කළා.\nඅද දිනයේදීද පාකිස්ථානයේ මාධ්‍ය එම ප්‍රකාශය විවේචනය කර තිබීම විශේෂත්වයක්.\nප්‍රියන්ත කුමාර දියවඩනගේ දේහය පිළිබඳ අවසන් කටයුතු හෙට පස්වරුවේ ගනේමුල්ල -පොල්හේන සුසාන භූමියේදී සිදුකිරීමට නියමිතයි.\nමේ අතර විදේශ සේවා නියුක්ති කාර්යාංශයේ සේවක සුබසාධක අරමුදල මගින් ප්‍රියන්ත කුමාරගේ පවුලේ සුබසාධනය සඳහා රුපියල් ලක්ෂ 25 ක මුදලක් ප්‍රදානය කිරීමට ඊයේ පැවති අමාත්‍ය මණ්ඩල රැස්වීමේදී අනුමැතිය හිමිව තිබෙනවා.",
       "URL": "https://www.hirunews.lk/290333/ප්‍රියන්ත-කුමාරගේ-ඝාතනය-පාකිස්ථානයේ-උලෙමා-සභාවත්-හෙළා-දකී-එරට-ආරක්ෂක-ඇමතිගේ-ප්‍රකාශයටත්-විරෝධය",
       "Category": "Local News",
       "Parent URL": "https://www.hirunews.lk/local-news.php?pageID=1510"
}