{
       "Source": "hirunews",
       "Timestamp": "Saturday, 10 April 2021 - 12:55",
       "Headline": "වෙළඳපොලෙන් ලබාගත් පොල්තෙල් සාම්පල 109 ක පිළිකාකාරක නොමැති බවට සහතිකයක් (වීඩියෝ)",
       "News Content": "වෙළඳපොලෙන් ලබාගත් පොල්තෙල් සාම්පල 109 ක පිළිකාකාරක නොමැති බවට සහතිකයක්\nවෙළඳපොලෙන් ලබාගත් පොල්තෙල් සාම්පල 109 ක පිළිකාකාරක නොමැති බවට අනාවරණ වූ බව සමූපකාර සේවා, අලෙවිකරණ සංවර්ධන සහ පාරිභෝගික කටයුතු රාජ්‍ය අමාත්‍ය ලසන්ත අලගියවන්න පවසනවා.\nහිරු ප්‍රවෘත්ති අංශය සමඟ සම්මුඛ සාකච්ඡාවකට එක්වෙමින් ඔහු කියා සිටියේ පාරිභෝගික අධිකාරිය, වෙළඳපොලෙන් අදාළ සාම්පල ලබාගත් බවයි.\nඇෆ්ලටොක්සීන් පිළිකාකාරකය අඩංගු බවට සෞඛ්‍ය අමාත්‍යංශයේ ආහාර ආරක්ෂණ ඒකකය මගින් තහවුරු කළ ආනයනික පොල්තෙල් තොගයක් රේගුවෙන් සමාගම් වල ගබඩා වෙත මුදා හැර ඇති බවට පසුගියදා හිරු ප්‍රවෘත්ති කළ අනාවරණයත් සමග සමාජය තුල ඒ සම්බන්ධයෙන් දැඩි කතා බහක් මතුවුණා.\nඅදාල තෙල් තොග වෙළදපොලට නිකුත් නොවූ බවට බලධාරීන් සහ නිලධාරීන් විවිධ තහවුරු කිරීම් සිදු කළ පසුබිමකදී දංකොටුව ප්‍රදේශයේ තෙල් මෝලක පිටුපස සඟවා තිබියදී සොයා ගැණුනු බවුසර් දෙකෙහි ද ඇෆ්ලටොක්සින් නැමති පිළිකා කාරකය අඩංගු බවට පෙරේදා තහවුරු කෙරුණා.\nසමාගම් 3 ක් විසින් මෙරටට ආනයනය කළ පොල්තෙල් තොගයක පිලිකා කාරක අඩංගු බව ශ්‍රී ලංකා ප්‍රමිති ආයතනය, කාර්මික තාක්ෂණය ඇතුළු ආයතන 3 ක් මගින් පසුගියදා තහවුරු කළ අතර, ඉන් එක් සමාගමක පොල්තෙල් බහාලුම් 6 ක් ප්‍රතිඅපනයනයට වරාය පර්යන්ත වෙත පසුගිය 6 වනදා යොමුකළ ද මේ දක්වා ඒවා නැව්ගත කර නැහැ.\nකෙසේ වෙතත්, සෙසු සමාගම්වල තෙල් තොග සම්බන්ධයෙන් වැඩිදුර විමර්ශන සිදුකෙරෙන අතර තවදුරටත් එම ගබඩාවලට මුද්‍රා තබා තිබෙනවා.\nපිළිකාකාරක පොල්තෙල් සම්බන්ධයෙන් විමර්ශනය කිරීම සඳහා සහකාර පොලිස් අධිකාරිවරයෙකු, පොලිස් පරීක්ෂකවරයෙකු ඇතුළු දස දෙනෙකුගෙන් සමන්විත අපරාධ පරීක්ෂණ දෙපාර්තමේන්තුවේ විශේෂ කණ්ඩායමක් ඊයේ පත් කළේ නීතිපතිවරයාගේ උපදෙස් අනුවයි.\nඒ අනුව, අදාළ විමර්ශන කණ්ඩායම දැනටමත් ප්‍රශ්නගත පොල්තෙල් ගෙන්වූ සමාගම් වලින් ප්‍රකාශ ලබා ගැනීම ආරම්භ කර ඇති බවයි පොලිස් ආරංචි මාර්ග සඳහන් කළේ.\nඑමෙන්ම, දංකොටුව ප්‍රදේශයේ සඟවා තිබියදී පොලීසිය විසින් සොයා ගෙන රේගුවට භාරදුන් පොල්තෙල් බවුසර දෙකෙහි ඇෆ්ලටොක්සීන් අඩංගු බවට මේ දක්වා තමන්ට ලිඛිතව හෝ වාචිකව කිසිදු දැනුවත් කිරීමක් සිදු  නොකළ බව අදාළ පොල්තෙල් ආනයනය කළ සමාගමේ හිමිකරු පවසනවා.\nහිරු ප්‍රවෘත්ති අංශය සමඟ අදහස් දක්වමින් ඔහු කියා සිටියේ අදාළ පොල්තෙල් බවුසර් දෙකෙහි ඇත්තේ ප්‍රශ්ණගත ප්‍රතිඅපනයනයට නිර්දේශිත පොල්තෙල් නොව, ඊට පෙර ගෙන්වූ වෙනත් තෙල් තොගයක් බවයි.\nඑම තෙල් තොග සඳහා ශ්‍රී ලංකා ප්‍රමිති ආයතනයේ සහ සෞඛ්‍ය අමාත්‍යාංශයේ ආහාර ආරක්ෂණ ඒකකයේ අනුමැතිය ලැබී ඇති බවද ඔහු කියා සිටියා.",
       "URL": "https://www.hirunews.lk/268052/වෙළඳපොලෙන්-ලබාගත්-පොල්තෙල්-සාම්පල-109-ක-පිළිකාකාරක-නොමැති-බවට-සහතිකයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2029"
}