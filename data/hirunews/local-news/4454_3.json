{
       "Source": "hirunews",
       "Timestamp": "Saturday, 24 June 2017 - 16:58",
       "Headline": "තව දින 3 ක් වැසි",
       "News Content": "සක්‍රියව පවතින නිරිත දිග මෝසම් තත්ත්වය හේතුවෙන් දැනට පවතින වැසි තත්ත්වය ඉදිරි දින 3 තුළත් අපේක්ෂා කරන බව කාලගුණ විද්‍යා දෙපාර්තමේන්තුව ප්‍රකාශ කළා.\nකෑගල්ල, රත්නපුර සහ කළුතර දිස්ත්‍රික්කවලට මෙම තත්ත්වය වැඩි වශයෙන් බලපානු ඇති බවයි එම දෙපාර්තමේන්තුව කියා සිටියේ.\nඑසේම, එම දිස්ත්‍රික්ක 3 ට අමතරව, ගම්පහ, කොළඹ සහ කුරුණෑගල දිස්ත්‍රික්කවල ද වැසි ඇතිවිය හැකි අතර, උතුර සහ ඌව පළාතේ මෙන්ම  මාතලේ සහ හම්බන්තොට දිස්ත්‍රික්කවල තද සුළං ඇතිවීමේ අවදානමක් පවතින බව ද කාලගුණ විද්‍යා දෙපාර්තමේන්තුව සදහන් කළා.\nමේ අතර, ආපදා කළමනාකරණ මධ්‍යස්ථානය ද ජනතාවගෙන් ඉල්ලා සිටියේ නායයාම් අවදානම් පිළිබදව නිකුත් කරන නිවේදන සම්බන්ධයෙන් විමසිල්ලෙන් පසුවන ලෙසයි.",
       "URL": "https://www.hirunews.lk/164327/තව-දින-3-ක්-වැසි",
       "Category": "Local News",
       "Parent URL": "https://www.hirunews.lk/local-news.php?pageID=4454"
}