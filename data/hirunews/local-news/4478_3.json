{
       "Source": "hirunews",
       "Timestamp": "Friday, 09 June 2017 - 7:59",
       "Headline": "ඇමති ජෝන්ගේ තර්ජනයෙන් පසු ආරක්ෂාව ඉල්ලා හිරු මාධ්‍යවේදියා පොලිසියට",
       "News Content": "සංචාරක සංවර්ධන හා ක්‍රිස්තියානි ආගමික කටයුතු අමාත්‍ය ජෝන් අමරතුංග හිරු මාධ්‍යවේදියාට පරුෂ වචනයෙන් බැණ වැදී පහරදීමට උත්සාහ කිරීම සම්බන්ධයෙන් අදාළ මාධ්‍යවේදියා පොලිසියට පැමිණිල්ලක් ගොනුකර තිබෙනවා.\nවත්තල - බෝපිටිය ප්‍රදේශයේ පවතින කසල ගැටලූවක් සම්බන්ධයෙන් ඊයේ (08) අමාත්‍යවරයාගෙන් කරුණු විමසූ අවස්ථාවේදීයි හිරු මාධ්‍යවේදියාට මෙලෙස බැණ වැදී පහරදීමට උත්සාහ කළේ.\nඅමාත්‍යවරයාට අයත් කදානේ පිහිටි පක්ෂ කාර්යාලයේ ඊයේ උදෑසන කසල ගැටලූව සම්බන්ධයෙන් සාකච්ඡාවක් පැවැත්වුණා.\nඑම අවස්ථාවට ප්‍රදේශවාසීන් මෙන්ම මාධ්‍යවේදීන් ද පැමිණ සිටි අතර, සාකච්ඡාව අවසන් වී පිටතට පැමිණි අවස්ථාවේ දී හිරු මාධ්‍යවේදි බෙනට් ෆර්ඩිනැන්ඩස් අමාත්‍යවරයාගෙන් කසල ගැටලූව සම්බන්ධයෙන් තවදුරටත් ප්‍රශ්න කළා.\nඅනතුරුව එම ස්ථානයේ සිටි පොලිස් නිලධාරියෙකු මෙම පුවත වාර්තා නොකරන ලෙසට ද අප මාධ්‍යවේදියාට ප්‍රකාශ කළ අතර, පසුව යළි අමාත්‍ය ජෝන් අමරතුංග මාධ්‍යවේදීයාට තර්ජනය කළා.\nකෙසේ වෙතත්, සිද්ධිය සම්බන්ධයෙන් හිරු මාධ්‍යවේදියා පෑලියගොඩ පොලිසියට ගොස් ඊයේ පැමිණිල්ලක් ද ගොනුකරනු ලැබුවා.",
       "URL": "https://www.hirunews.lk/163148/ඇමති-ජෝන්ගේ-තර්ජනයෙන්-පසු-ආරක්ෂාව-ඉල්ලා-හිරු-මාධ්‍යවේදියා-පොලිසියට",
       "Category": "Local News",
       "Parent URL": "https://www.hirunews.lk/local-news.php?pageID=4478"
}