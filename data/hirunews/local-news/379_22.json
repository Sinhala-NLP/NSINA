{
       "Source": "hirunews",
       "Timestamp": "Sunday, 30 April 2023 - 13:49",
       "Headline": "මැයි දිනය දැවැන්තව සැමරීමට රටේ සියලු පක්ෂ සූදානම් (වීඩියෝ)",
       "News Content": "මෙරට ප්‍රධාන දේශපාලන පක්ෂ මේ වනවිට සිය මැයි දින රැලි සහ පෙළපාලි පැවැත්වීමට කටයුතු සූදානම් කර තිබෙනවා.\nශ්‍රී ලංකා පොදුජන පෙරමුණ අභියෝග බිඳ අභිලාෂය ජයගනිමු තේමාවෙන් මෙවර මැයි දින රැලිය පවත්වන්නේ බොරැල්ල කැම්බල් පිටියේදියි.\nවැඩකරන ජනතාවගේ අරගලය යන තේමාවෙන් සමගි ජන බලවේගය මැයි දින රැලිය කොළඹ - ඒ.ඊ. ගුණසිංහ ක්‍රීඩාගනයේදී පැවැත්වීමටයි නියමිතව ඇත්තේ.\nඑක්සත් ජාතික පක්ෂයේ මැයි රැළිය පැවැත්වෙන්නේ කොළඹ සුගතදාස ගෘහස්ථ ක්‍රීඩාංගනයේදියි.\nරට විකුණන ජන පීඩක දූෂිත පාලනය පරදවමු - ජනතාවාදී පාලනයක් ගොඩනගමු යන්න තේමා කරගනිමින් ජනතා විමුක්ති පෙරමුණේ මැයි දින රැළිය මෙවර පැවැත්වෙන්නේ විහාර මහාදේවී උද්‍යානය අසළදීයි.\nශ්‍රී ලංකා නිදහස් පක්ෂය මෙවර මැයි දින රැලිය මහනුවර පොදු වෙළඳපොල ඉදිරිපිටදී පැවැත්වීමටයි සැළසුම් කර ඇත්තේ.\nඑමෙන්ම පෙරටුගාමී සමාජවාදී පක්ෂයේ මැයි දින රැළිය නුගේගොඩදී පැවැත්වෙන අතර, එහි තේමාව වන්නේ අයි.එම්.එෆ්. උගුලට ඇමරිකානු -ඉන්දියානු කරණයට එරෙහිව වැඩකරන ජනතා බලයක් යන්නයි.\nමේ අතර මැයි රැළි පැවැත්වෙන හෙට දිනයේ විශේෂ රථවාහන සැළැස්මක් ක්‍රියාත්මක බවයි පොලිසිය සඳහන් කළේ.",
       "URL": "https://www.hirunews.lk/333854/මැයි-දිනය-දැවැන්තව-සැමරීමට-රටේ-සියලු-පක්ෂ-සූදානම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=379"
}