{
       "Source": "hirunews",
       "Timestamp": "Friday, 06 August 2021 - 13:09",
       "Headline": "රෝහල්වල ධාරිතාව තවදුරටත් ඉක්මවයි (වීඩියෝ)",
       "News Content": "ඊයේ වාර්තා වූ ආසාදිතයින් 2,674 දෙනාගෙන් වැඩිම ප්‍රමාණයක් වාර්තා වී ඇත්තේ ගම්පහ  දිස්ත්‍රික්කයෙන්.\nඑම සංඛ්‍යාව 466ක්. ඊට අමතරව කළුතරින් 377ක්, ගාල්ල දිස්ත්‍රික්කයෙන් ආසාදිතයින් 266ක් සහ මාතලේ දිස්ත්‍රික්කයෙන් ආසාදිතයින් 239ක් ඊයේ වාර්තා වී තිබෙනවා.\nකොළඹ දිස්ත්‍රික්කයෙන් ඊයේ වාර්තාවී ඇත්තේ ආසාදිතයන් 177 දෙනෙකු පමණයි.  අනුරාධපුර, මාතර සහ අම්පාර යන දිස්ත්‍රික්කවලින් ද වැඩි ආසාදිතයින් ප්‍රමාණයක් වාර්තා වී ඇති බව කොවිඩ් පැතිරීම වැළැක්වීමේ ජාතික ක්‍රියාන්විත මධ්‍යස්ථානය සඳහන් කළා.\nමේ අතර කොළඹ දිස්ත්‍රික්කය තුළ ඩෙල්ටා ප්‍රභේදය සීග්‍රයෙන් ව්‍යාප්ත වෙමින් පවතින බවට සමීක්ෂණවලින් අනාවරණ වී ඇති බව ශ්‍රී ජයවර්ධනපුර විශ්වවිද්‍යාලයේ ආසාත්මිකතා සහ සෛල ජෛව විද්‍යා අංශයේ අධ්‍යක්ෂ ආචාර්ය චන්දිම ජීවන්දර කියා සිටියා.\nඑවන් පසුබිමක බස්නාහිර පළාතේ ප්‍රධාන පෙළේ රෝහල්වල මෙන්ම පිට පළාත්වල රෝහල්වල ධාරිතාව ඉක්මවා යන තත්ත්වයක් දක්නට ලැබෙන බව හිරු වාර්තාකරුවන් සඳහන් කළා.\nදික්ඔය මූලික රෝහලේ ද අද වන විට කොරෝනා ඇඳන් ධාරිතාව ඉක්මවා ගොස් තිබෙනවා. මීට අමතරව ඇඹිලිපිටිය දිස්ත්‍රික් මහ රෝහලේ රෝගී සත්කාරක සේවා අත්‍යවශ්‍ය ප්‍රතිකාර සඳහා පමණක් සීමා කර ඇති බව හිරු වාර්තාකරු සඳහන් කළා.",
       "URL": "https://www.hirunews.lk/279013/රෝහල්වල-ධාරිතාව-තවදුරටත්-ඉක්මවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1771"
}