{
       "Source": "hirunews",
       "Timestamp": "Tuesday, 25 October 2016 - 14:25",
       "Headline": "Update- ලසන්ත ගැන කියා දිවි නසාගත් හිටපු බුද්ධි අංශ නිලධාරීයාගේ සිරුරු කොටස් කොළඹට",
       "News Content": "මාධ්‍යවේදී ලසන්ත වික්‍රමතුංග ඝාතනය කළේ තමන් බව පවසමින් ගෙළ වැලලාගෙන සියදිවි හානි කරගත් බුද්ධි අංශ සමාජිකයාගේ සිරුරු කොටස් වැඩිදුර පරික්ෂණ සදහා කොළඹට රැගෙනවිත් තිබෙනවා.\nපොලිස් මාධ්‍ය ප්‍රකාශක කාර්යාලය සඳහන් කළේ අද (25) දහවල් පැවති දෙවන පශ්චාත් මරණ පරික්ෂණයෙන් පසුව විමර්ශන නිලධාරින් එම සිරුරු කොටස් කොළඹට රැගෙන ආ බවයි.\nඔහුගේ මරණය සියදිවි හානිකර ගැනීමක් බව කෑගල්ල මහ රෝහලේ අද (25) පැවති පශ්චාත් මරණ පරීක්ෂණයෙන්ද තහවුරු වුණා.\nකොළඹ වෛද්‍ය පීඨයේ අධිකරණ වෛද්‍ය විද්‍යාව පිළිබඳ ජ්‍යෙෂ්ඨ කථිකාචාර්යවරයෙකු මෙන්ම කොළඹ අධිකරණ වෛද්‍ය නිලධාරීවරයා සහ කෑගල්ල මහ රෝහලේ අධිකරණ වෛද්‍ය නිලධාරීවරයා එම පරීක්ෂණ කටයුතු සිදුකර තිබෙනවා.\nUpdate- Tuesday, October 25, 2016 7.33pm\n---------------------------------------------------------\nපසුගියදා ගොඩගනු ලැබූ විශ්‍රාමික හමුදා බුද්ධි අංශ නිලධාරියාගේ ඇගිලි සලකුණු ලබා ගැනීම සහ දෙවන පශ්චාත් මරණ පරීක්ෂණය පැවැත්වීමේ කටයුතු කෑගල්ල රෝහලේ අධිකරණ වෛද්‍ය සංකීර්ණයේදී මේ වනවිට ආරම්භ වී තිබෙනවා.\nඒ කොළඹ අධිකරණ විශේෂඥ වෛද්‍ය අජිත් තෙන්නකෝන් ඇතුළු ත්‍රිපුද්ගල වෛද්‍ය මණ්ඩලයක් හමුවේයි.\nමාධ්‍යවේදී ලසන්ත වික්‍රමතුංග ඝාතනය කළේ තමන් බව පවසමින් ලිපියක් ලියා තබා සියදිවි හානිකර ගත් 52 හැවිරිදි ඉලන්දාරිගේ එදිරිසිංහ ජයමාන්න විශ්‍රාමික හමුදා බුද්ධි අංශ නිලධාරියාගේ දේහය කෑගල්ල -  පුවක්දෙණිය පොදු සුසාන භූමියේ මිහිදන් කර දින තුනකට පසු ගොඩ ගනු ලැබුවේ පසුගිය 19 වැනිදායි.\nකෑගල්ල - කරඩුපන ප්‍රදේශයේ පදිංචිව සිටි මෙම විශ්‍රාමික බුද්ධි අංශ නිලධාරියා තමන් පදිංචිව සිටි නිවසේ ගෙළ වැළලාගෙන සියදිවි හානිකරගෙන සිටියදී සොයා ගනු ලැබුවේ පසුගිය 14 වැනිදා අලුයම් කාලයේදීයි.\nමියයෑමට පෙර ඔහු විසින් ලියන ලද බව කියන ලිපියක් ද සොයාගත් අතර, එහි සටහන් කර තිබුණේ ලසන්ත වික්‍රමතුංග ඝාතනය සම්බන්ධයෙන් රක්ෂිත බන්ධනාගාර ගතව සිටින තම මිතුරා වන මලින්ද උදලාගම නිදහස් කරන ලෙසයි.",
       "URL": "https://www.hirunews.lk/146040/update-ලසන්ත-ගැන-කියා-දිවි-නසාගත්-හිටපු-බුද්ධි-අංශ-නිලධාරීයාගේ-සිරුරු-කොටස්-කොළඹට",
       "Category": "Local News",
       "Parent URL": "https://www.hirunews.lk/local-news.php?pageID=4823"
}