{
       "Source": "hirunews",
       "Timestamp": "Friday, 05 January 2018 - 15:31",
       "Headline": "ජපාන විදේශ ඇමති, අගමැති සහ ජනපති හමුවෙයි",
       "News Content": "නිල සංචාරයක් සඳහා මෙරටට පැමිණි ජපාන විදේශ කටයුතු අමාත්‍ය තාරෝ කෝනෝ මහතා අද (05) දහවල් ජනාධිපති මෛත්‍රීපාල සිරිසේන හමුවී තිබෙනවා.\nජපාන විදේශ අමාත්‍යවරයෙකු මෙරට සංචාරයක නිරතවන්නේ වසර 15 කට පසුවයි.\nමෙහිදී ජපාන විදේශ අමාත්‍යවරයා පවසා ඇත්තේ  ශ්‍රී ලංකාවේ පවතින ව්‍යාපාර සහ ආයෝජන අවස්ථා පිළිබඳ  තවදුරටත් සොයා බැලීමට විශේෂ නියෝජිත පිරිසක් මෙම මස අගදී ශ්‍රී ලංකාවට එවන බවයි.\nඑමෙන්ම සංවර්ධනය සහ සංහිඳියාව කරා ගමන් කරන ශ්‍රී ලංකාවට ජපානයේ උපරිම සහය ලබාදෙන බවත්  ජපාන විදේශ කටයුතු අමාත්‍යවරයා මෙහිදී පවසා තිබෙනවා.\nමේ අතර ජපාන විදේශ අමාත්‍ය තාරෝ කොනෝ අද අග්‍රාමාත්‍ය රනිල්  වික්‍රමසිංහ හමුවී සාකච්ඡා කළා.\nඑහිදී ජපාන විදේශ අමාත්‍යවරයා ප්‍රකාශකර ඇත්තේ ජපානය සහ ශ්‍රී ලංකාව අතර ආර්ථික හා දේශපාලන සබඳතා තහවුරු කරලීමේ අපේක්ෂාවෙන් තමා ලංකාවට පැමිණි බවයි.\nඒ වෙනුවෙන් ශ්‍රී ලංකාව ලබාදෙන සහය අගය කරන බව ද ඔහු සඳහන් කර තිබෙනවා.\nඉන්දීය සාගරයේ ආර්ථික හා මුල්‍ය කේන්ද්‍රස්ථානයක් ලෙස වර්ධනය ලබාගැනීමේ ශ්‍රී ලංකා අභිප්‍රාය ජයගැනීම උදෙසා ජපානය සෑම අවස්ථාවකම සහය ලබාදෙන බවයි තාරෝ කොනෝ කියාසිටියේ.\nශ්‍රී ලංකාවේ සැබෑ මිතුරෙකු ලෙස ජපානය ලබාදෙන සහය මෙහිදී අග්‍රාමාත්‍ය රනිල් වික්‍රමසිංහ අගය කර තිබෙනවා.\nජපානයේ ආධාර මත ඉදි කෙරෙන පාවෙන ද්‍රව වායු බලාගාරය පිළිබඳ ගිවිසුම් අත්සන් කිරීම මෙම මස තුන්වන සතිය වන විට සිදු කිරීමට බලාොපාරොත්තු වන බව ද මෙහිදී අනාවරණ වුනා.\nඅග්‍රාමාත්‍ය කාර්යාලය සඳහන් කළේ කලාපීය හා ජාත්‍යන්තර දේශපාලන ප්‍රවණතාවන් සම්බන්ධයෙන් ද මෙම සාකච්ඡාවේදී අදහස් හුවමාරු වු බවයි.\nජපානය සහ ශ්‍රී ලංකාවට එක්ව ක්‍රියා කිරීමට ක්ෂේත්‍ර ගණනාවක් ඇති අතර ඉදිරියේදී ශ්‍රී ලංකා විදේශ අමාත්‍යංශය සමග වඩාත් සමීපව ක්‍රියා කිරීමට තමා බලාපොරොත්තුවන බව ද ජපාන විදේශ අමාත්‍යවරයා ප්‍රකාශකර තිබෙනවා.\nමෙම මස දිවයිනට පැමිණීමට නියමිත ජපාන වෙළඳ මණ්ඩලයේ ඉහළ පෙලේ දුත පිරිස පිළිබඳව ද මෙහිදී කරුණු සාකච්ඡා කෙරුනා.",
       "URL": "https://www.hirunews.lk/180265/ජපාන-විදේශ-ඇමති-අගමැති-සහ-ජනපති-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=4140"
}