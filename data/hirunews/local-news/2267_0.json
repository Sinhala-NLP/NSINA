{
       "Source": "hirunews",
       "Timestamp": "Friday, 18 December 2020 - 23:13",
       "Headline": "බදුල්ල මහ නගර සභාවේ බල අරගලය (වීඩියෝ)",
       "News Content": "බදුල්ල මහනගර සභාවේ අයවැය පරාජය වීමත් සමඟ උද්ගතවූ තත්ත්වය සම්බන්ධයෙන් ඌව පළාත් ආණ්ඩුකාර A.J.M මුසම්මිල් මහතා නිකුත් කළ පළාත් පාලන අති විශේෂ ගැසට් නිවේදනය තාවකාලිකව අත්හිටුවමින් බදුල්ල මහාධිකරණය ලබාදුන් නියෝගය අද තවදුරටත් දීර්ඝ කෙරුණා.\nඒ ඊට අදාළ නඩුව කැඳවූ අවස්ථාවේදීයි.\nබදුල්ල මහ නගර සභාවේ අයවැය යෝජනාව තුන්වන වරටත් වැඩි ඡන්ද 9කින් පසුගියදා පරාජයට පත් වුණා.\nඒ ශ්‍රී ලංකා නිදහස් පක්ෂය නියෝජනය කරන මන්ත්‍රීවරුන් පස්දෙනා ශ්‍රී ලංකා පොදුජන පෙරමුණ විසින් ඉදිරිපත් කළ අයවැය යෝජනාවට විපක්ෂව ඡන්දය ප්‍රකාශ කිරීමත් සමඟයි.\nඒ සමඟ ඌව පළාත් ආණ්ඩුකාර ඒ.ජේ.එම්. මුසම්මිල් මහතා අතිවිශේෂ ගැසට් නිවේදනයක් නිකුත් කරමින් සදහන් කලේ සංශෝධන සහිතව හෝ නැවත සළකා බැලීමට එම අයවැයම නැවත ඉදිරිපත් කළ යුතු බවයි.\nඑම අවස්ථාවත් පරාජයට පත් වුවහොත් නගරාධිපතිවරයා සිය ධුරයෙන් ඉල්ලා අස් වූ ලෙස සලකන බවත් එහි සදහන්.\nමෙම ගැසට් නිවේදනයට එරෙහිව එක්සත් ජාතික පක්ෂ නාගරික මන්ත්‍රී රවී සුරේෂ් මහතා බදුල්ල මහාධිකරණයේ නඩුවක් ගොනු කලා.\nපසුගියදා එය විභාගයට ගත් මහාධිකරණ විනිසුරුවරයා නියෝග කලේ අදාළ ගැසට් නිවේදනය තාවකාලිකව අත්හිටුවන ලෙසයි.\nනැවත මෙම නඩුව අද කැඳවූ අවස්ථාවේ එය ලබන 25 වනදා දක්වා කල් තැබීමට මහාධිකරණ විනිසුරුවරයා නියෝග කලා.\nඑතෙක් අදාළ ගැසට් නිවේදනය තාවකාලිකව අත්හිටුවීමට ලබා දුන් නියෝගයත් දීර්ඝ කෙරුණා.\nකෙසේවෙතත් විපක්ෂයේ නාගරික මන්ත්‍රීවරුන් චෝදනා කරන්නේ මෙම නඩුව මුල්කරගනිමින් නගරාධිපතිවරයා අයවැය ඉදිරිපත් කිරීම මගහරිමින් සිටින බවයි.\nබදුල්ල මහ නගර සභාවේ බලය හිමිව ඇත්තේ ශ්‍රී ලංකා පොදුජන පෙරමුණටයි.\nඑම පෙරමුණේ මන්ත්‍රීවරුන් 8 දෙනෙකු සහ  ශ්‍රී ලංකා නිදහස් පක්ෂයේ මන්ත්‍රීවරුන් 5 දෙනෙකුගෙන්, එය සමන්විතයි.\nඑක්සත් ජාතික පක්ෂයේ මන්ත්‍රීවරුන් 9 දෙනෙකු සහ ජනතා විමුක්ති පෙරමුණේ මන්ත්‍රීවරුන් 3 දෙනෙකු එහි විපක්ෂයේ කාර්යභාරය සපුරනවා.",
       "URL": "https://www.hirunews.lk/257360/බදුල්ල-මහ-නගර-සභාවේ-බල-අරගලය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2267"
}