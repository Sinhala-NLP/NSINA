{
       "Source": "hirunews",
       "Timestamp": "Wednesday, 04 January 2023 - 13:51",
       "Headline": "හිටපු නියෝජ්‍ය පොලිස්පති නාලක සිල්වාට එරෙහි නඩුව ලබන 31වැනිදා කැඳවීමට නියෝග කරයි",
       "News Content": "හිටපු ජනාධිපති මෛත්‍රීපාල සිරිසේන, හිටපු ආරකෂක ලේකම් ඝෝඨාභය රාජපක්ෂ සහ පොලිස් අධිකාරීවරයෙකු ඝාතනය කිරීමට කුමන්ත්‍රණය කිරීමේ සිද්ධියට අදාළව ඇප මත සිටින ත්‍රස්ථ විමර්ෂන කොට්ඨාශයේ හිටපු නියෝජ්‍ය පොලිස්පති නාලක සිල්වාට එරෙහි නඩුව එළැඹෙන 31වැනිදා කැඳවීමට අද (04) නියෝග කළා.\nඒ, එම නඩුව කොටුව මහේසුත්‍රාත් අධිකරණය හමුවේ අද කැඳවූ අවස්ථාවේ දීයි.\nසැකකාර නාලක සිල්වා ද අධිකරණය හමුවේ පෙනී සිටි අතර කොළඹ අපරාධ කොට්ඨාශය විසින් අධිකරණය හමුවේ ප්‍රකාශ කළේ සිද්ධියට අදාළව නීතිපති උපදෙස් සඳහා නඩු ගොනුව නීතිපතිවරයා වෙත යොමුකර ඇති බවයි.\nජනාධිපති මෛත්‍රීපාල සිරිසේන මහතා, හිටපු ආරක්ෂක ලේකම්වරයා සහ සහකාර පොලිස් අධිකාරීවරයෙකු ඇතුළු පොලිස් නිළධාරීන් පිරිසක් ඝාතනය කිරීමට කුමන්ත්‍රණය කළේයැයි කියන සිද්ධියට අදාළව අපරාධ පරීක්ෂණ දෙපාර්ථමේන්තුව විසින් ත්‍රස්ථ විමර්ෂන අංශය භාරව කටයුතු කළ නාලක සිල්වා අත්අඩංගුවට ගෙන රක්ෂිත බන්ධනාගාර ගත කර පසුව ඇප මත මුදාහැරුණා.\nදූෂණ විරෝධී බලකායේ මෙහෙයුම් අධ්‍යක්ෂ නාමල් කුමාර විසින් සිදුකළ පැමිණිල්ලකට අදාළව රහස් පෙලිසිය මගින් මෙම නඩුව ගොනුකර තිබු අතර නාලක සිල්වාට සහ ප්‍රබල මත්ද්‍රව්‍ය ජාවාරම්කරුවෙකු වූ මාකඳුරේ මදුෂ්ට එරෙහිව අදාළ උදෘත අපරාධ පරීක්ෂණ දෙපාර්ථමේන්තුව විසින් නීතිපතිවරයා වෙත යොමුකර තිබෙනවා.\nමේ අතර සුදු වෑන් නඩුවට අදාළ දෙවන විත්තිකරු වන අතුල සංජීව මදනායකගේ පුත්‍රයාට කිසියම් පිරිසක් විසින් පහර දී ඇති බවට පැමිණිල්ලක් ඉදිරිපත්වී තිබෙනවා.\nපහර කෑමට ලක්වූ තරුණයා මේවනවිට උතුරු කොළඹ ශික්ෂණ රෝහළේ ප්‍රථිකාර ලබනවා.",
       "URL": "https://www.hirunews.lk/324256/හිටපු-නියෝජ්‍ය-පොලිස්පති-නාලක-සිල්වාට-එරෙහි-නඩුව-ලබන-31වැනිදා-කැඳවීමට-නියෝග-කරයි",
       "Category": "Local News",
       "Parent URL": "https://www.hirunews.lk/local-news.php?pageID=624"
}