{
       "Source": "hirunews",
       "Timestamp": "Saturday, 20 July 2019 - 20:42",
       "Headline": "පොල් පැල බෙදා නොදීම ගැන CIA හෙළිදරව්වෙන් පසු විෂය භාර ඇමති දුන් පිළිතුර",
       "News Content": "හිරු සී.අයි.ඒ.හරහා හෙළිකළ හලාවත - පල්ලම පොල් පර්යේෂණ ආයතනයේ බීජ පොල් පැල තොග ජනතාවට බෙදානොදීම සම්බන්ධයෙන් විෂය භාර අමාත්‍ය නවීන් දිසානායක මහතා හා පොල් පර්යේෂණ මණ්ඩලයේ සභාපතිවරයා පරස්පර අදහස් පළ කරනවා.\nදැඩි වර්ෂාපතනය හේතුවෙන් පොල් පැල නොබෙදු බව අමාත්‍යවරයා පවසද්දී සභාපතිවරයා පැවසුවේ අධික නියං තත්ත්වය හේතුවෙන් පොල් පැල නොබෙදු බවයි.\nහිරු සී.අයි.ඒ. හරහා පසුගිය 16 වැනිදා අප හෙළි කලේ උතුරේ ජනතාවට බෙදාදීමට ඇති පොල් පැල තොගයක් හලාවත - පල්ලම පොල් පර්යේෂණ ආයතනයට අයත් බීජ පොල් උයනේ තවාන් උර තුලම තබා තිබෙනවා.\nඑහි සේවකයෙක් ප්‍රකාශ කලේ හයිබ්‍රිඩ් වර්ගයට අයත් මෙම පොල් පැල ජනතාවට බෙදාදීමට වැවැලි කර්මාන්ත අමාත්‍ය නවීන් දිසානායක මහතා දිනයක් ලබා නොදීම හේතුවෙන් තවාන් උර තුලම වසර දෙකකට ආසන්න කාලයක් තත්ත්වයෙන් බාල වෙමින් පවතින බවයි.\nඑම ප්‍රවෘත්තියට ප්‍රතිචාර දක්වමින් පොල් පර්යේෂණ මණ්ඩලය අද හිරු ප්‍රවෘත්ති වෙත ලිපියක් යොමු කර ඇති අතර එහි සදහන් කර ඇත්තේ වැවිලි කර්මාන්ත ඇමතිතුමා දින නොදීම හේතුවෙන් පොල් පැල බෙදාහැරීම ප්‍රමාද විය යන ප්‍රකාශය නිවැරදි නොවන බවයි.\nඑහි වැඩිදුරටත් සදහන් කර ඇත්තේල 2019 වර්ෂයේ මුල් භාගයේ බෙදාහැරීමට සැලසුම් කල අදාල පැල තොගය උතුරු ප්‍රදේශයේ පවතින ලද දැඩි නියගය නිසා මේ වසරේ මාස් කන්නයේ වැසි ලැබීමත් සමග බෙදාහැරීමට පොල් පර්යේෂණ ආයතනය තීරණය කළ බවයි.\nපොල් පර්යේෂණ මණ්ඩලය නියගය පිළිබදව එලෙස ප්‍රකාශ කල ද අද පැවති ප්‍රවෘත්ති සාකච්ඡාවකදී වැවිලි කර්මාන්ත අමාත්‍යවරයාගේ ප්‍රකාශ කලේ දැඩි වර්ෂාපතනය හේතුවෙන් පොල් පැල නොබෙදු බවයි.\nඅමාත්‍යවරයා අධික වර්ෂාපතනය ගැන සදහන් කල ද ලිපියේ දක්වා ඇති පරිදිම පොල් පර්යේෂණ මණ්ඩලයේ සභාපති විශ්‍රාමික මේජර් ජෙනරාල් අශෝක පාදෙණිය මහතා පවසා සිටියේ නියං තත්ත්වය හේතුවෙන් පොල් පැල නොබෙදු බවයි.",
       "URL": "https://www.hirunews.lk/220710/පොල්-පැල-බෙදා-නොදීම-ගැන-cia-හෙළිදරව්වෙන්-පසු-විෂය-භාර-ඇමති-දුන්-පිළිතුර",
       "Category": "Local News",
       "Parent URL": "https://www.hirunews.lk/local-news.php?pageID=3237"
}