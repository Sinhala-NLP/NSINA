{
       "Source": "hirunews",
       "Timestamp": "Wednesday, 21 July 2021 - 8:11",
       "Headline": "එන්නත්කරණයේදී නිධන්ගත රෝගීන්ට ප්‍රමුඛතාව දෙන්න  ශ්‍රී ලංකා වෛද්‍ය සංගමය ඉල්ලයි",
       "News Content": "වයස අවුරුදු 60 ට වැඩි හෝ 30 ට වැඩි නිධන් ගත රෝගවලින් පෙළෙන පුද්ගලයින්ට එන්නත්කරණයේදී ප්‍රමුඛතාව ලබාදීමේ වැඩපිළිවෙලක් ආරම්භ කරන ලෙස ශ්‍රී ලංකා වෛද්‍ය සංගමය ඉල්ලීමක් කරනවා.\nඑම සංගමය ඊයේ කැඳවා තිබූ මාධ්‍ය හමුවකට එක්වෙමින් දියවැඩියා සහ අන්තරාසර්ග රෝග පිළිබඳ විශේෂඥ වෛද්‍ය මනිල්ක සුමනතිලක සඳහන් කළේ මෙරට මරණවලින් සියයට 84 ක්ම වයස අවුරුදු 60 ට වැඩි හෝ නිධන්ගත රෝගවලින් පෙළෙන අය බවයි.\nඊයේ දිනයේ නව ආසාදිතයන් 1,554 දෙනෙකු වාර්තාවීමත් සමඟ මෙරට සමස්ත ආසාදිතයන් සංඛ්‍යාව දෙලක්ෂ අසු හත් දහස් නවසිය හැත්තෑ තුනක් ක් දක්වා ඉහළ ගියා.\nනව ආසාදිතයන්ගෙන් 1,511 දෙනෙකු අලුත් අවුරුදු කොවිඩ් පොකුරේ ආශ්‍රිතයන් වන අතර, විදේශයන් හි සිට පැමිණි 43 දෙනෙකුද ආසාදිතයන් ලෙස හඳුනාගැනුනා.\nඒ අනුව තවදුරටත් රෝගීන් 21,318 දෙනෙකු රෝහල්ගතව ප්‍රතිකාර ලබන අතර, සුවය ලැබූ මුළු සංඛ්‍යාව දෙලක්ෂ හැටදෙදහස් අටසිය විසි අටක්මරණ 43 ක් සමඟ මෙරට සමස්ත කොරෝනා මරණ සංඛ්‍යාව දැක්වෙන්නේ 3,870 ක් ලෙසයි.\nමේ අතර කොළඹ සහ කළුතර දිස්ත්‍රික්කවල පමණක් ක්‍රියාත්මක කොරෝනා රෝග ලක්ෂණ  නොමැති සහ නිධන්ගත රෝගවලින් තොර ආසාදිතයන් නිවෙස් තුළ අධීක්ෂණ ක්‍රියාවලිය සෙසු දිස්ත්‍රික්ක තුළද ක්‍රියාත්මක කරන්නැයි  රජයේ වෛද්‍ය නිලධාරීන්ගේ සංගමය ඉල්ලීමක් කරනවා.",
       "URL": "https://www.hirunews.lk/277562/එන්නත්කරණයේදී-නිධන්ගත-රෝගීන්ට-ප්‍රමුඛතාව-දෙන්න-ශ්‍රී-ලංකා-වෛද්‍ය-සංගමය-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=1806"
}