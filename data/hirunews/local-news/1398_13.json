{
       "Source": "hirunews",
       "Timestamp": "Tuesday, 25 January 2022 - 19:37",
       "Headline": "පාර්ලිමේන්තුවේ මන්ත්‍රීවරුන් 43 කට මේ දක්වා කොරෝනා",
       "News Content": "මෙරටින් මේ දක්වා වාර්තා වූ කොරෝනා ආසාදිත පාර්ලිමේන්තු මන්ත්‍රීවරුන් සංඛ්‍යාව 43 ක් දක්වා ඉහළ ගොස් තිබෙනවා.\nඒ, රාජ්‍ය අමාත්‍ය ජයන්ත සමරවීරට සහ ශ්‍රී ලංකා පොදුජන පෙරමුණේ පාර්ලිමේන්තු මන්ත්‍රී අමරකීර්ති අතුකෝරළට ද කොරෝනා ආසාදනය වී ඇති බව අද තහවුරු වීමත් සමගයි. මේ අතර අද දිනයේ අලුතින් මරණ 14 ක් වාර්තාවී තිබෙනවා.\nපසුගිය සතියක කාලය තුල පාර්ලිමේන්තු මන්ත්‍රීවරුන් 9 දෙනෙකුට පමණ කොරෝනා ආසාදනය වී තිබෙනවා.\nඑමෙන්ම සෞඛ්‍ය ප්‍රවර්ධන කාර්යාංශයේ කාර්ය මණ්ඩලයේ කිහිප දෙනෙකුටද කොරෝනා ආසාදනය වී ඇති අතර, ඊට වෛද්‍යවරුන් කිහිපදෙනෙකුද ඇතුළත්.\nඑමෙන්ම කලුතර තිස්ස මහා විද්‍යාලයේ සිසුන් 50 දෙනෙකු සඳහා කල කොරෝනා පරීක්ෂණයේදී සිසුන් 13 දෙනෙකු කොරෝනා ආසාදිතයන් ලෙස හඳුනා ගැනුනා.\nනියෝජ්‍ය සෞඛ්‍ය සේවා අධ්‍යක්ෂ විශේෂඥ වෛද්‍ය හේමන්ත හේරත් කොළඹ අද පැවති මාධ්‍ය හමුවකදී සඳහන් කළේ ඔමික්‍රෝන් ප්‍රභේදයේ සීඝ්‍ර ව්‍යාප්තිය හමුවේ මේ වන විට දිවයිනේ සෑම ප්‍රදේශයකම කොරෝනා අසාදිතයන්ගේ වාර්තා වීම ඉහළ ගොස් ඇති බවයි.\nමේ අතර අමාත්‍ය ප්‍රසන්න රණතුංගගේ ප්‍රධානත්වයෙන් අද පැවති මිනුවන්ගොඩ ප්‍රාදේශිය කොරෝනා මර්දන කමිටු රැස්වීමේදී තීරණය කෙරුණේ මිනුවන්ගොඩ ප්‍රාදේශීය ලේකම් කොට්ඨාශයේ රාජ්‍ය උත්සව වලට සහභාගී වීම සඳහා පූර්ණ එන්නත්කරණ කාඩ්පත අනිවාර්ය කිරීමටයි.",
       "URL": "https://www.hirunews.lk/295171/පාර්ලිමේන්තුවේ-මන්ත්‍රීවරුන්-43-කට-මේ-දක්වා-කොරෝනා",
       "Category": "Local News",
       "Parent URL": "https://www.hirunews.lk/local-news.php?pageID=1398"
}