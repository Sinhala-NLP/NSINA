{
       "Source": "hirunews",
       "Timestamp": "Monday, 03 July 2023 - 22:59",
       "Headline": "සිව් හැවිරිදි දියණියක් ඩෙංගු කම්පන තත්ත්වයෙන් ජීවිතක්ෂයට  (වීඩියෝ)",
       "News Content": "සිව් හැවිරිදි දියණියක් ඩෙංගු කම්පන තත්ත්වයෙන් මියගිය ඛේදනීය පුවතක් වැල්ලම්පිටිය ප්‍රදේශයෙන් වාර්තා වෙනවා.\nවැල්ලම්පිටිය වෙන්නවත්ත ප්‍රදේශයේ පදිංචි අවුරුදු 4ක් වූ බිහංසා සදෙව්මිනී සිඟිති දියණියක් මෙලෙස අවාසනාවන්ත ලෙස ජීවිතයෙන් සමුගෙන තිබෙනවා.\nපසුගිය 30 වැනිදා උණ රෝගය වැළඳීම හේතුවෙන් ඇයව IDH රෝහල වෙත ඇතුළත් කෙරුණු අතර පසුව අනාවරණ වුණේ ඇයට ඩෙංගු රෝගය වැළඳී ඇති බවයි.\nප්‍රතිකාර ලබමින් සිටි පුංචි බිහංසා ඊයේ සවස ජීවිතක්ෂයට පත්වුණේ මව්පියන්ට දරාගත නොහැකි වේදනාවක් ඉතිරි කරමින්.\nමේ සිඟිත්තියගේ මරණයට හේතුව ඩෙංගු රෝගයේ උච්චතම අවස්ථාවක් ලෙස සැලකෙන ඩෙංගු කම්පන තත්ත්වය බව වාර්තා වනවා.\nබිහංසාගේ මව්පියන් චෝදනා කරන්නේ වෛද්‍යවරුන්ගේ නොසැලකිල්ල හේතුවෙන් සිය දියණියට මේ ඉරණම අත් වූ බවටයි.\nමෙම මරණය සම්බන්ධයෙන් හදිසි මරණ පරීක්ෂණය අධිකරණ විශේෂඥ වෛද්‍ය චන්න පෙරේරා අද (3) සිදු කළා.\nමේ අතර වසරේ ගත වූ මාස 6ක කාලය තුළ ඩෙංගු රෝගය හේතුවෙන් සිදු වූ මරණ ගණන 31 දක්වා ඉහළ ගොස් ඇති බව ඇති බවයි ජාතික ඩෙංගු මර්දන ඒකකය පවසන්නේ.\nඑම කාලසීමාව තුළ වාර්තා වූ රෝගීන් සංඛ්‍යාව 49,821ක්.\nපසුගිය ජූනි මාසයේ පමණක් ඩෙංගු රෝගීන් 9,916ක් වාර්තා වී ඇති අතර එය මේ වසරේ මාසයක කාලයක් තුළ වාර්තා වූ ඉහළම රෝගීන් සංඛ්‍යාවයි.",
       "URL": "https://www.hirunews.lk/339916/සිව්-හැවිරිදි-දියණියක්-ඩෙංගු-කම්පන-තත්ත්වයෙන්-ජීවිතක්ෂයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=215"
}