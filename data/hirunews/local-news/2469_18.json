{
       "Source": "hirunews",
       "Timestamp": "Tuesday, 08 September 2020 - 8:27",
       "Headline": "පොලිස් නිල  සුනඛ වෙන්දේසිය නවතී (වීඩියෝ)",
       "News Content": "මින් ඉදිරියට පොලිස් නිලසුනඛ වෙන්දේසි නතර කිරීමට තීරණය කර තිබෙනවා.\nආරක්ෂක ලේකම් විශ්‍රාමික මේජර් ජෙනරාල් කමල් ගුණරත්න විසින් වැඩබලන පොලිස්පති සී.ඩී. වික්‍රමරත්න වෙත ඊට අදාළ උපදෙස් ලබාදී ඇති බවටයි වාර්තා වන්නේ.\nපොලිස් නිල සුනඛ කොට්ඨාශයට අයත් සේවයෙන් ඉවත් කළ සුනඛයින් වෙන්දේසියක් පසුගිය මස 15 වන දා  මහනුවර දී පැවැත්වුණා.\nඑහිදී වයස අවුරුදු 10 ඉක්ම වූ නිල සුනඛයින් 25 දෙනෙකු වෙන්දේසි වී තිබුණා.\nඑහිදී සමාජ මාධ්‍යයේ ඒ පිළිබදව කතාබහට ලක්වූ අතර, ඊට දැඩි විරෝධයක් ද එල්ල වුණා.\nකෙසේ වෙතත්, මින් ඉදිරියට එලෙස සේවයෙන් ඉවත් කළ සුනඛයින් වෙන්දේසි නොකරන ලෙසටත් එම සතුන්ට සුදුසු පරිදි පහසුකම් ලබාදී පොලිස් නිළ සුනඛ කොට්ඨාශය විසින් රැක බලා ගැනීම සිදුකළ යුතු බවට ද ආරක්ෂක ලේකම්වරයා විසින් වැඩබලන පොලිස්පතිවරයා වෙත උපදෙස් ලබාදී තිබෙනවා.",
       "URL": "https://www.hirunews.lk/249691/පොලිස්-නිල-සුනඛ-වෙන්දේසිය-නවතී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2469"
}