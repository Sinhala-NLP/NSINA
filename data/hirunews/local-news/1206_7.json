{
       "Source": "hirunews",
       "Timestamp": "Wednesday, 27 April 2022 - 20:02",
       "Headline": "ආණ්ඩුවේ හවුල්කාර පක්ෂවලට සහ ස්වාධීන කණ්ඩායමට ජනපතිගෙන් සාකච්ඡාවක්   (වීඩියෝ)",
       "News Content": "ජනාධිපතිවරයා කිසිවිටෙක තමන්ට ඉල්ලා අස්වන ලෙසට දැනුම්දීමක් සිදුකර නොමැති බව අග්‍රාමාත්‍ය මහින්ද රාජපක්ෂ ප්‍රකාශ කළා.\nඑසේම, එවැනි ඉල්ලීමක් ජනාධිපතිවරයා විසින් සිදු නොකරනු ඇති බවට තමන්ට විශ්වාසයක් පවතින බව අග්‍රාමාත්‍යවරයා කියා සිටියේ ප්‍රාදේශීය සභා සභාපතිවරුන්, නගරාධිපතිවරුන් සහ දිස්ත්‍රික් නායකයින් සමඟ අරලියගහ මන්දිරයේ අද පැවති සාකච්ඡාවේදීයි.\nමේ අතර, වත්මන් අර්බුදකාරී තත්ත්වයට විසඳුමක් වශයෙන් පාර්ලිමේන්තුව නියෝජනය කරන සියලු‍ම දේශපාලන පක්ෂවල සහභාගීත්වයෙන් සර්ව පාක්ෂික ආණ්ඩුවක් පිහිටුවීම සඳහා විධායක ජනාධිපතිවරයා ලෙස ප්‍රතිපත්තිමය වශයෙන් එකඟවන බව ජනාධිපති ගෝඨාභය රාජපක්ෂ ප්‍රකාශ කළා.\nආණ්ඩුවේ සහ ස්වාධීන වූ පක්ෂ නායකයින් වෙත ලිපියක් යොමු කරමින් ජනාධිපතිවරයා දැනුම්දී ඇත්තේ ඒ පිළිබඳව සාකච්ඡා කිරීමේ පළමු අදියර ලබන සිකුරාදා පැවැත්වෙන බවයි.\nජනාධිපති ගෝඨාභය රාජපක්ෂ නිකුත් කළ ලිපියේ දැක්වෙන්නේ, වර්තමාන අග්‍රාමාත්‍යවරයා ඇතුළු‍ කැබිනට් මණ්ඩලය ඉල්ලා අස්වීමෙන් අනතුරුව පිහිටුවීමට යෝජිත සර්ව පාක්ෂික ආණ්ඩුවේ ව්‍යුහය, ක්‍රියාත්මක කළ යුතු කාලසීමාව, එහි වගකීම් පැවරෙන පුද්ගලයින් කවුරුන්ද ඇතුළු කරුණු සම්බන්ධයෙන් සාකච්ඡා කර තීරණය කළ යුතු බවයි.\nඒ අනුව සිකුරාදා පැවැත්වෙන සාකච්ඡාවට පාර්ලිමේන්තුවේ දැනට ආණ්ඩු පක්ෂය නියෝජනය කරන පක්ෂ නායකයින්, 2020 මහමැතිවරණයන් පසු පාර්ලිමේන්තුවේ ආණ්ඩු පක්ෂය නියෝජනය කළ සහ මේ වනවිට ස්වාධීනව කටයුතු කරන පක්ෂ නායකයින්ට ද ඇරයුම් කොට තිබෙනවා.\nඅදාළ සාකච්ඡාව සඳහා සහභාගී වන පක්ෂ අදහස් හා යෝජනා ද සමඟ මේ අවස්ථාවට සහභාගී වන ලෙසද ජනාධිපති ගෝඨාභය රාජපක්ෂ ඉල්ලා සිටිනවා.\nලංකා කම්කරු කොංග්‍රසයේ නායක සෙන්දිල් තොණ්ඩමන් සඳහන් කළේ, අදාළ සාකච්ඡාව සඳහා සහභාගිවීම පිළිබඳව මෙතෙක් අවසන් තීරණයක් ගෙන නොමැති බවයි.\nසිකුරාදා පැවැත්වෙන සාකච්ඡාවට තමන් සහභාගි වන බව ටී.එම්.වී.පී. පක්ෂයේ නායක රාජ්‍ය අමාත්‍ය සිවනේෂතුරෙයි චන්ද්‍රකාන්තන් හෙවත් පිල්ලෙයාන් සඳහන් කළා.\nජනාධිපතිවරයා කර ඇති ආරාධනය සම්බන්ධයෙන් තවත් පක්ෂ කිහිපයක නියෝජිතයින් අද දිනයේදී අදහස් පළ කළා.\nමේ අතර, අරලියගහ මන්දිරයේ අද පැවති හමුවේදී අග්‍රාමාත්‍යවරයා ධූරයෙන් ඉල්ලා අස්විය යුතු නැතැයි ප්‍රාදේශීය සභා සභාපතිවරුන් සහ නගරාධිපතිවරුන් තීන්දු කර තිබෙනවා.\nමේ අතර, ශ්‍රී ලංකා පොදුජන පෙරමුණ නියෝජනය කරන පාර්ලිමේන්තු මන්ත්‍රීවරුන් සහ ජනාධිපති ගෝඨාභය රාජපක්ෂ අතර හමුවක් හෙට පස්වරු 4.30ට ජනාධිපති මන්දිරයේදී පැවැත්වීමට ද නියමිතයි.",
       "URL": "https://www.hirunews.lk/302960/ආණ්ඩුවේ-හවුල්කාර-පක්ෂවලට-සහ-ස්වාධීන-කණ්ඩායමට-ජනපතිගෙන්-සාකච්ඡාවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1206"
}