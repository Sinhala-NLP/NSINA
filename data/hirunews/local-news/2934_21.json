{
       "Source": "hirunews",
       "Timestamp": "Saturday, 25 January 2020 - 18:40",
       "Headline": "අධිකරණ ක්ෂේත්‍රයේ ගැටලූකාරි තත්ත්වය ගැන සොයන්න නීතිඥ සංගමය කමිටුවක් පත් කරයි",
       "News Content": "අධිකරණ ක්ෂේත්‍රය සම්බන්ධයෙන් වර්තමානයේ කතාබහට ලක්ව ඇති සුවිශේෂී කරුණු පිළිබඳව අධ්‍යයනය කර නිර්දේශ ඉදිරිපත් කිරීම සඳහා ශ්‍රී ලංකා නීතිඥ සංගමය කමිටුවක් පත්කර තිබෙනවා.\nඅද පැවති එහි මාසික සභා රැස්වීමේදී මෙම කමිටුව පත්කර ඇති අතර, ඊට ජ්‍යෙෂ්ඨතම නීතිඥයින් හය දෙනෙකු ඇතුළත්.\nකමිටුව ලබාදෙන නිර්දේශ සමාලෝචනය කිරීමෙන් පසු ශ්‍රී ලංකා නීතිඥ සංගමය සිය මතය ලබන සතිය තුළ ප්‍රකාශයට පත්කරන බවයි එහි ලේකම් නීතිඥ කෞෂල්‍ය නවරත්න හිරු ප්‍රවෘත්ති අංශයට සඳහන් කළේ.\nමේ අතර, එක්සත් ජාතික පක්ෂ නායක රනිල් වික්‍රමසිංහ, රන්ජන් රාමනායක මන්ත්‍රීවරයා යොදා ගනිමින් මෙරට ජනතාවට අධිකරණය පිළිබඳව විශ්වාසය බිඳ හෙලීමේ උත්සාහයක නිරතව ඇති බවට නව සිංහල රාවය සංවිධානය චෝදනා කරනවා.\nකොළඹ අද පැවති මාධ්‍ය හමුවකට එක්වෙමින් එම සංවිධානයේ මහලේකම් පූජ්‍ය මාගල්කන්දේ සුදත්ත හිමියන් මෙම චෝදනාව එල්ල කළා.\nඑසේම සිංහල රාවය සංවිධානය ද කොළඹ අද පැවති මාධ්‍ය හමුවකදී ප්‍රකාශ කළේ රන්ජන් රාමනායක මන්ත්‍රීවරයා පාර්ලිමේන්තු වරප්‍රසාද භාවිත කර විවිධ පාර්ශවයන්ට අභූත චෝදනා එල්ල කරන බවයි.",
       "URL": "https://www.hirunews.lk/233034/අධිකරණ-ක්ෂේත්‍රයේ-ගැටලූකාරි-තත්ත්වය-ගැන-සොයන්න-නීතිඥ-සංගමය-කමිටුවක්-පත්-කරයි",
       "Category": "Local News",
       "Parent URL": "https://www.hirunews.lk/local-news.php?pageID=2934"
}