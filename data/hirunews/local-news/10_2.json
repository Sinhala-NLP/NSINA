{
       "Source": "hirunews",
       "Timestamp": "Sunday, 24 September 2023 - 15:50",
       "Headline": "තංගල්ල වැව ළඟ සෙල්ලම් දැමූ චණ්ඩි සොයා පොලිස් විමර්ශන",
       "News Content": "තංගල්ල ප්‍රදේශයේ වැවක් ආසන්නයේදී පිරිසක් විසින් තරුණයකුට අමානුෂික අන්දමින් පහර දෙන වීඩියෝවක් මේ දිනවල සමාජ මාධ්‍යවල ව්‍යාප්ත වෙනවා.\nඑමෙන්ම, තරුණයින් පමණක් නොව තරුණියන් ද මෙවැනි පහරදීම් සිදුකරන ආකාරයේ වීඩියෝවක් ද ඒ අයුරින්ම දකින්නට ලැබෙනවා.\nමෙලෙස පහරදීම් සිදු කර එම දර්ශන වීඩියෝගත\nකළ පුද්ගලයින් නීතියේ රැහැනින් පලා යන තත්ත්වයක් අද වන විට දක්නට ලැබෙන බවයි පොලිසිය පැවසුවේ.\nමෙම පුද්ගලයින්ට එරෙහිව නීතිය ක්‍රියාත්මක වීම සිදුනොවුණහොත් ඒ සම්බන්ධයෙන් සමාජගත විය හැක්කේ වැරදි පණිවිඩයක්.\nඑමගින් උත්තේජනයක් ඇති කරගන්නා නව යොවුන් වියේ පසුවන ඇතැම් තරුණයින් අතර මෙය රැල්ලක් ලෙස පැතිර ගොස් තිබීම කණගාටුවට කරුණක්.\nතංගල්ලේ පහර දීම සිදු කර ඇත්තේ පසුගිය 14 වන දායි. පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි නිහාල් තල්දූව ප්‍රකාශ කළේ එම පහර දීම ගැන පැමිණිල්ල පොලිසියට ලැබුණේ ඊයේ (23) බවයි.\nමෙම පහර දීම සිදු කළ පුද්ගලයින් වයස අවුරුදු 17 සහ 15 අයවළුන් බවයි පොලිසිය පැවසුවේ.\nමෙම පහරදීමට අදාළ සැකකරුවන් අත්අඩංගුවට ගැනීමට විමර්ශන ආරම්භ කර ඇති බව පොලිස් මාධ්‍ය ප්‍රකාශකවරයා සඳහන් කළා.\nපොලිසිය සඳහන් කරන්නේ මෙම පහර දීමට සම්බන්ධ සැකකරුවන් මේ වන විට සිය නිවෙස්වලින් පලා ගොස් ඇති බවයි.",
       "URL": "https://www.hirunews.lk/349266/තංගල්ල-වැව-ළඟ-සෙල්ලම්-දැමූ-චණ්ඩි-සොයා-පොලිස්-විමර්ශන",
       "Category": "Local News",
       "Parent URL": "https://www.hirunews.lk/local-news.php?pageID=10"
}