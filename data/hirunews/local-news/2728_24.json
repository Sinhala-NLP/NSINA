{
       "Source": "hirunews",
       "Timestamp": "Saturday, 16 May 2020 - 19:03",
       "Headline": "අද රාත්‍රී 8 සිට සඳුදා අලූයම 5 දක්වා දිවයින පුරා ඇඳිරි නීතිය (වීඩියෝ)",
       "News Content": "අද රාත්‍රී 8 සිට සඳුදා අලූයම 5 දක්වා දිවයින පුරා යළි ඇඳිරි නීතිය ක්‍රියාත්මකයි.\nජනාධිපති මාධ්‍ය අංශය මීට පෙර ප්‍රකාශ කළේ කොළඹ සහ ගම්පහ දිස්ත්‍රික්කවලට හැර සෙසු දිස්ත්‍රික්කවල 18 වන සඳුදා අලූයම 5ට ඇඳිරි නීතිය ලිහිල් කිරීමෙන් පසු 23 වන සෙනසුරාදා දක්වා රාත්‍රී 8 සිට අලූයම 5 දක්වා පමණක් ඇඳිරි නීතිය ක්‍රියාත්මක බවයි.\nකොළඹ සහ ගම්පහ දිස්ත්‍රික්ක දෙකෙහි ඇඳිරි නීතිය ක්‍රියාත්මකව පවතින අතරතුර දී ජන ජීවිතය සහ ආර්ථික ක්‍රියාකාරීත්වය යථා තත්ත්වයට පත් කිරීම සඳහා පසුගිය 11 වන සඳුදා ආරම්භ වූ වැඩපිළිවෙල 18 වන සඳුදා සිට නැවත දැනුම් දෙන තුරු අඛන්ඩව ක්‍රියාත්මක වනු ඇති.\nඇඳිරි නීතිය ක්‍රියාත්මක දිනයේ සිට මේ දක්වා ඇඳිරි නීතිය උල්ලංගණය කිරීම සම්බන්ධයෙන් අත්අඩංගුවට ගත් පුද්ගලයන් සංඛ්‍යාව 55,863ක්.\nපොලිස් භාරයට ගෙන ඇති රථවාහන සංඛ්‍යාව 15,298ක් බව පොලිස් මාධ්‍ය කොට්ඨාසය නිවේදනය කළා.\nමේ අතර, අද සෙනසුරාදා දිනයක් වූ බැවින් දුම්රිය මගින් රාජ්‍ය හා පෞද්ගලික සේවකයන් කොළඹට ප්‍රවාහනය නොකෙරුණු අතර, ඒ හේතුවෙන් කොළඹ කොටුව දුම්රිය ස්ථානය හුදකලා ස්වභාවයක් ගත් බව අප වාර්තාකරු සඳහන් කළා.\nලබන සතියේ නව දුම්රිය කාලසටහනක් ක්‍රියාත්මක බවයි දුම්රිය සාමාන්‍යාධිකාරී ඩිලන්ත ප්‍රනාන්දු සඳහන් කළේ.\nමේ අතර, මෝටර් රථ ප්‍රවාහන දෙපාර්තමේන්තුවේ සියලූම කාර්යන් සීමිත කාර්ය මණ්ඩලයක් යොදා ගනිමින් යම් යම් සීමා කිරීම් වලට යටත්ව මේ මස 20 වනදා සිට යලි ආරම්භ කිරීමට තීරණය කර තිබෙනවා.\nඒ අනුව, සේවාලාභීන්ට වාහන ලියාපදිංචි කිරීම, රියදුරු බලපත්‍ර නිකුත් කිරීම, වාහන අංක තහඩු නිකුත් කිරීම සහ වාහන පරීක්ෂා කර වාර්තා ලබාදීම ඇතුළු සේවාවන් සතියේ දිනවල පෙරවරු 9 සිට පස්වරු 4 දක්වා කලින් දිනයක් සහ වේලාවක් වෙන් කරගෙන ලබා ගත හැකියි.\nඇඳිරි නීතිය හේතුවෙන් සිය ගම්බිම් බලා යාමට නොහැකිව බස්නාහිර පළාතේ රැඳී සිටි පිරිස් ගම්බිම් බලා පිටත් කර යැවීමේ තවත් අදියරක් අද කළුතරදී පැවැත්වුණා.\nඒ, බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්තකෝන්ගේ ප්‍රධානත්වයෙන්.\nමේ අතර මහරගම නගරයේ පදික වේදිකාවේ රෙදිපිළි අලෙවි කරන්නන් ද, අද මාධ්‍ය හමුවක් කැඳවමින් සිය අලෙවි කටයුතු සිදුකරගෙන යාම සම්බන්ධයෙන් අදහස් පළ කළා.",
       "URL": "https://www.hirunews.lk/240865/අද-රාත්‍රී-8-සිට-සඳුදා-අලූයම-5-දක්වා-දිවයින-පුරා-ඇඳිරි-නීතිය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2728"
}