{
       "Source": "hirunews",
       "Timestamp": "Wednesday, 10 January 2018 - 12:43",
       "Headline": "පොලිස් ප්‍රධානීන් තුන්දෙනෙකුට මාරු වීම්",
       "News Content": "ජනාධිපති ආරක්ෂක අංශය භාරව සිටි එස්.එම්. වික්‍රමසිංහ ඇතුළු ජ්‍යෙෂ්ඨ නියෝජ්‍ය පොලිස්පතිවරුන් 3 දෙනෙකුට නව පත්වීම් ලබාදී තිබෙනවා.\nඒ අනුව මෙතෙක් ජනාධිපති ආරක්ෂක අංශය ඇතුළු විශේෂ ආරක්ෂක කොට්ඨාශය භාරව සිටි ජ්‍යෙෂ්ඨ නියෝජ්‍ය පොලිස්පති එස්.එම්. වික්‍රමසිංහ, එම කොට්ඨාශයෙන් මාරු කර යවා ඇත්තේ මධ්‍යම සහ ඌව පළාත් භාර ජ්‍යෙෂ්ඨ නියෝජ්‍ය පොලිස්පතිවරයා ලෙසයි.\nඑසේම වයඹ, උතුරුමැද සහ මධ්‍යම පළාත් භාරව සිටි ජ්‍යෙෂ්ඨ නියෝජ්‍ය පොලිස්පති ජගත් අබේසිරිගුණවර්ධන වයඹ හා උතුරුමැද පළාත් භාර ජ්‍යෙෂ්ඨ නියෝජ්‍ය පොලිස්පතිවරයා ලෙස පත් කර තිබෙනවා.\nදකුණ, සබරගමුව සහ ඌව පළාත් භාරව මෙතෙක් කටයුතු කළ ඩබ්ලිව්.එෆ්.යූ. ප්‍රනාන්දු, දකුණ සහ සබරගමුව පළාත් භාර ජ්‍යෙෂ්ඨ නියෝජ්‍ය පොලිස්පතිවරයා ලෙස පත් කර ඇති බවයි පොලිස් මූලස්ථානය නිවේදනය කළේ.\nජාතික පොලිස් කොමිසමේ අනුමැතියට යටත්ව මැතිවරණ කොමිෂන් සභාවේ එකඟතාව මත මෙම මාරුවීම් සිදුකර තිබෙනවා.\nමේ අනුව ජ්‍යෙෂ්ඨ නියෝජ්‍ය පොලිස්පති එස්.එම්. වික්‍රමසිංහට ලබාදී ඇති ස්ථාන මාරුවීම හේතුවෙන් ආරක්ෂක කොට්ඨාශයේ වගකීම් ජනාධිපති, අගමැති සහ ඇමති ආරක්ෂක අංශ භාර නියෝජ්‍ය පොලිස්පතිවරුන් වෙත පවරා ඇති බවයි පොලිස් මාධ්‍ය ප්‍රකාශක, පොලිස් අධිකාරී රුවන් ගුණසේකර සඳහන් කළේ.",
       "URL": "https://www.hirunews.lk/180672/පොලිස්-ප්‍රධානීන්-තුන්දෙනෙකුට-මාරු-වීම්",
       "Category": "Local News",
       "Parent URL": "https://www.hirunews.lk/local-news.php?pageID=4133"
}