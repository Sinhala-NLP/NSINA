{
       "Source": "hirunews",
       "Timestamp": "Tuesday, 29 March 2016 - 7:48",
       "Headline": "විදුලිය කැපීම අත්හිටවු හේතුව මෙන්න",
       "News Content": "විදුලිබල මණ්ඩලය විසින් ඊයේ පස්වරුවේ දිවයින පුරා පැය 3ක විදුලිය කප්පාදුවක් ප්‍රකාශයට පත් කොට ඉන් සුළු වේලාවකින් පසුව එය අත්හිටුවනු ලැබුවා.\nඊයේ සිට මාර්තු 31 වන දා දක්වා ක්‍රියාත්මක කරන බවට සදහන් වූ එම විදුලිය කැපීමේ කාලසටහන ද විදුලිබල මණ්ඩලයේ වෙබ් අඩවියේ පළ කෙරුණු අතර, පසුව එය ඉවත් කරගෙන තිබෙනවා.\nඅමාත්‍යාංශයේ අනුමැතිය නොලැබුණු බැවින් අදාළ විදුලිය කප්පාදුව නතර කළ බවයි විදුලිබල මණ්ඩලය ප්‍රකාශ කළේ.\nකෙසේ නමුත්, විදුලිබල හා පුනර්ජනනීය බලශක්ති නියෝජ්‍ය අමාත්‍ය අජිත් පී පෙරේරා කියා සිටියේ ප්‍රධාන කුඩා ජල විදුලි බලාගාර පද්ධතිය වැසි ලැබීමත් සමඟ සක්‍රියවීම හේතුවෙන් විදුලිය කැපීමේ සැලසුම අත්හිටවූ බවයි.\nජල විදුලි බලාගාර ආශ්‍රිතව ඇති ජල පෝෂක ප්‍රදේශවලට ද සැලකිය යුතු වර්ෂාපතනයක් ලැබී ඇති බවයි ඔහු සදහන් කළේ.\nඅදාළ විදුලි කප්පාදුව සම්බන්ධයෙන් විදුලිබල මණ්ඩලය සකස් කළ කාලසටහන පිළිබඳව විෂය භාර අමාත්‍යවරයා හෝ නියෝජ්‍ය අමාත්‍යවරයා දැනුවත්ව නොසිටියේ දැයි හිරු ප්‍රවෘත්ති අංශය නියෝජ්‍ය අමාත්‍ය අජිත් පී. පෙරේරාගෙන් ප්‍රශ්න කලා.\nඑහිදී ඔහු කියා සිටියේ දේශපාලන අධිකාරිය ගනු ලබන්නේ ප්‍රතිපත්තිමය තීරණ පමණක් බවයි.\nමේ අතර, විදුලිය කැපීම වැනි ජනතාවට ඍජුවම බලපාන තීරණ ගැනීමෙන් වළකින ලෙස අග්‍රාමාත්‍ය රනිල් වික්‍රමසිංහ විදුලිබල මණ්ඩලයේ නිලධාරීන්ට ඊයේ දැඩි ලෙස අවවාද කර තිබෙනවා.\nවිශේෂයෙන් අමාත්‍යාංශයේ නිර්දේශයක් නොමැති අවස්ථාවක විදුලිබල මණ්ඩලයට එවැනි අත්තනෝමතික තීරණවලට එළඹිය නොහැකි බවයි අග්‍රාමාත්‍යවරයා අවධාරණය කර ඇත්තේ.\nමේ නිසා විදුලිය කැපීමක් ප්‍රකාශයට පත් කිරීම සඳහා විදුලිබල මණ්ඩලය ඊයේ ගෙන තිබූ තීරණය සම්බන්ධයෙන් තමන් වෙත වාර්තාවක් ලබාදෙන ලෙස ද අග්‍රාමාත්‍යවරයා නියෝග කර ඇති බව සදහන්.\nවිදුලි අර්බුදය සම්බන්ධයෙන් සොයා බැලීමට ජනාධිපතිවරයා පත් කළ අමාත්‍ය අනු කමිටුව ද අවසන් වරට පස්වරු 1ට අරලියගහ මන්දිරයේදී අද යළි රැස්වනවා.\nහිරු ප්‍රවෘත්ති අංශය කළ විමසීමකදී විදුලිබල හා පුනර්ජනනීය බලශක්ති නියෝජ්‍ය අමාත්‍ය අජිත් පී පෙරේරා කියා සිටියේ අදාළ රැස්වීමෙන් අනතුරුව ඒ පිළිබඳ අතුරු වාර්තාව ජනාධිපති  මෛත්‍රීපාල සිරිසේනට භාර දීමට නියමිත බවයි.",
       "URL": "https://www.hirunews.lk/129606/විදුලිය-කැපීම-අත්හිටවු-හේතුව-මෙන්න",
       "Category": "Local News",
       "Parent URL": "https://www.hirunews.lk/local-news.php?pageID=5111"
}