{
       "Source": "hirunews",
       "Timestamp": "Wednesday, 31 May 2017 - 15:21",
       "Headline": "සෞදි හාම්පුතා වකුගඩුවක් ඉල්ලූ බව කියූ ඉන්ද්‍රකාන්තිට රතු එළියක්",
       "News Content": "සෞදි අරාබියේ තමා සේවය කරන නිවසේ හාම්පුතා විසින් තමාව එහි බලහත්කාරයෙන් රදවා ගෙන වකුගඩුවක් ඉල්ලා සිටින බව ප්‍රකාශ කළ ගෘහ සේවිකාව අද(31) උදෑසන යළිත් ශ්‍රී ලංකාවට පැමිණියා.\nඇය දඹුල්ල ,කණ්ඩලම පාරේ ,2 කණුව , නිවාස ඉදිරිපිට  ,අංක 28 ලිපිනයෙහි පදිංචි ඩබ්ලිව් .ඩබ්ලිව්. ඉන්ද්‍රකාන්ති නැමති කාන්තාවයි.\nඇය සෞදි අරාබියේ සිය හාම්පුතාගේ නිවසින් මුදවා ගෙන ශ්‍රී ලංකා තානාපති කාර්යාලයීය සුරක්ෂා රැදවුම් මධ්‍යස්ථානයෙහි රදවා තබා සිටි අතර , ඇය අද(31) උදෑසන 10.00 කුවේට් ගුවන් සේවයේ කේ.යූ. - 776 දරන යානයෙන් කටුනායක ගුවන් තොටුපළ වෙත පැමිණ සිටියා.\nමෙම සිදුවීම පිළිබඳව පැමිණිලි ලැබීමෙන් පසු සෞදි අරාබියේ ශ්‍රී ලංකා තානාපති කාර්යාලයේ නිලධාරීන් , ඇය සේවය කළ නිවස පිහිටි ප්‍රදේශයට කිලෝ මීටර් 475 ක් දුර ගෙවා ගොස් දාරීහා පොලිසියේ සහය ඇතිව මේ පිළිබඳව සොයා බැලූ අතර , එහිදී අනාවරණය වූයේ මෙම කාන්තාවට ශ්‍රී ලංකාවට පැමිණීමට ඇති අවශ්‍යතාව මත මෙවැනි ප්‍රකාශයක් සිදු කර ඇති බවයි.\nමේ අතර සෞදි අරාබි පොලිස් නිලධාරීන් ශ්‍රී ලංකා තානාපති කාර්යාලයීය නිලධාරීන්ට දන්වා ඇත්තේ ,සෞදි රජයට හෝ සෞදි ජනතාවට එරෙහිව මින් ඉදිරියට අසත්‍ය තොරතුරු පතුරුවා හැරියහොත් එය අපරාධ වරදක් සේ සලකා වසර 5 සිට වසර 20 දක්වා සිර දඩුවම් ලබා දෙන බවත් හෝ සෞදි රියාල් මිලියනයක දඩ මුදලක් ගෙවීමට යටත් වන බවයි  .\nකෙසේ වෙතත් ඉන්ද්‍රකාන්තිගේ හාම්පුතා විසින් ඇයට හිමි මාසික වැටුප සහ ශ්‍රී ලංකාවට පැමිණීමට අවශ්‍ය ගුවන් ටිකට් පතද ලබා දී තිබුණා.\nමේ සම්බන්ධයෙන් අප මිට ඉහතදී පළකළ පුවත පහතින්.",
       "URL": "https://www.hirunews.lk/162536/සෞදි-හාම්පුතා-වකුගඩුවක්-ඉල්ලූ-බව-කියූ-ඉන්ද්‍රකාන්තිට-රතු-එළියක්",
       "Category": "Local News",
       "Parent URL": "https://www.hirunews.lk/local-news.php?pageID=4490"
}