{
       "Source": "hirunews",
       "Timestamp": "Monday, 15 August 2016 - 16:56",
       "Headline": "කල් ඉකුත් වූ මත්ස්‍ය තොගයක් හමුවීම ගැන ධීවර සංස්ථාවේ කළමනාකරුවන් කිහිප දෙනෙකුගේ වැඩ තහනම්",
       "News Content": "ධීවර සංස්ථාවේ ශීතාගාරයක තිබී වසර අටක් පමණ පැරණි මත්ස්‍ය තොගයක් හමුවීම සම්බන්ධයෙන් එහි කළමනාකරුවන් කිහිපදෙනෙකුගේ වැඩ තහනම් කිරීමට ධීවර හා ජලජ සම්පත් අමාත්‍යාංශය පියවර ගෙන තිබෙනවා.\nනිවේදනයක් නිකුත් කරමින් එම අමාත්‍යාංශය සඳහන් කළේ අමාත්‍යාංශයේ අතිරේක ලේකම්වරයෙකුගේ ප්‍රධානත්වයෙන් දැනටමත් මේ පිළිබඳව විමර්ශනයක් ආරම්භ කර ඇති බවයි.\nටොන් 3ක් පමණ බරැති මෙම මත්ස්‍ය තොගය බෙදා හැරීමට පියවර නොගැනීම හේතුවෙන් ඒවා කල් ඉකුත් වී ඇති බවට මෙතෙක් කළ පරීක්ෂණවලදී හෙළි වී තිබෙනවා.\nමේ නිසා ධීවර සංස්ථාවට මූල්‍යමය අලාභයක් සිදුවී ඇති බවයි ධීවර අමාත්‍යාංශය ප්‍රකාශ කළේ.\nමේ සම්බන්ධයෙන් අදාළ කළමනාකරුවන්ගේ වැඩ තහනම් කරන ලෙසට ධීවර අමාත්‍ය මහින්ද අමරවීර ද බලධාරීන්ට උපදෙස් ලබාදී ඇති බව එම අමාත්‍යාංශය නිකුත් කළ නිවේදනයේ වැඩිදුරටත් සදහන්.",
       "URL": "https://www.hirunews.lk/140690/කල්-ඉකුත්-වූ-මත්ස්‍ය-තොගයක්-හමුවීම-ගැන-ධීවර-සංස්ථාවේ-කළමනාකරුවන්-කිහිප-දෙනෙකුගේ-වැඩ-තහනම්",
       "Category": "Local News",
       "Parent URL": "https://www.hirunews.lk/local-news.php?pageID=4922"
}