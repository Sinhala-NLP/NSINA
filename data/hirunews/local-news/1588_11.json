{
       "Source": "hirunews",
       "Timestamp": "Tuesday, 02 November 2021 - 19:22",
       "Headline": "අත්අඩංගුවට ගැනීම වළක්වන්නැයි ඉල්ලා සිරිල් ගාමිණී පියතුමන් ශ්‍රේෂ්ඨාධිකරණයට යයි (වීඩියෝ)",
       "News Content": "පාස්කු ප්‍රහාරයට අදාළව සිදුකළ  ප්‍රකාශයක් සම්බන්ධයෙන් රාජ්‍ය බුද්ධි සේවාවේ අධ්‍යක්ෂ ජනරාල් වරයා කළ පැමිණිල්ලේ විමර්ශන අනුව අපරාධ පරීක්ෂණ දෙපාර්තමේන්තුව මගින් තමාව අත්අඩංගුවට ගැනීම වළක්වන නියෝගයක් නිකුත් කරන්නැයි ඉල්ලා ආචාර්ය සිරිල් ගාමිණී පියතුමන් ශ්‍රේෂ්ඨාධිකරණය හමුවේ අද පෙත්සමක් ගොනු කළා.\nඊට අදාළව ප්‍රකාශයක් ලබාදීම සඳහා පැමිණෙන ලෙසට සිරිල් ගාමිණී පියතුමන්ට පසුගියදා දැනුම්දීමක් සිදුකර තිබුණත්, පියතුමන් එදින අපරාධ පරීක්ෂණ දෙපාර්තමේන්තුවට පැමිණියේ නැහැ.\nඑහි පැමිණි  වෙනත් පියතුමන් තුන්දෙනෙකු ප්‍රකාශයක් ලබාදීම සඳහා සතියක කාලයක් ඉල්ලා සිටියා.\nඅදාළ පැමිණිල්ලට අනුව ප්‍රකාශයක් ලබාගැනීම සඳහා තමා හෙට දිනයේ අපරාධ පරීක්ෂණ දෙපාර්තමේන්තුවට කැඳවා ඇති බවද සිරිල් ගාමිණී පියතුමන් සිය පෙත්සමෙන් පෙන්වාදී තිබෙනවා.\nප්‍රකාශ සටහන් කරගැනීමෙන් අනතුරුව තමා අත්අඩංගුවට ගැනීමේ සූදානමක් පවතින බැවින් පෙත්සම හෙට දිනයේම සළකා බැලීම සඳහා කැඳවන ලෙසද පියතුමන් ඉල්ලා ඇති බව සඳහන්.\nපෙත්සම විභාගයට ගෙන අවසන් වනතුරු තමාව අත්අඩංගුවට ගැනීම වළක්වන තහනම් නියෝගයක් වගඋත්තරකරුවන්ට නිකුත් කරන ලෙසද මෙමඟින් ඉල්ලා තිබෙනවා.",
       "URL": "https://www.hirunews.lk/286824/අත්අඩංගුවට-ගැනීම-වළක්වන්නැයි-ඉල්ලා-සිරිල්-ගාමිණී-පියතුමන්-ශ්‍රේෂ්ඨාධිකරණයට-යයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1588"
}