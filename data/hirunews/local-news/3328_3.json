{
       "Source": "hirunews",
       "Timestamp": "Wednesday, 29 May 2019 - 18:31",
       "Headline": "නීති විරෝධීව දැව ළග තබාගන්නා ලී මෝල්  හිමියන්ගේ බලපත්‍ර තහනම් කිරීමට ජනපතිගෙන් උපදෙස්",
       "News Content": "නීත්‍යානුකුල නොවන ආකාරයෙන් දැව ළග තබාගන්නා ලී මෝල් හිමියන්ගේ බලපත්‍ර වහාම අහෝසි කිරීමට ජනාධිපති මෛත්‍රීපාල සිරිසේන නිලධාරීන්ට උපදෙස් ලබාදී තිබෙනවා.\nජනාධිපතිවරයා මෙම උපදෙස් ලබා දී ඇත්තේ වන සංරක්ෂණ දෙපාර්තමේන්තුවේ ප්‍රගති සමාලෝචන රැස්වීමට අද (29) පෙරවරුවේ එක් වෙමින්.\nවිෂය භාර අමාත්‍යවරයා ලෙස අද පෙරවරුවේ වන සංරක්ෂණ දෙපාර්තමේන්තුව වෙත ගිය ජනාධිපතිවරයා එහි කටයුතු සොයා බැලීමෙන් අනතුරුව ජ්‍යෙෂ්ඨ නිලධාරින් සමග හමුවකට එක් වී තිබෙනවා.\nඑහි දී මෛත්‍රීපාල සිරිසේන මහතා වැඩිදුරටත් අවධාරණය කර ඇත්තේ වන  විනාශයට හේතුවන සියලූ විනාශකාරී තත්ත්වයන් වැළැක්වීමට පියවර ගත යුතු බවයි.\nදිවයින පුරා වැටලීම් පුළුල් කරමින් දැව ජාවාරම මැඩැලීමට අදාළ නීති රීති දැඩිව ක්‍රියාත්මක කිරීමේ අවශ්‍යතාවය ද ඔහු අවධාරණය කර තිබෙනවා.\nඑමෙන් ම දැවැන්ත ව්‍යාපෘති ඔස්සේ වන ඝනත්වය ඉහළ නංවා ගැනීමට කටයුතු කරන ආකාරයෙන් දැනට පවතින වන සම්පත රැක ගැනීමට ද දැඩි නීති රීති ක්‍රියාත්මක කරමින් කැපවී කටයුතු කළ යුතු බවයි.\nසියලූම වර්ගයේ විද්‍යුත් කියත් තහනම් කිරීමට පසුගිය දා රජය ගත් තීරණය සහ එහි ප්‍රගතිය ද ජනාධිපති මෛත්‍රීපාල සිරිසේන මෙහිදී විමසා බලා තිබෙනවා.\nඑම කියත් මෙරටට ගෙන්වීම තහනම් කරමින් කැබිනට් පත්‍රිකාවක් කඩිනමින් ඉදිරිපත් කිරීමට ද පරිසර අමාත්‍යාංශයේ ලේකම්වරයාට උපදෙස් දුන් බවයි ජනාධිපති මාධ්‍ය අංශය කියාසිටියේ.\nඑමෙන්ම අලූතින් වඩු මඩු ලියාපංචි කිරීම නතර කිරීමට ද මෙහිදී අවධානය යොමු කර තිබෙනවා.\nජූනි 05 වනදාට යෙදෙන ජගත් පරිසර දිනයට සමගාමීව ක්‍රියාත්මක කිරීමට නියමිත වන සංරක්ෂණ සහ රුක් රෝපණ වැඩසටහන් පිළිබඳව ද සාකච්ඡාවට ලක්වී තිබෙනවා.\nදේශගුණ විපර්යාස හමුවේ ශ්‍රී ලංකාව මුහුණ දී ඇති දැඩි පාරිසරික අභියෝග සඳහා විසදුම් වශයෙන් දිවයිනේ වන ආවරණය වසර 2030 වනවිට 32‍%දක්වා පුළුල් කිරීම සඳහා, එක්සත් ජාතීන්ගේ පැරිස් ගිවිසුමේ පාර්ශ්වකරුවෙකු ලෙස ලඟා කරගත යුතු ඉලක්ක සපුරා ගැනීම සඳහා ඉඩම් ප්‍රතිසංස්කරණ කොමිෂන් සභාවට හා රාජ්‍ය කජු සංස්ථාවට  අයත් ඌණ භාවිත ඉඩම් වන සංරක්ෂණ දෙපාර්තමේන්තුවේ කඩිනමි වැඩසටහනකට යොදා ගැනීමට නියමිත අතර ඒ පිළිබදව ද මෙහි දී සාකච්ඡාවට ලක් වුනා.",
       "URL": "https://www.hirunews.lk/217336/නීති-විරෝධීව-දැව-ළග-තබාගන්නා-ලී-මෝල්-හිමියන්ගේ-බලපත්‍ර-තහනම්-කිරීමට-ජනපතිගෙන්-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=3328"
}