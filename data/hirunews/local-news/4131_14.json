{
       "Source": "hirunews",
       "Timestamp": "Thursday, 11 January 2018 - 12:57",
       "Headline": "සුව ඇමති ජපුර රෝහලට",
       "News Content": "ශ්‍රී ජයවර්ධනපුර රෝහලේ හෙද කාර්ය මණ්ඩල ආරම්භ කර ඇති වර්ජනයට සහය පළ කරමින් ජාතික රෝහලේ සහ අක්ෂි රෝහලේ හෙද නිලධාරීන් ආරම්භ කළ සංකේත වර්ජනය හේතුවෙන් එම රෝහල්වල නේවාසික ප්‍රතිකාර කටයුතුවලට බාධා එල්ලවී තිබෙනවා.\nමොවුන් මෙම වර්ජනය පෙරවරු 7ට ආරම්භ කළ අතර එය හෙට පෙරවරු 7ට අවසන් වීමට නියමිතයි.\nදෛනික රාජකාරියට වාර්තා කිරීමේදී ඇඟීලි සලකුණු ක්‍රමය ක්‍රියාත්මක කිරීමට විරෝධය පළ කරමින් ශ්‍රී ජයවර්ධනපුර රෝහලේ හෙද කාර්ය මණ්ඩල ආරම්භ කළ වර්ජනයට අද දින 9ක් ගත වනවා.\nමේ හේතුවෙන් රෝහලේ  සැත්කම් නවතා දමා ඇති අතර මුදල් ගෙවා ප්‍රතිකාර සිදුකරන වාට්ටු කිහිපයක්ද වසා දැමීමටයි රෝහල් බලධාරීන්ට සිදු වුණේ.\nවර්ජනය හේතුවෙන් ජාතික රෝහලේ හෙද නිලධාරීන් සියයට 80 කට වැඩි සංඛ්‍යාවක් සේවයට වාර්තා කර නොමැති අතර, නේවාසික ප්‍රතිකාර කටයුතු සඳහා ද බාධා එල්ලවී ඇති බවයි එහි අධ්‍යක්‍ෂ වෛද්‍ය ඩබ්ලිව්.කේ. වික්‍රමසිංහ හිරු  ප්‍රවෘත්ති අංශයට සඳහන් කළේ.\nඑමෙන්ම ජාතික අක්ෂි රෝහලේ අධ්‍යක්‍ෂ වෛද්‍ය ලයනල් මුහන්දිරම් කියා සිටියේ වර්ජනය පැවතියත් රෝහලේ සායනික සහ බාහිර ප්‍රතිකාර කටයුතු සිදුකරන බවයි.\nජයවර්ධනපුර රෝහලේ ක්‍රියාත්මක වර්ජනය සම්බන්ධයෙන් අදහස් දැක්වූ එහි අධ්‍යක්‍ෂ වෛද්‍ය සුසිත සේනාරත්න ද  ප්‍රකාශ කළේ අද (11) දිනයේත් හෙද වර්ජනය හේතුවෙන් රෝහල් කටයුතුවලට බාධා එල්ලවී ඇති බවයි.\nමෙම වෘත්තිය සමිති ක්‍රියාමාර්ගයට බලධාරීන් නිසි විසඳුම් ලබා නොදුනහොත් දීප ව්‍යාප්තව වර්ජනය සිදුකරන බවයි සමස්ත ලංකා හෙද සංගමයේ ප්‍රධාන සංවිධායක එස්.බී. මැදිවත්ත හිරු  ප්‍රවෘත්ති අංශයට සඳහන් කළේ.\nමේ අතර සෞඛ්‍ය අමාත්‍ය රාජිත සේනාරත්න අද (11) පෙරවරුවේ ශ්‍රී ජයවර්ධනපුර මහ රෝහලට පැමිණියා.\nඒ කොළඹ විශ්වවිද්‍යාලයේ නව හෙද පීඨය සඳහා සිසුන් බඳවා ගැනීමේ උත්සවයට එක්වීම සඳහායි.\nඑහිදී අදහස් දැක්වූ අමාත්‍යවරයා කියා සිටියේ රජයේ රෝහල් ජාලය ලබන වසර වනවිට පරිගණක ගතකිරීම සිදුකිරීමට අවශ්‍ය කටයුතු ආරම්භ කර ඇති බවයි.\nඇගිලි සලකුණු ක්‍රමය හඳුන්වා දුන්නේ සෞඛ්‍ය ක්ෂේත්‍රය නව තාක්ෂණය සමග මුසු කිරීමේ අරමුණින් බව ද සෞඛ්‍ය අමාත්‍ය රාජිත සේනාරත්න ප්‍රකාශ කළා.",
       "URL": "https://www.hirunews.lk/180767/සුව-ඇමති-ජපුර-රෝහලට",
       "Category": "Local News",
       "Parent URL": "https://www.hirunews.lk/local-news.php?pageID=4131"
}