{
       "Source": "hirunews",
       "Timestamp": "Monday, 14 November 2022 - 15:07",
       "Headline": "ඌව වෙල්ලස්ස සරසවියටත් වෛද්‍ය පීඨයක්",
       "News Content": "විශ්වවිද්‍යාල උපාධි සඳහා තත්ත්ව සහතික සහ ප්‍රතිව්‍යූහගත කරන මණ්ඩලයක් ඇති කිරීමට නව අයවැය හරහා තමන් යෝජනා කරන බවත් සියලු දේශීය රාජ්‍ය විශ්වවිද්‍යාල ජාත්‍යන්තර මට්ටමේ විශ්වවිද්‍යාල ලෙස ජාත්‍යන්තර අධ්‍යාපනය සඳහා විවෘත කිරීම කිරීමට එවැනි ව්‍යවස්ථාපිත මණ්ඩලයක අවශ්‍යතාව ඉතා ඉහළ බවත් ජනාධිපතිවරයා පැවසුවා.\nශ්‍රී ලංකාව නිදහස ලබා වසර 75ක් පිරීම නිමිත්තෙන් 2022 වර්ෂයේ දී උසස්පෙළ ඉහළින් සමත්වන සිසු සිසුවියන් 75 ක් සඳහා ඔවුන් තෝරාගන්නා විදෙස් විශ්වවිද්‍යාල වෙනුවෙන් සිදුකල යුතු ගෙවීම් කටයුතු වෙනුවෙන් ශිෂ්‍යත්ව ලබාදීමට අදහස් කරන බවත් ජනාධිපතිවරයා සිය අයවැය ලේඛනය පාර්ලිමේන්තුවට ඉදිරිපත් කරමින් පවසා සිටියා.\nඒ අනුව එම වැඩ වැඩපිළිවෙළ සඳහා විදෙස් විශ්වවිද්‍යාල තෝරා ගැනීම, ඔවුන් සමඟ අවබෝධතා ගිවිසුම් වලට එළඹීම සහ ඒ හරහා එම විශ්වවිද්‍යාලවලට යොමු කරන ශිෂ්‍ය ශිෂ්‍යාවන් තෝරා ගැනීම සඳහා ක්‍රමවත් වැඩපිළිවෙළක් සකස් කළ යුතු බවත් ඔහු අවධාරණය කළා.\nමේ සඳහා අවශ්‍ය කරන අරමුදල් ජනාධිපති අරමුදල හරහා ලබා දීමටත් ජනාධිපතිවරයා පාර්ලිමේන්තුවට යෝජනා කළා.\nමීට අමතරව රාජ්‍ය විශ්වවිද්‍යාල හරහා තෝරාගත් විෂය ධාරාවන් ඔස්සේ උපාධි සමත් වන තවත් ශිෂ්‍ය ශිෂ්‍යාවන් 75 දෙනෙකුට තමන් තෝරාගන්නා විදේශ විශ්ව විද්‍යාලයක පශ්චාත් උපාධිය හැදෑරීම සඳහා තවත් ශිෂ්‍යත්ව 75 ක් ලබාදීමටත් ජනාධිපතිවරයා මෙහිදී යෝජනා කළා.\nමේ සඳහා අවශ්‍ය කරන මූල්‍ය සහාය මෙරට පෞද්ගලික අංශයේ, විදේශාධාර සහ ආණ්ඩුවේ අංශවලින් ලබා ගැනීමටත් ජනාධිපතිවරයා යෝජනා කළා.\nමීට අමතරව නව වෛද්‍ය පීඨයක් ආරම්භ කිරීමටත් ජනාධිපතිවරයා සිය අයවැය ලේඛනය පාර්ලිමේන්තුවට ඉටු ඉදිරිපත් කරමින් යෝජනා කළ අතර එහිදී ඔහු පවසා සිටියේ මේ වනවිටත් ශ්‍රී ලංකාවේ රාජ්‍ය විශ්ව විද්‍යාල සතුව වෛද්‍ය පීඨ 11ක් ඇති බවයි.\nඑම වෛද්‍ය පීඨ සඳහා 2021 වර්ෂය වෙනුවෙන් සිසුන් 2001 එකක් ඇතුලත් කර ගෙන ඇති බවත් එම සංඛ්‍යාව තවදුරටත් වැඩි කරගැනීම සඳහා ඊට අමතරව ඌව වෙල්ලස්ස රාජ්‍ය විශ්වවිද්‍යාලයේ නව වෛද්‍ය පීඨයක් ඇති කිරීමටත් ජනාධිපතිවරයා යෝජනා කළා.\nඒ වෙනුවෙන් නව අයවැය ලේඛනයෙන් රුපියල් මිලියන 200 ක මුදලක් වෙන් කර තිබෙනවා.",
       "URL": "https://www.hirunews.lk/320368/ඌව-වෙල්ලස්ස-සරසවියටත්-වෛද්‍ය-පීඨයක්",
       "Category": "Local News",
       "Parent URL": "https://www.hirunews.lk/local-news.php?pageID=735"
}