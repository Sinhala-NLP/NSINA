{
       "Source": "hirunews",
       "Timestamp": "Thursday, 25 April 2019 - 14:29",
       "Headline": "ජගත් මහලේකම්වරයා ඇතුලු ලෝක නායකයන්ගෙන් ජනපතිට දුරකථන ඇමතුම්",
       "News Content": "ශ්‍රී ලංකාවේ පවතින තත්වය හමුවේ එක්සත් ජාතීන්ගේ මහලේකම් අන්තෝනියෝ ගුටේරස් ඇතුලු ලෝක නායකයන් රැසක් ජනාධිපති මෛත්‍රීපාල සිරිසේන වෙත දුරකථන පණිවුඩ ලබාදෙමින් තොරතුරු විමසා තිබෙනවා.\nමෙම අසීරු අවස්ථාවේ ශ්‍රී ලංකාවට ලබාදිය හැකි සෑම සහායක්ම ලබාදෙන බවට එක්සත් ජාතීන්ගේ මහලේකම්වරයා ඇතුළු ලෝක නායකයන් ජනාධිපතිවරයාට සහතික වී ඇත්තේ.\nජගත් මහලේකම්වරයා ඊයේ පස්වරුවේ මෛත්‍රීපාල සිරිසේන වෙත විශේෂ දුරකථන ඇමතුමක් ලබාදෙමින් පාස්කු ඉරිදා බිහිසුණු ප්‍රහාරය පිළිබඳ තම බලවත් කණගාටුව සහ සංවේගය පළකළා.\nමෙම අසීරු අවස්ථාවේ ශ්‍රී ලංකාවට ලබාදිය හැකි සෑම සහායක්ම ලබාදෙන බවට ජනාධිපතිවරයාට සහතික වූ ජගත් මහලේකම්වරයා සඳහන් කළේ මෙම ඛේදජනක සිදුවීමෙන් මියගිය සියලුදෙනාගේ පවුල්වල ඥාතීන් වෙත සිය සංවේගය පළ කරන බවයි.\nඑමෙන්ම තුවාල ලැබුවන් වෙත ඉක්මන් සුවය ප්‍රාර්ථනා කරන බව ද ඔහු සඳහන් කළා.\nමේ අතර පකිස්ථාන ජනාධිපති ආචාර්ය අරිෆ් අල්වි සහ තුර්කි ජනාධිපති රෙසිප් ටයිප් එර්ඩෝගන් ද ජනාධිපති මෛත්‍රීපාල සිරිසේන වෙත දුරකථන ඇමතුම් ලබාදෙමින් සිය කණගාටුව සහ සංවේගය පළ කළා.\nඔවුන් අවධාරණය කළේ ත්‍රස්තවාදය දැඩි ලෙස හෙළාදකින බවයි.\nපාස්කු ඉරිදා ප්‍රහාරයෙන් පසුව ඉන්දීය අග්‍රාමාත්‍ය නරේන්ද්‍ර මෝදි සහ කටාර් එමීර්වරයා වන ෂේක් තමිම් බින් අහමඩ් අල්තානි ද ජනාධිපති මෛත්‍රීපාල සිරිසේන වෙත දුරකථන ඇමතුම් ලබාදෙමින් සිය කණගාටුව සහ සංවේගය පළ කළා.\nමෙම දුෂ්කර අවස්ථාවේ තමන් ශ්‍රී ලංකාව සමග අත්වැල් බැඳගෙන සිටින බවයි අවධාරණය කළේ.",
       "URL": "https://www.hirunews.lk/215161/ජගත්-මහලේකම්වරයා-ඇතුලු-ලෝක-නායකයන්ගෙන්-ජනපතිට-දුරකථන-ඇමතුම්",
       "Category": "Local News",
       "Parent URL": "https://www.hirunews.lk/local-news.php?pageID=3385"
}