{
       "Source": "hirunews",
       "Timestamp": "Wednesday, 16 March 2022 - 17:08",
       "Headline": "සංස්කෘතික අරමුදලේ මුදල් වැය කළ හැටි රාජ්‍ය ඇමති විදුර “එක රටක් එක නීතියක්” බලකායට කියයි",
       "News Content": "පසුගිය රජය සමයේ සංස්කෘතික අරමුදලේ අරමුණු වලින් බැහැරව එහි මුදල් යෙදවීම හේතුවෙන් එම අරමුදලේ මූලික කාර්යයන් සඳහා අරමුදල් නොමැති බව ජාතික උරුම, ප්‍රාසාංග කලා හා ග්‍රාමීය කලා ශිල්පී ප්‍රවර්ධන කටයුතු රාජ්‍ය අමාත්‍ය විදුර වික්‍රමනායක පවසනවා.\n“එක රටක් එක නීතියක්” සඳහා වූ ජනාධිපති කාර්ය සාධක බලකායේ සාමාජිකයන් පසුගියදා රාජ්‍ය අමාත්‍ය විදුර වික්‍රමනායක මහතා හමු වී සාකච්ඡා කළ අවස්ථාවේ දීයි අමාත්‍යවරයා මේ බව කියාසිටියේ.\nජාතික උරුමයන් හා පුරාවස්තු ආරක්ෂා කිරීමේ දී අදාළ නීතී, සියලු ජනවර්ග වෙත සමව ක්‍රියාත්මක නොවීම පිළිබඳ පළාත් කිහිපයක මහජනතාව එම කාර්‍ය සාධක බලකාය වෙත තොරතුරු ලබා දී ඇති බව ද මෙම සාකච්ඡාවේ දී අනාවරණය වුණා.\n“එක රටක් එක නීතියක්” සංකල්පය යථාර්ථයක් කර ගැනීම සඳහා ජනාධිපතිවරයා තැබූ පියවරට ප්‍රණාමය පළ කළ රාජ්‍ය අමාත්‍යවරයා කියාසිටියේ පුරාවිද්‍යා නීතිය ක්‍රියාත්මක කිරීමට හා එම ස්ථාන ආරක්ෂා කර ගැනීමට ප්‍රමාණවත් ප්‍රතිපාදන නොමැති බවයි.\nමෙම කටයුතු සඳහා යෙදවීමට වෙන් කර තිබූ මධ්‍යම සංස්කෘතික අරමුදල සතුව ස්ථාවර තැන්පතුවල ආයෝජනය කළ රුපියල් මිලියන 25,000ක් පසුගිය රජයේ විෂයභාර අමාත්‍යවරයා විසින් මූලික අරමුණින් බැහැරව යොදවා ඇති බව ද රාජ්‍ය අමාත්‍යවරයා අනාවරණය කළා.\nමේ අතර අධ්‍යාපනය රටේ සෑම දරුවකුට ම එක හා සමානව ලැබිය යුතු අයිතිවාසිකමක් වන අතර එම පොදු අධ්‍යාපනය තුළ සියලු ජාතීන් සමගිව ජීවත් වීමට බාධා කෙරෙන අන්තවාදී ඉගැන්වීම් ප්‍රවර්ධනය නොවිය යුතු බව අධ්‍යාපන ලේකම් මහාචාර්ය කපිල සී. පෙරේරා මහතා පවසනවා.\nකාර්යය සාධක බලකායේ සාමාජිකයන් අධ්‍යාපන ලේකම්වරයා හමු වූ අවස්ථාවේ දීයි ඔහු මෙම අදහස් පළ කළේ.\nශ්‍රී ලංකාව තුළ “එක රටක් එක නීතියක්” යන සංකල්පය ක්‍රියාත්මක කිරීම සම්බන්ධයෙන් විවිධ පාර්ශ්ව දරන අදහස් සහ මතවාදයන් සැලකිල්ලට ගනිමින් එකී සංකල්පය අධ්‍යයනය කිරීමෙන් අනතුරුව රට තුළ එය ක්‍රියාත්මක කිරීම සඳහා වූ සංකල්ප පත්‍රිකාවක් ඉදිරිපත් කිරීම වෙනුවෙන් ජනාධිපති ගෝඨාභය රාජපක්ෂ විසින් ගලගොඩඅත්තේ ඥාණසාර හිමිගේ සභාපතිත්වයෙන් පත්කරන ලද ජනාධිපති කාර්ය සාධක බලකාය මේ වන විට රටේ විවිධ පළාත් ආවරණය කරමින් මහජන අදහස් විමසීම හා විද්වත් යෝජනා ලබා ගැනීම සිදු කරමින් සිටිනවා.",
       "URL": "https://www.hirunews.lk/299642/සංස්කෘතික-අරමුදලේ-මුදල්-වැය-කළ-හැටි-රාජ්‍ය-ඇමති-විදුර-එක-රටක්-එක-නීතියක්-බලකායට-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1289"
}