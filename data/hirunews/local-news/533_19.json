{
       "Source": "hirunews",
       "Timestamp": "Wednesday, 15 February 2023 - 19:41",
       "Headline": "අද සිට විදුලි ගාස්තුව ඉහළට  (වීඩියෝ)",
       "News Content": "විදුලිය ගාස්තු 66%කින් ඉහළ දැමීම සඳහා විදුලිබල මණ්ඩලය කළ යෝජනාවට කොමිසමේ බහුතර සාමාජිකයින්ගේ එකඟතාව පළ වූ බවට වන නිර්දේශය මහජන උපයෝගීතා කොමිසම විදුලිබල මණ්ඩලය වෙත\nයොමු කර තිබෙනවා.\nකෙසේ වෙතත් කොමිසමේ සභාපති ජනක රත්නායක මහතා පැවසුවේ තමා එකඟත්වය පළ කළේ 36%ක ගාස්තු සංශෝධනයකට පමණක් බවයි.\nමේ අතර විදුලි ගාස්තු සංශෝධනය සම්බන්ධයෙන් මහජන උපයෝගීතා කොමිසමේ කිසිදු තීරණයක් මේවන තෙක් තමන් වෙත ලැබී නොමැති බව ලංකා විදුලිබ මණ්ඩලයේ සභාපති නලින්ද ඉලංගකෝන් මහතා හිරු\nප්‍රවෘත්ති වෙත සඳහන් කළා.\nඒ අනුව විදුලිය කප්පාදුව නතර කිරීම සම්බන්ධයෙන් ද මෙතෙක් තීරණයක් ගෙන නැහැ.\nවාර්ෂිකව රුපියල් බිලියන 287ක අමතර ආදායමක් ලැබෙන පරිදි විදුලි ගාස්තුව සියයට 66කින් ඉහළ දැමීම සඳහා ලංකා විදුලි බල මණ්ඩලය විසින් මහජන උපයෝගීතා කොමිසමේ අනුමැතිය ඉල්ලා තිබුණා.\nකොමිෂන් සභාව ඊයේ දිනයේදී එය සමාලෝචනය කර විදුලි බිල සියයට 36කින් එනම්, වාර්ෂිකව රුපියල් බිලියන 142ක අතිරේක ආදායමක් ලැබෙන පරිදි අදාළ යෝජනාවට විකල්ප ඉදිරිපත් කර තිබෙනවා.\nකෙසේ වෙතත් අදාළ සංශෝධන යෝජනාවට කොමිසමේ සෙසු සාමාජිකයින් වන නීතිඥ චතුරිකා විජේසිංහ, ඩග්ලස් නානායක්කාර, සහ එස්.ජී.සේනාරත්න යන අය එකඟතාව පළ කර නොමැති බවයි වාර්තා වන්නේ.\nමහජන උපයෝගීතා කොමිසමේ සභාපති ජනක රත්නායක මහතා ප්‍රකාශ කළේ කොමිසමේ සෙසු සාමාජිකයින් තිදෙනා අනුමැතිය දුන්නේ ලංකා විදුලි බල මණ්ඩලය ඉදිරිපත් කළ 66%ක ගාස්තු ඉහළ නැංවීමේ යෝජනාව නොවෙනස්ව\nක්‍රියාත්මක කිරීම සඳහා බවයි.\nඅත්තනෝමතික ලෙස විදුලි බිල ඉහළ දැමීමේ තීරණය වළක්වාලීම සඳහා පියවර ගන්නා බවද මහජන උපයෝගීතා කොමිසමේ සභාපතිවරයා පැවසුවා.\nමේ අතර, මහජන උපයෝගීතා කොමිසමේ සභාපතිවරයාගේ සහභාගීත්වයකින් තොරව එම කොමිසමේ සෙසු සාමාජිකයින් අද නැවත වරක් රැස්වී තිබුණේ අඛණ්ඩ විදුලිය සැපයුමක් ලබාදීම සඳහා ගත යුතු ක්‍රියාමාර්ග පිළිබඳ අවධානය\nයොමු කිරීම සඳහායි.\nඒ සම්බන්ධයෙන් කොමිසමේ සාමාජික ඩග්ලස් නානායක්කාර මහතාගෙන් අප විමසීමක් කළා.\nඒ අනුව විදුලිබල මණ්ඩලය විසින් පසුගිය ජනවාරි 5 වැනිදා ඉදිරිපත් කළ ගාස්තු සංශෝධනය පෙබරවාරි 15 වැනිදා එනම් අද සිට ක්‍රියාත්මක කිරීමට කොමිෂන් සභාවේ බහුතර සාමාජිකයින්ගේ අනුමැතිය ලැබී ඇති බව ශ්‍රී ලංකා මහජන\nඋපයෝගීතා කොමිෂන් සභාවේ වැඩබලන අධ්‍යක්ෂ ජනරාල්වරයාගේත් ඩග්ලස් නානායක්කාර සහ චතුරිකා විජේසිංහ යන කොමිසමේ සාමාජිකයින්ගේත් අත්සනින් යුතුව ලංකා විදුලිබල මණ්ඩලයේ සාමාන්‍යාධිකාරිවරයා වෙත ලිපියක් යොමු කරමින් දැනුම් දී තිබෙනවා.\nඊට කොමිෂන් සභාවේ සභාපතිවරයාගේ අත්සන ඇතුළත් වී නැහැ.\nවිදුලිබල මණ්ඩලය ජනවාරි 5 වැනිදා ඉදිරිපත් කළ යෝජනාවට අනුව ගෘහස්ත, සංචාරක, කර්මාන්ත මෙන්ම පූජනීය ස්ථාන යන ක්ෂේත්‍රවල විදුලි බිල සැලකිය යුතු ආකාරයෙන් ඉහළ යාමට නියමිතයි.\nනව යෝජනා අනුව ඒකක 0 - 60 දක්වා කාණ්ඩය සඳහා පළමු ඒකක 30ට රුපියල් 8ක්ව පැවති ගාස්තුව රුපියල් 30 දක්වා ඉහළ නැංවීමටත්, රුපියල් 120ක්ව පැවති ස්ථාවර ගාස්තුව රුපියල් 400 දක්වා ඉහළ නැංවීමටත් යෝජිතයි.\nඒකක 31 - 60 දක්වා රුපියල් 10ක්ව පැවති ඒකකයක මිල රුපියල් 37 දක්වා ඉහළ නැවීමටත් රුපියල් 240ක්ව පැවති ස්ථාවර ගාස්තුව රුපියල් 550 දක්වා ඉහළ නැංවීමටත් යෝජනා කර තිබෙනවා.\nඒකක 60ට වැඩි පරිභෝජනයක් සහිත කාණ්ඩය සඳහා 1 - 60 දක්වා පවතින රුපියල් 16ක් වූ ඒකකයක ගාස්තුව රුපියල් 42 දක්වා ඉහළ දැමීමටත් රුපියල් 650ක නව ස්ථාවර ගාස්තුවක් එක් කිරීමටත් යෝජිතයි.\nඒකක 61 - 90 දක්වා ඒකකයක ගාස්තුව රුපියල් 42 දක්වාද ස්ථාවර ගාස්තුව රුපියල් 650 දක්වාද ඉහළ දැමීමට යෝජනා කර තිබෙනවා.\nඒකක 91 - 120 දක්වා ඒකකයක ගාස්තුව සංශෝධනය නොකර ස්ථාවර ගාස්තුව රුපියල් 1,500 දක්වා ඉහළ දැමීමට යෝජිතයි.\nඒකක 121 සිට 180 දක්වාද ඒකකයක ගාස්තුව සංශෝධනය නොකර ස්ථාවර ගාස්තුව පමණක් රුපියල් 1500ක් ලෙස සංශෝධනය කිරීමට යෝජිතයි.\nඒකක 181ට ඉහළ කාණ්ඩයේ ඒකකයක ගාස්තුවද වෙනස් නොවන අතර ස්ථාවර ගාස්තුව රුපියල් 2000 දක්වා ඉහළ දැමෙනු ඇති.\nආගමික ස්ථාන සහ පුණ්‍යායතන සඳහා ඒකක 0-30 දක්වා ඒකකයක ගාස්තුව රුපියල් 30 දක්වා සහ ස්ථාවර ගාස්තුව රුපියල් 400 දක්වාත් ඒකක 31 සිට 90 දක්වා ඒකකයක ගාස්තුව රුපියල් 37 දක්වා සහ ස්ථාවර ගාස්තුව රුපියල් 550 ක්\nදක්වාද ඉහළ දැමීමට නව සංශෝධනයෙන් යෝජිතයි.\nඒකක 91-120 දක්වා ඒකකයක ගාස්තුව රුපියල් 42 දක්වාද ස්ථාවර ගාස්තුව රුපියල් 650 දක්වාද ඉහළ දැමීමට යෝජනා කර තිබෙනවා.\nමේ අතර විදුලි ගාස්තු සංශෝධනයට අනුමැතිය ලබාදීමට කොමිසම ගෙන තිබු තීරණය සම්බන්ධයෙන් ද විවිධ පාර්ශ්ව චෝදනා එල්ල කළා.",
       "URL": "https://www.hirunews.lk/327505/අද-සිට-විදුලි-ගාස්තුව-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=533"
}