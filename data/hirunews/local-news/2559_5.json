{
       "Source": "hirunews",
       "Timestamp": "Sunday, 26 July 2020 - 16:56",
       "Headline": "මීට වසර දෙකකට පෙර බාල වයස්කාර සිසුවියක් ඝාතනය කර වැටකෙයියා ගසක එල්ලූ සිද්ධියේ සුල මුල හෙළිවෙයි",
       "News Content": "මීට වසර දෙකකට පමණ පෙර ගාල්ල, දඩල්ල කනත්ත ඉදිරිපිට වැටකෙයියා ගසක එල්ලා 13 හැවිරිදි බාල බවස්කාර පාසල් සිසුවියක් ඝාතනය කිරීම සම්බන්ධයෙන් පුද්ගලයෙකු අත්අඩංගුවට ගෙන තිබෙනවා.\nඅත්අඩංගුවට ගත්  සැකකරු අධිකරණයට ඉදිරිපත් කිරීමෙන් අනතුරුව ලබන 28වනදා දක්වා රිමාන්ඩ් බන්ධනාගාර ගතකරන ලෙසයි ගාල්ල ප්‍රධාන මහේස්ත්‍රාත්වරයා විසින් නියෝග කර තිබෙන්නේ.\nමෙලෙස රිමාන්ඩ් බන්ධනාගාර ගත කර ඇත්තේ රත්නපුර, නිරිඇල්ල - බටහිර උඩනිරිඇල්ල ප්‍රදේශයේ පදිංචි 22හැවිරිදි  සැකකරුවෙක්.\nරත්නපුර ,ගොඩකවෙල, පල්ලෙබැද්ද - ගල්පාය,  බඹරගල පදිංචිව සිටි 13 හැවිරිදි බාල වයස්කාර සිසුවියක් 2018 ඔක්තෝම්බර් 02වන දින ගාල්ල දඩල්ල කනත්ත ඉදිරිපිටදි  මෙලෙස එල්ලා මරා දමා තිබුණා.\nඅධිකරණයට කරුණු වාර්තා කරමින් පොලීසිය කියා සිටියේ  ඝාතනයට ලක්වු සිසුවිය 2018 සැප්තැම්බර් 28වන දින සැකකරු සමඟ නිවසින් පිටව ගොස් හෝටලයක සහ සැකකරුගේ මොරටුවේ මිතුරකුගේ නිවසේ නතරව සිට දින හතරකට පසු ගාල්ලට පැමිණ ඇති අතර එම අවස්ථාවේ ඇය ආපසු නිවසට යාමට නොහැකි බව පැවසීම නිසා,  එසේ නම් දෙදෙනා එකට මිය යමුයි පවසා සැකකරු ඇය දඩල්ල කනත්ත අසලට කැඳවාගෙන ගොස් ඇති බවයි.\nඑහිදි පොලිසිය වැඩිදුරටත් කියාසිටියේ වේදනා නාශක පෙති විශාල ප්‍රමාණයක් කුඩුකර වතුර සමඟ කලවම් කර ඇයට පානය කිරීමට දි ඇති බවත් එවිට ඇය සිහි මූර්ජාවි ඇති බවත් පසුව ඇයගේ බෑගයේ තිබු සායක් ඉරා පටියක් ගෙන වැටකෙයියා ගසක අත්තක ගැටගසා මාලයක් සකසා ඇති සැකකරු ඇය ඔසවාගෙන ගසට නැග එය ඇයගේ බෙල්ලට දමා පහළට තල්ලුකර ඇති බවත්ය.\nමියගිය සිසුවිය විසින් ඇයගේ සහෝදරියට ගන්නා ලද දුරකථන ඇමතුම්වල අංක ඔස්සේ සිදුකළ දීර්ඝ විමර්ශනයකින් අනතුරුවයි සැකකරු අත්අඩංගුවට ගැනීමට පොලිසියට හැකිව ඇත්තේ.",
       "URL": "https://www.hirunews.lk/246449/මීට-වසර-දෙකකට-පෙර-බාල-වයස්කාර-සිසුවියක්-ඝාතනය-කර-වැටකෙයියා-ගසක-එල්ලූ-සිද්ධියේ-සුල-මුල-හෙළිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=2559"
}