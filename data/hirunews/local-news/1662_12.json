{
       "Source": "hirunews",
       "Timestamp": "Wednesday, 29 September 2021 - 8:32",
       "Headline": "වසර 3කට පසු කාකපල්ලියේ කෝටිපති ව්‍යාපාරිකයාගේ සිරුර සොයා මෙහෙයුම්",
       "News Content": "රුපියල් කෝටි 100කට වැඩි දේපළ ලබා ගැනීමේ අරමුණින් මිතුරන් දෙදෙනෙකු විසින් හලාවත - කාකපල්ලිය කෝටිපති ව්‍යාපාරික ඉංජිනේරුවෙකු ඝාතනය කිරීමේ සිද්ධිය සම්බන්ධයෙන්  අපරාධ පරීක්ෂණ දෙපාර්තමේන්තුව විමර්ශනයක් ආරම්භ කර තිබෙනවා.\nඒ අනුව හලාවත කලපුවේ මෙම මෙහෙයුම ක්‍රියාත්මක කිරීමට නියමිත බවයි වාර්තා වන්නේ.\nසිද්ධිය සම්බන්ධයෙන් අත්අඩංගුවට ගත් තුන්දෙනාගෙන් සිදු කරන ලද ප්‍රශ්න කිරීම්වල දී  කෝටිපති ව්‍යාපාරිකයාගේ සිරුර කලපුවට දමා ඇති බවට අනාවරණ වී තිබෙනවා.\nසමන් විජේසිරි නැමති මෙම කෝටිපති ව්‍යාපාරිකයා පැහැරගෙන ගොස් ඝාතනය කර තිබුණේ, 2018 වසරේ ඔක්තෝම්බර් මස 13 වනදායි.\nවසර 3කට පසු සිද්ධිය පිළිබදව යළි කතාබහට ලක්වන්නේ මිය ගිය කෝටිපති ව්‍යාපාරිකයාගේ ඥාතියෙකු සහ ඔහුගේ සේවකයෙකු විසින් පොලීසියට කරන ලද පැමිණිල්ලකට අනුවයි.\nමෙම ඝාතනය සම්බන්ධයෙන් ව්‍යාපාරිකයාගේ ඥාතියෙකු සහ ඔහුගේ මිතුරන් දෙදෙනෙකු අත්අඩංගුවට ගෙන තිබෙනවා.\nව්‍යාපාරිකයාගේ ඝාතනයෙන් පසු සැකකරුවන් විසින් නීතිඥවරයෙකුගේ සහාය ලබාගෙන ව්‍යාජ ඇටෝනි බලපත්‍රයකින් ඔහුගේ දේපළ පවරාගෙන විකුණා ඇති බවට ද තොරතුරු අනාවරණ වී තිබෙනවා.\nඑමෙන්ම ඝාතනයට ලක් වූ කෝටිපති ව්‍යාපාරිකයා විදෙස්ගත වී ඇති බවට ඇගවීම සඳහා ඊට අදාළ තොරතුරු ද ගුවන් තොටුපළේ දත්ත ඒකකයට ව්‍යාජ අන්දමින් ඇතුළත් කිරීමට ද කටයුතු කර ඇති බවට සැකකරුවන්ට එරෙහිව එල්ල වී ඇති චෝදනා වනවා.\nඒ සඳහා සහය ලබාදුන් අනෙක් පුද්ගලයින් ද අත්අඩංගුවට ගැනීම සඳහා  අපරාධ පරීක්ෂණ දෙපාර්තමේන්තුව විමර්ශනයක් ආරම්භ කර තිබෙනවා",
       "URL": "https://www.hirunews.lk/283519/වසර-3කට-පසු-කාකපල්ලියේ-කෝටිපති-ව්‍යාපාරිකයාගේ-සිරුර-සොයා-මෙහෙයුම්",
       "Category": "Local News",
       "Parent URL": "https://www.hirunews.lk/local-news.php?pageID=1662"
}