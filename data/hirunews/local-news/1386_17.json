{
       "Source": "hirunews",
       "Timestamp": "Sunday, 30 January 2022 - 19:40",
       "Headline": "බූස්ටර් මාත්‍රාවෙන් මරණ සියයට 99කින් අඩු වේ  (වීඩියෝ)",
       "News Content": "පසුගිය සතියට සාපේක්ෂව මෙම සතිය වන විට කොරෝනා ආසාදිතයින් සියයට 20කින් සහ මරණ සියයට 5කින් ඉහල ගොස් ඇති බව සෞඛ්‍ය අමාත්‍යාංශයේ වෛද්‍ය තාක්ෂණ සේවා අධ්‍යක්ෂ වෛද්‍ය අන්වර් හම්දානි ප්‍රකාශ කළා.\nකෙසේ වෙතත්, එන්නත්කරණ වැඩපිලිවෙලට අනුව බූස්ටර් මාත්‍රාව ලබාදීමත් සමග කොරෝනා මරණ සියයට 99කින් සහ රෝහල් ගතවීම සීයයට 98කින් අඩු වී ඇති බවයි වසංගත රෝග විද්‍යා අංශය පෙන්වා දෙන්නේ.\nබූස්ටර් මාත්‍රාව ලබාගත්ත ද සෞඛ්‍ය ආරක්ෂණ ක්‍රමවේද අනිවාර්යෙන් පිලිපැදිය යුතු බව සෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන ප්‍රකාශ කළා.\nවිද්්‍යුත් විකාශයන්ගේ සංසදය හා ජනමාධ්‍ය අමාත්‍යාංශය එක්ව සංවිධාන කළ එනන්තකරණය පිළිබද දැනුවත් කිරීමේ වැඩසටහනට එක්වෙමින් ඔහු ඉල්ලා සිටියේ හැකි ඉක්මනින් බූස්ටර් මාත්‍රාව ලබාගන්නා ලෙසයි.\nමේ අතර, දක්ෂිණ අධිවේගි මාර්ගයේ කොට්ටාව පිවිසුමේ සේවකයන් කිහිප දෙනෙකුට කොරෝනා ආසාදනය වී ඇති බව වාර්තා වනවා.\nඒ හේතුවෙන් අද උදෑසන කාලය තෙක් කොට්ටාව පිවිසුමෙන් ප්‍රවේශපත් නිකුත් නොකළ නමුත් මේ වනවිට එය යථාතත්ත්වයට පත්කර ඇති බවයි එහි ප්‍රකාශකයෙකු සඳහන් කළේ.\nඑමෙන්ම ලබන මසදී පැවැත්වීමට නියමිත කච්චතිව් මංගල්‍යය සඳහා ඉන්දියානු බැතිමතුන් සහභාගි කර නොගැනීමට යෝජනාවක් ඉදිරිපත් වී ඇති බව යාපනය මහජන සෞඛ්‍ය කාර්යාලය ප්‍රකාශ කළා.\nයාපනය දිස්ත්‍රික් ලේකම් කාර්යාලයේදී මේ සම්බන්ධයෙන් පැවති රැස්වීමකදී මහජන සෞඛ්‍ය පරීක්ෂකවරුන් එහි සංවිධාන කමිටුවට මෙම දැනුම්දීම සිදු කර තිබෙනවා.\nඔමික්‍රොන් කොරෝනා ප්‍රභේදය මේ වනවිට ඉන්දියාවේ සීග්‍රයෙන් පැතිර යාමත් සමඟ ආසාදිතයින් වැඩි වශයෙන් වාර්තා වනවා.\nඑම තත්ත්වය සැලකිල්ලට ගෙනයි මෙම යෝජනාව ඉදිරිපත් කර ඇත්තේ.\nමේ අතර, ඊයේ දිනයේ වාර්තා වූ කොරෝනා මරණ 20ත් සමඟ මෙරට සමස්ත මුළු මරණ සංඛ්‍යාව 15,420ක් දක්වා ඉහළ ගියා.",
       "URL": "https://www.hirunews.lk/295694/බූස්ටර්-මාත්‍රාවෙන්-මරණ-සියයට-99කින්-අඩු-වේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1386"
}