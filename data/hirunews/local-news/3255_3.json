{
       "Source": "hirunews",
       "Timestamp": "Wednesday, 10 July 2019 - 20:28",
       "Headline": "පොළොන්නරුවේ වන සංහාරයක්",
       "News Content": "කාලයෙන් කාලයට මෙරට ජාතික වනෝද්‍යාන ආක්‍රමණය කරන වන සංහාරකයින් මේ වනවිට එම ආක්‍රමණය පොලොන්නරුව ජල ගැලීම් නිම්න ජාතික වනෝද්‍යාන වෙත ද මුදාහැර තිබෙනවා.\nඅතිශය සංවේදී වන කලාපයක සිදුවන මෙම හිත්පිත් නැති වන සංහාරය පිළිබදවයි අද සී.අයි.ඒ. අනාවරණය.\nපොලොන්නරුව - ජලගැලුම් නිම්න ජාතික වනෝද්‍යානය සැලකෙන්නේ ආසියාවේ විශාලතම විල්ලු පද්ධතිය සහිත වනෝද්‍යානය ලෙසයි.\nඑහි ඇති විල්ලුවල ජලය රදාපැවතීම සදහා මෙහි ඇති කුඹුක් ගස් වියන ලබාදෙන්නේ මහත් පිටිවහලක්.\nජල ගැලුම් නිම්න ජාතික වනෝද්‍යානය වැනසීමට ජාවාරම්කරුවන් අත්පොත් තබන්නේ මෙහි අනවසරයෙන් අල්ලාගත් බිම් කොටස්වල අස්වැද්දීම හරහායි.\nමෙම අනවසර කැලෑපාළුවන්ට ඔවුන්ගේ කුඹුරු වපසරිය වැඩි කර ගැනීම සදහා ඇති ප්‍රධානම බාධාව වන්නේ ජලගැලුම් නිම්න ජාතික වනෝද්‍යානයේ ජීවනාලිය බදු කුඹුක්ගස් පද්ධතියයි.\nඑම වෘක්ෂයන් කපා දැමුවහොත් නීතියේ රැහැනට කොටුවන බව දන්නා මොවුන් මෙම මහා වනස්පතීන් වැනසීම සදහා සුක්ෂම ක්‍රමවේදයක් භාවිත කරනවා.\nඒ ක්‍රම ක්‍රමයෙන් ගින්දර දමා මෙම ගස් විනාශ කර දැමීමයි.\nමේ වනවිටත් ජලගැලුම් නිම්න ජාතික වනෝද්‍යානයේ ඕනෑගම - දොලහඇල ප්‍රදේශයේ පිහිටි සියළු කුඹුක් ගස් මෙලෙසින් වනසා දැමීමට කැලෑපාළුවන් ක්‍රියා කර ඇති අයුරු හිරු සී.අයි.ඒ. නිරීක්ෂණය කළා.\nමීට දෙසතියකට පමණ ඉහතදී ජාතික වනෝද්‍යානය තුලින් නැගෙන දුමාරයක් දුටු ගම්වාසී තරුණ පිරිසක් ඒ පිළිබද විමසිලිමත්ව තිබෙනවා.\nඑහිදී  විශාල කුඹුක් ගසකට ගිනි තබා තිබෙනු දුටු පිරිස වහා නිවාදැමීමට උත්සාහ ගෙන තිබුනා.\nඑහෙත් මෙහි සිදුවන වන සංහාරය පිළිබදව වාර්තාකිරීමට අදාල තරුණ පිරිස සමග ඊයේ එම ප්‍රදේශයට ලගා වු හිරු සී.අයි.ඒ. කණ්ඩායමට දැකගත හැකි වුයේ තරුණයන්ගේ උත්සාහය ව්‍යර්ථකරමින් කුඹුරු ජාවාරම්කරුවන් නැවත ගිනි තබා මෙම දැවැන්ත ගස බිම දමා තිබු අයුරුයි.\nමේ වනවිටත් කැලෑපාළුවන්ගේ ග්‍රහණයට හසුව පොලොන්නරුව ජලගැලුම් නිම්න ජාතික වනෝද්‍යානයේ මහා වනස්පතීන් විශෘල ප්‍රමාණයක් මහපොලොව සිපගෙන අවසන්.\nජාතික වනෝද්‍යානයේ ඇති කුඩා කුඹුක් පැල ද සමුල ඝාතනය කිරීමට උත්සාහ දරා තිබෙනවා.",
       "URL": "https://www.hirunews.lk/220055/පොළොන්නරුවේ-වන-සංහාරයක්",
       "Category": "Local News",
       "Parent URL": "https://www.hirunews.lk/local-news.php?pageID=3255"
}