{
       "Source": "hirunews",
       "Timestamp": "Wednesday, 07 June 2023 - 19:45",
       "Headline": "සාමාන්‍ය පෙළ විභාග ප්‍රවේශපත්‍රය අමතක වී පැමිණි සිසුවියට උපකාර කළ උතුම් හදවතක් ඇති නිලධාරියා (වීඩියෝ)",
       "News Content": "ගෝනපොළ ප්‍රදේශයේ විභාග මධ්‍යස්ථානයක් අසල දී මිනිස්කම උතුරා ගිය පුවතක් හිරු ප්‍රවෘත්ති අංශයට වාර්තා වුණා. .\nමෙවර සාමාන්‍ය පෙළ විභාගයේ ඊයේ (06) පැවැත්වුණේ ගණිතය විෂයයි.\nමොරගහහේන ගෝනපොළ පලන්නෝරුව මහා විද්‍යාලය ද විභාග මධ්‍යස්ථානයක් ලෙස නම් කර තිබු අතර මොරගහහේන පොලීසියට අනුයුක්ත රථවාහන අංශයේ පොලිස් සැරයන් ඒ කුලරත්න විද්‍යාලයේ ප්‍රධාන ගේට්ටුව අසල සේවයේ නිරතව සිටියා.\nඑම නිලධාරියා අසළට පැමිණි සිසුවියක් හඬා වැටෙමින් ඔහුට පවසා තිබුණේ, තමාට විභාග ප්‍රවේශපත්‍රය රැගෙන ඒමට අමතක වූ බවයි.\nඑම අවස්ථාව වන විට වේලාව පෙරවරු 8 පසු වී මිනිත්තු 22ක් වූ අතර විභාග ආරම්භයට ඉතිරිව තිබුණේ තවත් මිනිත්තු 8ක් පමණ කාලයක්.\nදැරියගේ මානසික තත්ත්වය ඉතා හොඳින් අවබෝධ කරගත් පොලිස් නිලධාරියා, සිය රාජකාරී මධ්‍යයේ වුවද දෙවරක් නොසිතා දැරිය සිය රාජකාරි යතුරු පැදියේ නංවාගෙන කිලෝමීටර් 5ක් පමණ දුරින් පිහිටි දැරියගේ නිවස වෙත කැටුව ගොස් ඇයට විභාග ප්‍රවේශපත්‍රය ලබා ගැනීමට අවස්ථාව සලසා දී තිබෙනවා.\nපසුව විභාගය ආරම්භ වීමට පෙර ඔහු මෙම දියණිය විභාග මධ්‍යස්ථානය වෙත නැවත කැටුව එනු ලැබුවා.\nමිනිස් කම උඩු සුළඟට ගසා ගෙන ගොස් ඇති මෙවන් වපසරියක මේ පොලිස් නිලධාරියා සිදුකළ උතුම් ක්‍රියාව සැබවින් ම ප්‍රශංසනීයයි.",
       "URL": "https://www.hirunews.lk/337307/සාමාන්‍ය-පෙළ-විභාග-ප්‍රවේශපත්‍රය-අමතක-වී-පැමිණි-සිසුවියට-උපකාර-කළ-උතුම්-හදවතක්-ඇති-නිලධාරියා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=287"
}