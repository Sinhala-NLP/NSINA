{
       "Source": "hirunews",
       "Timestamp": "Wednesday, 24 March 2021 - 15:08",
       "Headline": "කුරුඳු සිගරට්ටුව නීතිය උල්ලංඝනය කරලා",
       "News Content": "මේ වන විට වෙළඳ පොලට නිකුත්ව ඇති කුරුඳු සිගරට්ටුව නීතියට පටහැනි බව දුම්කොළ හා මද්‍යසාර පිළිබඳ ජාතික අධිකාරිය පවසනවා.\nඅද බත්තරමුල්ල සෙත්සිරිපායේදී පැවැති මාධ්‍ය හමුවකදී මේ පිළිබඳව අදහස් දක්වමින් දුම්කොළ හා මද්‍යසාර පිළිබඳ ජාතික අධිකාරියේ සභාපති වෛද්‍ය සමාධි රාජපක්ෂ මහතා මේ බව කියා සිටියා.\nකුරුඳු සිගරට්ටුවේ නිකොටින් අඩංගු නොමැති බැවින් ශරීරයට හිතකර බව පැවසීම කීම මිථ්‍යාවක් බවත් කුමන ආකාරයක හෝ දුම් ආඝ්‍රහණය ශ්වසන පද්ධතියට අහිතකර සහ එමගින්  ස්වසන පද්ධතිය දුර්වල කරන බවයි ඔහු වැඩිදුරටත් පෙන්වා දුන්නේ.\nමෙහිදී අදහස් දක්වූ රජයේ වෛද්‍ය නිලධාරීන්ගේ සංගමයේ සංස්කාරක හරිත අලුත්ගේ සඳහන් කලේ තනි සිගරට් අලෙවිය පවා වහා නතර කළ යුතු සමයක මෙවැනි හඳුන්වා දීමක් හරහා සිදු කරන්නේ රටේ නීතියට අභියෝග කිරීමක් බවයි.\nඑමෙන්ම සිගරට් අලෙවිය සඳහා බලපත්‍රයක් නිකුත් කළ යුතුයි යන ස්ථාවරයේ තම සංගමය දිගින් දිගටම සිටිනා බවත් ඔහු මෙහිදී අනාවරණය කළා.\nමෙහිදී අදහස් දැක්වූ රජයේ ආයුර්වේද වෛද්‍ය නිලධාරීන්ගේ සංගමයේ වෛද්‍ය ප්‍රසාද් හෙන්දාවිතාරණ කියා සිටියේ ආර්වේද යන නාමය හිතුමතේ භාවිත කල නොහැකි බවයි.\nඑමෙන්ම මෙම සිගරට්ටුව සඳහා ආයුර්වේද සූත්‍ර කමිටුවේ අවසරය ලබාදී නොමැති බවත් ඔහු වැඩි දුරටත් කියාසිටියා.\nපසුගියදා අමාත්‍ය විමල් වීරවංශගේ ප්‍රධානත්වයෙන් පැවති උත්සවයකදීයි මෙම කුරුඳු සිගරට්ටුව ජනගත කිරීම සිදුවුයේ.",
       "URL": "https://www.hirunews.lk/266397/කුරුඳු-සිගරට්ටුව-නීතිය-උල්ලංඝනය-කරලා",
       "Category": "Local News",
       "Parent URL": "https://www.hirunews.lk/local-news.php?pageID=2066"
}