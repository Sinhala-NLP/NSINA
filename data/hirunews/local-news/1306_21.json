{
       "Source": "hirunews",
       "Timestamp": "Tuesday, 08 March 2022 - 13:20",
       "Headline": "ලිට්රෝ ගෑස් බෙදීම ඇරඹේ (වීඩියෝ)",
       "News Content": "අද දිනයේ දී දිවයින පුරා ගෑස් බෙදා හැරීමේ කටයුතු ආරම්භ කරන බව ලිට්රෝ සමාගම පවසනවා.\nමේ වනවිටත් ගෑස් මෙටි්‍රක් ටොන් 2600ක් අඩංගු නෞකාවක් නැංගුරම්ලා එහි ගෑස් ගොඩබාමින් පවතින බවටයි වාර්තා වන්නේ.\nඑමෙන්ම, හෙට සහ අනිද්දා දිනවලදී ද මෙටි්‍රක් ටොන් 3500ක ගෑස් ගොඩබෑමට නියමිත බව එම ආයතනයේ ප්‍රකාශකයෙකු හිරු ප්‍රවෘත්ති අංශයට සඳහන් කළා.\nඩොලර් අර්බුදය හේතුවෙන් ගෑස් නෞකාවලට මුදල් ගෙවීම ප්‍රමාද වූ අතර ඊයේ ඊට අදාළ මුදල්, මුදල් අමාත්‍යාංශය විසින් පියවීමත් සමඟයි ගෑස් ගොඩබෑම අද සිට ආරම්භ වූයේ.\nපසුගිය දින කිහිපය තුලදීම දිවයින පුරා ගෑස් නොමැතිවීම හේතුවෙන් ක්ෂේත්‍ර රැසක දෛනික කටයුතු අඩපණ වුණා.\nඇතැම් ආපනශාලා සම්පූර්ණයෙන්ම වසා දමනු ලැබුවේ ගෑස් නොමැතිවීම හේතුවෙන්.\nමේ අතර, ලංකා විදුලි පොදු සේවක සංගමය ඊයේ මාධ්‍ය හමුවක් කැදවා තිබූ අතර, එහි සභාපති මාලක වික්‍රමසිංහ සඳහන් කළේ ඩොලර් අර්බුදය හේතුවෙන් ගල් අඟුරු හිඟයක් ද මතුවීමේ අවදානමක් මතු වී ඇති බවයි.\nදැනට අගෝස්තු මාසය දක්වා අවශ්‍ය ගල් අගුරු පවතින නමුත් වාරකන් සමය එළඹීමට පෙර වසරේ ඉදිරි කාලසීමාව සදහා අවශ්‍ය ගල් අගුරු මිල දී නො ගත හොත් විදුලි කප්පාදුව සිදුකරන කාලසීමාව ඉහළ දැමීමට සිදුවනු ඇති බවට ඔහු කියා සිටියා.\nමේ අතර, දිවයිනේ ඇතැම් ඉන්ධන පිරවුම්හල් අසල තවදුරටත් පෝලිම් පවතිනවා.\nඅප වාර්තාකරුවන් සඳහන් කළේ ප්‍රමාණවත් පරිදි ඩීසල් තොග නොලැබීම ඊට හේතුව බවයි.",
       "URL": "https://www.hirunews.lk/298957/ලිට්රෝ-ගෑස්-බෙදීම-ඇරඹේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1306"
}