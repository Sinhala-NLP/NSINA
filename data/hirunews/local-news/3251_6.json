{
       "Source": "hirunews",
       "Timestamp": "Saturday, 13 July 2019 - 7:18",
       "Headline": "ඉඩම් කෙටුම්පතට එරෙහි පෙත්සම් විභාගය අවසන් - තීන්දුව කතානායකට",
       "News Content": "පාර්ලිමේන්තුවට ඉදිරිපත් කර ඇති රජයේ ඉඩම් විශේෂ විධිවිධාන පනත් කෙටුම්පතේ ඇතැම් වගන්තිවලට එරෙහි පෙත්සම් විභාගය ඊයේ අවසන් කෙරුණා.\nඑහි තීන්දුව ඉදිරියේදී කතානායකවරයාට යොමුකරන බවයි ශ්‍රේෂ්ඨාධිකරණය, දැනුම් දුන්නේ.\nමෙම පනත් කෙටුම්පතේ ඇතැම් වගන්ති ආණ්ඩුක්‍රම ව්‍යවස්ථාවට පටහැනි වන බැවින්, ඒවා සම්මත කිරීමට නම් පාර්ලිමේන්තුවේ තුනෙන් දෙකක බහුතර බලයක් හා ජනමත විචාරණයකින් අනුමත විය යුතු බවට තීන්දුවක් ලබාදෙන ලෙස ඉල්ලා මෙම පෙත්සම් ගොනුකර තිබුණා.\nඒ, උදය ගම්මන්පිල, සිසිර ජයකොඩි ඇතුළු පාර්ලිමේන්තු මන්ත්‍රීවරුන් 5 දෙනෙකු විසින්.\nමෙම පෙත්සම් බුවනෙක අලූවිහාරේ, ප්‍රසන්න ජයවර්ධන සහ එල්.ටී.බී. දෙහිදෙණිය යන ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල හමුවේ ඊයේ කැඳවනු ලැබුවා.\nඑහිදී විනිසුරු මඩුල්ල පෙත්ම්කරුවන්ට සහ වගඋත්තරකරුට නියෝග කළේ අදාළ පෙත්සම් සම්බන්ධයෙන් ලිඛිත දේශන ලබන 15 වැනිදා හෝ ඊට පෙර අධිකරණය හමුවේ ගොනුකරන ලෙසටයි. මෙම පෙත්සම් වල වගඋත්තරකරු ලෙස නීතිපතිවරයා නම් කර තිබෙනවා.\nපෙත්සම්කරුවන් ශ්‍රේෂ්ඨාධිකරණය හමුවේ ගොනුකළ අදාළ පෙත්සම්වලින් පෙන්වා දෙන්නේ පසුගියදා පාර්ලිමේන්තුවට ඉදිරිපත් කළ යෝජිත රජයේ ඉඩම් විශේෂ විධිවිධාන පනත් කෙටුම්පත තුළින් බලපත්‍ර හිමි ඉඩම්ලාභීන්ට ඒවායේ අයිතිය පවරාදීම සඳහා යෝජනා ඉදිරිපත් කර ඇති බවයි.\nබැලූ බැල්මට ප්‍රගතිශීලි යෝජනා ලෙස පෙනී ගියත් ත්‍රිකුණාමලයේ සිට කොළඹ දක්වා පිහිටුවීමට යෝජිත ආර්ථික තීරුව සඳහා ඉඩම් සම්පාදනය කර ගැනීමේ අරමුණෙන් රජය මෙම පනත් කෙටුම්පත ගෙන ඒමට සූදානම් බවට තොරතුරු ලැබි ඇතැයි ද පෙත්සම්කරුවන් පෙන්වා දී තිබුණා.",
       "URL": "https://www.hirunews.lk/220204/ඉඩම්-කෙටුම්පතට-එරෙහි-පෙත්සම්-විභාගය-අවසන්-තීන්දුව-කතානායකට",
       "Category": "Local News",
       "Parent URL": "https://www.hirunews.lk/local-news.php?pageID=3251"
}