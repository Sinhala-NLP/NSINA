{
       "Source": "hirunews",
       "Timestamp": "Wednesday, 24 March 2021 - 23:23",
       "Headline": "මාවනැල්ලේ නීති විරෝධී ගව ඝාතකාගාරයක් (වීඩියෝ)",
       "News Content": "දිර්ඝ කාලයක පටන් කිරි ගවයින්, වසු පැටවුන් ආදී සතුන් නීති විරෝධීව ඝාතනය කරන මාවනැල්ල ප්‍රදේශයේ ගව ඝාතකාගාරයක් පිළිබඳව හිරු සී.අයි.ඒ. තොරතුරු අනාවරණය කර ගත්තා.\nඅද සී.අයි.ඒ. අනාවරණය ඒ පිළිබඳවයි.\nමාවනැල්ල - දනාගම ප්‍රදේශයේ කලක පටන් මෙම ගව ඝාතකාගාරය පවත්වාගෙන ගිය ද එහි හිමිකරුවන්ට මෙය පවත්වාගෙන යාම සදහා කිසිදු බලපත්‍රයක් නිකුත්කොට නැහැ.\nසතර දෙසින්ම CCTV කැමරා සවිකර මෙම ඝාතකාගාරය නීතියට පිටින් පවත්වාගෙන යන අතර ඊයේ දිනයේදී විහාරස්ථානයකට පිං පිණිස පුජා කළ කිරි ගවයෙකු එහි රැගෙනවිත් තිබුණා.\nඝාතනය සදහා මෙම ඉඩමේ ගැටගසා තිබු බොහෝ ගවයන්ගේ ශරීරවල විශාල තුවාල දන්නට තිබු අතර, ඇතැම් සතුන් හණ ගැසීම සඳහා පුළුස්සා තිබුණා.\nවිහාරස්ථානයට පුජා කළ පුද්ගලයා පොලීසියට කළ පැමිණිල්ලකට අනුව පොලිසිය ද මෙම ස්ථානයට පැමිණියා.\nපසුව සිද්ධිය සමතයකට පත් කර ගැනීම සදහා ගව ඝාතකාගාරයේ සේවකයෙකු පැමිණ ප්‍රකාශ කලේ අවශ්‍යනම් අදාල සත්ත්වයා රැගෙන යන ලෙසයි.\nමාවනැල්ල මහජන සෞඛ්‍ය පරීක්ෂකවරුන්ගෙන් ද අප මේ පිළිබද විමසා සිටීමේදී ඔවුන් ප්‍රකාශ කලේ මෙහි ගව ඝාතකාගාරයක් පවත්වාගෙන යාම සදහා කිසිදු අවසරයක් ලබා දී නොමැති බවයි.\nමේ නීති විරෝධී ගව ඝාතකාගාරයට එරෙහිව දැන්වත් නීතිය ක්‍රියාත්මක වේද ? හිරු සී.අයි.ඒ.ඉදිරියේදීත් මේ පිළිබඳ අවධානයෙන්.",
       "URL": "https://www.hirunews.lk/266441/මාවනැල්ලේ-නීති-විරෝධී-ගව-ඝාතකාගාරයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2065"
}