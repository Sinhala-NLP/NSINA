{
       "Source": "hirunews",
       "Timestamp": "Saturday, 27 November 2021 - 14:24",
       "Headline": "මෙරටට ආයෝජන ගලා ඒමට නාගරික සංවර්ධන අධිකාරියෙන් නව සැලසුම්",
       "News Content": "ශ්‍රී ලංකාවේ ආයෝජන අවස්ථා වෙනුවෙන් විදෙස් ආයෝජකයන් ශ්‍රී ලංකාවට යොමු කරවීම සඳහා රට තුළ ඇති ආයෝජන අවස්ථා පුළුල් කළ හැකි ආකාරය පිළිබඳව සොයා බැලීමේ විධිමත් ක්‍රියාකාරී වැඩපිළිවෙළක් ඇරඹීමට නාගරික සංවර්ධන අධිකාරිය සැලසුම් සකස් කර තිබෙනවා.\nපසුගිය 25 වන දින නාගරික සංවර්ධන හා නිවාස අමාත්‍ය, අග්‍රාමාත්‍ය මහින්ද රාජපක්ෂගේ උපදෙස් සහ මගපෙන්වීම අනුව නාගරික සංවර්ධන, අපද්‍රව්‍ය බැහැරලීම සහ ප්‍රජා පවිත්‍රතා කටයුතු රාජ්‍ය අමාත්‍ය ආචාර්ය නාලක ගොඩහේවාගේ ප්‍රධානත්වයෙන් පැවැත්වූ “ශ්‍රී ලංකාවේ ආර්ථිකය සවිබල ගැන්වීම සඳහා නාගරික සංවර්ධන අධිකාරියේ ආයෝජන සංසදය 2021” සාකච්ඡාමය වැඩසටහනේදීයි, මෙම තොරතුරු අනාවරණය කෙරුණේ.\nඇමෙරිකානු ඩොලර් බිලියන 5.26ක ඍජු විදේශ ආයෝජනයක් ඉලක්ක කරගනිමින් 2021 - 2023 වසරවල් සඳහා මෙම නව සැලසුම් සකස් කර ඇති අතර, ඒ රට තුළ දැනට ක්‍රියාත්මක වන හඳුනාගත් ව්‍යාපෘති 45ක් මූලික කර ගනිමින්.\nනාගරික සංවර්ධන අධිකාරිය විසින් ඉහත ව්‍යාපෘති හඳුනාගෙන ඇති අතර, එම ව්‍යාපෘති මිශ්‍ර සංවර්ධනය, නේවාසික කුළුණු සංවර්ධනය, ආගන්තුක සත්කාර , විවේක සංවර්ධනය, කාර්යාල කුළුණු සංවර්ධනය, ලොජිස්ටික් හබ් සංවර්ධනය සහ බහුමහල් රථගාල් සංවර්ධනය යන කාණ්ඩ යටතේ වර්ග කර තිබෙනවා.\nරට තුළ සෑම පෙදෙසකටම ව්‍යාප්ත වී පවතින මෙම ව්‍යාපෘති විදෙස් ආයෝජන අවස්ථා කෙරෙහි සැලකිය යුතු තත්ත්වයක බලපෑමක් ඇති කරනු ඇති බවටයි නාගරික සංවර්ධන අමාත්‍යාංශය සිය විශ්වාසය පළ කරන්නේ.\nමිශ්‍ර සංවර්ධන ව්‍යාපෘතිය කොළඹ දිස්ත්‍රික් සීමාව තුළ ඇමෙරිකානු ඩොලර් මිලියන 4.2කින් ආයෝජනය කෙරෙන ව්‍යාපෘතියක්.\nනේවාසික කුළුණු සංවර්ධනය නාගරික සංවර්ධන අධිකාරියේ ආයෝජනයෙන් ක්‍රියාත්මක වන අතර, එහි සමස්ත ආයෝජනය ඇමෙරිකානු ඩොලර් මිලියන 346ක් වන අතර, ඇමෙරිකානු ඩොලර් මිලියන 424ක ආයෝජනයක් මත ක්‍රියාත්මක කෙරෙන ආගන්තුක සත්කාරයන් සහ විවේක සංවර්ධනය ද දිවයින පුරා ක්‍රියාත්මක කෙරෙන නව ව්‍යාපෘතියක් වන බවයි අමාත්‍යාංශය නිවේදනයක් නිකුත් කරමින් සඳහන් කළේ.\nනාගරික සංවර්ධන අධිකාරියෙන් තවත් ආයෝජනයක් වන ඇමෙරිකානු ඩොලර් මිලියන 65කින් නිම කෙරෙන කාර්යාල කුළුණු සංවර්ධනය ද මේ යටතේ ඇති තවත් ආයෝජන සැලසුමක්.\nමෙම සැලසුම් අනුව ආයෝජන ශ්‍රී ලංකාවට ගලා ඒමටත්, ආයෝජකයන්ගේ පැමිණීමක් සිදුවන හෙයින් අත්‍යවශ්‍ය සියලු පද්ධති සහ පහසුකම් දිවයින වටා ඇති වරායන්, වනාන්තර, ගුවන් තොටුපලවල්, කොළඹ නගරයේ මාර්ග සංවර්ධනයත් සම්පූර්ණයෙන් වැඩිදියුණු කිරීම ද මෙහිදී සිදුවනවා.\nමෙම අවස්ථාව සඳහා නාගරික සංවර්ධන, අපද්‍රව්‍ය බැහැරලීම සහ ප්‍රජා පවිත්‍රතා කටයුතු රාජ්‍ය අමාත්‍ය ආචාර්ය නාලක ගොඩහේවා, ශ්‍රී ලංකා මහ බැංකුවේ අධිපති අජිත් නිවාඩ් කබ්රාල් ඇතුළු පිරිසක් එක්ව සිටියා.",
       "URL": "https://www.hirunews.lk/289347/මෙරටට-ආයෝජන-ගලා-ඒමට-නාගරික-සංවර්ධන-අධිකාරියෙන්-නව-සැලසුම්",
       "Category": "Local News",
       "Parent URL": "https://www.hirunews.lk/local-news.php?pageID=1534"
}