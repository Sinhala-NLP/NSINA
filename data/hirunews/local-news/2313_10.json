{
       "Source": "hirunews",
       "Timestamp": "Wednesday, 25 November 2020 - 11:47",
       "Headline": "අවදානම නොතකා මුහුදු ගිය යාත්‍රාවක් පෙරළී ධීවරයෙකු මරුට (වීඩියෝ)",
       "News Content": "අනතුරු ඇගවීම් නොතකා ත්‍රිකුණාමලය - තිරිකඩවූර් ධීවර තොටුපළෙන් මුහුදු ගිය යාත්‍රාවක් පෙරළීමෙන් ධීවරයෙකු මිය ගොස් තුන් දෙනෙකු තුවාල ලබා තිබෙනවා.\nඅද උදෑසන සිදුවූ මෙම අනතුරෙන් ජීවිතක්ෂයට පත්ව ඇත්තේ 40 හැවිරිදි ත්‍රිකුණාමලය - තිරිකඩවූර් ප්‍රදේශයේ පදිංචිකරුවෙක්.\nබෙංගාල බොක්ක මුහුදු ප්‍රදේශයේ පවතින නිවාර් සුළි කුණාටුව හේතුවෙන් මුහුදු නොයන ලෙස කාලගුණ විද්‍යා දෙපාර්තමේන්තුව දැනුම් දී තිබූ අතර මෙම පිරිස එය නොතකමින් මෙලෙස මුහුදු ගොස් ඇති බව ත්‍රිකුණාමල පොලීසිය සඳහන් කළා.\nමේ අතර, සුළි කණාටුව හේතුවෙන් යාපනය - වැල්වැටිතුරෙයි ප්‍රදේශයෙන් මුහුදු ගිය යාත්‍රාවක් ඉන්දියාවේ තමිල්නාඩු ප්‍රදේශයට ගසාගෙන ගොස් තිබියදී එරට පොලීසිය මගින් ඊයේ අත්අඩංගුවට ගෙන තිබෙනවා.\nඑහි සිටි යාපනය ප්‍රදේශයේ පදිංචි 29 හැවිරිදි ධීවරයෙකු ද බේරාගෙන ඇති අතර, ඉන්දීය විදේශ අමාත්‍යාංශය මේ පිළිබදව යාපනයේ පිහිටි මෙරට නියෝජ්‍ය ඉන්දීය මහකොමසාරිස් කාර්යාලය වෙත දැනුම් දී ඇති බව සඳහන්.\nනිරිතදිග බෙංගාල බොක්ක මුහුදු ප්‍රදේශයේ පවතින නිවාර් සුළි කුණාටුව අද අලුයම 2.30 වන විට කන්කසන්තුරේ වෙරළට කිලෝමීටර් 226ක් ඊසාන දෙසින් ස්ථානගතව පැවතියා.\nමෙය ඉදිරි පැය 24 තුළ ඉතා චණ්ඩ සුළි කුණාටුවක් බවට පත්වී දිවයිනේ උතුරු වෙරළ ආසන්නයෙන් තමිල්නාඩු වෙරළ හරහා ගමන් කරනු ඇතැයි අපේක්ෂා කරනවා.",
       "URL": "https://www.hirunews.lk/255564/අවදානම-නොතකා-මුහුදු-ගිය-යාත්‍රාවක්-පෙරළී-ධීවරයෙකු-මරුට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2313"
}