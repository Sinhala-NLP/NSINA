{
       "Source": "hirunews",
       "Timestamp": "Monday, 21 March 2022 - 16:17",
       "Headline": "ලංකා කම්කරු කොංග්‍රසය ද සර්ව පාක්ෂික සමුළුව වාරණය කරයි (වීඩියෝ)",
       "News Content": "ලංකා කම්කරු කොංග්‍රසය සර්ව පාක්ෂික සමුළුවට සහභාගි නො වීමට තීරණය කර තිබෙනවා.\nඑහි මහ ලේකම් රාජ්‍ය අමාතය ජීවන් තොන්ඩමන් මේ බව නිවේදනය කළා.\nමේ අතර, ආණ්ඩුව නියෝජනය කරන පක්ෂයක් වන පාර්ලිමේන්තු මන්ත්‍රී සී.වී. විග්නේෂ්වරන්ගේ නායකත්වයෙන් යුතු දෙමළ ජාතික ජනතා සන්ධානය හා සමස්ත ලංකා දෙමළ කොංග්‍රසය ද අද ප්‍රකාශ කළේ තම පක්ෂ මෙම සර්ව පාක්ෂික සමුළුවට සහභාගි නොවන බවයි.\nඑසේම සර්ව පාක්ෂික සමුළුවට සහභාගි නොවන බව දෙමළ ප්‍රගතිශීලි සන්ධානයේ නායක පාර්ලිමේන්තු මන්ත්‍රී මනෝ ගනේෂන් ද පැවසුවා.\nසර්ව පාක්ෂික සමුළුව සඳහා සහභාගි නොවන බව සමගි ජන බලවේගය ද අද පෙරවරුවේ කියා සිටියා.\nමේ අතර, ජාතික ජනබලවේගය ද සර්ව පාක්ෂික සමුළුව සඳහා සහභාගී නොවන බව ඊයේ ප්‍රකාශ කළා.\nකෙසේ වෙතත්, එම සමුළුවට දෙමළ ජාතික සන්ධානය එක් වන බවටයි ප්‍රකාශ කර තිබුණේ.\nඑසේම එම සමුළුව සදහා තම පක්ෂය සහභාගි වන බව එක්සත් ජාතික පක්ෂය ද අද ප්‍රකාශ කළා.\nමේ අතර අමාත්‍ය වාසුදේව නානායක්කාර, හිටපු අමාත්‍යවරුන් වන විමල් වීරවංශ සහ උදය ගම්මන්පිල යන පිරිස් මෙම සමුළුවට සහභාගී නොවීමට තීරණය කර තිබුණා.\nඑහෙත්, මොවුන් නියෝජනය කරන පක්ෂවල යෝජනා සහ නිර්දේශ, පක්ෂ එකොළහ නියෝජනය කරන නියෝජිතයින් හරහා ඉදිරිපත් කිරීමට නියමිතයි.\nඑම නියෝජිතයින් ලෙස පාර්ලිමේන්තු මන්ත්‍රීවරුන් වන මහාචාර්ය තිස්ස විතාරණ සහ පූජ්‍ය අතුරලියේ රතන හිමියන් නම් කර තිබෙනවා.",
       "URL": "https://www.hirunews.lk/300016/ලංකා-කම්කරු-කොංග්‍රසය-ද-සර්ව-පාක්ෂික-සමුළුව-වාරණය-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1280"
}