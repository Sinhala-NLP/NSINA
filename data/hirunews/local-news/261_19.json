{
       "Source": "hirunews",
       "Timestamp": "Saturday, 17 June 2023 - 9:47",
       "Headline": "පරිගණකයක් ලබා දෙන බව පවසා තරුණියක් ගැබ්බර කළ පොලිස් කොස්තාපල්වරයෙක්ගේ වැඩ තහනම්",
       "News Content": "පියාගෙන් සිදුවන හිරිහැර ගැන පැමිණීමට 18 හැවිරිදි තරුණියක් රවටා නිවෙසට කැඳවාගෙන ගොස් ඇයට දරු ගැබැක් ලබා දුන් පොලිස් කොස්තාපල්වරයෙකුගේ වැඩ තහනම් කොට තිබෙනවා.\nආණමඩුව සහකාර පොලිස් අධිකාරිවරයා විසින් මෙම කොස්තාපල්වරයාගේ වැඩ තහනම් කරනු ලැබුවේ අදාළ තරුණිය විසින් සිදුකළ පැමිණිල්ල මත මූලික පරීක්ෂණයක් පැවැත්වීමෙන් අනතුරුවයි.\nමෙම කොස්තාපල්වරයා පසුගිය පෙබරවාරි 09 වැනි දින රාජකාරියේ නිරතව සිටිය දී මෙම තරුණිය සහ ඇගේ මවගේ සහෝදරිය සමඟ පොලීසියට පැමිණ ඇත්තේ පියාගෙන් කරදර සිදුවන බව බවසමින් ය.\nඒ මොහොතේ පොලිස් නිලධාරිණියක් නොමැති බව පවසා මොවුන් දෙදෙනා රැය පහන්වනතුරු පොලීසියේ රඳවා ගැනීමට මෙම කොස්තාපල්වරයා කටයුතු කර ඇත.\nඉන්පසු උදෑසන පොලිස් නිලධාරිනියක් පැමින එම පැමිණිල්ල සටහන් කොටගෙන ඔවුන් දෙදෙනා නිවෙස් වෙත පිටත්කොට යවා තිබෙනවා.\nනමුත් පසුව පරීක්ෂණවලින් හෙළි වී ඇත්තේ මෙම පොලිස් කොස්තාපල්වරයාට මෙම පැමිණිල්ල සටහන් කර ගැනීමට හැකියාව තිබී ඇති බවයි.\nකෙසේ වෙතත් තරුණියගෙන් දුරකථනය අංකය ඉල්ලාගෙන ඇති මෙම පොලිස් කොස්තාපල්වරයා පසුගිය පෙබරවාරි මස 11 වැනිදා මෙම තරුණියට ඇමතුමක් ලබා දී ඇත්තේ තරුණියට වැඩි දුර අධ්‍යාපනය සඳහා තම පරිගණකය ලබා දීමට ඇයට පැමිණෙන ලෙසයි.\nඑම දැනුම්දීම මත එම තරුණිය පරිගණකය ලබා ගැනීමට පැමිණ ඇති අතර එහිදී මෙම කොස්තාපල්වරයා මෙම තරුණිය කල්අඩිය ප්‍රදේශයේ නිවසකට කැඳවාගෙන ගොස් අඹුසැමියන් ලෙස හැසිරී තිබෙනවා.\nඇගේ කැමැත්ත මත මෙලෙස හැසිරී ඇති අතර ඉන් පසු තරුණිය ගැබ් ගැනීම නිසා ඒ පිළිබඳ පොලීසියට දන්වා තිබෙනවා.\nඒ අනුව අදාල විමර්ශණ මෙහෙයවීමෙන් අනතුරුව මෙම පොලිස් නිලධාරියාගෙ වැඩ තහනම් කළ අත‍ර ඔහු පිළිබඳ විනය පරීක්ෂණද පැවැත්වීමට නියමිත බවයි වැඩිදුරටත් සඳහන් වෙන්නේ.",
       "URL": "https://www.hirunews.lk/338190/පරිගණකයක්-ලබා-දෙන-බව-පවසා-තරුණියක්-ගැබ්බර-කළ-පොලිස්-කොස්තාපල්වරයෙක්ගේ-වැඩ-තහනම්",
       "Category": "Local News",
       "Parent URL": "https://www.hirunews.lk/local-news.php?pageID=261"
}