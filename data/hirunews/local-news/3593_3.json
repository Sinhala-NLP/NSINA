{
       "Source": "hirunews",
       "Timestamp": "Sunday, 23 December 2018 - 6:45",
       "Headline": "‘‘සේනා’’ මර්දනයට කෘෂිකර්ම අමාත්‍යාංශය වැඩ අරඹයි",
       "News Content": "දිවයිනේ ප්‍රදේශ කිහිපයක බෝගවලට හානි කරන ‘‘සේනා’’ නමැති ආක්‍රමණශීලි දළඹු විශේෂය සම්බන්ධයෙන් විශේෂ පරීක්ෂණයක් සිදුකිරීම සදහා මේ වනවිට කණ්ඩායමක් යොදවා ඇති බව කෘෂිකර්ම අධ්‍යක්ෂ ජේ.ආර්.සුබසිංහ පවසනවා.\nඑම දළඹු විශේෂ පාලනය කිරීම සදහා රජය විසින් මේ වනවිට ව්‍යාපෘති කිහිපයක් ක්‍රියාත්මක කර ඇති බවයි හිරු ප්‍රවෘත්ති අංශයට අදහස් දක්වමින් ඔහු කියා සිටියේ.\nමෙම සේනා නමැති ආක්‍රමණශීලි දළඹු විශේෂය මුල් වරට සොයා ගනු ලැබුවේ අප්‍රිකානු නයිජීරියාවෙන්.\nඒ 2016 වසරේදීයි.\nමේ වනවිට මෙම දළඹු විශේෂය රටවල් 44 ක ව්‍යාප්ත වී තිබෙනවා.\n2017 වසරේ ඉන්දියාවේ ප්‍රාන්ත කිහිපයකින් ද මෙම දළඹු විශේෂය වාර්තා වූ අතර මේ වනවිට එම උවදුර මර්දනය කිරීමට එරට බලධාරින් කටයුතු කර තිබෙනවා.\nමෙම දළඹු විශේෂය ශ්‍රී ලංකාවේදී මුල්වරට වාර්තා වූයේ අම්පාර දිස්ත්‍රික්කයෙන් වන අතර මේ වනවිට අනුරාධපුර, මොනරාගල සහ කුරුණෑගල ඇතුළු දිස්ත්‍රික්ක කිහිපයකට ද ව්‍යාප්ත වී ඇති බව සදහන්.\nඑම දළඹු විශේෂයෙන් මේ වනවිට බඩ ඉරිගු, උක්, වී, රටකජු සහ තවත් බොහෝ එළවළු සහ පළතුරු භෝගවලට ද හානි සිදුකරනු ලබනවා.\nඑක් දළඹුවෙකු වරකට බිත්තර 200 ක් පමණ පරිසරයට මුදා හරින අතර, ඉන් බිහිවන සළඹ විශේෂය දිනකට කිලෝමීටර් 100 ක් පමණ පියඹා යන බවයි විශේෂඥයින් පෙන්වා දෙන්නේ.\nමේ අතර, සමස්ත ලංකා ගොවිජන සම්මේලනය පවසන්නේ පවතින මෙම උවදුර කඩිනමින් මැඩපැවැත්වීමට බලධාරින් කටයුතු කළ යුතු බවයි.",
       "URL": "https://www.hirunews.lk/206626/සේනා-මර්දනයට-කෘෂිකර්ම-අමාත්‍යාංශය-වැඩ-අරඹයි",
       "Category": "Local News",
       "Parent URL": "https://www.hirunews.lk/local-news.php?pageID=3593"
}