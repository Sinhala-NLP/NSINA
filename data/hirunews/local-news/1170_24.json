{
       "Source": "hirunews",
       "Timestamp": "Friday, 13 May 2022 - 22:12",
       "Headline": "පුපුරණ ද්‍රව්‍ය සොරකම් කළ සැකකරුවෙකු අත්අඩංගුවට",
       "News Content": "මධ්‍යම අධිවේගී මාර්ගයේ ඉදිකිරීම් කරන සමාගමකට අයත් ගබඩාවකින් පුපුරණ ද්‍රව්‍ය සොරකම් කිරීමට සම්බන්ධ සැකකරුවෙකු පොලිස් අත්අඩංගුවට ගෙන තිබෙනවා.\nපසුගිය 11 වනදා සැකකරු දොඹේමඩ ප්‍රදේශයේ පිහිටි ගබඩාවකින් මෙලෙස පුපුරණ ද්‍රව්‍ය සොරකම් කර ඇති බවටයි පොලිසියට පැමිණිලි ලැබී ඇත්තේ.\nඒ අනුව සිදු කළ විමර්ශණයකදී රඹුක්කන පොලිසියට ලැබුණු තොරතුරකට අනුව සිද්ධියට අදාළ සැකකරුවෙකු උඩගලදෙණිය ප්‍රදේශයේදී අත්අඩංගුවට ගෙන තිබෙනවා.\n30 හැවිරිදි මෙම පුද්ගලයාගෙන් කළ ප්‍රශ්න කිරීම්වලදී අනාවරණ කරගත් තොරතුරු මත ඔහු සමග සොරකමට සම්බන්ධ හේවාදිවෙල ප්‍රදේශයේ පදිංචි පුද්ගලයෙකුගේ නිවස පිටුපස වළදමා තිබියදී සොරකම් කළ වෝටර් ජෙනල් කිලෝ 33යි ග්‍රෑම් 625ක් සහ විදුලි ඩෙටනේටර් 200ක් සොයාගෙන තිබෙනවා.\nඑම නිවස හිමිකාර සැකකරු ප්‍රදේශයෙන් පළාගොස් ඇති අතර ඔහු අත්අඩංගුවට ගැනීම සඳහා රඹුක්කන පොලිසිය විමර්ශන සිදුකරනවා.\nඅත්අඩංගුවට ගත් සැකකරු අද කෑගල්ල මහේස්ත්‍රාත් අධිකරණයට ඉදිරිපත් කිරීමෙන් අනතුරුව ලබන 26 වනදා දක්වා රක්ෂිත බන්ධනාගාර ගතකර ඇති බවයි පොලිසිය කියාසිටියේ.",
       "URL": "https://www.hirunews.lk/304280/පුපුරණ-ද්‍රව්‍ය-සොරකම්-කළ-සැකකරුවෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1170"
}