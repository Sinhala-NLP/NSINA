{
       "Source": "hirunews",
       "Timestamp": "Thursday, 20 April 2017 - 17:43",
       "Headline": "කොළඹ කුණු එපා කියූ දොම්පේ කසල විරෝධය විසුරුවන්න ජල සහ කඳුළු ගෑස් ප්‍රහාර",
       "News Content": "කොළඹ කැලි කසළ තම ප්‍රදේශවලට බැහැර කිරීමට එරෙහිව දොම්පේ - මාලිගාවත්ත කසළ අංගනය අසල විරෝධතාවයේ නිරත පිරිස විසුරුවා හැරීමට පොලිසිය අද (20) පස්වරුවේ කඳුළු ගෑස් සහ ජල ප්‍රහාර එල්ල කළා.\nකොළඹ මහනගර සභාවේ එක්රැස්වන කසල දොම්පේ කසල ප්‍රතිචක්‍රීකරණ මධ්‍යස්ථානයට බැහැර කිරීම සම්බන්ධයෙන් පොලිස් නිලධාරින් සහ කසළ අංගන නිලධාරීන් අතර අද පෙරවරුවේ සාකච්ඡාවක්ද පැවැත්වුණා.\nඊට නියෝජ්‍ය අමාත්‍ය ඩුලිප් විජේසේකරද එක්ව සිටි බවයි හිරු වාර්තාකරු සඳහන් කළේ.\nඑසේම වෙන් නොකල කසල රැගෙන ආ ලොරි රථ කිහිපයක් රදාවාන මහගමසේකර විදුහල අසල නවතා තිබූ අතර, එය කසළ අංගනයට බැහැර කිරිමට නිලධාරීන් ඉඩ ලබා දුන්නේ නැහැ.\nකෙසේ වෙතත්, පස්වරුව වනවිට නිට්ටඹුව - හංවැල්ල ප්‍රධාන මාර්ගය මාලිගාවත්ත මංසන්ධියෙන් අවහිර කරමින් ප්‍රදේශවාසීන් විරෝධතාවක නිරත වුණා.\nඒ අනුවයි විරෝධතාව විසුරුවා හැරීමට පොලිසිය අද පස්වරුවේ කඳුළු ගෑස් සහ ජල ප්‍රහාර එල්ල කළේ.\nඑහෙත් නැවතත් පිරිස මාර්ගය අවහිර කරමින් එම ස්ථානයේ රැඳී සිටින බව අප වාර්තාකරු ප්‍රකාශ කළා.\nමේ අතර, ජාඇල - මුතුරාජවෙල - දෑලතුර ප්‍රදේශයට කසළ රැගත් ලොරි රථ අද පැමිණියේ පොලිස් විශේෂ කාර්ය බලකායේ ආරක්ෂාව යටතේයි.\nඑහිදී ප්‍රදේශවාසින් දැලතුර ඇළ අසල ඇති මාර්ගය කොටන් දමා හරස්කරමින් විරෝධතාවයක නිරත වුනා.\nඑහිදි මීගමුව සහකාර පොලිස් අධිකාරවරයා එම ස්ථානයට පැමිණ කොළඹ නාගරික කොමසාරිස් ලබා දුන් නියෝගය විරෝධාතා කරුවන්ට ප්‍රකාශ කළා.\nඅනතුරුව වත්තල ප්‍රාදේශිය ලේකම්වරයා එම ස්ථානයට පැමිණ කසල බැහැර කිරිම සම්බන්ධයෙන් ජනතාවට කරුණු පැහැදිලි කිරිමට උත්සහ කල අතර එහිදීද පිරිස දැඩි විරෝධයක් පළ කළා.\nමේ අතර, කැස්බෑව අධිකරණයේ අවසරය මත කොළඹ නගර සභාවේ රැස්වූ කසළ අද පිළියන්දල - කරදියාන කසළ අංගනය වෙත බැහැර කෙරුණා.\nඊට අද (20) ජනතා විරෝධයක් එල්ල වුණේ නැහැ.",
       "URL": "https://www.hirunews.lk/159598/කොළඹ-කුණු-එපා-කියූ-දොම්පේ-කසල-විරෝධය-විසුරුවන්න-ජල-සහ-කඳුළු-ගෑස්-ප්‍රහාර",
       "Category": "Local News",
       "Parent URL": "https://www.hirunews.lk/local-news.php?pageID=4555"
}