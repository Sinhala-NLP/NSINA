{
       "Source": "hirunews",
       "Timestamp": "Sunday, 13 March 2022 - 15:11",
       "Headline": "බස් ගාස්තු ඉහළ දැමීම පිළිබඳ තීරණය කැබිනට් හමුවෙන් පසු (වීඩියෝ)",
       "News Content": "හෙට (14) මධ්‍යම රාත්‍රියේ සිට අවම බස් ගාස්තුව රුපියල් 2ත්, 3ත් අතර අගයකින් ඉහළ දැමීමට යෝජනා වී තිබෙනවා.\nඒ, පෞද්ගලික බස් සංගම් නියෝජිතයින් හා ප්‍රවාහන අමාත්‍ය දිලුම් අමුණුගම අතර අද (13) පැවති සාකච්ඡාවකදියි.\nකෙසේ වෙතත්, ඒ පිළිබද අවසන් තීරණය හෙට රැස්වන අමාත්‍ය මණ්ඩල හමුවෙන් පසු දැනුම්දෙන බවයි ප්‍රවාහන අමාත්‍ය දිලුම් අමුණුගම සඳහන් කළේ.\nඉන්ධන මිල ඉහළ දැමීමත් සමග බස් ගාස්තු ඉහළ දැමීමක් හෝ ඉන්ධන සහනාධාරයක් ලබාදිය යුතු බවට බස් සංගම් අවස්ථා කිහිපයකදී ම ඉල්ලීම් සිදුකළා.\nඒ අනුව අද ඒ සම්බන්ධයෙන් බස් සංගම් නියෝජිතයින්ගේ සහභාගීත්වයෙන් ප්‍රවාහන අමාත්‍යවරයා සමග සාකච්ඡාවක් පැවැත්වුණා.\nඑම සාකච්ඡාවෙන් අනතුරුව මාධ්‍ය වෙත අදහස් දැක්වූ ප්‍රවාහන අමාත්‍ය දිලුම් අමුණුගම කියා සිටියේ බස් සංගම්වලින් ඉදිරිපත් වූ ගාස්තු සංශෝධනය පිළිබද යෝජනාව හෙට අමාත්‍ය මණ්ඩලයට ඉදිරිපත් කරන බවයි.\nමේ අතර, සමස්ත ලංකා පාසල් ළමයින් ප්‍රවාහන සංගමයේ සභාපති මල්ශ්‍රී ද සිල්වා සදහන් කළේ පාසැල් වෑන් රථ සහ බස් රථ ගාස්තු වැඩිවීම සම්බන්ධයෙන් දෙමව්පියන් සමග සාකච්ඡා කර තීරණයක් ගන්නා බවයි.\nමේ දක්වා කොටස් වශයෙන් පාසල් වෙත ගෙන්වූ සිසුන් සම්පූර්ණ වශයෙන්ම හෙට සිට පාසල් වෙත කැඳවීමට අධ්‍යාපන අමාත්‍යාංශය පසුගිය දා තීරණය කළා.\nඒ අනුව පාසල් ළමයින්ට අවශ්‍ය ප්‍රවාහන සේවා සැපයීමට ලංගම සිසු සැරිය බස් රථ සියල්ල ධාවනයට එක් කරන බවයි ලංකා ගමනාගමන මණ්ඩලයේ ධාවන - නියෝජ්‍ය සාමාන්‍යාධිකාරී පණ්ඩුක ස්වර්ණහංස සඳහන් කළේ.",
       "URL": "https://www.hirunews.lk/299383/බස්-ගාස්තු-ඉහළ-දැමීම-පිළිබඳ-තීරණය-කැබිනට්-හමුවෙන්-පසු-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1296"
}