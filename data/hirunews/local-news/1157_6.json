{
       "Source": "hirunews",
       "Timestamp": "Friday, 20 May 2022 - 7:50",
       "Headline": "ලිට්රෝ අද කෝප් කමිටුව හමුවට (වීඩියෝ)",
       "News Content": "පවතින ගෑස් හිඟය සහ ඊට අදාළ විසඳුම් පිළිබඳව විමර්ශනය සඳහා ලිට්රෝ සමාගමේ ඉහළ කළමනාකාරීත්වය අද (20) පොදු ව්‍යාපාර පිළිබඳ කාරක සභාව හමුවට කැඳවා තිබෙනවා.\nපාර්ලිමේන්තුවේ සන්නිවේදන දෙපාර්තමේන්තුව නිවේදනය කළේ පෙරවරු 11 ට ඔවුන් කෝප් කමිටුව හමුවට කැඳවා ඇති බවයි.\nමේ අතර ලිට්‍රෝ සමාගම අද කෝප් කමිටුව හමුවට කැඳවීමට උපදෙස් ලබා දී ඇත්තේ අග්‍රාමාත්‍ය රනිල් වික්‍රමසිංහ විසින් බව ද වාර්තා වනවා.\nඔහුගේ නිල ෆේස්බුක් ගිණුමේ සටහනක් තබමින් පෙන්වා දී ඇත්තේ නියමිත පරිදි මුදල් ගෙවා ගෑස් ලබා ගෙන ඇති මොහොතකත්, ජනතාව පීඩනයට ලක් කරමින් ගෑස් නොබෙදා සිටීම සම්බන්ධයෙන් විමසීම් සිදු කළ යුතු බවයි.\nමේ අතර, අද දිනයේ දී ගෑස් සිලින්ඩර 45,000 ක් පමණ වෙළඳපොලට නිකුත් කිරීමට අපේක්ෂා කරන බව ලිට්රෝ සමාගමේ සභාපති විජිත හේරත් ප්‍රකාශ කළා.\nලිට්රෝ ගෑස් බෙදාහැරීමේ ජාලයේ ප්‍රධාන නියෝජිතයින් 40 දෙනෙකු පමණ සිටින අතර, සුළු පරිමාණ බෙදාහැරීමේ නියෝජිතයින් සංඛ්‍යාව 14,000 ක්.\nසංඥා පුවරු, නියෝන් සහ එල්.ඊ.ඩී. සංඥා, ඩිජිටල් සහ මුද්‍රිත දැන්වීම් පුවරු ආලෝකකරණයට ජාතික විදුලි පද්ධතිය භාවිත නොකරන්නැයි ඉල්ලීමක්.\nවිදේශ විනිමය හිඟය හේතුවෙන් පැන නැගී ඇති ඉන්ධන සැපයීමේ ගැටලු හේතුවෙන් රටේ විදුලි සැපයුම දැඩි ලෙස අඩාල වී ඇති බැවින් විදුලි සැපයුම යථා තත්ත්වයට පත්වන තුරු බලශක්ති පරිභෝජනය සීමා කිරීම අත්‍යවශ්‍ය බව ශ්‍රී ලංකා සුනිත්‍ය බලශක්ති අධිකාරිය පවසනවා.\nඑහි අධ්‍යක්ෂ ජනරාල් සුලක්ෂණ ජයවර්ධන පෙන්වා දෙන්නේ එම අරමුණ සපුරා ගැනීම සඳහා සංඥා පුවරු, නියෝන් සහ එල්.ඊ.ඩී. සංඥා, ඩිජිටල් සහ මුද්‍රිත දැන්වීම් පුවරු අලෝක කිරීමට ජාතික විදුලි පද්ධතියෙන් සැපයෙන විදුලිය භාවිත නොකරන ලෙසයි.\nආරක්ෂක අවශ්‍යතා සඳහා වන ආලෝකකරණය හැර ගොඩනැගිලි මුහුණත් ආලෝක කිරීම සහ අන් සියලු ආකාර ආලෝකකරණ සඳහා ජාතික විදුලි පද්ධතියෙන් සපයන විදුලිය භාවිත නොකරන ලෙස ද ඉල්ලීමක් කෙරෙනවා.\nමේ අතර, සාමාන්‍ය පෙළ විභාගය සඳහා පෙනී සිටින සිසුන්ගේ පහසුව සඳහා ලබන 23 වනදා සිට ජුනි පළමුවැනිදා දක්වා විභාගය පැවැත්වෙන කාලයන්හි දී සහ සවස 6 න් පසුව කප්පාදුවකින් තොරව විදුලිය සැපයීම සඳහා ශ්‍රී ලංකා මහජන උපයෝගිතා කොමිෂන් සභාව පියවර ගෙන තිබෙනවා.\nඒ අනුව අදාළ දිනවල දී විදුලි කප්පාදුවක් සිදු නොකරන ලෙස කොමිෂන් සභාව, ලංකා විදුලිබල මණ්ඩලයට අද (20) උපදෙස් ලබාදුන් බවයි මහජන උපයෝගිතා කොමිසමේ සභාපති ජනක රත්නායක කියා සිටියේ.\nඑසේම, මෙම සති අන්තයේ මෙන්ම මැයි 29 වන ඉරිදා සවස 6 න් පසුව කප්පාදුවකින් තොරව විදුලිය සැපයීමට තීරණය කර තිබෙනවා.",
       "URL": "https://www.hirunews.lk/304783/ලිට්රෝ-අද-කෝප්-කමිටුව-හමුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1157"
}