{
       "Source": "hirunews",
       "Timestamp": "Thursday, 20 October 2022 - 7:31",
       "Headline": "විසි දෙක ගැන විවාදය අද ඇරඹේ",
       "News Content": "22 වන ආණ්ඩුක්‍රම ව්‍යවස්ථා සංශෝධන පනත් කෙටුම්පත අද (20) සහ හෙට පාර්ලිමේන්තුවේ දී විවාදයට ගැනීමට නියමිත යි.\nමේ සම්බන්ධයෙන් ශ්‍රී ලංකා පොදුජන පෙරමුණේ මන්ත්‍රී කණ්ඩායම ඊයේ පාර්ලිමේන්තුවේ දී සාකච්ඡාවක් පවත්වා තිබෙනවා.\nඊට ජනාධිපති රනිල් වික්‍රමසිංහ, අග්‍රාමාත්‍ය දිනේෂ් ගුණවර්ධන මෙන්ම පොදුජන පෙරමුණේ නායක, හිටපු අග්‍රාමාත්‍ය මහින්ද රාජපක්ෂ ද එක්ව ඇති බවයි දේශපාලන ආරංචි මාර්ග සඳහන් කළේ.\nඑහි දී පොදුජන පෙරමුණේ මන්ත්‍රීවරුන් රැසක් 22 වන ව්‍යවස්ථා සංශෝධනයට විරෝධය පළ කර තිබෙනවා.\nමෙම සාකච්ඡාවේ දී පාර්ලිමේන්තු මන්ත්‍රී එස්.බී. දිසානායක සඳහන් කර ඇත්තේ, ජනාධිපතිවරයාගේ බලය දුර්වල කරන 22 වන ආණ්ඩුක්‍රම ව්‍යවස්ථා සංශෝධනයට තමන් විරෝධය පළ කරන බව යි.\nව්‍යවස්ථා සංශෝධන පනත් කෙටුම්පතේ ඇතැම් කරුණු සංශෝධනයට ලක්විය යුතු බව පොදුජන පෙරමුණේ මහලේකම් පාර්ලිමේන්තු මන්ත්‍රී සාගර කාරියවසම් ප්‍රකාශ කර තිබෙනවා.\nමෙහි දී හිටපු අග්‍රාමාත්‍ය මහින්ද රාජපක්ෂ පවසා ඇත්තේ, පොදුජන පෙරමුණේ මන්ත්‍රීවරුන් සාකච්ඡා කර මේ සම්බන්ධයෙන් අවසන් තීරණයක් ගැනීම සුදුසු බව යි.\nජනාධිපති රනිල් වික්‍රමසිංහ එම අවස්ථාවේ දී ප්‍රකාශ කළේ, තමන් මේ පිළිබඳ අධිකරණ අමාත්‍ය විජේදාස රාජපක්ෂ සමඟ සාකච්ඡා කිරීමට කටයුතු කරන බව යි.\nඑමෙන්ම, කාරක සභා අවස්ථාවේ දී සංශෝධන ඉදිරිපත් කළ හැකි බව ද ජනාධිපතිවරයා ශ්‍රී ලංකා පොදුජන පෙරමුණේ මන්ත්‍රී කණ්ඩායම හමුවේ ප්‍රකාශ කර තිබෙනවා.\nමේ අතර, අධිකරණ අමාත්‍යාංශය ඉදිරිපත් කළ පනත් කෙටුම්පත් හයක් ඊයේ (19) පාර්ලිමේන්තුවේ දී විවාදයට ගැනුණා.",
       "URL": "https://www.hirunews.lk/318322/විසි-දෙක-ගැන-විවාදය-අද-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=791"
}