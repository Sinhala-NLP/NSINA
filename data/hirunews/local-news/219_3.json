{
       "Source": "hirunews",
       "Timestamp": "Monday, 03 July 2023 - 7:09",
       "Headline": "හිරු සීල පාරමිතා මාතලේ ඓතිහාසික අලුවිහාරයේදී",
       "News Content": "අධි ඇසළ පුර පසළොස්වක පොහෝ දිනය වෙනුවෙන් හිරු මාධ්‍ය ජාලය සැදැහැ සිතින් සංවිධාන කරන හිරු සීල පාරමිතා වැඩසටහන මාතලේ ඓතිහාසික අලුවිහාරය කේන්ද්‍ර කර ගනිමින් මේ වනවිට ක්‍රියාත්මකයි.\nඋවැසි උවැසියන් අෂ්ඨාංග ශීලයේ සමාදන් කරමින් හිරු සීල පාරමිතාව අද පෙරවරුවේ ආරම්භ වුණා. එම කටයුතු සහ ධර්මානුශාසනාව සිදු කළේ අස්ගිරි මහා විහාරයේ කාරක සංඝ සභික, නාලන්ද බෞද්ධ විද්‍යාලයේ විදුහල්පති, ආචාර්ය පූජ්‍ය කැටකුඹුරේ ධම්මාරාම හිමියන් විසින්.\nඋදෑසන 7.30 ට පෝදා ධර්ම දේශනය, ත්‍රිපිටකාචාර්ය, පූජ්‍ය හසලක සීලවිමල හිමියන් විසින් සිදුකිරීමට නියමිතයි.\nඑමෙන්ම, පෙරවරු 08.30 සිට 10.00 දක්වා “ඉවසීම” තේමාව කරගත් කාලීන ධර්ම සාකච්ඡාවක් පැවැත්වීමට නියමිත අතර ඒ සඳහා ශ්‍රී ජයවර්ධනපුර විශ්වවිද්‍යාලයේ, මහාචාර්ය පුජ්‍ය එළමල්දෙණියේ සාරානන්ද හිමියන් සහ පූජ්‍ය කොටනෙළුවේ පුඤ්ඤානන්ද හිමියන් එක්වනවා.\nඉන් අනතුරුව පෙරවරු 11 ට කාව්‍යමය ධර්ම දේශනාව කාව්‍යශූරී කාව්‍ය විශාරද පූජ්‍ය මාම්පිටියේ සිරිසුමන හිමියන් විසින් පවත්වනු ඇති.\nමීට අමතරව පස්වරු 3.30ට කාලීන ධර්ම සාකච්ඡාවක් පූජ්‍ය කොත්මලේ කුමාර කස්සප හිමියන්, ප්‍රවීන දේශක තිස්ස ජනනායක සහ ප්‍රවීන ජ්‍යොතිර්වේදී නිශාන්ත පෙරේරාගේ සහභාගීත්වයෙන් පැවැත්වෙනවා.",
       "URL": "https://www.hirunews.lk/339791/හිරු-සීල-පාරමිතා-මාතලේ-ඓතිහාසික-අලුවිහාරයේදී",
       "Category": "Local News",
       "Parent URL": "https://www.hirunews.lk/local-news.php?pageID=219"
}