{
       "Source": "hirunews",
       "Timestamp": "Sunday, 12 July 2020 - 11:17",
       "Headline": "අඟුලාන සිද්ධියට සම්බන්ධ පොලිස් නිලධාරීන් තුන්දෙනෙකුගේ වැඩ තහනම්",
       "News Content": "මොරටුව - ලූනාව පාලම අසළදී පොලිස් රාජකාරියට බාධා කළ පුද්ගලයෙකු පොලිස් වෙඩි පහරින් මිය යාමේ සිද්ධියට සම්බන්ධ අඟුලාන පොලිස් නිලධාරින් 3 දෙනාගේ වැඩ තහනම් කර තිබෙනවා.\nඒ, පොලිස්පතිවරයාගේ නියෝග මත ගල්කිස්ස කොට්ඨාසය භාර ජ්‍යෙෂ්ඨ පොලිස් අධිකාරිවරයා සිදුකළ අභ්‍යන්තර පරීක්ෂණයකින් අනතුරුවයි.\nමෙලෙස වැඩ තහනමට ලක්ව ඇත්තේ අගුලාන පොලීසියට අනුයුක්තව සේවය කළ සැරයන්වරයෙකු, පොලිස් කොස්තාපල්වරයෙකු, කොස්තාපල් රියදුරෙක්.\nපෙරේදා රාත්‍රී 12.25 ට පමණ අඟුලාන පොලීසියේ ජංගම මුර සංචාරයේ නිරත පොලිස් නිලධාරින් 3 දෙනෙකු හදිසි මාර්ග බාධයක් යොදවා මොරටුව - ලූනාව පාලම අසළදී ත්‍රිරෝද රථ දෙකක් නවතා පරීක්ෂා කිරීමේදී එහි සිටි පුද්ගලයින් 5 දෙනෙකු අතරින් එක් අයෙක් පොලිස් රාජකාරියට බාධාකරමින් පොලීසියට ගල් ප්‍රහාරයක් එල්ල කිරීමට තැත් කර තිබුණා.\nඑහිදී අදාළ වෙඩි තැබීම සිදුව ඇති බවයි වාර්තා වූයේ.\nසිද්ධියෙන් මියගියේ අඟුලාන ප්‍රදේශයේ පදිංචි 39 හැවිරිදි අයෙක්.\nඅදාළ සිද්ධිය සම්බන්ධයෙන් ප්‍රදේශවාසීන්ද අඟුලාන පොලීසිය ඉදිරිපිට ඊට එරෙහිව විරෝධතා සිදුකළ අතර, පසුව වැඩබලන පොලිස්පතිවරයාගේ නියමය පරිදි සිද්ධිය සම්බන්ධයෙන් විමර්ශනයක් ආරම්භ කෙරුණා.\nඒ අනුව ගල්කිස්ස ජ්‍යෙෂ්ඨ පොලිස් අධිකාරී විසින් සිදුකළ අභ්‍යන්තර විමර්ශනවලදී අනාවරණ වූ කරුණු මත අදාළ පොලිස් නිලධාරීන්ගේ වැඩ තහනම් කළ බවයි පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී ජාලිය සේනාරත්න ප්‍රකාශ කළේ.",
       "URL": "https://www.hirunews.lk/245285/අඟුලාන-සිද්ධියට-සම්බන්ධ-පොලිස්-නිලධාරීන්-තුන්දෙනෙකුගේ-වැඩ-තහනම්",
       "Category": "Local News",
       "Parent URL": "https://www.hirunews.lk/local-news.php?pageID=2592"
}