{
       "Source": "hirunews",
       "Timestamp": "Thursday, 13 October 2022 - 10:19",
       "Headline": "සුනාමියෙන් සියල්ල අහිමි වූ තරුණියක් 17 වසකට පසු ඇතුගලින් හමුවෙයි",
       "News Content": "2004 දෙසැම්බර් මස 26 වැනි දින මෙරට ඉතිහාසයේ සිදු වූ දරුණුතම ස්වභාවික ව්‍යසනය සිදු වී අදට (13) වසර 17කුත් ඉක්මවනවා.\nඑහි අමිහිරි වේදනාවන් සහ ශේෂයන් මේ වනවිටත් මුහුදු බඩ කලාපවල තැනින් තැන අදටත් දකින්නට ලැබෙනවා.\nසුනාමිය යන වචනය මෙරට තුළ හෝ ලෝකය තුළ යළි කිසිම දිනෙක අසන්නට නොලැබේවා ! යන්න අපගේ ප්‍රාර්ථනය වුව ද, තවමත් එයින් බැටකෑ සහ බලධාරින්ට සහ සමාජයට මගහැරුණු ඇතැම් ජීවිත කතා වරින්වර දිවයිනේ සතර දෙසින් අපට හමු වනු දැකිය හැකියි.\nමේ හිරුට වාර්තා වූ තවත් එවැනිම ඛේදනීය ඉරණමක් අත් වූ ජීවිතයක් පිළිබඳ අසන්නට ලැබෙන කතාවක්.\nමෙම සිදුවීමේ කතා නායිකාව වන්නේ ශානිකා සඳරුවනි නම් වූ තරුණියයි.\nසුනාමියෙන් තෙල්වත්ත - පැරෑලිය ප්‍රදේශයේ පිහිටි තම නිවස සහ මව- පියා අහිමි වීමෙන් පසුව කාත් කවුරුවත් නොමැතිව අසරණ වූ ඇය මේ වනවිට ජීවත් වන්නේ පොල්ගහවෙල රෝහලේ කාර්‍ය මණ්ඩලයේ අධීක්ෂණය යටතේයි.\nසුනාමිය ඇති වූ අවස්ථාවේ දී තමන් සිටියේ සංගීත ගුරුවරියගේ නිවසෙහි බවත්, රාත්‍රිය වන තෙක් තමන්ව ගෙන යාමට මව හෝ පියා නොපැමිණි අතර, සිදු වූ ඛේදවාචකයෙන් ඔවුන් දෙදෙනාම ජීවිතක්ෂයට පත්ව ඇති බව ගුරුවරියගේ මාර්ගයෙන් දැනගත් අවස්ථාවේ දී තමන් සිහි මුර්ජාව ඇදවැටී ඇති බවත්, පසුව රෝහල්ගත කළ ද ඇති වූ මානසික ව්‍යාකූලත්වය මත තමන්ව මුල්ලේරියාව සහ මාතර රෝහලෙන් ප්‍රතිකාර ලබාගත් බවයි.\nඉන් අනතුරුව පොල්ගහවෙල ආරාමයක මෙහෙණින් වහන්සේ නමක් පැමිණ තමන්ව දන්නා බව පවසා ඇයව එම මෙහෙණි ආරාමයට එක්කරගෙන ගිය බවද ඇය ප්‍රකාශ කළා.\nකෙසේවෙතත් පසුගිය කාලයේ මෙහෙණි ආරාමයක තමන්ව හදා ගැනීම සම්බන්ධයෙන් මතභේදාත්මක පුවතක් සමාජයේ පැතිර ගිය පසුව තමන් මේ වනෛව්ට පොල්ගහවෙල රෝහලේ කාමරයක ඇඳක්, පොත් මේසයක් සහ සියලු උපකාර සමග රෝහල් කාර්‍ය මණ්ඩලය සමග එහි රැඳී සිටින බවයි ඇය හිරු ප්‍රවෘත්ති වෙත වැඩිදුරටත් පැවසුවේ.\nරෝහල් කාර්‍ය මණ්ඩලයේ මගපෙන්වීම යටතේ මේ වනවිට ඇය අධ්‍යයන පොදු සහතික පත්‍ර සාමාන්‍ය පෙළ විභාගය ද සමත් වී ඇති අතර, කිසියම් උපකාර කිරීමට කැමති අයෙකු වේ නම් ඇයගේ උසස් අධ්‍යාපන ජීව්තයට සවියක් වීමට ඔබටත් අවස්ථාවක් ලැබෙනවා.\nමේ වනවිට පන්නල කෘෂි පීඨයේ NVQ පාඨමාලාවක් ද සම්පූර්ණ කර ඇති ඇයගේ අරමුණ වැඩිදුර අධ්‍යාපනය ලබා ගැනීමටයි.\nඒ සඳහා ඇයට අවශ්‍ය වන්නේ සවියක් දිය හැකි ඔබේ ශක්තියයි.",
       "URL": "https://www.hirunews.lk/317720/සුනාමියෙන්-සියල්ල-අහිමි-වූ-තරුණියක්-17-වසකට-පසු-ඇතුගලින්-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=807"
}