{
       "Source": "hirunews",
       "Timestamp": "Monday, 05 December 2022 - 17:47",
       "Headline": "විදුලි බිල වැඩි කරන්න එපා, පාසල් ළමුන් පවා අසරණයි - සජිත් ප්‍රේමදාස",
       "News Content": "එක් පැත්තකින් විදුලිබිල වැඩි කරන විට තවත් පැත්තකින් බංකොලොත් වූ ශ්‍රී ලංකන් ගුවන් සේවය ගුවන් යානා 11ක් ගන්නා බවට වාර්තා වන බවත් රටේ මෙවැනි අර්බුධයක් පවතින අවස්ථාවක ජනතාවට සහන සලසනවා වෙනුවට මෙවැනි නාස්තිකාර ක්‍රියා සිදු කිරීම අනුමත කළ නොහැකි බවත් එබැවින් ජනතාවට සහන සලසා විදුලිබිල වැඩි කිරීම නතර කරන ලෙසත් අද (5) පාර්ලිමේන්තුවේ දී විපක්ෂ නායක සජිත් ප්‍රේමදාස ඉල්ලා සිටියා.\nඑක් වරක් විදුලි බිල වැඩි කර තිබිය දී තවත් අවස්ථා 2ක දී විදුලි බිල වැඩි කිරිමට තීරණය කර ඇති බවත් එය මිනිසුන්ට දරා ගත නොහැකි බවත් විපක්ෂ නායකවරයා අවධාරණය කරනවා.\nවිභාග සමයේ මෙවැනි දෙයක් සිදු වන විට පාසල් ළමුන් පවා අසරණ වන බවත් මහජන උපයෝගීතා කොමිසමේ සභාපතිවරයා පවා මීට එරෙහි බවත් පැවසූ විපක්ෂ නායකවරයා කියා සිටියේ, සානුකම්පිත ව, මානුෂීය ව ජනතාවගේ ඉල්ලුමට සවන් දෙන ලෙස යි.\nඑසේ ම විදුලි බල මණ්ඩලය සතු බලාගාර විකිණීමේ සූදානමක් පවතින බවට ද වාර්තා වන බවත් එසේ සිදු කරන්නේ නම් වත්මන් රජය උත්සාහ කරන්නේ මේ රට වෙන්දේසිලන්තයක් බවට පත් කිරීමට බවත් එය තරයේ හෙළා දකින බවත් විපක්ෂ නායකවරයා වැඩි දුරටත් කියා සිටියා.\nමෙහි දී වැඩිදුරටත් අදහස් දැක් වූ විපක්ෂ නායක සජිත් ප්‍රේමදාස කියා සිටියේ, විදුලි බිල වැඩි කිරීම තුළ සුළු හා මධ්‍ය පරිමාණ ව්‍යාපාරිකයන් ඇතුළු හතළිස් පන් ලක්ෂයකට ආසන්න පිරිසක් අසරණ වී ඇති අතර, මේ වන විට බැංකු පොලී අනුපාත ඉහළ දැමීම ද ඊට එක් හේතුවක් බව යි.",
       "URL": "https://www.hirunews.lk/322030/විදුලි-බිල-වැඩි-කරන්න-එපා-පාසල්-ළමුන්-පවා-අසරණයි-සජිත්-ප්‍රේමදාස",
       "Category": "Local News",
       "Parent URL": "https://www.hirunews.lk/local-news.php?pageID=686"
}