{
       "Source": "hirunews",
       "Timestamp": "Sunday, 31 July 2022 - 19:08",
       "Headline": "රත්ගමත් වෙඩි තැබීමක් - සතියක් තුළ වෙඩි තැබීම් මරණ 07ක් (වීඩියෝ)",
       "News Content": "ගාල්ල - රත්ගම, ගම්මැද්දේගොඩ ප්‍රදේශයේදී අද දහවල් සිදු වූ වෙඩි තැබීමකින් එක් පුද්ගලයකු ජීවිතක්ෂයට පත්වී තවත් දෙදෙනෙකු බරපතල තුවාල ලබා රෝහල්ගත කර තිබෙනවා.\nමේ අතර පොලිසිය සදහන් කළේ ගෙවුණු සතිය තුළ දිවයිනේ ප්‍රදේශ කිහිපයක සිදුවූ වෙඩි තැබීම්වලින් 07 දෙනෙකු ජීවිතක්ෂයට පත්ව තවත් 06 දෙනෙකු තුවාල ලබා රෝහල්ගත කර ඇති බවයි.\nරත්ගම, ගම්මැද්දේගොඩ ප්‍රදේශයේදී යතුරුපැදියකින් පැමිණි දෙදෙනෙකු විසින් අද දහවල් මෙම වෙඩි තැබීම සිදුකර ඇති අතර වෙඩි තැබීමෙන් ජීවිතක්ෂයට පත්වූයේ 45 හැවිරිදි ගම්මැද්දේගොඩ ප්‍රදේශයේම පදිංචි අයෙක්.\nඔහු ධීවර කටයුතුවල නිරතව සිටින අයෙකු වන අතර සිය දැලක් මිලදීගැනීම සදහා වෙනත් අයකුගේ නිවෙසකට පැමිණි අවස්ථාවේදීයි මෙම වෙඩි තැබීම සිදුව තිබුණේ.\nඑහිදී එම නිවෙස ඉදිරිපිට සිටි තවත් දෙදෙනෙකුද වෙඩි වැදී ලබා කරාපිටිය ශික්ෂණ රෝහලට ඇතුළත් කෙරුණා.\nපොලිසිය සදහන් කළේ ටී. 56 ගිනි අවියකින් මෙම වෙඩි තැබීම සිදුකළ ඇති බවයි.\nකෙසේ වෙතත් වෙඩි තැබීමට හේතුව සහ වෙඩි තැබුවේ කවුරුන්ද යන්න මෙතෙක් තොරතුරු අනාවරණය වී නැහැ.\nගෙවුණු සතිය තුළදී පමණක් දකුණු පළාතේ වෙඩි තැබීම්වලින් 04 දෙනෙකු ජීවිතක්ෂයට පත් වුණා.\nපසුගිය 27 වනදා රාත්‍රියේ අම්බලංගොඩ - ගලගොඩ ප්‍රදේශයේ සිදුවූ වෙඩි තැබීමකින් පුද්ගලයන් දෙදෙනෙකු ජිවිතක්ෂයට පත්ව තවත් අයෙකු තුවාල ලැබුවා.\nමීට අමතරව පසුගිය 26 වනදාද අම්බලංගොඩ - ඌරාවත්ත මංසන්ධියේද සිදුවූ වෙඩි තැබීමකින් වසන්ත ද සොයිසා නමැති පුද්ගලයෙකු ජිවිතක්ෂයට පත්වුණා.\nඑහිදී පොලීසිය සැක කළේ එම වෙඩි තැබීම් දෙක අතර සම්බන්ධයක් පවතින බවටයි.\nමේ අතර කොටුව - වෙරළබඩ පොලිස් වසමේ විවේකානන්ද කන්ද මාර්ගයේදීද ඊයේ රාත්‍රියේ වෙඩි තැබීමක් සිදුවූ අතර එම වෙඩි තැබීමෙන් 51 හැවිරිදි පුද්ගලයකු ජීවිතක්ෂයට පත්වුණා.\nයතුරුපැදියකින් පැමිණි නාදුනන පුද්ගලයන් දෙදෙනෙකු මෙම වෙඩි තැබීම සිදුකර පලාගොස් තිබූ අතර දැනට සිදුකළ විමර්ශනවලින් අනාවරණය වූයේ මෙය පාතාල ගැටුමක ප්‍රතිපලයක් බවයි.\nවෙඩිතැබීමෙන් මියගියේ 51 හැවිරිදි කොටහේන ප්‍රදේශයේ පදිංචිකරුවෙක්.\nමීට අමතරව පසුගිය 27 වැනිදා රාත්‍රියේද රත්මලාන සිල්වා මාවත ප්‍රදේශයේදී සිදුවූ වෙඩි තැබීමකින් ත්‍රිරෝද රථ රියදුරෙකු ඝාතනය ලක්වුණා.\n30 හැවිරිදි චරිත් උමයංග සිල්වා නමැති රැකියාව නිම කර නිවසට පැමිණි අවස්ථාවේ යතුරුපැදියකින් පැමිණි පුද්ගලයින් දෙදෙනෙකු විසින් මෙම වෙඩි තැබීම සිදු කර පලාගොස් තිබුණා.\nමීට අමතරව ගම්පහ මහාධිකරණය ඉදිරිපිටදී පසුගිය 27 වනදා සිදුවූ වෙඩි තැබීමකින් සමන් රෝහිත පෙරේරා හෙවත් පස්පොඩ්ඩා ජිවිතක්ෂයට පත්වුණා.\nඑම වෙඩි තැබීමෙන්ද පුද්ගලයින් තිදෙනෙකු තුවාල ලැබුවා.\nමේ අතර පියා විසින් සිදුකළ පහරදීමක් පුතා ජීවිතක්ෂය පත්වීමේ පුවතක් බලංගොඩ, ඕපනායක, පාඩියාවත්ත ප්‍රදේශයෙන් අද වාර්තා වුණා.\nමෙලෙස ඝාතනයට ලක්ව ඇත්තේ 31 හැවිරිදි පුද්ගලයෙක්. ඔහු සහ පියා අතර අද අලුයම ඇතිවූ බහින් බස් වීමක් දුරදිග යාමෙන් මෙම පහරදීම සිදුව ඇති බවයි පොලිසිය සදහන් කළේ.\nපහරදීම සිදුකළ 57 හැවිරිදි පියා පොලිසිය අත්අඩංගුවට ගෙන තිබෙනවා.",
       "URL": "https://www.hirunews.lk/311510/රත්ගමත්-වෙඩි-තැබීමක්-සතියක්-තුළ-වෙඩි-තැබීම්-මරණ-07ක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=977"
}