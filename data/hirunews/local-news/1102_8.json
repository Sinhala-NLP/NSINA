{
       "Source": "hirunews",
       "Timestamp": "Saturday, 11 June 2022 - 17:19",
       "Headline": "පාලන මිලක් නියම කිරීමෙන් පසු වෙළඳපොලේ සහල් අඩුවක් (වීඩියෝ)",
       "News Content": "සහල් වර්ග කිහිපයක් සඳහා උපරිම සිල්ලර මිළක් නියම කිරීමෙන් පසු වී මෝල් හිමියන් සහල් වර්ග නිකුත් කිරීම සීමා කර ඇතැයි තොරතුරු වාර්තාවන බව වෙළෙද අමාත්‍ය නලීන් ප්‍රනාන්දු පවසනවා.\nමෙය පාලන මිලක් පැනවීමෙන් අනතුරුව සහල් නිෂ්පාදකයන් අනුගමනය කරනු ලබන සාමාන්‍යයෙන් අනුගමනය කරන පියවරක් බව අමාත්‍යවරයා සඳහන් කරනවා.\nවෙළද අමාත්‍යාංශයේ පැවති මාධ්‍ය හමුවකට එක්වෙමින් ඔහු කියාසිටියේ සීනි හා පරිප්පු වැනි අත්‍යවශ්‍ය ද්‍රව්‍ය මිළ ගණන් තවදුරටත් ඉහල ගියහොත් ඒ සම්බන්ධයෙන් තීන්දු තීරණ ගැනීමට කටයුතු කරන බවයි.\nමේ මොහොතේ සහල් තොග විශාල වශයෙන් රැස් කිරීමෙන් වළකින්නැයිද අමාත්‍යවරයා ජනතාවගෙන් ඉල්ලීමක් ද කළා.\nතොග රැස් කිරීම සහ වැඩිපුර මිලදී ගැනීම් හේතුවෙන් නිෂ්පාදකයන් මිල වැඩිකිරීම සිදුකරන බවයි අමාත්‍යවරයා පෙන්වා දෙන්නේ.\nමේ අවස්ථාවේදී සහල් මිල වැඩිකිරීමක් අවශ්‍ය වන්නේ නම් හෝ එම ඉල්ලීම සාධාරණ නම් ඊට අවසර ලබාදෙන බව ඔහු කියාසිටියා. කෙසේවෙතත් ගණන් බලා ඇති ආකාරයට මෙම අවස්ථාවේදී හදිසියේ මිල වැඩි කිරීමක් අවශ්‍ය නොවන බවයි වෙළෙද අමාත්‍යවරයා පෙන්වා දුන්නේ.\nඉදිරි සතිය තුල සීනි සහ පරිප්පු වැනි අත්‍යවශ්‍ය භාණ්ඩ මිල ඉක්මවා අලෙවි කෙරෙන්නේ නම් ඒ සම්බන්ධයෙන් පියවරක් ගන්නා බව ඔහු අවධාරණය කළා.\nප්‍රමාණවත් වී තොග පවතින බැවින් ඉදිරි මාස 07 තුළ සහල් හිඟයක් ඇති නොවන බව වෙළඳ අමාත්‍ය නලින් ප්‍රනාන්දු මහතා සඳහන් කළා.\nඔහු ඉල්ලා සිටින්නේ අනවශ්‍ය ලෙස සහල් තොග පවත්වා ගෙන යාමෙන් වළකින ලෙසයි.\nමේ අතර කැකුළු සහල් සඳහා ද උපරිම සිල්ලර මිලක් නියම කර ඇති අතර සුදු සහ රතු කැකුළු සහල් කිලෝවක් අලෙවි කළ හැකි උපරිම සිල්ලර මිල රුපියල් 210ක්.\nපාරිභෝගික කටයුතු පිළිබද අධිකාරිය ඉකුත් මැයි මස දෙවනදා නිකුත් කල ගැසට් පත්‍රයට අනුව දේශිය නාඩු කිලෝවක මිල රුපියල් 220ක් ලෙසත් සම්බා සහල් කිලෝවක මිල රුපියල් 230ක් සහ දේශිය කිරි සම්බා කිලෝවක මිල 260 වශයෙන්\nඋපරිම සිල්ලර මිලක් නියම කර තිබුණා.\nකෙසේවෙතත් මහ බැංකුවේ දෛනික මිල වාර්තාවට අනුව පසුගිය සතිය තුල වෙළඳපොලේ නාඩු කිලෝවක් රුපියල් 242කට සහ සම්බා කිලෝවක් රුපියල් 248කට අලෙවි වී තිබෙනවා.\nදේශිය සුදු සහ රතු කැකුළු සඳහා උපරිම සිල්ලර මිලක් පනවා නොතිබු අතර මහ බැංකුවේ දෛනික මිල වාර්තාවට අනුව එම සහල් මිල ඊයේ දැක්වුණේ සුදු කැකුළු කිලෝවක් රුපියල් 222කට සහ රතු කැකුළු කිලෝවක් රුපියල් 226ක පමණ මිලකටයි.\nඒ අනුව පාරිභෝගික කටයුතු අධිකාරිය විසින් දේශිය සුදු සහ රතු කැකුළු සඳහා උපරිම සිල්ලර මිලක් නියම කරමින් ඊයේ රාත්‍රියේ අතිවිශේෂ ගැසට් පත්‍රය නිකුත් කලා.\nදේශිය සුදු සහ රතු කැකුළු සහල් කිලෝවක් රුපියල් 210ක උපරිම සිල්ලර මිලකට යටත්ව අලෙවි කල යුතු බවයි එහි දැක්වෙන්නේ.",
       "URL": "https://www.hirunews.lk/306852/පාලන-මිලක්-නියම-කිරීමෙන්-පසු-වෙළඳපොලේ-සහල්-අඩුවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1102"
}