{
       "Source": "hirunews",
       "Timestamp": "Friday, 12 June 2020 - 16:22",
       "Headline": "පෙරහර නරඹන්න මෙවර ජනතාවට අවසර නැහැ - ජනපතිගෙන් උපදෙස් (වීඩියෝ)",
       "News Content": "සාම්ප්‍රදායික සහ ආගමික චාරිත්‍රවලට ප්‍රමුඛත්වය දෙමින් ප්‍රධාන පූජ්‍යස්ථානවල හා දේවාලවල මෙවර පෙරහර සංවිධාන කරන ලෙස ජනාධිපති ගෝඨාභය රාජපක්ෂ දියවඩන නිලමේ ඇතුළු බස්නායක නිළමේවරුන්ට උපදෙස් ලබා දී තිබෙනවා.\nමහනුවර දළදා මාළිගාව සහ කතරගම, දෙවිනුවර, සබරගමුව ඇතුළු දේවාල මුල්කර ගනිමින් පැවැත්වෙන පෙරහර කොවිඩ් මර්දනයට සහාය වෙමින් සෞඛ්‍ය මාර්ගෝපදේශ අනුව සිදුවිය යුතු බවයි ජනාධිපතිවරයා ප්‍රකාශ කර ඇත්තේ.\nවාර්ෂික පෙරහර මෙවර සංවිධාන කළයුතු  ආකාරය පිළිබඳව කොවිඩ් මර්දන ජනාධිපති කාර්ය සාධක බලකායේ සහභාගීත්වයෙන් අද (12) දහවල් ජනාධිපති කාර්යාලයේ පැවති සාකච්ඡාවේදී ජනාධිපතිතුමා මෙම උපදෙස් ලබා දී තිබෙනවා.\nමෙවර කිසියම් සිද්ධස්ථානයක පෙරහරට සහභාගීවීමට සහ එය නැරඹීමට මහජනතාවට අවසර නොලැබෙන අතර යාපනයේ නල්ලූර්, ත්‍රිකුණාමලය සහ නැගෙනහිර සෙසු ප්‍රදේශවල සිට පාද යාත්‍රාවෙන් කතරගම පෙරහරට පැමිණෙන පිරිසට ද මෙවර අවසරයක් හිමිවන්නේ නැහැ.\nසියලු පෙරහර අඩුම කලාකරුවන් පිරිසකගේ සහභාගීත්වයෙන් සෞඛ්‍ය නිර්දේශ පිළිපදිමින් සිදු කිරීමේ අවශ්‍යතාව කොවිඩ් මර්දන කාර්ය සාධක බලකාය අවධාරණය කර තිබෙනවා.\nවිවිධ ප්‍රදේශවලින් පෙරහරට සහභාගීවන  කලාකරුවන් අදාළ ප්‍රදේශයේ සෞඛ්‍ය බලධාරීන්ගෙන් වාර්තාවක් ලබාගත යුතු බවට ද තීරණය කෙරුණු බවයි ජනාධිපති මාධ්‍ය අංශය කියාසිටියේ.\nදිය කැපීමේ උත්සව ද අවම සංඛ්‍යාවකගේ සහභාගීත්වයෙන්  කළ යුතු වනවා.\nදළදා පෙරහරේ කුඹල් සහ රන්දෝලි පෙරහර වීථි සංචාරය කරන දින 10ම සජීවිව රූපවාහිනියෙන් විකාශය කිරීමට සැලසුම් කර ඇති බවයි මෙහිදී සඳහන් කෙරුණේ.\nමේ අතර පුද්ගලයින් 50 දෙනෙකුගේ උපරිම සීමාව යටතේ ආගමික සිද්ධස්ථාන අද සිට විවෘත කිරීමට රජය අවසර ලබාදුන්නා.\nඑමෙන්ම කතෝලික දේවස්ථානවල දේව මෙහෙයන් සිදුකරන ආකාරය පිළිබඳ විශේෂ සාකච්ඡාවක් අගරදගුරු අතිඋතුම් මැල්කම් කාදිනල් රංජිත් හිමිපාණන්ගේ ප්‍රධානත්වයෙන් අද පස්වරුවේ පැවැත්වුණා.",
       "URL": "https://www.hirunews.lk/242894/පෙරහර-නරඹන්න-මෙවර-ජනතාවට-අවසර-නැහැ-ජනපතිගෙන්-උපදෙස්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2664"
}