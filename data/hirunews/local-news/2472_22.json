{
       "Source": "hirunews",
       "Timestamp": "Sunday, 06 September 2020 - 20:06",
       "Headline": "''බඩෝවිට අසංක'' ගේ සමීපතමයන් තිදෙනෙකු අත්අඩංගුවට",
       "News Content": "දැනට ඩුබායි හි සැඟව සිටින බවට පැවසෙන පාතාල කල්ලි සාමාජික බඩෝවිට අසංක නැමැත්තාගේ ගෝලයන් තුන් දෙනෙකු හෙරොයින් සමඟ බොරලැස්ගමුව ප්‍රදේශයේදී ඊයේ අත්අඩංගුවට ගත්තා.\nඒ අතර කාන්තාවන් දෙදෙනෙකු ද සිටින බවයි පොලීසිය සඳහන් කළේ. මොවුන් බඩෝවිට ප්‍රදේශයේ සිට ත්‍රිරෝද රථයකින් හෙරොයින් ජාවාරමේ නිරත වන අවස්ථාවේදියි පොලිස් විශේෂ කාර්ය බලකාය අත්අඩංගුවට ගෙන ඇත්තේ.\nඒ වන විට ඔවුන් සතුව හෙරොයින් ග්‍රෑම් 60කට වැඩි ප්‍රමාණයක් තිබී ඇති අතර, දීර්ඝ කාලයක සිට මෙලෙස මොවුන් හෙරොයින් ජාවාරමේ නිරත වී ඇති බවටයි දැනට සිදුකරන ලද පරීක්ෂණවලින් අනාවරණ වී ඇත්තේ.\nමේ අතර, සපුගස්කන්ද ප්‍රදේශයේදී හෙරොයින් කිලෝග්‍රෑම් 23 ක් සොයා ගැනීමේ සිද්ධියට අදාළව චෝදනා එල්ල වී සිටියදී තමිල්නාඩුවේදී අත්අඩංගුවට ගත් කොළඹ අපරාධ කොට්ඨාශයේ පොලිස් කොස්තාපල්වරයා ඉදිරි දිනකදී මෙරටට රැගෙන ඒමට නියමිතයි.\nඅනතුරුව ඔහු නිරෝධායන ක්‍රියාවලියට ලක් කිරීමෙන් පසු පරීක්ෂණ ක්‍රියාත්මක කිරීමට නියමිතව ඇති බවයි පොලීසිය සඳහන් කළේ.\n30 හැවිරිදි සැකකරු දැනට ධනුෂ්කොඩි සමුද්‍රිය පොලිස් ස්ථානයේ රඳවා සිටිනවා.\nපසුගිය දෙවනදා රුපියල් කෝටි 23 කට අධික වටිනාකමකින් යුත් මෙම හෙරොයින් තොගය සැකකරුවෙකු සමඟ අත්අඩංගුවට ගත් අතර, ඔහු කොළඹ අපරාධ කොට්ඨාශයේ නිලධාරියෙකුගේ සහෝදරයෙකු බවටයි පොලිස් පරීක්ෂණවලින් අනාවරණ වුණේ.\nඅදාළ නිලධාරියා විසින් මෙම මත්ද්‍රව්‍ය ජාවාරම මෙහෙයවා ඇති බවට ද පොලිස් පරීක්ෂණවලින් අනාවරණ වූ අතර, ඒ අනුවයි සැකකරු සොයා මෙහෙයුම් ආරම්භ කළේ.",
       "URL": "https://www.hirunews.lk/249564/බඩෝවිට-අසංක-ගේ-සමීපතමයන්-තිදෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=2472"
}