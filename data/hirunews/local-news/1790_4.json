{
       "Source": "hirunews",
       "Timestamp": "Wednesday, 28 July 2021 - 17:37",
       "Headline": "ඉෂාලිනිගේ දෙවන පශ්චාත් මරණ පරීක්ෂණයට විශේෂඥ වෛද්‍ය නිලධාරී කණ්ඩායමක් - දේහය සිකුරාදා (30) ගොඩගනී (වීඩියෝ)",
       "News Content": "පාර්ලිමේන්තු මන්ත්‍රී රිෂාඩ් බදියුදීන්ගේ නිවසේ මෙහෙකාර සේවයේ යෙදී සිටියදී මියගිය දැරියගේ දෙවන පශ්චාත් මරණ පරීක්ෂණය සඳහා විශේෂඥ වෛද්‍ය නිලධාරී කණ්ඩායමක් නම්කර තිබෙනවා.\nඊට කොළඹ විශ්ව විද්‍යාලයේ වෛද්‍ය පීඨයේ අධිකරණ වෛද්‍ය විද්‍යාව පිළිබඳ වෛද්‍ය ජීන් පෙරේරා, කොළඹ විශ්ව විද්‍යාලයේ වෛද්‍ය පීඨයේ අධිකරණ වෛද්‍ය විද්‍යා අංශයේ ප්‍රධානී සහ ජ්‍යෙෂ්ඨ කථිකාචාර්ය වෛද්‍ය සමීර ගුණවර්ධන, පේරාදෙණිය ශික්ෂණ රෝහලේ අධිකරණ වෛද්‍ය විද්‍යාව පිළිබඳ විශේෂඥ අධිකරණ වෛද්‍ය ප්‍රභාත් සේනසිංහ අයත්.\nසෞඛ්‍ය සේවා අධ්‍යක්ෂ ජනරාල්වරයාගේ නම් කිරීම සහ නීතිපතිවරයාගේ නිර්දේශ මතයි අධිකරණය විසින් මෙම නම් කිරීම සිදුකර ඇත්තේ.\nමෙම විශේෂඥ අධිකරණ වෛද්‍ය මණ්ඩලය විසින් ලබන සිකුරාදා (30) දැරියගේ අවසන් කටයුතු සිදු කළ ඩයගම ප්‍රදේශයේ සුසාන භූමියෙන් දේහය ගොඩගැනීමට නියමිතයි.\nප්‍රදේශයේ මහේස්ත්‍රාත්වරයාගේ අධික්ෂණය යටතේ එම කටයුතු සිදු කරනු ඇති.\nපොලිසිය සඳහන් කළේ අදාළ ක්ෂේත්‍රයේ විශේෂඥයින් රැසක් එම අවස්ථාවට සහභාගී වන බවයි.\nමෙහිදී දැරිය මියගිය ආකාරය, ඇය දුෂණයකට ලක්වී ඇත් ද ? එසේ නම් එම කාල පරිච්ඡේදය කුමක් ද යන්න මෙන්ම මෙම දැරියට කෘර වදහිංසා හෝ වෙනත් හිංසන සිදුකර ඇත් ද යන්න ත්‍රිපුද්ගල අධිකරණ වෛද්‍ය මණ්ඩලය විසින් වාර්තා ලබාගැනීමට නියමිතයි.\nදැරියගේ සිරුර ගොඩගෙන ජ්‍යෙෂ්ඨ අධිකරණ වෛද්‍ය නිළධාරීන්ගෙන් සමන්විත මණ්ඩලයක් මගින් නැවත පශ්චාත් මරණ පරීක්ෂණයක් පවත්වා වාර්තාවක් ඉදිරිපත් කරන ලෙස කොළඹ මහේස්ත්‍රාත් අධිකරණය නියෝග කළේ මීට දින කිහිපයකට ඉහතදීයි.\nමේ වනවිටත් දේහය මිහිදන් කළ හැටන් - ඩයගම පොදු සුසාන භූමියට පොලිස් ආරක්ෂාව යොදවා තිබෙනවා.\nඑමෙන්ම, අද දිනයේත් මෙම සිද්ධිය පිළිබඳ විමර්ශන මෙහෙයවන පොලිස් කණ්ඩායම් දෙක හැටන් - ඩයගම ප්‍රදේශයේ සිය විමර්ශන කටයුතු ක්‍රියාත්මක කර තිබෙනවා.\nඒ අනුව, ප්‍රකාශ සටහන් කර ගැනීමේ කටයුතු අදත් සිදුවන බවයි පොලීසිය පවසන්නේ.\nපොලිස් මූලස්ථානය මගින් පෙරේදා දිනයේ ඩයගම ප්‍රදේශයට එවූ මෙම විශේෂ පොලිස් කණ්ඩායම් දෙක විමර්ශන ආරම්භ කරනු ලැබුවේ ඊයේ දිනයේදී වන අතර මවගෙන් සහ පියාගෙන් මේ වන විටත් ප්‍රකාශ සටහන් කරගෙන අවසන්.\nමෙම සිද්ධියට විරෝධය පළකරමින් අදත් ප්‍රදේශ කිහිපයක විරෝධතා පැවැත්වුණා.\nමේ අතර, නිරන්තරයෙන් අන්තර්ජාලයේ සැරිසරන දරුවන්ද අපයෝජනවලට ලක්වීමට වැඩි අවස්ථාවක් පැවතිය හැකි බව ළමා රෝග විශේෂඥ වෛද්‍ය දීපාල් පෙරේරා සඳහන් කළා.",
       "URL": "https://www.hirunews.lk/278249/ඉෂාලිනිගේ-දෙවන-පශ්චාත්-මරණ-පරීක්ෂණයට-විශේෂඥ-වෛද්‍ය-නිලධාරී-කණ්ඩායමක්-දේහය-සිකුරාදා-30-ගොඩගනී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1790"
}