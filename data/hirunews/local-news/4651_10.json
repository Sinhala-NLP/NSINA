{
       "Source": "hirunews",
       "Timestamp": "Tuesday, 21 February 2017 - 7:31",
       "Headline": "පේරාදෙනිය විශ්වවිද්‍යාලය, පොලීසියෙන් සහ සී.අයි.ඩීයෙන් සහය ඉල්ලයි - තවත් සිසු වදකාගාර ඇති බවටත් තොරතුරු",
       "News Content": "විශ්වවිද්‍යාලයෙන් පිටත සිදුවන නවකවදය නතර කිරීම සඳහා පේරාදෙණිය විශ්වවිද්‍යාලයේ පාලන අධිකාරිය පොලීසියෙන් සහ අපරාධ පරීක්ෂණ දෙපාර්තමේන්තුවෙන් සහාය අපේක්ෂා කරනවා.\nවිශ්වවිද්‍යාලයේ උපකුලපති මහාචාර්ය උපුල් දිසානායක හිරු ප්‍රවෘත්ති අංශයට සඳහන් කළේ විශ්වවිද්‍යාලයෙන් පරිබාහිරව ඇතැම් ස්ථානවල නවකවදය සිදුවන බවට තොරතුරු ලැබී ඇති බවයි.\nමහනුවර, මෙගොඩකළුගමුව ප්‍රදේශයේ නිවසකට රැගෙන ගොස් නවකවදය ලබා දුන් ආකාරයට තවත් එවැනිම නිවාසවල නවකවදය ලබාදෙන බවටයි දැනට තොරතුරු ලැබී ඇත්තේ.\nඒ ඔස්සේ පරීක්ෂණ සිදුකිරීම සඳහා මැදිහත් වන ලෙස උප කුලපතිවරයා පොලීසියෙන් සහ අපරාධ පරීක්ෂණ දෙපාර්තමේන්තුවෙන් ඉල්ලීමක් කළා.\nඑමෙන්ම උපකුලපතිවරයා සඳහන් කළේ නවකවදය ලබාදුන් ආකාරය පිළිබදව ද සැකකාර  සිසුන් විසින් පටිගත කිරීමකට ද ලක් කර ඇති බවයි.\nඑම දර්ශන ද නඩු භාණ්ඩ ලෙස අධිකරණයට ඉදිරිපත් කිරීමට පියවර ගන්නා බව ඔහු සඳහන් කළා.\nපේරාදෙණිය විශ්වවිද්‍යාලයේ කෘෂි පීඨයේ පළමු වසර සිසුන් පිරිසකට නවක වදය ලබාදීම සම්බන්ධයෙන් අත්අඩංගුවට ගත් එම පීඨයේම සිසුන් 15 දෙනා ලබන මස 2 වන දා දක්වා රක්ෂිත බන්ධනාගාර ගත කිරීමට ඊයේ පියවර ගත්තා.\nඒ, සැකකරුවන් මහනුවර අතිරේක මහේස්ත්‍රාත් රංගනී ගමගේ හමුවට ඉදිරිපත් කිරීමෙන් අනතුරුවයි.\nමෙම සිසුන් මහනුවර, මෙගොඩකළුගමුව ප්‍රදේශයේ නිවසකට රැගෙන ගොස් නවකවදය ලබා දෙන බවට පොලිසියට පෙරේදා රාත්‍රියේ පැමිණිල්ලක් ලැබී තිබුණා.\nඒ අනුව, ක්‍රියාත්මක වූ පොලිසිය නවකවදය ලබාදෙමින් සිටි දෙවන වසරේ සිසුන් 15 දෙනෙකු ඊයේ අලුයම අත්අඩංගුවට ගනු ලැබුවා.\nසිසුන් විසින් මාසයකට රුපියල් දස දහසක කුලී පදනම යටතේ නිවෙස් හිමිකරුට ව්‍යාජ තොරතුරු ලබාදී මාස 3ක කාලයක් සඳහා මෙම නිවස ලබාගෙන ඇත්තේ පසුගිය ජනවාරි මස 2 වන දින සිටයි.\nවධකාගාරයක් ස්වරූපයෙන් අදාළ නිවස පවත්වාගෙන ගොස් ඇති බවට ද පොලිස් පරීක්ෂණවලින් අනාවරණ වී තිබෙනවා.\nනවක වදයට ලක්වූ සිසුන් අටදෙනා මේ වන විට පේරාදෙණිය රෝහලේ ප්‍රතිකාර ලබන අතර ඔවුන් වෛද්‍ය පරීක්ෂණ සඳහා යොමු කිරීමට ද පියවර ගත් බවයි රෝහල් අධ්‍යක්ෂ වෛද්‍ය ජයබන්දු හේරත් හිරු ප්‍රවෘත්ති අංශයට සදහන් කළේ.\nකෙසේ වෙතත්, විශ්වවිද්‍යාලය තුළ සිදුවන නවකවදය තරයේ හෙළා දකින බව අන්තර් විශ්වවිද්‍යාලයීය ශිෂ්‍ය බල මණ්ඩලය පවසනවා.",
       "URL": "https://www.hirunews.lk/155011/පේරාදෙනිය-විශ්වවිද්‍යාලය-පොලීසියෙන්-සහ-සී-අයි-ඩීයෙන්-සහය-ඉල්ලයි-තවත්-සිසු-වදකාගාර-ඇති-බවටත්-තොරතුරු",
       "Category": "Local News",
       "Parent URL": "https://www.hirunews.lk/local-news.php?pageID=4651"
}