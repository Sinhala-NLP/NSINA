{
       "Source": "hirunews",
       "Timestamp": "Monday, 28 February 2022 - 13:17",
       "Headline": "විශේෂ ජනාධිපති පරීක්ෂණ කොමිෂන් සභාවේ සාක්ෂි විමසීම අද සිට (වීඩියෝ)",
       "News Content": "විශේෂ ජනාධිපති පරීක්ෂණ කොමිෂන් සභාවේ සාක්ෂි විමසීම අද ආරම්භ කෙරුණා.\nබණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලාවේ දෙවන මහලේ එය ස්ථාපිත කර ඇති අතර, එම කොමිෂන් සභාවේ කටයුතු අද ආරම්භ කෙරුණේ පෙරවරු 10ටයි.\nදූෂණ විරෝධී කමිටුව සහ එහි ලේකම් කාර්යාලය මගින් කරන ලද කාර්යයන් පිළිබඳ පරීක්ෂා කර තොරතුරු ලබාගෙන විමර්ශනය කර වාර්තා කිරීම සහ සුදුසු නිර්දේශ ඉදිරිපත් කිරීම සඳහා ජනාධිපතිවරයා විසින් මෙම කොමිසම පත් කළ අතර, ශ්‍රේෂ්ඨාධිකරණ විනිසුරුවරුන් වන ධම්මික ජයවර්ධන, ඛේමා කුමුදුනී වික්‍රමසිංහ සහ අභියාචනාධිකරණ විනිසුරු ශෂී මහේන්ද්‍රන් මෙහි සාමාජිකයින් වනවා.\nඒ අනුව සාක්ෂි විමසීම සඳහා පාර්ලිමේන්තු මන්ත්‍රීවරුන් වන ෆීල්ඩ් මාර්ෂල් සරත් ෆොන්සේකා, රාජිත සේනාරත්න, පාඨලී චම්පික රණවක අද කොමිසම වෙත පැමිණ සිටි අතර, බන්ධනාගාර ගතකර සිටින හිටපු පාර්ලිමේන්තු මන්ත්‍රී රන්ජන් රාමනායක ද බන්ධනාගාර නිලධාරීන් විසින් කොමිසම වෙත රැගෙන විත් තිබුණා.\nඑමෙන්ම හිටපු පොලිස්පතිවරුන් වන පූජිත් ජයසුන්දර සහ එන්.කේ. ඉලංගකෝන් මෙන්ම අපරාධ පරීක්ෂණ දෙපාර්තමේන්තුවේ හිටපු අධ්‍යක්ෂ ශානි අබේසේකරද කොමිසම වෙත අද දිනයේ කැඳවා ඇති බවයි අප වාර්තාකරු සඳහන් කළේ.",
       "URL": "https://www.hirunews.lk/298282/විශේෂ-ජනාධිපති-පරීක්ෂණ-කොමිෂන්-සභාවේ-සාක්ෂි-විමසීම-අද-සිට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1327"
}