{
       "Source": "hirunews",
       "Timestamp": "Friday, 29 July 2016 - 11:41",
       "Headline": "Update : හිටපු පොලිස්පතිගෙන් රහස් පොලීසිය පැය 4ක් ප්‍රශ්න කරයි",
       "News Content": "මාධ්‍යවේදී ලසන්ත වික්‍රමතුංග ඝාතන සිද්ධියට අදාළව හිටපු පොලිස්පතිවරයෙකු වන මහින්ද බාලසූරියගෙන් අපරාධ පරීක්ෂණ දෙපාර්තමේන්තුව අද ප්‍රකාශයක් ලබා ගත්තා.\nපැය 4ක පමණ කාලයක් අදාළ ප්‍රකාශය ලබා ගත් බවයි එහි ප්‍රකාශකයෙකු අප කළ විමසීමකදී සදහන් කළේ.\nමෝටර් රථයකින් ගමන් කරමින් සිටි මාධ්‍යවේදී ලසන්ත වික්‍රමතුංග අත්තිඩිය අධි ආරක්ෂිත කලාපයේදී වෙඩි තබා ඝාතනය කෙරුණේ 2009 වසරේ ජනවාරි 8 වන දායි.\nමේ අතර, කොළඹ අපරාධ කොට්ඨාශය අද අත්අඩංගුවට ගත් දෙමළ ජාතික සන්ධානයේ අම්පාර දිස්ත්‍රික් හිටපු පාර්ලිමේන්තු මන්ත්‍රී පී.එච්. පියසේන අගෝස්තු 2 වන දා දක්වා රක්ෂිත බන්ධනාගාර ගත කෙරුණා.\nඒ, කොළඹ කොටුව මහේස්ත්‍රාත් ලංකා ජයරත්න හමුවට ඉදිරිපත් කිරීමෙන් අනතුරුවයි.\nරජයේ වාහනයක් අවභාවිත කිරීමේ සිද්ධියක් සම්බන්ධයෙන් ප්‍රකාශයක් ලබාදීමට පැමිණි අවස්ථාවේදීයි හිටපු මන්ත්‍රීවරයා අත්අඩංගුවට ගැනුණේ.\nඑසේම ව්‍යාපාරිකයෙකුට තර්ජනය කර බලහත්කාරයෙන් රුපියල් කෝටි 61ක මුදලක් ලබා ගැනීමේ චෝදනාව මත හිටපු පාර්ලිමේන්තු මන්ත්‍රී සජින් ද වාස් ගුණවර්ධනට එරෙහිව ගොනුකර ඇති නඩුව ද අද කොළඹ මහේස්ත්‍රාත් අධිකරණයේදී විභාගයට ගැණුනා.\nඑහිදී අපරාධ පරීක්ෂණ දෙපාර්තමේන්තුවේ නිලධාරින් අධිකරණයෙන් ඉල්ලා සිටියේ සැකකාර පාර්ලිමේන්තු මන්ත්‍රීවරයාගේ අත්අකුරු පරීක්ෂා කිරීමට අවසර ලබාදෙන ලෙසයි.\nඒ අනුව, ප්‍රධාන මහේස්ත්‍රාත් ගිහාන් පිලපිටිය අපරාධ පරීක්ෂණ දෙපාර්තමේන්තුවේ නිලධාරින්ට සැකකරුගේ අත්අකුරු පරීක්ෂා කරන ලෙසට නියෝග කර තිබෙනවා.\nමෙම නඩුව නොවැම්බර් 18 වනදා යළි විභාගයට ගැනීමට නියමිතයි.\nඑම සිද්ධියට අදාළව රක්ෂිත බන්ධනාගාර ගත කර සිටි හිටපු පාර්ලිමේන්තු මන්ත්‍රී සජින් ද වාස් ගුණවර්ධන පසුගිය 8 වැනිදා ඇප මත මුදා හැරුණා.\nමේ අතර, මුදල් අමාත්‍යාංශයේ හිටපු ලේකම් ආචාර්ය පී.බී. ජයසුන්දර අද බරපතල වංචා විමර්ශනය කෙරෙන ජනාධිපති කොමිසම හමුවේ පෙනී සිටියා.\nඒ අමාත්‍ය මණ්ඩලයේ අනුමැතියෙන් තොරව ලක් සතොස ආයතනයට ඉන්දියාවෙන් සහල් මෙටි‍්‍රක් ටොන් ලක්ෂයක් ගෙන්වා රුපියල් බිලියන 5ක මුදලක් අවභාවිතා කිරීමේ සිද්ධියකට අදාළව ප්‍රකාශයක් ලබා දීමටයි.\nඅද දිනයේදී ඔහු පැය පහමාරකට ආසන්න කාලයක් එම කොමිසම හමුවේ ප්‍රකාශ ලබාදී තිබෙනවා.\nUpdate : Friday, July 29, 2016 19.19\n------------------------------------------------\nමාධ්‍යවේදී ලසන්ත වික්‍රමතුංග ඝාතන සිද්ධියට අදාළව ප්‍රකාශයක් සටහන් කර ගැනීම සදහා හිටපු පොලිස්පතිවරයෙකු වන  මහින්ද බාලසූරිය රහස් පොලිසිය වෙත අද (29) කැදවා තිබුණා.\nමේ වනවිට ඔහුගෙන් අදාළ ප්‍රකාශය සටහන් කර ගනිමින් සිටින බවයි පොලිසිය සදහන් කළේ.\nමෝටර් රථයකින් ගමන් කරමින් සිටි මාධ්‍යවේදී ලසන්ත වික්‍රමතුංග අධි ආරක්ෂිත කලාපයක් වූ අත්තිඩිය ප්‍රදේශයේදී වෙඩි තබා ඝාතනය කෙරුණේ 2009 වසරේ ජනවාරි 8 වන දායි.\nමේ අතර, මාධ්‍යවේදී ලසන්ත වික්‍රමතුංග ඝාතනය සම්බන්ධයෙන් අත්අඩංගුවට ගෙන ඇති හමුදා බුද්ධි අංශ සැරයන්වරයා තමන් පැහැරගත් පුද්ගලයා බවට ලසන්ත වික්‍රමතුංගගේ රියදුරු විසින් පෙරේදා හඳුනා ගත්තා.\nඒ, අදාළ සැරයන්වරයා හඳුනාගැනීමේ පෙරට්ටුවකට ඉදිරිපත් කිරීමෙන් අනතුරුවයි.",
       "URL": "https://www.hirunews.lk/139300/update-හිටපු-පොලිස්පතිගෙන්-රහස්-පොලීසිය-පැය-4ක්-ප්‍රශ්න-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4945"
}