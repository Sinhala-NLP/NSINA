{
       "Source": "hirunews",
       "Timestamp": "Friday, 10 November 2017 - 12:49",
       "Headline": "අයවැයෙන් නිදහස් තරගකාරි ආර්ථිකයක් - මුදල් ඇමති කියයි",
       "News Content": "මෙරට ආර්ථිකයේ සැබෑ වර්ධනයක් අත් කර ගැනීමට නම් එය තවදුරටත් නිදහස් නිවහල් ආර්ථිකයක් විය යුතු අතර, ජනතාව තුළ ආකල්පමය වෙනසක් ද ඇතිවිය යුතු බව මුදල් අමාත්‍ය මංගල සමරවීර පවසනවා.\nසිය මංගල අයවැය කතාව ඊයේ (09) පාර්ලිමේන්තුවට ඉදිරිපත් කළ මුදල් අමාත්‍යවරයා මේ බව කියා සිටියේ කොළඹ අද උදෑසන පැවති අයවැය පිලිබද සංවාදයකට එක්වෙමින්.\nඑහිදී වැඩිදුරටත් අදහස් දැක්වූ අමාත්‍යවරයා කියා සිටියේ රෝම අධිරාජ්‍ය යුගයේ සිටම ශ්‍රී ලංකාව බාහිර ලෝකය සමග කැපී පෙනෙන ලෙස වෙළද ගණුදෙනු වල නිරත වූ බවයි.\n70 දශකයේ සංවෘතභාවයට පත්වූ ආර්ථිකය නිදහස් ආර්ථිකයක් බවට පත් කරමින් තරගකාරිත්වය වර්ධනය කිරීම ඉදිරියට යාමේ එකම මග බව මුදල් අමාත්‍ය මංගල සමරවීර මෙහිදී අවධාරණය කළා.\nබංග්ලාදේශය වැනි කලාපීය රටවල් පවා මෙලෙස ආර්ථිකය නිදහස් කරමින් වර්ධනය අත්කර ගෙන ඇති ආකාරය ඔහු එහිදී පැහැදිලි කර සිටියා.\nආනයනික භාණ්ඩ 1200 ක් සදහා අතිරේක තීරු බදු ඉවත් කිරීම මෙවර අයවැයෙන් ඉදිරිපත් කර ඇති එවැනි පියවරක්.\nරාජ්‍ය ආයතන ප්‍රතිසංස්කරණ ක්‍රියාවලිය අඛන්ඩව සිදුකෙරෙන අතර, වසර 2019 වනවිට රාජ්‍ය බැංකු සිය ප්‍රාග්ධනය මගින් යැපෙන ආයතන බවට පත් කරන බව අමාත්‍යවරයා සදහන් කළා.\nඑහිදී ඒවායේ සුළුතර කොටස්, කොටස් වෙළදපොලේ ලැයිස්තුගත කෙරෙන අතර, ගණුදෙනුකරුවන්ට සහ ආයෝජකයන්ට ද කොටස් හිමියන් වීමේ අවස්ථාව හිමිවනවා.\nඅයවැය ක්‍රියාවට නැංවීමේ වෙනම ඒකකයක් ද පිහිටුවන බවයි මුදල් අමාත්‍යවරයා කියා සිටියේ.\n‘‘වර්ධනය වේගය අප බලාපොරොත්තු වන මට්ටමෙන් නොපැවති බව සැබෑවක්. ඊට කරුණු කිහිපයක් බලපා තිබෙනවා.\n2015 අපට උරුම වුණේ විෂමකාර ආර්ථිකයක්. එය ණය බරින් සහ මූල්‍ය අසමබරතාවයකින් යුක්ත වූවක්.\nඑමෙන්ම 2016 වසරේදී අපට ස්වභාවික ආපදා රැසකට මුහුණදීමට සිදුවුණා.\nනියගය සහ ජල ගැල්ම ද ආර්ථිකය කෙරෙහි ඇති කළේ අහිතකර බලපෑමක්.\nඑහෙත්, ජවයකින් යුතුව ආර්ථිකය ඉදිරියට ගෙන යාම සදහා අප තුළ පවතින අභිලාෂයට ඉන් පසුබෑමක් සිදුවී නැහැ. ආර්ථිකය ඉදිරියට ගෙන යාමට නම් එය තවදුරටත් නිදහස් විය යුතු අතර, තරඟකාරිත්වය ප්‍රවර්ධනය කළ යුතුයි. ඉන්ධන මිල සූත්‍රය සම්බන්ධයෙන් අපට පැහැදිලි කාල විරාමයක් පවතිනවා.\nඑය ලබන මාර්තු මාසය වනවිට හඳුන්වාදීම අපේ අපේක්ෂාවයි. ’’ යනුවෙන් අමාත්‍ය මංගල සමරවීර එහිදී වැඩිදුරටත් අදහස් පළ කළා.\nමේ අතර, ජනතා විමුක්ති පෙරමුණ සිය පක්ෂ මූලස්ථානයේ අද කැදවා තිබූ මාධ්‍ය හමුවේදී එහි ප්‍රචාරක ලේකම් පාර්ලිමේන්තු මන්ත්‍රී විජිත හේරත් ඊයේ ඉදිරිපත් වු අයවැය සම්බන්ධයෙන් අදහස් පළ කළා. ඔහු කියා සිටියේ අයවැය යෝජනා මගින් කාලීනව සංශෝධනය නොවූ රජය මගින් ලබාදෙන සේවා ගාස්තු සියයට 15 කින් වැඩි කරන බවට යෝජනා කර ඇති බවයි. ඒ අනුව උප්පැන්න, හැඳුනුම්පත්, මුද්දර සහ ඔප්පු ගාස්තු වැඩිවිය හැකි බවයි.\nඅයවැය සම්බන්ධයෙන් හිරු ප්‍රවෘත්ති අංශය නියෝජ්‍ය අමාත්‍ය, ආචාර්ය හර්ෂ ද සිල්වාගෙන් විමසීමක් කළා. ඔහු සදහන් කළේ තිරසර සංවර්ධනය ඉලක්ක කර ගත් අයවැයක් මෙවර ඉදිරිපත් කර ඇති බවයි. විද්‍යුත් වාහන සඳහා බදු අඩු කර ඇති බව ද ඔහු පෙන්වා දුන්නා.\nමේ අතර අයවැය දෙවන වර කියැවීමේ විවාදය අද උදෑසන පාර්ලිමේන්තුවේදී ආරම්භ වුණා.\nවිවාදය ආරම්භ කරමින් ජනතා විමුක්ති පෙරමුණේ පාර්ලිමේන්තු මන්ත්‍රී සුනිල් හදුන්නෙත්ති අදහස් පළ කරමින් කියා සිටියේ බැංකු හරහා සිදුකරන ගණුදෙනුවලදී බද්දක් අය කිරීමට යෝජනා කිරීමෙන් එහි බර ගණුදෙනුකරුවන්ට දැරීමට සිදුවිය හැකි බවයි.\nඑහෙත්, ඊට ප්‍රතිචාර දක්වමින් මුදල් හා ජනමාධ්‍ය අමාත්‍ය මංගල සමරවීර කියා සිටියේ ඒ ජනතාව මත කිසිසේත් පැටවීමක් සිදුනොවන බවයි.\nඅයවැය මගින් තීරු බදු මිල ඉහළ දැමීමට සාපේක්ෂව සුඛෝපභෝගි වාහන වල මිල ගණන් කැපී පෙනෙන ලෙස ඉහළ යන බව ප්‍රයිස් වෝටර් හවුස් කූපර්ස් ජාත්‍යන්තර විගණන ආයතනය සදහන් කළා.\nඒ අනුව, ටොයෝටා - ඇලියොන් මෝටර් රථයක මිල රුපියල් අටලක්ෂ 95,000 කින්ද, ටොයෝටා ප්‍රිමියෝ සහ නිසාන් එක්ස්ට්‍රේල් මෝටර් රථයක මිල රුපියල් නවලක්ෂ 95,000 කින් ද ඉහළ යා හැකි අතර, 2800 සී.සී. වර්ගයේ ටොයෝටා ප්‍රාඩෝ මෝටර් රථයක මිල රුපියල් අසූහතර ලක්ෂයකින් ද ඉහළ යා හැකියි.\nඑමෙන්ම, ප්‍රයිස් වෝටර් හවුස් කූපර්ස් ඇස්තමේන්තුවලට අනුව නව තීරුබදු යටතේ ටොයෝටා ඇක්වා සහ ඇක්සියෝ මෙන්ම හොන්ඩා වෙසල් මෝටර් රථ මිල රුපියල් හත්ලක්ෂ 45,000 කින් ඉහළ යා හැකියි. කෙසේ නමුත්, අප මේ පිළිබදව කළ විමසීමකදී ලංකා වාහන ආනයනකරුවන්ගේ සංගමයේ ප්‍රකාශකයෙකු සදහන් කළේ සිය ඇස්තමේන්තු අද පස්වරුවේ පවත්වන මාධ්‍ය හමුවකදී ප්‍රකාශයට පත් කරන බවයි.",
       "URL": "https://www.hirunews.lk/175704/අයවැයෙන්-නිදහස්-තරගකාරි-ආර්ථිකයක්-මුදල්-ඇමති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4226"
}