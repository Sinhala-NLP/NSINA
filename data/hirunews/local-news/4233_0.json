{
       "Source": "hirunews",
       "Timestamp": "Monday, 06 November 2017 - 11:57",
       "Headline": "දෙමටගොඩ දී තරුණයෙකු පැහැරගැනීමේ සිද්ධියට හිරුනිකා හැර ගෝලයෝ අටදෙනා වරද පිළිගනී",
       "News Content": "දෙමටගොඩ ප්‍රදේශයේදී තරුණයෙකු පැහැරගෙන ගොස් පහරදී තර්ජනය කිරීමේ සිද්ධිය සම්බන්ධයෙන් චෝදනා එල්ලවූ හිරුණිකා ප්‍රේමචන්ද්‍ර හැර ඇයගේ පෞද්ගලික ආරක්ෂකයින් අටදෙනා කොළඹ මහාධිකරණය හමුවේ අද (06) වරද පිළිගනු ලැබුවා.\nඒ අනුව ඔවුන්ට දඬුවම් නියම කිරීම මේ මස 24 වනදා සිදුකිරීමටයි මහාධිකරණ විනිසුරු ආර්. ගුරුසිංහ නියෝග කළේ.\nගොතටුව ප්‍රදේශයේ පදිංචි පුද්ගලයෙකු දෙමටගොඩදී බලහත්කාරයෙන් පැහැරගෙන ගොස් පහරදීමේ සිද්ධිය සම්බන්ධයෙන් හිරුණිකා ප්‍රේමචන්ද්‍ර සහ ඇයගේ පෞද්ගලික ආරක්ෂකයින් අටදෙනාට විරුද්ධව නීතිපතිවරයා විසිනුයි මෙම නඩුව පවරා තිබුණේ.\nඅද දිනයේ නඩුව විභාගයට ගත් අවස්ථාවේදී හිරුණිකා ප්‍රේමචන්ද්‍ර හැර සෙසු විත්තිකරුවන් තමන්ට එරෙහිව එල්ලවී ඇති චෝදනාවලට වරද පිළිගන්නා බව අධිකරණය හමුවේ ප්‍රකාශ කරනු ලැබුවා.\nමෙසේ දෙමටගොඩ රෙදිපිළි අලෙවිසැලක සේවය කළ 34 හැවිරිදි පුද්ගලයෙකු හිරුණිකා ප්‍රේමචන්ද්‍රට අයත් ඩිෆෙන්ඩර් රථයකින් පැමිණි පිරිසක් පැහැර ගත්තේ 2015 දෙසැම්බර් 21 වන දායි.\nපැහැර ගැනීම සිදුවූ ස්ථානයේ සිටි 11 හැවිරිදි දැරියකගෙන් ද මේ සම්බන්ධයෙන් කොළඹ අපරාධ කොට්ඨාශය ප්‍රකාශයක් සටහන් කර ගත් බව පොලිසිය මීට පෙර සඳහන් කළා.\nමෙම පැහැර ගැනීමට පැමිණි එක් පුද්ගලයෙකු අදාළ කුඩා දැරිය එම ස්ථානයට රැගෙන එනු ලැබුවා.\nදැරියගේ ප්‍රකාශය පිළිබදව කොළඹ ප්‍රධාන මහේස්ත්‍රාත් අධිකරණයට ද කොළඹ අපරාධ කොට්ඨාශය මගින් කරුණු වාර්තා කළ අතර, පැහැර ගත් තරුණයා හිරුණිකා ප්‍රේමචන්ද්‍ර ඉදිරියට රැගෙන ගිය බව එහිදී අනාවරණ වී තිබුණා.\nඅදාළ දැරිය ලබාදුන් ප්‍රකාශයේ දෙසැම්බර් 21 වන දා හිරුණිකා ප්‍රේමචන්ද්‍ර හමුවීමට දැරිය, පියා සමඟ ගිය බවත් පසුව එතැන සිටි කිහිප දෙනෙකු සමඟ කළු පැහැති ජීප් රථයකින් දෙමටගොඩ රෙදිකඩයට ගිය බවත්, අනතුරුව තරුණයා රැගෙන හිරුණිකා ප්‍රේමචන්ද්‍ර හමුවීමට ගෙන ගිය බවත් සඳහන් වනවා.",
       "URL": "https://www.hirunews.lk/175370/දෙමටගොඩ-දී-තරුණයෙකු-පැහැරගැනීමේ-සිද්ධියට-හිරුනිකා-හැර-ගෝලයෝ-අටදෙනා-වරද-පිළිගනී",
       "Category": "Local News",
       "Parent URL": "https://www.hirunews.lk/local-news.php?pageID=4233"
}