{
       "Source": "hirunews",
       "Timestamp": "Wednesday, 17 August 2022 - 13:56",
       "Headline": "පිබිදෙමු පොළොන්නරුවෙන් වාර්තා වන දැවැන්ත සුදු අලියා (වීඩියෝ)",
       "News Content": "ජනතා බදු මුදල් වැය කරමින් ආරම්භ කරන මහා පරිමාණ ව්‍යාපෘති එහි අපේක්ෂිත ප්‍රතිඵල ලැබෙන තෙක් ම ක්‍රියාත්මක කිරීම බලධාරීන්ට පැහැර\nහැරිය නො හැකි වගකීමක්.\nනමුත් එම වගකීම ඉටු නො කිරීමේ පසුබිම මත පොළොන්නරුවට සුදු අලියෙකු වූ ව්‍යාපෘතියක් පිළිබඳ පොළොන්නරුවෙන් වාර්තා වනවා.\nපොළොන්නරුව දිස්ත්‍රික්කයේ ජනතාව වෙනුවෙන් රාජ්‍ය සේවා සැලසීමට අලුතින් ම ඉදි කෙරෙන පොළොන්නරුව දිස්ත්‍රික් ලේකම් කාර්යාලයීය ගොඩනැගිල්ල එම සුදු අලියා බවට පත් ව තිබෙනවා.\nබැලූ බැල්මට ඉතා ප්‍රයෝජනවත් දැවැන්ත ගොඩනැගිල්ලක් සේ දිස් වුව ද ප්‍රදේශවාසීන්ට මෙය සුදු අලියෙක් වී හමාර යි.\nමෙම ස්ථානයේ පැවති පැරණි දිස්ත්‍රික් ලේකම් කාර්යාල ගොඩනැගිල්ල කඩා ඉවත් කර 2016 වසරේ අගෝස්තු මාසයේ දී 'පිබිදෙමු පොළොන්නරුව' ව්‍යාපෘතිය යටතේ මුල්ගල් තැබුණේ, නව ගොඩනැගිල්ලක් ස්ථාපිත කිරීම වෙනුවෙන්.\nඒ ස්ථාන කිහිපයක පිහිටි රාජ්‍ය ආයතන එක් ස්ථානයකට ගෙන ඒමේ අරමුණින් වන අතර, නව ගොඩනැගිල්ල සඳහා ඇස්තමේන්තු කර තිබු මුදල රුපියල් බිලියන 1.5ක්.\nමුල් අදියරේ වැඩ අවසන් කිරීමෙන් පසු 2019 වසරේ දී මෙම ගොඩනැගිල්ල විවෘත කෙරුණත් භාවිතය සඳහා ගෙන ආ උපකරණ, වැඩ ආරම්භ කරන තෙක් වසර දෙකක පමණ සිට දූවිල්ලට හුරු වී ඇති බව වාර්තා වනවා.\n‍නව ගොඩනැගිල්ල භාවිතයට නො ගැනීම හේතුවෙන් මෙම ස්ථානයේ තිබු සියලු රාජ්‍ය ආයතන මේ වන විට විවිධ ස්ථානවල පිහිටි නිවාසවලට කොටු වී ඇති අතර, ඒ සඳහා මාසික ව කුලිය වශයෙන් රජයට දැරීමට සිදු ව ඇත්තේ විශාල මුදලක්.",
       "URL": "https://www.hirunews.lk/313003/පිබිදෙමු-පොළොන්නරුවෙන්-වාර්තා-වන-දැවැන්ත-සුදු-අලියා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=934"
}