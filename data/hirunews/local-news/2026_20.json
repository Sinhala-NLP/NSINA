{
       "Source": "hirunews",
       "Timestamp": "Sunday, 11 April 2021 - 16:52",
       "Headline": "මෙරට කොරෝනා ආසාදිතයින් 95,000 ඉක්මවයි",
       "News Content": "අද දිනයේ මේ දක්වා කාලය තුළ කොරෝනා ආසාදිතයින් 170 දෙනෙකු අලුතින් හඳුනා ගැනීමත් සමඟ මෙරට සමස්ත කොරෝනා ආසාදිතයින් සංඛ්‍යාව 95,000 ඉක්මවා ගියා.\nඒ අනුව මුළු ආසාදිතයින් සංඛ්‍යාව දැක්වුණේ 95,018ක් ලෙසයි.\nතවත් ආසාදිතයින් 175 දෙනෙකු සුවය ලබා රෝහල්වලින් පිටව යාමත් සමඟ මෙරට සුවය ලැබූ සමස්ත ආසාදිතයින් සංඛ්‍යාව 91,631 දක්වා ඉහල ගියා.\nඑමෙන්ම, උත්සව සමයේ සෞඛ්‍ය මාර්ගෝපදේශ පිළිපැදීම සම්බන්ධයෙන් පොලිස් ස්ථාන වෙත විශේෂ චක්‍රලේඛයක් නිකුත් කර ඇති බව පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ ප්‍රකාශ කළා.\nමේ අතර, ඉන්දියාවේ තමිල්නාඩු ප්‍රාන්ත සභාවේ මැතිවරණයට ඉදිරිපත්ව සිටි කොංග්‍රස් පක්ෂ අපේක්ෂකයෙකු කොරෝනා ආසාදනය වීමෙන් මියගොස් තිබෙනවා.\nතමිල්නාඩුවේ ශ්‍රී විල්ලිපුතූර් අසුනට තරඟ වැදි 63 හැවිරිදි මාධව රාඕ නැමැත්තෙක් මෙලෙස මියගොස් ඇති බවයි ඉන්දීය මාධ්‍ය සඳහන් කළේ.\nඑමෙන්ම, ඉන්දියාවේ සුප්‍රකට මහා භාරත් ටෙලි වෘතාන්ත මාලාවේ ඉන්ද්‍ර දෙවියන් ලෙස රඟපෑ සතිෂ් කවුල් කොරෝනා ආසාදනයෙන් මියගොස් තිබෙනවා.\n74 හැවිරිදි ඔහු කොරෝනා වසංගතය නිසා ආදායම් අහිමිවූ බොලිවුඩ් පුරයේ කලාකරුවන් වෙනුවෙන් කටයුතු කළ රංගන ශිල්පියෙක්.\nමේ අතර, චීනය තම රටේ නිෂ්පාදිත කොරෝනා එන්නත් මිශ්‍ර කොට ඒවායේ ශක්‍යතාව ඉහළ නැංවීම පිළිබඳව අවධානය යොමුකර තිබෙනවා.\nචීන රෝග නිවාරණ සහ පාලන මධ්‍යස්ථානයේ ප්‍රධානී ගාඕ - ෆු ප්‍රකාශ කළේ දැනට යොදාගනු ලබන එන්නත්වල ශක්‍යතාව ඉහළ මට්ටමක නොපැවතීම ඊට හේතුව බවයි.\nචීනය විසින් මේ වනවිට සිය රට තුළ කොරෝනා එන්නත් මාත්‍රා මිලියන 161 ක් ලබාදී තිබෙනවා.\nකෝටි 140 ක් වූ චීන ජනගහණයෙන් සියයට 40 කට මේ වසරේ ජූනි වනවිට කොරෝනා එන්නත් ලබාදීම චීන රජයේ අපේක්ෂාවයි.\nවසර අවසානය වනවිට ජනගහණයෙන් සියයට 70 ත් 80 ත් අතර ප්‍රමාණයකට කොරෝනා එන්නත් ලබාදිය හැකි බවට චීනය විශ්වාසය පළ කරනවා.",
       "URL": "https://www.hirunews.lk/268170/මෙරට-කොරෝනා-ආසාදිතයින්-95000-ඉක්මවයි",
       "Category": "Local News",
       "Parent URL": "https://www.hirunews.lk/local-news.php?pageID=2026"
}