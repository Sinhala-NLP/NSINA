{
       "Source": "hirunews",
       "Timestamp": "Sunday, 13 September 2020 - 9:47",
       "Headline": "කැවුමාට ආයුධ සැපයූ දෙදෙනෙකු අත්අඩංගුවට (වීඩියෝ)",
       "News Content": "මත්ද්‍රව්‍ය ජාවාරම්කරුවෙකු හා සංවිධානාත්මක අපරාධකරුවෙකු වූ මාකඳුරේ මධුෂ්ගේ ප්‍රධාන ගෝලයෙකු වන දොඩම්දූව වඩුගේ කැළුම් ඉන්දික නොහොත් කැවුමාට ආයුධ සැපයූ පුද්ගලයින් 02දෙනෙකු තිස්සමහාරාම සහ කොහුවල ප්‍රදේශවලදී අත්අඩංගුවට ගෙන තිබෙනවා.\nඒ, පොලිස් විශේෂ කාර්ය බලකායේ නිලධාරීන් සිදුකළ වැටලීමකදියි.\nමොවුන් පොළොන්නරුවේ සිට සහල් අසුරණවල සඟවා ගිනි අවි සහ ජීව උණ්ඩ විශාල ප්‍රමාණයක් ලොරි රථවලින් ගෙනවිත් කොළඹ සහ දකුණේ පාතාල කල්ලි සාමාජිකයින්ට ලබාදී ඇති බවටයි තොරතුරු අනාවරණ වී ඇත්තේ.\nඔවුන් අවස්ථා කිහිපයකදීම ඉතා සූක්ෂම ලෙස මෙලෙස රැගෙන ආ ගිනි අවි හෝමාගම ප්‍රදේශයේ නිවසක සඟවා තබා තිබෙනවා.\nඑමෙන්ම, අදාළ අවි ආයුධ රැගෙන පැමිණි ලොරි රථ සඳහා ආරක්ෂාව ලබාදීම සම්බන්ධයෙන්ද මොවුන්ට චෝදනා එල්ල වන බවයි පොලිස් විශේෂ කාර්ය බලකාය සඳහන් කළේ.\nකෙසේ වෙතත්, අදාළ ගිනි අවි සඟවා තැබූ බව පැවසෙන හෝමාගම නිවස මේ වනතෙක් සොයාගෙන නොමැති අතර, අදාළ නිවස පිළිබඳව තොරතුරු ලබාගැනීම සඳහා අත්අඩංගුවට ගත් සැකකරුවන් තුන් දෙනා අපරාධ පරීක්ෂණ දෙපාර්තමේන්තුවට භාරදී තිබෙනවා.\nමෙම සැකකරුවන් මාකඳුරේ මධුෂ්ගේ දියමන්ති කොල්ලය සම්බන්ධයෙන් මීට පෙර පොලිස් අත්අඩංගුවට පත්වී ඇප මත නිදහස් වී සිටින අය බවටද වාර්තාවනවා.\nමේ අතර මිලියනයකට අධික මත්ද්‍රව්‍ය සමඟ කාන්තාවන් තුන්දෙනෙකු කොළඹ අපරාධ කොට්ඨාසයෙන් අත්අඩංගුවට ගෙන තිබෙනවා.\nඔවුන් සතුව තිබී හෙරොයින් ප්‍රමාණය ග්‍රෑම් 90ක්, මාවා කිලෝ හතරක් සහ කේරළ ගංජා පැකට්  29 ක් ද එහිදී පොලිස් බාරයට ගෙන තිබෙනවා.\nවැඩිදුර පරීක්ෂණවලදී හෙළිවී ඇත්තේ මොවුන් කළක සිට දිවයිනේ ප්‍රදේශ රැසකට මත්ද්‍රව්‍ය බෙදාහැරීමේ නිරතව සිට ඇති බවයි.\nඑමෙන්ම, බස්නාහිර පළාතේ පොදු ස්ථාන ඉලක්ක කරගනිමින් සිදුකළ මෙහෙයුමකදී මත්කුඩු සහ මත්ද්‍රව්‍ය ළඟ තබාගත් පුද්ගලයන් 699 දෙනෙකු අත්අඩංගුවට ගෙන තිබෙනවා.\nමෙම පිරිස අතර හෙරොයින් ළඟ තබාගත් පුද්ගලයන් 261 ක්, ගංජා ළඟ තබාගත් සැකකරුවන් 184 ක්, නීතිවිරෝධී මත්පැන් ප්‍රවාහනය කළ සැකකරුවන් 166 ක් සිටින බවයි බස්නාහිර පළාත් ජ්‍යෙෂ්ඨ නියෝජ්‍ය පොලිස්පති කාර්යාලය නිකුත් කළ නිවේදනයක දැක්වෙන්නේ.\nමේ අතර, මීගමුව - කොච්චිකඩේ - කම්මල්තොට ප්‍රදේශයේ උත්සව ශාලාවක පැවැත්වූ ෆේස්බුක් සාදයක් වටලා වයස අවුරුදු 18 ත් 20 ත් අතර තරුණයන් 30 දෙනෙකු අත්අඩංගුවට ගෙන ඇති බව පොලීසිය සඳහන් කළා.\nඊයේ සිදුකළ මෙම වැටලීමේදී මොවුන් සතුව තිබී ගංජා සහ මත්පැන් තොගයක්ද පොලිස් භාරයට ගෙන තිබෙනවා.\nසැකකරුවන් වෙන්නප්පුව, දංකොටුව සහ මාරවිල ප්‍රදේශවල පදිංචිකරුවන්.",
       "URL": "https://www.hirunews.lk/250082/කැවුමාට-ආයුධ-සැපයූ-දෙදෙනෙකු-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2458"
}