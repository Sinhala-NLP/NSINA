{
       "Source": "hirunews",
       "Timestamp": "Thursday, 19 August 2021 - 21:01",
       "Headline": "නිවෙස් නිරෝධායනය වන අයට දැනුම්දීමක් (වීඩියෝ)",
       "News Content": "කොවිඩ් රෝගීන්ගේ ශීඝ්‍ර ව්‍යාප්තිය සැලකිල්ලට ගනිමින් ඔවුන් නිවෙස් නිරෝධායනය සඳහා යොමු කිරීමේ වැඩපිළිවෙළක් පසුගියදා ආරම්භ කෙරුණද එලෙස යොමු වූවන් ද රෝගී තත්ත්වය උත්සන්න වී මියයාමේ පුවත් මේ දිනවල වාර්තාවනවා.\nමේ නිසා නිවසේ නිරෝධායනයවන අය මෙන්ම සෙසු ජනතාවද කොවිඩ් රෝග ලක්ෂණ පිළිබඳව අවධානයෙන් සිටීම වැදගත්.\nමේ ඒ සඳහා කරන දැනුවත් කිරීමක්.\nකොවිඩ් රෝගීන් මේ වනවිට ශීඝ්‍ර ලෙස ව්‍යාප්තවීමේ අවදානමක් මතු වීමත් සමඟ රෝග ලක්ෂණ ඉතා අඩුවෙන් පෙන්නුම් කරන රෝගීන් නිවෙස් නිරෝධායනය සඳහා යොමු කිරීමේ වැඩපිළිවෙළක් පසුගියදා ආරම්භ කෙරුණේ බරපතල තත්ත්වයේ පසුවන රෝගීන්ට රෝහල්තුළ ඉඩ පහසුකම් ලබාදීමේ අරමුණ ඇතිව යි.\nඒ නිසා ඔබත් නිවෙස් නිරෝධායනය වන්නේ නම් නිසි සෞඛ්‍ය පුරුදු අනුගමනය කිරීමට වගබලා ගත යුතුයි.\nනිවසේ සිටින ඔබට, විවේකී ව සිටිය දී හෝ සුළු මහන්සිවීමකින් පසු හුස්ම ගැනීමේ අපහසුතාවක් හෝ හතියක් ඇතිවන්නේ නම් වහා ම රෝහල්ගතවීමට වගබලා ගත යුතුයි.\nඑමෙන්ම රුධිරයේ ඔක්සිජන් මට්ටම, විවේකී ව සිටිය දී හෝ සුළු මහන්සිවීමකින් පසු 96%කට වඩා අඩුවේනම් එයද නිවසේ රැඳී සිටීමට සුදුසු තත්ත්වයක් නො වේ.\nයම් පුද්ගලයෙකු නිවෙස්ගත කොවිඩ් 19 ප්‍රතිකාර සම්බන්ධීකරණ පද්ධතියේ ලියාපදිංචි වීමෙන් පසු මෙවන් තත්ත්වයක් ඇතිවුවහොත් වහා ම අදාළ වෛද්‍ය කණ්ඩායමට දැනුම් දිය යුතුයි.\nඉන් පසු එම වෛද්‍ය කණ්ඩායම විශේෂඥ වෛද්‍යවරුන් සමඟ සාකච්ඡා කිරීමෙන් පසු රෝගියා රෝහල්ගත කිරීමට කටයුතු කරනු ඇති.\nරෝහල් ගත කිරීම සම්බන්ධීකරණය කිරීමට ගතවන කාලය ඇතුළත හුස්ම ගැනීමේ අපහසුතාව පවතින්නේ නම් රෝගියා හට පහත ආකාරයට ඉරියව් වෙනස් කිරීමෙන් හුස්ම ගැනීමේ අපහසුතාව අවම කරගැනීමට හැකියි.\n1. විනාඩි 20 - 30ක් මුනින් අතටද,\n2. විනාඩි 20 - 30ක් දකුණු ඇලයටද,\n3. විනාඩි 20 - 30ක් වාඩිවී\n4. විනාඩි 20 - 30ක් වම් ඇලයට ද ස්ථානගතවීමෙන් මෙම අපහසුතාව අවම කරගත හැකියි.\nකෙසේ වෙතත් ගර්භණී කාන්තාවන් හා ස්ථුල පුද්ගලයින් විසින් මෙම ඉරියව් මඟ හැරිය යුතු බවත් ඔබ විශේෂයෙන් මතක තබා ගත යුතුයි.\nඅවධාරණය කළ යුතු සහ වඩාත්ම වැදගත් කරුණවන්නේ හැකි ඉක්මනින් වෛද්‍ය උපදෙස් ලබාගනිමින් එම උපදෙස්වලට අනුකූලව රෝහල් ගතවීමට කටයුතු කිරීම යි.\nමේ අතර කොවිඩ් ආසාදිතයන් ප්‍රතිකාර මධ්‍යස්ථාන වෙත යොමු කිරීම සහ කළමනාකරණය සඳහා අද සිට නව ක්‍රමවේයක් හඳුන්වා දී තිබෙනවා.\nමෙම නව ක්‍රමය දුරකථන ඇමතුම් සහ කෙටි පණිවුඩ ඔස්සේ ක්‍රියාත්මකවන අතර 1904 දුරකතන අංකයට ආසාදිතයන්ගේ තොරතුරු යොමු කළ යුතුයි.\nශ්වසන අපහසුතා සහිත රෝගියෙක් නම් - A (space)\nඋණ තත්ත්වය ඇති රෝගියෙක් නම් - B (space)\nකිසිදු රෝග ලක්ෂණයක් නොමැති රෝගීන් - C (space)\nලෙස සදහන් කර වයස (space) ජාතික හැඳුනුම්පත් අංකය (space) හා ලිපිනය සඳහන් කර 1904ට කෙටි පණිවුඩයක් යොමු කළ යුතුයි.\nඒ අනුව එම තොරතුරු කොවිඩ් 19 රෝගය පැතිරීම වැළැක්වීමේ මධ්‍යස්ථානය විසින් ප්‍රතිකාර මධ්‍යස්ථානය වෙත යොමු කිරීම සඳහා වෛද්‍ය කණ්ඩායම් වෙත දැනුම් දෙනු ලබනවා.\nරෝගීන් සපයන තොරතුරු වර්ගීකරණයකින් පසු 247 කෙටි දුරකථන අංකය මගින් ඔවුන් සම්බන්ධ කර ගනිමින් අවශ්‍ය ගිලන් රථ හා සේවා පහසුකම් සැපයීම හෝ නිවෙස් නිරෝධායනයට යොමු කෙරෙන රෝගීන් සමඟ 1390 දුරකථන අංකය ඔස්සේ පහසුකම් සැලසීමටයි පියවර ගෙන ඇත්තේ.",
       "URL": "https://www.hirunews.lk/280141/නිවෙස්-නිරෝධායනය-වන-අයට-දැනුම්දීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1743"
}