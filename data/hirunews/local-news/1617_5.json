{
       "Source": "hirunews",
       "Timestamp": "Wednesday, 20 October 2021 - 13:19",
       "Headline": "තෙල් සංස්ථාවේ රුපියල් සංචිත ගොඩ ගැසේ - ඉන්ධන ගන්න ඕමානයෙන් ණයක්",
       "News Content": "ඛනිජ තෙල් නීතිගත සංස්ථාව තුළ රුපියල් සංචිත ගොඩගැසී තිබුණ ද ඩොලර් නොමැතිවීම හේතුවෙන් ඉන්ධන මිල දී ගැනීම සම්බන්ධයෙන් තවදුරටත් ගැටලු පවතින බව ඛනිජ තෙල් වෘත්තීය සමිති පවසනවා.\nමේ අතර, ඉන්ධන මිල දී ගැනීම සඳහා රජය  ඕමානය සමග ඇමරිකානු ඩොලර් මිලියන 3.6ක ණය මුදලක් සඳහා අත්සන් තැබීමට නියමිතයි.\nඛනිජ තෙල් සංස්ථාව විසින් එදිනෙදා පවතින මුදල් ප්‍රමාණයන්ට අනුව මේ වන විට ඉන්ධන ලබා ගැනීම සිදු කරන බව ඛනිජ තෙල් පොදු සේවක සංගමයේ සභාපති අශෝක රන්වල ප්‍රකාශ කළා.\nමේ හේතුවෙන් ඉන්ධන හිඟයක් නිර්මාණය විය හැකි බැවින් ජාත්‍යන්තර රටවල් සමග ඒකාබද්ධ වී ඉන්ධන මිලදී ගැනීම සඳහා විධිමත් වැඩපිලිවෙළක් සකස් කළ යුතු බවයි ඔහු කියා සිටියේ.\nඅප මේ සම්බන්ධයෙන් බලශක්ති අමාත්‍ය උදය ගම්මන්පිලගෙන් විමසීමක් කළ අතර ඔහු කියා සිටියේ, අද දිනයේදී පෙට්‍රල් රැගත් නෞකාවක් දිවයිනට පැමිණීමට නියමිත බවයි.\nඑබැවින් ඉන්ධන හිඟයක් ඇතිවීමේ අවදානමක් නොමැති බව අමාත්‍යවරයා පෙන්වා දුන්නා.",
       "URL": "https://www.hirunews.lk/285523/තෙල්-සංස්ථාවේ-රුපියල්-සංචිත-ගොඩ-ගැසේ-ඉන්ධන-ගන්න-ඕමානයෙන්-ණයක්",
       "Category": "Local News",
       "Parent URL": "https://www.hirunews.lk/local-news.php?pageID=1617"
}