{
       "Source": "hirunews",
       "Timestamp": "Sunday, 07 November 2021 - 13:27",
       "Headline": "තමාට පහරදුන් බවට වන ප්‍රචාරය අසත්‍ය බව කියා රාජ්‍ය ඇමති මොහාන් රහස් පොලීසියට",
       "News Content": "රත්ගමදී තමාට කිසියම් පුද්ගලයෙකු විසින් පහරදුන් බවට සමාජ මාධ්‍ය ඔස්සේ පැතිර යන ප්‍රචාර අසත්‍ය බව රාජ්‍ය අමාත්‍ය මොහාන් පී. ද සිල්වා පවසනවා.\nඑසේම අදාළ ප්‍රචාර ඔස්සේ තම කීර්තිනාමයට හානිකරන පුද්ගලයින් පිළිබඳව පරීක්ෂණයක් පවත්වන ලෙසත් රහස් පොලීසියට දැනුම්දුන් බවයි රාජ්‍ය අමාත්‍යවරයා වැඩිදුරටත් සඳහන් කළේ.\nජීවන වියදම දරාගැනීමට නොහැකිවීම හේතුවෙන් පාක්ෂිකයෙකු විසින් කුපිත වී බහින්බස්වීමක් සිදුව පසුව අත තිබූ හෙල්මටයකින් රාජ්‍ය අමාත්‍යවරයාට පහරදී ඇති බවට පවසමිනුයි සමාජ මාධ්‍ය ඔස්සේ ප්‍රචාර දියත් වුණේ.\nමේ සම්බන්ධයෙන් හිරු ප්‍රවෘත්ති අංශයද සොයාබැලීමක් සිදුකළ අතර, එලෙස පහරදුන් බවට කිසිදු තොරතුරක් සනාථ කරගැනීමට හැකියාවක් ලැබුණේ නැහැ.\nඑවන් පසුබිමකයි රාජ්‍ය අමාත්‍යවරයාද අදාළ ප්‍රචාරය අසත්‍ය බව පවසමින් ඒ පිළිබඳ විමර්ශනයක් සිදුකරන ලෙසට රහස් පොලීසියට පැමිණිල්ලක් සිදුකර ඇත්තේ.\nඑසේම මෙරට ගණිකා වෘත්තිය නීතිගත කිරීම උචිත බව ශ්‍රී ලංකා පොදුජන පෙරමුණු පාර්ලිමේන්තු  මන්ත්‍රීනි කෝකිලා ගුණවර්ධන පවසනවා.\nඇය වැඩිදුරටත් සඳහන් කළේ එය තමාගේ පෞද්ගලික මතයක් පමණක් වන බවයි.\nමෙරට පවතින සංස්කෘතිය තුළ එය නීතිගත කිරීම  දුෂ්කර කාර්යයක්.\nමේ සම්බන්ධයෙන් කථිකාවක් ගොඩනැගීමට තමන් සූදානම් වුවත්, ඒ පිළිබඳ යෝජනාවක් ගෙන ඒමේ අදහසක් නොමැති බවයි ඇය කියා සිටියේ.\nඑමෙන්ම නවලංකා නිදහස් පක්ෂයේ නායක පාර්ලිමේන්තු මන්ත්‍රී කුමාර වෙල්ගම ඊයේ මහනුවරදී මාධ්‍ය වෙත අදහස් දක්වමින් කියා සිටියේ මෙවර ඉදිරිපත් කෙරෙන අයවැය ප්‍රායෝගිකව ක්‍රියාත්මක කළ නොහැකි අලංකාරයෙන් පමණක් යුක්ත අයවැයක් බවයි.",
       "URL": "https://www.hirunews.lk/287264/තමාට-පහරදුන්-බවට-වන-ප්‍රචාරය-අසත්‍ය-බව-කියා-රාජ්‍ය-ඇමති-මොහාන්-රහස්-පොලීසියට",
       "Category": "Local News",
       "Parent URL": "https://www.hirunews.lk/local-news.php?pageID=1578"
}