{
       "Source": "hirunews",
       "Timestamp": "Sunday, 28 April 2019 - 19:27",
       "Headline": "සමන්තුරේ, නින්දවුර් සහ චවලකඬේට, පස්වරු 05 සිට යලිත් පොලිස් ඇඳිරි නීතිය - සෝදිසි මෙහෙයුම් තවදුරටත්",
       "News Content": "පාස්කු ඉරිදා ප්‍රහාරය එල්ල වී සතියක් ගත වූ නමුත් දිවයින පුරා සිදුකරන විශේෂ මෙහෙයුම් තවමත් අවසන් නැහැ.\nමන්නාරම, විල්පත්තුව සහ ඒ අවට ගම්මාන යුදහමුදාව, විශේෂ බලකාය, පොලිස් විශේෂ කාර්ය බලකාය සහ නාවික හමුදාව එක්ව අද දින විශේෂ පරික්ෂාවකට ලක් කර තිබෙනවා.\nඑමෙන්ම යාපනය - නාවන්දුරේ ප්‍රදේශයේ මුස්ලිම් ජාතික ව්‍යාපාරිකයෙකුට අයත් නිවසක් පරීක්ෂා කළ අවස්ථාවේදී එහි තිබූ භූගත බංකරයක් සොයා ගැනීමට ආරක්ෂක අංශ අද සමත් වුණා.\nඑය කුමක් සඳහා ඉදි කළේ ද යන්න නිවසේ හිමිකරු ප්‍රකාශ කර නොමැති බවයි වාර්තා වන්නේ.\nමීට අමතරව කල්පිටිය කලපුව අසල අතහැර දමා ගොස් තිබූ අරාබි බසින් ලියන ලද බැනර් සහ ප්ලාස්ටික් පුවරු තොගයක් ද සොයාගත්තේ ප්‍රදේශවාසීන්ගෙන් ලද තොරතුරකට අනුවයි.\nසීනිගම සිට හික්කඩුව දක්වා මෝටර් රථයක ගමන් කරමින් සිටියදී ඩ්‍රෝන් කැමරාවක් ගුවන් ගතකළ ඉන්දීය ජාතිකයෙකු ද ප්‍රදේශවාසීන් විසින් අල්ලා පොලිසියට භාර දී තිබෙනවා.\nඑමෙන්ම වැලිගම ප්‍රදේශයේ සිදුකළ සෝදිසි මෙහෙයුමකදී රුපියල් ලක්ෂ 121ක මුදලක් ලග තබා ගත් මුස්ලිම් ජාතිකයෙකු ද අත්අඩංගුවට ගනු ලැබුවේ ලද තොරතුරකට අනුවයි.\nමේ අතර අනන්‍යතාවය හෙලි කිරීමට නොහැකි වූ 25 හැවිරිදි මුස්ලිම් ජාතිකයෙකු ද අලුත්ගම දර්ගා නගරයේදී අත්අඩංගුවට ගනු ලැබුවා.\nකොළඹ නුවර ප්‍රධාන මාර්ග තෝලංගමුව ප්‍රදේශයෙන් වසා දමනු ලැබුවේ ඒ ආසන්නයේ සැකකටයුතු පාර්සලයක් තිබූ බවට තොරතුරු වාර්තා වීම හේතුවෙන්.\nමේ අතර, ඉකුත් පැය 24ක කාලය තුළ දිවයින පුරා සිදුකළ මෙහෙයුම්වලදී පුද්ගලයින් 48 දෙනෙකු අත්අඩංගුවට ගෙන තිබෙනවා.",
       "URL": "https://www.hirunews.lk/215353/සමන්තුරේ-නින්දවුර්-සහ-චවලකඬේට-පස්වරු-05-සිට-යලිත්-පොලිස්-ඇඳිරි-නීතිය-සෝදිසි-මෙහෙයුම්-තවදුරටත්",
       "Category": "Local News",
       "Parent URL": "https://www.hirunews.lk/local-news.php?pageID=3379"
}