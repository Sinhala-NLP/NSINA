{
       "Source": "hirunews",
       "Timestamp": "Friday, 06 January 2023 - 12:56",
       "Headline": "සල්ලි අච්චු ගසා ඡන්ද තබන පළමු රට බවට ශ්‍රී ලංකාව පත්වනු ඇතැ යි ඇමති සියඹලාපිටිය කියයි",
       "News Content": "දැවැන්ත ආර්ථික අර්බුදයක් පවතින අවස්ථාවක මුදල් මුද්‍රණය කරමින් පළාත් පාලන මැතිවරණයක් පවත්වන පළමු රට බවට ශ්‍රී ලංකාව පත්වෙනු ඇතැයි මුදල් රාජ්‍ය අමාත්‍ය රංජිත් සියඹලාපිටිය පවසනවා.\nදැරණියගල ප්‍රදේශයේ පාසලක අද (06) පැවති උත්සවයකින් අනතුරු ව මාධ්‍යයට අදහස් දක්වමින් ඔහු කියා සිටියේ පසුගිය වසරේ දී රුපියල් බිලියන 2500ක මුදල් නෝට්ටු මුද්‍රණය කළ ද ඒවා කිසිදු අවස්ථාවක දෛනික වියදම් සඳහා යොදා නො ගත් බව යි.\nමේ අතර මාතර ඊයේ පැවති හමුවකට එක්වෙමින් ජාතික ජන බලවේගයේ නායක පාර්ලිමේන්තු මන්ත්‍රී අනුර කුමාර දිසානායක කියා සිටියේ, පළාත් පාලන මැතිවරණය කල් දැමීමට රජය උත්සහ කළ හොත් තම පක්ෂය එය වළක්වාලීමට ගත හැකි සෑම ක්‍රියාමාර්ගයක්ම ගන්නා බව යි.\nමේ අතර පළාත්පාලන ඡන්දයට ලංකා කම්කරු කොංග්‍රසය කුකුළා ලාංඡනයෙන් තරඟ වැදීමට නියමිත බව වාර්තා වනවා.\nකෙසේ නමුත් හිරු ප්‍රවෘත්ති අංශය සිදු කළ විමසීමක දී එම පක්ෂයේ නායක හිටපු පළාත් සභා මන්ත්‍රී සෙන්දිල් තොන්ඩමන් සඳහන් කළේ, ඒ සම්බන්ධයෙන් නිල ප්‍රකාශයක් ලබන 17 වන දා දිනයේ දී ප්‍රකාශයට පත්කරන බව යි.",
       "URL": "https://www.hirunews.lk/324422/සල්ලි-අච්චු-ගසා-ඡන්ද-තබන-පළමු-රට-බවට-ශ්‍රී-ලංකාව-පත්වනු-ඇතැ-යි-ඇමති-සියඹලාපිටිය-කියයි",
       "Category": "Local News",
       "Parent URL": "https://www.hirunews.lk/local-news.php?pageID=619"
}