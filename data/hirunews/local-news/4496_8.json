{
       "Source": "hirunews",
       "Timestamp": "Saturday, 27 May 2017 - 15:23",
       "Headline": "ආපදාවෙන් විනාශයට පත් නිවාස රජයේ වියදමින් ඉදිකරන බව ජනපති කියයි",
       "News Content": "ඇති වූ හදිසි ආපදා තත්ත්වය හේතුවෙන් විනාශයට පත් නිවාස රජය මගින් ඉදිකරදීමේ නිසි වැඩපිළිවෙලක් ඉදිරියේදී ක්‍රියාවට නංවන බව ජනාධිපති මෛත්‍රීපාල සිරිසේන පවසනවා.\nඅදාළ ආයතනවලින් ලබා ගන්නා තොරතුරු මත පදනම්ව එම වැඩපිළිවෙල ක්‍රියාවට නංවන බවයි විපතට පත් ජනතාවට සහන සැලසීමේ කටයුතු කඩිනම් කිරීම වෙනුවෙන් අද පෙරවරුවේ කළුතර දිස්ත්‍රික් ලේකම් කාර්යාලයේ පැවති සාකච්ඡාවකට එක්වෙමින් ජනාධිපතිවරයා කියා සිටියේ.\nඅහිමිවූ ජීවිත වෙනුවෙන් වන්දි ප්‍රදානය සහ අවතැන්ව දෛනික රැකියා අහිමි වූ පිරිස් වෙනුවෙන් සහන සැලසීමේ විධිමත් ක්‍රමවේදයක් පිළිබදව අදාළ ආයතන සමග ලබන සතියේ පැවැත්වීමට නියමිත සාකච්ඡාවේදී අවසන් තීරණයකට එළඹෙන බව ද ජනාධිපතිවරයා මෙහිදී සදහන් කළා.\nඑසේම, දිවයිනට වරින් වර බලපාන ආපදා තත්ත්වයන්ට මුහුණදීම සදහා ජාතික සහ දිස්ත්‍රික් මට්ටමින් නව වැඩපිළිවෙලක් සකස් කිරීමට ද ඉදිරි අමාත්‍ය මණ්ඩල රැස්වීමේදී තීරණයකට එළඹෙන බව ජනාධිපති මෛත්‍රීපාල සිරිසේන තවදුරටත් කියා සිටියා.\nඑමෙන්ම, අධික වර්ෂාව හේතුවෙන් තවදුරටත් මාර්ග කිහිපයක් ජලයෙන් යටව පවතින බව පොලිස් මූලස්ථානය පවසනවා. ඒ අනුව විකල්ප මාර්ග භාවිත කරන ලෙසයි ඔවුන් රියදුරන්ගෙන් ඉල්ලා සිටින්නේ. මේ වනවිට කොළඹ - බදුල්ල ප්‍රධාන මාර්ගයේ රත්නපුර නගරයෙන් අඩි 6 ක් පමණ ජලයෙන් යටවී තිබෙනවා.\nමේ අතර, මාතර - අකුරැස්ස ප්‍රධාන මාර්ගයේ - මාලිම්බොඩ, අමලගොඩ හන්දිය සහ අකුරැස්ස - පිටබැද්ද මාර්ග ජලයෙන් යටවී වාහන ගමනාගමන සම්පූර්ණයෙන් ඇණ හිට ඇති බවයි පොලිස් මාධ්‍ය ප්‍රකාශක කාර්යාලය සදහන් කළේ.\nඑමෙන්ම, නෙළුව - දෙල්ලව සහ නෙළුව - මොරවක, නෙළුව - උඩුගම මාර්ග ද ජලයෙන් යටවී තිබෙනවා.\nවැලිපැන්න අධිවේගී මාර්ග පිවිසුම අසල අළුත්ගම - මතුගම මාර්ගය කොහිලවල ප්‍රදේශයෙන් ජලයෙන් යටවී ඇති අතර, කළුතර හොරණ - පනාපිටිය ඇළ අසල මාර්ගය ද සම්පූර්ණයෙන්ම ජලයෙන් යටවී ඇති බව ද සදහන්.\nදක්ෂිණ අධිවේගී මාර්ගයේ ගැලනිගම සහ දොඩම්ගොඩ අතර කොටසක් ජලයෙන් යටවීම නිසා වේගය පාලනය කර ගන්නා ලෙස එහි මෙහෙයුම් ඒකකය රියදුරන්ගෙන් ඉල්ලීමක් කළා.\nමේ අතර, අයහපත් කාලගුණය හේතුවෙන් විපතට පත් අපේම සහෝදර ජනතාවට සහන සැලසීම වෙනුවෙන් දියත් කෙරෙන ‘‘මහා ජල ගැල්මෙන් පීඩාවට පත්වූවන් උදෙසා වන රට වෙනුවෙන් හිරු, සහන යාත්‍රා ක්‍රියාන්විතය’’ දැන් ක්‍රියාත්මකයි.\nඒ අනුව, එම ජනතාව වෙනුවෙන් හැකි පමණ ද්‍රව්‍යාධාර ලබාදෙන ලෙස දයාබර හිරු ශ්‍රාවකයන්ගෙන් ඉල්ලා සිටිනවා.\nඒ අනුව, අවශ්‍ය වියලි ආහාර ද්‍රව්‍ය සහ පානීය ජල බෝතල්, නුගේගොඩ - නාවල පාරේ අංක 156 න් 2 දරණ ස්ථානයේ පිහිටි විශේෂ කාර්යාලය ඇතුලූ දිවයින පුරා පිහිටි හිරු ආධාර එකතු කිරීමේ මධ්‍යස්ථානය වෙත ඔබට භාරදිය හැකියි.\nඑහි වැඩිදුර තොරතුරු 0773 035 926 න් ලබා ගත හැකිවනවා.",
       "URL": "https://www.hirunews.lk/162283/ආපදාවෙන්-විනාශයට-පත්-නිවාස-රජයේ-වියදමින්-ඉදිකරන-බව-ජනපති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4496"
}