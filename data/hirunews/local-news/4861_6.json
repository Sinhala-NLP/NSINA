{
       "Source": "hirunews",
       "Timestamp": "Tuesday, 27 September 2016 - 18:18",
       "Headline": "ගාල්ලේ භූ චලනයක්",
       "News Content": "ගාල්ල දිස්ත්‍රික්කයේ ප්‍රදේශ කිහිපයකින් අද උදෑසන භූ චලනයක් වාර්තා වුණා.\nභූ විද්‍යා හා පතල් කැනීමේ කාර්යාංශය පැවසුවේ ගාල්ලේ සිට නිරිත දෙසින් කිලෝමීටර් 25 – 30 ත් අතර ඈත මුහුදේ සිදුවූ භූ කම්පනයක් මෙම චලනයට හේතු වන්නට ඇති බවයි.\nඅද පෙරවරු 5.45 ට පමණ ගාල්ල මුහුදු සීමාවට නිරිත දෙසින් මුහුදේ සිදුවූ භූ කම්පනයේ ප්‍රබලත්වය රික්ටර් පරිමාණ ඒකක 3 කට අඩු බව භූ විද්‍යා හා පතල් කැනිම් කාර්යාංශය පවසනවා.\nඑය හක්මන, මහකනදරාව සහ පල්ලේකැලේ භූ කම්පන මාපක ත්‍රිත්වයේ ම සටහන් වී තිබෙනවා.\nඑම කම්පනය වැඩි වශයෙන් දැනී තිබුණේ බලපිටියේ සිට ගාල්ල දක්වා වෙරළ තීරය ආශ්‍රිත ප්‍රදේශයටයි.",
       "URL": "https://www.hirunews.lk/143957/ගාල්ලේ-භූ-චලනයක්",
       "Category": "Local News",
       "Parent URL": "https://www.hirunews.lk/local-news.php?pageID=4861"
}