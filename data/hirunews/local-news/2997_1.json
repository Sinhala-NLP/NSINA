{
       "Source": "hirunews",
       "Timestamp": "Wednesday, 18 December 2019 - 7:33",
       "Headline": "ජනපතිවරණ පනත සංශෝධනය සඳහා වූ කමිටුව රැස්වෙයි",
       "News Content": "ජනාධිපතිවරණ සඳහා අපේක්ෂකයින් විශාල සංඛ්‍යාවක් ඉදිරිපත්වීම පිළිබඳව සැළකිල්ලට ගනිමින් ජනාධිපති මැතිවරණ පනත සංශෝධනය කිරීම සඳහා වූ කමිටුව, අධිකරණ, මානව හිමිකම් සහ නීති ප්‍රතිසංස්කරණ අමාත්‍යාංශයේදී රැස්ව තිබෙනවා.\nපසුගිය ජනාධිපතිවරණයේදී ලද අත්දැකීම් අනුව විශාල අපේක්ෂයින් සංඛ්‍යාවක් ජනාධිපතිවරණයට ඉදිරිපත්වීම හේතුවෙන් දැරීමට සිදුවූ වැය බරත්, ඡන්දදායකයින්ට සහ මැතිවරණ කොමිසමට සිදුවූ අපහසුතාවත් පිළිබඳව සැළකිල්ලට ගනිමින් මෙම කමිටුව සංශෝධන ඉදිරිපත් කිරීමට නියමිතයි.\nඑමෙන්ම  පසුගිය ජනාධිපතිවරණයේදී ඉදිරිපත්වූ අපේක්ෂකයන් අතුරින් බහුතරයකට සියයට 0.1 ක ජන්ද ප්‍රතිශතයක් හෝ ලබාගැනීමට හැකි වූයේ නැහැ.\nඒ අනුව ජනාධිපතිවරණ මැතිවරණ පනත කවරාකාරයකින් සංශෝධනය විය යුතු ද යන්න පිළිබඳව නීතිපති දෙපාර්තමේන්තුවේ නිලධාරීන්, මැතිවරණ කොමිසමේ නියෝජිතයින් සහ අධිකරණ අමාත්‍යාංශයේ නියෝජිතයින්ගෙන් සැදුම්ලත් කමිටුවක් ඊයේ විෂයභාර අමාත්‍ය නිමල් සිරිපාල ද සිල්වාගේ ප්‍රධානත්වයෙන් රැස්වුණා.\nමීට අමතරව පළාත්පාලන ඡුන්දය පැවැත්වීම සඳහා දැනට ඇති නීතිමය බාධාවන් ඉවත් කිරීම සඳහා සුදුසු සංශෝධනයන් පිළිබඳව කඩිනමින් විසඳුමක් යෝජනා කරන ලෙසද අමාත්‍යවරයා එහිදී කමිටුවේ නියෝජිතයින්ට දැනුම්දී තිබෙනවා.",
       "URL": "https://www.hirunews.lk/230475/ජනපතිවරණ-පනත-සංශෝධනය-සඳහා-වූ-කමිටුව-රැස්වෙයි",
       "Category": "Local News",
       "Parent URL": "https://www.hirunews.lk/local-news.php?pageID=2997"
}