{
       "Source": "hirunews",
       "Timestamp": "Saturday, 13 August 2022 - 16:20",
       "Headline": "චීන නැවට මාගම්පුරට එන්න අවසර (වීඩියෝ)",
       "News Content": "චීනයේ යුවාන් වැන්ග් - 5 පර්යේෂණ නෞකාවට ලබන 16 වනදා හම්බන්තොට වරායට ඇතුළු වීමට අවසර ලබා දීමට විදේශ අමාත්‍යාංශය තීරණය කර තිබෙනවා.\nඒ අනුව වරායට ඇතුළු වීමට අදාළ ලියකියවිලි සදහා අනුමැතිය ලබා දීමට වරාය පාලකවරයා හෙවත් හාබර් මාස්ටර් වෙත යොමු කර ඇති බවයි ආරංචිමාර්ග සදහන් කළේ.\nචීනයේ - යුවාන් වැන්ග් - 5 පර්යේෂණ නෞකාව පසුගිය 10 වනදා මෙරටට ලගා වීමට නියමිතව තිබූ අතර ඒ පිළිබදව දැඩි කතාබහකට ලක් වුණේ ඉන්දියාව ඒ සම්බන්ධයෙන් දැක්වූ ප්‍රතිචාරය හේතුවෙන්.\nමෙම නෞකාව පර්යේෂණ නෞකාවක් ලෙස හැඳින්වුවද අන්තර් මහද්වීපික බැලැස්ටික් මිසයිල සහ චන්ද්‍රිකා ස්ථානගත කිරීම් නිරීක්ෂණය කිරීමට හැකියාව තිබීම හේතුවෙන් ආරක්ෂාවට තර්ජනයක් වනු ඇති බවටයි ඉන්දියාව මත පළ කළේ.\nඑවන් පසුබිම ලක් රජය ද චීනයට දැනුම් දුන්නේ මෙම නෞකාවේ පැමිණීම ප්‍රමාද කරන ලෙසටයි.\nකෙසේ වෙතත් විදේශ අමාත්‍යාංශය චීන නෞකාවට හම්බන්තොට වරායට ඇතුළුවීමට අවසර ලබා දීමට අද තීරණය කිරීමෙන් පසු වරාය පාලකවරයා හෙවත් හාබර් මාස්ටර් විසින් නෞකාවට මෙරටට ඇතුළු වීමට අදාළ ලියකියවිලි සදහා මේ වන විට අනුමැතිය ලබා දී තිබෙනවා.\nඒ අනුව නෞකාව ලබන 16 වනදා හම්බන්තොට වරායට පැමිණීමට නියමිත අතර 22 වනදා දක්වා මෙරට තුළ රැදී සිටීමට නියමිතයි.",
       "URL": "https://www.hirunews.lk/312664/චීන-නැවට-මාගම්පුරට-එන්න-අවසර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=943"
}