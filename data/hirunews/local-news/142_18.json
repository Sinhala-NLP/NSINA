{
       "Source": "hirunews",
       "Timestamp": "Saturday, 29 July 2023 - 9:29",
       "Headline": "ජපන් විදේශ ඇමති ජනපති හමුවෙයි",
       "News Content": "දිවයිනට පැමිණ සිටින ජපාන විදේශ අමාත්‍ය හයාෂි යොෂිමාසා අද පෙරවරුවේ ජනාධිපති රනිල් වික්‍රමසිංහ හමුවී තිබෙනවා.\nජපාන විදේශ අමාත්‍යවරයා ඇතුළු දූත පිරිස දිවයිනට පැමිණියේ ඊයේ රාත්‍රියේයි.\nමේ අතර ජපානය මානව සම්පත් සංවර්ධන ශිෂ්‍යත්ව ව්‍යාපෘතිය සඳහා රුපියල් මිලියන 611 ක ප්‍රදානයක් සිදුකර තිබෙනවා.\nජපාන විදේශ අමාත්‍යවරයාගේ ශ්‍රී ලංකා සංචාරයට සමගාමීව මෙම ප්‍රදානය සිදු කෙරෙන අතර, ඊට අදාළ හුවමාරු ලිපිවලට අත්සන් තැබීම අද සිදු කෙරුණා.\nඅරලියගහ මන්දිරයේදී මෙම හුවමාරු ලිපිවලට අත්සන් කරනු ලැබුවේ ශ්‍රී ලංකාවේ ජපාන තානාපති මිෂුකොෂි හිදෙයිකි සහ මුදල් ආර්ථික ස්ථායිකරණ සහ ජාතික ප්‍රතිපත්ති අමාත්‍යාංශයේ ලේකම් කේ.එම්.එම්. සිරිවර්ධන විසින්.\nමෙම ව්‍යාපෘතිය යටතේ ජපානයේ විවිධ විශ්වවිද්‍යාලවල රාජ්‍ය අංශයේ තරුණ විධායක නිලධාරීන් පුහුණු කිරීම සහ ඔවුන්ට අදාළ වන ක්‍ෂේත්‍රවල අනාගත ජාතික නායකයින් ලෙස සුදුසුකම් ලැබීම සඳහා ඔවුන්ගේ කුසලතා වර්ධනය කිරීම අපේක්ෂා කෙරෙනවා.",
       "URL": "https://www.hirunews.lk/342911/ජපන්-විදේශ-ඇමති-ජනපති-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=142"
}