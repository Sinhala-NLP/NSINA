{
       "Source": "hirunews",
       "Timestamp": "Wednesday, 22 February 2023 - 23:17",
       "Headline": "ණය කළමනාකරණය කරන අලුත් ම සැලැස්ම මුදල් ‍රාජ්‍ය ඇමති හෙළි කරයි",
       "News Content": "2023 වසරේ සංවර්ධන බැඳුම්කර සඳහා ගෙවීමට ඇති ඩොලර් මිලියන 755ක ණය හා පොලිය ගෙවීමට ඩොලර් නොමැතිවීම හේතුවෙන් සංවර්ධන බැදුම්කර නැවත නිකුත් කර ණය කළමනාකරණය කිරීමට රජය කටයුතු කරන බව බව මුදල් රාජ්‍ය අමාත්‍ය රංජිත් සියඹලාපිටිය පවසනවා.\nවිදෙස් ණය ගෙවීම සදහා අමාත්‍ය මණ්ඩලය ගෙන ඇති තීරණය සම්බන්ධයෙන් අප කළ විමසිමක දී අමාත්‍යවරයා මේ බව සඳහන් කළා.\nමේ අතර අමාත්‍ය මණ්ඩල තීරණ දැනුම් දෙමින් කැබිනට් මාධ්‍ය ප්‍රකාශක අමාත්‍ය බන්දුල ගුණවර්ධන පැවසුවේ ඉදිරි මාස 6 තුළ විදෙස් ණය ගෙවීම සදහා ඩොලර් මිලියන 2609ක් අවශ්‍ය බවයි.\nතව ද චීනය මෙරටට ලබා දී ඇති ද්විපාර්ශ්වික ණය 2022 හා 2023 යන වසර දෙක සඳහා අත්හිටුවීමට ගෙන ඇති තීරණය කෙටි කාලීන විසඳුමක් බවත් ශ්‍රි ලංකාව සමග සුහද සාකච්ඡාවකින් පසු එය මධ්‍ය හා දීර්ඝ කාලීන විසඳුමකට යාහැකි බව චීන විදේශ අමාත්‍යාංශ ප්‍රකාශක වැන්ග් වෙන්බින් පවසනවා.\nඑමෙන් ම ශ්‍රී ලංකාවේ බහුපාර්ශ්වීය ණය හිමියන් ද ණය පිරියම්කරණය ට එකඟතාව දැක්වීම තුළින් ද්විපාර්ශ්වික ණය හිමියන් ගේ දායකත්වයට සහය පළ කළ යුතු බවයි ඔහු පෙන්වා දෙන්නේ.\nඒ යටතේ ජාත්‍යන්තර සෛවරීත්ව බැඳුම්කර හිමියන් ද ඇතුළුව වාණිජ ණය හිමියන් වෙත චීන එක්සිම් බැංකුව දිගින් දිගටම ඉල්ලීම් කරන බවත් ඔහු පැවසුවා.",
       "URL": "https://www.hirunews.lk/328058/ණය-කළමනාකරණය-කරන-අලුත්-ම-සැලැස්ම-මුදල්-‍රාජ්‍ය-ඇමති-හෙළි-කරයි",
       "Category": "Local News",
       "Parent URL": "https://www.hirunews.lk/local-news.php?pageID=519"
}