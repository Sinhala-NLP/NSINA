{
       "Source": "hirunews",
       "Timestamp": "Saturday, 27 May 2023 - 13:58",
       "Headline": "දෙමටගොඩදී යුවළක් පැහැරගැනීමට හේතුව මූල්‍ය වංචාවක්",
       "News Content": "දෙමටගොඩදී තරුණයෙකු සහ තරුණියක පැහැර ගෙන යෑමේ සිද්ධියට හේතුව මුල්‍ය වංචා සිද්ධියක් බවට අනාවරණ වී තිබෙනවා.\nතරුණයෙකු සහ තරුණියක පැහැරගෙන යමින් සිටි හයදෙනෙකු දෙමටගොඩ ප්‍රදේශයේදී පොලිස් විශේෂ කාර්ය බලකාය අත්අඩංගුවට ගනු ලැබුවේ ඊයේ(26) දිනයේදියි.\nමෙම තරුණයා සහ තරුණිය දෙමටගොඩ ප්‍රදේශයේ මූල්‍ය ආයතනයක් පවත්වාගෙන ගොස් ඇති අතර එය පාඩු ලැබීම හේතුවෙන් එහි ආයෝජනය කළ 6 දෙනෙකු විසින් මෙම මෙම පැහැර ගැනීම සිදුකර ඇති බවටයි අනාවරණ වී ඇත්තේ.\nවත්තල ප්‍රදේශයේ පදිංචි තරුණියක සහ මාකොළ ප්‍රදේශයේ පදිංචි තරුණයෙකු මෙලෙස ත්‍රිරෝද රථයකින් සහ යතුරුපැදියකින් පැමිණි පිරිසක් පැහැරගෙන ගොස් තිබුණා.\nකෙසේ වෙතත් ලද තොරතුරක් මත දෙමටගොඩ වේළුවනාරාම විහාරස්ථානය ඉදිරිපිටදී ඔවුන් අත්අඩංගුවට ගත් බවයි පොලිස් විශේෂ කාර්ය බලකාය සඳහන් කළේ.\nමෙලෙස අත්අඩංගුවට ගෙන ඇත්තේ කොළඹ 9 සහ 10 යන ප්‍රදේශවල පදිංචි අවුරුදු 22 ත් 28 ත් අතර වයස්වල පසුවන පිරිසක්.",
       "URL": "https://www.hirunews.lk/336365/දෙමටගොඩදී-යුවළක්-පැහැරගැනීමට-හේතුව-මූල්‍ය-වංචාවක්",
       "Category": "Local News",
       "Parent URL": "https://www.hirunews.lk/local-news.php?pageID=313"
}