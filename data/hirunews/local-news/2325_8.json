{
       "Source": "hirunews",
       "Timestamp": "Wednesday, 18 November 2020 - 19:45",
       "Headline": "වාහන ප්‍රදර්ශනාගාරයකට ජිප් රථයක් ධාවනය කළ එස්.එස්.පී දියණියට ඇප (වීඩියෝ)",
       "News Content": "අපරීක්ෂාකාරි ලෙස අධික වේගයෙන් රිය පදවා කුරුදුවත්ත ප්‍රදේශයේ පෞද්ගලික මෝටර් රථ ප්‍රදර්ශනාගාරයක බරපතල අලාභ හානි සිදුකළේ යැයි අධිකරණයට ඉදිරිපත් කෙරුණු ජ්‍යෙෂ්ඨ පොලිස් අධිකාරිවරියාගේ දියණිය රුපියල් ලක්ෂ 2 ක ශරීර ඇප මත මුදා හැර තිබෙනවා.\nඒ ඇය අද (18) කොළඹ මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුවයි.\nසැකකාරියට රියදුරු බලපත්‍රයක් නොමැති බවට විමර්ශනවලදී කරුණු අනාවරණ වී ඇති බවත්, එම තැනැත්තියට මෝටර් රථය ලබා දුන් මොහොමඩ් සම්රාස් අහමඩ් නමැත්තෙකුට එරෙහිව ද නීතිමය ක්‍රියාමාර්ග ගන්නා බවත් පොලීසිය අධිකරණයට දැනුම් දී තිබෙනවා.\nමෙහිදී අගතියට පත් මෝටර් රථ ප්‍රදර්ශනාගාර ආයතන වෙනුවෙන් පෙනී සිටි නීතිඥවරයා අධිකරණයට දන්වා ඇත්තේ සැකකාරිය සිදුකළ රිය අනතුර හේතුවෙන් තම ආයතනයට රුපියල් ලක්ෂ 200 ක පමණ පාඩුවක් සිදුවී ඇති බවයි.\nඉදිරිපත් වී ඇති කරුණු සැලකිල්ලට ගනු ලැබූ කොළඹ අතිරේ මහේස්ත්‍රාත් හිරෝෂි කාහිංගල සැකකාරිය ඇප මත මුදා හැරීමට නියම කළා.\nයළි මෙම පැමිණිල්ල මාර්තු 2 වනදා කැඳවීමට නියමිත අතර එදිනට ප්‍රගති වාර්තාවක් ද ඉදිරිපත් කරන ලෙස කුරුදුවත්ත පොලීසියට මහේස්ත්‍රාත්වරිය නියෝග කර තිබෙනවා.",
       "URL": "https://www.hirunews.lk/255047/වාහන-ප්‍රදර්ශනාගාරයකට-ජිප්-රථයක්-ධාවනය-කළ-එස්-එස්-පී-දියණියට-ඇප-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2325"
}