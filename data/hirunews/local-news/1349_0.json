{
       "Source": "hirunews",
       "Timestamp": "Friday, 18 February 2022 - 16:57",
       "Headline": "පොලිස් නිලධාරියා ඝාතනයේ තවත් තොරතුරු එළියට (වීඩියෝ)",
       "News Content": "තංගල්ල විතාරන්දෙණිය ප්‍රදේශයේදී පොලිස් කොස්තාපල්වරයෙකු ඝාතනයට ලක්වීමේ සිද්ධිය පිළිබඳ තවත් තොරතුරු අනාවරණ වී තිබෙනවා.\nඊයේ රාත්‍රී මෙලෙස ඝාතනයට ලක්ව තිබුණේ අධිවේගී මාර්ග සංචාරක කොට්ඨාසහට අනුයුක්තව සේවය කළ 34 හැවිරිදි කොස්තාපල්වරයෙක්.\nඔහු සේවය කරමින් සිට තිබුණේ කසාගල පිවිසුමේයි.\nඊයේ රාත්‍රී (17) කාලයේ පෞද්ගලික ආරවුලක් හේතුවෙන් පිරිසක් සිදුකළ පහරදීම හේතුවෙන් මෙම කොස්තාපල්වරයා සහ ඔහුගේ සොහොයුරා බරපතල තුවාල ලබා තංගල්ල රෝහලට ඇතුලත් කෙරුණා.\nමියගිය පොලිස් කොස්තාපල්වරයාගේ යාබද ඉඩමේ නිවසක පදිංචි කාන්තාවක් එම කොස්තාපල්වරයාගේ නිවැසියන් සමග නිතර ආරවුල් ඇතිකර ගෙන තිබී ඇතැයි සඳහන්.\nමෙම නිලධාරියාගේ නිවස ආසන්නයේ තවත් ඉඩමක වීරකැටිය ප්‍රදේශයේ පදිංචි පුද්ගලයෙකු විසින් හෝටලයක් ඉදිකරමින් තිබී ඇති අතර එම පුද්ගලයා නිරන්තරයෙන් විදේශගතවන අයෙක්.\nඑම පුද්ගලයා ඊයේ දිනයේ ද විදේශගතව සිට පැමිණ එදින රාත්‍රී කාලයේ අදාළ හෝටලයේ ඉදි කිරීම් කටයුතු කරන සේවකයන් 15 දෙනෙකුට ආසන්න කණ්ඩායමක් සමග එම හෝටල් පරිශ්‍රයේ මත්පැන් සාදයක් පවත්වා තිබෙනවා.\nඑම හෝටලයේ හිමිකරු පොලිස් නිලධාරියාගේ නිවස අසල පදිංචි කාන්තාව සමග ද කාලයක සිට හිතවත්කම් පවත්වාගෙන ගොස් ඇති අතර එම කාන්තාව ද හෝටල් පරිශ්‍රයේ පැවති සාදයට සහභාගී වී ඇති බවටයි දැනට ලැබී ඇති තොතුරු අනුව හෙළිවී ඇත්තේ.\nඑම සාදය පැවැත්වෙන අතර අදාළ හෝටල් හිමිකරු සහ අදාළ කාන්තාව මියගිය පොලිස් නිලධාරියා සහ ඔහුගේ සහෝදරයා සමග ආරවුලක් ඇතිකරගෙන ඇති අතර හෝටල් හිමිකරු ඇතුලු සාදයේ සිටි පිරිස පොලිස් නිලධාරියාගේ නිවසට පැමිණි එම නිලධාරියාට බිරිඳට සහ ඔහුගේ සහෝදරයාට පහරදීමක් සිදුකර ඇතැයි සඳහන්.\nඅනතුරුව අදාළ පිරිස විසින් පොලිස් නිලධාරියාව සහ ඔහුගේ සහෝදරයාව හෝටල් පරිශ්‍රයට රැගෙන ගොස් අමානුෂික ලෙස පහරදීමක් සිදුකර ඇති බවට ද අනාවරණ වී තිබෙනවා.\nතුවාලකරුවන් දෙදෙනා ප්‍රතිකාර සඳහා තංගල්ල රෝහලට ඇතුලත් කිරීමෙන් පසු පොලිස් නිලධෘරියා මියගොස් ඇති අතර බරපතල තත්වයේ පසු වූ සහෝදරයා වැඩිදුර ප්‍රතිකාර සඳහා කරාපිටිය ශික්ෂණ රෝහලට මාරුකර යවා තිබෙනවා.\nඔහු මේවන විට සිහි මූර්ජා තත්වයෙන් දැඩි සත්කාර ඒකකයේ ප්‍රතිකාර ලබමින් පසුවනවා.\nමියගිය පොලිස් නිලධාරියාගේ මෘත ශරීරය පශ්චාත් මරණ පරීක්ෂණය සඳහා තංගල්ල රෝහලේ මෘත ශරීරාගාරයේයි තැන්පත් කර ඇත්තේ.\nමෙම අපරාධයට සම්බන්ධ හෝටල් හිමිකරු ඇතුලු සැකකරුවන් සහ සැකකාර කාන්තාව මේවන විට ප්‍රදේශයෙන් පළාගොස් තිබෙනවා. ඔවුන් අත්අඩංගුවට ගැනීම සඳහා තංගල්ල පොලිසියයි විමර්ශන සිදුකරනු ලබන්නේ.",
       "URL": "https://www.hirunews.lk/297370/පොලිස්-නිලධාරියා-ඝාතනයේ-තවත්-තොරතුරු-එළියට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1349"
}