{
       "Source": "hirunews",
       "Timestamp": "Tuesday, 13 April 2021 - 8:28",
       "Headline": "හිරු සත් පත්තිනි සෙත් ශාන්තිය අද මධ්‍යම රාත්‍රියේ (වීඩියෝ)",
       "News Content": "සූර්ය සිංහලේ හිරුත් එක්ක තුන්හෙළයේ අවුරුදු වැඩසටහනට සමගාමීව පැවැත්වෙන සත්පත්තිනි සෙත් ශාන්තිය නව වසර උදාවීමට පෙර අද මධ්‍යම රාත්‍රියේ ආරම්භ වීමට නියමිතයි.\nඒ බොල්ගොඩ වයිට් ලෝටස් පරිශ්‍රයේදීයී.\nඑහිදී පත්තිනි මෑණියන් ප්‍රමුඛ දෙවි දේවතාවුන්  උදෙසා දේව දානය පූජා කිරීම සිදුවනු ඇති.\nහිරු මාධ්‍ය ජාලයේ සභාපති රේනෝ සිල්වා මහතාගේ සංකල්පයක් මත ක්‍රියාත්මක සත්පත්තිනි සෙත් ශාන්තිය සදහා අලුත් සහල් පූජා කිරීම සුභ මොහොතින් ආරම්භ කෙරුණේ පසුගිය මාර්තු 31 වනදායි.\nදේව දානය සකස් කිරීමට අවැසි අලුත් සහල් මුලු රටෙන්ම පූජා කිරීම දිවයින පුරා විහිදී යන මාර්ග 3ක් ඔස්සේ විහාරස්ථාන 90 කදී දින 10ක් පුරා අති සාර්ථකව සිදු කෙරුණා.\nඅද මධ්‍යම රාත්‍රියේ පැවැත්වෙන සත්පත්තිනි සෙත් ශාන්තියේදී දේව දානය සකස් කිරීම සිදු වන්නේ එලෙස ඔබ විසින් බැති සිතින් පූජා කළ සුපිරිසිදුව සකස් කරගත් නොඉඳුල් සහල් වලින්.\nඅනතුරුව ඉතිරි වන සහල් කොටස එළඹෙන වසර පුරා දේව දානය සකස් කිරීම සඳහා මෙරට ඔබේ වන්දනා මානයට පාත්‍රවන සියලු පත්තිනි දේවාල වලට, පූජා කිරීමටයි කටයුතු සූදානම් කර ඇත්තේ.\nරට පුරා ජනතාව සැදැහැ සිතින් පූජා කළ සහල්වල අග්‍ර කොටස තිලෝගුරු අමාමෑණි බුදු පියාණන් වහන්සේ වෙනුවෙන් පූජා කිරීමද පසුගිය දින වලදී සිදු කෙරුණා.\nමෙලෙස සූර්ය සිංහලේ හිරුත් එක්ක තුන්හෙළයේ අවුරුද්දේ, සත් පත්තිනි සෙත් ශාන්තිය සංවිධාන කෙරුණේ ගෝලීය වසංගතයක් මධ්‍යයේ අලු‍ත් අවුරුද්ද පිලිගැනීමට සූදානම්ව සිටින මෙරට ජනතාවට දේව ආශිර්වාදය ලබා දීම සහ සෙත් ශාන්තිය ප්‍රාර්ථනා කිරීම අරමුණු කර ගනිමින්.\nඒ අනුව සත්පත්තිනි සෙත් ශාන්තිය අද මධ්‍යම රාත්‍රී 12 සිට හිරු ටී වී ඔස්සේ සජීවීව ඔබ වෙත ගෙන ඒමට සියලු කටයුතු සූදානම්.",
       "URL": "https://www.hirunews.lk/268306/හිරු-සත්-පත්තිනි-සෙත්-ශාන්තිය-අද-මධ්‍යම-රාත්‍රියේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2023"
}