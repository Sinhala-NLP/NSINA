{
       "Source": "hirunews",
       "Timestamp": "Friday, 11 November 2016 - 12:05",
       "Headline": "සංහිදියාවේ ගමන් මග ජනපති හින්දු පුවත්පතට පහදයි",
       "News Content": "උතුරේ දෙමළ ජනතාවගේ ගැටලූ විසදීම ද තම යුතුකමක් ලෙස සලකන බව ජනාධිපති මෛත්‍රීපාල සිරිසේන පවසනවා.\nඉන්දියාවේ හින්දු පුවත්පත සමග සම්මුඛ සාකච්ඡාවක සහභාගි වෙමින් ජනාධිපතිවරයා සදහන් කර ඇත්තේ එය තමාට පැවරුණු වගකීමක් පමණක් නොවන බවයි.\nසංහිදියාව දින කිහිපයකින් ඇතිකළ හැක්කක් නොවේ.\nනිදහස ලැබීමෙන් පසු දකුණේ නායකයන් උතුරේ සංචාරය කළේ කලාතුරකින් වුවත් පසුගිය මාස 22 දෙක තුළ තමා 11 වතාවක් උතුරේ සංචාරය කළ බවයි ජනාධිපතිවරයා කියා සිටියේ.\nඑම සංචාරයන්හිදී එහි ජනතාව සමග සාකච්ඡා කොට ඍජුව ඔවුන්ගේ අදහස් විමසූ බව ජනාධිපති මෛත්‍රීපාල සිරිසේන සදහන් කළා.\nතමාට උතුරේ ජනතාව අතුරෙන් සියයට 90 ක් ඡන්දය ප්‍රකාශ කළ අතර, ඒ තමා ඔවුන්ගේ ගැටලූ විසදනු ඇතැයි අපේක්ෂාවෙන් බවයි ජනාධිපතිවරයා ප්‍රකාශ කළේ.\nනව ව්‍යවස්ථාව මගින් සියලූ ජන ප්‍රජාවන් අතර, සංහිදියාව ශක්තිමත් කිරීමට පියවර ගන්නා බවට ජනාධිපතිවරයා අවධාරණය කළා.\nඑහිදී දකුණේ සිංහල - බෞද්ධ බහුතර ජනතාව ද තෘප්තිමත් විය යුතුයි.\nඔවුන්ගේ එකගත්වයකින් තොරව සාර්ථක සංහිඳියා ක්‍රියාවලියක් ක්‍රියාත්මක කළ නොහැකි බවයි ජනාධිපතිවරයා පෙන්වා දුන්නේ.\nමේ නිසා සංහිදියා ක්‍රියාවලිය සිංහල, දෙමළ, මුස්ලිම් සහ අනෙකුත් ජනකොටස්වලට පිළිගත හැකි යාන්ත්‍රණයක් විය යුතු බව ජනාධිපති මෛත්‍රීපාල සිරිසේන කියා සිටියා.\nඑය පහසු කාර්යයක් නොවුණ ද එම අභියෝගය ජය ගත යුතු බව ජනාධිපතිවරයා සදහන් කළා.\nනැවත කිසිලෙසකින් හෝ රට තුළ ගැටුම්කාරි වාතාවරණයක් ඇතිවීමට ඉඩ නොදිය යුතු බවයි ජනාධිපතිවරයා අවධාරණය කළේ.",
       "URL": "https://www.hirunews.lk/147315/සංහිදියාවේ-ගමන්-මග-ජනපති-හින්දු-පුවත්පතට-පහදයි",
       "Category": "Local News",
       "Parent URL": "https://www.hirunews.lk/local-news.php?pageID=4800"
}