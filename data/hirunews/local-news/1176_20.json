{
       "Source": "hirunews",
       "Timestamp": "Wednesday, 11 May 2022 - 13:40",
       "Headline": "නව ආණ්ඩුව සමග සාකච්ඡාවට සූදානම් - ජාත්‍යන්තර මූල්‍ය අරමුදල",
       "News Content": "නව ආණ්ඩුවක් පත් කිරීමෙන් අනතුරුව ප්‍රතිපත්තිමය කරුණු සම්බන්ධයෙන් සාකච්ඡා ආරම්භ කරන බව ජාත්‍යන්තර මූල්‍ය අරමුදලේ මෙරට නියෝජිත කණ්ඩායමේ ප්‍රධානී මසහිරෝ නොසාකි පවසනවා.\nඔහු කියා සිටියේ ශ්‍රී ලංකාව සමඟ මේ වන විට තාක්ෂණ මට්ටමේ සාකච්ජා සිදු කරගෙන යන බවයි.\nඑම සාකච්ජා මාර්ගගත ක්‍රමවේදය ඔස්සේ පසුගිය 09 වනදා ආරම්භ වූ අතර එය මැයි මස 23 වනදා අවසන් වීමට නියමිතයි.\nඑමෙන්ම ශ්‍රී ලංකාවේ වත්මන් තත්ත්වය සම්බන්ධයෙන් අවධානයෙන් පසුවන බව ප්‍රකාශ කළ මසහිරෝ නොසාකි කියා සිටියේ මූල්‍ය අරමුදලේ ප්‍රතිපත්තිවලට යටත්ව ශ්‍රී ලංකාවට සහයෝගය ලබාදෙන බවයි.\nමේ අතර ඇමරිකානු රාජ්‍ය දෙපාර්තමේන්තුවේ මාධ්‍ය ප්‍රකාශක නෙට් ප්‍රයිඩ් කියා සිටියේ, ශ්‍රී ලංකාව තුළ හමුදා යෙදවීම සම්බන්ධයෙන් අවධානයෙන් පසුවන බවයි.\nඔහු මේ බව කියා සිටියේ, රාජ්‍ය දෙපාර්තමේන්තුවේ ඊයේ පැවති දෛනික මාධ්‍ය හමුවට එක්වෙමින්.\n“ශ්‍රී ලංකාවේ පසුගියදා ඇතිවූ නොසන්සුන්කාරී තත්ත්වයෙන් පසුව හමුදා යෙදවීම සම්බන්ධයෙන් අපි අවධානයෙනුයි පසුවන්නේ.\nඅපි කියන්නේ සාමකාමීව පැවති ජන අරගලවලට ප්‍රහාර එල්ල කිරීම සාධාරණ නැහැ කියලා.\nරටේ මේ වනවිට පවතින ප්‍රචණ්ඩත්වය සම්බන්ධයෙන් අපි දැඩි සැලකිල්ලෙන් පසුවනවා වගේම මෙම ප්‍රහාර හෙලා දකිනවා.\nමෙම පහරදීම් සම්බන්ධයෙන් සම්පූර්ණ පරීක්ෂණයක් කරලා ඊට අදාළ පුද්ගලයින් අත්අඩංගුවට ගෙන නඩු පැවරීමට කටයුතු කරයි කියලා අපි හිතනවා.\nඅගමැතිවරයා ඉල්ලා අස්වීමත් සමඟ ජනාධිපතිවරයා සහ දේශපාලන නායකයින් පුළුවන් තරම් ඉක්මනට රටේ ආරක්ෂාව තහවුරු කරන්න කටයුතු කරන්න ඕනෙ.\nඒ වගේම දිගු කාලීන ආර්ථික ස්ථාවරභාවයක් ඇති කරන්නත් පියවර ගත යුතුයි.\nජනතාවගේ ආර්ථික ප්‍රශ්ණවලට ඉක්මනින් විසදුම් ලබාදිය යුතු වෙනවා.\nඒ වගේම දේශපාලන ස්ථාවරත්වයක් හැකි ඉක්මනින් ඇති කළ යුතු වනවා.”\nදැඩි ආර්ථික අර්බුදයකට මුහුණ දී සිටින ශ්‍රී ලංකාවේ උග්‍රවන ප්‍රචණ්ඩත්වය දැඩිව හෙලා දකින බවත් ඇති වී තිබෙන නොසන්සුන්තාවය පාලනය කරන ලෙස බලධාරීන්ගෙන් ඉල්ලා සිටින බවත් ජගත් මානව හිමිකම් පිළිබඳ මහ කොමසාරිස් මිෂෙල් බැචලේ ප්‍රකාශ කළා.\nඇය කියා සිටියේ සාමකාමී ලෙස විරෝධතා පැවැත්වූ පුද්ගලයන්ට පහරදීම පිළිබඳව පුළුල් විනිවිදභාවයෙන් යුත් විමර්ශණයක් ආරම්භ කරන ලෙස බලධාරීන්ගෙන් ඉල්ලා සිටින බවයි.\nයුරෝපා සංගමය ද නිවේදනයක් නිකුත් කරමින් කියා සිටියේ ශ්‍රී ලංකාවේ තත්ත්වය සම්බන්ධයෙන් අවධානයෙන් පසුවන බවයි.\nසාමකාමි අරගල සඳහා ප්‍රහාර එල්ල කිරීම ඔවුන් ද හෙලා දැක තිබෙනවා.\nඑමෙන්ම නවසිලන්ත බලධාරීන් ශ්‍රී ලංකාවේ තත්ත්වය අවධානයට යොමු කරමින් සිය වැසියන්ට ප්‍රකාශ කර තිබුණේ අත්‍යාවශ්‍ය කරුණකට හැර මෙරටට නොපැමිණෙන ලෙසටයි.\nශ්‍රී ලංකාවේ තත්ත්වය සම්බන්ධයෙන් චීනය ද අවධානයෙන් පසුවන බව දැනුම් දී තිබෙනවා.\nඑමෙන්ම චීන රජය මෙරට සිටින සිය පුරවැසියන්ට දැනුම් දෙන්නේ සැලකිලිමත්මත්ව කටයුතු කරන ලෙසටයි.\nමේ අතර ඉන්දීය හමුදා ශ්‍රී ලංකාවට එවීම පිළිබඳ පළවන සමාජ මාධ්‍ය වාර්තා තරයේ ප්‍රතික්ෂේප කරන බව මෙරට ශ්‍රී ලංකා මහ කොමසාරිස් කාර්යාල ට්විටර් පණිවුඩයක් නිකුත් කරමින් සඳහන් කළා.",
       "URL": "https://www.hirunews.lk/304068/නව-ආණ්ඩුව-සමග-සාකච්ඡාවට-සූදානම්-ජාත්‍යන්තර-මූල්‍ය-අරමුදල",
       "Category": "Local News",
       "Parent URL": "https://www.hirunews.lk/local-news.php?pageID=1176"
}