{
       "Source": "hirunews",
       "Timestamp": "Sunday, 23 October 2016 - 20:30",
       "Headline": "මට්ටක්කුලියේ වෙඩි තැබීම පාතාල කල්ලි ගැටුමක්, හතරක් මරුට, තුන්දෙනෙකු තවමත් රෝහලේ,පරීක්ෂණ, කොළඹ අපරාධ කොට්ඨාශයට",
       "News Content": "මට්ටක්කුලිය - සමිට්පුර ප්‍රදේශයේ ඊයේ පස්වරුවේ සිදුවූ වෙඩි තැබීමකින් පුද්ගලයින් හතරදෙනෙකු මියගොස් තවත් තුන්දෙනෙකු තුවාල ලබා කොළඹ ජාතික රෝහලට ඇතුළත් කර තිබෙනවා.\nකොළඹ ජාතික රෝහලේ අධ්‍යක්‍ෂ වෛද්‍ය අනිල් ජාසිංහ සඳහන් කළේ රෝහල් ගතකර සිටින දෙදෙනෙකුගේ තත්ත්වය බරපතල බවයි.\nකෙසේ වෙතත් මෙහි පරීක්ෂණ කටයුතු කොළඹ අපරාධ කොට්ඨාශයට වෙත භාරදී තිබෙනවා.\nමට්ටක්කුලිය - සමිට්පුර ප්‍රදේශයේදී පාතාල කල්ලි දෙකක් අතර, ඇතිවූ ගැටුමක් අතරතුර මෙම වෙඩි තැබීම සිදුවුණේ ඊයේ රාත්‍රියේයි.\nපොලීසිය සඳහන් කළේ හෙරොයින් ජාවාරම්කරුවන් අතර මෙම ගැටුම හටගෙන ඇති බවයි.\nකුඩු රොෂාන් නැමති පුද්ගලයෙකු ප්‍රමුඛ පිරිසක් විසින් වෙඩි තැබීම සිදුකර ඇති බවට හඳුනාගෙන ඇති බවද පොලීසිය සඳහන් කළා.\nමට්ටක්කුලිය - සමිට්පුර තට්ටු නිවාස සංකීර්ණයේ කුඩු රොෂාන් නැමැත්තාගේ නිවස ඉදිරිපිටදී මෙම වෙඩි තැබීම සිදුව ඇති අතර, ඊට සම්බන්ධ පිරිස මේ වනවිට ප්‍රදේශය අතහැර පළාගොස් ඇති බවද වාර්තාවනවා.\nවෙඩි තැබීමෙන් චූටි උක්කුවා නැමති අන්වර්ථ නාමයෙන් හඳුන්වන පාතාල කල්ලි සාමාජිකයා සහ ඔහුගේ සමීපතම සඟයා ඇතුලු  සිව්දෙනෙකු මියගොස් ඇති බවට  පොලීසිය හඳුනාගෙන තිබෙනවා.\nමොවුන් අවුරුදු 24 ත් 29 ත් අතර වයස්වල පසුවන්නන් බවයි අනාවරණ වී ඇත්තේ.\nවෙඩි තැබීම සිදුවූ ස්ථානයේ තිබී ටී 56 වර්ගයේ උණ්ඩ කොපු හතරක් සහ බ්‍රවුනින් වර්ගයේ මිලිමීටර 9 පිස්තෝල උණ්ඩ කොපු දෙකක්ද සොයාගෙන තිබෙනවා.",
       "URL": "https://www.hirunews.lk/145910/මට්ටක්කුලියේ-වෙඩි-තැබීම-පාතාල-කල්ලි-ගැටුමක්-හතරක්-මරුට-තුන්දෙනෙකු-තවමත්-රෝහලේපරීක්ෂණ-කොළඹ-අපරාධ-කොට්ඨාශයට",
       "Category": "Local News",
       "Parent URL": "https://www.hirunews.lk/local-news.php?pageID=4825"
}