{
       "Source": "hirunews",
       "Timestamp": "Wednesday, 11 March 2020 - 19:24",
       "Headline": "කොරෝනා වැළඳී අයි.ඩී.එච්. රෝහලේ සිටින කොළඹ සංචාරක රියදුරා ආගිය තැන් ගැන විමර්ශන - පවුලේ අයත් නිරෝධායනය කෙරේ",
       "News Content": "මෙරටින් හමුවූ කොරෝනා ආසාදිත පළමු ශ්‍රී ලාංකිකයා කොළඹ දිස්ත්‍රික්කයේ අයෙකු බව මේ වනවිට අනාවරණ වී තිබෙනවා.\nමේ වනවිටත් ඔහුගේ පවුලේ සමීපතමයන් නිවසේදීම වෙන් වෙන්ව නිරෝධායනයට ලක් කිරීමටයි සෞඛ්‍ය බලධාරීන් කටයුතු කර ඇත්තේ.\nමේ අතර කොවිඩ් 19 හෙවත් නව කොරොනා වෛරසය වැළදී ඇති බවට සැකකෙරෙන කාන්තාවක් හලාවත මහ රෝහලේ සිට අංගොඩ අයි.ඩී.එච් රෝහල වෙත යොමු කර තිබෙනවා.\nමෙම කාන්තාව උණ රෝගි තත්ත්වයක් හේතුවෙන් අද පෙරවරුවේ හලාවත මහ රෝහලට ඇතුළත් වු බවයි රෝහල් ප්‍රකාශකයෙක් සඳහන් කළේ.\n56 හැවිරිදි ආඩිගම සේරුකැලේ ප්‍ර‍්‍රදේශයේ පදිංචි මෙම කාන්තාව ඉතාලියේ සේවය කර ඇති අතර,  ඇය පසුගියදා දිවයිනට පැමිණ තිබෙනවා.\nඅනතුරුව ඇය විසින් නිවසේදී සාදයක්ද පවත්වා ඇති අතර, ඒ සඳහාද ප්‍රදේශවාසීන් පිරිසක් සහභාගිවී ඇති බව වාර්තාවුණා.\nමීට අමතරව කොරෝනා වෛරසය වැළඳී ඇති බවට සැක කෙරෙන ඉතාලි ජාතික කාන්තාවක් අනුරාධපුර ශික්ෂණ රෝහලේ පිහිටුවා ඇති විශේෂ ඒකකයට අද ඇතුළත් වී තිබෙනවා.\nපසුගිය 28 වනදා මෙම කාන්තාව මෙරටට පැමිණ ඇති අතර, ඇය අනුරාධපුර නගරයේ හෝටලයක නවාතැන් ගෙන සිටියදී ඇතිවූ අසනීප තත්ත්වයක් හේතුවෙනුයි මෙලෙස රෝහල් ගතවී ඇත්තේ.\nඑම කාන්තාවගේ සැමියාද රෝහල් ගතකිරීමට සෞඛ්‍ය බලධාරීන් පියවර ගෙන තිබෙනවා.\nමේ අතර කොරෝනා වෛරසය මෙරට දී ආසාදනය වූ පළමු ශ්‍රී ලාංකිකයා ඊයේ පස්වරුවේ  හඳුනා ගත්තා.\n52 හැවිරිදි මොහු සංචාරක මග පෙන්වන්නෙකු ලෙස ක්‍රියා කළ අයෙක්. උණ රෝගී තත්ත්වයක් හේතුවෙන් මීට දින දෙකකට පෙර අයි.ඩී.එච්. රෝහලට ඇතුලත් කෙරුණු අතර සිදුකළ මූලික පරීක්ෂණවලදී කොරෝනා වෛරසය වැලදී ඇති බවට තහවුරු වුණා.\nසෞඛ්‍ය බලධාරීන් මෙම පුද්ගලයා ඉතාලි සංචාරක කණ්ඩායම සමඟ ගමන් ගත් ස්ථාන සහ ඔහු ඇසුරු කළ පුද්ගලයන් සම්බන්ධයෙන් විශේෂ විමර්ශනයක් ආරම්භ කර තිබෙනවා.\nසංචාරක රියදුරෙකු මෙන්ම මාර්ගෝපදේශකයෙකු වන මෙම ආසාදිතයා මාර්තු මස 3 වනදා සිට 9 වනදා දක්වා මෙරට රැඳී සිටි ඉතාලි ජාතික සංචාරකයින් පිරිසකට මාර්ගෝපදේශනය ලබාදී තිබෙනවා.\nසංචාරක රියදුරු මාර්ගෝපදේශන සංගමයේ සභාපති චන්දන ජයවීර ප්‍රකාශ කළේ තම සංගමයේ සාමාජිකයෙකුද වන මොහු දඹුල්ල සහ මහනුවර ප්‍රධාන පෙළේ හෝටල් දෙකක ලැගුම් ගෙන ඇති බවයි.\nමේ අතර, දකුණු කොරියාව, ඉතාලිය සහ ඉරානය යන රටවලින් පැමිණි ගුවන් මගීන් හයසිය විසි දෙදෙනෙකු මේ වනවිට නිරෝධායන කටයුතු සඳහා පොළොන්නරුව - කන්දකාඩු සහ මඩකලපුවේ පිහිටි බැටිකලෝ කැම්පස් වෙත යොමු කර තිබෙනවා.\nඅද දිනයේදීත් එලෙස පැමිණි ගුවන් මගීන් 250 දෙනෙකු යුද හමුදාවේ මැදිහත්වීමෙන් බස් රථ 17කින් අදාළ ස්ථාන වෙත යොමුකර ඇති බව සඳහන්.\nකෙසේවෙතත් අද උදෑසන එලෙස පැමිණි ගුවන් මගීන් ගුවන් තොටුපල පරිශ්‍රයේදී කළහකාරී ලෙස හැසිරී තිබුණේ ඇතැම් පුද්ගලයින් නිරෝධායන මධ්‍යස්ථාන වෙත යොමු නොවී, පිටව ගොස් ඇති බව පවසමින්.\nගුවන් තොටුපලේ සිට මඩකලපුව නිරෝධායන මධ්‍යස්ථානයට රැගෙන යමින් සිටි ඉතාලියේ සිට ඊයේ දිනයේදි පැමිණි කුඩා ළමයින් ඇතුලූ 10 දෙනෙකු හදිසියේ ඇතිවූ රෝගී තත්ත්වයක් හේතුවෙන් දඹුල්ල මූලික රෝහලට ඇතුළත් කර ඇති අතර, එහිදී ඔවුන් වැඩිදුර ප්‍රතිකාර සඳහා මහනුවර මහ රෝහලට මාරුකර යවා තිබෙනවා.\nකෙසේ වෙතත්  එහිදී මහනුවර රෝහල් බලධාරීන් ඔවුන්ට ප්‍රතිකාර ලබාදීම ප්‍රතික්ෂේප කර ඇති අතර, පසුව යළිත් ඔවුන් දඹුල්ල මූලික රෝහලට එවා තිබුණා.\nමේ අතර පොළොන්නරුව - කන්දකාඩු නිරෝධායන මධ්‍යස්ථානයේ සිටින පුද්ගලයෙකු හිරු ප්‍රවෘත්ති අංශයට අදහස් දක්වමින් කියා සිටියේ අවශ්‍ය සියලූ පහසුකම් තමන් වෙත ලැබී ඇති බවයි.\nඑමෙන්ම වත්මන් තත්ත්වය පිළිබඳව පැහැදිළි කිරීම සඳහා ආරක්ෂක අංශද කොළඹදී අද මාධ්‍ය හමුවක් කැඳවා  තිබුණා.\nමේ අතර මුදල් නෝට්ටු සහ කාසි ස්පර්ශ කිරීම මගින් ද කොරෝනා වෛරසය ආසාදනය විය හැකි බව ලෝක සෞඛ්‍ය සංවිධානය ප්‍රකාශ කර තිබෙනවා.\n2020 ඩිජිටල් ගණුදෙනු වර්ෂය ලෙස නම් කිරීමේ උත්සවයට එක්වෙමින් මහ බැංකු අධිපති ඩබ්ලිව්.ඩී.ලක්ෂ්මන් ප්‍රකාශ කළේ ඩිජිටල් ගණුදෙනු ක්‍රම මගින් මුදල් නෝට්ටු භාවිතය අවම කළ හැකි බවයි.\nකොරෝනා වෛරසය ශ්‍රී ලංකාව තුළ ව්‍යාප්ත වීමේ අවදානමක් පවතින හෙයින් ඉන් වැළකීම සඳහා ආරම්භ කර ඇති වැඩපිළිවෙලට සහය වන ලෙසද රජය ජනතාවගෙන් ඉල්ලීමක් කළා.\nමේ අතර නව කොරෝනා වෛරසය ලොව රටවල් 115ක් පුරා ව්‍යාප්ත වී ඇති අතර, වෛරසය ආසාදනය වී ඇති සංඛ්‍යාව එක්ලක්ෂ 21,098ක්.\nමිය ගිය සංඛ්‍යාවද 4,366 ක් දක්වා ඉහළ ගොස් තිබෙනවා.",
       "URL": "https://www.hirunews.lk/236300/කොරෝනා-වැළඳී-අයි-ඩී-එච්-රෝහලේ-සිටින-කොළඹ-සංචාරක-රියදුරා-ආගිය-තැන්-ගැන-විමර්ශන-පවුලේ-අයත්-නිරෝධායනය-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=2858"
}