{
       "Source": "hirunews",
       "Timestamp": "Sunday, 20 June 2021 - 7:08",
       "Headline": "සංචරණ සීමා ඉවත්වීමෙන් පසු කටයුතු කළ යුතු ආකාරය ගැන ජනතාවට උපදෙසක්",
       "News Content": "හෙට (21) උදෑසන 4ට අනුව සංචරණ සීමා ඉවත් කෙරුණ ද සෞඛ්‍ය නිර්දේශ තවදුරටත් බලාත්මක වන බව පොලිසිය පවසනවා.\nකාර්යාල සඳහා සේවය සඳහා අවශ්‍යම අවම සේවක සංඛ්‍යාවක් ගෙන්වා ගැනීමට පියවර ගත යුතු බවයි පොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ කියාසිටියේ.\nපොදු ප්‍රවාහන සේවා ක්‍රියාත්මක වීමේදී ආසන සංඛ්‍යාවට පමණක් මගීන් රැගෙන යා යුතු අතර මගීන් මුව ආවරණයක් පැළඳ සිටීම අනිවාර්ය වනවා.\nඑමෙන්ම නිරෝධායන නීතිවලට අදාළ අනෙක් නියෝග ද පිළිපැදීමට කටයුතු කළ යුතු වනවා.\nපළාත් අතර සංචරණ සීමා තවදුරටත් තහනම් වන අතර පළාත් හරහා ගමන් කළ හැකි වන්නේ සුවිශේෂී කරුණක් සඳහා පමණයි.\nවිශේෂ චාරිකා, විනෝද චාරිකා හෝ වන්දනා ගමන් වලට තවදුරටත් අවස්ථාව හිමිවන්නේ නැහැ.\nකිසියම් ආකාරයකින් පොදු ස්ථානයක සමූහයක් ලෙසට ගැවසීම, සාද හෝ ප්‍රිය සම්භාෂණ ද සපුරා තහනම් වන බවයි පොලිස් මාධ්‍ය ප්‍රකාශකවරයා කියාසිටියේ.\nසෞඛ්‍ය සේවා අධ්‍යක්ෂ ජනරාල්වරයා විසින් නිකුත් කරනු ලබන නිර්දේශවලට අනුගතව ජනතාව තවදුරටත් කටයුතු කළ යුතු බව ද ඔහු අවධාරණය කළා.\nසිල්ලර වෙළඳසැල්, සුපිරි වෙළඳසැල් හෝ අනෙක් ආයතනවල සේවය ලබාගැනීමට පැමිණෙන ජනතාව පිළිබඳ අදාළ ආයතන බලධාරීන් විශේෂ අවදානයක් යොමු කළ යුතු අතර අදාළ ඉඩ ප්‍රමාණයට සරිලන පරිදි පමණක් පාරිභෝගිකයන් ඇතුලු කර ගත යුතු වනවා.\nඉතිරි පිරිස එම ආයතනයෙන් පිටත රැඳවිය යුතුයි.\nපාරිභෝගිකයන් ඇතුළුවන ස්ථාවල අත් පිරිසිදු කිරීමට පහසුකම් සලසා තිබිය යුතු අතර උෂ්ණත්වය මැන බැලීමට ද කටයුතු කළ යුතු බවයි පොලිස් මාධ්‍ය ප්‍රකාශකවරයා කියාසිටියේ.\nදිවයිනටම පනවා ඇති සංචරණ සීමා හෙට අලුයම හතරට ඉවත් කෙරෙන අතර, යළි 23 වන දා සංචරණ සීමා පනවනු ලබන්නේ රාත්‍රී 10ටයි.\nඑය 25 වන දා අලුයම 4 දක්වා ක්‍රියාත්මක වනු ඇති.\nමේ අතර, සංචරණ සීමා ඉවත් කිරීමත් සමඟ දුම්රිය ස්ථානවල මගීන්ගේ සෞඛ්‍යාරක්ෂාව වෙනුවෙන් කොළඹ දිස්ත්‍රික් ආපදා කළමනාකරණ ඒකකය විශේෂ වැඩපිලිවෙලක් ක්‍රියාත්මක කර තිබෙනවා.\nඑහි එක් අදියරක් ලෙස කොළඹ කොටුව දුම්රිය ස්ථානයේ විෂබීජ නාශක දියර ලබා ගැනීමට ස්වයංක්‍රීය උපකරණ සවි කිරීමේ ව්‍යාපෘතියක් අද සිදුකෙරෙන බව කොළඹ දිස්ත්‍රික් ආපදා කළමනාකරණ සම්බන්ධීකරණ ඒකකයේ සහකාර අධ්‍යක්ෂ වින්ග් කමාන්ඩර් මහේෂ් ගුණරත්න ප්‍රකාශ කළා.",
       "URL": "https://www.hirunews.lk/274772/සංචරණ-සීමා-ඉවත්වීමෙන්-පසු-කටයුතු-කළ-යුතු-ආකාරය-ගැන-ජනතාවට-උපදෙසක්",
       "Category": "Local News",
       "Parent URL": "https://www.hirunews.lk/local-news.php?pageID=1873"
}