{
       "Source": "hirunews",
       "Timestamp": "Friday, 10 September 2021 - 15:27",
       "Headline": "මහබැංකු අධිපති මහාචාර්ය ඩබ්ලිව්. ඩී. ලක්ෂ්මන් සිය ධුරයෙන් ඉවත් වෙයි (වීඩියෝ)",
       "News Content": "තමන් මහ බැංකු අධිපති ධුරයෙන් ඉල්ලා අස්වීමට තීරණය කල බව මහ බැංකු අධිපති මහාචාර්ය ඩබ්ලිව් ඩී ලක්ෂ්මන් මහතා නිවේදනය කරනවා.\nඅද කොළඹ මහ බැංකු පරිශ්‍රයේදී සූම් තාක්ෂණය ඔස්සේ මාධ්‍ය හමුවකට එක් වූ මහ බැංකුව අධිපති ආචාර්ය ඩබ්ලිව් ඩී ලක්ෂ්මන් කියා සිටියේ තමන් සිය අසූ වැනි ඡන්ම දිනය එළඹෙන විට මෙම තනතුරෙන් ඉවත් වීමට තීරණය කර සිටි බවයි.\nකෙසේ වෙතත් එම තීරණයට සති හයකට පෙරාතුව ඔහු මහ බැංකු අධිපති ධූරය අත් හැර දැමීමට තීරණය කළේ එම ධූරය හරහා මතුවූ ආතතිය අධික වීම හේතුවෙන්.\nමහ බැංකු අධිපති ධුරයට විශ්‍ර්‍රාම දෙන මෙම ආර්ථික විශේෂඥයාට ජාත්‍යන්තර මූල්‍ය අරමුදලේ ඉහළ පුටුවක් වෙන් වී ඇති බවට පැතිර යන ආරංචි සම්බන්ධයෙන් අදහස් දැක්වූ ඔහු කියා සිටියේය තමන් තවදුරටත් එවැනි තනතුරු දැරීමට අදහස් නොකරන බවයි.\n2019 දෙසැම්බර් 24 වන දින ශ්‍රී ලංකා මහ බැංකුවේ පහළොස් වැනි මහ බැංකු අධිපති ලෙස තනතුර භාර ගත් මහාචාර්ය ඩබ්ලිව් ඩී ලක්ෂ්මන් දෙස් විදෙස් පතළ ප්‍රවීණ අර්ථ ශාස්ත්‍රඥයෙක්.\nමේ අතර මුදල්, ප්‍රාග්ධන වෙළෙඳපොළ හා රාජ්‍ය ව්‍යවසාය ප්‍රතිසංස්කරණ රාජ්‍ය අමාත්‍ය අජිත් නිවාඩ් කබ්රාල් ශ්‍රී ලංකා මහ බැංකු අධිපති ධූරයට නැවත වරක් පත්වනු ඇති බවට රජයේ ආරංචි මාර්ග ගතවූ දින කිහිපය තුළදීම වාර්තා කර තිබුණා.\nකෙසේ වෙතත් රාජ්‍ය අමාත්‍ය කබ්රාල් විසින් එය තහවුරු කිරීමක් හෝ ප්‍රතික්ෂේප කිරීමක් මේ දක්වා සිදුකර නැහැ.\nමේ සම්බන්ධයෙන් කැබිනට් ප්‍රකාශක අමාත්‍ය රමේෂ් පතිරණ පසුගියදා පැවති කැබිනට් තීරණ දැනුම් දීමේ මාධ්‍ය හමුවේදී පැවසුවේ එය නිල වශයෙන් ස්ථිර වී නොමැති බැවින් කිසිවක් ප්‍රකාශ කල නොහැකි බවයි.\n2006 වසරේ ජූලි මාසයේ සිට 2015 වසරේ ජනවාරි 09 දින දක්වා ශ්‍රී ලංකා මහ බැංකුවේ අධිපතිවරයා වශයෙන් අජිත් නිවාඩ් කබ්රාල් මීට පෙර කටයුතු කරනු ලැබුවා.",
       "URL": "https://www.hirunews.lk/281875/මහබැංකු-අධිපති-මහාචාර්ය-ඩබ්ලිව්-ඩී-ලක්ෂ්මන්-සිය-ධුරයෙන්-ඉවත්-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1700"
}