{
       "Source": "hirunews",
       "Timestamp": "Tuesday, 03 October 2017 - 12:35",
       "Headline": "වෛද්‍ය සභාවට සීමාවන් ඉක්මවා යා නොහැකියි - නව සභාපති මහාචාර්ය කොල්වින් ගුණරත්න",
       "News Content": "වෛද්‍ය සභාවට අදාළ පනතින් පැවරී ඇති බලතල ඉක්මවා කටයුතු කළ නොහැකි බව එහි නව සභාපතිවරයා ලෙස ඊයේ පත් කෙරුණු මහාචාර්ය කොල්වින් ගුණරත්න පවසනවා.\nදේශපාලන බලපෑමකින් තොරව වෛද්‍ය සභාවේ වැඩකටයුතු ඉදිරියට කරගෙන යාම තම අරමුණ බවයි හිරු ප්‍රවෘත්ති අංශය වෙත අදහස් දක්වමින් ඔහු කියා සිටියේ.\nකෙසේ වෙතත් මෙම පත්කිරීමට රජයේ වෛද්‍ය නිලධාරීන්ගේ සංගමය දැඩි විරෝධය පළ කරනවා.\nඒ පිළිබඳව සාකච්ජා කිරීම සඳහා වෛද්‍ය නිලධාරීන්ගේ සංගමයේ හදිසි විධායක කමිටු රැස්වීමක්ද කැදවූ බවයි හිරු ප්‍රවෘත්ති අංශයට අදහස් දක්වමින් එම සංගමයේ මාධ්‍ය ප්‍රකාශක, වෛද්‍ය සමන්ත ආනන්ද සඳහන් කළේ.\nමේ අතර, සමස්ත ලංකා වෛද්‍ය නිලධාරීන්ගේ සංගමය ද නව සභාපතිවරයාගේ පත්වීම සම්බන්ධයෙන් විරෝධය පළ කරනවා.\nඑම සංගමයේ ජාතික සංවිධායක වෛද්‍ය අසංක වික්‍රමසිංහ හිරු ප්‍රවෘත්ති අංශයට සදහන් කළේ වෛද්‍ය සභාවේ නව සභාපතිවරයා එම තනතුරෙන් ඉවත් කරන ලෙසට ඉල්ලා සෞඛ්‍ය අමාත්‍යවරයා වෙත ලිපියක් ද භාරදීමට කටයුතු කරන බවයි.\nරජයේ වෛද්‍ය නිලධාරීන්ගේ සංගමය මාලඹේ පෞද්ගලික වෛද්‍ය විද්‍යාලය සම්බන්ධයෙන් ඒකාබද්ධ ලිපියක් ජනාධිපතිවරයාට සහ අග්‍රාමාත්‍යවරයාට බාර දීමට අද කටයුතු කළා.\nසයිටම් විරෝධී දෙමාපිය සංසදය, රජයේ වෛද්‍ය නිලධාරීන්ගේ සංගමය, ශිෂ්‍ය ව්‍යාපාර සහ සයිටම් විරෝධී ජනපවුර එක්වී මෙම ඒකාබද්ධ ලිපිය සකස් කර ඇති බවයි රජයේ වෛද්‍ය නිලධාරීන්ගේ සංගමයේ මාධ්‍ය ප්‍රකාශක වෛද්‍ය සමන්ත ආනන්ද හිරු ප්‍රවෘත්ති අංශයට වැඩිදුරටත් කියා සිටියේ.\nඑමෙන්ම ශ්‍රී ලංකා වෛද්‍ය සභාවේ හිටපු සභාපති මහාචාර්ය කාලෝ ෆොන්සේකා අද කොටුව දුම්රියපොළ ඉදිරිපිට සයිටම් විරෝධී සිසු ජන ව්‍යාපාරය විසින් සිදුකරන උපවාසයට සහයෝගය දක්වමින් ඊට එක්වුණා.\nමේ අතර, වෛද්‍යවරුන්ගේ මාරු මණ්ඩල ක්‍රියාවලිය සම්බන්ධයෙන් සෞඛ්‍ය අමාත්‍යාංශය නිවේදනයක් නිකුත් කර තිබෙනවා.\nරජයේ වෛද්‍ය නිලධාරීන්ගේ සංගමය ඊයේ කොළඹදී මාධ්‍ය හමුවක් කැදවමින් කියා සිටියේ මාරු මණ්ඩල ක්‍රියාවලිය සම්බන්ධයෙන් නිසි විසදුමක් ලබාදීමට කටයුතු නොකළහොත් එළඹෙන සිකුරාදා දීප ව්‍යාප්ත වර්ජනයක් ක්‍රියාත්මක කිරීමට නියමිත බවයි.\nකෙසේ වෙතත්, මේ පිළිබඳව වෛද්‍ය නිලධාරීන්ගේ සංගමයට තම ලිඛිත යෝජනා ඉදිරිපත් කිරීමට සෞඛ්‍ය අමාත්‍යාංශයේ ලේකම් ජනක සුගතදාස දින දෙකක කාලයක් ලබාදී තිබෙනවා.\nපුරප්පාඩු ලයිස්තුව රාජ්‍ය සේවා කොමිෂන් සභාවට යොමු කර තිබුණද කිසිදු වෛද්‍ය නිලධාරී සංගමයක් ඊට යෝජනා ඉදිරිපත් කර නොමැති බවද සෞඛ්‍ය අමාත්‍යාංශය සඳහන් කළා.",
       "URL": "https://www.hirunews.lk/172451/වෛද්‍ය-සභාවට-සීමාවන්-ඉක්මවා-යා-නොහැකියි-නව-සභාපති-මහාචාර්ය-කොල්වින්-ගුණරත්න",
       "Category": "Local News",
       "Parent URL": "https://www.hirunews.lk/local-news.php?pageID=4291"
}