{
       "Source": "hirunews",
       "Timestamp": "Wednesday, 05 October 2022 - 18:38",
       "Headline": "එක් දිනකදී සත්වෝද්‍යානවලට වාර්තාගත ආදායමක් (වීඩියෝ)",
       "News Content": "අම්බලන්තොට රිදියගම සෆාරි උද්‍යානයේ දෙවැනි කොටසට අයත් කුඩා සත්ත්ව කලාපය කෘෂිකර්ම, වනජීවි හා වන සම්පත් සංරක්ෂණ අමාත්‍ය මහින්ද අමරවීර මහතාගේ ප්‍රධානත්වයෙන් විවෘත කෙරුණා.\nසත්ත්ව සංරක්ෂණය මෙන්ම මෙරටට සංචාරක ආකර්ශනය තවදුරටත් දිනාගැනීම මෙහි අරමුණක්.\nලෝක සත්ත්ව දිනයට සමගාමීව ඊයේ මෙලෙස විවෘත කෙරුණේ අම්බලන්තොට රිදියගම සෆාරි උද්‍යානයේ දෙවෙනි කොටසට අයත් කුඩා සත්ත්ව කලාපය හා සත්ත්ව සංරක්ෂණ සහ අනතුරුවලට ලක් වන පර්යටන පක්ෂීන් ගළවා ගැනීමේ මධ්‍යස්ථානයයි.\nඅක්කර 500ක වපසරියකින් යුත් රිදියගම සෆාරි උද්‍යානයේ විවිධ සත්ත්ව වර්ග සඳහා කලාප 13ක් පිහිටුවා තිබෙනවා.\nඅක්කර 35කින් සමන්විත අප්‍රිකානු සිංහ කලාපය, අක්කර 80කින් සමන්විත ශාඛ භක්ෂක සතුන් කලාපය සහ අක්කර 54කින් යුත් ආසියානු අලින්ගේ කලාපය හා බෙංගාලි ව්‍යාඝ්‍රයින්ගේ කලාපය ආදී කලාපවලින් එය සමන්විතයි.\nඊයේ තවත් කලාප 3ක් විවෘත කෙරුණු අතර ගෝනමුවා, ඕලු මුවා, මීමින්නා වැනි සතුන්ගෙන් සමන්විත කුඩා ශාක භක්ෂක සත්ත්ව කලාපය මෙන්ම සුරතල් සතුන් සමග විනෝදවීමට ළමුන් වෙනුවෙන් සකස් කෙරණු කලාපයද ඊට ඇතුළත්.\nසුරතල් සතුන්ට ආහාර පාන ලබාදීම, එම සතුන්ගේ ඡායාරූප ලබාගැනීම ආදි පහසුකම් මෙම කලාපය තුළදී ජනතාවට හිමිවනවා.\nමීට අමතරව රිදියගම සෆාරි උද්‍යානයේ සත්ත්ව අභිජනන සංරක්ෂණ මධ්‍යස්ථානයක්ද ඉදිකර ඇති අතර ජාතික සත්වෝද්‍යාන දෙපාර්තමේන්තුව පැවසුවේ එය ජනතාව වෙනුවෙන් විවෘත නොකරන බවයි.\nමේ අතර, දෙහිවල සත්වෝද්‍යානය ඇතුළු සියලුම සත්වෝද්‍යාන මෙම වසරේ එක් දිනකදී ලද ඉහළම ආදායම පසුගිය පළමු වැනිදාට යෙදුණු ලෝක ළමා දිනයේදී වාර්තා වී තිබෙනවා.\nජාතික සත්වෝද්‍යාන දෙපාර්තමේන්තුව පැවසුවේ, ඔක්තෝබර් පළමු වැනිදා දෙහිවල සත්වෝද්‍යනයට රුපියල් 5,080,377ක ආදායමක් ලැබුණු බවයි.\nඊට අමතරවල පින්නවල අලි සුරැකුම් මධ්‍යස්ථානයට රුපියල් 947,000ක්, පින්නවල සත්වෝද්‍යානය රුපියල් 949,200ක් රිදියගම සෆාරි උද්‍යානයට රුපියල් 856,000ක් ලෙස ආදායම් ලැබී තිබෙනවා,\nලෝක ළමා හා වැඩිහිටි දිනය වෙනුවෙන් ළමුන්ට මෙන්ම වැඩිහිටියන්ට නොමිලයේ සත්වෝද්‍යානවලට ඇතුළු වීමට අවස්ථාව දී තිබූ පසුබිමක මෙවන් වාර්තාගත ආදායමක් ලැබීමට හැකි වූ බවයි ජාතික සත්වෝද්‍යාන දෙපාර්තමේන්තුව පැවසුවේ.",
       "URL": "https://www.hirunews.lk/317115/එක්-දිනකදී-සත්වෝද්‍යානවලට-වාර්තාගත-ආදායමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=823"
}