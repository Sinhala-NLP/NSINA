{
       "Source": "hirunews",
       "Timestamp": "Tuesday, 29 August 2017 - 7:20",
       "Headline": "20ට එරෙහිව ඒකාබද්ධ විපක්ෂයෙන් පෙත්සම් 07ක්",
       "News Content": "20 වන ආණ්ඩුක්‍රම ව්‍යවස්ථා සංශෝධනයට එරෙහිව ඒකාබද්ධ විපක්ෂයෙන් පමණක් පෙත්සම් 07ක් ශ්‍රේෂ්ඨාධිකරණයට ඉදිරිපත් කිරීමට කටයුතු කරන බව පාර්ලිමේන්තු මන්ත්‍රී ඩලස් අලහප්පෙරුම පවසනවා.\nමේ වන විටත්, ඒකාබද්ධ විපක්ෂය නියෝජනය කරන පක්ෂ දෙකකින් ඊට එරෙහි පෙත්සම් ඉදිරිපත් කර ඇති බවයි ඔහු සඳහන් කළේ.\nඊයේ දිනයේදී තමන් ද 20 වන ආණ්ඩුක්‍රම ව්‍යවස්ථා සංශෝධනයට එරෙහිව පෙත්සමක් ගොනු කළ බව පාර්ලිමේන්තු මන්ත්‍රී ඩලස් අලහප්පෙරුම හිරු ප්‍රවෘත්ති අංශයට කියා සිටියා.\nඑමෙන්ම පැෆ්රල් සංවිධානය සහ විකල්ප ප්‍රතිපත්ති කේන්ද්‍රය විසින් ද 20 වන ආණ්ඩුක්‍රම ව්‍යවස්ථා සංශෝධනයට එරෙහිව පෙත්සම් ගොනු කර තිබෙනවා.\nමේ අතර, ආණ්ඩුක්‍රම ව්‍යවස්ථාවේ 20 වන සංශෝධනය පළාත් සභාවට ඉදිරිපත් කිරීම කල් දැමීම සඳහා වන යෝජනාව බස්නාහිර පළාත් සභාවේදී ඊයේ සම්මත වූයේ ද උණුසුම් තත්වයක් පැන නැගීමෙන් අනතුරුවයි.\nඑමෙන්ම සබරගමුව පළාත් සභාවට ද ඊයේ ආණ්ඩුක්‍රම ව්‍යවස්ථාවේ 20 වන සංශෝධනය ඉදිරිපත් කළත් එය විවාදයට ගැනීම කල් තැබීමට සභාපතිවරයා පියවර ගෙන තිබුණා.",
       "URL": "https://www.hirunews.lk/169621/20ට-එරෙහිව-ඒකාබද්ධ-විපක්ෂයෙන්-පෙත්සම්-07ක්",
       "Category": "Local News",
       "Parent URL": "https://www.hirunews.lk/local-news.php?pageID=4348"
}