{
       "Source": "hirunews",
       "Timestamp": "Wednesday, 22 January 2020 - 12:35",
       "Headline": "රන්ජන්ගේ හඬපට සභාගත කර නොමැති බව හෙලි වේ",
       "News Content": "පාර්ලිමේන්තු මන්ත්‍රී රන්ජන් රාමනායක ප්‍රකාශ කළ පරිදි දුරකතන සංවාදය ඇතුළත් හඬපට මෙතෙක් සභාගත කර නොමැති බව වාර්තා වනවා.\nපාර්ලිමේන්තුවේ උසස් නිලධාරියෙකු  හිරු ප්‍රවෘත්ති අංශයට කියා සිටියේ රංජන් රාමනායක මන්ත්‍රීවරයා ඊයේ පාර්ලිමේන්තුවේ සිදුකළ කතාවෙන් පසුව ඔහු විසින් සභාගත කරන බවට ප්‍රකාශ කළ හඬපට සම්බන්ධයෙන් තම කාර්යාලයේ නිලධාරීන් ඔහුගෙන් විමසීමක් කළ බවයි.\nඑහෙත් අදාළ හඬපට එම අවස්ථාවේදී තමන් සතුව නොමැති බවට මන්ත්‍රීවරයා ඔවුන්ට ප්‍රකාශ කර තිබෙනවා.\nපාර්ලිමේන්තුව හමුවේ ප්‍රකාශයක් සිදු කරමින් පාර්ලිමේන්තු මන්ත්‍රී රන්ජන් රාමනායක ඊයේ කියා සිටියේ තමන් හා දුරකතන සංවාදවල යෙදුණු පුද්ගලයන්ගේ හඬපට සභාගත කරන බවයි.\nතමන් අගවිනිසුරුවරු ඇතුළු සමාජයේ ඉහල නිලතල දරණ පුද්ගලයන් සමඟ සිදුකළ දුරකතන සංවාදවල නිරත වූ බවද ඔහු එහිදී ප්‍රකාශ කළා.\nකෙසේ වෙතත් මන්ත්‍රීවරයාගේ මෙම ප්‍රකාශයෙන් අනතුරුව රාජ්‍ය අමාත්‍ය කංචන විජේසේකර මූලාසනයෙන් විමසා සිටියේ එම හඬපට සභාගත කර ඇත්ද යන්නයි.\nඑවිට මූලාසනයේ සිටි මයන්ත දිසානායක මන්ත්‍රීවරයා කියා සිටියේ ඒවා සභාගත කර නොමැති බවයි.\nමේ අතර රන්ජන් රාමනායක මන්ත්‍රීවරයා පාර්ලිමේන්තුවේදී කළ ප්‍රකාශය සම්බන්ධයෙන් පැමිණිල්ලක් ලැබුණහොත් පරීක්ෂණයක් සිදුකළ හැකි බව කොළඹ අපරාධ කොට්ඨාශය සඳහන් කළා.",
       "URL": "https://www.hirunews.lk/232799/රන්ජන්ගේ-හඬපට-සභාගත-කර-නොමැති-බව-හෙලි-වේ",
       "Category": "Local News",
       "Parent URL": "https://www.hirunews.lk/local-news.php?pageID=2940"
}