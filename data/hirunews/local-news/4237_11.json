{
       "Source": "hirunews",
       "Timestamp": "Friday, 03 November 2017 - 13:10",
       "Headline": "නිදහස් පක්ෂ තීරණාත්මක සාකච්ඡාව ඇරඹේ",
       "News Content": "ශ්‍රී ලංකා නිදහස් පක්ෂ පාර්ලිමේන්තු කණ්ඩායමේ තීරණාත්මක සාකච්ඡාව මේ වනවිට ආරම්භ වී තිබෙනවා.\nඒ ජනාධිපති මෛත්‍රීපාල සිරිසේනගේ ප්‍රධානත්වයෙන් ජනාධිපති ලේකම් කාර්යාලයේදීයි.\nඑළැඹෙන පළාත් පාලන මැතිවරණය සහ පක්ෂයේ ඉදිරි ක්‍රියාමාර්ග සම්බන්ධයෙන් මෙහිදී විශේෂයෙන් සාකච්ඡා කිරීමට නියමිත බවයි සන්ධාන මහලේකම් අමාත්‍ය මහින්ද අමරවීර හිරු ප්‍රවෘත්ති අංශයට කියා සිටියේ.\nමෙම සාකච්ඡාව සඳහා ඒකාබද්ධ විපක්ෂය නියෝජනය කරන පාර්ලිමේන්තු මන්ත්‍රීවරුන්ටද ආරාධනා කර ඇති බව නිදහස් පක්ෂ මහ ලේකම්, අමාත්‍ය දුමින්ද දිසානායක පසුගියදා ප්‍රකාශ කළා.\nමේ අතර හිටපු ජනාධිපති මහින්ද රාජපක්ෂ ඇතුළු ඒකාබද්ධ විපක්ෂය නියෝජනය කරන පාර්ලිමේන්තු මන්ත්‍රීවරුන් 42 දෙනෙකුගේ අත්සනින් යුත් ලිපියක් ඊයේ ශ්‍රී ලංකා නිදහස් පක්ෂ මහලේකම් අමාත්‍ය දුමින්ද දිසානායක වෙත යොමු කිරීමට පියවර ගත්තා.\nඒ, පළාත් පාලන ඡන්දයට අදාළ සාකච්ඡා සම්බන්ධයෙන් නිදහස් පක්ෂය යොමුකළ ලිපියට පිළිතුරු ලෙසයි.\nඑහිදී කඩිනමින් ක්‍රියාත්මක කළ යුතු කරුණු 7 ක් ඔවුන් කොන්දේසි ලෙස ඉදිරිපත් කර තිබෙනවා.\nහවුල් ආණ්ඩුවෙන් නිදහස් පක්ෂය ඉවත්වීම, ජීවන වියදම පහත දැමීම, ව්‍යවස්ථා සම්පාදන ක්‍රියාවලියෙන් ඉවත් වීම, බැදුම්කර සිද්ධියට සම්බන්ධ පුද්ගලයන්ට එරෙහිව පියවර ගැනීම ඇතුළු කරුණු ඊට ඇතුළත්.",
       "URL": "https://www.hirunews.lk/175177/නිදහස්-පක්ෂ-තීරණාත්මක-සාකච්ඡාව-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=4237"
}