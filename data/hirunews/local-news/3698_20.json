{
       "Source": "hirunews",
       "Timestamp": "Monday, 15 October 2018 - 12:38",
       "Headline": "නාමල්, නාලක දුරකථන සංවාද ජාත්‍යන්තරයට",
       "News Content": "දැනට අනිවාර්ය නිවාඩු යවා සිටින නියෝජ්‍ය පොලිස්පති නාලක ද සිල්වා සහ දූෂණ විරෝධී බලකායේ මෙහෙයුම් අධ්‍යක්ෂ නාමල් කුමාර අතර පැවැත්වූ දුරකථන සංවාදවල, අපැහැදිලි සහ විනාශවූ කොටස් විදේශීය සමාගමකට යොමු කිරීමට තීරණය කර තිබෙනවා.\nපසුගියදා රස පරීක්ෂක දෙපාර්තමේන්තුවේ සහ අපරාධ පරික්ෂණ දෙපාර්තමේන්තුවේ නිලධාරී කණ්ඩායමක් අතර පැවති සාකච්ඡාවකදියි මෙම තීරණය ගෙන ඇත්තේ.\nමෙම දුරකථන සංවාදවල ඇතැම් අපහැදැළි හඬ පට පරීක්ෂා කිරීමට මෙරට තාක්ෂණය භාවිත කළ හැකි නමුත් එය ප්‍රමාණවත් නොමැති බවයි මෙහිදී රස පරික්ෂක දෙපාර්තමේන්තුවේ  නිලධාරීන් දැනුම්දී ඇත්තේ.\nඒ අනුව එම දුරකථන සංවාද පරීක්ෂා කිරීම සඳහා යොමුකරන විදේශීය සමාගම පිළිබඳව මෙතෙක් අවසන් තීරණයක් ගෙන නොමැති අතර, අධිකරණ නියෝගයක් අනුව එය යොමු කරන බව අපරාධ පරීක්ෂණ දෙපාර්තමේන්තුව කියා සිටියා.\nජනාධිපති මෛත්‍රීපාල සිරිසේන සහ හිටපු ආරක්ෂක ලේකම් ගෝඨාභය රාජපක්ෂ ඝාතන කුමන්ත්‍රණයක් සම්බන්ධයෙන් දූෂණ විරෝධී බලකායේ මෙහෙයුම් අධ්‍යක්‍ෂ නාමල් කුමාර මහනුවරදී මාධ්‍ය හමුවක් කැඳවමින් මෙම හඬ පට මාධ්‍ය වෙත මුදාහරිනු ලැබුවේ පසුගිය මස 12 වනදායි.\nඉන් අනතුරුව මේ සම්බන්ධයෙන් පරික්ෂණ අපරාධ පරීක්ෂණ දෙපාර්තමේන්තුව විසින් ආරම්භ කරනු ලැබුවා.\nනාමල් කුමාරගේ සහ ත්‍රස්ත විමර්ශන කොට්ඨාශයේ හිටපු නියෝජ්‍ය පොලිස්පති නාලක සිල්වාගේ කට හඬ සාම්පල පසුගියදා රස පරීක්ෂක දෙපාර්තමේන්තුව මගින් පරීක්ෂා කළ වාර්තාවද අධිකරණයට ඉදිරිපත් කෙරුණා.\nඑහිදී අනාවරණ වූයේ එම කට හඬ සාම්පල මොවුන් දෙදෙනාගේ බවටයි.\nමේ අතර, දූෂණ විරෝධී බලකායේ මෙහෙයුම් අධ්‍යක්ෂ නාමල් කුමාර, අද (15) දහවල් අපරාධ පරීක්ෂණ දෙපාර්තමේන්තුව වෙත යළි පැමිණීමට නියමිතයි.\nඒ, තමන් සතුව ඇති තවත් හඬ පට කිහිපයක් භාරදීම සඳහායි.",
       "URL": "https://www.hirunews.lk/202159/නාමල්-නාලක-දුරකථන-සංවාද-ජාත්‍යන්තරයට",
       "Category": "Local News",
       "Parent URL": "https://www.hirunews.lk/local-news.php?pageID=3698"
}