{
       "Source": "hirunews",
       "Timestamp": "Thursday, 08 September 2016 - 18:08",
       "Headline": "මුල්ලේරියාවේ තීන්දුවට එරෙහිව අභියාචනයක්",
       "News Content": "''පැමිණිලි පාර්ශවයෙන් එල්ල වී ඇති චෝදනා සාධාරණ සැකයකින් තොරව ඔප්පුකර නොමැති බව පවසමින් සභාපති විනිසුරු චෝදනා ලැබූ සියලුදෙනා නිදොස්කොට නිදහස් කිරීමට තීරණය කළත් විනිසුරුමඩුල්ලෙන් බෙදුණු තීරණයක්''\nමුල්ලේරියාව වෙඩි තැබීමේ සිද්ධිය සම්බන්ධයෙන් කොළඹ මහාධිකරණයේ විභාග වූ නඩුවේ තීන්දුව බෙදුනු නඩු තීන්දුවක් වශයෙන් අද ප්‍රකාශයට පත් කෙරුණා.\nඒ අනුව ත්‍රිපුද්ගල විනිසුරු මන්ඩලයේ සභාපති විනිසුරුවරයා තීරණය කර තිබුණේ සිද්ධිය සම්බන්ධයෙන් චෝදනා ලැබූ සියලූදෙනා නිදොස් කොට නිදහස් කිරීමටයි.\nනමුත් සෙසු විනිසුරුවරුන් දෙදෙනා විත්තිකරුවන් අටදෙනෙකු පමණක් නිදොස් කොට නිදහස් කළ අතර, පස්දෙනෙකුට මරණ දඩුවම නියම කළා.\nදින 48 ක් පුරා මෙම නඩුව විභාග කෙරුනේ මහාධිකරණ විනිසුරු ශිරාන් ගුණරත්නගේ සභාපතිත්වයෙන් යුත් ත්‍රිපුද්ගල විනිසුරු මඩුල්ලක් හමුවේයි.\nමහාධිකරණ විනිසුරු පද්මිණී රණවක සහ මහාධිකරණ විනිසුරු එම්.සී.බී.එස්. මොරායස් යන අය මෙහි සෙසු සාමාජිකයින් වුණා.\nඅද පෙරවරු 10.40 ට අධිකරණ ශාලාව වෙත පැමිණි ත්‍රිපුද්ගල විනිසුරු මඩුල්ලේ සභාපතිවරයා පැවසුවේ විනිසුරු මඩුල්ල බෙදුණු නඩු තීන්දුවක් සකස් කර ඇති බවයි.\nමේ අනුව සභාපතිවරයා කියා සිටියේ සැකකරුවන් සියලූදෙනා සියලූ චෝදනාවලින් නිදොස් කොට නිදහස් කළ යුතු බවටයි.\nඒ ඔවුන්ට එරෙහිව එල්ලවී ඇති චෝදනා සාධාරණ සැකයකින් තොරව ඔප්පු කර නොමැති බව පවසමින්.\nකෙසේ වෙතත් විනිසුරු මඩුල්ලේ සෙසු සාමාජකයින් දෙපළ සැකකරුවන් අටදෙනෙකු පමණක් සියලූ චෝදනවලින් නිදොස් කොට නිදහස් කළා.\nඒ අනුව මරණ දඩුවම නියම වුණේ මෙම නඩුවේ පළමු, දෙවන, හත්වන, දසවන සහ 11 වන විත්තිකරුවන්ටයි.\nනඩුවේ තීන්දුව ප්‍රකාශයට පත් කිරීමෙන් අනතුරුව මාධ්‍ය වෙත අදහස් දැක්වූ විත්තිය වෙනුවෙන් පෙනී සිටි නීතීඥ අනූජ ප්‍රේමරත්න.\n‘‘එක් විනිසුරුවරයෙකුගේ තීන්දුව වූයේ සියලූ පුද්ගලයන් නිදොස් නිදහස් කරන්න. එක් විනිශ්චයකාරවරියක් තීන්දුව දුන්නේ සමහර විත්තිකරුවන්, සමහර චෝදනාවලට වරදකරු කරලා. ඒ විනිශ්චයකාරවරිය සමඟ තවත් විනිශ්චයකාරවරයෙක් එකඟවුණා. නමුත් ඒ තීන්දුවෙන් මේ විත්තිකරුවන් අතෘප්තියට පත්වෙලා තියෙනවා. ඒ පිළිබඳව අපිට තියන ඊළඟ නීත්‍යානුකූල පියවර වන්නේ ඇපෑලක් ඉදිරිපත් කිරීමයි. අපි ඒ ඇපෑල ඉදිරිපත් කරනවා නොබෝ දිනකින්.",
       "URL": "https://www.hirunews.lk/142545/මුල්ලේරියාවේ-තීන්දුවට-එරෙහිව-අභියාචනයක්",
       "Category": "Local News",
       "Parent URL": "https://www.hirunews.lk/local-news.php?pageID=4887"
}