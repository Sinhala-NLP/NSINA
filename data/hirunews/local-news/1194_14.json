{
       "Source": "hirunews",
       "Timestamp": "Tuesday, 03 May 2022 - 13:36",
       "Headline": "කැබිනට් මණ්ඩලයේ අනාගතය ගැන මේ සතියේ තීරණයක්",
       "News Content": "ජාතික එකඟතා ආණ්ඩුවක් පිහිටුවීමට අදාළව පාර්ලිමේන්තුවේ ස්වාධීන වූ මන්ත්‍රීවරුන් පිරිසක් සහ සමගි ජන බලවේගයේ නියෝජිතයින් අතර අද සාකච්ඡාවක් පැවැත්වුණා.\nමේ අතර, අද පැවති කැබිනට් තීරණ දැනුම් දීමේ මාධ්‍ය හමුවට එක්වෙමින් සම කැබිනට් ප්‍රකාශක අමාත්‍ය ආචාර්ය නාලක ගොඩහේවා කියා සිටියේ වත්මන් කැබිනට් මණ්ඩලයේ අනාගතය මේ සතියේදී තීරණය වනු ඇති බවයි.\nස්වාධීන වූ මන්ත්‍රී කණ්ඩායම සහ සමගි ජන බලවේගයේ නියෝජිතයින් අතර අද සාකච්ඡාව පැවැත්වුණේ සමගි ජනබලවේගයේ මහලේකම් පාර්ලිමේන්තු මන්ත්‍රී රංජිත් මද්දුමබණ්ඩාරගේ නිවසේදියි.\nඊට ස්වාධීන මන්ත්‍රී කණ්ඩායම නියෝජනය කරමින් පාර්ලිමේන්තු මන්ත්‍රීවරුන් වන විමල් වීරවංශ, උදය ගම්මන්පිළ, නිමල් ලංසා ඇතුළු පිරිසක් එක්වුණා.\nසමගි ජන බලවේගය වෙනුවෙන් එම සාකච්ඡාවට සහභාගි වුණේ රංජිත් මද්දුම බණ්ඩාර, ආචාර්ය හර්ෂ ද සිල්වා, රාජිත සේනාරත්න සහ ගයන්ත කරුණාතිලක යන මන්ත්‍රීවරුන්.\nජාතික එකඟතා ආණ්ඩුවක් පිහිටුවීමට අදාළව ස්වාධීන මන්ත්‍රීවරුන් ඊයේ ජනාධිපතිවරයා මුණ ගැසුණු අතර, එහි දී ශ්‍රී ලංකා පොදුජන පෙරමුණේ ජාතික සංවිධායක පාර්ලිමේන්තු මන්ත්‍රී බැසිල් රාජපක්ෂ ප්‍රකාශ කර ඇත්තේ, අග්‍රාමාත්‍යවරයා ඉවත් වීමක් සිදු වුවහොත් පත්වන ආණ්ඩුව සඳහා ශ්‍රී ලංකා පොදුජන පෙරමුණෙන් අගමැති අපේක්ෂකයෙකු ඉදිරිපත් නොකරන බවයි.\nඉන් අනතුරුවයි ස්වාධීන මන්ත්‍රී කණ්ඩායමේ පිරිසක් අද සමගි ජන බලවේගයේ නියෝජිතයින් හමුවුණේ.\nමේ අතර, ජාතික එකගතා ආණ්ඩුවක් පිහිටුවීම පිළිබඳ අද පැවති කැබිනට් තීරණ දැනුම් දීමේ මාධ්‍ය හමුවේ දී මාධ්‍යවේදීන් ප්‍රශ්න කළා.\nසමගි ජන බලවේගයේ පාර්ලිමේන්තු කණ්ඩායමේ රැස්වීම අද පෙරවරුවේ දී විපක්ෂ නායක කාර්යාලයේ දී ආරම්භ වුණා.\nඑහි දී හෙට පාර්ලිමේන්තුවට ඉදිරිපත් කිරීමට නියමිත ආණ්ඩුවට එරෙහි විශ්වාසභංග යෝජනාව, පුරප්පාඩුව පවතින නියෝජ්‍ය කතානායක ධූරය සම්බන්ධයෙන් සාකච්ඡා කිරීමට නියමිත බවයි එම පක්ෂයේ ජාතික සංවිධායක පාර්ලිමේන්තු මන්ත්‍රී තිස්ස අත්තනායක සඳහන් කළේ.\nමේ අතර, නව ආණ්ඩුක්‍රම ව්‍යවස්ථාවක් කෙටුම්පත් කිරීම සදහා ජනාධිපති නීතිඥ රොමේෂ් ද සිල්වා ඇතුලු නීති ක්ෂේත්‍රයේ ප්‍රවීනයින් ඇතුළත් කමිටුවක් විසින් සකස් කළ වාර්තාවේ ඇතුළත් කරුණු අධ්‍යයනය කර අමාත්‍ය මණ්ඩලය වෙත යෝග්‍ය නිර්දේශ ඉදිරිපත් කිරීම සදහා අමාත්‍ය මහාචාර් ජී.එල්. පීරිස්ගේ සභභාපතීත්වයෙන් යුත් පංච පුද්ගල අමාත්‍ය අනුකාරක සභාවක් පත් කර තිබෙනවා.\nඊට අමාත්‍යවරුන් වන දිනේෂ් ගුණවර්ධන, ඩග්ලස් දේවානන්දා, රමේෂ් පතිරණ මෙන්ම ජනාධිපති නීතිඥ අලි සබ්රි ඇතුළත්.",
       "URL": "https://www.hirunews.lk/303404/කැබිනට්-මණ්ඩලයේ-අනාගතය-ගැන-මේ-සතියේ-තීරණයක්",
       "Category": "Local News",
       "Parent URL": "https://www.hirunews.lk/local-news.php?pageID=1194"
}