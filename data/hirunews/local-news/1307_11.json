{
       "Source": "hirunews",
       "Timestamp": "Tuesday, 08 March 2022 - 8:19",
       "Headline": "තුන්වන වටයේ සාකච්ඡාවත් නිශ්ඵලයි - යුක්රේන නගරවලට රුසියානු ප්‍රහාර අඛණ්ඩව",
       "News Content": "රුසියානු සහ යුක්රේන නියෝජිතයින් අතර බෙලරූස් රාජ්‍යයේ දේශසීමා ප්‍රදේශයක දී ඊයේ (07) තුන්වන වරටත් පැවති සාකච්ඡා මගින් ද ප්‍රායෝගික සටන් විරාමයක් ඇති කර ගැනීමට නොහැකි වී තිබෙනවා.\nසාකච්ඡා සුබවාදී බව යුක්රේනය ප්‍රකාශ කළ ද රුසියානු නියෝජිත කණ්ඩායමේ ප්‍රධානී ව්ලැදිමීර් මෙඩින්ස්කි සඳහන් කළේ සාකච්ඡාවල සිය අපේක්ෂවන් සපුරාගත නොහැකි වූ බවයි.\nමීළඟ වටයේදී කැපී පෙනෙන ඉදිරි පියවරකට එළඹීමට හැකි වනු ඇතැයි ඔහු කියා සිටියා.\nරුසියාව විසින් මීට පෙර ප්‍රකාශයට පත් කළ සටන් විරාම දෙකක්ම සාර්ථක නොවූයේ සිවිල් වැසියන් රුසියානු ෂෙල් ප්‍රහාරවලට ගොදුරුවීම හේතුවෙන්.\nනැවතත් එම තත්ත්වය දක්නට ලැබෙන අතර කීව් අගනුවර, මරියුපොල්, සුමි සහ කාර්කිව් නගරවල ගැටුම්වලට මැදි වූ සිවිල් වැසියන් ඉවත් කර ගැනීම දුෂ්කර වී ඇති බවයි යුක්රේනය ප්‍රකාශ කළේ.\nසිවිල් වැසියන් ඉවත් කර ගැනීම සදහා මානුෂවාදී වේදිකා රුසියාව විසින් ප්‍රකාශයට පත් කළ ද එලෙස ඔවුන්ට ඉවත්වීමට ලබා දී ඇති මංපෙත් රුසියාව හෝ ඔවුන්ගේ අනුගාමික බෙලරූස් රාජ්‍යය වෙත ඇදෙන බව පසුව අනාවරණ වුණා.\nමේ නිසා ආක්‍රමණිකයාගේ භූමිය වෙත යොමු වූ එම වේදිකා යුක්රේනය ප්‍රතික්ෂේප කළා.\nමේ අතර, රුසියාව විසින් යුක්රේන ආක්‍රමණයේදී මධ්‍යයතන යුගයේ යොදා ගත් යුද ක්‍රමෝපාය භාවිත කරන බවට යුක්රේන නීතිවේදීන් ජාත්‍යන්තර අධිකරණය ඉදිරියේ ඊයේ (07) කරුණු දැක්වූවා.\nනගර වටලා සැපයුම් අවහිර කොට ජනයා දුර්වල කරමින් ඒවා අත්පත් කර ගැනීම මෙ ක්‍රමෝපායයි.",
       "URL": "https://www.hirunews.lk/298925/තුන්වන-වටයේ-සාකච්ඡාවත්-නිශ්ඵලයි-යුක්රේන-නගරවලට-රුසියානු-ප්‍රහාර-අඛණ්ඩව",
       "Category": "Local News",
       "Parent URL": "https://www.hirunews.lk/local-news.php?pageID=1307"
}