{
       "Source": "hirunews",
       "Timestamp": "Saturday, 22 October 2016 - 13:02",
       "Headline": "කලාපීය මුහුදු ආරක්ෂාව ගැන ඉන්දු - ශ්‍රී ලංකා සාකච්ඡා",
       "News Content": "ඉන්දු - ශ්‍රී ලංකා නාවික හමුදාවල නිලධාරින් උතුරේ ජාත්‍යන්තර මුහුදු සීමාවේදී ඊයේ විශේෂ සාකච්ඡාවක නිරත වුණා.\nඒ ඉන්දියාවට අයත් කඞ්මාට් නෞකාවේදීයි.\nකන්කසන්තුරේට ඔබ්බෙන් ජාත්‍යන්තර මුහුදු සීමාවේදී මෙම සාකච්ඡාව පවත්වා ඇති අතර එය දෙපාර්ශවය අතර පැවති මේ ආකාරයේ 27 වන නාවික සංවාදයයි.\nමෙහිදී ශ්‍රී ලංකා නාවික හමුදා කණ්ඩායම උතුරු නාවික ප්‍රදේශයේ ආඥාපති රියර් අද්මිරාල් පියල් ද සිල්වා විසින් මෙහෙයවා ඇති අතර, තමිල්නාඩු සහ පුදුචෙරි කලාපයේ ඉන්දීය නාවික හමුදා ප්‍රධානියා වන රියර් අද්මිරාල් ආලෝක් භතංගර් විසින් ඉන්දීය නාවික හමුදා කණ්ඩායම මෙහෙයවා තිබෙනවා.\nමෙම සාකච්ඡාවට ඉන්දීය වෙරළාරක්ෂක බලකායේ නිලධාරින් ද සහභාගි වී ඇති බව සදහන්.\nමෙම සාකච්ඡාවේදී කලාපයේ සමුද්‍ර ආරක්ෂාව පිළිබදව පුළුල් අදහස් හුවමාරුවක් සිදුවූ බව නාවික හමුදාව ප්‍රකාශ කළා.\nදෙරටේ නාවික සහ වෙරළාරක්ෂක බලකායන්හි මෙහෙයුම්වල කාර්යක්ෂමතාව එහිදී ඇගයීමට ලක්වී තිබෙනවා.\nදෙපාර්ශවය අතර, සහයෝගිතාව සහ සම්බන්ධීකරණය වර්ධනය කර ගැනීම පිළිබදව ද සාකච්ඡා කෙරුණු බව නාවික හමුදාව වැඩිදුරටත් සදහන් කළා.",
       "URL": "https://www.hirunews.lk/145814/කලාපීය-මුහුදු-ආරක්ෂාව-ගැන-ඉන්දු-ශ්‍රී-ලංකා-සාකච්ඡා",
       "Category": "Local News",
       "Parent URL": "https://www.hirunews.lk/local-news.php?pageID=4827"
}