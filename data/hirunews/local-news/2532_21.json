{
       "Source": "hirunews",
       "Timestamp": "Saturday, 08 August 2020 - 12:39",
       "Headline": "නව ඇමති මණ්ඩලය දිවුරුම්දීම ජාතික ලැයිස්තු ගැසට් කිරීමෙන් පසු (වීඩියෝ)",
       "News Content": "නව ආණ්ඩුවේ අමාත්‍ය මණ්ඩලය දිවුරුම් දීම, ජාතික ලැයිස්තුවෙන් තේරී පත්වූ මන්ත්‍රීවරුන්ගේ නාමලේඛනය ගැසට් කිරීමෙන් අනතුරුව සිදුකිරීමට නියමිතයි.\nඑමෙන්ම ජාතික ලැයිස්තුවෙන් තේරී පත්වූ මන්ත්‍රීවරුන්ගේ නම් ලබන සතිය තුළ ගැසට් කරන බව, මැතිවරණ කොමිෂන් සභාව ප්‍රකාශ කළා.\nජාතික ලැයිස්තුවෙන් තේරී පත් වූ තම මන්ත්‍රීවරුන් 7 දෙනාගේ නම් අද හෝ හෙට මැතිවරණ කොමිෂන් සභාවට යොමු කිරීමට අපේක්ෂා කරන බවයි සමගි ජන බලවේගය සඳහන් කළේ.\nඑක්සත් ජාතික පක්ෂය හා ජාතික ජන බලවේගයද ප්‍රකාශ කළේ තම පක්ෂවල ජාතික ලැයිස්තුවෙන් තෝරා ගැනෙන මන්ත්‍රීවරුන්ගේ නම් අද හෝ හෙට මැතිවරණ කොමිෂන් සභාවට යොමු කරන බවයි.\nශ්‍රී ලංකා පොදුජන පෙරමුණේ ජාතික ලැයිස්තුවෙන් පාර්ලිමේන්තුවට ඉදිරිපත් කෙරෙන මන්ත්‍රීවරුන් 17 දෙනාගේ නම් ඊයේ මැතිවරණ කොමිෂන් සභාව වෙත යොමුකළා.\nමේ අතර මැතිවරණ කොමිෂන් සභාවේ ප්‍රකාශකයෙකු සඳහන් කළේ, මෙම සියලූ‍ පක්ෂවල ජාතික ලැයිස්තු මන්ත්‍රීවරුන්ගේ නාමලේඛනය ලැබීමෙන් පසු ඒවා ලබන සතියේ ගැසට් කිරීමට පියවර ගන්නා බවයි.\nඉන් අනතුරුව අමාත්‍ය මණ්ඩලය දිවුරුම් දීම සිදුකිරීමට නියමිත බවයි රජයේ ආරංචි මාර්ග සඳහන් කළේ.\nනව රජයේ අභිනව අග්‍රාමාත්‍යවරයා ලෙස අග්‍රාමාත්‍ය මහින්ද රාජපක්ෂ කැළණිය රජමහා විහාර පරිශ්‍රයේදී හෙට යළි දිවුරුම් දීමට නියමිතයි.",
       "URL": "https://www.hirunews.lk/247353/නව-ඇමති-මණ්ඩලය-දිවුරුම්දීම-ජාතික-ලැයිස්තු-ගැසට්-කිරීමෙන්-පසු-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2532"
}