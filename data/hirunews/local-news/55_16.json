{
       "Source": "hirunews",
       "Timestamp": "Sunday, 03 September 2023 - 7:46",
       "Headline": "නිදහස් පක්ෂය 72 වන සංවත්සරය අදයි",
       "News Content": "ශ්‍රී ලංකා නිදහස් පක්ෂයේ 72 වන සංවත්සරය ශ්‍රී ජයවර්ධනපුර කෝට්ටේ හෝටලයකදී අද (03) පැවැත් වීමට නියමිතයි.\nඒ එහි සභාපති, හිටපු ජනාධිපති මෛත්‍රීපාල සිරිසේනගේ ප්‍රධානත්වයෙන්.\nඅද පැවැත්වෙන ශ්‍රී ලංකා නිදහස් පක්ෂයේ 72 වන සංවත්සරයට හිටපු ජනාධිපතිනි චන්ද්‍රිකා බණ්ඩාරනායක කුමාරණතුංගටද ආරාධනා කර ඇති බවයි වාර්තා වෙන්නේ.\nඊට හිටපු ජනාධිපති මහින්ද රාජපක්ෂට ආරාධනා කර නොමැති බව පක්ෂයේ සභාපති හිටපු ජනාධිපති මෛත්‍රීපාල සිරිසේන සඳහන් කර සිටියා.\nසඟ, වෙද, ගුරු, ගොවි, කම්කරු යන පංච මහා බලවේග එක් කරමින් දිවංගත අග්‍රාමාත්‍ය එස්.ඩබ්.ආර්.ඩී බණ්ඩාරනායක 1951 සැප්තැම්බර් මස 2 වන දින ශ්‍රී ලංකා නිදහස් පක්ෂය පිහිටවනු ලැබුවා.\n1956 වසරේ පැවති මහ මැතිවරණයට ඉදිිරිපත් වූ ශ්‍රී ලංකා නිදහස් පක්ෂයේ අපේක්ෂකයන් 60 න් 51 ක්ම ජයග්‍රහණය කළ අතර එය හැදින් වූයේ පංචමහා බලවේගය විසින්ම ලබා ගත් ජයග්‍රහණයක් ලෙසයි.\nසිංහල භාෂාව රාජ්‍ය භාෂාව බවට පත් කිරීම, සේවක අර්ථසාධක අරමුදල ඇති කිරීම, ජාත්‍යන්තර කම්කරු දිනය වූ මැයි 1 වනදා රජයේ නිවාඩු දිනයක් ලෙස නම් කිරීම අනතුරුව සිදු වුණා.\nවර්ෂ 1960 ජුලි 21 වන දින ලොව ප්‍රථම අග්‍රාමාත්‍යවරිය ලෙස සිරිමාවෝ බණ්ඩාරනායක පත්වන්නේද ශ්‍රී ලංකා නිදහස් පක්ෂයේ ආශිර්වාදයෙන්.\nඑසේම 1994 වසරේදී චන්ද්‍රිකා බණ්ඩාරනායක කුමාරණතුංග, 2005 වසරේ මහින්ද රාජපක්ෂ, 2015 වසරේ මෛත්‍රීපාල සිරිසේන මෙරට විධායක ජනාධිපතිවරුන් බවට පත්වන්නේ ශ්‍රී ලංකා නිදහස් පක්ෂය ඇතුළත් සන්ධාන තුළින්.",
       "URL": "https://www.hirunews.lk/346957/නිදහස්-පක්ෂය-72-වන-සංවත්සරය-අදයි",
       "Category": "Local News",
       "Parent URL": "https://www.hirunews.lk/local-news.php?pageID=55"
}