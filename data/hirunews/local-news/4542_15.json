{
       "Source": "hirunews",
       "Timestamp": "Friday, 28 April 2017 - 18:40",
       "Headline": "කරදියානට හෙට සිට කසල තහනම්",
       "News Content": "හෙට සිට කරදියාන කසල අංගනයට කොළඹින් රැගෙන එන කසල බැහැර කිරීම වළක්වාලමින් කැස්බෑව මහේස්ත‍‍්‍රාත් ගිහාන් රණවක අද නියෝගයක් නිකුත් කළා.\nඒ, පාරිසරික සංවිධාන සහ ප්‍රදේශවාසීන් ඉදිරිපත් කළ පෙත්සම් සලකා බැලීමෙන් අනතුරුවයි.\nමීතොටමුල්ලේ ඇතිවූ ආපදා තත්වය සැලකිල්ලට ගනිමින් කසල මෙටි‍‍ට්‍රික් ටොන් 350 ක් පසුගිය 17 වැනිදා සිට 28 දින දක්වා කරදියාන කසල අංගනයට බැහැර කිරීමට කොළඹ නගරසභාවට ඉඩ දෙන ලෙස අධිකරණය පසුගිය 17 වන දා නියෝග කළා.\nඑම නියෝගය තවදුරටත් දීර්ඝ නොකරන ලෙස ප‍‍්‍රදේශවාසියෙකු විසින් ඉදිරිපත් කළ මෝසමක් සැලකිල්ලට ගනිමින් මහේස්ත‍‍්‍රාත්වරයා අද නියෝගය නිකුත් කළ බවයි හිරු අධිකරණ වාර්තාකරු සදහන් කළේ.\nකෙසේ වෙතත්, බලධාරින් අඛණ්ඩව එහි බැහැර කිරීමට උත්සාහ දරන බව පවසමින් ප්‍රදේශවාසීන් සහ මහජන නියෝජිතයින් පිරිසක් කැස්බෑව අධිකරණය ඉදිරිපිට අදත් නිහඩ විරෝධතාවයක ද නිරත වුණා.\nඔවුන් හිසේ කළු පටි පැළද විරෝධතාවයේ නිරතව සිටි අතර, බොරලැස්ගමුව, බෝකුන්දර, කැස්බෑව සහ පිළියන්දල නගරවල කළු කොඩි ඔසවා ඊට විරෝධය පළ කර තිබූ බවයි හිරු වාර්තාකරුවන් සදහන් කළේ.\nමේ අතර, මීතොටමුල්ල සිද්ධියෙන් අවතැන් වී ටෙරන්ස් එන්. ද සිල්වා විද්‍යාලයේ සිටි පිරිස මීතොටමුල්ල වී ගබඩා සංකීර්ණයේ විශේෂ සුබසාධක මධ්‍යස්ථානය වෙත මේ වන විට යොමු කර ඇති බව කොළොන්නාව ප්‍රාදේශීය ලේකම් සුගත් සිසිර හිරු ප්‍රවෘත්ති අංශයට සදහන් කළා.\nඑහෙත් අවතැන් වූ පවුල් කිහිපයක් තවමත් ටෙරන්ස් එන්. ද සිල්වා විද්‍යාලයේ රැදී සිටින බව හිරු වාර්තාකරුවන් සදහන් කළා.",
       "URL": "https://www.hirunews.lk/160198/කරදියානට-හෙට-සිට-කසල-තහනම්",
       "Category": "Local News",
       "Parent URL": "https://www.hirunews.lk/local-news.php?pageID=4542"
}