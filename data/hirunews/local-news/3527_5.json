{
       "Source": "hirunews",
       "Timestamp": "Wednesday, 30 January 2019 - 15:08",
       "Headline": "වැලි මෙහෙයුම අතරතුර ගඟට පැන අතුරුදන්වූ අනෙක් තරුණයාගේ සිරුරත් හමුවේ",
       "News Content": "ත්‍රිකුණාමලය - කින්නියා කන්දල්කාඩු ප්‍රදේශයේ වැලි ජාවාරම්කරුවන් අත්අඩංගුවට ගැනීමේ නාවික හමුදා මෙහෙයුමක් අතරතුර මහවැලි ගඟට පැන අතුරුදන්ව සිටි 19 හැවිරිදි අනෙක් තරුණයාගේ සිරුරත් පොලීසිය අද සොයාගත්තා.\nඇතිවූ උණුසුම් තත්ත්වයත් සමඟ අද දිනයේදීද එම ප්‍රදේශයට විශේෂ ආරක්ෂාවක් යොදවා තිබූ බවයි අප වාර්තාකරුවන් සඳහන් කළේ.\nමහවැලි ගඟ ආශ්‍රිතව සිදුවන වැලි ජාවාරම් මැඩපැවැත්වීම සඳහා පිහිටවූ ජනාධිපති කාර්ය සාධන බලකාය යටතේ නාවික හමුදාව ඊයේ පෙරවරුවේ කින්නියා - කන්දල්කාඩු ප්‍රදේශයේ වැටලීමක් ක්‍රියාත්මක කළා.\nඑහිදී ගඟට පැන පලායාමට පුද්ගලයන් දෙදෙනෙකු උත්සාහ කළ අතර, ඔවුන් දියේ ගිලී අතුරුදන්වූ බවයි නාවික හමුදාව කියා සිටියේ.\nඅනතුරුව ප්‍රදේශයේ උණුසුම් තත්ත්වයක් හටගත් අතර, සිවිල් වැසියන්ගේ පහරදීමෙන් නාවික හමුදා සෙබළුන් 12 දෙනෙකු තුවාල ලැබුවා.\nඔවුන්ගෙන් තුන්දෙනෙකු තවදුරටත් ත්‍රිකුණාමලය මහ රෝහලේ ප්‍රතිකාර ලබන බවයි රෝහල් ආරංචි මාර්ග ප්‍රකාශ කළේ.\nපසුව තත්ත්වය පාලනය කිරීම සඳහා  පොලිස් විශේෂ කාර්ය බලකායද එම ප්‍රදේශයට කැඳවනු ලැබුවා.\nඉන් පසුව නාවික හමුදාව සහ ප්‍රදේශවාසීන් අතුරුදන් වූවන් සෙවීමේ කටයුතුවල නිරතවූ අතර, දියේ ගිලී අතුරුදන්වූ 22 හැවිරිදි වියේ පසුවන තරුණයෙකුගේ සිරුර ඊයේ පස්වරුවේ සොයාගත්තා.\nඔහුගේ දේහය පිළිබඳ පශ්චාත් මරණ පරීක්ෂණය ත්‍රිකුණාමලය මහ රෝහලේදී සිදු කෙරුණු අතර, පොලීසිය කියා සිටියේ එම මරණය දියේ ගිලීමෙන් සිදුව ඇතැයි එහිදී නිගමනය කෙරුණු බවයි.\nඊයේ හටගත් උණුසුම් තත්ත්වයත් සමඟ කන්දල්කාඩු ප්‍රදේශයට තවමත් විශේෂ ආරක්ෂාවක් යොදවා තිබෙනවා.\nදියේ ගිලී අතුරුදන්වූ අනෙක් තරුණයාගේ සිරුර අද පස්වරුවේ සොයාගත් අතර, සිරුර පශ්චාත් මරණ පරීක්ෂණය සඳහා ත්‍රිකුණාමලය මහ රෝහලේ තැන්පත් කර තිබෙනවා.\nනාවික හමුදාවට පහරදීමේ සිද්ධිය සම්බන්ධයෙන් මෙතෙක් කිසිවෙකුත් අත්අඩංගුවට ගෙන නොමැති අතර, සිද්ධිය පිළිබඳව නාවික හමුදා සෙබළුන්ගෙන් ප්‍රකාශ 7 ක් ලබාගෙන ඇති බවයි පොලිස් මාධ්‍ය ප්‍රකාශක කාර්යාලය සඳහන් කළේ.",
       "URL": "https://www.hirunews.lk/209358/වැලි-මෙහෙයුම-අතරතුර-ගඟට-පැන-අතුරුදන්වූ-අනෙක්-තරුණයාගේ-සිරුරත්-හමුවේ",
       "Category": "Local News",
       "Parent URL": "https://www.hirunews.lk/local-news.php?pageID=3527"
}