{
       "Source": "hirunews",
       "Timestamp": "Saturday, 06 August 2022 - 14:42",
       "Headline": "මහනුවරදී ළමයෙකු පැහැරගත් සැකකරු රිමාන්ඩ් - දරුවා වෛද්‍ය පරීක්ෂණයකට යොමු කරයි (වීඩියෝ)",
       "News Content": "මහනුවර ප්‍රදේශයේ පදිංචි වයස අවුරුදු 09 ක දරුවෙකු පැහැරගෙන දුම්රියක ගමන් කරමින් සිටියදී අත්අඩංගුවට ගත් සැකකරු ලබන 19 වනදා දක්වා රක්ෂිත බන්ධනාගාර ගතකර තිබෙනවා.\nමහනුවර මහේස්ත්‍රාත් අධිකරණයයි මෙම නියෝගය ලබාදී ඇත්තේ.\nමෙම සැකකරු මහරගම පොලිසිය මගින් පෙරේදා (04) රාත්‍රියේ අත්අඩංගුවට ගත්තා.\nඅදාල දරුවා බේරාගැනීමට හැකිවුයේ හිරු සී.අයි.ඒ කණ්ඩායම හා දුම්රිය මගීන්ගේ මැදිහත්වීම මතයි.\nසැකකරු මහනුවර අධිකරණය හමුවට ඉදිරිපත් කිරීමෙන් අනතුරුව මේ මස 19 දින දක්වා රක්ෂිත බන්ධනාගාර ගත කළ අතර මහනුවර මූලස්ථාන පොලිසිය මගින් වෛද්‍ය පරීක්ෂණයක් සඳහා දරුවා මහනුවර ජාතික රෝහල වෙත යොමු කොට ඇති බවයි අප වාර්තාකරු කියාසිටියේ.\nකොළඹ'කොටුවේ සිට අවිස්සාවේල්ල බලා පෙරේදා රාත්‍රී 8.00ට පිටත් වූ දුම්රියට පුද්ගලයෙකු පැමිණ සිටියේ වයස අවුරුදු 9ක් පමණ වන පිරිමි දරුවෙකු ද සමඟින්.\nඑම දරුවා දිගින් දිගටම අදාළ පුද්ගලයා ප්‍රතික්ෂේප කිරීම හේතුවෙන් දුම්රියේ සිටි හිරු සී.අයි.ඒ. කණ්ඩායමේ පිරිස් හා දුම්රිය මගීන් ඔහුගෙන් ඒ පිළිබඳව ප්‍රශ්න කර තිබුණා.\nඑහිදී ඔහු ප්‍රකාශ කලේ දරුවාගේ මව මෙම දරුවා තමාට භාරදුන් අතර ඔහුව නැවත මවට භාරදීමට සඳහා දුම්රියෙන් රැගෙන යන බවයි.\nකෙසේවෙතත්, CIA කණ්ඩායමේ සහ දුම්රිය මගීන්ගේ ප්‍රශ්න කිරීම් හමුවේ ඔහු නුගේගොඩ දුම්රිය ස්ථානයේ දුම්රිය නතර කළ අවස්ථාවේ දරුවා දමා පලායාමට කටයුතු කළා.\nනමුත් දුම්රිය මගීන් එම පුද්ගලයා පසුපස හඹා ගොස් ඔහුව මෙලෙස අල්ලා ගැනීමට කටයුතු කළා.\nපසුව දුම්රියේ සිටි මාධ්‍යවේදීන් හා දුම්රිය මගීන් පොලිස් හදිසි ඇමතුම් අංශයට කළ දැනුම්දීම අනුව මහරගම දුම්රිය ස්ථානය වෙත මහරගම පොලීසියේ නිලධාරීන් පැමිණ සැකකරු අත්අඩංගුවට ගෙන දරුවා පොලිසිය වෙත රැගෙන ගියා.\nපොලිස් විමර්ශනවලදී හෙළිව ඇත්තේ අදාල දරුවා මහනුවර මයිලපිටිය ප්‍රදේශයේ පදිංචි බවයි.\nඔහු සිය මව්පියන් සමග මහනුවර දළදා පෙරහැර බැලීමට පසුගිය 02 වැනිදා මහනුවර නගරයට පැමිණ තිබුනා.\nදරුවාගේ මව්පියන් දෙදෙනාම මහනුවර මහනගර සභාවේ සේවය කරන අතර ඔවුන් මේ දිනවල දිවා මෙන්ම රාත්‍රීයේ ද රාජකාරියේ නිරතවීම හේතුවෙන් දරුවා මහනුවර නගරයේ වෙළදාම් කටයුතු කරන ඔහුගේ මිත්තනියගේ භාරයේ තබා ගොස් තිබෙනවා.\nඑම අවස්ථාවේදී සැකකටයුතු පුද්ගලයා දරුවාට ආහාර පැකට්ටුවක් රැගෙන දෙන බව පවසා ඔහුව රැගෙන ගොස් ඇති බවයි වාර්තා වන්නේ.\nඅදාල සැකකරු වයස අවුරුදු 30 ක් වු පේරාදෙණියේ පදිංචිකරුවෙක්. දරුවා පැහැරගෙන තිබුනේ කුමන අරමුණකින් ද යන්න මෙතෙක් අනාවරණය වී නැහැ.\nඅදාල පැහැරගැනීම සම්බන්ධයෙන් පොලිසිය ගංගොඩවිල මහේස්ත්‍රාත් අධිකරණයට කරුණු වාර්තා කිරීමෙන් පසු\nදෙමාපියන්ට දරුවාගේ ආරක්ෂාව සම්බන්ධයෙන් දැඩි ලෙස අවවාද කෙරුණු අතර පසුව දරුවා මව්පියන්ගේ භාරයට ලබාදුන්නා.\nවැඩිදුර විමර්ශන සඳහා දරුවාගේ අතුරුදන්වීම සම්බන්ධයෙන් පැමිණිල්ල ඉදිරිපත් කළ මහනුවර පොලිසියට සැකකරු භාරදීමටයි නියෝග කෙරුණේ.\nඅනතුරුව අද (06) දින සැකකරු සහ දරුවා මහනුවර මූලස්ථාන පොලිසිය වෙත රැගෙන ආ අතර පොලිසිය ප්රශ්න කිරීමේදී ඔහු ප්‍රකාශ කර ඇත්තේ තමා මෙම දරුවාගේ මිත්තණිය දන්නා හඳුනන බවත් දරුවාට සෙල්ලම් බඩු රැගෙන දීම සඳහා ඔහු රැගෙන ගිය බවයි.\nකෙසේවෙතත් දරුවාගේ මිත්තණිය සහ මව කියා සිටියේ එම පුද්ගලයා කිසි දිනක දැක නොමැති බවයි.\nමෙම පුද්ගලයා මීට පෙරද කුඩා දරුවකු පැහැරගෙන යාමට උත්සාහයක් දරා ඇති පුද්ගලයකු බව මහනුවර පොලීසිය සඳහන් කර තිබෙනවා.",
       "URL": "https://www.hirunews.lk/312073/මහනුවරදී-ළමයෙකු-පැහැරගත්-සැකකරු-රිමාන්ඩ්-දරුවා-වෛද්‍ය-පරීක්ෂණයකට-යොමු-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=960"
}