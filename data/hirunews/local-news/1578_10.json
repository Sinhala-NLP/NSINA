{
       "Source": "hirunews",
       "Timestamp": "Sunday, 07 November 2021 - 13:57",
       "Headline": "මහ පරිමාණ වන රක්ෂිත විනාශයක් ගැන පළවන වාර්තා අසත්‍ය බව රජය කියයි",
       "News Content": "ගතවූ වසර දෙක තුළ රක්ෂිත තුළ වැඩිම වන විනාශයක් සිදුව ඇති බවට සමීක්ෂණ වාර්තාවලින් හෙළිවී ඇතැයි මාධ්‍ය ඔස්සේ පැතිර යන ප්‍රචාර අසත්‍ය බව රජයේ ප්‍රවෘත්ති දෙපාර්තමේන්තුව පවසනවා.\nනිවේදනයක් නිකුත් කරමින් පෙන්වා දෙන්නේ අවශේෂ කැලෑ ඉඩම් පිළිබඳ දිස්ත්‍රික් ලේකම්වරුන්ට බලතල ලබා දීමේ චක්‍රලේඛය හේතුවෙන්  අනුරාධපුර, පොළොන්නරුව වව්නියාව, මුලතිව් හා කිලිනොච්චි යන දිස්ත්‍රික්කවල වන විනාශය සිදුව ඇති බවට වාර්තා පළවී තිබූ බවයි.\nකෙසේ වෙතත් අදාළ දිස්ත්‍රික්කවල ලේකම්වරුන් එම චෝදනා ප්‍රතික්ෂේප කර ඇති බවද සඳහන්.\nඑසේම අනවසර කැලෑ එළිකිරීම් සම්බන්ධ තොරතුරු වාර්තාවන්නේ නම් ඊට එරෙහිව ක්‍රියාකිරීමට ප්‍රාදේශීය ලේකම්වරුන්ට බලය ලබාදී ඇති බවයි රජයේ ප්‍රවෘත්ති දෙපාර්තමේන්තුව නිකුත් කළ නිවේදනයේ වැඩිදුරටත් දැක්වෙන්නේ.\nඅදාළ වාර්තාවන්ට අනුව වැඩිම වන විනාශයක් සිදුව ඇති දිස්ත්‍රික්ක ලෙසට නම්කර ඇත්තේ අනුරාධපුර, පොළොන්නරුව, වව්නියාව, මුලතිව් හා කිලිනොච්චි යන දිස්ත්‍රික්කයි.\nඑම දිස්ත්‍රික්වල වන විනාශයට හේතු වශයෙන් ඔවුන් පෙන්වා දී ඇත්තේ  අවශේෂ කැලෑ ඉඩම් පිළිබඳ දිස්ත්‍රික් ලේකම්වරුන්ට බලතල දීමේ චක්‍රලේඛය බවයි.\nඅනුරාධපුර  දිස්ත්‍රික් ලේකම්වරයා ප්‍රකාශකර ඇත්තේ අනුරාධපුර අවශේෂ කැලෑ ඉඩම් එළි කිරීම් සම්බන්ධයෙන් තමන් වෙත වාර්තා වී නොමැති අතර අනවසර කැලෑ එළි කිරීම් පිළිබඳ දැඩිව ක්‍රියා කරන ලෙසට දිස්ත්‍රික්කයේ සියලුම ප්‍රාදේශීය ලේකම්වරුන් වෙත දැනුම් දී ඇති බවයි.\nප්‍රාදේශීය ලේකම්වරුන් භාරයේ පවතින අවශේෂ වනාන්තර විනාශ වීමක් පිළිබඳ පොළොන්නරුව දිස්ත්‍රික්කයේ මෙතෙක් සිදුව නොමැති අතර එවැනි දැනුම්දීමක් තමන් වෙත මෙතෙක් ලැබී නොමැති බව පොළොන්නරුව දිස්ත්‍රික් ලේකම්වරයා අවධාරණය කරනවා.",
       "URL": "https://www.hirunews.lk/287273/මහ-පරිමාණ-වන-රක්ෂිත-විනාශයක්-ගැන-පළවන-වාර්තා-අසත්‍ය-බව-රජය-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1578"
}