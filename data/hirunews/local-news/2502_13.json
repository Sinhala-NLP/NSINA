{
       "Source": "hirunews",
       "Timestamp": "Monday, 24 August 2020 - 7:56",
       "Headline": "ගලගෙදර අනතුරකින් පියා සහ කුඩා දියණිය ජීවිතයෙන් සමුගනී (වීඩියෝ)",
       "News Content": "කටුගස්තොට - කුරුණෑගල මාර්ගයේ ගලගෙදර ප්‍රදේශයේදී සිදුවූ රිය අනතුරකින් අවුරුදු දෙකක් වයසැති කුඩා දැරියක් සහ ඇයගේ පියා ජීවිතක්ෂයට පත්ව තිබෙනවා.\nඊයේ (23) රාත්‍රියේ සාදික්කා ප්‍රවාහනය කළ කන්ටේනර් රථයක බහලුම මෝටර් රථයක් මතට පෙරළී තවත් මෝටර් රථයක ගැටීමෙන් මෙම අනතුර සිදුව ඇති බවයි පොලිස් මාධ්‍ය කොට්ඨාසය සඳහන් කළේ.\nඅනතුරෙන් මෝටර් රථයේ ගමන් ගත් ගලහ ප්‍රදේශයේ පදිංචිකරුවන් වන අවුරුදු දෙකක් වයසැති දැරිය ගලගෙදර රෝහලට ඇතුලත් කිරීමේදී මියගොස් තිබෙනවා. අනතුරින් තුවාල ලැබූ තවත් හත්දෙනෙකු මහනුවර මහ රෝහලේ ප්‍රතිකාර ලබනවා.\nමේ අතර ගල්කිස්ස මුහුදේ දිය නෑමට ගොස් අතුරුදන් වූ තරුණයන් දෙදෙනාගේ සිරුරු සොයා තවදුරටත් සෝදිසි මෙහෙයුම් සිදුකරන බව පොලිසිය ප්‍රකාශ කළා.\nඊයේ පස්වරුවේ තවත් තරුණයින් 5 දෙනෙකු සමඟ මොවුන් ගල්කිස්ස මුහුදේ දිය නෑමට ගිය අවස්ථාවේදීයි මෙම අනතුර සිදුව ඇත්තේ.\nඑහිදී දියේ ගිලී අතුරුදන් වී ඇත්තේ නුවරඑළිය - පූඩළුඔය ප්‍රදේශයේ පදිංචි 18 හැවිරිදි තරුණයන් දෙදෙනෙක්.",
       "URL": "https://www.hirunews.lk/248496/ගලගෙදර-අනතුරකින්-පියා-සහ-කුඩා-දියණිය-ජීවිතයෙන්-සමුගනී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2502"
}