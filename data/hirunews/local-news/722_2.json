{
       "Source": "hirunews",
       "Timestamp": "Sunday, 20 November 2022 - 10:12",
       "Headline": "බෝක්කුවකින් මතු වූ මළසිරුර",
       "News Content": "ගල්කිරියාගම - පලාගම- පහළගම ප්‍රදේශයේ බෝක්කු වළක තිබී අභිරහස් ලෙස ජීවිතක්ෂයට පත් වූ පුද්ගල මළසිරුරක් සොයාගෙන තිබෙනවා.\nබලලුවැව - කරවිලගල මාර්ගයේ නෙල්ලියගම මංසන්ධියේ පිහිටි බෝක්කු වළකයි මෙම මළසිරුර තිබී ඇත්තේ.\nප්‍රදේශවාසීන් විසින් සිදු කරන ලද දැනුම්දීමකට අනුවයි පොලිසිය පැමිණ මළසිරුර සෝදිසි කර ඇත්තේ.\nමියගොස් ඇත්තේ පහළගම - පලාගල ප්‍රදේශයේ පදිංචිව සිටි ඒකනායක මුදියන්සේලාගේ ජයරත්න නමැති 62 හැවිරිදි තිදරු පියෙක්.\nසිය වගා බිමට යාමට සඳහා තම යතුරු පැදියෙන් මෙම පුද්ගලයා පිටත්ව ගොස් ඇති අතර, පසුදින දහවල් වනතුරුත් ඔහු නිවසට නොපැමිණි හෙයින් නිවැසියන් ඔහුව සෙවීමේ කටයුතු ආරම්භ කර තිබෙනවා.\nපසුව ඔහු ගමන් කළ යතුරුපැදිය ද මාර්ගයේ තිබී සොයා ගැනුණු අතර, එම ප්‍රදේශයේ එදින වන අලීන් ද හැසිරී ඇති බවට පොලිස් විමර්ශනවලදී හෙළී වී තිබෙනවා.\nඇතැම් විට මෙම පුද්ගලයා වන අලියෙකුට බිය වී යතුරුපැදිය පාලනය කරගත නොහැකිවීමෙන් මෙලෙස අනතුරට ලක්ව ජීවිතක්ෂයට පත්වන්නට ඇතැයි පොලිසිය සැක පළ කරන බවයි අප ප්‍රාදේශීය වාර්තාකරු පැවසුවේ.\nසිද්ධිය සම්බන්ධයෙන් මහේස්ත්‍රාත් පරීක්ෂණය ද ඊයේ (19) පස්වරුවේ සිදු කර ඇති අතර පොලිස් විමර්ශන ක්‍රියාත්මකයි.",
       "URL": "https://www.hirunews.lk/320835/බෝක්කුවකින්-මතු-වූ-මළසිරුර",
       "Category": "Local News",
       "Parent URL": "https://www.hirunews.lk/local-news.php?pageID=722"
}