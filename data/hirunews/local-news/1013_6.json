{
       "Source": "hirunews",
       "Timestamp": "Sunday, 17 July 2022 - 19:18",
       "Headline": "කෘෂි ඇමති පොහොර ගබඩා නිරීක්ෂණය කරයි  (වීඩියෝ)",
       "News Content": "බිත්තර වී නිෂ්පාදනයට අවශ්‍ය පහසුකම් මෙන්ම ඉන්ධන සහ පොහොර නිසි වේලාවට ගොවීන්ට ලබා නොදුනහොත් දේශපාලන අර්බුදයට වඩා ආහාර අර්බුදය උග්‍රවිය හැකි බව හිටපු කෘෂිකර්ම අධ්‍යක්ෂ ජනරාල් කේ.බී. ගුණරත්න ප්‍රකාශ කළා.\nඔහු මේ බව කියා සිටියේ මහනුවර ප්‍රදේශයේ අද පැවති මාධ්‍ය හමුවකට එක්වෙමින්.\nප්‍රවාහනයට අවශ්‍ය ඉන්ධන නොමැතිවීම නිසා වෙළඳපොලේ එළවළු මිල ගණන් යළිත් ඉහළ ගොස් තිබෙනවා.\nමේ හේතුවෙන් අස්වැන්න අලෙවි කරගැනීමට නොහැකිවීමෙන් ගොවීන් මෙන්ම වෙළඳුන්ද අපහසුතාවට පත්ව ඇති බවයි වාර්තාවන්නේ.\nවෙළඳපොළට ගෙන ඒමට අවශ්‍ය ප්‍රවාහන පහසුකම් නොමැතිවීම හේතුවෙන් වගාබිම් තුළම අස්වැන්න විනාශවීමේ අවදානමක් මෙන්ම එළවළු හිඟයක්ද ඇතිවිය හැකි බවයි ගොවීන් පවසන්නේ.\nමේ අතර ඉන්දීය රජය විසින් මෙරටට ලබාදෙන ලද යූරියා පොහොර තොග බෙදාහැරීමේ කටයුතු නිරීක්ෂණය කිරීම සදහා කෘෂිකර්ම අමාත්‍ය මහින්ද අමරවීර අද වත්තල පිහිටි ලංකා පොහොර සහ කොමර්ෂල් පොහොර සමාගම්වල ගබඩා නිරීක්ෂණය කළා.\nඔහු කියා සිටියේ ඉන්දීය ණය වැඩසටහන යටතේ ලබාදෙන පොහොර තොගයේ දෙවන තොගය වන මෙටි්‍රක් ටෙන් 21,000 සහිත නැව ඉදිරි සති දෙක තුළ මෙරට පැමිණීමට නියමිත බවයි.\nඑමෙන්ම වගා කටයුතු සදහා අවශ්‍ය ඉන්ධන බවුසර් 05කට මුදල් හෙට දිනයේ ලංකා ඛනිජ තෙල් සංස්ථාවට තැන්පත් කරන බවද අමාත්‍යවරයා කියා සිටියා.",
       "URL": "https://www.hirunews.lk/310233/කෘෂි-ඇමති-පොහොර-ගබඩා-නිරීක්ෂණය-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1013"
}