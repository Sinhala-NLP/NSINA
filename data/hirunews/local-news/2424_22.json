{
       "Source": "hirunews",
       "Timestamp": "Monday, 28 September 2020 - 12:52",
       "Headline": "කෑගල්ලේ අනාරක්ෂිත තෙමහල් ගොඩනැගිල්ලක්",
       "News Content": "කෑගල්ල - හෙම්මාතගම නගර මධ්‍යයේ නිසි ප්‍රමිතියකින් තොරව ඉදිකර ඇති තෙමහල් ගොඩනැගිල්ලක් හේතුවෙන් තම ජීවිත අනාරක්ෂිත වී ඇති බව ප්‍රදේශවාසීන් පවසනවා.\nඅදාළ ගොඩනැගිල්ල ආසන්නයේ ළමයින් 2,000ක් පමණ අධ්‍යාපනය ලබන පාසලක්ද පවතින බවයි ඔවුන් පෙන්වා දෙන්නේ.\nමෙම ගොඩනැගිල්ල නිරීක්ෂණය කිරීම සඳහා ඊයේ සබරගමුව පළාත් නියෝජ්‍ය ප්‍රධාන ලේකම්, ඉංජිනේරු අජිත් පනාගොඩ එම ස්ථානයට ගොස් තිබුණා.\nඑහිදී මාධ්‍ය වෙත අදහස් දක්වමින් ඔහු කියා සිටියේ ඉංජිනේරුවෙකුගේ අධීක්ෂණයකින් තොරව ඉදිකිරීම් සිදුකර ඇති මෙම ගොඩනැගිල්ලේ බිත්ති පුපුරා ගොස් ඇති අතර, කම්බි පවා දිරාගොස් ඇති බවට නිරීක්ෂණය වන බැවින් එම ස්ථානයේ යම් අවදානමක් පවතින බවයි ඔහු කියා සිටියේ.\nමේ අතර මහනුවර - බූවැලිකඩ පස්මහල් ගොඩනැගිල්ල කඩාවැටීමේ සිද්ධියෙන් ජීවිතක්ෂයට පත්වූ මව, පියා සහ බිළිඳියගේ අයිතීන් වෙනුවෙන් පෙනී සිටීමට නීතීඥ කමිටුවක් පත් කළ බව ශ්‍රී ලංකා නීතීඥ සංගමයේ මහනුවර ශාඛාවේ සභාපතිනි කුමාරි අබේරත්න පවසනවා.\nඇය කියා සිටියේ ජ්‍යෙෂ්ඨ නීතීඥ ඩිලන්ත පෙරේරාගේ ප්‍රධානත්වයෙන් එම කමිටුව පත් කළ බවයි. පසුගියදා රැස්වූ නීතීඥ සංගමයේ මහනුවර ශාඛාවේ හදිසි කමිටු රැස්වීමේදී මෙම කමිටුව පත් කෙරුණා.\nඑමෙන්ම අදාළ ගොඩනැගිල්ල කඩාවැටීම සම්බන්ධයෙන් වන වාර්තාව අද මධ්‍යම පළාත් ආණ්ඩුකාර නීතීඥ ලලිත් යූ ගමගේ වෙත භාරදීමට නියමිතයි.\nකඩාවැටුණු ගොඩනැගිල්ලේ සාම්පල රසායනාගාර පරීක්ෂණ සඳහා පසුගියදා යොමු කරනු ලැබුවේ ඉදිකිරීම සඳහා යොදාගත් අමුද්‍රව්‍යවල ප්‍රමිතිය පරීක්ෂා කිරීම සඳහායි.\nඒ අනුව එම සියලු කරුණු ඇතුළත් එහි වාර්තාව අද දිනයේ පළාත් ආණ්ඩුකාරවරයා වෙත භාරදෙනු ඇති.",
       "URL": "https://www.hirunews.lk/251294/කෑගල්ලේ-අනාරක්ෂිත-තෙමහල්-ගොඩනැගිල්ලක්",
       "Category": "Local News",
       "Parent URL": "https://www.hirunews.lk/local-news.php?pageID=2424"
}