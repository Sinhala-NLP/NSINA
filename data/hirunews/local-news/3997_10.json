{
       "Source": "hirunews",
       "Timestamp": "Tuesday, 10 April 2018 - 10:08",
       "Headline": "නව හැවිරිදි දැරියක් කෙලෙසූ 31 හැවිරිදි සැකකරු අත්අඩංගුවට",
       "News Content": "වැල්ලවාය, හදපානාගල, රණ්දෙනිගොඩයාය ප්‍රදේශයේ පදිංචිව සිටි වයස අවුරුදු නවයක පාසල් දැරියකට බරපතළ ලිංගික අපයෝජන සිදුකළ පුද්ගලයෙකු අත්අඩංගුවට ගෙන තිබෙනවා.\nවැල්ලවාය පොලිසිය විසින් අත්අඩංගුවට ගත් සැකකරු අපයෝජනයට ලක්වූ දැරියගේ මාමා බවටයි අනාවරණය වී ඇත්තේ.\nමොහු එම ප්‍රදේශයේම පදිංචි වයස අවුරුදු තිස්එකක් වන විවාහක පුද්ගලයකු බවයි පොලිසිය පවසන්නේ.\nසැකකරුගේ බිරිද මීට පෙර සැකකරු අතහැර දමා ගොස් ඇති අතර අනතුරුව මොහු තනිවම ජීවත්ව සිටි බවයි වාර්තා වන්නේ.\nඅපයෝජනයට ලක්වූ දැරිය සිය පියා අහිමි වීම නිසා මිත්තනිය භාරයේ සිට අතර මාසයකට ආසන්න කාලයක් සැකකරු විසින් තමන්ට ලිංගික අතවර සිදුකළ බවට දැරිය පොලිසියට පවසා තිබෙනවා.\nඅපයෝජනයට ලක්වූ  දැරිය වෛද්‍ය පරීක්ෂණයක් සදහා වැල්ලවාය මූලික රෝහලට ඇතුළත් කර ඇති අතර සැකකරු වැල්ලවාය මහේස්ත්‍රාත් අධිකරණයට ඉදිරිපත් කිරීමට නියමිත බවයි පොලිසිය සඳහන් කළේ.",
       "URL": "https://www.hirunews.lk/188065/නව-හැවිරිදි-දැරියක්-කෙලෙසූ-31-සැකකරු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=3997"
}