{
       "Source": "hirunews",
       "Timestamp": "Friday, 14 October 2022 - 8:07",
       "Headline": "වෛරස් උණට ගත් ඖෂධ විෂ වීමෙන් සිසුවෙකු ජීවිතක්ෂයට",
       "News Content": "වෛරස් උණ රෝගයක් සඳහා පෞද්ගලික බෙහෙත් ශාලාවකින් ප්‍රතිකාර ලබාගත් පාසල් සිසුවෙකු හදිසියේ මියගිය පුවතක් බේරුවල - අකුරැස්ස පාර ප්‍රදේශයෙන් වාර්තා වුණා.\nමිය ගිය සිසුවාගේ පියා චෝදනා කරන්නේ, ඖෂධ විෂවීමකින් තම දරුවා ජීවිතක්ෂයට පත්වූ බව යි.\nමෙලෙස මියගොස් ඇත්තේ බේරුවල - වලතර - අකුරැස්ස පාර ප්‍රදේශයේ පදිංචි විදූෂ රන්දුනු නැමති 11 හැවිරිදි පාසල් සිසුවෙක්.\nමොහු හදිසියේ ඇති වූ උණ රෝගී තත්ත්වයක් සඳහා බේරුවල ප්‍රදේශයේ පෞද්ගලික බෙහෙත් ශාලාවකින් මීට දින කිහිපයකට පෙර ප්‍රතිකාර ලබාගෙන තිබෙනවා.\nඑම බෙහෙත් ශාලාවෙන් වෛරස් උණ සඳහා දුන් ඖෂධ ලබා ගැනීමෙන් අනතුරු ව මෙම දරුවාගේ මුහුණේ සහ ශරීරය පුරා කළු පැහැති ලප මතු වීම හේතුවෙන් නැවතත් ප්‍රතිකාර සඳහා යොමු කිරීමට යි දෙමව්පියන් තීරණය කළේ.\nමිය ගිය විදූෂ රන්දුනු බේරුවල වලතර කණිෂ්ඨ විද්‍යාලයේ 6 වැනි ශ්‍රේණියේ ඉගෙනුම ලැබූ දරුවෙක්.\nමෙලෙස ජීවිතක්ෂයට පත්වූ රන්දුනු සිසුවාගේ ශරීර කොටස් වැඩිදුර විමර්ශන සඳහා රජයේ රස පරීක්ෂකවරයා වෙත යොමු කිරීමට යි පශ්චාත් මරණ පරීක්ෂණය සිදු කළ කළුතර - නාගොඩ රෝහලේ බලධාරීන් පියවර ගෙන ඇත්තේ.",
       "URL": "https://www.hirunews.lk/317807/වෛරස්-උණට-ගත්-ඖෂධ-විෂ-වීමෙන්-සිසුවෙකු-ජීවිතක්ෂයට",
       "Category": "Local News",
       "Parent URL": "https://www.hirunews.lk/local-news.php?pageID=805"
}