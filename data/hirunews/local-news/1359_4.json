{
       "Source": "hirunews",
       "Timestamp": "Sunday, 13 February 2022 - 11:40",
       "Headline": "කොකේන් මෙරටට ගෙන ඒමට තැත් කළ පිරිසකට තමිල්නාඩුවේ දී වැඩ වරදියි",
       "News Content": "ශ්‍රී ලංකාවට ගෙන ඒමට සැළසුම් කළ බව කියන කොකේන් මත්ද්‍රව්‍ය කිලෝග්‍රෑම් 1.5 ක් සමඟින් ඉන්දීය ජාතිකයන් අටදෙනෙකු තමිල්නාඩු පොලිසිය මගින් අත්අඩංගුවට ගෙන තිබෙනවා.\nරාමනාදපුරම් - අපරාධ අංශය මගින් සැකකරුවන් පස්දෙනෙකු රාමේෂ්වරන් බස් නැවතුම්පලේදී පසුගිය සිකුරාදා අත්අඩංගුවට ගෙන ඇති අතර, ඔවුන්ගෙන් ලද තොරතුරු මත තවත් තුන්දෙනෙකු අත්අඩංගුවට ගෙන ඇති බව සඳහන්.\nමෙම කොකේන් මත්ද්‍රව්‍ය තොගය මදුරෙයි සිට රාමේෂ්වරම වෙත රැගෙනවිත් මුහුදු මාර්ගයෙන් ශ්‍රී ලංකාවට ගෙන ඒමටයි සැලසුම් කර ඇත්තේ.\nඑහි වටිනාකම ඉන්දීය රුපියල් කෝටියක් පමණ වන බව එරට මාධ්‍ය සඳහන් කළා.\nඑමෙන්ම, මෙරට මුහුදු සීමාව උල්ලංඝනය කරමින් නීතිවිරෝධී ලෙස මසුන් මැරීමේ නිරත වූ ඉන්දීය ධීවරයින් 12 දෙනෙකු නාවික හමුදා භාරයට ගෙන තිබෙනවා.\nතලෙයිමන්නාරම උතුරු මුහුදේ යාත්‍රා දෙකකින් ධීවර කටයුතුවල නිරතවෙමින් සිටියදී ඊයේ (12) රාත්‍රියේ ඔවුන් නාවික හමුදා භාරයට ගත් බවයි නාවික හමුදා මාධ්‍ය ප්‍රකාශක කපිතාන් ඉන්දික ද සිල්වා කියා සිටියේ.\nඑම ධීවරයින් මේ වනවිට තලෙයිමන්නාරමට රැගෙන විත් ඇති අතර, ඉදිරි නීතිමය කටයුතු සඳහා ධීවර දෙපාර්තමේන්තුව වෙත භාරදීමට නියමිත බව ඔහු වැඩිදුරටත් සඳහන් කළා.\nමේ අතර ශ්‍රී ලංකාවේ දෙමළ ජනතාවගේ අභිලාෂයන් සපුරාලීම සඳහා ඉන්දීය රජය අඛණ්ඩව කැපවන බව එරට විදේශ කටයුතු පිළිබඳ රාජ්‍ය අමාත්‍ය වී. මුරලීධරන් ඉන්දීය ලෝක් සභාවේදී ඊයේ ප්‍රකාශ කළා.\nඔහු එහිදී කියා සිටියේ ශ්‍රී ලංකාව සහ චීනය අතර සමීප සබඳතාවයෙන් ඉන්දු ශ්‍රී ලංකා සහයෝගීතාවට බලපෑමක් නොමැති බවයි.\nඅසල්වැසියාට ප්‍රමුඛත්වය ලබාදෙන ඉන්දීය ප්‍රතිපත්තිය යටතේ ඉන්දු - ශ්‍රී ලංකා සබඳතා ක්‍රියාත්මක වන අතර, මෙරට වාර්ගික සහයෝගීතාව දිරිගන්වන සංහිඳියා ක්‍රියාමාර්ගවලට ඉන්දියාවේ සහය නිතැතින්ම හිමිවන බව විදේශ කටයුතු පිළිබඳ ඉන්දීය රාජ්‍ය අමාත්‍යවරයා වැඩිදුරටත් සඳහන් කළා.",
       "URL": "https://www.hirunews.lk/296896/කොකේන්-මෙරටට-ගෙන-ඒමට-තැත්-කළ-පිරිසකට-තමිල්නාඩුවේ-දී-වැඩ-වරදියි",
       "Category": "Local News",
       "Parent URL": "https://www.hirunews.lk/local-news.php?pageID=1359"
}