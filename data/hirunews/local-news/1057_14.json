{
       "Source": "hirunews",
       "Timestamp": "Thursday, 30 June 2022 - 13:02",
       "Headline": "ඉන්ධන පිරවුම්හල් අසල රාජකාරි කරන පොලිස් නිලධාරින් ගැන සොයන්න බුද්ධි නිලධාරින්",
       "News Content": "ඉන්ධන පිරවුම්හල් අසළ අක්‍රමිකතා සිදු කරනු ලබන පොලිස් නිලධාරින්ට එරෙහි ව දැඩිව නීතිය ක්‍රියාත්මක කරන ලෙස පොලිස්පතිවරයා ජ්‍යෙෂ්ඨ පොලිස් නිලධාරීන් ඇතුලු පොලිස් ස්ථාන වෙත චක්‍රලේඛයක් මගින් දැනුම් දී තිබෙනවා.\nඒ, පිරවුම්හල් අසල රාජකාරි යොදවා සිටින ඇතැම් පොලිස් නිලධාරීන් මෙන්ම ඒවායේ රාජකාරි යොදවා නොමැති ඇතැම් පොලිස් නිලධාරීන් විවිධ අක්‍රමිකතා සිදු කරන බවට වාර්තා වන තොරතුරු පදනම් කරගනිමින්.\nපුද්ගලයින්ගෙන් මුදල් ගෙන ඉතා පහසුවෙන් ඉන්ධන ලබාගැනීමට ඇතැම් පොලිස් නිලධාරීන් අවස්ථාව සලසා දෙන බවට හෙළි වී තිබෙනවා.\nඑමෙන්ම, ඉන්ධන රැස්කරගෙන අධික මිලකට අලෙවි කිරීම මෙන්ම, එලෙස අලෙවි කරන ඇතැම් පුද්ගලයින්ගෙන් මුදල් ලබාගනිමින් ආධාර අනුබල ලබාදෙන බවට තොරතුරු වාර්තා වී ඇති බවයි පොලිස්පතිවරයා සදහන් කළේ.\nඒ අනුව, මුදල් ලබා ගෙන අදාල පුද්ගලයින්ට පිරවුම්හල් මගින් ඉතා පහසුවෙන් ඉන්ධන ලබාගැනීමට ඉඩ සලසන පොලිස් නිලධාරීන් සම්බන්ධයෙන් හෙළි කරගෙන එම නිලධාරීන්ට එරෙහිව අල්ලස් හෝ දුෂණ චෝදනා විමර්ශණ කොමිසන් සභාවට පැමිණිලි කරන ලෙස පොලිස්පතිවරයා සිය චක්‍රලේඛනයෙන් උසස් නිලධාරින්ට දැනුම් දී තිබෙනවා.\nඑසේම, පවතින නීතිය යටතේ කටයුතු කිරීමට මෙන්ම, මෙවැනි පොලිස් නිලධාරින්ට එරෙහිව දූෂිත ක්‍රියා නමැති විනය වරද හා වෙනත් වැරදිවලට අදාළව වැඩ තහනමකට ලක් කර මූලික විමර්ශනයක් ද ආරම්භ කළ යුතුයි.\nඑසේම, අදාළ චක්‍රලේඛයෙන් පොලිස්පතිවරයා පෙන්වා දී ඇත්තේ මෙවැනි නිලධාරින් සම්බන්ධයෙන් තමන් බුද්ධි අංශ මගින් ද වාර්තා කැඳවීමට පියවර ගෙන ඇති බවයි.\nඒ අනුව, මෙවැනි අක්‍රමිකතාවල නිරත වන පොලිස් නිලධාරින්ට එරෙහි ව විනය හා නීතිමය පියවර නො ගන්නා පොලිස් ස්ථානාධිපතිවරුන්ට එරෙහි ව ද පියවර ගන්නා බව පොලිස්පතිවරයා එමගින් අවධාරණය කර තිබෙනවා.",
       "URL": "https://www.hirunews.lk/308608/ඉන්ධන-පිරවුම්හල්-අසල-රාජකාරි-කරන-පොලිස්-නිලධාරින්-ගැන-සොයන්න-බුද්ධි-නිලධාරින්",
       "Category": "Local News",
       "Parent URL": "https://www.hirunews.lk/local-news.php?pageID=1057"
}