{
       "Source": "hirunews",
       "Timestamp": "Wednesday, 07 September 2022 - 21:48",
       "Headline": "වෙළෙඳපොළේ යළිත් තිරිඟු පිටි හිඟයක් (වීඩියෝ)",
       "News Content": "මෙරටට ඇණවුම් කරන ලද තිරිඟු තොග ලබන 15 වැනිදා දිවයිනට ලැබීමට නියමිත පසුබිමක මෙරට වෙළෙඳපොළේ යළිත් තිරිඟු පිටි හිඟයක් මතුව තිබෙනවා.\nවෙළෙඳසැල් හිමියන් පෙන්වා දෙන්නේ තොග වෙළෙඳුන්ගෙන් ඉහළ මිලකට පිටි තොග ලබාගැනීමට සිදුවීම හේතුවෙන් තමන් වෙළෙඳපොලට තිරිඟු පිටි නිකුත් කිරීමෙන් වැළකී සිටින බවයි.\n1960 වසරේ සිට මෙරටට තිරිඟු ආනයනය කෙරෙන අතර මේ දක්වා ඊට විශාල මුදලක් වැය කර තිබෙනවා.\nපසුගිය වසරේදී පමණක් මිනිස් පරිභෝජනයට අමෙරිකා එක්සත් ජනපදයෙන් තිරිඟු මෙට්‍රික් ටොන් 139000ක් එලෙස ආනයනය කර තිබූ අතර එහි වටිනාකම අමෙරිකානු ඩොලර් මිලියන 31ක් පමණ වනවා.\nමෙරටට තිරිඟු ආනයනය කරන රටවල් අතරට ඉන්දියාවල තුර්කියල එක්සත් අරාබි එමීර් රාජ්‍යය මාලදිවයින ආදී රටවල් අයත් වන අතර මිනිස් පරිභෝජනය සඳහා වැඩි වශයෙන් තිරිඟු ආනයනය කෙරෙන්නේ අමෙරිකාවෙන්.\nලෝක‍ තිරිඟු අවශ්‍යතාවයෙන් 80%ක්ම සපුරාලන්නේ අමෙරිකාවයි. එම අවශ්‍යතාව සපුරාලනු ලබන්නේ එරට ජනගහනයෙන් 5%ක් තරම් වන ගොවි ජනතාවක් විසින්.\nපසුගිය කාලය පුරා මෙරට ජනතාව තිරිඟු පිටි මගින් නිපදවන ආහාර වෙත නැඹුරුවීම ඉහළ ගියේ සහල් මිල නොසිතූ අයුරින් ඉහළයාමත් සමගයි.\nශ්‍රී ලංකාව විසින් ඇණවුම් කරන ලද තිරිඟු පිටි තොග මේ මස 15 වැනිදා වනවිට ලැබීමට නියමිතව තිබියදී මෙරට වෙළෙඳපොලේ යළිත් පිටි හිඟයක් මතුව තිබෙනවා.\nතිරිඟු පිටි මිල සහ ඒවා සැපයීමේ අර්බුදයත් සමඟ පාන් මිල සම්බන්ධයෙන් ද පවතින්නේ ගැටලුකාරී තත්ත්වයක්.\nතිරිඟු පිටි හිඟය හේතුවෙන් පාරිභෝගිකයින් මෙන්ම වෙළෙඳසැල් හිමියන්ද දැඩි අසීරුතාවකට පත්ව සිටිනවා.\nමේ අතර පාරිභෝගික කටයුතු අධිකාරිය පවසන්නේ පිටි තොග සඟවන වෙළෙඳුන් සොයා වැටලීම් ක්‍රියාත්මක බවයි.",
       "URL": "https://www.hirunews.lk/314820/වෙළෙඳපොළේ-යළිත්-තිරිඟු-පිටි-හිඟයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=884"
}