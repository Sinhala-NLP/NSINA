{
       "Source": "hirunews",
       "Timestamp": "Saturday, 05 August 2023 - 20:59",
       "Headline": "අංක තහඩු ව්‍යාජව සැකසූ අයෙක් අත්අඩංගුවට",
       "News Content": "යතුරුපැදිවල අංක තහඩු ව්‍යාජව සකස් කිරීමේ මධ්‍යස්ථානයක් පානදුර දකුණ පොලිසිය විසින් අද (05) පස්වරුවේ වටලා තිබෙනවා.\nබස්නාහිර පළාත් බුද්ධි නිළධාරීන්ට ලද තොරතුරක් මත අකුරැස්ස, වලිදූව ප්‍රදේශයේ පදිංචි 33 හැවිරිදි සැකකරු පානදුර, මාලමුල්ල ප්‍රදේශයේ දෙමහල් නිවසක පහත මාලයේ යතුරුපැදි ස්ටිකර් සකස් කරන අතරතුර මෙම වැටලීම සිදුකර තිබෙනවා.\nඅංක තහඩු වලට අලවන DMC ලාංඡන සහිත ස්ටිකර් දහසකට ආසන්න ප්‍රමාණයක් , රාජ්‍ය ලාංඡන සහිත ස්ටිකර් සීයකට ආසන්න ප්‍රමාණයක්, නිමකල අංක තහඩු 10 ක් , ඒ සදහා යොදාගත් පරිගණක යන්ත්‍රයක් සහ මුද්‍රණ යන්ත්‍රයක් ද එම වැටලීමේ දී පොලිස් භාරයට ගෙන තිබෙනවා.\nඑක් යතුරුපැදියක දෙපස අංක තහඩු සකස් කිරිමට රුපියල් තුන්දහසක මුදලක් අයකර ඇති බව සැකකරුගෙන් සිදුකළ ප්‍රශ්නකිරීම්වලදී අනාවරණය කරගෙන තිබෙනවා.",
       "URL": "https://www.hirunews.lk/343753/අංක-තහඩු-ව්‍යාජව-සැකසූ-අයෙක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=122"
}