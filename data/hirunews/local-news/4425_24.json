{
       "Source": "hirunews",
       "Timestamp": "Wednesday, 12 July 2017 - 13:30",
       "Headline": "සහෝදරියන් දෙදෙනෙකක්, හම්බන්තොට සිට මාතරට එන ගමන් කළ ජාවාරම",
       "News Content": "ස්කූටරයක් යොදා ගනිමින් හම්බන්තොට සිට මාතරට කුඩු බෙදු සහෝදරියන් දෙදෙනෙකු පසුගිය 07 දින තංගල්ල කොට්ඨාශ අපරාධ විමර්ෂණ ඒකකය විසින් අත්අඩංගුවට ගෙන බෙලිඅත්ත පොලීසියට බාරදීමෙන් පසු සැකකාරියන් දෙදෙනා තංගල්ල මහේස්ත්‍රාත් අධිකරණයට ඉදිරිපත් කෙරුනා.\nඅධිකරණයට ඉදිරිපත් කෙරුණු සැකකාරියන් දෙදෙනා මේ මස 20 වන දින දක්වා රක්ෂිත බන්ධනාගාර ගත කරණ ලෙස තංගල්ල වැඩබලන මහේස්ත්‍රාත් මහින්ද සේරසිංහ නියෝග කළා.\nමෙසේ රක්ෂිත බන්ධනාගාර ගත කෙරුණේ බෙලිඅත්ත රඹුක්කැටිය ප්‍රදේශයේ පදිංචි විසිපස් හැවිරිදි රුවිනි නිසන්සලා එදිරිවීර හා දහනව හැවිරිදි හසිනි මධුෂානි එදිරිවිර නැමති සහෝදරියන් දෙදෙනෙක්.\nස්කූටරයක් යොදා ගනිමින් කුඩු බෙදාහරිමින් සිටියදී බෙලිඅත්ත, රඹුක්කැටිය පාසල අසලදී තංගල්ල කොට්ඨාශ අපරාධ විමර්ෂණ ඒකකයේ නිළධාරීන් විසින් මෙම සැකකාරියන් දෙදෙනා අත්අඩංගුවට ගෙන තිබෙනවා.\nඑහිදී සැකකාරියන් දෙදෙනා සමග හෙරොයින් ග්‍රෑම් තුනයි මිලිගෑම් පන්සියයක්, ජංගම දුරකථන හතරක්, රුපියල් පනස් දහස හා හතලිස් දහස බැගින් ලංකා බැංකුවට මුදල් තැන්පත් කල රිසිට් පත් දෙකක් හා මුදලින් රුපියල් 81,190ක මුදලක්ද පොලීසිය අත්අඩංගුවට ගත්තා.\nපොලිසිය සිදුකල මුලික පරීක්ෂණවලදී අනාවරණය වී ඇත්තේ මෙම සහෝදරියන් දෙදෙනා හම්බන්තොට සිට මාතර දක්වා කුඩු බෙදා හරින බවත්,අධිකරණ කිහිපයකම මොවුන්ට එරෙහිව මත්කුඩු සම්බන්ධයෙන් නඩු විභාග වන බවයි.",
       "URL": "https://www.hirunews.lk/165700/සහෝදරියන්-දෙදෙනෙකක්-හම්බන්තොට-සිට-මාතරට-එන-ගමන්-කළ-ජාවාරම",
       "Category": "Local News",
       "Parent URL": "https://www.hirunews.lk/local-news.php?pageID=4425"
}