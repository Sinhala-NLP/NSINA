{
       "Source": "hirunews",
       "Timestamp": "Tuesday, 20 September 2022 - 12:57",
       "Headline": "පළාත් හයක් කුසගිනි දර්ශකයට (වීඩියෝ)",
       "News Content": "ලොව කුසගින්නෙන් පසු වන ජනතාව සිටින රටවල් සිතියම්ගත කර තිබෙනවා.\nලෝක ආහාර වැඩසහනේ එම සිතියම්ගත කිරීම සහ දත්තවලට අනුව බස්නාහිර, මධ්‍යම, සබරගමුව, ඌව, දකුණ සහ වයඹ පළාත් අවදානම් කලාප ලෙස යි දක්වා ඇත්තේ.\nශ්‍රී ලංකාවේ ජනගහනයෙන් සියයට 30කට වැඩි පිරිසක් නැත හොත් මිලියන 6.3ක ජනතාවක් ආහාර අනාරක්ෂිත තත්වයකින් පසු වන බව යි ලෝක ආහාර වැඩසටහන සඳහන් කළේ.\nඅවම වශයෙන් 65,600ක ප්‍රමාණයක් දැඩි ආහාර ආනාරක්ෂිත තත්වයකින් පෙළෙන බවට එම දත්ත පෙන්වා දෙනවා.\nමීට අමතරව මෙරට ජනතාවගෙන් සියයට 60ක පමණ ජනතාව මේ වන විට මිල අඩු සහ පෝෂණය අඩු ආහාර සඳහා යොමු වී ඇත්තේ, ආහාර ද්‍රව්‍යවල මිල අධික ලෙස ඉහළ යාම හේතුවෙන්.\nපවතින ආර්ථික අර්බුදය සහ සහල් වැනි ප්‍රධාන ආහාරවල දුර්වල අස්වැන්න හේතුවෙන් මෙරට ආහාර සුරක්ෂිතතාව තවදුරටත් පිරිහෙනු ඇති බවට යි ලෝක බැංකු දත්ත වාර්තා කරන්නේ.\nඊට කඩිනම් විසදුම් ලබා නොදුනහොත් එළැඹෙන ඔක්තෝබර් මාසයේ සිට ලබන වසරේ පෙබරවාරි මාසය දක්වා වන මාස 04ක කාලය වඩාත් දරුණු අතට හැරෙනු ඇති බව ද එම දත්ත පවසනවා.\nඑවන් පසුබිමක වතුකරයේ ජනතාව මේ වන විට ආහාර අර්බුදයෙන් දැඩි ලෙස පීඩාවට පත්ව සිටිනවා.",
       "URL": "https://www.hirunews.lk/315870/පළාත්-හයක්-කුසගිනි-දර්ශකයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=855"
}