{
       "Source": "hirunews",
       "Timestamp": "Wednesday, 21 December 2016 - 19:01",
       "Headline": "මෙතෙක් හමු නොවූ  විෂ මත්ද්‍රව්‍යයක් කටුනායකින් මතුවේ",
       "News Content": "ශ්‍රී ලංකාවෙන් මෙතෙක් සොයාගෙන නොමැති විෂ මත්ද්‍රව්‍යයක් වන කැනබිස් ඉන්ඩිකා හෙවත් කුෂ් නම් මත්ද්‍රව්‍ය ග්‍රෑම් 1460 ක් ළඟ තබාගත් සැකකරුවෙකු ලබන ජනවාරි 2 වනදා දක්වා රක්ෂිත බන්ධනාගාර ගත කර තිබෙනවා.\nඒ, පොලිස් විශේෂ කාර්ය බලකාය මගින් ඊයේ කටුනායක ප්‍රදේශයේදී අත්අඩංගුවට ගත් සැකකරු මිනුවන්ගොඩ මහේස්ත්‍රාත්වරිය වෙත අද ඉදිරිපත් කිරීමෙන් අනතුරුවයි.\nකටුනායක,දැවමොට්ටාව ප්‍රදේශයේ පදිංචි මෙම සැකකරුගේ නිවසේ තිබී මෙම කුෂ් නැමති විෂ මත්ද්‍රව්‍ය තොගය සොයාගෙන තිබෙනවා.\nසැකකරු පොලීසියට පවසා ඇත්තේ විදේශ රටක සේවය කරන තම මිතුරෙකු මෙම මත්ද්‍රව්‍ය තොගය තමන්ට ලබාදුන් බවයි.\nඑහි වටිනාකම රුපියල් 73 ලක්ෂයක් පමණ වන බවයි පොලීසිය පවසන්නේ.\nඅදාළ මත්ද්‍රව්‍ය තොගය රජයේ රසපරීක්ෂකවරයා වෙත යොමුකර වාර්තාවක් ලබාදෙන ලෙසද මහේස්ත්‍රාත්වරිය මෙහිදී නියෝග කර තිබෙනවා.\nකැනබිස් ඉන්ඩිකා හෙවත් කුෂ් නැමති මෙම මත්ද්‍රව්‍ය නිෂ්පාදන කිරීම සඳහා යොදාගන්නා පැලෑටිය ඇෆ්ගනිස්ථානය, උතුරුදිග පාකිස්ථානය සහ ඊසාන දිග ඉන්දියාව ආදී රටවල කඳු ආශ්‍රිත ප්‍රදේශවල පැතිර ඇති බවයි වාර්තාවන්නේ.\nපොලිස් විශේෂ කාර්ය බලකාය ප්‍රකාශ කළේ මෙම මත්ද්‍රව්‍ය විශේෂය ශ්‍රී ලංකාවෙන් හමුවූ පළමු අවස්ථාව මෙය බවයි.",
       "URL": "https://www.hirunews.lk/150272/මෙතෙක්-හමු-නොවූ-විෂ-මත්ද්‍රව්‍යයක්-කටුනායකින්-මතුවේ",
       "Category": "Local News",
       "Parent URL": "https://www.hirunews.lk/local-news.php?pageID=4743"
}