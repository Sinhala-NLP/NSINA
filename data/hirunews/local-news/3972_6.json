{
       "Source": "hirunews",
       "Timestamp": "Friday, 27 April 2018 - 10:39",
       "Headline": "විපක්ෂයේ අසුන් ඉල්ලා ආණ්ඩුවෙන් ගිය 16, පාර්ලිමේන්තු මහලේකම්ට ලිපියක් භාර දෙයි",
       "News Content": "ආණ්ඩුවේ තනතුරුවලින් ඉවත් වූ ශ්‍රී ලංකා නිදහස් පක්ෂයේ මන්ත්‍රීවරුන් 16 දෙනා විපක්ෂයේ අසුන් පනවන ලෙස ඉල්ලමින් පාර්ලිමේන්තු මහලේකම්වරයාට අද (27) ලිිපියක් භාර දුන්නා.\nඒ අනුව, ලබන 8 වනදා ආරම්භ වන පාර්ලිමේන්තු සැසියේ සිට විපක්ෂයේ අසුන් ගෙන කටයුතු කරන බවයි ඒ සම්බන්ධයෙන් අදහස් දක්වමින් පාර්ලිමේන්තු මන්ත්‍රී අනුරාධ ජයරත්න කියා සිටියේ.\nපාර්ලිමේන්තු සංකීර්ණයේදී එම ලිපිය භාරදීමේ අවස්ථාවට හිටපු අමාත්‍යවරුන් වන සුසිල් ප්‍රේමජයන්ත, අනුර ප්‍රියදර්ශන යාපා, ඩිලාන් පෙරේරා, ලක්ෂ්මන් යාපා අබේවර්ධන ඇතුළු පිරිසක් එක්ව තිබෙනවා.\nමෙහිදී පාර්ලිමේන්තු මන්ත්‍රී සුසිල් ප්‍රේමජයන්ත ප්‍රකාශ කළේ ආණ්ඩුවෙන් ඉවත් වූ නිදහස් පක්ෂයේ අමාත්‍යවරුන් 16 දෙනා විපක්ෂයේ අසුන් ගැනීමෙන් පසු පොදු ප්‍රතිපත්ති මාලාවක් රටට හමුවේ තබන බවයි.\nඅද අවශ්‍ය වන්නේ පුද්ගලයින් වටා නොව ප්‍රතිපත්ති වටා ජනතාව එක්රැස් කිරීම බවයි ඔහු සඳහන් කළේ.\nආණ්ඩුවෙන් ඉවත් වූ අමාත්‍යවරුන් 16 දෙනාම මෙම ලිපියට අත්සන් තබා ඇති අතර, එලෙස අත්සන් තැබූ මන්ත්‍රීවරුන් 08 දෙනෙකු මහ ලේකම්වරයා වෙත ලිපිය භාරදීමේ අවස්ථාවට එක්වුණා.\nමේ අනුව මෙම මන්ත්‍රීවරුන් නව පාර්ලිමේන්තු සැසිවාරය ආරම්භ වන ලබන 08 වැනිදා රතු පලස හරහා ගොස් විපක්ෂයට එක්වීමක් සිදුනොවන බවයි පාර්ලිමේන්තු මන්ත්‍රී අනුරාධ ජයරත්න සඳහන් කළේ.",
       "URL": "https://www.hirunews.lk/189377/විපක්ෂයේ-අසුන්-ඉල්ලා-ආණ්ඩුවෙන්-ගිය-16-පාර්ලිමේන්තු-මහලේකම්ට-ලිපියක්-භාර-දෙයි",
       "Category": "Local News",
       "Parent URL": "https://www.hirunews.lk/local-news.php?pageID=3972"
}