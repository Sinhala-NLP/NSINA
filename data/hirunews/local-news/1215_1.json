{
       "Source": "hirunews",
       "Timestamp": "Saturday, 23 April 2022 - 7:14",
       "Headline": "සිමෙන්ති මිලත් යළි ඉහළ යන ලකුණු - දිවයින පුරා ආපනශාලා සියයට 30 ක් වැසේ (වීඩියෝ)",
       "News Content": "ඉදිරි සතියේදී සිමෙන්ති මිල යළි ඉහළ නැංවීමට සිදුවන බව සිමෙන්ති ආනයනකරුවන්ගේ සංගමය පවසනවා.\nඑම සංගමය සඳහන් කළේ, ඉන්ධන මිල ඉහළ යාම සහ ඩොලරයේ වටිනාකම ඉහළ යාම හේතුවෙන් එලෙස මිල ඉහළ දැමීමට සිදුව ඇති බවයි.\nඒ අනුව මේ වන විට වැඩි කල යුතු මිල තීරණය කිරීම සඳහා ගණනය කිරීමේ කටයුතු සිදුකරමින් සිටින බව සිමෙන්ති ආනයනකරුවන්ගේ සංගමය ප්‍රකාශ කළා.\nඑම සංගමය වැඩිදුරටත් කියා සිටියේ පාරිභෝගිකයන්ට විශාල ලෙස අපහසුතාවයකට පත් නොවන පරිදි එම මිල ගණන් ඉහල නැංවීමට උත්සහ කරන බවයි.\nසිමෙන්ති කොට්ටයක් දැනට අලෙවි කෙරෙන්නේ රුපියල් 2,350 ක මිලකටයි.\nමේ අතර දිවයින පුරා ඉන්ධන හල් රැසක ඊයේ දිනයේත් රාත්‍රිය දක්වාම දිගු පෝලිම් දක්නට ලැබුණා.\nමේ අතර ගෑස් නොමැති වීම හේතුවෙන් දිවයින පුරා ආපන ශාලා සියයට 30 ක් පමණ මේ වනවිට වැසී ඇති බව ආපනශාලා හිමියන්ගේ සංගමය පවසනවා.\nඑහි සභාපති අසේල සම්පත් හිරු ප්‍රවෘත්තී අංශයට සඳහන් කළේ මේ හේතුවෙන් ඉදිරියේදී තවත් ආපනශාලා රැසක් වැසී යාමේ අවදානමක් මතුව ඇති බවයි.",
       "URL": "https://www.hirunews.lk/302580/සිමෙන්ති-මිලත්-යළි-ඉහළ-යන-ලකුණු-දිවයින-පුරා-ආපනශාලා-සියයට-30-ක්-වැසේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1215"
}