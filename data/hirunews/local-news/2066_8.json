{
       "Source": "hirunews",
       "Timestamp": "Wednesday, 24 March 2021 - 16:49",
       "Headline": "රවී කරුණානායක ඇතුලු අටදෙනා යළි රිමාන්ඩ්",
       "News Content": "2016 මාර්තු බැඳුම්කර සිද්ධියට අදාළව රක්ෂිත බන්ධනාගාර ගතකර සිටි හිටපු මුදල් අමාත්‍ය රවී කරුණානායක ඇතුලු විත්තිකරුවන් අටදෙනා මාර්තු 30 දක්වා යළි රක්ෂිත බන්ධනාගාර ගත කිරීමට අධිකරණය අද නියෝග කළා.\nඒ සැකකරුවන් කොළඹ මහාධිකරණ විනිසුරු මඩුල්ල හමුවට අද ඉදිරිපත් කළ අවස්ථාවේදීයි.\n2016 වසරේ මාර්තු මස 29 සහ 31 යන දිනවල සිදුවූ බැඳුම්කර වෙන්දේසියේදී රුපියල් බිලියන 36.98 ක බැඳුම්කර සාවද්‍ය පරිහණය කිරීමේ චෝදනාව යටතේයි නීතිපතිවරයා ස්ථිර ත්‍රිපුද්ගල මහාධිකරණය හමුවේ මෙම නඩුව ගොනුකර ඇත්තේ.\nඑහි චූදිතයන් ලෙස හිටපු මුදල් අමාත්‍ය රවී කරුණානායක, හිටපු මහබැංකු අධිපති අර්ජුන මහේන්ද්‍රන්, පර්පෙචුවල් ටේ‍රෂරීස් සමාගමේ හිමිකරු අර්ජුන් ඇලෝසියස්, එහි ප්‍රධාන විධායක නිලධාරි කසුන් පලිසේන නම් කර තිබුණා.\nඑමෙන්ම, එම සමාගමේ අධ්‍යක්ෂවරුන් වන රන්ජන් හුලුගල්ල, මුත්තුරාජා සුරේන්ද්‍රන්, අජාන් ගාර්දිය පුංචිහේවා, මහබැංකුවේ රාජ්‍ය ණය දෙපාර්තමේන්තුවේ විධායක නිලධාරියෙකු  වන සංගරපිල්ලේ පදුමනාදන් සහ සේවක අර්ථ සාධක අරමුදලේ විධායක නිලධාරි ඉන්දික සමන් කුමාර ද එහි චූදිතයින්.",
       "URL": "https://www.hirunews.lk/266408/රවී-කරුණානායක-ඇතුලු-අටදෙනා-යළි-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=2066"
}