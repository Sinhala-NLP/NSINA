{
       "Source": "hirunews",
       "Timestamp": "Saturday, 07 May 2022 - 7:59",
       "Headline": "හර්තාලය නිමවුවත්, පෞද්ගලික බස් ධාවනයට සීමා - දුම්රිය සාමාන්‍ය පරිදි",
       "News Content": "හර්තාල් ක්‍රියාමාර්ගයෙන් පසු බස් ධාවනය යළි ආරම්භ කළ ද ඉන්ධන ගැටලුව නිසා පෞද්ගලික බස් ධාවනය අද (07) සිට සීමා කිරීමට සිදුවන බව ලංකා පෞද්ගලික බස් හිමියන්ගේ සංගමය ප්‍රකාශ කළා.\nඑය ලබන අඟහරුවාදා දක්වා පැවතිය හැකි බවයි එම සංගමයේ සභාපති ගැමුණු විජේරත්න හිරු ප්‍රවෘත්ති අංශයට කියා සිටියේ.\nකෙසේ වෙතත් ශ්‍රී ලංගම බස් රථ සුපුරුදු පරිදි මේ වනවිටත් ධාවන කටයුතු ආරම්භ කර තිබෙනවා.\nඊයේ (06) දිනයේ ද ලංගම බස් රථ ධාවනය කෙරුණා.\nමේ අතර, හර්තාල් ක්‍රියාමාර්ගයට සමගාමීව ක්‍රියාත්මක වර්ජනයෙන් පසු දුම්රිය ධාවනය අද සිට සාමාන්‍ය පරිදි සිදු කරන බව දුම්රිය වෘත්තීය සමිති සන්ධානය සඳහන් කළා.\nඑහි සම කැඳවුම්කරු එස්.පී.විතානගේ පැවසුවේ නිශ්චිත සේවා මුරයන්ට පැමිණ දුම්රිය ධාවනයට අවශ්‍ය කටයුතු සිදුකරන ලෙස සියලු සාමාජිකයින්ගෙන් ඉල්ලා සිටින බවයි.",
       "URL": "https://www.hirunews.lk/303706/හර්තාලය-නිමවුවත්-පෞද්ගලික-බස්-ධාවනයට-සීමා-දුම්රිය-සාමාන්‍ය-පරිදි",
       "Category": "Local News",
       "Parent URL": "https://www.hirunews.lk/local-news.php?pageID=1186"
}