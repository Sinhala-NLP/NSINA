{
       "Source": "hirunews",
       "Timestamp": "Wednesday, 13 December 2017 - 8:10",
       "Headline": "පාළු ඉඩමකින් හමුවූ ඇතින්න (ඡායාරූප)",
       "News Content": "තිරප්පනේ - දෙමටෑගම ප්‍රදේශයේ අතහැර දැමූ පාළු ඉඩමක තිබී ඇතින්නකගේ මළ සිරුරක් හමුවී තිබෙනවා.\nඑම මළ සිරුර ඊයේ පෙරවරුවේ සොයාගෙන තිබූ අතර, වනජීවී නිලධාරීන් සඳහන් කළේ වෙඩි තබා ඝාතනය කරන ලද මෙම ඇතින්නගේ පැටවා වනාන්තරය තුළ සිටිනු ඇති බවට සැක පළ කරන බවයි.\nඋසින් අඩි 08ක් පමණ වන එම මියගිය ඇතින්නගේ වයස අවුරුදු 22 ක් පමණ වන බව සඳහන්.\nවයඹ වනජීවී පශූ වෛද්‍ය ඒකකයේ පශු වෛද්‍ය ඉසුරු හේවාහෙට්ටිගේ විසින් මෙම ඇතින්නගේ පශ්චාත් මරණ පරික්ෂණය ඊයේ පැවැත්වූ අතර, එහිදී එම සත්ත්වයාගේ සිරුරේ තිබී ඊයම් උණ්ඩ කිහිපයක්ද සොයා ගත් බවයි ඔහු කියා සිටියේ.\nමෙම සිද්ධියට සම්බන්ධ සැකකරුවන් සොයා තිරප්පනේ පොලීසියද විමර්ශනයක් ආරම්භ කර තිබෙනවා.\nතිරප්පනේ ප්‍රාදේශීය ලේකම් කොට්ඨාශයෙන් දින 04ක් තුළ වාර්තාවූ දෙවන වන අලි ඝාතනය මෙයයි.\nපසුගිය සිකුරාදා පස්වරුවේ තිරප්පනේ - මොරගොඩ - අලගොල්ලෑව ප්‍රදේශයේ පිහිටි කුඹුරක දී විදුලි සැර වැදීමෙන් දළ ඇතෙකු මියගොස් තිබුණා.\nඒ සම්බන්ධයෙන් අදාළ කුඹුරේ හිමිකරු පසුව අත්අඩංගුවට ගැනුණු අතර ඔහු මේ වන විට රක්ෂිත බන්ධනාගාර ගතවයි පසුවන්නේ.\nඡායාරූප - කැකිරාව, කුෂාන් ජයවර්ධන",
       "URL": "https://www.hirunews.lk/178247/පාළු-ඉඩමකින්-හමුවූ-ඇතින්න-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4175"
}