{
       "Source": "hirunews",
       "Timestamp": "Friday, 20 January 2023 - 17:38",
       "Headline": "හෙළ සිනමාවේ කිවිඳියගේ නික්ම යෑම ගැන ජනපතිගෙන් ශෝකී පණිවිඩයක්",
       "News Content": "ශ්‍රී ලාංකේය සිනමාව වෙනුවෙන් සුවිශිෂ්ට සේවාවක් ඉටු කළ අභාවප්‍රාප්ත කලාවේදිනී සුමිත්‍රා පීරිස්ගේ අභාවය ගැන ජනාධිපති රනිල් වික්‍රමසිංහ ශෝකී පණිවිඩයක් නිකුත් කර තිබෙනවා.\nජනාධිපතිවරයා සිය ශෝකී පණිවිඩයෙහි සඳහන් කර ඇත්තේ ලාංකේය සිනමාව වෙනුවෙන් සිය ජීවිතය ම කැපකළ නිර්මාණ කලාවේදිනී සුමිත්‍රා පීරිස්ගේ වියෝව දීශීය සිනමාවේ එක් යුග පරම්පරාවක අවසානය සේ තමන්ට හැඟෙන බවයි.\nජනාධිපතිවරයා එම ශෝකී පණිවිඩය තුළ වැඩිදුරටත් මෙවැන්නක් සඳහන් කරනවා.\n''අප රටට අවශ්‍ය, කොදෙව්වකට සිර වූ සිනමා කලාවක් නොව ජාත්‍යන්තරය ද ආකර්ෂණය කළ හැකි සිනමා කලාවක් බව ඇය විශ්වාස කළාය. ලෙස්ටර් ද සමග ඒ වෙනුවෙන් වෙහෙසුණාය...''\nයනුවෙන්.\nඅවසන් වශයෙන් ජනාධිපති රනිල් වික්‍රමසිංහ පෙන්වා දෙන්නේ හෙළ සිනමාවේ කිවිඳියගේ නික්ම යෑම දැයට මහත් හිස්තැනක් බවත්, මෙම වියෝව වෙනුවෙන් තමන්ගේ සහ මහාචාර්‍ය වික්‍රමසිංහ මැතිණියගේ ද සංවේගය මෙලෙස පළ කරන බවයි.",
       "URL": "https://www.hirunews.lk/325516/හෙළ-සිනමාවේ-කිවිඳියගේ-නික්ම-යෑම-ගැන-ජනපතිගෙන්-ශෝකී-පණිවිඩයක්",
       "Category": "Local News",
       "Parent URL": "https://www.hirunews.lk/local-news.php?pageID=589"
}