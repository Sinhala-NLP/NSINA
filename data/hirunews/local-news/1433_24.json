{
       "Source": "hirunews",
       "Timestamp": "Tuesday, 11 January 2022 - 9:04",
       "Headline": "ඇමෙරිකානුවෙකුට ඌරු හදවතක් බද්ධ කෙරේ",
       "News Content": "ලොව ප්‍රථම වරට ඌරෙකුගේ හදවතක් මිනිසෙකුට බද්ධ කිරීමේ පුවතක් ඇමෙරිකා එක්සත් ජනපදයෙන් වාර්තා වුණා.\nජානමය වෙනස්කම්වලට ලක්කළ ඌරෙකුගේ හදවතක් මෙලෙස, බෝල්ටිමෝර් ප්‍රදේශයේ ඩේවිඩ් බෙනට් නමැති 57 හැවිරිදි පුද්ගලයෙකුට බද්ධ කර ඇති අතර ශල්‍යකර්මයෙන් දින 3 කට පසුව ද ඔහු නිරෝගී සුවයෙන් පසුවන බව සඳහන්.\nකෙසේ නමුත්, දීර්ඝ කාලීනව ඔහුගේ පැවැත්ම සම්බන්ධයෙන් දැන් තීරණය කළ නොහැකි බවයි වෛද්‍ය විද්‍යාඥයන් පෙන්වා දෙන්නේ.\nමෙලෙස ඌරෙකුගේ හදවතක් මොහුට බද්ධ කර ඇත්තේ එලෙස හදවත් බද්ධ කිරීමක් සිදු නොකළහොත් මොහු මියයාමට ඉඩ තිබීම හේතුවෙන්.\nඒ නිසාම ඌරු හදවත් බද්ධ කිරීමේ ශල්‍යකර්මය සඳහා ඇමෙරිකානු වෛද්‍ය නියාමනයේ විශේෂ අනුමැතියක් හිමිව තිබෙනවා.\nමෙය ලොව පුරා හදවත් ඇතුලු අවයව බද්ධ කිරීමට අපේක්ෂාවෙන් පසුවන පුද්ගලයන්ට සුවදායි පුවතක් ලෙසයි සැලකෙන්නේ.\nඇමෙරිකා එක්සත් ජනපදයේ පමණක් මෙලෙස බද්ධ කිරීමට හදවතක් නොමැතිවීමෙන් පුද්ගලයන් 17 දෙනෙකු මියයන අතර පොරොත්තු ලේඛනයේ සිටින සංඛ්‍යාව ලක්ෂයකට අධිකයි.",
       "URL": "https://www.hirunews.lk/293634/ඇමෙරිකානුවෙකුට-ඌරු-හදවතක්-බද්ධ-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=1433"
}