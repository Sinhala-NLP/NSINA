{
       "Source": "hirunews",
       "Timestamp": "Thursday, 29 September 2022 - 9:21",
       "Headline": "ගල් අඟුරු ප්‍රසම්පාදනයට ටෙන්ඩර් කැඳවීම ජාත්‍යන්තර තරගකාරී මිල ගණන් අනුව",
       "News Content": "ගල් අඟුරු ප්‍රසම්පාදනය වෙනුවෙන් කෙටිකාලීන අවශ්‍යතා මත ටෙන්ඩර් කැඳවීම ජාත්‍යන්තර තරඟකාරී මිල ගණන් අනුව සිදු කරන බව විදුලිබල හා බලශක්ති අමාත්‍ය කංචන විජේසේකර පවසනවා.\nට්විටර් පණිවිඩයක් නිකුත් කරමින් ඔහු සඳහන් කළේ, ලංකා ගල් අඟුරු සමාඟමේ ලියාපදිංචි සහ ලියාපදිංචි නොමැති සැපයුම් සම්පූර්ණ කළ හැකි ඕනෑම පාර්ශවයකට ඊට සහභාගි විය හැකි බවයි.\nඒ අනුව, දීර්ඝ කාලීන ටෙන්ඩරය ඉදිරි සතිය තුළ නිකුත් කරන බව ද විදුලිබල හා බලශක්ති අමාත්‍ය කංචන විජේසේකර නිකුත් කළ ට්විටර් පණිවිඩයේ වැඩිදුරටත් දැක්වෙනවා.\nඑමෙන් ම, නොරොච්චෝලේ බලාගාරයේ තුන්වන ජනන යන්ත්‍රයේ දෝෂය පවතින ස්ථානයට මේ වනවිට නඩත්තු කටයුතුවල නිරත කණ්ඩායම් ඇතුළත් වී තිබෙනවා.\nවිදුලිබල මණ්ඩලයේ මාධ්‍ය ප්‍රකාශක ඇන්ඩෲ නවමනී හිරු ප්‍රවෘත්ති අංශයට කියා සිටියේ ලබන සඳුඳා වනවිට 03 වන ජනන යන්ත්‍රයෙන් අහිමි වූ මෙගාවොට් 270 ක විදුලි ධාරිතාව යළි ජාතික පද්ධතියට එක් කිරීමට හැකිවනු ඇති බවයි.\nඑමෙන්ම, නඩත්තු කටයුත්තකට නතර කර ඇති දෙවන ජනන යන්ත්‍රයේ විදුලි උත්පාදන කටයුතු ද ලබන පළවනදා වනවිට ජාතික පද්ධතියට එක් කිරීමට හැකියාව පවතින බවද ඔහු සඳහන් කළා.\nමේ අතර, ආගමික සිද්ධස්ථානවල සූර්ය පැනල සවි කිරීමේ වැඩපිලිවෙල කඩිනම් කිරීමට අවධානය යොමුව තිබෙනවා.\nඒ සම්බන්ධයෙන් ඊයේ විදුලි බල හා බලශක්ති අමාත්‍යාංශයේ සාකච්ඡාවක් පැවති අතර ඊට සංස්කෘතික කටයුතු අමාත්‍ය විදුර වික්‍රමනායක, අධ්‍යාපන රාජ්‍ය අමාත්‍ය විජිත බේරුගොඩ මෙන්ම මෙම අමාත්‍යාංශවලට අනුබද්ධ ආයතනවල නිලධාරින්ද එක්ව සිටියා.\nඉන්දීය ණය ආධාර යටතේ මෙය ක්‍රියාත්මක කෙරේ.\nමේ යටතේ පිරිවෙන් සඳහා ප්‍රමුඛත්වය ලබාදෙනු ඇති.",
       "URL": "https://www.hirunews.lk/316588/ගල්-අඟුරු-ප්‍රසම්පාදනයට-ටෙන්ඩර්-කැඳවීම-ජාත්‍යන්තර-තරගකාරී-මිල-ගණන්-අනුව",
       "Category": "Local News",
       "Parent URL": "https://www.hirunews.lk/local-news.php?pageID=837"
}