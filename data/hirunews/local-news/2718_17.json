{
       "Source": "hirunews",
       "Timestamp": "Thursday, 21 May 2020 - 12:58",
       "Headline": "වැලිසර නාවික හමුදා කඳවුරේ සෙබළුන් 82කු නිරෝධායනයට",
       "News Content": "අද දිනයේද වැලිසර නාවික හමුදා කඳවුරේ සෙබළුන් 82කු නිරෝධායනය සඳහා ගල්කිරියාගම සිවිල් ආරක්ෂක බලකා උසස් පුහුණු කඳවුරේ නිරෝධායන මධ්‍යස්ථානය වෙත යොමු කර තිබෙනවා.\nඑමෙන්ම කොරෝනා ආසාදනය වී සුවය ලැබූ තවත් නාවික හමුදා සාමාජිකයින් 16 දෙනෙකු රෝහල්වලින් පිටව ගිය බව නාවික හමුදා මාධ්‍ය ඒකකය සඳහන් කළා.\nඒ අනුව මේ වනවිට කොරෝනා වෛරසය ආසාදනය වී සුවය ලැබූ සමස්ත නාවික හමුදා සාමාජිකයින් සංඛ්‍යාව 237 ක්.\nමෙම නාවික හමුදා සාමාජිකයින් 16 දෙනාගෙන් හත්දෙනෙකු හෝමාගම මූලික රෝහලේ ප්‍රතිකාර ලබමින් සිට ඇති අතර, සිව්දෙනෙකු ප්‍රතිකාර ලබා ඇත්තේ මුල්ලේරියාව මූලික රෝහලේයි.\nතුන්දෙනෙකු බෝවන රෝග විද්‍යායතනයේ ප්‍රතිකාර ලබා පිටව ගිය බවයි නාවික හමුදා මාධ්‍ය ඒකකය සඳහන් කළේ.\nඑමෙන්ම නාවික හමුදාව තුළ කොරෝනා ව්‍යාප්තිය පාලනය සඳහා දැඩි ක්‍රියාමාර්ග ගත යුතු බවට සිව් පුද්ගල විශේෂඥ කමිටුව නිර්දේශ කර තිබෙනවා.\nවැලිසර නාවික හමුදා කදවුර ආශ්‍රිතව කොරෝනා රෝගය සීග්‍රයෙන් ව්‍යාප්තවීම පිළිබඳ කරුණු සෙවීම සඳහා වසංගත රෝග විද්‍යාඥයන්ගෙන් සැදුම්ලත් සිව් පුද්ගල කමිටුවක් පත් කෙරුණා.\nඑම කමිටුව සිය මූලික වාර්තාව එළිදැක්වූ අතර, එමඟින් වෛරසයට ගොදුරුවීමේ අවදානමක් ඇති නාවික හමුදා සෙබළුන් කඩිනමින් වැලිසර කඳවුරෙන් බැහැර නිරෝධායන මධ්‍යස්ථාන වෙත යොමු කිරීමට සහ වැලිසර කඳවුර තුළ සංචරණය සීමා කිරීමට ප්‍රධාන වශයෙන් නිර්දේශ කර තිබෙනවා.\nඅද දිනය තුළ මේ දක්වා මෙරටින් කිසිදු කොරෝනා ආසාදිතයෙකු වාර්තාවී නැහැ. ඊයේ දිනයේදී වාර්තාවූයේ එක් ආසාදිතයෙකු පමණක් වන අතර, ඔහු කුවේට් හි සිට ඊයේ මෙරටට පැමිණි අයෙක් වනවා.\nඒ අනුව මෙරට කොරෝනා ආසාදිතයන් සංඛ්‍යාව තවදුරටත් සටහන් වන්නේ 1,028ක් ලෙසයි.\nකොරෝනා වසංගතය හේතුවෙන් මෙරටට පැමිණීමට නොහැකිව ඉන්දුනීසියාවේ රැඳී සිටි ශ්‍රී ලාංකිකයින් 110 දෙනෙකු අද දිවයිනට පැමිණියා.\nගුවන් තොටුපල හිරු වාර්තාකරු සඳහන් කළේ ගරුඩා ගුවන් සේවයට අයත් ජී ඒ 9820 දරණ යානයෙන් මොවුන් උදෑසන 8 ට පමණ මෙරටට පැමිණි බවයි. පසුව මෙම පිරිස නිරෝධායනය සඳහා යොමු කර තිබෙනවා.\nලබන සතියේදී අන්තර් පළාත් බස් රථ ධාවනය ආරම්භ කිරීමට හැකිවනු ඇතැයි අපේක්ෂා කරන බව මගී ප්‍රවාහන කළමනාකරණ අමාත්‍ය මහින්ද අමරවීර සඳහන් කළා.\nඔහු මේ බව කියා සිටියේ හිරු ටීවී ඔස්සේ දැන් විකාශය වන රට සහ හෙට වැඩසටහනට එක්වෙමින්.",
       "URL": "https://www.hirunews.lk/241180/වැලිසර-නාවික-හමුදා-කඳවුරේ-සෙබළුන්-82කු-නිරෝධායනයට",
       "Category": "Local News",
       "Parent URL": "https://www.hirunews.lk/local-news.php?pageID=2718"
}