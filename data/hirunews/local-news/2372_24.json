{
       "Source": "hirunews",
       "Timestamp": "Friday, 23 October 2020 - 19:33",
       "Headline": "පෑලියගොඩ කොවිඩ් පොකුර නිසා ප්‍රදේශ රැසක මාළු වෙළඳපොළවල් සහ ධීවර වරායන් වසා දැමේ  (වීඩියෝ)",
       "News Content": "පෑලියගොඩ මාළු වෙළෙදසැලේ පුද්ගලයින් පිරිසකට කොරෝනා වෛරසය ආසාදනය වීමත් සමඟ පානදුර නගර සභා බලප්‍රදේශයේ පවතින සියළු මත්ස්‍ය අලෙවිසැල් තාවකාලිකව වසා දැමීමට පියවර ගැනුනා.\nගාල්ල ධීවර වරායේ ධීවරයින් පිරිසක්ද ආසාදිතයින් බවට තහවුරු වීමත් සමඟ ගාල්ල ධීවර වරායද තාවකාලිකව වසා දැමුණා.\nගාල්ල නාගරික සෞඛ්‍ය වෛද්‍ය නිලධාරි කාර්යාලය  සඳහන් කළේ ඊයේ (22) දිනයේ ගාල්ල ධීවර වරායේ ධීවරයින් ඇතුළු සේවා සපයන්නන් 166 දෙනෙකු පී.සී.ආර් පරීක්ෂණ සඳහා යොමු කළ බවයි. එමෙන්ම බේරුවල ධීවර වරායද වසා දැමීමට පියවර ගැනෙන්නේ එම වරාය ආශ්‍රිතව ආසාදිතයන් වාර්තාවීම හේතුවෙන්.\nහෝමාගම ප්‍රාදේශීය සභාවට අයත් වෙළඳ සංකීර්ණයේ මාළු වෙළඳසැලක හිමිකරුවෙකු කොරෝනා ආසාදිතයෙකු බවට අනාවරණය වීමෙන් පසුව අද (23) සිට එම වෙළඳසැල ද තාවකාලිකව වසාදැමීමට සෞඛ්‍ය අංශ කටයුතු කළා.\nඑමෙන්ම කහවත්ත - මාදම්පේ මත්ස්‍ය වෙළඳ මධ්‍යස්ථානයෙන් කොරෝනා ආසාදිතයෙකු වාර්තාවීමත් සමඟ මාදම්පේ නගරයේ සියලු වෙළඳසැල් වසා දැමීමට පියවර ගැනුනා.",
       "URL": "https://www.hirunews.lk/253161/පෑලියගොඩ-කොවිඩ්-පොකුර-නිසා-ප්‍රදේශ-රැසක-මාළු-වෙළඳපොළවල්-සහ-ධීවර-වරායන්-වසා-දැමේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2372"
}