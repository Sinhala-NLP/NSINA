{
       "Source": "hirunews",
       "Timestamp": "Sunday, 25 July 2021 - 8:38",
       "Headline": "කොතලාවල කෙටුම්පතට එරෙහිව වෘත්තිය සමිති 41ක් ගිවිසුම් ගතවේ - මන්ත්‍රීවරුන්ට වැඩමුළුවක් (වීඩියෝ)",
       "News Content": "කොතලාවල ආරක්ෂක විශ්වවිද්‍යාල පනත් කෙටුම්පත සම්බන්ධයෙන් සියලුම පාර්ලිමේන්තු මන්ත්‍රිවරුන් දැනුවත් කිරීම සඳහා විශේෂ වැඩමුළුවක් පාර්ලිමේන්තු සංකීර්ණයේදී පැවැත්වීමට තීරණය කර තිබෙනවා.\nලබන මස මුල් සතියේදී එම වැඩමුළුව පැවැත්වෙන අතර, ඊට පක්ෂ විපක්ෂ සියලුම මන්ත්‍රීවරුන්ට ආරාධනා කෙරෙනු ඇති.\nවිවිධ පාර්ශවයන් කොතලාවල ආරක්ෂක විශ්වවිද්‍යාල පනත් කෙටුම්පත සම්බන්ධයෙන් ප්‍රකාශ සිදුකරන බැවින් ඒ පිළිබඳව මන්ත්‍රීවරුන්ට නිසි අවබෝධයක් ලබාදීම සඳහා මෙම වැඩමුළුව සංවිධාන කර තිබෙනවා.\nඊට අධ්‍යාපන ක්‍ෂේත්‍රයේ විද්වතුන් කිහිපදෙනෙකු එක්වීමට නියමිතයි. දැනට පාර්ලිමේන්තුවට ඉදිරිපත් කර ඇති කොතලාවල ආරක්ෂක විශ්වවිද්‍යාල පනත් කෙටුම්පතේ දෙවන දින විවාදය ලබන මස 6 වනදා පැවැත්වීමට නියමිතයි.\nමේ අතර එම කෙටුම්පතට එරෙහිව තැපැල්, ගුරු සහ විදුහල්පති ඇතුලු සංගම් 41ක නියෝජිතයින් විසින් ගිවිසුමක් අත්සන් කර තිබෙනවා.\nකොළඹ මහජන පුස්තකාලයේදී ඊයේ මෙම ගිවිසුමට  අත්සන් කෙරුණා.",
       "URL": "https://www.hirunews.lk/277938/කොතලාවල-කෙටුම්පතට-එරෙහිව-වෘත්තිය-සමිති-41ක්-ගිවිසුම්-ගතවේ-මන්ත්‍රීවරුන්ට-වැඩමුළුවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1797"
}