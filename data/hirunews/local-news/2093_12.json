{
       "Source": "hirunews",
       "Timestamp": "Friday, 12 March 2021 - 13:02",
       "Headline": "කැළණි ගඟ ආශ්‍රිත කම්හල් 294 ක පරිසර බලපත්‍ර ගැටළු - කෝප් කමිටුවේදී හෙළිවේ (වීඩියෝ)",
       "News Content": "කැළණි ගඟ ආශ්‍රිතව බස්නාහිර පළාත තුළ ඇති කර්මාන්තශාලා 294ක පරිසර ආරක්ෂණ බලපත්‍ර සම්බන්ධයෙන් ගැටලු‍ ඇති බව පාර්ලිමේන්තු පොදු ව්‍යාපාර පිළිබඳ කාරක සභාව හෙවත් කෝප් කමිටුව අනාවරණය කරනවා.\nඒ, පසුගිය වසරේ ඔක්තෝබර් 06 වනදා සිට දෙසැම්බර් 08 වනදා දක්වා විමර්ශනය කරන ලද විගණකාධිපති විශේෂ වාර්තා 06කට අදාළව සැකසුණු වාර්තාවක් මගින්.\nඅදාළ වාර්තාව පොදු ව්‍යාපාර පිළිබඳ කාරක සභාව විසින් නව වන පාර්ලිමේන්තුවේ පළමු වැනි සැසිවාරය සදහා ඉදිරිපත් කෙරුණා.\nකැලණි ගඟ ආශ්‍රිතව බස්නාහිර පළාත තුළ හා ඊ කාණ්ඩයට අයත් කර්මාන්තශාලා 294ක් අතරින් එම කාණ්ඩයේ කම්හල් 41 ක් සඳහා පරිසර ආරක්ෂණ බලපත්‍ර නොමැති බව හෙළිවී තිබෙනවා.\nතවත් කර්මාන්ත ශාලා 205 ක බලපත්‍ර අත්හිටුවා ඇති අතර, කිසිදු සටහනක් නොමැති ඉතා ඉහළ අවදානමක් සහිත කර්මාන්ත ශාලා 17 පවතින බවද අදාළ කෝප් වාර්තාවේ සඳහන්.\nසීතාවක අපනයන සැකසුම් කලාපය සඳහා වසර 08 ක කාලයක් පරිසර ආරක්ෂණ බලපත්‍රයක් ලබාදී නොතිබීම හා කැළණි ගඟ දෙපස ඇති අනවරස ඉදිකිරීම් පිළිබඳවද එහි සඳහන් වනවා.",
       "URL": "https://www.hirunews.lk/265111/කැළණි-ගඟ-ආශ්‍රිත-කම්හල්-294-ක-පරිසර-බලපත්‍ර-ගැටළු-කෝප්-කමිටුවේදී-හෙළිවේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2093"
}