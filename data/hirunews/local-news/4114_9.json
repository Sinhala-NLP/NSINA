{
       "Source": "hirunews",
       "Timestamp": "Monday, 22 January 2018 - 13:01",
       "Headline": "ඥාතීන් නිසා පොලිස් නිලධාරීන් පිරිසකට ස්ථාන මාරුවිම්",
       "News Content": "පොලිස් නිලධාරීන්ගේ බිරිඳෑවරුන් සහ ඥාතීන් ඉදිරි පළාත්පාලන මැතිවරණය සඳහා ඉදිරිපත්වීම හේතුවෙන් පොලිස් නිලධාරීන් 180 කට ආසන්න පිරිසකට තාවකාලික ස්ථාන මාරුවීම් ලබාදී තිබෙනවා.\nගලෙන්බිඳුණු වැව පොලිස් ස්ථානාධිපතිවරයා, හලාවත පොලිස් කොට්ඨාශය වෙත මාරු කර යවා ඇත්තේ ඔහුගේ බිරිඳ, ශ්‍රී ලංකා නිදහස් පක්ෂයෙන් අනුරාධපුර මහා නගර සභාවට ඉදිරිපත්වීම හේතුවෙන්.\nපොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර කියා සිටියේ මැතිවරණ කොමිසමේ නිර්දේශය මත පොලිස්පති පූජිත් ජයසුන්දර විසින් මෙම මාරුවීම් ලබාදී ඇති බවයි.\nමෙලෙස මාරුවීම් ලබාදී ඇති පොලිස් නිලධාරීන් අතර, අනුරාධපුර පොලිස් කොට්ඨාශයේ පමණක් පොලිස් නිලධාරීන් 16 දෙනෙකු සිටින බවයි වාර්තාවන්නේ.\nමේ අතර පළාත්පාලන මැතිවරණයේ තැපැල් ඡුන්ද සලකුණු කිරීමේ පළමු අදියර අද දිවයින පුරා සිදු කෙරෙනවා.\nමැතිවරණ කාර්යාල, දිස්ත්‍රික් ලේකම් කාර්යාල සහ පොලිස් ස්ථානවල තැපැල් ඡුන්ද සලකුණු කිරීම අද දිනයේ සිදු කෙරෙන  අතර, අනෙකුත් රජයේ නිලධාරීන්ට තැපෑලෙන් ඡුන්දය සළකුණු කිරීමට මේ මස 25 වනදා සහ 26 වනදා ලබාදී ඇති බවයි මැතිවරණ මහ ලේකම් කාර්යාලය ප්‍රකාශ කළේ.",
       "URL": "https://www.hirunews.lk/181707/ඥාතීන්-නිසා-පොලිස්-නිලධාරීන්-පිරිසකට-ස්ථාන-මාරුවිම්",
       "Category": "Local News",
       "Parent URL": "https://www.hirunews.lk/local-news.php?pageID=4114"
}