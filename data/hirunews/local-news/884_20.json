{
       "Source": "hirunews",
       "Timestamp": "Wednesday, 07 September 2022 - 18:33",
       "Headline": "වැසි සමග මදුරුවන් බෝ වීම ඉහළ යාමේ වැඩි අවදානමක්",
       "News Content": "මේ දිනවල පවතින වැසි සහිත කාලගුණික තත්ත්වයත් සමග මදුරුවන් බෝ වීම විශාල වශයෙන් ඉහළ යාමේ වැඩි අවදානමක් පවතින බව සෞඛ්‍ය අමාත්‍යංශය පවසනවා.\nපසුගියදා සිදු කෙරුණු විශේෂ ඩෙංගු මර්දන වැඩසටහනේදී මදුරු කීටයන් බෝ වීමේ අවදානම සහිත ස්ථාන බහුලව හමුවී ඇති බවයි එම අමාත්‍යංශය නිවේදනය කළේ.\nහඳුනා ගත් අධි අවදානම් දිස්ත්‍රික්ක 6ක සෞඛ්‍ය වෛද්‍ය නිලධාරින් කොට්ඨාශ 55ක් තුළ විශේෂ මදුරු මර්දන වැඩසටහනක් පසුගිය පළමුවනදා සිට 3 වනදා දක්වා පැවැත්වුණා.\nඒ ජාතික ඩෙංගු මර්දන ඒකකයේ මෙහෙයවීමෙන්.\nමෙම වැඩසටහනේදී පරිශ්‍ර 75993ක් පරීක්ෂා කළ අතර ඉන් පරිශ්‍ර 20704ක් (27%)ක් මදුරු කීටයන් බෝ වීමට ඉඩ ඇති පරිශ්‍ර ලෙසටයි හඳුනාගෙන ඇත්තේ.\nපරිශ්‍ර 2773ක් (4%)ක් මදුරු කීටයන් සහිත පරිශ්‍ර ලෙසටත් හඳුනාගෙන තිබෙනවා.\nමෙහිදී පොදු ස්ථාන ආගමික ස්ථාන පාසල් සහ සෙසු අධ්‍යාපන ආයතනවල මදුරු කීටයන් බෝ විම සාපේක්ෂව වැඩි බවට හඳුනාගෙන තිබෙනවා.\nපරීක්ෂා කළ සියලු ආකාරයේ පරිශ්‍රවල පරීක්ෂා කරන අවස්ථාවේ මදුරු කීටයන් නැතත් බෝ වීමේ අවදානම සහිත ස්ථාන බහුල බවයි සෞඛ්‍ය අමාත්‍යංශය කියාසිටියේ.\nමේ දිනවල විට පවතින වැසි සහිත කාලගුණික තත්ත්වය සමග මෙම ස්ථානවල මදුරුවන් බෝ වීම විශාල වශයෙන් ඉහළ යාමට වැඩි අවදානමක් මතුවී තිබෙනවා.\nමේවන විටත් දිවයින පුරා සතියකට සැක කටයුතු ඩෙංගු රෝගීන් 1250ක් පමණ වාර්තා වන බැවින් මදුරු ගහනය වැඩි වීමත් සමග රෝගීන් වාර්තා වීමේ සීඝ්‍ර වර්ධනයක් අපේක්ෂා කළ හැකි බව ද අමාත්‍යංශය සඳහන් කළා.\nඑබැවින් තම නිවාස පාසල් රජයේ සහ පෞද්ගලික ආයතන කර්මාන්ත ශාලා ඉදිකිරීම් පරිශ්‍ර ආගමික සිද්ධස්ථාන සහ වෙනත් පොදු ස්ථාන වැනි පරිශ්‍ර පිරිසිදුව තබා ගැනීමට අවධානය යොමු කළ යුතු බවට අවධාරණය කෙරෙනවා.\nගොඩනැගිලි ඇතුලත මෙන්ම අවට බාහිර පරිසරය වෙත ද එක හා සමානව අවධානය යොමු කර මදුරු කීටයන් බෝ වීමේ අවදානම ඇති ස්ථාන හඳුනා ගෙන ඒවා ඉවත් කිරීමට හෝ එවැනි ස්ථානවල ජලය එක් රැස්වීම වැළැක්වීමට කටයුතු කළ යුතු බව සෞඛ්‍ය අමාත්‍යංශය ප්‍රකාශ කළා.",
       "URL": "https://www.hirunews.lk/314801/වැසි-සමග-මදුරුවන්-බෝ-වීම-ඉහළ-යාමේ-වැඩි-අවදානමක්",
       "Category": "Local News",
       "Parent URL": "https://www.hirunews.lk/local-news.php?pageID=884"
}