{
       "Source": "hirunews",
       "Timestamp": "Monday, 21 September 2020 - 17:03",
       "Headline": "පසුගිය රජය සමයේ රාජ්‍ය බැංකු මගින් සිදුකර ඇති අක්‍රමිකතා ගැන පැමිණිලි 100 ක්",
       "News Content": "පසුගිය යහපාලන රජය සමයේදී රාජ්‍ය බැංකු සහ ඒවාට අනුබද්ධ ආයතන මගින් සිදුකර ඇති අක්‍රමිකතා පිළිබඳව පැමිණිලි 100 කට අධික සංඛ්‍යාවක් මේ වනවිට ලැබී ඇති බව ඒ පිළිබඳව සොයා බැලීම සඳහා පත් කළ කමිටුව ප්‍රකාශ කළා.\nඅග්‍රාමාත්‍ය මහින්ද රාජපක්ෂ විසින් මේ පිළිබඳව සොයා බැලීම සඳහා අදාළ කමිටුව පත් කරනු ලැබුවා.\nඒ අනුව, රාජ්‍ය බැංකු, ඒවාට සම්බන්ධ වෘත්තීය සමිති සහ මහජනතාව විසින් මෙම පැමිණිලි භාරදී ඇති බවයි මුදල් අමාත්‍යාංශය සඳහන් කළේ.\nවිශාල වශයෙන් පැමිණිලි ලැබීම හේතුවෙන් එම පැමිණිලි භාර ගැනීම සඳහා ලබාදී තිබූ කාලසීමාව ද මේ මස 30 වනදා දක්වා දීර්ඝ කර තිබෙනවා.\nඅදාළ පැමිණිලි විමර්ශනය කිරීමෙන් අනතුරුව චෝදනා එල්ල වී ඇති පාර්ශව කැඳවා තොරතුරු සටහන් කර ගැනීම සිදුකර ගැනීමට නියමිතයි.\nප්‍රධාන රාජ්‍ය බැංකු හතර තුළ 2015 ජනවාරි මස 8 වනදායින් පසුව සිදුවූ අක්‍රමිකතා, එම ආයතනවලට අරමුණු වලට පටහැනිව සහ බැංකු පනතේ විධිවිධානවලට අනුකූළ නොවන අයුරින් සිදුකර ඇති ගණුදෙනු විධීමත්ව අධ්‍යයනය කිරීම සඳහා මෙම සිව් පුද්ගල කමිටුව පත් කරනු ලැබුවා.\nකමිටුවේ සභාපතිවරයා ලෙස කටයුතු කරනු ලබන්නේ හිටපු මහාධිකරණ විනිසුරු සිසිර රත්නායකයි.\nඒ අනුව, රාජ්‍ය බැංකු සහ ඒවාට අනුබද්ධ ආයතන මගින් සිදුව ඇති අක්‍රමිකතා මේ මස 30 වනදාට පෙර අධ්‍යක්ෂ ජනරාල්, රාජ්‍ය ව්‍යාපාර දෙපාර්තමේන්තුව, මුදල් අමාත්‍යාංශය, මහලේකම් කාර්යාලය. කොළඹ - 01 යන ලිපිනයට දැනුම්දීමේ හැකියාව පවතිනවා.",
       "URL": "https://www.hirunews.lk/250760/පසුගිය-රජය-සමයේ-රාජ්‍ය-බැංකු-මගින්-සිදුකර-ඇති-අක්‍රමිකතා-ගැන-පැමිණිලි-100-ක්",
       "Category": "Local News",
       "Parent URL": "https://www.hirunews.lk/local-news.php?pageID=2439"
}