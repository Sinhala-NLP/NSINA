{
       "Source": "hirunews",
       "Timestamp": "Saturday, 18 June 2022 - 19:24",
       "Headline": "මගී ප්‍රවාහන ත්‍රිරෝද රථ කල් බදු සහන ඉල්ලයි",
       "News Content": "මගී ප්‍රවාහන ත්‍රීරෝද රථ සඳහා ලීසිං හෙවත් කල්බදු වාරික ගෙවීමේ සහනයක් ලබා දීමට කටයුතු කරන ලෙස සමස්ථ ලංකා ත්‍රීරෝද රථ රියදුරන්ගේ වෘත්තීය සමිති සන්ධානය ඉල්ලා සිටිනවා.\nඑහි සභාපති ලලිත් ධර්මසේකර හිරු ප්‍රවෘත්තී අංශයට කියා සිටියේ ඉන්ධන ලබා ගැනීම සඳහා ත්‍රීරෝද රථ රියදුරන්ට දින ගණනක් පෝලිම් වල රැඳී සිටීමට සිදුවීමත් සමග ආදායම් අහිමි වීම හේතුවෙන් වාරික ගෙවීමට නොහැකි තත්වයක් හටගෙන ඇති බවයි.\nමේ අතර වාරික නොගෙවීම හේතුවෙන් කල්බදු සමාගමක් මගින් ලොරි රථයක් අත්පත් කර ගෙන ගිය අවස්ථාවකදී ඇතිවූ සිද්ධියකින් 35 හැවිරිදි තරුණයෙකු ජීවිතක්ෂයට පත්වීමේ පුවතක් මහනුවර - වත්තේගම ප්‍රදේශයෙන් වාර්තා වුණා.\nවාහන අත්පත් කර ගන්නා කණ්ඩායමක් විසින් එම ලොරි රථය රැගෙන යද්දී එහි ශබ්දයට ඇහැරී ඇති ඔහු එය හඹා ගොස් ඇති අතර, පසුව එහි එල්ලීමට ද තැත් කර තිබෙනවා.\nඥාතීන් සඳහන් කළේ ටික වේලාවකින් තරුණයා පාරේ ඇඳ වැටී සිටිනු දුටු බවයි.",
       "URL": "https://www.hirunews.lk/307499/මගී-ප්‍රවාහන-ත්‍රිරෝද-රථ-කල්-බදු-සහන-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=1085"
}