{
       "Source": "hirunews",
       "Timestamp": "Sunday, 16 January 2022 - 8:21",
       "Headline": "වරායේ සිර වූ බහළුම්වලට දඩ ගැසීම නතර කරන්නැයි ආනයනකරුවන්ගෙන් ඉල්ලීමක්",
       "News Content": "වරායේ පවතින බහාළුම් දින 07 ක් තුළ ඉවත් කර නොගන්නේ නම් දඩ මුදල් අය කිරීම තාවකාලිකව නතර කරන ලෙසට අත්‍යවශ්‍ය ආහාර ද්‍රව්‍ය ආනයනකරුවන්ගේ සංගමය ඉල්ලීමක් කරනවා.\nඔවුන් එම ඉල්ලීම සිදුකළේ පවතින ඩොලර් හිඟය නිසා අත්‍යවශ්‍ය ආහාර ද්‍රව්‍ය බහාළුම් 1700 ක් පමණ වරාය තුළ සිර වී තිබීම හේතුවෙන්.\nමෙලෙස තාවකාලිකව දඩ මුදල් අය කිරීම ඉවත් කර ගැනීම සම්බන්ධයෙන් අවස්ථා කිහිපයකදී බලධාරීන් දැනුවත් කළ බවයි එම සංගමයේ මාධ්‍ය ප්‍රකාශක නිහාල් සෙනෙවිරත්න ප්‍රකාශ කළේ.\nවරාය අධිකාරිය, එස්.ඒ.ජී.ටී. පර්යන්තය සහ ජයබහලුම් පර්යන්තයේ පවතින බහළුම්වලින් මෙලෙස ප්‍රමාද ගාස්තුවලට අමතරව දින 07 කට පසුව දඩ මුදලක්ද අය කරනු ලබනවා.\nඅත්‍යවශ්‍ය ආහාර ද්‍රව්‍ය අඩංගු බහළුම්වලින් බහුතරයක් පවතින්නේ එස්.ඒ.ජී.ටී. හෙවත් දකුණු ආසියානු පිවිසුම් පර්යන්තයේ බැවින් වරාය අධිකාරිය පමණක් අදාළ දඩ මුදල් අය නොකර සිටියහොත් එයද ගැටළුකාරී තත්ත්වයක් බවයි ආනයනකරුවන් පෙන්වා දෙන්නේ.\nඒ හේතුවෙන් රජය පාර්ශවය පමණක් දඩ මුදල් අය කිරීම නතර කරනවා වෙනුවට ප්‍රතිපත්තියක් ලෙස පර්යන්ත තුනෙන්ම මෙලෙස දඩ මුදල් අය කිරීම තාවකාලිකව නතර කර දෙන ලෙසයි ඔවුන් ඉල්ලා සිටින්නේ.",
       "URL": "https://www.hirunews.lk/294131/වරායේ-සිර-වූ-බහළුම්වලට-දඩ-ගැසීම-නතර-කරන්නැයි-ආනයනකරුවන්ගෙන්-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=1422"
}