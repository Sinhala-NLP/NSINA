{
       "Source": "hirunews",
       "Timestamp": "Saturday, 22 April 2023 - 21:58",
       "Headline": "ජීවිකාවට පණ දෙන්න බැරිව දෙදරු පියෙකු දුම්රියට පනියි (ඡායාරූප)",
       "News Content": "තමන් ජීවිත් වූ නිවස පෞද්ගලික ආයතනයකට සින්න වීමත්, ගෙවිය යුතු ණය සම්භාරයක් ඇති නිසාවෙන් නිට්ටඹුව - පින්නගොල්ල ප්‍රදේශයේ පුද්ගලයෙකු දුම්රියට පැන සියදිවි නසාගෙන තිබෙනවා.\nමෙම ඛේදනීය සිදුවීම අද (22) පෙරවරු 9.10ට පමණ සිදුව ඇති අතර එම පුද්ගලයා රඹුක්කන සිට කොළඹ කොටුව බලා ධාවනය වූ දුම්රියට පැන ඇති බවයි අප ප්‍රාදේශීය වාර්තාකරු සඳහන් කළේ.\nගම්පහ හා දාරළුව අතර ප්‍රදේශයේ දී මෙම ඛේදනීය සිදුවීම සිදුව තිබෙනවා.\nමෙලෙස මියගොස් ඇත්තේ 41 හැවිරිදි පුතෙකු සහ දියණියක් සිටින පියෙක්.\nදුම්රියෙහි ගැටීමෙන් එම පුද්ගලයාගේ හිස කඳෙන් වෙන් වී ඇති අතර, එම මළසිරුර ගැටුණු දුම්රියෙන් ම ගම්පහ දුම්රිය ස්ථානයට ගෙනැවිත් තිබුණා.\nසියදිවි නසා ගැනීමට පෙර මියගිය පුද්ගලයා විසින් සිය බිරිඳට, දරු දෙදෙනාට හා මිතුරන් වෙත ලියූ ලිපියක් ද පොලිසිය ඔහුගේ මුදල් පසුම්බියෙහි තිබී සොයාගෙන ඇති බවයි වාර්තා වන්නේ.\nඑම ලිපියෙහි සඳහන් වන්නේ මෙවැන්නක්..,\n''ඔයා මාත් එක්ක අවුරුදු 17ක් හැම දුක,සැපක් ම දරා ගත්ත ගෑනියෙක් විඳින්න පුළුවන් හැම දුකක් ම දරාගත්ත, අදටත් මං පුදුම වෙනවා ඒ දරාගැනීම් ගැන... ඔයාට මේකත් ඒ වගේ ම දරාගන්න පුළුවන් වෙයි.. සමාවෙන්න මේ මගේ ගොන් මෝඩ තීරණයට.. මට තවත් ඉවසන්න බැහෑ.. මං දන්න එකම දෙයක් තියෙනවා ඒ මං ඔයාට ගොඩක් ආදරේ...!!!''\nයනුවෙන් මියගිය පුද්ගලයා සිය ආදරණීය බිරිඳ වෙත ලියා තිබෙනවා.\nඑම ලිපියේ ම මියගිය පුද්ගලයා විසින් තම දියණියට පවසා ඇත්තේ මෙවැන්නක්..\n'' ආදරණීය සෙසඳි,\nඔයාට ගොඩක් බැන්නට මං ගොඩක් ආදරෙයි..අම්මවයි මල්ලිවයි බලාගන්න. හොඳට ඉගෙන ගන්න. අම්මට කවදාවත් බොරුවක් කරන්න එපා. එයාට තවත් දරාගන්න හයියක් නෑ. මට වෛර කරන්න එපා කියලා කියන්න බෑ.. ඒත් පුළුවන් නම් මට සමාවෙන්න...!!!''\nයනුවෙන් සංවේදී සටහනක් මියගිය පුද්ගලයා තම දියණිය වෙත තබා තිබෙනවා.\nමියගිය පුද්ගලයා සිය බිරිඳ සහ දරු දෙදෙනා සමඟ පදිංචිව සිටි නිවස පෞද්ගලික ආයතනයකට උකස් තබා තිබූ බවත් පසුව එම නිවස සහ ඉඩම එම ආයතනයට සින්න වීම හේතුවෙන් ඔවුන්ට එම නිවසෙන් යාමට සිදුව ඇති බවත් මරණකරුගේ බිරිඳ පොලිසියට ලබා දුන් ප්‍රකාශයේ සඳහන්.\nසිය නිවස තමාට අහිමි වීමත්, විශාල මුදලක් තවත් සමාගමකට ණය වීම ඇතුළු කරුණු කිහිපයක් හේතුවෙන් සිය ජීවිකාව තවදුරටත් ගෙන යාමට නොහැකි වීම මත මෙම දෙදරු පියා දුම්රියට පැන සියදිවි හානි කර ගන්නට ඇතැයි මූලික පොලිස් විමර්ශනවලින් මේ වනවිට හෙළිව තිබෙනවා.",
       "URL": "https://www.hirunews.lk/333185/ජීවිකාවට-පණ-දෙන්න-බැරිව-දෙදරු-පියෙකු-දුම්රියට-පනියි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=397"
}