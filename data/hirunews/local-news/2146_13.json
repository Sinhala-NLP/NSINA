{
       "Source": "hirunews",
       "Timestamp": "Monday, 15 February 2021 - 9:06",
       "Headline": "ගෙලිඔය පහරදීමකින් ත්‍රිරෝද රථ රියදුරෙකු ජීවිතක්ෂයට",
       "News Content": "ගෙලිඔය ප්‍රදේශයේදී සිදුවූ පහරදීමක් සම්බන්ධයෙන් රෝහල්ගතව ප්‍රතිකාර ලබමින් සිටි පුද්ගලයෙකු ඊයේ (14) ජීවිතක්ෂයට පත්වී තිබෙනවා.\nපසුගිය 12 වනදා ගෙලිඔය නගරයේ ත්‍රිරෝද රථගාලකදී මෙම පහරදීම සිදුව ඇති අතර පසුව ඔහු මහනුවර රෝහලට ඇතුළත් කර ඇති බවයි පොලීසිය සඳහන් කළේ.\nමිය ගිය පුද්ගලයා ද ත්‍රිරෝද රථ රියදුරෙකු වන අතර ඔහුගේ ත්‍රීරෝද රථය පිටුපසට ගැනීමේදී තවත් ත්‍රිරෝද රථයක ගැටී ඇති අතර එහිදී සිදුවූ බහින්බස්වීමක් දුරදිග යාමෙනුයි මෙම පහරදීම සිදුව ඇත්තේ.\nපහරදීම සිදුකළ පුද්ගලයා අත්අඩංගුවට ගෙන තිබෙනවා.\nමේ අතර කිලිනොච්චිය - උමයාල්පුරම් ප්‍රදේශයේදී දෙපිරිසක් අතර ඊයේ ඇති වූ ගැටුමකින් එක් පුද්ගලයෙකු මිය ගොස් තවත් 03 දෙනෙකු තුවාල ලබා රෝහල් ගත කර තිබෙනවා.\nදෙපිරිසක් අතර ඇති වූ බහින්බස්වීමක් දුරදිග යාමෙන් මෙම ගැටුම සිදුව ඇති බවයි වාර්තා වන්නේ.\nමිය ගිය පුද්ගලයා උමයාල්පුරම් ප්‍රදේශයේම පදිංචි 35 හැවිරිදි අයෙක්.\nසිද්ධියෙන් තුවාල ලැබූ තුන් දෙනා කිලිනොච්චිය රෝහලේ ප්‍රතිකාර ලබනවා.\nගැටුමට සම්බන්ධ 04 දෙනෙකු අත්අඩංගුවට ගෙන ඇති අතර තවත් 04 දෙනෙකු අත්අඩංගුවට ගැනීමට නියමිතයි.",
       "URL": "https://www.hirunews.lk/262617/ගෙලිඔය-පහරදීමකින්-ත්‍රිරෝද-රථ-රියදුරෙකු-ජීවිතක්ෂයට",
       "Category": "Local News",
       "Parent URL": "https://www.hirunews.lk/local-news.php?pageID=2146"
}