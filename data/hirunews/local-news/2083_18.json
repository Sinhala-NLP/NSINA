{
       "Source": "hirunews",
       "Timestamp": "Wednesday, 17 March 2021 - 8:16",
       "Headline": "විශ්වවිද්‍යාල යළි ආරම්භ කිරීමට යයි",
       "News Content": "මෙරට සියලු විශ්වවිද්‍යාල විවෘත කිරීම සම්බන්ධයෙන්ද විශ්වවිද්‍යාල කොමිෂන් සභාවේ අවධානය යොමුව තිබෙනවා.\nකෙසේ වෙතත් ඊයේ පස්වරුවේ රජරට විශ්වවිද්‍යාලය ඉදිරිපිට අන්තර් විශ්වවිද්‍යාලයීය ශිෂ්‍ය බල මණ්ඩලය විරෝධතාවක නිරතවුණේ කඩිනමින් දිවයිනේ සියලු විශ්වවිද්‍යාල විවෘත කරන ලෙස බල කරමින්.\nඅන්තර් විශ්වවිද්‍යාල ශිෂ්‍ය බල මණ්ඩලයේ කැඳවුම්කරු වසන්ත මුදලිගේ මෙම විරෝධතාවයේදී කියා සිටියේ කඩිනමින් විශ්වවිද්‍යාල විවෘත කිරීමට බලධාරීන් පියවර ගත යුතු බවයි.\nමේ සම්බන්ධයෙන් අප කළ විමසීමකදී විශ්වවිද්‍යාල ප්‍රතිපාදන කොමිසන් සභාවේ සභාපති මහාචාර්ය සම්පත් අමරතුංග කියා සිටියේ විශ්වවිද්‍යාල ආරම්භ කිරීම සම්බන්ධයෙන් මේ වනවිට සෞඛ්‍ය අංශ සමඟ සාකච්ඡා පවත්වන බවයි.\nමේ වනවිටත් විශ්වවිද්‍යාල තුළ විභාග කටයුතු සිදුවන බවද ඔහු සඳහන් කළා.\nමේ අතර කොළඹ ඊයේ පැවති උත්සවයකින් අනතුරුව යුද හමුදාපති ජෙනරාල් ශවේන්ද්‍ර සිල්වා කියා සිටියේ  විදෙස්ගත ශ්‍රමිකයන්ගේ නිරෝධායන කාලසීමාව අඩුකිරීම සම්බන්ධයෙන් රජයේ අවධානය යොමුව ඇති බවයි.\nඊයේ නව ආසාදිතයින් 286ක් වාර්තා වීමත් සමඟ මෙරට සමස්ත කොරෝනා ආසාදිතයින් සංඛ්‍යාව 88,524ක් දක්වා ඉහල ගියා.\nනව ආසාදිතයින්ගෙන් 250 දෙනෙකු පෑලියගොඩ කොවිඩ් පොකුරේ ආශ්‍රිතයින් වන අතර බන්ධනාගාර පොකුරේ ආසාදිතයින් 24 දෙනෙකු ද වාර්තා වී තිබෙනවා. විදේශයන්හි සිට පැමිණි 12 දෙනෙකු ද කොරෝනා රෝගීන් ලෙස තහවුරු වී ඇති බවයි රජයේ ප්‍රවෘත්ති දෙපාර්තමේන්තුව කියා සිටියේ.\nඒ අනුව තවදුරටත් රෝගීන් 2619 දෙනෙකු රෝහල්ගතව ප්‍රතිකාර ලබන අතර සුවය ලැබූ සංඛ්‍යාව 85,371ක්.\nමේ අතර, ඊයේ තවත් කොරෝනා මරණ දෙකක් වාර්තාවීමත් සමඟ මෙරට සමස්ත කොරෝනා මරණ සංඛ්‍යාව 534 දක්වා ඉහළ ගියා.\nමෙම මරණ දෙක මහනුවර සහ මීගමුව ප්‍රදේශවලින් වාර්තා වන අතර මෙලෙස මියගොස් ඇත්තේ අවුරුදු 75ක් වයසැති කාන්තාවක් සහ 59 හැවිරිදි පිරිමි පුද්ගලයෙක්.",
       "URL": "https://www.hirunews.lk/265582/විශ්වවිද්‍යාල-යළි-ආරම්භ-කිරීමට-යයි",
       "Category": "Local News",
       "Parent URL": "https://www.hirunews.lk/local-news.php?pageID=2083"
}