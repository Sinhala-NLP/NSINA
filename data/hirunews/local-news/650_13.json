{
       "Source": "hirunews",
       "Timestamp": "Thursday, 22 December 2022 - 14:14",
       "Headline": "වන අලි රංචුවකින් රිටිගල ගම්මාන කිහිපයක් අවදානම් තත්ත්වයක",
       "News Content": "අනුරාධපුර දිස්ත්‍රික්කයේ ගලෙන්බිඳුනුවැව ප්‍රාදේශීය ලේකම් කොට්ඨාසයට අයත් රිටිගල වනජීවී කලාපයට අයත් ගම්මාන රැසක් කලක් තිස්සේ වන අලින්ගේ රජ දහනක් බවට පත්ව තිබෙනවා.\nමෙම ගැටළුව සම්බන්ධයෙන් කිහිප විටක්ම බලධාරීන්ගේ අවධානය යොමු කිරීමට කටයුතු කළ ද මේ වන විටත් එම ගැටළුවට පිළියම් ලැබී නැහැ.\nමෙම ප්‍රදේශයට අයත් ගම්මානවල ජනතාවගේ ප්‍රධාන ජීවනෝපාය මාර්ගය හේන් ගොවිතැන වන අතර, තම වගාවන් වන අලින්ගේ නිරන්තර ගොදුරක් බවට පත්වීමෙන් ඔවුන් දැඩි ලෙස අසරණ වී සිටිනවා.\nමෙම ගම්වැසියන්ට සිදු ව ඇත්තේ දිවා කාලයේ දී හේන් කෙටීමටත් රාත්‍රී කාලයේ දී හුරුලුවැව රක්ෂිතයෙන් සහ හබරන රක්ෂිතයෙන් ගම්වදින වන අලින් පලවා\nහැරීමට නිදි වර්ජිතව වෙහෙස වීමට යි.\nමේ අතර, වනාතවිල්ලුව කාටුපුළියන්කුලම ගම්මානයද නිරන්තරයෙන් වන අලින්ගේ ග්‍රහණයට ලක්වනවා.\nවිල්පත්තුව ජාතික වනෝද්‍යානය තුළින් සහ අවට පරිවාරක රක්ෂිත තුළ සිටින වන අලි පනහක පමණ රංචුවක් දිනපතා මෙම ප්‍රදේශයට කඩාවදිමින් වගා හානි සිදු කරන බවයි ප්‍රදේශවාසීන් පවසන්නේ.",
       "URL": "https://www.hirunews.lk/323284/වන-අලි-රංචුවකින්-රිටිගල-ගම්මාන-කිහිපයක්-අවදානම්-තත්ත්වයක",
       "Category": "Local News",
       "Parent URL": "https://www.hirunews.lk/local-news.php?pageID=650"
}