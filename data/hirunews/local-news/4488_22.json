{
       "Source": "hirunews",
       "Timestamp": "Thursday, 01 June 2017 - 13:52",
       "Headline": "පාහියන්ගල ලෙන භූමිය අවදානමක",
       "News Content": "ආසියාවේ නූතන මිනිසා පිළිබඳ පැරණිම මානව සාධක හමුවූ බුලත්සිංහල පාහියන්ගල ලෙන ඇතුලත් පුරා විද්‍යා භූමිය ඉදිරියේදී නායයෑමකට ලක්විය හැකි බවට ජාතික ගොඩනැගිලි පර්යේෂණ සංවිධානය දැනුම් දී තිබෙනවා.\nපාහියන්ගල ගල්ලෙන් විහාරවාසී පූජ්‍ය පාහියන්ගල ආනන්ද සාගර හිමියන් ප්‍රකාශ කළේ ගල්ලෙන් භූමියේ පැල්මක් නිරීක්ෂණය කිරීමෙන් අනතුරුව ඔවුන් මේ බව දැනුම් දුන් බවයි.\nවසර 58,000කට පෙර නූතන මානවයා මෙහි ජීවත් වූ බවට මීට පෙර සිදු කළ කැණීම්වලදී අනාවරණය වුණා.\nඑමෙන්ම එහි තිබී කාන්තා ඇට සැකිල්ලක්ද හමුවූ අතර මෙරට පුරා විද්‍යා කැනීම් වලදී සම්පූර්ණ ඇට සැකිල්ලක් හමුවී ඇත්තේ ද පාහියන්ගල ගල්ලෙන ආශ්‍රිතව සිදු කළ කැණිම්වලදීයි.\nමෙම ගල්ලෙන පිහිටා ඇති පුරා විද්‍යා භූමියේ වම් පසට වන්නට පිහිටි ප්‍රදේශය පසුගියදා නායයෑමට ලක්වූ අතර ඒ හේතුවෙන් පුද්ගලයින් 21 දෙනෙකු ජීවිතක්ෂයට පත් වුණා.\nකෙසේ වෙතත් පුරාවිද්‍යා දෙපාර්තමේන්තුවේ සහකාර අධ්‍යක්ෂ මහින්ද කරුණාරත්න කියා සිටියේ ලබන සතියේදී මෙම ගල්ලෙන පරීක්ෂා කිරීම සඳහා කණ්ඩායමක් පිටත් කර හරින බවයි.",
       "URL": "https://www.hirunews.lk/162604/පාහියන්ගල-ලෙන-භූමිය-අවදානමක",
       "Category": "Local News",
       "Parent URL": "https://www.hirunews.lk/local-news.php?pageID=4488"
}