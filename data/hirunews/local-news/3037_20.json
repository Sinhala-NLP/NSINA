{
       "Source": "hirunews",
       "Timestamp": "Thursday, 21 November 2019 - 18:52",
       "Headline": "විපක්ෂ නායක ධුරයට, එජාපයේ තරඟයක්",
       "News Content": "පාර්ලිමේන්තු මන්ත්‍රී සජිත් ප්‍රේමදාස ජනාධිපතිවරණයෙන් පරාජය වීමත් සමඟ මේ වනවිට විපක්ෂ නායක ධුරය ලබා ගැනීම සම්බන්ධයෙන් එක්සත් ජාතික පක්ෂය තුළ බරපතල අර්බුදයක් හට ගෙන තිබෙනවා.\nඒ සජිත් ප්‍රේමදාස පාර්ශවයෙන් සහ හිටපු අග්‍රාමාත්‍ය රනිල් වික්‍රමසිංහගේ පාර්ශවයෙන් විපක්ෂ නායක ධුරය ඉල්ලා කතානායක කරූ ජයසූරිය වෙත ලිපි යොමු කිරීමත් සමගයි.\nඑක්සත් ජාතික පක්ෂයේ නායකත්වය දරන හිටපු අග්‍රාමාත්‍ය රනිල් වික්‍රමසිංහ විපක්ෂ නායක ධුරයට පත් කරන්නැයි ඉල්ලා එහි මහලේකම් අකිල විරාජ් කාරියවසම්, කතානායකවරයා වෙත අද ලිපියක් යොමුකර ඇති බවයි කතානායක කාර්යාලය නිවේදනය කළේ.\nඑමෙන්ම, එක්සත් ජාතික පෙරමුණ නියෝජනය කරන මන්ත්‍රීවරුන් 45 දෙනෙකුගේ අත්සනින් යුතුව, පාර්ලිමේන්තු මන්ත්‍රී සජිත් ප්‍රේමදාස, විපක්ෂ නායක ධුරයට පත් කරන ලෙස ඉල්ලමින් කතානායකවරයා වෙත තවත් ලිපියක් භාරදී තිබෙනවා.\nඒ සඳහා හිටපු අමාත්‍යවරුන් වන පාඨලී චම්පික රණවක සහ රිෂාඞ් බදියුදීන් මෙන්ම, එක්සත් ජාතික පක්ෂයේ හිටපු සභාපති කබීර් හෂීම් ඇතුළු පිරිසක් අත්සන් තබා ඇති බවයි වාර්තා වන්නේ.\nකෙසේ වෙතත්, එක්සත් ජාතික පෙරමුණේ මන්ත්‍රීවරුන් රනිල් වික්‍රමසිංහ සහ සජිත් ප්‍රේමදාස හමුවී මේ සම්බන්ධයෙන් වන ඔවුන්ගේ ස්ථාවරය දැනුම් දෙන බවයි දෙමළ ප්‍රගතිශීලි සන්ධානයේ නායක පාර්ලිමේන්තු මන්ත්‍රී මනෝ ගනේෂන් කියා සිටියේ.\n2015 අගෝස්තු 17 වනදා පැවති මහ මැතිවරණයෙන් අනතුරුව ද, විපක්ෂ නායක ධුරය සම්බන්ධයෙන් ගැටලූකාරි තත්ත්වයක් මතුවුණේ ඒකාබද්ධ විපක්ෂය වත්මන් අග්‍රාමාත්‍ය මහින්ද රාජපක්ෂට එම ධුරය ඉල්ලා සිටියත්, කතානායකවරයා ඊට අනුමැතිය ලබා නොදීම හේතුවෙන්.\nඒකාබද්ධ විපක්ෂය නියෝජනය කරන මන්ත්‍රීවරුන් 54 දෙනා එක්සත් ජනතා නිදහස් සන්ධානයෙන් මැතිවරණයට තරඟ කර තිබීම සහ ශ්‍රී ලංකා නිදහස් පක්ෂය ජාතික ආණ්ඩුවට එක්ව සිටීම කතානායකවරයා ඊට හේතුව ලෙස දක්වා තිබුණා.\nඒ අනුව, විපක්ෂ නායක ධුරය හිමිවුණේ පාර්ලිමේන්තුවේ ආසන 16 ක් පමණක් හිමිව තිබූ දෙමළ ජාතික සන්ධානයේ නායක ආර්. සම්බන්ධන්ටයි.\nපසුව, 2018 වසරේ ඔක්තෝම්බර් 26 වනදා සිදුවූ ආණ්ඩු වෙනසෙන් අනතුරුව ද විපක්ෂ නායක ධුරය සම්බන්ධයෙන් විවිධ මතවාදයන් ඇතිවුණා.\nඑහිදී ශ්‍රී ලංකා නිදහස් පක්ෂය ජාතික ආණ්ඩුවෙන් ඉවත්වූ අතර, කතානායකවරයා විසින් මහින්ද රාජපක්ෂ විපක්ෂ නායක ධුරයට පත් කළේ ඒ සඳහා එක්සත් ජනතා නිදහස් සන්ධාන මහලේකම්වරයාගේ නිර්දේශය ලැබීමෙන් පසුවයි.",
       "URL": "https://www.hirunews.lk/228701/විපක්ෂ-නායක-ධුරයට-එජාපයේ-තරඟයක්",
       "Category": "Local News",
       "Parent URL": "https://www.hirunews.lk/local-news.php?pageID=3037"
}