{
       "Source": "hirunews",
       "Timestamp": "Saturday, 09 January 2021 - 19:06",
       "Headline": "ධීවරයන්ට සහ නාවිකයන්ට කාලගුණයෙන් උපදෙසක්",
       "News Content": "දිවයිනට නැගෙනහිර සහ ගිනිකොණ දෙසින් වන මුහුදු ප්‍රදේශ සඳහා තද වැසි තද සුළං සහ රළු මුහුද පිළිබඳව කාලගුණ විද්‍යා දෙපාර්තමේන්තුවේ ස්වභාවික විපත් පිළිබඳ පූර්ව අනතුරු ඇගවීමේ මධ්‍යස්ථානය විසින් නිවේදනයක් නිකුත් කර තිබෙනවා.\nඒ හෙට පස්වරු 5 තෙක් වලංගු වන ආකාරයෙන්.\nඑම නිවේදනයෙන් දැක්වෙන්නේ ශ්‍රී ලංකාවට ගිනිකොණ දෙසින් පහළ වායුගෝලයේ පවතින කැළඹිලි ස්වභාවය හේතුවෙන් දිවයිනට නැගෙනහිර සහ ගිනිකොණ දෙසින් වන මුහුදු ප්‍රදේශයේ ක්‍රියාකාරී වළාකුළු පද්ධතියක් වර්ධනය වී ඇති බවයි.\nඑහි බලපෑමෙන් කන්කසන්තුරය සිට මඩකලපුව හරහා ගාල්ල දක්වා වන මුහුදු ප්‍රදේශවල වැසි හෝ ගිගුරුම් සහිත වැසි ඇති වනවා.\nඇතැම් ස්ථානවලට තද වැසි ඇතිවිය හැකි අතර ගිගුරුම් සහිත වැසි සමග සුළං වේගය ක්ෂණිකව පැයට කිලෝමීටර් 70ක් 80ක් පමණ දක්වා ඉහළ යාමට ඉඩ ඇති බැවින් එම මුහුදු ප්‍රදේශ ක්ෂණිකව රළු වීමට වැඩි හැකියාවක් පවතිනවා.\nඑබැවින් එම මුහුදු ප්‍රදේශවල ධීවර සහ නාවික කටයුතුවල යෙදීමේදී මේ පිළිබඳ අවධානයෙන් කටයුතු කරන ලෙසටයි කාලගුණ විද්‍යා දෙපාර්තමේන්තුව ඉල්ලා සිටින්නේ.\nමේ අතර අනිද්දා පස්වරු 2 දක්වා බල පැවැත්වෙන පරිදි කාලගුණ විද්‍යා දෙපාර්තමේන්තුව තද වැසි පිළිබද අවවාදාත්මක නිවේදනයක් නිකුත් කර තිබෙනවා.\nගිනිකොණ දෙසින් පහළ වායුගෝලයේ පවතින කැළඹිලි ස්වභාවය හේතුවෙන් දිවයිනේ බොහෝ ප්‍රදේශවල පවතින වැසි තත්ත්වයේ වැඩිවීමක් අපේක්ෂා කරන බවයි ඔවුන් කියා සිටියේ.\nඒ අනුව උතුර, නැගෙනහිර, උතුරුමැද, මධ්‍යම සහ ඌව පළාත්වල ඇතැම් ස්ථානවලට මිලිමීටර් 100 ඉක්ම වූ වැසි ඇති විය හැකියි.\nසෙසු ප්‍රදේශවල සවස් කාලයේ හෝ රාත්‍රී කාලයේදී වැසි හෝ ගිගුරුම් සහිත වැසි අපේක්ෂා කරන බවයි කාලගුණ විද්‍යා දෙපාර්තමේන්තුව සඳහන් කළේ.\nගතවු පැය 24 තුළ වැඩිම වර්ෂාපතනයක් ගාල්ල - බටුවන්ගල ප්‍රදේශයට වාර්තා වී ඇති අතර එය දැක්වෙන්නේ මිලිමීටර් 140ක් ලෙසයි.\nමේ අතර අධික වැසිත් සමඟ පරාක්‍රම සමුද්‍රය, තබ්බෝව ජලාශය සහ උල්හිටිය ජලාශයේ වාන් දොරටු විවෘත කර තිබෙනවා.\nපරාක්‍රම සමුද්‍රයේ වාන් දොරටු හතරක් අඩිය බැගින් විවෘත කර ඇති අතර, ඒ හේතුවෙන් අඹන් ගඟ දෙපස පහත්බිම්වල වෙසෙන ජනතාව අවධානයෙන් පසුවන ලෙසටයි ආපදා කළමනාකරණ මධ්‍යස්ථානය ඉල්ලා සිටියේ.\nමීට අමතරව උල්හිටිය ජලාශයේ වාන් දොරටු හතම සහ තබ්බෝව ජලාශයේ වාන් දොරටු දෙකක් අඩිය බැගින් විවෘත කිරීමටද පියවර ගෙන තිබෙනවා.",
       "URL": "https://www.hirunews.lk/259260/ධීවරයන්ට-සහ-නාවිකයන්ට-කාලගුණයෙන්-උපදෙසක්",
       "Category": "Local News",
       "Parent URL": "https://www.hirunews.lk/local-news.php?pageID=2222"
}