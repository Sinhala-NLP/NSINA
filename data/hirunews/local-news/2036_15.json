{
       "Source": "hirunews",
       "Timestamp": "Wednesday, 07 April 2021 - 9:53",
       "Headline": "කසල තේ, යළි ජාවාරම්කරුවන් පිරිසකට ලබාදුන් සැකකරුවන්ට ඇප නැහැ",
       "News Content": "අධිකරණ නියෝග මත විනාශ කිරීම සඳහා කොච්චිකඩේ - ඔවිටියාවත්ත කසල අංගනයට රැගෙන ගිය කසළ තේ තොගයක්, යළි ජාවාරම්කරුවන් පිරිසක් අතට පත් කිරීමේ චෝදනා එල්ල වූ පස්දෙනෙකුට ඇප ලබාදීම මීගමුව ප්‍රධාන මහේස්ත්‍රාත් ටී.එන්.එල්. මහවත්ත ප්‍රතික්ෂේප කළා.\nඊයේ මෙම නඩුව කැදවූ අවස්ථාවේදී රක්ෂිත බන්ධනාගාර ගත කර සිටි ඉතිරි සැකකරුවන් දෙදෙනා ඇප මත මුදා හැරීමටයි නියෝග කෙරුණේ.\nමෙලෙස ඇප ප්‍රතික්ෂේප වී ලබන 20 වන දා දක්වා යළි රක්ෂිත බන්ධනාගාර ගත කෙරුණේ ජාඇල, ගුරුතලාව, අත්තනකඩවල, කැළණිය සහ රාගම ප්‍රදේශවල පදිංචිකරුවන් 5 දෙනෙකුයි.\nපසුගිය ජනවාරි 14 වනදා පොලිස් විශේෂ කාර්ය බලකාය විසින් ජාඇල - කොටුගොඩ ප්‍රදේශයේ පිහිටි ගබඩාවක තිබී කසළ තේ කිලෝග්‍රෑම් 27,000ක් සොයාගත්තා.\nඒවා මුද්‍රා තබා අදාළ ගබඩාවේම රඳවා තැබූ අතර, පසුව වරද පිළිගත් සැකකරුවන්ට දඩ නියම කළ අධිකරණය, කසළ තේ තොගය විනාාශ කරන ලෙසයි නියෝග කළේ.\nඒ අනුව පසුගිය මාර්තු 3 වනදා ලොරි රථ 5 කින් එම කසළ තේ විනාශකිරීම සඳහා කොච්චිකඩේ - ඕවිටියාවත්ත කසළ අංගනය වෙත ගෙන ගොස් තිබුණා.\nකෙසේ වෙතත්, වත්තල ප්‍රදේශයේ ගබඩාවක තිබී කසල තේ තොගයක් පසුගිය දා විශේෂ කාර්ය බලකාය විසින් අත්අඩංගුවට ගැනුණු අතර පසුව හෙළි  වුණේ මේවා ඕවිටියාවත්ත කසල අංගනයට විනාශ කිරීම සඳහා කොටුගොඩ ගබඩාවේ සිට රැගෙන ගිය කසල තේ බවයි.",
       "URL": "https://www.hirunews.lk/267740/කසල-තේ-යළි-ජාවාරම්කරුවන්-පිරිසකට-ලබාදුන්-සැකකරුවන්ට-ඇප-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=2036"
}