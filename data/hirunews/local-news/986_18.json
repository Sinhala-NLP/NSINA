{
       "Source": "hirunews",
       "Timestamp": "Thursday, 28 July 2022 - 12:40",
       "Headline": "තෙල් ලැබෙන්නේ අවසාන අංකය 3,4 හා 5ටයි (වීඩියෝ)",
       "News Content": "වාහන කිහිපයක් සතු ව්‍යාපාර සහ සංවිධාන සඳහා ව්‍යාපාර ලියාපදිංචි අංකය යොදා ගනිමින් අද (28) සිට ජාතික ඉන්ධන බලපත්‍ර ක්‍රමවේදය සඳහා ලියාපදිංචි විය හැකි බව විදුලිබල හා බලශක්ති අමාත්‍ය කංචන විජේසේකර පවසනවා.\nඑමෙන්ම ඉන්ධන අවශ්‍යතා පවතින අනෙකුත් යන්ත්‍ර සහ උපකරණ හිමිකරුවන්ට ද ප්‍රාදේශීය ලේකම් කාර්යාලය හරහා ජාතික ඉන්ධන බලපත්‍රය ලබා ගැනීමට අවස්ථාව සලසා දි තිබෙනවා.\nඅද දිනයේ ඉන්ධන නිකුත් කරනු ලබන්නේ වාහන ලියාපදිංචි අංක‍යේ අවසාන අංක 3,4 සහ 5 සඳහායි.\nමේ අතර එක් ඉන්ධන පිරවුම්හලකින් ඉන්ධන ලබාදීම සඳහා ත්‍රිරෝද රථ ලියාපදිංචි කිරීම අදත් ක්‍රියාත්මකයි.\nඇතැම් ඉන්ධන පිරවුම්හල් අසල දී ඉන්ධන ලබා ගැනීමට පැමිණි සිටි පිරිස් අතර උණුසුම් තත්ත්වයන් ද වාර්තා වුණා.\nආනමඩුව සමූපකාර ඉන්ධන පිරවුම්හලෙන් ඉන්ධන ලබා ගැනීමට පැමිණ සිටි පිරිසක් අතර ඇති වු ගැටුමක් හේතුවෙන් පුද්ගලයින් සිව් දෙනෙකු අත්අඩංගුවට ගැනීමට පොලීසිය කටයුතු කර තිබෙනවා.\nමේ අතර බදුල්ල, හිඳගොඩ ප්‍ර දේශයේ ඉන්ධන පිරවුම්හලක පෝලිමට පිටින් ඉන්ධන ලබා ගැනීමට පැමිණි පුද්ගලයෙකු ඉවත් කිරීමට පොලීසිය සහ ඉන්ධන හල් සේවකයින් කටයුතු කර තිබෙනවා.\nඅනතුරුව එම ස්ථානයෙන් පිටව ගිය එම පුද්ගලයා නැවත ඉන්ධන පිරවුම්හල් වෙත පැමිණ අහසට වෙඩි තබා පෝලිමේ සිටි පුද්ගලයින් සහ ඉන්ධන හලේ සේවකයින් බිය වද්දා ඇති බවයි අප වාර්තාකරු සඳහන් කළේ.\nසිද්ධියට අදාළ පුද්ගලයා සම්බන්ධයෙන් පොලිස් පරීක්ෂණ ක්‍රියාත්මකයි.\nමේ අතර ඉන්ධන ලබා ගැනීම සඳහා කැස්බෑව ඩිපෝව අසල රැඳි සිටි පෞද්ගලික බස් රථ රියදුරෙකු සහ තවත් පුද්ගලයෙකු විසින් එම ස්ථානයට ඉන්ධන බවුසරයක් පැමිණීම ප්‍රමාද වූ බව පවසමින් අදාළ බවුසරයේ රියදුරුට සහ රිය සහයකයාට පහර දී තිබෙනවා.\nතුවාල ලැබූ රියදුරු සහ රිය සහයකයා පසුව රෝහල් ගත කිරීමටයි කටයුතු කර ඇත්තේ.\nමේ අතර දක්ෂිණ අධිවේගී මාර්ගය ඔස්සේ බලපත්‍ර නොමැතිව ප්‍රවාහනය කරමින් තිබු ඩීසල් ලීටර 1500ක් සමග සැකකරුවන් දෙදෙනෙකු දක්ෂිණ අධිවේගී අන්තර් හුවමාරු පොලිස් ඒකකයේ මාගම්පුර පිවිසුමේ නිළධාරීන් විසින් අත්අඩංගුවට ගෙන තිබෙනවා.\nසුරතල් මසුන් ප්‍රවාහනය කරන මුවාවෙන් මෙම ඉන්ධන බැරල් 15ක පුරවා හම්බන්තොට සිට මීගමුව දක්වා ප්‍රවාහනය කරමින් තිබිය දීයි මෙලෙස\nඅත්අඩංගුවට ගෙන ඇත්තේ.\nමේ අතර පෑලියගොඩ ප්‍රදේශයේ නිවසක වැඩි මිලට විකිණීම සඳහා නීති විරෝධිව සඟවා ගෙන තිබූ ඩීසල් ලීටර 106ක් සහ පෙට්‍රල් ලීටර 40ක් සමග තවත් සැකකරුවෙකු පොලිස් විශේෂ කාර්ය බලකාය විසින් අත්අඩංගුවට ගෙන තිබෙනවා.\nමෙලෙස අත්අඩංගුවට ගෙන ඇත්තේ පෑලියගොඩ ප්‍ර දේශයේ පදිංචි 43 හැවිරිදි පුද්ගලයෙක්.\nමේ අතර අගෝස්තු මස 01 වැනිදා සිට QR ක්‍රමවේදය යටතේ පමණක් ඉන්ධන නිකුත් කරන ලෙස විදුලි බලහා බලශක්ති අමාත්‍යාංශ ලේකම් විසින් සියලුම දිස්ත්‍රික් ලේකම්වරුන් දැනුවත් කරමින් චක්‍රලේඛයක් නිකුත් කර තිබෙනවා.\nකරුණු 09කින් සමන්විත් එම චක්‍ර ලේඛයට අනුව පොදු ප්‍රවාහනය ඇතුළු අත්‍යවශ්‍ය සේවා සඳහා ඉන්ධන නිකුත් කරන ප්‍රමාණය තීරණය කිරීමේ බලය\nදිස්ත්‍රික් ලේකම්වරුන්ට සහ ප්‍රාදේශීය ලේකම්වරුන්ට හිමිවනු ඇති.",
       "URL": "https://www.hirunews.lk/311169/තෙල්-ලැබෙන්නේ-අවසාන-අංකය-34-හා-5ටයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=986"
}