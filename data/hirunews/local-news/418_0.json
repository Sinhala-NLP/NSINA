{
       "Source": "hirunews",
       "Timestamp": "Wednesday, 12 April 2023 - 16:52",
       "Headline": "චීනය ජ්‍යෙෂ්ඨ පුරවැසිවයන්ගේ වෛද්‍ය ප්‍රතිලාභ කප්පාදු කරයි",
       "News Content": "ජ්‍යේෂ්ඨ පුරවැසියන්ගේ වෛද්‍ය ප්‍රතිලාභ කප්පාදු කිරීමට චීන රජය ගෙන ඇති පියවරට එරෙහිව මේ වසරේ ජනවාරි මාසයේ සිට චීනයේ ජ්‍යේෂ්ඨ පුරවැසියන් දහස් ගණනක් වුහාන් වැනි ප්‍රධාන නගරවල වීදි සටන්වලට අවතීරණ වී සිටිනවා.\nපසුගිය තෙවසර තුළ COVID-19 වසංගතය අතරතුර රජය විශාල වශයෙන් කොවිඩ් පරීක්ෂණ සඳහා වියදම් කිරීමත් සමග අරමුදල් හිඟය හේතුවෙන් ප්‍රතිලාභ කප්පාදු කිරීම මෙන්ම විශ්‍රාම යන වයස වැඩි කිරීම වැනි ක්‍රියාමාර්ගවලට යොමු වීමට රජයට බල කෙරුණා.\nවිශ්ලේෂකයින්ට අනුව, ශුන්‍ය කෝවිඩ් ප්‍රතිපත්තිය බලාත්මක කිරීමේ දී මහා පරිමාණ පරීක්ෂණ, අනිවාර්ය නිරෝධායනය සහ වෙනත් වසංගත පාලන ක්‍රියාමාර්ග සඳහා ගෙවීමෙන් පසු මහජන වෛද්‍ය රක්‍ෂණ අරමුදල් සිඳී ගොස් ඇතැයි වාර්තා වනවා.\nචීන මාධ්‍ය විසින් \"අළු හිසකෙස් ව්‍යාපාරයක්\" ලෙස නම් කරන ලද නවතම විරෝධතා මාලාව, කොවිඩ් අගුලු දැමීම්වලට එරෙහිව නොවැම්බරයේ රට පුරා පැතිර ගිය විරෝධතාවලින් පසු බලධාරීන්ට තවත් දුර්ලභ තරවටුවක්.\nවිදෙස් මාධ්‍ය වාර්තා කළේ, ජනවාරි මාසයේ පෙළපාලි ආරම්භ වූ පසු, Weibo හි \"Wuhan සෞඛ්‍ය රක්ෂණය\" සඳහා හැෂ් ටැග් ඉවත් කර ඇති බවයි.\nඑමෙන්ම සමාජ මාධ්‍යවලින් විරෝධතාවල ඡායාරූප සහ වීඩියෝ ද වාරණය කළා.\nවසංගත පාලනයන් බලාත්මක කිරීමේ බර පළාත් පාලන ආයතන විසින් දරා ඇති බව හෙළිව තිබෙනවා.\n2022 දී Guangdong පළාත සහ Dalian නගරය මහා Covid පරීක්ෂණ සඳහා ගෙවීමට මහජන වෛද්‍ය රක්‍ෂණ අරමුදල් යොදවන බව ප්‍රකාශ කිරීමෙන් පසුව මෙම නොසන්සුතාව ඇති වුණා.\nජාතික සෞඛ්‍ය ආරක්ෂණ පරිපාලනය (NHSA) මුදල් මේ ආකාරයෙන් භාවිතා නොකළ යුතු බවත්, පළාත් පාලන ආයතන තමන්ගේම අයවැයෙන් පරීක්ෂණ සඳහා අරමුදල් සැපයිය යුතු බවත් ප්‍රකාශ කිරීමත් සමඟ ප්‍රශ්නය උග්‍ර වී තිබෙනවා.\nරාජ්‍ය මාධ්‍ය එකල වාර්තා කළේ තවත් සමහර කලාප මේ වන විටත් මහා පරිමාණ පරීක්ෂණ සඳහා මහජන මුදල් වියදම් කර ඇති බවයි.\nමෙම වාර්තා දැනටමත් අඩුවෙන් අරමුදල් සපයන සෞඛ්‍ය රක්‍ෂණ පද්ධතියේ අනාගත තිරසාරභාවය පිළිබඳ භීතියට හේතු වූ බව විදෙස් මාධ්‍ය වාර්තා කරනවා.\nචීනය සිය දැඩි ශුන්‍ය-කොවිඩ් ප්‍රතිපත්තිය පවත්වා ගැනීම සඳහා කොපමණ මුදලක් වැය කර ඇත්ද, නැතහොත් එම මුදල් පැමිණියේ කොහෙන්ද යන්න පැහැදිලි නැහැ.\nනමුත් රටේ පළාත් 31 න් අවම වශයෙන් 17ක් වසංගතයට එරෙහිව සටන් කිරීම සඳහා ඔවුන් වියදම් කර ඇති අතිවිශාල මුදල් සම්බන්ධයෙන් හෙළිදරව් කර තිබෙනවා.\nවැඩිම මුදලක් වියදම් කර ඇත්තේ චීනයේ ධනවත්ම Guangdong පළාතයි.\nවෛද්‍ය සේවකයින් සඳහා එන්නත්, පරීක්ෂණ සහ හදිසි ප්‍රතිලාභ වැනි ක්‍රියාමාර්ග සඳහා එය 2022 දී යුවාන් බිලියන 711 (ඇමෙරිකානු ඩොලර් බිලියන 10.3ක්) වැය කර ඇති අතර එය පෙර වසරට වඩා සියයට 50කට වඩා වැඩි වීමක්.\nZhejiang සහ Beijing පිළිවෙලින් යුවාන් බිලියන 43.5ක් සහ යුවාන් බිලියන 30ක් වියදම් කර ඇතැයි අනාවරණ වී තිබෙනවා.\n\"පළාත් පාලන ආයතනවලට මුදල් හිඟයි. ශූන්‍ය - කොවිඩ් ප්‍රතිපත්තියට අරමුදල් සැපයීම අර්බුදයට ආසන්නතම හේතුව වුණා. නමුත් වෙනත් හේතූන් මත දේශීය මූල්‍ය තත්ත්වය පිරිහෙමින් පවතිනවා.\" යනුවෙන් ඔක්ස්ෆර්ඩ් විශ්ව විද්‍යාලයේ චීන මධ්‍යස්ථානයේ සහකාර ජෝර්ජ් මැග්නස් උපුටා දක්වමින් විදෙස් මාධ්‍ය වාර්තා කරනවා.\nඩොලර් ට්‍රිලියන ගනනක ණය මත පොලී පිරිවැය සහ දේපළ වෙළඳාම් ක්ෂේත්‍රයේ ආදායම පහත වැටීම ද රජයේ මූල්‍ය තත්වය නරක අතට හැරීමට හේතුවී ඇති බව ඔහු පෙන්වා දෙනවා.\nචීන විශ්ලේෂකයින්ට අනුව, චීනයේ හිඟ රාජ්‍ය ණය පසුගිය වසරේ යුවාන් ට්‍රිලියන 123 (ඇමරිකානු ඩොලර් ට්‍රිලියන 18) ඉක්මවන්නට ඇති අතර, එයින් ඇමරිකානු ඩොලර් ට්‍රිලියන 10කට ආසන්න ප්‍රමාණයක් ඊනියා \"සැඟවුණු ණය\" වනවා.\nමූල්‍ය ගැටලුව කෙතරම් උග්‍ර වී ඇත්ද යත් සමහර නගරවලට නිවාස උණුසුම් කිරීම වැනි මූලික සේවාවන් සැපයීමට නොහැකි බව විදෙස් මාධ්‍ය වාර්තා කළා.\nචීනයේ සෞඛ්‍ය රක්‍ෂණ යෝජනා ක්‍රමය එහි සීමිත සමාජ ආරක්ෂණ ජාලයේ ප්‍රධාන කොටසක්.\nනාගරික ප්‍රදේශවල වත්මන් සහ විශ්‍රාමික සේවකයන් සඳහා වන වෛද්‍ය වියදම්වලින් කොටසක් එය ආවරණය කරනවා.\nඑය වැඩකරන ජනතාව සහ ඔවුන්ගේ සේවායෝජකයින්ගෙන් අනිවාර්ය ගෙවීම් මගින් අරමුදල් සපයනු ලබන තනි ගිණුම් වලින් සහ සේවා යෝජකයාගේ දායකත්වයෙන් සැදුම් ලත් අරමුදල් සංචිතයකින් සමන්විත වනවා.\nපුද්ගලික ගිණුම ඖෂධ සහ බාහිර රෝගී වියදම් ගෙවීමට භාවිතා කරන අතර සාමූහික ගිණුම රෝහල් චාරිකා ගෙවීම සඳහා භාවිතා කරයි.\nවිශ්‍රාමිකයින්ට සාමූහික සංචිතයෙන් ඔවුන්ගේ පුද්ගලික ගිණුම් වෙත දායක වීමට සහ මාසික ගෙවීමක් ලබා ගැනීමට අවශ්‍ය වන්නේ නැහැ.\nජනවාරි මාසයේ සිට හඳුන්වා දුන් ප්‍රතිසංස්කරණවලින් පසුව, සියලු පුද්ගලික ගිණුම් සඳහා ගෙවීම් අඩු කරනු ලැබ තිබෙනවා.\nවැඩි වෛද්‍ය අවශ්‍යතා ඇති වැඩිහිටියන්, වෙනස්කම් වලට වඩා සංවේදී වනවා.\nවුහාන්හි, විශ්‍රාමිකයින් සියයට 70ක මාසික කප්පාදුවක් අත්විඳ තිබෙනවා.\nවුහාන් සහ ඊසානදිග වරාය නගරයක් වන ඩලියන් හි විරෝධතාවලින් අනතුරුව, ජාතික සෞඛ්‍ය ආරක්ෂණ පරිපාලනය විසින් ප්‍රතිපත්තිය ආරක්ෂා කරමින් ප්‍රකාශයක් නිකුත් කරන ලද අතර, මිනිසුන්ට ඔවුන්ගේ පුද්ගලික ගිණුම්වල අඩු මුදලක් තිබුණද, ප්‍රතිඵලයක් ලෙස සාමූහික ගිණුමට වැඩි අරමුදල් ගලා එනු ඇතැයි පැවසුවා.\nදිගු කාලීනව, \"අළු හිසකෙස් ව්‍යාපාරය\" චීන රජය මුහුණ දෙන මූලික ගැටලුවක් කරලියට ගෙනැවිත් තිබෙනවා.\nඑනම්, 2035 වන විට මිලියන 400ක ජනතාවක් හෝ ජනගහනයෙන් සියයට 30ක් වයස අවුරුදු 60 හෝ ඊට වැඩි විය හැකි වේගයෙන් වයස්ගත වන සමාජයක් රැකබලා ගන්නේ කෙසේද? යන්නයි.\nවිශ්‍රාමිකයින් සංඛ්‍යාව ශ්‍රම බලකායට ඇතුළු වන තරුණයින් සංඛ්‍යාව අභිබවා යාමත් සමඟ චීනයේ මහජන සෞඛ්‍ය සේවා පද්ධතිය සහ අනෙකුත් පොදු සේවාවන් වැඩි වන මූල්‍ය ආතතියට ලක්ව තිබෙනවා.\nප්‍රමුඛ පෙළේ රජයේ චින්තන ටැංකියක් වන Magnus, 2019 දී අනාවැකි පළ කළේ ශ්‍රම බලකාය අඩුවීම හේතුවෙන් 2035 වන විට රාජ්‍ය විශ්‍රාම වැටුප් අරමුදල සිඳී යා හැකි බවයි.\nඅභියෝගයට මුහුණ දීම සඳහා රජය විශ්‍රාම යන වයස ඉහළ නැංවීම සඳහා කටයුතු කරමින් සිටිනවා.\nනමුත් එම තීරණය විශ්‍රාම යාමට ආසන්න පුද්ගලයින්ගේ කෝපයට හේතු වී ඇත්තේ තම විශ්‍රාම වැටුප් ප්‍රමාද වීම නිසාවෙන්.\nවැඩි තරඟකාරිත්වය නිසා තමන්ට රැකියා අවස්ථා අඩු වනු ඇතැයි තරුණ පිරිස් තර්ක කරනවා.\nසෞඛ්‍ය සේවයේ සිට පොදු යටිතල පහසුකම් දක්වා පළාත් පාලන ආයතනවලට ගෙවීමට බොහෝ බිල්පත් තිබෙනවා.\nනමුත් වසර තුනක දැඩි වසංගත පාලනයන් සහ දේපළ වෙළඳාම් කඩාවැටීම හේතුවෙන් ඔවුන් මුහුණ දී සිටින්නේ උග්‍ර මූල්‍ය හිඟයකටයි.",
       "URL": "https://www.hirunews.lk/332401/චීනය-ජ්‍යෙෂ්ඨ-පුරවැසිවයන්ගේ-වෛද්‍ය-ප්‍රතිලාභ-කප්පාදු-කරයි",
       "Category": "Local News",
       "Parent URL": "https://www.hirunews.lk/local-news.php?pageID=418"
}