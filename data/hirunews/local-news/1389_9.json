{
       "Source": "hirunews",
       "Timestamp": "Saturday, 29 January 2022 - 15:07",
       "Headline": "තවත් ප්‍රබල අමාත්‍යවරයෙකුටත් කොරෝනා",
       "News Content": "පාරිභෝගික ආරක්ෂණ රාජ්‍ය අමාත්‍ය ලසන්ත අලගියවන්නට ද කොරෝනා වෛරසය ආසාදනය වී තිබෙනවා.\nඒ බව අද (29) තහවුරු වී ඇති බවයි ඔහුගේ ලේකම්වරයෙකු සඳහන් කළේ.\nමේ අතර, කථානායක මහින්දයාපා අබේවර්ධන මහතාටද කොවිඩ් ආසාදනය වී ඇති බවට තහවුරු වී තිබෙනවා.\nපෙරේදා (26) දින සිදු කරන කොරෝනා පරීක්ෂණයකින් අනතුරුවයි, කතානායකවරයාට වෛරසය ආසාදිත බවට හඳුනාගෙන ඇත්තේ.\nකතානායකවරයා සිය නිල නිවසේ දී ම නිරෝධායනයට ලක්වන බවයි වාර්තා වන්නේ.\nඑමෙන්ම කතානායක නිල නිවසේ සේවකයින් තිදෙනකුට ද වෛරසය ආසාදනය වී ඇති බවට හඳුනාගෙන තිබෙනවා.\nඔවුන්ව මේ වනවිට නිරෝධායන කටයුතු සඳහා රාජගිරිය නිරෝධායන මධ්‍යස්ථානය වෙත යොමු කෙරුණා.\nඑමෙන්ම අදාළ සේවකයින්ගේ සමීපතමියින් වූ නිල නිවසේ ආරක්ෂක නිලධාරින් ද මේ වනවිට නිරෝධායන ක්‍රියාවලියට ලක් කර තිබෙනවා.\nකෙසේවෙතත්, කතානායක මහින්ද යාපා අබේවර්ධන හට වෛරසය ආසාදනය වුව ද බරපතළ තත්ත්වයක් නොමැති බවත්, මේ වනවිට පාර්ලිමේන්තු සංකීර්ණය ද විෂබීජහරණයට ලක් කිරීමට පියවර ගෙන ඇති බවත් වාර්තා වනවා.\nකතානායකවරයා පූර්ණ එන්නත්කරණයට ලක් වූවෙක්.\nඒ අනුව පසුගිය දින කිහිපය පුරා කතානායකවරයා සමීපව ඇසුරු කළ අය සොයා මේ වනවිට විමර්ශන ක්‍රියාත්මකයි.\nපසුගිය සතියේ සමගි ජන බලවේගයේ මන්ත්‍රිනී රෝහිණී කවිරත්න සහ ශ්‍රී ලංකා පොදුජන පෙරමුණ පාර්ලිමේන්තු මන්ත්‍රී අමරකීර්ති අතුකෝරාළට ද කොරෝනා වෛරසය ආසාදනය වුණා.\nඊයේ (28) දින සමගි ජන බලවේගයේ මන්ත්‍රී කුමාර වෙල්ගමට ද වෛරසය ආසාදනය වී ඇති බවට හඳුනා ගැනුණා.\nපාර්ලිමේන්තුවේ මැති ඇමතිවරු 45කට මේ වනවිට වෛරසය ආසාදනය වී ඇති අතර, කතානායකවරයා සමග 46ක් දක්වා ඉහළ යනවා.\nමේ අතර මෙරටින් නව ඔමික්‍රොන් ආසාදිතයින් 82 දෙනෙකු අලුතින් හඳුනාගෙන තිබෙනවා.\nඔවුන් සියලුදෙනාම බස්නාහිර පළාතට අයත් බව ශ්‍රී ජයවර්ධනපුර විශ්වවිද්‍යාලයේ මහාචාර්ය චන්දිම ජීවන්දර මහතා පවසනවා.\nමෙරට කොවිඩ් මර්දන එන්නත්කරණය ආරම්භ කර අදට වසරක් සපිරෙනවා. මෙරට කොවිඩ් මර්දන එන්නත්කරණය ආරම්භ වූයේ මී වසරකට පෙර අද වැනි දිනකයි.\nඑම වර්ෂ පූර්ණය වෙනුවෙන් දිවයින පුරා රෝහල් සහ වෛද්‍ය නිලධාරී කාර්යාල කේන්ද්‍ර කරගනිමින් අදඋත්සව සංවිධාන කර තිබුණා.\nරාජ්‍ය අමාත්‍ය චන්න ජයසුමන මහතා සඳහන් කළේ සයිනොෆාම් එන්නතේ මාත්‍රා 23,029,353ක්, ෆයිසර් එන්නතේ මාත්‍රා 7,798,598ක් සහ ඇස්ට්‍රාසෙනිකා එන්නතේ මාත්‍රා 2,899,460ක් සහ මොඩර්නා එන්නත 592,162ක් සහ ස්පුට්නික් එන්නතේ මාත්‍රා 314,924ක් ලබාදී ඇති බවයි.\nමේවන විට මෙරට එන්නත් වර්ග 5කින් මාත්‍රා තුන්කෝටි පනස් හයලක්ෂ 34,497ක් පසුගිය වසර තුළදී ලබාදී තිබෙනවා.\nඅද සිට බූස්ටර් එන්නත්කරණය සතියක් තුළද ක්‍රියාත්මකයි.\nමේ අතර, මෙරටින් තවත් ඔමික්‍රොන් ආසාදිතියන් 82ක් හඳුනාගත් බව ශ්‍රී ජයවර්ධනපුර විශ්වවිද්‍යාලයේ අධ්‍යක්ෂ ආචාර්ය චන්දිම ජීවන්දර මහතා ප්‍රකාශ කළා.\nපරීක්ෂාවට ලක්කෙරුණු සාම්පල 88ක් අතරින් එම ඔමික්‍රොන් ආසාදිතියන් හඳුනාගැනුණු අතර, ඉතිරි සාම්පල 6 ඩෙල්ටා ප්‍රභේදය ආසාදනය වූවන් ලෙසයි හඳුනාගෙන ඇත්තේ.\nඒ අනුව ඔමික්‍රොන් ප්‍රභේද 4ක් අසාදානය වූ පිරිස් කොළඹ නගර සීමාව, කැස්බෑව, මතුගම, හොරණ ඇතුළු ප්‍රදේශවලින් හමුවී තිබෙනවා.\nමේ අතර ගෙවුණු දිනයේදීත් නව කොවිඩ් ආසාදිතයින් 991ක් වාර්තා වුණා.\nමෙලෙස 900 ඉක්මවා ආසාදිතයින් වාර්තා වුණේ අඛණ්ඩව 3 වැනි දිනටයි.\nඒ අනුව මෙරට සමස්ත කොවිඩ් ආසාදිතයින් සංඛ්‍යාව 608,065ක් දක්වා ඉහළ ගියා. සමස්ත කොවිඩ් මරණ සංඛ්‍යාව 15,386ක් දක්වා ඉහළ ගියේ ඊයේ වාර්තා වූ කොවිඩ් මරණ 17ත් සමගයි.\nමේ අතර දකුණු අප්‍රිකාවේ වවුල් විශේෂයක් තුළ නව කොවිඩ් ප්‍රභේදයක් හඳුනාගෙන තිබෙනවා.\nචීනයේ වූහාන් හි වෛද්‍ය විශේෂඥයින් විසින් හඳුනාගත් මෙම නව ප්‍ර භේදය නම්කර ඇත්තේ \"ණනියෝකෝව්\" ලෙසින්.\nඑය 2012 වසරේදී මැදපෙරදිග කලාපයේ පැතිර ගිය මර්ස් වෛරසයට සමානකම් පෙන්වන බවටද ඔවුන් විසින් හඳුනාගෙන තිබෙනවා.\nපවතින කොවිඩ් ප්‍රභේදයට වඩා ශීඝ්‍ර ව්‍යාප්තියක් පෙන්නුම් කරන මෙම ප්‍රභේදය මාරාන්තික විය හැකි බවත්ල එය මිනිස් ශරීරයට එක්වූ පුද්ගලයින්ගේ 35%ක් මියයාමේ ප්‍රවණතාවක් පවතින බවත් අදාළ විශේෂඥයින් විසින් මේවන විට\nතහවුරු කරගෙන තිබෙනවා.\nකෙසේ නමුත් තවමත් මෙම වෛරසය මිනිසාගෙන් මිනිසාට සම්ප්‍රේෂණය වී ඇතිවීමේ හැකියාවක් ඇතැයි අනාවරණ වී නැහැ.\nලෝක සෞඛ්‍ය සංවිධානය ප්‍රකාශ කර ඇත්තේ නියෝකෝව් වෛරසයෙන් මිනිසාට පවතින අවදානම පිළිබඳව තවදුරටත් අධ්‍යයනය කළ යුතු බවයි.",
       "URL": "https://www.hirunews.lk/295575/තවත්-ප්‍රබල-අමාත්‍යවරයෙකුටත්-කොරෝනා",
       "Category": "Local News",
       "Parent URL": "https://www.hirunews.lk/local-news.php?pageID=1389"
}