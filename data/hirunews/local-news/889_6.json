{
       "Source": "hirunews",
       "Timestamp": "Monday, 05 September 2022 - 19:29",
       "Headline": "තුර්කි සහ ඩුබායි තිරිගු පිටි 15 වනදා දිවයිනට (වීඩියෝ)",
       "News Content": "තුර්කියෙන් සහ ඩුබායි රට වලින් ඇණවුම් කර ඇති තිරිඟු පිටි තොග මේ මස 15 පමන වන විට මෙරටට ලැබීමට නියමිත බැවින් ඉදිරියේ දී වෙළඳපොලේ තිරිඟු පිටි හිඟයක් ඇති නොවන බව වෙළඳ වානිජ හා ආහාර සුරක්ෂිතතා අමාත්‍ය නලින් ප්‍රනාන්දු පවසනවා.\nඑසේම මසකට අවශ්‍ය තිරිඟු පිටි නිෂ්පාදනය සඳහා වූ තොග තමන් සතුව පවතින බව ප්‍රධාන තිරිඟු පිටි නිෂ්පාදිත සමාගම් දැනුම් දී ඇති බවයි සමස්ත ලංකා බේකරි හිමියන්ගේ සංගමය සමඟ අද පැවති සාකච්ඡාවක දී අමාත්‍යවරයා සඳහන් කළේ.\nඩොලර් අර්බුදයත් සමඟ පෞද්ගලිකව තිරිඟු පිටි ආනයනයට අවස්ථාව සළසා ඇති අතර ඒ අනුව මෙරට ප්‍රධාන තිරිඟු පිටි සමාඟම් වලට අමතරව ඩොලර් සංචිත පවතින පුද්ගලයන් ද මේ වන විට තිරිඟු පිටි ආනයනය කරනු ලබනවා.\nඉන්දියාව තිරිඟු පිටි අපනයනය අත්හිටුවීමට ගෙන ඇති තීරණයත්, යුක්රේන යුද්ධයේ බලපෑමෙන් එරටින් ආනයනය කළ තිරිඟු පිටි නොලැබීමත් හේතු කොටගෙන මේ වනවිට මෙරට ප්‍රධාන තිරිඟු පිටි සමාගම් සතු පිටි තොග අවසන් වෙමින් පවතින අතර ඔවුන් වෙළඳපොලට තිරිඟු පිටි කිසියම් සීමාවකට යටත්වයි නිකුත් කරනු ලබන්නේ.\nමෙම අවස්ථාව ප්‍රයෝජනයට ගනිමින් පුද්ගලිකව ගෙන්වූ තිරිඟු පිටි වෙළඳපොලට ඉහළ මිල ගණන් යටතේ නිකුත් කර ඇති බව පාරිභෝගික කටයුතු පිළිබඳ අධිකාරිය සිදුකළ සොයාබැලීම්වලදී නිරීක්ෂණය වී තිබෙනවා.\nකෙසේ වෙතත් වෙළඳ අමාත්‍යවරයා සමඟ අද පැවති සාකච්ඡාවේ දී අසාධාරන ලෙස මිල වැඩි කර පිටි අලෙවි කිරීම සම්බන්ධයෙන් සාකච්ඡාවූ බවයි සමස්ථ ලංකා බේකරි හිමියන්ගේ සංගමයේ සභාපති එන්. කේ. ජයවර්ධන සඳහන් කළේ.\nතිරිඟු පිටි කිලෝවක් මේ වනවිට වෙළඳපලේ රුපියල් 300 ත් 500 ත් අතර මිලකට අලෙවි වන අතර, බේකරි නිෂ්පාදන මිල ගණන්ද මේ හේතුවෙන් ඉහළ දමා තිබෙනවා.\nමේ සම්බන්ධයෙන් ද සමස්ථ ලංකා බේකරි හිමියන්ගේ සංගමයේ සභාපතිවරයාගෙන් මාධ්‍යවේදීන් ප්‍රශ්න කළා.\nමේ අතර මිල සූත්‍රයට අනුව අද මධ්‍යම රාත්‍රියේ සිට කිලෝග්‍රෑම් 12.5 හේ ගෘහස්ථ ගෑස් සිලින්ඩරයක මිල රුපියල් 113 කින් අඩුකිරීමට ලිට්රෝ සමාගම පියවර ගෙන තිබෙනවා.\nඒ අනුව එහි නව මිල වන්නේ රුපියල් 4,551 ක්. එමෙන්ම කිලෝග්‍රෑම් පහේ ගෑස් සිලින්ඩරයක මිල රුපියල් 45 කින් අඩු කර ඇති අතර, එහි නව මිල 1,827 ක් ලෙස දැක්වුණා.\nඑසේම රුපියල් 869 ක්ව පැවති කිලෝග්‍රෑම් 2.3 ගෑස් සිලින්ඩරයක මිල රුපියල් 21 කින් අඩු කර ඇති අතර, එහි නව මිල වන්නේ රුපියල් 848 ක්.",
       "URL": "https://www.hirunews.lk/314639/තුර්කි-සහ-ඩුබායි-තිරිගු-පිටි-15-වනදා-දිවයිනට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=889"
}