{
       "Source": "hirunews",
       "Timestamp": "Wednesday, 30 March 2022 - 20:31",
       "Headline": "ඖෂධ ලබා ගැනීමට ලෝක බැංකුවේ සහය",
       "News Content": "රටේ පවතින විදේශ විනිමය අර්බුදය හමුවේ ශ්‍රී ලංකාවට අවශ්‍ය ඖෂධ අඛන්ඩව ලබා ගැනීම සදහා සහය ලබාදෙන ලෙස රාජ්‍ය අමාත්‍ය මහාචාර්ය චන්න ජයසුමන ලෝක බැංකුවෙන් ඉල්ලීමක් කර තිබෙනවා.\nමේ අතර, සෞඛ්‍ය අමාත්‍ය කෙහෙළිය රඹුක්වැල්ල අද සදහන් කළේ රෝහලේ වල ඖෂධ සම්බන්ධයෙන් ගැටලූවක් පවතින බවයි.\nකෙසේ වෙතත්, කරාපිටිය ශික්ෂණ රෝහලේ හිඟව තිබූ ඖෂධ තොග මේ වන විට ලැබී ඇති බව එම රෝහලේ අධ්‍යක්ෂ වෛද ෂෙල්ටන් පෙරේරා ප්‍රකාශ කළා.\nඔහු හිරු ප්‍රවෘත්තී අංශයට කියා සිටියේ ඒ අනුව මේ වන විට රෝහලේ සියලූ ශල්‍යකර්ම සහ ප්‍රතිකාර කටයුතු සාමාන්‍ය පරිදි සිදු කෙරෙන බවයි.\nනිර්වින්දනය කිරීමේදී යළි සිහිය ලබා ගැනීම සදහා භාවිතා කෙරෙන නියෝස්ටිග්මින් නැමැති ඖෂධය ප්‍රමාණවත් පරිදි නොමැති වීම හේතුවෙන් අත්‍යවශ්‍ය නොවන ශල්‍යකර්ම අත්හිටුවන ලෙස රෝහල් අධ්‍යක්ෂකවරයා විසින් ඊයේ ලිපියක් යොමු කර තිබුණා.\nඑම ඖෂධයේ හිගය හේතුවෙන් පේරාදෙණිය ශික්ෂණ රෝහලේද අත්‍යවශ්‍ය නොවන ශල්‍යකර්ම පැය කිහිපයකට අත්හිටුවීමට ඊයේ පියවර ගෙන තිබූ අතර එහි අධ්‍යක්ෂ අර්ජුන තිලකරත්න සදහන් කළේ ඖෂධ තොග ප්‍රමාණවත් පරිදි ලැබීම හේතුවෙන් මේ වන විට එහි ශල්‍යකර්ම සහ ප්‍රතිකාර කටයුතුද සාමාන්‍ය පරිදි අඛණ්ඩව සිදු කෙරෙන බවයි.\nඑමෙන්ම, ඖෂධ හිඟය හේතුවෙන් කොළඹ ජාතික රෝහලේ සියලූ රසායනාගාර කටයුතු මේ වන විට සීමා කර ඇති බව රෝහල් ආරංචි මාර්ග ප්‍රකාශ කළා.\nඑවන් පසුබිමකයි ශ්‍රී ලංකාවට අවශ්‍ය ඖෂධ අඛන්ඩව ලබා ගැනීම සඳහා සහය ලබාදෙන ලෙස රාජ්‍ය අමාත්‍ය මහාචාර්ය චන්න ජයසුමන ලෝක බැංකුවෙන් ඉල්ලීමක් කර ඇත්තේ.\nඒ දකුණු ආසියානු කලාපය පිළිබඳ අධ්‍යක්ෂ ලිනේ ෂර්බන් බෙන්ස් ඇතුළු විශේෂ නියෝජිත කණ්ඩායමක් අද හමුවූ අවස්ථාවේදීයි.\nඒ සම්බන්ධයෙන් ප්‍රමුඛතාවයෙන් කටයුතු කර ඖෂධ ලබාදීමට අවශ්‍ය කටයුතු කඩිනමින් යොදන බව ලෝක බැංකු නියෝජිතවරිය එහිදී ප්‍රකාශ කර තිබෙනවා.\nඉන්ධන, ගෑස් සහ විදුලි අර්බුදයෙන් හෙම්බත්වී සිටින ජනතාවට අද වනවිට අවසානයේ තවත් ගැටලූවක් මතුව තිබෙනවා. ඒ ඖෂධ හිගවීම හේතුවෙන් මතුව ඇති අර්බුදයයි.",
       "URL": "https://www.hirunews.lk/300811/ඖෂධ-ලබා-ගැනීමට-ලෝක-බැංකුවේ-සහය",
       "Category": "Local News",
       "Parent URL": "https://www.hirunews.lk/local-news.php?pageID=1260"
}