{
       "Source": "hirunews",
       "Timestamp": "Thursday, 31 March 2022 - 13:35",
       "Headline": "රත්මලාන ජාත්‍යන්තර ගුවන් තොටුපොළත් සුදු අලියෙක් වෙයි ද?",
       "News Content": "පසුගිය 27 වන දා ලොවට හඬනගා විවෘත කෙරුණු රත්මලාන ජාත්‍යන්තර ගුවන් තොටුපළට මංගල ගමන පැමිණි මාලදිවයින් ජාතික ගුවන් සේවාවේ ආසන 54කින් සමන්විත යානයේ ආපසු ගමනට කිසිදු මගියෙක් එක් වී නොමැති බව වාර්තා වනවා.\nමෙම ගුවන් යානය රත්මලාන ජාත්‍යන්තර ගුවන් තොටුපළට ගොඩ බස්වා දින හතරක් ගත වී ඇති අතර මේ දක්වා මෙම ගමනාන්තයෙන් මාලදිවයින බලා යාමට කිසිදු මගියෙක් ගුවන් ටිකට්පත් වෙන්කර ගෙන නොමැති බවයි වාර්තා වන්නේ.\nක්‍රීඩා අමාත්‍ය නාමල් රාජපක්ෂගේ ප්‍රධානත්වයෙන් පසුගිය 27 වන ඉරිදා වනදා මහත් වූ උත්සවාකාරයෙන් විවෘත වූ රත්මලාන ගුවන් තොටුපලේ එම උත්සවය සඳහා පමනක් රුපියල් මිලියන 6කට ආසන්න මුදලක් වැය කර ඇති බවයි අභ්‍යන්තර ආරංචිමාර්ග සඳහන් කරන්නේ.\nකෙසේ වෙතත් දින හතරක් පුරා රත්මලාන ජාත්‍යන්තර ගුවන් තොටුපළේ නවතා තිබූ මෝල්ඩිවියන් (maldivian) ගුවන් සේවාවට අයත් මෙම යානය නැවත හිස් අතින්ම පිටත්ව ගොස් ඇති බවයි අභ්‍යන්තර ආරංචි මාර්ග සඳහන් කරන්නේ.\nමෙම ගුවන් තොටුපළ විවෘත කරමින් මාලදිවයින සමග පළමුව සතියකට දින තුනක් ගුවන් ගමන් පැවැත්වීමට සැලසුම් කර තිබූ අතර එය පසුව සතියකට ගුවන් ගමන් පහක් දක්වා දීර්ඝ කිරීමට ද සැලසුම් කර තිබුණා.\nකෙසේ වෙතත් මෙම ගමනාන්තයේ ඇති ආකර්ෂණය පිළිබඳව පැහැදිලි තක්සේරුවකින් තොරව මෙම කටයුත්ත සැලසුම් කර තිබීම හේතුවෙන් මේ දක්වා රත්මලාන ගුවන් තොටුපළින් මාලදිවයින බලා පිටත්ව යාමට කිසිදු සංචාරකයෙක් පැමිණ නැහැ.\nපසුගිය ඉරිදා මාලේ නුවර සිට මෙරටට පැමිණි පලමු ගුවන් යානයට උත්සවාකාර ජල ප්‍රහාරක ආචාරයක් ආදිය පිරිනමා මහා උත්සවයක් ද පවත්වා එහි පැමිණි මගින්ද ඉතා උණුසුම් ලෙස පිළිගෙන ශ්‍රී ලංකා තේ මණ්ඩලය මගින් පිරිනමන ලද සමරු තිළිණයක් ද ඔවුන්ට පිරිනැමීම්ට කටයුතු කර තිබුණා.\nකෙසේ වෙතත් නිසි සැලැස්මකින් හා හරිහැටි සිදු කරන ලද ව්‍යාපාර අධ්‍යයනයකින් තොරව සිදුකළ මෙම ව්‍යාපෘතිය හේතුවෙන් මෙම ගුවන්තොටුපළත් මත්තල ගුවන් ගුවන්තොටුපල මෙන් තවත් සුදු අලියෙක් විය හැකි බවටයි ගුවන්තොටුපල සේවකයින් පවසා සිටින්නේ.\nමේ අතර, රත්මලාන ගුවන් තොටුපළ තුල මාර්තු 25 වන දින සිට ගුවන්තොටුපල සහ ගුවන් සේවා අධිකාරිය විසින් තමන්ගේම බිම් හැසිරවීමේ සේවා අංශයක් ද දියත් කර\nතිබෙනවා.\nඑයට ගොඩබිම් හැසිරවීමේ සේවාවට අමතරව ජාත්‍යන්තර හෝ පුද්ගලික ජෙට් යානා විසින් රැගෙන එන මගීන් කළමනාකරණය කිරීමේ ජාත්‍යන්තර සේවාවද අයත්.\nකුඩා පරිමාණයේ ජාත්‍යන්තර ගුවන් තොටුපළකට අවශ්‍ය කරන සියලු සම්පත් සමඟ රත්මලාන ගුවන් තොටුපළ හැඩ කෙරුණද ගුවන්තොටුපලක් පවත්වාගෙන යාම සඳහා අත්‍යවශ්‍ය කරණ ගුවන් ගමන් සම්බන්ධයෙන් නිසි ප්‍රචාරණයක් සහ සම්බන්ධීකරණයක් සිදු නොවීම හේතුවෙන් අද වන විට රත්මලාන ගුවන් තොටුපළ තවත් හුදෙකලාවූ ගුවන් තොටුපළක් ලෙස පවතින බවයි එහි සේවකයින් පවසන්නේ.",
       "URL": "https://www.hirunews.lk/300847/රත්මලාන-ජාත්‍යන්තර-ගුවන්-තොටුපොළත්-සුදු-අලියෙක්-වෙයි-ද",
       "Category": "Local News",
       "Parent URL": "https://www.hirunews.lk/local-news.php?pageID=1259"
}