{
       "Source": "hirunews",
       "Timestamp": "Saturday, 09 July 2022 - 17:49",
       "Headline": "දිමුත් සහ කුසල්ගේ සබඳතාවෙන් ශ්‍රී ලංකා ඉනිම ශක්තිමත් වේ",
       "News Content": "සංචාරක ඔස්ට්‍රෙලියා කණ්ඩායම සහ ශ්‍රී ලංකා කණ්ඩායම අතර ගාල්ල ජාත්‍යන්තර ක්‍රිකට් ක්‍රීඩාංගණයේ දී පැවැත්වෙන දෙවන හා අවසන් ටෙස්ට් තරගයේ දෙවන දිනයේ පළමු ඉනිමට පන්දුව පහර දෙන ශ්‍රී ලංකා කණ්ඩායම දිනය අවසන් වන විට කඩුළු 2ක් දැවී ලකුණු 184ක් ලබා සිටියා.\nඒ ඔස්ට්‍රෙලියා කණ්ඩායම පළමු ඉනිමට සියලු දෙනා දැවී ලබා ගත් 364ට පිලිතුරු වශයෙන්.\nමෙහි දී ශ්‍රී ලංකා කණ්ඩායමේ පළමු කඩුල්ල ලෙස පැතුම් නිස්සංක ලකුණු 6ක් ලබා සිටිය දී මිචෙල් ස්ටාක් ‍යැවූ පන්දුවක් හමුවේ කැමරන් ග්‍රීන් වෙත උඩ පන්දුවක් ලබා දීමෙන් දැවී ගියා.\nඉන් අනතුරුව ශ්‍රී ලංකා කණ්ඩායමේ දෙවන කඩුල්ල ලෙස සාර්ථක පිතිකරණයක නියැලුණු නායක දිමුත් කරුණාරත්න සහ කුසල් මෙන්ඩිස් ලකුණු 154ක සබඳතාවක් ගොඩ නැගුවා.\nඅනතුරුව පන්දු 165ක දී ලකුණු 86ක් ලබා සිටි නායක දිමුත් කරුණාරත්න මිචෙල් ස්වෙප්සන් යැවූ පන්දුවක් හමුවේ කඩුල්ල මුවා කිරීමේ වරදට හසුව දැවී ගියා.\nඅනතුරුව පන්දුවට පහර දීමට පිටියට පිවිසියේ ඇන්ජලෝ මැතිවුස්.\nදිනය නිමා වන විට ශ්‍රී ලංකා ලකුණු පුවරුවට නොදැවී ලකුණු 84ක් එක් කරන්නට මැතිවුස් හා කඩුල්ලේ රැඳී සිටින කුසල් මෙන්ඩිස් සමත්ව තිබෙනවා.",
       "URL": "https://www.hirunews.lk/309550/දිමුත්-සහ-කුසල්ගේ-සබඳතාවෙන්-ශ්‍රී-ලංකා-ඉනිම-ශක්තිමත්-වේ",
       "Category": "Local News",
       "Parent URL": "https://www.hirunews.lk/local-news.php?pageID=1033"
}