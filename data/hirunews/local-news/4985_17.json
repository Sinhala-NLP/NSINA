{
       "Source": "hirunews",
       "Timestamp": "Wednesday, 29 June 2016 - 18:21",
       "Headline": "විසඳුම් නැත්නම් ආණ්ඩුවෙන් යන බව නියෝජ්‍ය ඇමති තෙවරප්පෙරුම කියයි",
       "News Content": "මීගහතැන්න ප්‍රාථමික විද්‍යාලයේ පළමු ශ්‍රේණිය සඳහා ළමයින් 10 දෙනෙකු ඇතුළත් කර නොගැනීම සම්බන්ධයෙන් මතුව ඇති ගැටළුවට විසඳුමක් ලබා නොදෙන්නේ නම් තමන් යහපාලන ආණ්ඩුවෙන් ඉවත් වන බව නියෝජ්‍ය අමාත්‍ය පාලිත තෙවරප්පෙරුම පවසනවා.\nමෙම ළමයින් පාසලට ඇතුළත් කර නොගැනීමට එරෙහිව නියෝජ්‍ය අමාත්‍යවරයා මතුගම කලාප අධ්‍යාපන කාර්යාලය ඉදිරිපිට ආරම්භ කර ඇති උපවාසයට අදට දින තුනක්.\nඋපවාසයට සමගාමීව එම කාර්යාලයට පිවිසෙන මතුගම - මධ්‍යම මාවත අවහිර කරමින් අද උදෑසන ටයර් ද පුළුස්සා තිබුණා.\nඑමෙන්ම අද උදෑසන මතුගම කලාප අධ්‍යාපන කාර්යාලයට පිවිසෙන ගේට්ටුව ඉබි යතුරු දමා වසා තිබිම හේතුවෙන් එහි සේවක සේවිකාවන්ට ඊට ඇතුළු වීමේදී බාධා මතුව තිබූ බවයි හිරු වාර්තාකරු සඳහන් කළේ.\nඅදාළ දරුවන් පාසලට ඇතුළත් කර නොගන්නේ නම් තමන් සමඟ සිටින ප්‍රාදේශීය සභා මහජන නියෝජිතයින්ද යහපාලන ආණ්ඩුවෙන් ඉවත්වීමට තීරණය කර ඇති බවයි හිරු ප්‍රවෘත්ති අංශයට අදහස් දක්වමින් උපවාසයේ යෙදී සිටින වයඹ සංවර්ධන හා සංස්කෘතික කටයුතු නියෝජ්‍ය අමාත්‍ය පාලිත තෙවරප්පෙරුම වැඩිදුරටත් සඳහන් කළේ.",
       "URL": "https://www.hirunews.lk/136793/විසඳුම්-නැත්නම්-ආණ්ඩුවෙන්-යන-බව-නියෝජ්‍ය-ඇමති-තෙවරප්පෙරුම-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4985"
}