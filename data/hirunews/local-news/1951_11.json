{
       "Source": "hirunews",
       "Timestamp": "Saturday, 15 May 2021 - 19:22",
       "Headline": "අත්‍යවශ්‍ය ආහාර ද්‍රව්‍ය බෙදාහැරීමට අවශ්‍ය අවසර පත් ප්‍රාදේශීය ලේකම් කාර්යාලයෙන් (වීඩියෝ)",
       "News Content": "සංචරණ සීමා පනවා ඇති කාලසීමාව තුළදී ප්‍රාදේශීය වශයෙන් එළවළු, පළතුරු ඇතුලු අත්‍යවශ්‍ය ආහාර ද්‍රව්‍ය බෙදාහැරීමට අවශ්‍ය නම් ප්‍රාදේශීය ලේකම් හෝ ග්‍රාම නිලධාරිවරයා හරහා ලබාගත් අවසර පතක් මගින් ඒවා අලෙවි කිරීමට අවස්ථාව සළසා දී තිබෙනවා.\nආර්ථික පුනර්ජීවනය හා දරිද්‍රතාව තුරන් කිරීම සඳහා වන ජනාධිපති කාර්ය සාධක බලකාය සඳහන් කළේ ප්‍රාදේශීය ලේකම්වරුන්ට සහ ග්‍රාම නිලධාරීවරුන්ට ඊට අවශ්‍ය උපදෙස් පසුගිය 10 වනදා නිකුත් කළ බවයි.\nමේ අතර වෙළඳ අමාත්‍ය ආචාර්ය බන්දුල ගුණවර්ධන කියා සිටියේ ආර්ථික මධ්‍යස්ථානවල ගොඩගැසී ඇති එළවළු මිලදී ගැනීම සඳහා ගැනුම්කරුවන් හටද ඒ සඳහා අවසර පත්‍රයක් මගින් අවස්ථාව සළසා දී ඇති බවයි.\nපිටකොටුව තොග වෙළඳ මධ්‍යස්ථානයේ නිරීක්ෂණ චාරිකාවකට අද එක්වෙමින් ඔහු මේ බව සඳහන් කළ අතර, හෙට සිට පිටකොටුව තොග වෙළඳ හුවමාරුව තොග වෙළඳාම සඳහා පමණක් විවෘතව තැබීමට මෙහිදී අමාත්‍යවරයා උපදෙස් ලබාදී තිබෙනවා.\nකෙසේ වෙතත් ආර්ථික මධ්‍යස්ථානවලට අද දිනයේදීත් එළවළු තොග රැගෙනවිත් තිබුණද ඒවා මිලදී ගැනීම සඳහා ගැනුම්කරුවන් පැමිණ නොමැති බවටයි මීගොඩ සහ පෑලියගොඩ මැනිං වෙළඳ සංකීර්ණයේ නියෝජිතයින් ප්‍රකාශ කළේ.",
       "URL": "https://www.hirunews.lk/271462/අත්‍යවශ්‍ය-ආහාර-ද්‍රව්‍ය-බෙදාහැරීමට-අවශ්‍ය-අවසර-පත්-ප්‍රාදේශීය-ලේකම්-කාර්යාලයෙන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1951"
}