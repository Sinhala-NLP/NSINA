{
       "Source": "hirunews",
       "Timestamp": "Sunday, 10 January 2021 - 11:43",
       "Headline": "වසර 3කට පසු පරාක්‍රම සමුද්‍රයේ වාන් දොරටු 10ම විවෘත කරයි - පළාත් 4කට මිලිමීටර් 150 ඉක්ම වූ තද වැසි(ඡායාරූප සහ වීඩියෝ)",
       "News Content": "වසර 3කට පසු පරාක්‍රම සමුද්‍රයේ වානු දොරටු 10ම විවෘත කිරීමට පියවර ගෙන තිබෙනවා.\nපොළොන්නරුව දිස්ත්‍රික්කයට ඇද හැළෙන දැඩි වර්ෂාපතනය හේතුවෙන් පරාක්‍රම සමුද්‍රයේ ජල ධාරිතාව උපරිම මට්ටමට ළගා වෙමින් පැවතීම හේතුවෙනුයි මෙම පියවර ගෙන ඇත්තේ.\nවාන් දොරටු 10න් 8ක් අඩිය බැගින් සහ අනෙක් දොරටු දෙක අඩි දෙක බැගින් විවෘත කර තිබෙනවා. එමගින් තත්පරයකට මුදා හැරෙන ජල ධාරිතාව ඝණ අඩි 1620ක්.\nමේ හේතුවෙන් පහත් බිම් ජලයෙන් යටවීමේ අවදානමක් පවතින බැවින් අවධානයෙන් පසුවන ලෙසටයි පොළොන්නරුව කලාප වාරිමාර්ග නිලධාරීන් සඳහන් කර ඇත්තේ.\nමේ අතර පොළොන්නරුව දිස්ත්‍රික් ආපදා කළමනාකරණ නිලධාරීන් ප්‍රකාශ කළේ පරාක්‍රම සමුද්‍රයේ වාන් දොරටු විවෘත කිරීම හේතුවෙන් පොළොන්නරුව මඩකලපුව මාර්ගයේ ගල්ලෑල්ල ප්‍රදේශයේ මාර්ගය අඩියකින් පමණ ජලයෙන් යටවී ඇති බවයි.\nමේ අතර ශ්‍රී ලංකාව ආසන්නයේ පහල වායුගෝලයේ පවතින කැලඹිලි ස්වභාවය හේතුවෙන් අද දිනයේ පළාත් කිහිපයකට මිලිමීටර් 150ට වැඩි ඉතා තද වැසි ඇතිවිය හැකි බව කාලගුණ විද්‍යා දෙපාර්තමේන්තුව සඳහන් කරනවා.\nඒ අනුව උතුර, නැගෙනහිර, උතුරු මැද සහ මධ්‍යම පළාත්වල ඇතැම් ප්‍රදේශවලට මෙලෙස වැසි ඇතිවිය හැකියි.\nසෙසු පළාත්වලද ඇතැම් ස්ථානවලට මිලිමීටර් 100 ට වැඩි තද වැසි ඇතිවිය හැකි බවයි කාලගුණ විද්‍යා දෙපාර්තමේන්තුව වැඩිදුරටත් සඳහන් කළේ.\nඅද පෙරවරු 8.30 න් අවසන් වූ පැය 24 තුල මිලිමීටර් 136 ක වැඩිම වර්ෂාපතනය වාර්තා වී ඇත්තේ මහඔය ප්‍රදේශයෙන්.\nමේ අතර, පවතින අධික වර්ෂා සහිත කාලගුණ තත්ත්වය හේතුවෙන් පදවිය ජලාශයේ වාන්දොරටු දෙකක් අඩි දෙක බැගින් විවෘත කර තිබෙනවා.\nමේ නිසා, මාඔයේ ජල මට්ටම ඉහළ යා හැකි බව වාරිමාර්ග දෙපාර්තමේන්තුවේ ජල විද්‍යා අංශයේ අධ්‍යක්ෂ එස්.ටී.සී. සුගීෂ්වර ප්‍රකාශ කළා.\nඔහු සඳහන් කළේ මේ හේතුවෙන් මාඔය අවට ජනතාව විමසිල්ලෙන් පසුවිය යුතු බවයි.\nමීට අමතරව, රාජාංගනය, දැදුරු ඔය, යාන් ඔය ඇතුළු ජලාශ රැසකම වාන්දොරටු මේ වනවිට විවෘත කර තිබෙනවා.",
       "URL": "https://www.hirunews.lk/259298/වසර-3කට-පසු-පරාක්‍රම-සමුද්‍රයේ-වාන්-දොරටු-10ම-විවෘත-කරයි-පළාත්-4කට-මිලිමීටර්-150-ඉක්ම-වූ-තද-වැසි-ඡායාරූප-සහ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2221"
}