{
       "Source": "hirunews",
       "Timestamp": "Thursday, 18 February 2021 - 19:48",
       "Headline": "උතුරේ බිම්බෝම්බ ඉවත් කිරීමේ රාජ්‍ය නොවන සංවිධානයේ තවත් අයෙකු අත්අඩංගුවට (වීඩියෝ)",
       "News Content": "වවුනියාව - නැදුන්කර්නි - සේනපිලව් ප්‍රදේශයේදී අධිබලැති පුපුරණ ද්‍රව්‍ය සොයා ගැනීමේ සිද්ධියට අදාළව උතුරේ බිම්බෝම්බ ඉවත් කිරීමේ රාජ්‍ය නොවන සංවිධානයේ තවත් සේවකයෙකු අද ත්‍රස්ත විමර්ශණ කොට්ඨාශය මඟින් අත්අඩංගුවට ගැණුනා.\nමොහු වව්නියාව ප්‍රදේශයේම පදිංචිකරුවෙකු වන අතර ඊයේ සිද්ධිය සම්බන්ධයෙන් අත්අඩංගුවට ගත් රාජ්‍ය නොවන සංවිධාන සේවකයා සමග සමීප සබදතා පවත්වා ඇති බවටයි අනාවරණ වී ඇත්තේ.\nනැදුන්කර්නි හි පිහිටි නිවසක් තුළ තිබී ඊයේ ටී එන් ටී වර්ගයේ අධිබලැති පුපුරණ ද්‍රව්‍ය කිලෝග්‍රෑම් 21 කට අධික ප්‍රමාණයක් සහ  පී.ඊ වන් වර්ගයේ පුපුරණ ද්‍රව්‍ය කිලෝ එකයි ග්‍රෑම් 600 ක් මෙන්ම පීඩන බෝම්බ කොටස් 148 ක්ද පොලිස් භාරයට ගනු ලැබුවා.\nපළමු සැකකරුද මේවනවිට ත්‍රස්ත විමර්ශණ කොට්ඨාශය භාරයේ පසුවනවා.\nඑමෙන්ම වවුනියාව - සෙට්ටිකුලම - සින්නතම්පනේ ප්‍රදේශයේ වළ දමා තිබියදී මරාගෙන මැරෙන ඇඳුම් කට්ටල දෙකක් ද පොලීසිය සොයාගෙන තිබුණේ ඊයේ දිනයේයි.",
       "URL": "https://www.hirunews.lk/262983/උතුරේ-බිම්බෝම්බ-ඉවත්-කිරීමේ-රාජ්‍ය-නොවන-සංවිධානයේ-තවත්-අයෙකු-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2138"
}