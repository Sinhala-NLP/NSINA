{
       "Source": "hirunews",
       "Timestamp": "Monday, 22 August 2022 - 19:03",
       "Headline": "වසන්ත මුදලිගේ ත්‍රස්ත විමර්ශන ඒකකයේත් නෑ! - නීතීඥ නුවන් බෝපගේ (වීඩියෝ)",
       "News Content": "අත්අඩංගුවට ගෙන රැඳවුම් නියෝග යටතේ සිටින අන්තර් විශ්ව විද්‍යාල ශිෂ්‍ය බල මණ්ඩලයේ කැඳවුම්කරු වසන්ත මුදලිගේ සහ අනෙත් ශිෂ්‍ය ක්‍රියාකාරිකයන් දෙදෙනා ත්‍රස්ත විමර්ශන ඒකය භාරයේ නැති බව නීතිඥ නුවන් බෝපගේ පවසනවා.\nඅද(22) පස්වරුවේ ත්‍රස්ත විමර්ශන ඒකකය ඉදිරිපිට දී මාධ්‍ය වෙත අදහස් දක්වමින් නීතීඥ බෝපගේ වැඩිදුරටත් කියා සිටියේ අන්තර් විශ්වවිද්‍යාල ශිෂ්‍ය බල මණ්ඩලයේ කැඳවුම්කරු වසන්ත මුදලිගේ ව ඊයේ(21) රඳවා තිබුණේ පෑලියගොඩ පොලිස් ස්ථානයේ බවත්, අදාළ පොලිස් ස්ථානයෙන් අද\nපෙරවරුවේ විමසූ විට එහි වගකිවයුතු නිලධාරියෙක් දන්වා සිටියේ, තමන් සතුව ඔහු ව රඳවා තබා ගැනීමේ නියෝගයක් නැති බැවින් ඔවුන් ව ත්‍රස්ත විමර්ශන ඒකකයට බාර දෙන බවයි.\nකෙසේ නමුත් ඉන් අනතුරුව ත්‍රස්ත විමර්ශන ඒකකය වෙත තමන් ඇතුලු නීතිඥ කණ්ඩායමක් පැමිණි බවත්, එහි ප්‍රධානියා තමන් හා පැවසුවේ අත්අඩංගුවට ගෙන සිටින වසන්ත මුදලිගේට එරෙහිව රැඳවුම් නියෝගයක් නොමැති බවත්, වසන්ත ඇතුළු පිරිස එහි නො මැති බවත් තමන් හා ප්‍රකාශ කළ බවත් නීතිඥ බෝපගේ පවසනවා.\nඑහි දී නීතිඥවරයා වැඩි දුරටත් කියා සිටින්නේ, ඉකුත් 18 වැනි දා ත්‍රස්තවාදය වැලක්වීමේ පනත යටතේ, අත්අඩංගුවට ගැණුනු වසන්ත මුදලිගේ ඇතුළු පිරිස රඳවා තබා ගත හැකි කාලය වන පැය 72, ඊයේ පස්වරු 4 වන විට අවසන් වීමට නියමිත බවත්, අදාල පනත ප්‍රකාරව එම කාලය ඉක්මවා ඔවුන්ව රඳවා තබා ගැනීම නීති විරෝධි බව‍යි.\nමේ අතර අත්අඩංගුවට ගෙන සිටින අන්තර් විශ්වවිද්‍යාලයීය ශිෂ්‍ය බල මණ්ඩලයේ කැඳවුම්කරු වසන්ත මුදලිගේ, හෂාන්ත ගුණතිලක සහ පූජ්‍ය ගල්වල සිරිධම්ම හිමියන් ව ත්‍රස්තවාදය වැළැක්වීමේ පනත යටතේ, දින 90ක් රඳවා තබා විමර්ශනය කිරීමට ආරක්ෂක අමාත්‍යවරයා ලෙස ජනාධිපති රනිල් වික්‍රමසිංහගේ අනුමැතිය ලැබී ඇති බව, පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිතීඥ නිහාල් තල්දූව අද(22) පස්වරුවේ ප්‍රකාශ කළා.",
       "URL": "https://www.hirunews.lk/313460/වසන්ත-මුදලිගේ-ත්‍රස්ත-විමර්ශන-ඒකකයේත්-නෑ-නීතීඥ-නුවන්-බෝපගේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=922"
}