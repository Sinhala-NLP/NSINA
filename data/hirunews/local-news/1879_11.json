{
       "Source": "hirunews",
       "Timestamp": "Thursday, 17 June 2021 - 14:09",
       "Headline": "ඉන්ධන මිල ස්ථායීකරණ අරමුදල ගැන විගණකාධිපති විමර්ශනයක් අවශ්‍යයයි - ආර්ථික විශ්ලේෂකයන්",
       "News Content": "ඉන්ධන මිල ස්ථායීකරණ අරමුදලේ තිබූ මුදල් වෙනත් කටයුතු වෙනුවෙන් භාවිත කිරීම සම්බන්ධයෙන් විගණකාධිපතිවරයා විසින් විමර්ශනයක් සිදුකළ යුතු බව ආර්ථික විශ්ලේෂකයන් පෙන්වා දෙනවා.\n2020 වසරේ මාර්තු මාසයේදී රජය මෙම අරමුදල පිහිටවනු ලැබුවේ අසාමාන්‍ය ලෙස ජාත්‍යන්තර වෙළඳපොලේ පහළ ගිය ඉන්ධන මිලෙහි ප්‍රතිලාභ සාධාරණ ලෙස බෙදාහැරීම සහතික කිරීම සඳහායි.\nඒ අනුව 2020 වසරේදී රුපියල් බිලියන 69.2 ක මුදලක් මෙම ඉන්ධන මිල ස්ථායිකරණ අරමුදලට එක්රැස්වී තිබුණා.\nඑහෙත් ඉන් රුපියල් බිලියන 48 ක් ලංකා විදුලිබල මණ්ඩලය විසින් ඛනිජතෙල් නීතිගත සංස්ථාවට ලැබිය යුතු හිඟ මුදල් පියවීම සඳහා යොදාගෙන ඇති අතර, රුපියල් බිලියන 21 ක් මහ බැංකුව වෙත නිකුත් කෙරුණු භාණ්ඩාගාර බිල්පත් පියවීම සඳහා යොදාගෙන තිබෙනවා.\nකෙසේ වෙතත් මිල ස්ථායිකරණ අරමුදලේ මුදල් වෙනත් කටයුතු වෙනුවෙන් වියදම් නොකර, ඉන්ධන මිල ස්ථායිකරණ අරමුණ වෙනුවෙන්ම යොදාගත්තේ නම් ඉන්ධන මිල මෙලෙස වැඩි නොකිරීමට ඉඩ තිබූ බව ආර්ථික විශේෂඥයින් පෙන්වා දෙනවා.\nආර්ථික විද්‍යාව පිළිබඳ ජ්‍යෙෂ්ඨ මහාචාර්ය මිල්ටන් රාජරත්න සඳහන් කළේ එලෙස අරමුදලේ මුදල් වෙනත් කටයුතුවලට යෙදවීම සම්බන්ධයෙන් විගණකාධිපතිවරයා විමර්ශනය සිදුකර පාර්ලිමේන්තුවට කරුණු වාර්තා කළ යුතු බවයි.",
       "URL": "https://www.hirunews.lk/274545/ඉන්ධන-මිල-ස්ථායීකරණ-අරමුදල-ගැන-විගණකාධිපති-විමර්ශනයක්-අවශ්‍යයයි-ආර්ථික-විශ්ලේෂකයන්",
       "Category": "Local News",
       "Parent URL": "https://www.hirunews.lk/local-news.php?pageID=1879"
}