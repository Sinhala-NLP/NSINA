{
       "Source": "hirunews",
       "Timestamp": "Friday, 22 January 2016 - 17:52",
       "Headline": "මයික්‍රොසොෆ්ට් ලංකාව සමග තාක්ෂණික ගිවිසුමකට සුදානමින්",
       "News Content": "ශ්‍රී ලංකාවේ ජල කළමනාකරන සහ වකුගඩු රෝග නිවාරණ කාර්යයන් සඳහා පූර්ණ සහය ලබාදෙන බව නෙදර්ලන්ත අග්‍රාමාත්‍ය මාක් රූට් ප්‍රකාශ කළා.\nඒ, ස්විට්සර්ලන්තයේ ඩවොස් නුවර ලෝක ආර්ථික සමුළුවට සහභාගි වී සිටින අග්‍රාමාත්‍ය රනිල් වික්‍රමසිංහ සමඟ පැවති සාකච්ඡාවකදියි.\nඊට අදාළ නිපුණත්වය සහ විශේෂඥ දැනුම තම රට සතුව පවතින බවයි නෙදර්ලන්ත අගමැතිවරයා ප්‍රකාශ කර ඇත්තේ.\nශ්‍රී ලංකාවේ කෘෂිකර්මාන්තය නවීකරණය කර වැඩි නිෂ්පාදන ඵලදායීතාවක් ලබාගැනීම රජයේ අරමුණ බව අග්‍රාමාත්‍ය රනිල් වික්‍රමසිංහ මෙහිදී ප්‍රකාශ කර තිබෙනවා.\nමේ අතර ඉදිරියේදී ශ්‍රී ලංකාවට වැඩි වැඩියෙන් ණය ආධාර සහ විශේෂඥ උපදෙස් ලබාදීමට ක්‍රියා කරන බව ආසියානු සංවර්ධන බැංකුවේ සභාපති තකෙහිකෝ නක ඕ ප්‍රකාශ කළේද ශ්‍රී ලංකා අග්‍රාමාත්‍යවරයා සමඟ පැවති සාකච්ඡාවකදියි.\nවර්තමානයේ මෙරට ප්‍රජාතන්ත්‍රවාදය, මානව හිමිකම් සහ පුද්ගල නිදහස ආදී ක්‍ෂේත්‍රයන්හි පවතින ප්‍රගතිය පිළිබඳව ඔහු එහිදී ප්‍රංශසාව පළ කළා.\nඅග්‍රාමාත්‍ය රනිල් වික්‍රමසිංහ සහ ඉන්දියාවේ ආන්ද්‍ර ප්‍රදේශ් මහ ඇමති චන්ද්‍රබාබු නායිඳු අතර සාකච්ඡාවක්ද ආර්ථික සමුළුව අතරතුර පැවැත්වුණා.\nඑහිදී දෙපාර්ශවය එකඟ වී ඇත්තේ දෙරට අතර ආගමික, සංස්කෘතික සහ සංචාරක සබඳතා වර්ධනය කරගැනීමටයි.\nඅමරාවතියේ ඓතිහාසික බෞද්ධ නටඹුන් ආරක්ෂා කිරීමට පියවර ගන්නා බවද මෙහිදී අන්ද්‍ර ප්‍රදේශ් මහ ඇමතිවරයා ප්‍රකාශ කළ බව අග්‍රාමාත්‍ය කාර්යාලය සඳහන් කළා.\nශ්‍රී ලංකාව සමඟ තාක්ෂණික ගිවිසුමකට එළඹීමට තමන් අපේක්ෂා කරන බව මයික්‍රොසොෆ්ට් සමාගමේ සභාපති ජෝන් ෆිලිප් ද අග්‍රාමාත්‍ය රනිල් වික්‍රමසිංහ සමඟ පැවති සාකච්ඡාවේදී ප්‍රකාශ කර තිබෙනවා.\nඊට අදාළ කරුණු අධීක්ෂණය කිරීම සඳහා විශේෂඥ කණ්ඩායමක් ඉතා ඉක්මණින් ශ්‍රී ලංකාවට එවන බවයි ඔහු සඳහන් කර ඇත්තේ.",
       "URL": "https://www.hirunews.lk/124542/මයික්‍රොසොෆ්ට්-ලංකාව-සමග-තාක්ෂණික-ගිවිසුමකට-සුදානමින්",
       "Category": "Local News",
       "Parent URL": "https://www.hirunews.lk/local-news.php?pageID=5200"
}