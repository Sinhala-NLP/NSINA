{
       "Source": "hirunews",
       "Timestamp": "Tuesday, 13 July 2021 - 11:08",
       "Headline": "කොළඹින් ජාන විකෘති ප්‍රභේද බවට සැක සහිත කොරෝනා සාම්පල 14 ක් (වීඩියෝ)",
       "News Content": "කොළඹ නගරයෙන් ලබා ගත් අහඹු සාම්පල 25 කින් ජාන විකෘති සහිත කොරෝනා ප්‍රභේද පවතින බවට සැක කරන සාම්පල 14 ක් හඳුනාගෙන තිබෙනවා.\nඊයේ කොරෝනා ආසාදිතයින් 1568 ක් මෙරටින් හඳුනා ගැණුනු අතර ඉන් 80 දෙනෙකු විදෙස් ගතව සිට පැමිණි පුද්ගලයින් වනවා. ඊයේ වාර්තා වූ ආසාදිතයින්ගෙන් වැඩිම පිරිස කළුතර දිස්ත්‍රික්කයෙන් වාර්තා වූ අතර එම සංඛ්‍යාව 225 ක්.\nකළුතර දිස්ත්‍රික්කයෙන් වැඩිම ආසාදිතයින් පිරිස වන 44 දෙනෙකු ඊයේ හඳුනාගෙන තිබුණේ දොඩංගොඩ ප්‍රදේශයෙන්.\nකොළඹ දිස්ත්‍රික්කයෙන් ඊයේ දිනයේදී ආසාදිතයින් 154 ක් වාර්තා වූ අතර, ගම්පහ දිස්ත්‍රික්කයෙන් වාර්තා වූ ආසාදිතයින් සංඛ්‍යාව 153 ක්.\nමීට අමතරව, රත්නපුර දිස්ත්‍රික්කයෙන් ආසාදිතයින් 150 ක් සහ නුවරඑළිය දිස්ත්‍රික්කයෙන් ආසාදිතයින් 135 ක් ද ඊයේ හඳුනාගත් ආසාදිතයින් අතරට අයත්.\nමේ අතර, ජාන විකෘතියැයි බවට සැක සහිත කොරෝනා සාම්පල 14 ක් හඳුනා ගෙන තිබෙනවා. නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් හිරු ප්‍රවෘත්ති අංශයට කියා සිටියේ එම සාම්පල යලි ජාන අනුක්‍රමික පරීක්ෂණයට යොමුකර ලබන සතියේ අවසන් වාර්තාව ලැබීමට නියමිතයි.\nවිවාහ මංගල උත්සව වෙනුවෙන් පළාත් අතර සංචරණය සිදුකිරීමේදී ලබාදී ඇති විශේෂ අවස්ථාවක් පිලිබඳව පොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ මෙලෙස පැහැදිලි කළා.\nමේ අතර, මහජන සෞඛ්‍ය පරීක්ෂකවරුන්ගේ සංගමයේ සභාපති උපුල් රෝහණ අවධාරණය කළේ සංචරණ සීමා ලිහිල් කිරීම හමුවේ මහජනතාව සෞඛ්‍ය උපදෙස් පිළිපදිමින් වගකීමෙන් තවදුරටත් කටයුතු කළ යුතු බවයි.",
       "URL": "https://www.hirunews.lk/276839/කොළඹින්-ජාන-විකෘති-ප්‍රභේද-බවට-සැක-සහිත-කොරෝනා-සාම්පල-14-ක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1823"
}