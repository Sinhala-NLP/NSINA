{
       "Source": "hirunews",
       "Timestamp": "Tuesday, 03 May 2022 - 7:40",
       "Headline": "නියෝජ්‍ය කථානායක ධුරයත් අර්බුදයක",
       "News Content": "මේ වනවිට පුරප්පාඩුව පවතින පාර්ලිමේන්තුවේ නියෝජ්‍ය කථානායක ධුරය සදහා මන්ත්‍රීවරයෙකු පත් කිරීම අර්බුදයක් බවට පත්ව තිබෙනවා.\nඒ, හිටපු නියෝජ්‍ය කථානායක රංජිත් සියඹලාපිටියගේ ඉල්ලා අස්වීම ජනාධිපතිවරයා විසින් මෙතෙක් පිළිගෙන නො තිබීම හේතුවෙන්.\nශ්‍රී ලංකා නිදහස් පක්ෂය ආණ්ඩුවෙන් ඉවත් වී ස්වාධීන වීමත් සමග ඔහු පසුගිය 5 වන දා නියෝජ්‍ය කථානායක ධුරයෙන් ඉල්ලා අස්වුණා.\nඑහෙත් නිදහස් පක්ෂය, ජනාධිපතිවරයා සමග පැවැත්වූ සාකච්ඡාවෙන් පසු ඔහු යළි එම ධුරය භාර ගත්තා.\nපසුව පාර්ලිමේන්තුවේ අදහස් දක්වමින් හිටපු නියෝජ්‍ය කථානායක රංජිත් සියඹලාපිටිය සදහන් කළේ, අප්‍රේල් මස 30 වන දා දක්වා පමණක් තමන් එම ධුරයේ කටයුතු කරන බවයි.\nඑම කාලසීමාව මේවනවිට අවසන් වී ඇති අතර එම තනතුර තවදුරටත් පුරප්පාඩුව පවතිනවා.\nනියෝජ්‍ය කථානායක තනතුර සඳහා යෝජනා වී ඇති මන්ත්‍රීවරුන් කිහිප දෙනෙකුගේ නම් මාධ්‍ය මගින් ද අනාවරණ කර තිබුණා.\nහිරු ප්‍රවෘත්ති අංශය සමග සංවාදයට එක්වෙමින් විපක්ෂයේ ප්‍රධාන සංවිධායක පාර්ලිමේන්තු මන්ත්‍රී ලක්ෂ්මන් කිරිඇල්ල පසුගිය දා සදහන් කළේ හෙට පැවැත්වෙන පාර්ලිමේන්තු රැස්වීමේ දී නියෝජ්‍ය කථානායක ධුරය සදහා සමගි ජන බලවේගය ද මන්ත්‍රීවරයෙකුගේ නමක් යෝජනා කරන බවයි.\nඅප මේ පිළිබඳ වේත්‍රධාරී නරේන්ද්‍ර ප්‍රනාන්දුගෙන් ද විමසීමක් කළ අතර ඔහු කියා සිටියේ, නව නියෝජ්‍ය කථානායකවරයෙකු පත් කර ගැනීමට නම් හිටපු නියෝජ්‍ය කථානායකවරයාගේ ඉල්ලා අස්වීම ජනාධිපතිවරයා විසින් පිළිගත යුතු බවයි.\nජනාධිපතිවරයා, හිටපු නියෝජ්‍ය කාතානායක රංජිත් සියඹලාපිටියගේ ඉල්ලා අස්වීම පිළිගත් බවට පාර්ලිමේන්තුවට මෙතෙක් දැනුම්වත් කර නො මැති බව ඔහු කියා සිටියා.",
       "URL": "https://www.hirunews.lk/303374/නියෝජ්‍ය-කථානායක-ධුරයත්-අර්බුදයක",
       "Category": "Local News",
       "Parent URL": "https://www.hirunews.lk/local-news.php?pageID=1195"
}