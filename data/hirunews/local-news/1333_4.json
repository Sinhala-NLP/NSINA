{
       "Source": "hirunews",
       "Timestamp": "Friday, 25 February 2022 - 19:39",
       "Headline": "රුසියානු තානාපති කාර්යාලය ඉදිරිපිට විරෝධතා (වීඩියෝ)",
       "News Content": "කොළඹ පිහිටි රුසියානු තානාපති කාර්යාලය ඉදිරිපිට යුක්රේන සංචාරකයින් පිරිසක් අද විරෝධතාවක නිරත වූණා.\nඒ යුක්රේනය තුළ සිදු කරන රුසියානු මැදිහත්වීම්  නතර කරන ලෙස ඉල්ලමින්.\nරුසියානු ජනාධිපති ව්ලැදිමීර් පූටින්ට ආමන්ත්‍රණය කෙරෙන විරෝධතා පුවරු රැගෙන ඔවුන් විරෝධතාවයේ නිරත වුණා.\nමේ වනවිට මෙරට තුල යුක්රේන ජාතිකයින් 4120 දෙනෙකු එරට රැදී සිටින අතර ඉන් 4086 දෙනෙකු මෙරට සංචාරය සඳහා පැමිණි අය බවයි ආගමන විගමන දෙපාර්තමේන්තුව සඳහන් කළේ.\nඉතිරි 34 දෙනා නේවාසික වීසා මත මෙරට රැදී සිටින්නන් වනවා.\nමේ අතර, රුසියානු - යුක්රේන අර්බුදය රාජතාන්ත්‍රික මට්ටමින් ඍජු සංවාදයකින් විසඳා ගැනීමට කටයුතු කිරීමේ අවශ්‍යතාව පිළිබඳ ශ්‍රී ලංකා රජය අවධාරණය කරනවා.\nරුසියාව විසින් යුක්රේනය ආක්‍රමණය කිරීම පිළිබඳව විදේශ අමාත්‍යාංශය නිල නිවේදනයක් නිකුත් කරමිනුයි මේ බව සඳහන් කළේ.\nයුක්රේනයේ ගැටුම්කාරී තත්වය මෑතකදී උත්සන්නවීම සම්බන්ධයෙන් ලක් රජය දැඩි කණස්සල්ලට පත්ව සිටින බව එම නිවේදනයේ සඳහන්.\nඑමෙන්ම, උපරිම සංයමයකින් කටයුතු කරමින් එදිරිවාදිකම් වහා නතර කිරීමටත්, කලාපය තුළ සාමය, ආරක්ෂාව සහ ස්ථාවර භාවය පවත්වාගැනීමටත් කටයුතු කරන ලෙස ලක් රජය සියලු පාර්ශවයන්ගෙන් ඉල්ලා සිටින බවයි එම නිවේදනයේ වැඩිදුරටත් දැක්වෙන්නේ.\nමේ අතර රුසියානු ආක්‍රමණය හමුවේ යුරෝපා රටවල් ආර්ථික සම්බාධක කිහිපයක් රුසියාවට එරෙහිව පැනවුව ද, ඇමෙරිකාව හෝ කිසිදු යුරෝපා රටක් තවමත් යුධමය ප්‍රතිචාරයක් දැක්වීමට පෙළඹී නැහැ.",
       "URL": "https://www.hirunews.lk/298051/රුසියානු-තානාපති-කාර්යාලය-ඉදිරිපිට-විරෝධතා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1333"
}