{
       "Source": "hirunews",
       "Timestamp": "Sunday, 05 February 2017 - 12:44",
       "Headline": "ජනපති - අගමැති මූලිකත්වයෙන් එජාප - නිදහස් පක්ෂ සාකච්ඡාවක්",
       "News Content": "රටේ වත්මන් තත්ත්වය සම්බන්ධයෙන් ජනාධිපතිවරයා, අගමැතිවරයා ඇතුලු ශ්‍රී ලංකා නිදහස් පක්ෂය මෙන්ම එක්සත් ජාතික පක්ෂයේ නියෝජිතයින් අතර, විශේෂ සාකච්ඡාවක් පවත්වා තිබෙනවා.\nජනාධිපති නිල නිවසේදී ඊයේ පැවති එම සාකච්ඡාව සඳහා ශ්‍රී ලංකා නිදහස් පක්ෂය නියෝජනය කරමින් අමාත්‍ය මහින්ද අමරවීර, නිමල් සිරිපාල ද සිල්වා, එස්.බී. දිසානායක සහ නියෝජ්‍ය අමාත්‍ය ලසන්ත අලගියවන්න සහභාගිවී තිබෙනවා.\nඑක්සත් ජාතික පක්ෂය වෙනුවෙන් මලික් සමරවික්‍රම, කබීර් හෂීම්, තලතා අතුකෝරාල සහ අකිල විරාජ් කාරියවසම් යන අමාත්‍යවරුන් එක්ව සිටි බවයි වාර්තාවන්නේ.\nඑහිදී ජාතික ආණ්ඩුවේ ඉදිරි වැඩපිළිවෙල පිළිබඳව වැඩි කථාබහට ලක්ව ඇති බව සඳහන්.\nඊට අමතරව රජයේ අඩුපාඩු මෙන්ම ජනතා විරෝධය පිළිබඳව ජනාධිපතිවරයා, අගමැතිවරයා ඇතුලූ පක්ෂ දෙකේ නියෝජිතයින්ගේ අවධානය යොමුකර තිබෙනවා.\nඑල්ලවන චෝදනාවලින් මිදී සුහදව කටයුතු කළ යුතු ආකාරය පිළිබඳව මෙන්ම ඒකාබද්ධ විපක්ෂය එල්ල කරනා චෝදනා පිළිබඳවද මෙහිදී කථාබහට ලක්වී ඇති බව සඳහන්.\nවිශේෂයෙන්ම ටොප් ටෙන් යන නාමයෙන් හඳුන්වා ඇති ආණ්ඩුවේ මැති ඇමතිවරුන් පිළිබඳව සහ ඔවුන්ට එරෙහිව අල්ලස් කොමිසමට ඉදිරිපත් කර ඇති පැමිණිලිවල සත්‍යතාවක් ඇත්නම් ඊට දඬුවම් දිය යුතු බවයි මෙහිදී ප්‍රකාශ කර ඇත්තේ.\nතවද ඉදිරියේදී කැබිනට් සංශෝධනයක් සිදුවන්නේ නම් එය කුමන ක්‍රමවේදයකට සිදුකරන්නේද යන්න පිළිබඳව මෙම හමුවේදී අවධානය යොමුව ඇති බව අභ්‍යන්තර දේශපාලන ආරංචි මාර්ග සඳහන් කළා.",
       "URL": "https://www.hirunews.lk/153707/ජනපති-අගමැති-මූලිකත්වයෙන්-එජාප-නිදහස්-පක්ෂ-සාකච්ඡාවක්",
       "Category": "Local News",
       "Parent URL": "https://www.hirunews.lk/local-news.php?pageID=4676"
}