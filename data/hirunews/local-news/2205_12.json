{
       "Source": "hirunews",
       "Timestamp": "Monday, 18 January 2021 - 8:28",
       "Headline": "පාර්ලිමේන්තු රැස්වීම් ගැන අද විශේෂ සාකච්ඡාවක්",
       "News Content": "කොරෝනා වසංගත තත්ත්වය හමුවේ මෙම සතියේ පාර්ලිමේන්තුව රැස්වන්නේ දැයි තීරණය කිරීම සඳහා පාර්ලිමේන්තු කටයුතු පිළිබද කාරක සභාව අද (18) පෙරවරුවේ රැස්වීමට නියමිතයි.\nඒ, කථානායක මහින්ද යාපා අබේවර්ධනගේ ප්‍රධානත්වයෙන්.\nවේත්‍රධාරී නරේන්ද්‍ර ප්‍රනාන්දු කියා සිටියේ දැනට නිකුත් වී ඇති පී.සී.ආර්. ප්‍රතිඵලවලට අනුව පාර්ලිමේන්තුවේ මහජන නියෝජිතයන් සහ කාර්ය මණ්ඩලය අතර කොරෝනා ව්‍යාප්තිය අවම මට්ටමක පවතින බවයි. එය සුබවාදී තත්ත්වයක් බව ද ඔහු සඳහන් කළා.\nපාර්ලිමේන්තු කාර්ය මණ්ඩලයට සහ අනෙකුත් කාර්යාංශවලට අයත් පස්දෙනෙකු ඇතුළු 09 දෙනෙකු කොරෝනා ආසාදිත බවට මේ වනවිට තහවුරු වී තිබෙනවා.\nඑහි සන්නිවේදන අංශය නිවේදනය කළේ ආරක්ෂක අංශයට අයත් එක් අයෙකු සහ පාර්ලිමේන්තුවෙන් පිටත ආරක්ෂිත කලාපයේ ආරක්ෂක කටයුතුවලට අනුයුක්ත තුන්දෙනෙකුද මෙම ආසාදිතයන් අතර සිටින බවයි.\nපාර්ලිමේන්තු මන්ත්‍රීවරුන් තුන්දෙනෙකුට වෛරසය ආසාදනය වී ඇති බවට තහවුරු වීමත් සමඟ කථානායකවරයාගේ සහ පාර්ලිමේන්තු මහ ලේකම්වරයාගේ උපදෙස් මත පසුගිය 13 වනදා සහ 15 වනදා පාර්ලිමේන්තු සංකීර්ණය තුළ පී.සී.ආර්. පරීක්ෂණ සිදුකළා.\nඑහිදී මන්ත්‍රීවරුන් තිස් දෙදෙනෙකු, පාර්ලිමේන්තු කාර්ය මණ්ඩලය, අනෙකුත් කාර්යාංශ සහ අනුබද්ධිත කාර්යාංශ මෙන්ම ආරක්ෂක අංශවලට අයත් 943 දෙනෙකු පී.සී.ආර්. පරීක්ෂණවලට භාජනය කර තිබුණා.\nකෙසේ වෙතත් ඉන් මන්ත්‍රීවරුන් කිසිවෙකු ආසාදිත නොවන බවට තහවුරු වී ඇති බවයි පාර්ලිමේන්තු සන්නිවේදන අංශය සඳහන් කළේ.\nමේ අතර වේත්‍රධාරි නරේන්ද්‍ර ප්‍රනාන්දු කියා සිටියේ සභානායක අමාත්‍ය දිනේෂ් ගුණවර්ධනට ද පී.සී.ආර් පරීක්ෂණයක් සිදුකර ඇති අතර එහිදී ඔහුට එම වෛරසය වැලදී නොමැති බව තහවුරු වී ඇති බවයි.",
       "URL": "https://www.hirunews.lk/259986/පාර්ලිමේන්තු-රැස්වීම්-ගැන-අද-විශේෂ-සාකච්ඡාවක්",
       "Category": "Local News",
       "Parent URL": "https://www.hirunews.lk/local-news.php?pageID=2205"
}