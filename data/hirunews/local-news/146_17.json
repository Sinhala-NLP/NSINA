{
       "Source": "hirunews",
       "Timestamp": "Thursday, 27 July 2023 - 18:59",
       "Headline": "සිය වතාවක් අඛණ්ඩව ලංකාවට ආ ජර්මානු මිතුරා",
       "News Content": "ජර්මන් ජාතික සංචාරකයකු වන ජෝර්ජ් සීලන් (72) සියවැනි වතාවටත් (100) ශ්‍රී ලංකාවට පැමිණ තිබෙනවා.\nසිංහල භාෂාව කතාකළ හැකි ජෝර්ජ් සීලන් පළමු වරට 1971 වර්ෂයේ දි 19 හැවිරිදි තරුණයෙකු ලෙස මෙරටට පැමිණ තිබේ. ඉන්පසු සෑම වර්ෂයකම පාහේ ජෝර්ජ් සීලන් සංචාරය කිරිම සදහා මෙරටට පැමිණ ඇති බවයි වාර්තා වෙන්නේ.\nඅවිවාහකයකු වන ජෝර්ජ් සීලන් වැඩිහිටි නිවාසයක සහ එරට හමුදාවේ රැකියාවක නිරතව සිට ඇති අතර මේ වනවිට ඔහු විශ්‍රාම සුවයෙන් පසුවෙනවා.\nජෝර්ජ් සීලන් සිය අත්දැකිම් විස්තර කරමින් මෙසේ පැවසුවා.\n“මම 1971 වර්ෂයේ මුලින්ම ලංකාවට ආවේ ගොඩබිම් මාර්ගයෙන්. ජර්මනියේ ඉදලා යුගොස්ලියාව, බල්ගෙරියා, රුමේනියාව ශ්‍රිසිය. තුර්කිය යන රටවල් හරහා දුම්රියෙන් හා බස්රථ වලින් ඉරාන දේශ සීමාවට ආවා. ඉන්පසු ඇෆ්ගස්ථානය හරහා පාකිස්ථානයට ආවා. ඉන්දියායවට ඇවිත් දුම්රියෙන් රාමේෂ්වරම්වලට ආවා. රමේෂ්වරම්වල ඉදලා බෝට්ටුවකින් තලෙයිමන්නාරමට ආවා. ජර්මනියේ ඉඳලා ගොඩබිම් මාර්ග හරහා ලංකාවට එන්න මාස පහක්විතර ගියා. පසුව කොළඹ නගරයට ආවා. ඒ කාලයේ ලංකාව හැදින්වුයේ සිලොන් කියලා. මම පළමුවරට ලංකාවට එනවිට ජ.වි.පෙ කලබල. නමුත් මට කිසි ප්‍රශ්නයක් ඇතිවුනේ නැහැ. ලංකාවේ මාසයක් විතර හිටියා. නමුත් දකුණු පළාතට පොලිසියෙන් එන්න දුන්නේ නැහැ. ඉන්දියාවට යන්න කිවා. නැවත ආපු ගමන් මාර්ගය හරහා ජර්මනියට ගියා. ඉන්දියාවේ සමාජ සේවා ආයතනයක වසර 02ක් වැඩ කළා. එහිදි තේරෙසා මව්තුමිය හමුවිමට අවස්ථාව ලැබුණා. නැවත 1973 වර්ෂයේ දි තමයි ලංකාවට ආවේ. ඒ කාලයේ අපිට ලංකාවේ මිනිස්සු කිවේ හිපියෝ කියලා. මට හික්කඩුවේ දි ගාමිණි හදුනා ගැනිමට හැකිවුනා. ඒ මිතුදමට දැන් වසර 50ක් වෙනවා.\nගාමිණිගේ දරුවන් තමයි මට සිංහල ඉගැන්වුවේ. ඒ දරුවන් මට සිංහල හෝඩිය කියලා දුන්නා. දැන් ඒ අය විවාහවෙලා. විවාහ මංගල උත්සවවලට මම ආවා. සිංහල ටිකක් ලිවිමටත් පුළුවන්. 71 වර්ෂයේ ලංකාවට එනවිට දුම්රියෙන්, බස්රථයෙන් ගමන් බිමන් යනවිට අපිට සිංහල මිනිස්සු අසුන් පවා ලබා දුන්නා. දැන් නම් එහෙම නැහැ. ලංකාවේ මිනිස්සු ප්‍රියමනාපයි. ආගන්තුක සත්කාරක අතින් ඉතා හොදයි. ඒ කාලයේ මම දුම්පානය සහ මත්පැන් පානය කළා. නමුත් දැන් ඒ සියල්ල නතර කරලා තියෙන්නේ. කිරිබත්වලට හා කට්ට සම්බල්වලට, ඉදි ආප්ප, කිරිහොදි පොල්සම්බල් හා කැවුම් පැණි වළලු යන සිංහල ආහාරවලට මම ගොඩක් කැමතියි. මට හොදට උයන්නත් පුළුවන්. ලංකාව හරිම ලස්සන රටක් පෞරාණික ස්ථාන නැරඹිමට තමයි මම ගොඩක් කැමති. ලංකාවට ආපු හැම අවස්ථාවකම අනුරාධුපරය, පොළොන්නරුව, සිගිරිය ආදි ප්‍රදේශවල ඇති පෞරාණික ස්ථාන නැරඹිමට යනවා. ලංකාවේ මාර්ග පද්ධතිය දැන් ගොඩක් දියුණුයි. ඒ කාලයට වඩා ලංකාව විශාල සංවර්ධනයක් ලබලා තියෙනවා. සියවැනි වතාවට ලංකාවට පැමිණිමට ලැබිම ගැන සතුටු වෙනවා. ඇතැම් වර්ෂවල දෙතුන් වතාවක් පමණ ලංකාවට ආවා. සිංහල අවුරුද්දට ගොඩක් වේලාවට ලංකාවට එනවා“. යැයිද ජොර්ජ් සීලන් පැවසුවා.\nඔහු පිළිගැනිමේ ගුවන් තොටුපළේ දී පවත්වා ඇති අතර රුහුණු සංචාරක කාර්යංශයේ දී පැවැත්වූ අතර සභාපති චන්න සාලිය මෙන්ඩිස් ඇතුළු අධ්‍යක්ෂක මණ්ඩල සාමාජිකයින් විසින් ජෝර්ජ් සීලන් වෙත සමරු තිළිණයක් ද පිරිනමා තිබෙනවා.",
       "URL": "https://www.hirunews.lk/342739/සිය-වතාවක්-අඛණ්ඩව-ලංකාවට-ආ-ජර්මානු-මිතුරා",
       "Category": "Local News",
       "Parent URL": "https://www.hirunews.lk/local-news.php?pageID=146"
}