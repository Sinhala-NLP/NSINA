{
       "Source": "hirunews",
       "Timestamp": "Tuesday, 22 August 2023 - 22:21",
       "Headline": "ශාන්තිකර්මවලට පැමිණෙන්නන්ට පහර දෙන යකැදුරෙකු කළුතරින් හමුවේ",
       "News Content": "ශාන්තිකර්ම සිදුකර ගැනීමට පැමිණෙන පුද්ගලයින්ට කෲර ලෙස පහර දෙන අමුතුම ආකාරයේ යකැදුරෙකු පිළිබඳව තොරතුරු කළුතර කිතුලාව ප්‍රදේශයෙන්\nහිරු ප්‍රවෘත්ති වෙත වාර්තා වෙනවා.\nඑම යකැදුරා කාන්තාවකට සිදුකළ පහරදීමකින් ඇයට රෝහල්ගතව ප්‍රතිකාර ලැබීමට සිදුව තිබුණේ ඇසකට බරපතළ හානි සිදුවීම හේතුවෙන්.\nශාන්තිකර්ම සිදුකර ගැනීමට පැමිණෙන පුද්ගලයින්ට කෲර ලෙස පහර දෙන මෙම දේවාලය පිහිටා ඇත්තේ කළුතර - කිතුලාව ප්‍රදේශයේයී.\nකළුතර මග්ගොන ප්‍රදේශයේ කාන්තාවක් පසුගියදා මෙම දේවාලයට ගොස් තිබුණේ ශාන්තිකර්මයක් සිදුකර ගැනීම සඳහායි.\nඑහිදී යකැදුරා ලෙස තමන්ව හඳුන්වාදී ඇති පුද්ගලයා එම කාන්තාවගේ සැමියා සහ දියණිය බලාසිටියදීම ඉතා කෲර අන්දමින් ඇයට පහර දෙන ආකාරය එම\nස්ථානයේ සිටි තවත් පුද්ගලයෙකු සිය ජංගම දුරකථනයෙන් රූගත කර තිබුණා.\nමෙවැනි වංචනිකයින්ගෙන් ශාන්තිකර්ම සිදුකරගැනීමට ගොස් අවසානයේ ඛේදනීය ඉරණම් අත්වූ සිදුවීම් රැසක් පසුගිය සමයේ වාර්තා වුණා.\nලග්ගල ප්‍රදේශයේ 48 හැවිරිදි කාන්තාවක් පසුගිය ජුනි මාසයේදී මියගියේ ශාන්තිකර්මයේ අංගයක් බව පවසා තැඹිලි ගෙඩි 21ක් ඇයට පානය කිරීමට ලබාදීමෙන්.\nපොළොන්නරුව අත්තනකඩවල ප්‍රදේශයේ 22 හැවිරිදි තරුණියක් දරුඵල අපේක්ෂාවෙන් ශාන්තිකර්මයක් කරගැනීමට ගොස් අවසානයේ ජීවිතයෙන් පවා වන්දි ගෙවීමට සිදුවුණා.",
       "URL": "https://www.hirunews.lk/345749/ශාන්තිකර්මවලට-පැමිණෙන්නන්ට-පහර-දෙන-යකැදුරෙකු-කළුතරින්-හමුවේ",
       "Category": "Local News",
       "Parent URL": "https://www.hirunews.lk/local-news.php?pageID=80"
}