{
       "Source": "hirunews",
       "Timestamp": "Tuesday, 18 October 2022 - 17:04",
       "Headline": "ශ්‍රී ලංකා කණ්ඩායමට ලකුණු 79ක ජයක්",
       "News Content": "ශ්‍රී ලංකාව හා එක්සත් අරාබි එමීර් රාජ්‍යය අතර පැවති 20යි 20 ලෝක කුසලානයේ මූලික වටයේ තරගයෙන් ලකුණු 79ක ජයක් වාර්තා කිරීමට ශ්‍රී ලංකා කණ්ඩායම සමත් වුණා.\nකාසිය වාසිය දිනූ එක්සත් අරාබි එමීර් නායකයා පළමුව පන්දුවට පහර දීම සඳහා ශ්‍රී ලංකාවට ආරාධනා කළා.\nඒ අනුව පිටියට පිවිසි ශ්‍රී ලංකා කණ්ඩායම කඩුලු 8ක් දැවී ලකුණු 152ක් රැස් කර ගැනීමට සමත් වුණා.\nවිශිෂ්ට ඉනිමක් ක්‍රීඩා කළ පැතුම් නිස්සංක ලකුණු පන්දු 60කින් ලකුණු 74ක් ලබා ගත්තා.\nපිළිතුරු ඉනිම ක්‍රීඩා කළ එමීර් ක්‍රීඩකයන්ට කිසිදු ලෙසකින් හිස එසවීමට ශ්‍රී ලංකා පන්දු යවන්නන් ඉඩ ලබා දුන්නේ නෑ.\nඑහි දී විශිෂ්ට පන්දු යැවීමක නිරත වූ වේග පන්දු යවන ක්‍රීඩක දුෂ්මන්ත චමීර ලකුණු 15කට කඩුලු 3ක් ලබා ගත්තේ සිය 20යි 20 පිටියේ 50 වැනි කඩුල්ල ද වාර්තා කරමින්.\nඑමීර් කණ්ඩායමේ කිසිදු ක්‍රීඩකයකුට ලකුණු 20 සීමාව වත් ඉක්මවා යෑමට නො හැකි වුණේ, ඉතා ම අවාසනාවන්ත ලෙසින්.\nශ්‍රී ලංකාව වෙනුවෙන් වනිඳු හසරංග ලකුණු 8කට කඩුළු 3ක් ද දවා ගත්තා.\nතරගයේ වීරයා පැතුම් නිස්සංක.",
       "URL": "https://www.hirunews.lk/318198/ශ්‍රී-ලංකා-කණ්ඩායමට-ලකුණු-79ක-ජයක්",
       "Category": "Local News",
       "Parent URL": "https://www.hirunews.lk/local-news.php?pageID=794"
}