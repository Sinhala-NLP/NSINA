{
       "Source": "hirunews",
       "Timestamp": "Saturday, 04 January 2020 - 19:09",
       "Headline": "මන්ත්‍රී රංජන් රාමනායකගේ නිවස පොලිස් පරික්ෂාවකට- අසභ්‍ය DVD තැටි, නීති විරෝධී ගිනි අවියක් සහ උණ්ඩත් හමුවෙයි",
       "News Content": "පාර්ලිමේන්තු මන්ත්‍රී රංජන් රාමනායකගේ මාදිවෙල පිහිටි මන්ත්‍රී නිල නිවස කොළඹ - දකුණ අපරාධ කොට්ඨාශය අද පරීක්ෂාවට ලක් කළා.\nපොලීසියේ උසස් නිලධාරියෙකු සඳහන් කළේ රජය අපහසුතාවයට පත් කිරීම සඳහා කුමන්ත්‍රණය කිරීම ඇතුළු චෝදනා කිහිපයක් සම්බන්ධයෙන් එම කොට්ඨාශය සිදුකරන විමර්ශනයකට අදාළව මෙම පරීක්ෂාව සිදුකළ බවයි.\nඊට සම්බන්ධ සංයුක්ත තැටියක් මීට පෙර පොලීසිය සොයා ගෙන තිබුණා.\nඅද සිදුකළ පරීක්ෂාව සඳහා නුගේගොඩ මහේස්ත්‍රාත් අධිකරණයේ අතිරේක මහේස්ත්‍රාත් එච්.යූ.කේ.පැල්පොල විසින් සෝදිසි වරෙන්තුවක් ද නිකුත් කර තිබුණා.\nරජය අපහසුතාවයට පත් කිරීමේ කුමන්ත්‍රණයකට රංජන් රාමනායක මන්ත්‍රීවරයා සම්බන්ධ බවට ඇති සැකයක් මත ඔහුගේ නිවසේ ඇතැයි සැලකෙන ලිපිගොනු සොයා මෙම පරීක්ෂාව සිදුකළ බවයි උසස් පොලිස් නිලධාරියා වැඩිදුරටත් සඳහන් කළේ.\nනිවස පරීක්ෂා කිරීමේදී එහි තිබී නීතිවිරෝධී පිස්තෝලයක් සහ උණ්ඩ 118 ක් පොලීසිය භාරයට ගැණුනා.\nඑසේම, අසභ්‍ය දර්ශන ඇතුළත් DVD තැටි කිහිපයක් ද පොලිස් භාරයට ගෙන ඇති බව සඳහන්.",
       "URL": "https://www.hirunews.lk/231581/මන්ත්‍රී-රංජන්-රාමනායකගේ-නිවස-පොලිස්-පරික්ෂාවකට-අසභ්‍ය-dvd-තැටි-නීති-විරෝධී-ගිනි-අවියක්-සහ-උණ්ඩත්-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=2969"
}