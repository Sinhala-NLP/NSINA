{
       "Source": "hirunews",
       "Timestamp": "Sunday, 17 December 2017 - 12:37",
       "Headline": "රුසියානු තේ තහනමට ඒකාබද්ධ ප්‍රතිචාරයක්",
       "News Content": "රුසියාව විසින් ශ්‍රී ලංකාවෙන් ආනයනය කෙරෙන තේ සඳහා තාවකාලිකව පනවා ඇති තහනමට අමාත්‍යාංශ තුනක් එක්ව ඒකාබද්ධ ප්‍රතිචාරයක් දක්වන බව විදේශ කටයුතු අමාත්‍යාංශය සඳහන් කළා.\nශ්‍රී ලංකාවෙන් ආනයනය කෙරෙන තේ ඇතුළු සියලූම කෘෂිකාර්මික නිෂ්පාදන සඳහා තාවකාලික තහනමක් පැනවීමට රුසියානු කෘෂිකර්ම ආරක්ෂණ අධිකාරිය තීරණය කරනු ලැබුවා.\nඑම තහනම හෙට සිට ක්‍රියාත්මක වන බවයි රොයිටර් පුවත් සේවය සඳහන් කළේ. ශ්‍රී ලංකාවෙන් ආනයනය කළ එක් තේ තොගයක තිබී කෘමියෙකු හමුවීම මෙම තහනම පැනවීමට හේතුව ලෙස රුසියාව සඳහන් කළා.\nරුසියාවට ආනයනය කෙරෙන තේ වලින් 23% ක් ලැබෙන්නේ ශ්‍රී ලංකාවෙන්.\nමෙරට තේ ආනයනය රුසියාව විසින් අත්හිටුවීම නිසා මතුව ඇති අර්බුදයට විසඳුමක් ලබාගැනීම සඳහා තේ මණ්ඩල සභාපතිවරයා සහ නියෝජිතයන් මෙන්ම විදේශ කටයුතු අමාත්‍යාංශයේ නියෝජිතයන් රුසියානු තානාපතිවරයා සමග මේ වනවිට සංවාදයක නිරතවනවා.\nඑමෙන්ම මෙරට තේ තොග ප්‍රතික්ෂේප කිරීමට හේතුවූ සිද්ධිය සම්බන්ධයෙන් ඉදිරිපත් කෙරෙන වාර්තාව හෙට හෝ අනිද්දා රුසියානු බලධාරීන් විසින් නිකුත් කරනු ඇතැයි අපේක්ෂිතයි.\nඉන් අනතුරුව ඒ පිළිබඳ ඉදිරි කටයුතු සොයාබැලීම සඳහා වැවිලි කර්මාන්ත අමාත්‍ය නවීන් දිසානායක රුසියාවේ සංචාරයක නිරතවීමට නියමිත බව ඔහුගේ මාධ්‍ය ප්‍රකාශක හිරු ප්‍රවෘත්ති අංශයට සඳහන් කළා.\nකෙසේ නමුත්, රුසියානු තේ නිෂ්පාදන සම්මේලනය නැවතත් ශ්‍රී ලංකාවේ තේ ආනයනය සඳහා අවසර දෙන්නැයි එරට ආරක්ෂණ අධිකාරියෙන් ඉල්ලීමක් කිරීමටද සැරසෙන බව සඳහන්.\nමේ වසරේ ජනවාරි සිට ඔක්තෝම්බර් දක්වා මාස 10 තුළ ශ්‍රී ලංකාව තේ ටොන් එක්ලක්ෂ 41,300 ක් රුසියාවට අපනයනය කළ අතර, එමඟින් ලැබුණු ආදායම ඇමරිකානු ඩොලර් මිලියන 436 ක්.",
       "URL": "https://www.hirunews.lk/178595/රුසියානු-තේ-තහනමට-ඒකාබද්ධ-ප්‍රතිචාරයක්",
       "Category": "Local News",
       "Parent URL": "https://www.hirunews.lk/local-news.php?pageID=4168"
}