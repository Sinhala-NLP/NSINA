{
       "Source": "hirunews",
       "Timestamp": "Tuesday, 31 December 2019 - 9:21",
       "Headline": "Update :- සුදුවෑන් මාධ්‍ය හමුවට මුදල් දුන්, SPC හිටපු සභාපති CID අත්අඩංගුවට - ඇප ලබාදීමට  නීතිපති විරුද්ධ වෙයි",
       "News Content": "සුදු වෑන් මාධ්‍ය හමුවේ පෙනී සිටි පුද්ගලයින් දෙදෙනාට රුපියල් ලක්ෂ 20ක මුදලක් ලබාදුන් බව කියන රාජ්‍ය ඖෂධ නීතිගත සංස්ථාවේ හිටපු සභාපති රූමි මොහොමඩ්, අපරාධ පරීක්ෂණ දෙපාර්තමේන්තුව විසින් අත්අඩංගුවට ගනු ලැබුවා.\nඒ, ඔහු අද (31) උදෑසන එම දෙපාර්තමේන්තුව වෙත භාර වීමෙන් අනතුරුවයි.\nසැකකරු අද අධිකරණය වෙත ඉදිරිපත් කෙරෙන අතර, එහිදී ඇප ලබාදීමට නීතිපති දෙපාර්තමේන්තුව විරෝධය පළ කරන බවයි නීතිපතිවරයාගේ සම්බන්ධීකරණ නිලධාරිනි රජයේ අධිනීතීඥ නිශාරා ජයරත්න සඳහන් කළේ.\nබොරු සාක්ෂි ලබාදීම සම්බන්ධයෙන් මොහුට එරෙහිව චෝදනා එල්ල වී ඇති අතර, කොළඹ ප්‍රධාන මහේස්ත්‍රාත් ලංකා ජයරත්න සැකකරුට විදෙස්ගතවීම තහනම් කරමින් ඊයේ (30) නියෝගයක් ද නිකුත් කළා.\nජනාධිපතිවරණ සමයේ මාධ්‍ය හමුවක් පවත්වා සුදු වෑන් මගින් පැහැර ගැනීම් පිළිබදව ව්‍යාජ තොරතුරු ප්‍රකාශයට පත් කිරීම සම්බන්ධයෙන් අත්අඩංගුවට ගත් පුද්ගලයන් දෙදෙනාට රාජ්‍ය ඖෂධ නීතිගත සංස්ථාවේ හිටපු සභාපතිවරයා මුදල් ලබා දුන් බවටයි මූලික පරීක්ෂණවලදී හෙළි වුණේ.\nඑම සැකකරුවන් දෙදෙනා අත්අඩංගුවට ගැනීමෙන් පසුව ලබාදුන් රහස්‍ය ප්‍රකාශ මගින් මෙම සුදුවෑන් මාධ්‍ය හමුව සංවිධානය වූ ආකාරය පිළිබදව සියළු තොරතුරු හෙළි කර තිබුණා.\nහිටපු සෞඛ්‍ය අමාත්‍ය පාර්ලිමේන්තු මන්ත්‍රී රාජිත සේනාරත්නගේ මැදිහත්වීම සම්බන්ධයෙන් ද ඔවුන් ප්‍රකාශ ලබාදී තිබූ අතර, අදාළ ගනුදෙනුව සිදුවූ ස්ථානයන් පිළිබදව ද අනාවරණ කළා.\nසුදුවෑන් මාධ්‍ය හමුවට එක්වූ සැකකරුවන් දෙදෙනා පසුගිය 13 වන දා රාත්‍රියේ මහර ප්‍රදේශයේ අවන්හලකදී අත්අඩංගුවට ගත් අතර, අවසන් වරට කොළඹ ප්‍රධාන මහේස්ත්‍රාත් ලංකා ජයරත්න හමුවට ඉදිරිපත් කළ අවස්ථාවේ ඔවුන් ජනවාරි 06 වැනිදා දක්වා යළි රක්ෂිත බන්ධනාගාර ගත කිරීමටයි මහේස්ත්‍රාත්වරිය නියෝග කළේ.\nරක්ෂිත බන්ධනාගාර ගතකිරීමට නියම කිරීමෙන් පසු නාරාහේන්පිට ලංකා පෞද්ගලික රෝහලේ ප්‍රතිකාර ලබමින් සිටින පාර්ලිමේන්තු මන්ත්‍රී රාජිත සේනාරත්නට කොළඹ ප්‍රධාන මහේස්ත්‍රාත් ලංකා ජයරත්න ඊයේ (30) ඇප නියම කළා.\nඒ රුපියල් ලක්ෂ පහ බැගින් වූ ශරීර ඇප දෙකක් මතයි.\nඑමෙන්ම, රාජිත සේනාරත්න මන්ත්‍රීවරයා තවදුරටත් නාරාහේන්පිට ලංකා පෞද්ගලික රෝහලේ ප්‍රතිකාර ලබමින් සිටින බවයි හිරු ප්‍රවෘත්ති අංශය සිදුකළ විමසීමකදී එම රෝහලේ ප්‍රකාශකයෙකු සඳහන් කළේ.\nUpdate : Tuesday, December 31, 2019, 9.53AM\n---------------------------------------------------------------------\nසුදු වෑන් මාධ්‍ය සාකච්ඡාවට සම්බන්ධ රූමි මොහොමඩ් CIDයට භාරවෙයි\nසුදු වෑන් මාධ්‍ය සාකච්ඡාවට සම්බන්ධ වූ දෙදෙනාට මුදල් ලබාදුන් බව කියන රාජ්‍ය ඖෂධ නීතිගත සංස්ථාවේ හිටපු සභාපති රූමි මොහොමඩ් මීට සුළු වේලාවකට පෙර රහස් පොලිසියට භාර වී තිබෙනවා.",
       "URL": "https://www.hirunews.lk/231299/update-සුදුවෑන්-මාධ්‍ය-හමුවට-මුදල්-දුන්-spc-හිටපු-සභාපති-cid-අත්අඩංගුවට-ඇප-ලබාදීමට-නීතිපති-විරුද්ධ-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=2977"
}