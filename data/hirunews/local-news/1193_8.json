{
       "Source": "hirunews",
       "Timestamp": "Wednesday, 04 May 2022 - 7:51",
       "Headline": "උපරිම මිල ඉක්මවා සහල් අලෙවි කරන බවට චෝදනා",
       "News Content": "සහල් සඳහා පනවා ඇති උපරිම සිල්ලර මිල මේ දින වල වෙළඳපොලේ සහල් අලෙවි වන මිලට වඩා වැඩි බවට තොරතුරු වාර්තා වනවා.\nමේ සම්බන්ධයෙන් අප කළ විමසීමක දී සහල් නිෂ්පාදකයින් සඳහන් කළේ, පවතින වී මිල සැලකිල්ලට ගනිමින් වෙළඳ අමාත්‍යංශයට ඉදිරිපත් කළ යෝජනා අනුව මෙම උපරිම සිල්ලර මිල තීරණය කර ඇති බවයි.\nපෙරේදා සිට ක්‍රියාත්මක වන පරිදි දේශීය සහල් සඳහා උපරිම සිල්ලර මිලක් නියම කරමින් ගැසට් නිවේදනයක් නිකුත් කෙරුණු අතර ඒ අනුව සුදු සහ රතු නාඩු කිලෝග්‍රෑමයක් අලෙවි කළ යුතු උපරිම සිල්ලර මිල වන්නේ රුපියල් 220ක්.\nමීට අමතරව සුදු සහ රතු සම්බා කිලෝග්‍රෑමයක් අලෙවි කළ යුතු වන්නේ රුපියල් 230කටයි.\nඑමෙන්ම කීරි සම්බා කිලෝග්‍රෑමයක් සඳහා ද රුපියල් 260ක උපරිම සිල්ලර මිලක් නියම කර තිබෙනවා.\nකෙසේ වෙතත් බොහෝ ප්‍රදේශවල මෙම මිලට වඩා අඩු මිලට සහල් අලෙවී වී තිබුණා.\nඋපරිම සිල්ලර මිල ගණන් තීරණය කිරීම සඳහා කුඩා මෝල් හිමියන්, මහා පරිමාණ මෝල් හිමියන්, වෙළෙදුන් සහ අමාත්‍යංශ නිලධාරීන්ගේ සහභාගීත්වයෙන් විශේෂ සාකච්ඡාවක් පැවති බව සහල් නිෂ්පාදකයින් ප්‍රකාශ කළා.",
       "URL": "https://www.hirunews.lk/303451/උපරිම-මිල-ඉක්මවා-සහල්-අලෙවි-කරන-බවට-චෝදනා",
       "Category": "Local News",
       "Parent URL": "https://www.hirunews.lk/local-news.php?pageID=1193"
}