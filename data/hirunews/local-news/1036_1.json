{
       "Source": "hirunews",
       "Timestamp": "Friday, 08 July 2022 - 21:20",
       "Headline": "සෙංකඩගල ප්‍රකාශනය ශ්‍රී දළදා මාළිඟාවේ දී එළිදැක්වෙයි (වීඩියෝ)",
       "News Content": "සර්ව පාක්ෂික ආණ්ඩුවක් පිහිටුවා රට පත්ව ඇති තත්ත්වයෙන් මුදා ගැනීමට පොදු වැඩපිළිවෙළක් ඉදිරිපත් කිරීම ඇතුළු කරුණු 06කින් සමන්විත සෙංකඩගල ප්‍රකාශනය අද මහනුවර ශ්‍රී දළදා මාළිඟාවේ දී එළිදැක්වුණා.\nඒ අවස්ථාවට මහා සංඝරත්නය මෙන්ම අගරදගුරු අතිඋතුම් කාදිනල් මැල්කම් රංජිත් හිමිපාණන් ඇතුළු ආගමික නායකයින් සහ සිවිල් සංවිධාන නියෝජිතයින් ද එක්වුණා.\nමහජනතාව මුහුණ දී ඇති අර්බුදකාරී තත්ත්වය මගහරවා ගැනීමට සියලු පාර්ශ්ව එක්ව පොදු වැඩපිළිවෙළක් ක්‍රියාත්මක කිරීම ඇතුළු කරුණු 06කින් සමන්විත සෙංකඩගල ප්‍රකාශනය ඉදිරිපත් කෙරුණේ ශ්‍රී දළදා මාළිඟාවේ මහ මළුවේ පිහිටි වීර මොණරවිල කැප්පෙටිපොළ පිළිරුව ඉදිරිපිටදියි.\nගෝඨාභය රාජපක්ෂ මහතා විධායක ජනාධිපති ධුරයෙන් කොන්දේසි විරහිතව ඉල්ලා අස්වීම, සියලු පක්ෂ එකතුවී අන්තර් වාර පාලනයක් ස්ථාපිත කිරීම, සර්ව පාක්ෂික සම්මුති ආණ්ඩුවක් මගින් පාර්ලිමේන්තු මැතිවරණය සහ ජනාධිපතිවරණය පැවැත්වීම පිළිබඳ නිශ්චිත කාලරාමුවක් ඉදිරිපත් කිරීම ඇතුළු කරුණු 06කින් මෙම සෙංකඩගල ප්‍රකාශනය සමන්විතයි.\nඅදාළ ප්‍රකාශනය සඳහා මහා සංඝරත්නයල සෙසු ආගමික නායකයින් සහ සිවිල් සංවිධාන නියෝජිතයින් අත්සන් තැබීම සිදු කෙරුණේ මහනුවර රැජිණ හෝටලයේදියි.\nඅනතුරුව අදාළ ලියවිල්ල මල්වතු අස්ගිරි මහනාහිමිවරුන් වෙත පිළිගන්වනු ලැබුවා.",
       "URL": "https://www.hirunews.lk/309484/සෙංකඩගල-ප්‍රකාශනය-ශ්‍රී-දළදා-මාළිඟාවේ-දී-එළිදැක්වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1036"
}