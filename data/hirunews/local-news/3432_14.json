{
       "Source": "hirunews",
       "Timestamp": "Thursday, 28 March 2019 - 10:52",
       "Headline": "අභියාචනාධිකරණ සභාපති විනිසුරු ලෙස ජනාධිපති නීතිඥ යසන්ත කෝදාගොඩ ජනපති ඉදිරියේ දිවුරුම් දෙයි",
       "News Content": "අතිරේක සොලිසිටර් ජනරාල් ජනාධිපති නීතීඥ යසන්ත කෝදාගොඩ අභියාචනාධිකරණයේ සභාපති විනිසුරුවරයා ලෙස ජනාධිපති මෛත්‍රිපාල සිරිසේන ඉදිරියේ අද පෙරවරුවේ දිවුරුම් දුන්නා.\nජනාධිපති නිල නිවසේදී මෙම දිවුරුම්දීම සිදුවූ බවයි ජනාධිපති මාධ්‍ය අංශය සඳහන් කළේ.\nජනාධිපති නීතීඥ යසන්ත කෝදාගොඩ පුරප්පාඩුව පැවති අභියාචනාධිකරණ සභාපති ධුරය සඳහා ජනාධිපති මෛත්‍රිපාල සිරිසේන විසින් නිර්දේශ කර ව්‍යවස්ථාදායක සභාව වෙත යවා තිබුණා.\nඉන් අනතුරුවයි පසුගිය සෙනසුරාදා කථානායක කරු ජයසූරියගේ ප්‍රධානත්වයෙන් රැස්වූ ව්‍යවස්ථාදායක සභාවේ නියෝජිතයන් ඒකමතිකව ඔහු අභියාචනාධිකරණයේ සභාපති විනිසුරුවරයා ලෙස  පත් කිරීමට අනුමැතිය ලබාදුන්නේ.",
       "URL": "https://www.hirunews.lk/213327/අභියාචනාධිකරණ-සභාපති-විනිසුරු-ලෙස-ජනාධිපති-නීතිඥ-යසන්ත-කෝදාගොඩ-ජනපති-ඉදිරියේ-දිවුරුම්-දෙයි",
       "Category": "Local News",
       "Parent URL": "https://www.hirunews.lk/local-news.php?pageID=3432"
}