{
       "Source": "hirunews",
       "Timestamp": "Wednesday, 05 October 2016 - 18:05",
       "Headline": "මානව හිමිකම්, යහපත සඳහා විය යුතුයි - ජනපති කියයි",
       "News Content": "මානව හිමිකම්, නිදහස සහ ප්‍රජාතන්ත්‍රවාදය භාවිත කළ යුත්තේ සමාජය යහපත් කිරීමට මිස එය වැරදි මග යැවීමට නොවන බව ජනාධිපති මෛත්‍රිපාල සිරිසේන ප්‍රකාශ කළා.\nජනාධිපතිවරයා මේ බව කියා සිටියේ අධ්‍යාපන අමාත්‍යාංශයේ මෙහෙයවීමෙන් කොළඹ - නෙළුම් පොකුණ රඟහලේ අද පැවති ගුරු ප්‍රතිභා ප්‍රණාම උපහාර උළෙල අමතමින්.\nමේ අතර ශ්‍රී ලංකාවට අලූතෙන් පත්ව ආ නව ජර්මානු තානාපති යෝන් රෝඩර් සහ නව බංග්ලාදේශ මහ කොමසාරිස් රියාස් හමිදුල්ලා අද ජනාධිපති මෛත්‍රිපාල සිරිසේන වෙත සිය අක්තපත්‍ර භාරදුන්නා.\nබංග්ලාදේශයේ සිදුවූ ම්ලේච්ඡ ත්‍රස්ත ක්‍රියාවන් පිළිබඳව මෙහිදී ජනාධිපතිවරයා නව මහ කොමසාරිස්වරයාට කණගාටුව පළ කළ අතර, එය තරයේ හෙළා දකින බවද සඳහන් කළා.\nජර්මානු තානාපතිවරයා මෙහිදී කියා සිටියේ කිලිනොච්චියේ ඉදි කෙරෙන ජර්මානු කාර්මික පුහුණු ආයතනයේ ඉදිකිරීම් සොයාබැලීම තම ප්‍රථම රාජකාරිය වන බවයි.\nදකුණු පළාතේද එවැනි ආයතනයක් පිහිටුවීමට බලාපොරොත්තුවන බව ඔහු වැඩිදුරටත් කියා සිටියා.",
       "URL": "https://www.hirunews.lk/144520/මානව-හිමිකම්-යහපත-සඳහා-විය-යුතුයි-ජනපති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4850"
}