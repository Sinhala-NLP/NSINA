{
       "Source": "hirunews",
       "Timestamp": "Thursday, 25 August 2022 - 14:15",
       "Headline": "අඹේවෙල ජලාශයේ ඇති ගෝනුන්ගේ සිරුරු ඉවත් කිරීමට පියවර (වීඩියෝ)",
       "News Content": "නුවරඑළිය අඹේවෙල ජලාශයේ මියගොස් සිටින ගෝනුන් විශාල පිරිසකගේ සිරුරු කඩිනමින් ඉවත් කිරීමට නුවරඑළිය පොලිස් කොට්ඨාශය පියවර ගනිමින් සිටිනවා.\nඒ සම්බන්ධයෙන් පොලීසිය ඊයේ විමර්ශනයක් සිදුකර ඇති අතර ඉන් අනතුරුවයි මියගොස් සිටින ගෝනුන් ඉවත් කිරීමට තීරණය කර ඇත්තේ.\nහෝර්ටන් තැන්න පාරිසරික කලාපයේ සහ අඹේවෙල රක්ෂිතයේ සැරිසරන ගෝනුන් දඩයක්කරුවන් අටවන උගුල්වලට හසුවීමෙන් සහ අයාලයේ සැරිසරන සුනඛයින් විසින් සපා කෑමෙන් ජලාශයට වැටී ඇති බවට අනාවරණ වී තිබෙනවා.\nමේ අතර සමර්හිල් සිද්ධියේදී කඳුකර කොටියා මියගොස් ඇත්තේ, වනජිවි නිලධාරින් විසින් එම සත්ත්වය බේරා ගැනීමට ගස කපන අවස්ථාවේ ඊට යටවීමෙන් නොවන බව ත්‍රිපුද්ගල කමිටුවේ අවසන් වාර්තාවෙන් පෙන්වා දී තිබෙනවා.\nඑමෙන්ම, කොටියා බේරා ගැනීම සඳහා ගස කපා දැමීම අනුමත නොකරන බවයි අදාළ කමිටු වාර්තාවේ දැක්වෙන්නේ.\nමෙවැනි දුෂ්කර ස්ථානයක අනතුරට ලක්ව සිටින සතෙකුගේ ජිවිතය බේරා ගැනීම සඳහා අවම පහසුකම් යටතේ වෙනත් විකල්පයක් නොමැති බවත්, අදාළ නිලධාරින්ට තරයේ අවවාද කළ යුතු බවත් කමිටු වාර්තාවේ සඳහන්.\nකඳුකර කොටියා මියයාම සම්බන්ධයෙන් සොයා බැලීමට පත් කළ ත්‍රිපුද්ගල කමිටුවේ අවසන් වාර්තාව කෘෂිකර්ම, වනජිවි හා වන සම්පත් සංරක්ෂණ අමාත්‍ය මහින්ද අමරවීර වෙත භාරදී තිබුණා.\nඅදාළ වාර්තාවෙන් කඳුකර කොටි ගහනය ආරක්ෂා කර ගැනීමට අවශ්‍ය නිර්දේශ 25 ක් ඉදිරිපත් කර තිබෙනවා.",
       "URL": "https://www.hirunews.lk/313693/අඹේවෙල-ජලාශයේ-ඇති-ගෝනුන්ගේ-සිරුරු-ඉවත්-කිරීමට-පියවර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=915"
}