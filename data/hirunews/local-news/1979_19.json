{
       "Source": "hirunews",
       "Timestamp": "Monday, 03 May 2021 - 8:37",
       "Headline": "දඹුල්ල ආර්ථිකයේ ගොවීන් ගැටළුවක (වීඩියෝ)",
       "News Content": "දඹුල්ල ආර්ථික මධ්‍යස්ථානය වසා දමා තැබුවද දිනපතා ගොවීන් සිය එළවළු තොග රැගෙන එහි පැමිණීම හේතුවෙන් කොරෝනා වෛරසය පැතිර යාම වැලැක්විය නොහැකි බව සමස්ත ලංකා ගොවිජන සම්මේලනය ප්‍රකාශ කළා.\nදඹුල්ලේ ඊයේ (02) පැවති මාධ්‍ය හමුවකට එක්වෙමින් එහි ජාතික සංවිධායක නාමල් කරුණාරත්න කියා සිටියේ එළවළු ගොවියා සහ පාරිභෝගිකයා අතරමැදි කණ්ඩායමකගේ සුරා කෑමකට ද ලක්ව ඇති බවයි.\nකොරෝනා වෛරසය පැතිර යාම හේතුවෙන් දඹුල්ල ආර්ථික මධ්‍යස්ථානය පසුගිය 26 වන දා සිට හුදෙකලා කිරීමටයි සෞඛ්‍ය අංශ තීරණය කළේ.\nකෙසේ වෙතත් ගොවීන් පසුගිය දින කිහිපය තුළම සිය නිෂ්පාදන අලෙවි කර ගැනීම සඳහා දඹුල්ල ප්‍රදේශයට රැගෙන එනු ලැබුවා.\nඑහෙත් එළවළු විකුණා ගැනීමට නොහැකිව ඔවුන් අපහසුතා රැසකට පත්වූ අයුරු හිරු ප්‍රවෘත්ති ඔස්සේ දිගින් දිගටම වාර්තා කළා.\nකෘෂිකර්ම අමාත්‍ය මහින්දානන්ද අලුත්ගමගේ ප්‍රකාශ කළේ ගොවීන් සිය එළවළු නිෂ්පාදන වෙනත් ආර්ථික මධ්‍යස්ථාන වෙත ගොස් අලෙවි කිරීමට අවශ්‍ය පහසුකම් සලසා දී ඇති බවයි.\nකෙසේවෙතත් ගොවීන් විසින් එලෙස ආර්ථික මධ්‍යස්ථාන වෙත නොගොස් අනුරාධපුර සහ මාතලේ යන ප්‍රදේශවල මාර්ග ආසන්නයේ සිය  නිෂ්පාදන අලෙවි කිරීමට පියවර ගෙන තිබුණා.\nමේ අතර, කොරෝනා වසංගතය හේතුවෙන් දැනට වසා දමා ඇති දඹුල්ල ආර්ථීක මධ්‍යස්ථානය විවෘත කරන ලෙසට ගොවීන් ඉල්ලීම් කළද එහි සේවකයන් කොරෝනා පරීක්ෂණ මගහරිමින් සිටින බවට මධ්‍යම පළාත් ආණ්ඩුකාර ලලිත් යූ ගමගේ පසුගියදා සිදුකළ ප්‍රකාශය දඹුල්ල ආර්ථික මධ්‍යස්ථාන කළමනාකරණ භාරය ප්‍රතික්ෂේප කරනවා.\nදඹුල්ල ආර්ථික මධ්‍යස්ථානයේ 500 ක් පමණ සේවය කරන අතර ඉන් කොරෝනා පරීක්ෂන සිදුකර ඇත්තේ 30 දෙනෙකු පමණක් බවයි ආණ්ඩුකාරවරයා මහනුවරදි මාධ්‍ය හමුවක් කැඳවමින් කියා සිටියේ.\nකෙසේ වෙතත්, දඹුල්ල ආර්ථික මධ්‍යස්ථානයේ කළමනාකරු ක්‍රිෂ්ටි විජේරත්න  සදහන් කළේ දඹුල්ල ආර්ථික මධ්‍යස්ථානයේ සේවය කරන බොහෝ පිරිසක් මේ වන විටත් කොරෝනා පරීක්ෂණ සිදුකර අවසන් බවයි.",
       "URL": "https://www.hirunews.lk/270255/දඹුල්ල-ආර්ථිකයේ-ගොවීන්-ගැටළුවක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1979"
}