{
       "Source": "hirunews",
       "Timestamp": "Tuesday, 25 July 2023 - 9:33",
       "Headline": "උපාධි අපේක්ෂකයකු සදහා වසරකට ඇස්තමේන්තුගත පිරිවැය හෙළිවෙයි",
       "News Content": "උසස් අධ්‍යාපන අවස්ථා පුළුල් කිරීමට සුදුසු නිර්දේශ ඉදිරිපත් කිරීම සඳහා වන පාර්ලිමේන්තු විශේෂ කාරක සභාවේ වාර්තාවෙන් උපාධි අපේක්ෂකයකු සදහා වසරකට ඇස්තමේන්තුගත පිරිවැය හෙළි වී තිබෙනවා\nඒ අනුව විවිධ උපාධි පාඨමාලාවන්ට අනුව ඇස්තමේන්තු කරනු ලැබූ මුදල් ප්‍රමාණය\nදන්ත වෛද්‍ය විද්‍යා පීඨයේ උපාධි අපේක්ෂකයකුට රුපියල්1,712,039 ක් වෙන් කරන අතර, පස් අවුරුදු පාඨමාලාවක් සදහා රුපියල් 8,560,195 ක් ලෙස ද\nපශු වෛද්‍ය විද්‍යා පීඨයේ උපාධි අපේක්ෂකයකුට රුපියල් 1,522,988ක් වෙන් කරන අතර, පස් අවුරුදු පාඨමාලා කාලයට රු. 7,614,940 ලෙස ද\nඑමෙන්ම වෛද්‍ය පීඨයේ උපාධි අපේක්ෂකයකු සඳහා රු. 1,010,452ක් වසරකට වෙන් කරන අතර, පස් අවුරුදු පාඨමාලාවන් සඳහා රු. 5,052,260 ලෙස ද\nසම සෞඛ්‍ය විද්‍යා පීඨයේ උපාධි අපේක්ෂකයකු සඳහා රු. 720,252ක මුදලක් වසරකට වෙන් කරන අතර, එම අපේක්ෂකයා වෙනුවෙන් අවුරුදු 4ක පාඨමාලා කාලය සඳහා රු. 2,881,008 ක් ලෙස ද\nඉංජිනේරු පීඨයේ උපාධි අපේක්ෂකයකුට වසරකට රු.705,231ක මුදලක් වෙන් කරන අතර, අවුරුදු 4 ක් සඳහා රු.2,820,924 ලෙස ද ඇස්තමේන්තුගත කරනු ලබන බවයි වාර්තාවෙන්නේ\nමේ අතර කෘෂිකර්ම පීඨයේ උපාධි අපේක්ෂකයකුට වසරකට රු. 686,607 ක් ලෙසද,\nතොරතුරු තාක්ෂණ පීඨයේ උපාධි අපෙක්ෂකයකුට රු.362,994 ක් ලෙසද,,\nනීති පීඨයේ උපාධි අපේක්ෂකයකුට වසරකට රු.312,460 ක් ලෙසද,,\nජනමාධ්‍ය සහ ප්‍රාසාංගික කලා උපාධි අපේක්ෂකයකුට වසරකට රු.520,393 ක් ලෙසද, ,\nකලා /සමාජ විද්‍යා/ මානව විද්‍යා උපාධි අපේක්ෂකයෙකුට රු. 352,475 ක් ලෙසද, ඇස්තමේන්තු ගත කරනු ලබන බවයි වැඩිදුරටත් අනාවරණය වන්නේ\nමෙරට උසස් අධ්‍යාපන අවස්ථා පුළුල් කිරිම සඳහා සුදුසු නිර්දේශ ඉදිරිපත් කිරීම සඳහා වන පාර්ලිමේන්තු විශේෂ කාරක සභාව සිය වාර්තාව\nපසුගියදා පාර්ලිමේන්තුවට ඉදිරිපත්කර තිබෙනවා.\nඑම කාරක සභාව පෙන්වා දෙන්නේ, ජාතික පාසල් සහ පළාත් පාසල් වශයෙන් පාසල් වර්ගීකරණය හේතුවෙන් බරපතල පරතරයක් නිර්මාණය වී ඇති බවයි.\nආණ්ඩුක්‍රම ව්‍යවස්ථාවෙන් සහතික කර ඇති සමානාත්මතාව ද එමගින් උල්ලංඝණය වන බව එම කාරක සභාව පෙන්වා දෙන අතර අධ්‍යාපනයේ ගුණාත්මක භාවය හා සමානාත්මතාව ඇති කිරීම සඳහා රජය විසින් ජාතික ප්‍රතිපත්තියක් සකස් කළ යුතු බවට කාරක සභාව නිර්දේශකර තිබෙනවා.\nප්‍රාථමික හා ද්විතීයික අධ්‍යාපනය සහ උසස් අධ්‍යාපනය කෙරෙහි අවධානය යොමු කරමින් කාරක සභාවේ නිරීක්ෂණ මෙන්ම නිර්දේශ රැසක් ඉදිරිපත්කර තිබෙනවා.\nඑහි දැක්වෙන්නේ, ළදරු පාසල් සහ මුල් ළමා විය අධ්‍යාපනය බලධාරීන් විසින් නොසලකා හරින ලද සහ අත්හැර දමන ලද අංශයක් බව කමිටුවට නිරීක්ෂණය වූ බවයි.\nමෙරට ප්‍රාථමික හා ද්විතීයික අධ්‍යාපනයේ පවතින සමස්ත රාමුව දෙස බැලීමේදී පසුගිය දශක 04 සිට 05 දක්වා කාලය තුළ විවිධ හේතූන් මත එය නැවතත් වැඩවසම් යුගයට හැරී ඇතැයි කාරක සභාව පෙන්වා දෙනවා.\nකලින් කලට නොයෙකුත් සමාජ වෙනස්කම් හා නොසන්සුන්තා ඇති කරමින් සමාජයීය බෙදීම් ඇති කරන්නා වූ ජාතික පාසල්, පළාත් පාසල්, ජනප්‍රිය පාසල් හා ඊට අමතරව, සිංහල පාසල්, බෞද්ධ පාසල්, දෙමළ පාසල්, හින්දු පාසල්, මුස්ලිම් පාසල් හා කතෝලික පාසල් ලෙස පාසල් වර්ගීකරණයට රජය යොමු වී ඇති බවද කාරක සභාව නිරීක්ෂණය කර තිබෙනවා.\nජාතික හා ජනප්‍රිය පාසල් ආදි ශිෂ්‍ය සංගම්වල ග්‍රහණයට ලක්ව ඇති අතර, නව වැඩවසම්වාදය පිළිබිඹු කරමින් එම පාසල්වල තම දරුවන්ට පමණක් අධ්‍යාපනය ලබා දිය යුතු බව සහතික කිරීම සඳහා ඔවුන් ඒවා තම පාලනය යටතේ තබා ගැනීමට හැකි සෑම ආකාරයකින්ම යොමුව සිටින බව ද කාරක සභාවේ නිරීක්ෂණයට ලක්ව තිබෙනවා.\nඑසේම ජාතික හා ජනප්‍රිය පාසල්වලට විශාල වාසියක් ලබා දෙමින් රජය විසින් අසමානුපාතික ලෙස අරමුදල් වෙන් කිරීම හේතුවෙන් ඒවා සහ අනෙකුත් පාසල් අතර විශාල පරතරයක් නිර්මාණය වී ඇතැයි ද කාරක සභා වාර්තාවේ සඳහන්.\nමෙවන් නිරීක්ෂණ පිළිබඳ අවධානය යොමුකළ කාරක සභාව නිර්දේශ කරන්නේ, රටේ සියලුම දරුවන්ට මුල් ළමා විය සහ ළදරු පාසල් අධ්‍යාපනය හඳුන්වා දීමට සුදුසු ප්‍රතිපත්තියක් රජය අනුගමනය කළ යුතු බවයි.\nඒ සඳහා ආයතන පිහිටුවීමට හා ඒවා පුළුල් කිරීමට රජය විසින් පෞද්ගලික අංශය දිරිමත් කළ යුතු අතර, එම අධ්‍යාපනය සඳහා සියලු දරුවන්ට සමාන ප්‍රවේශයක් ඇති බව සහතික කිරීම සඳහා මූල්‍යාධාර සැපයිය යුතු බව නිර්දේශවල සඳහන්.\nරාජ්‍ය හා පෞද්ගලික යන දෙඅංශයේම ළමුන් වෙන් වෙන් වශයෙන් සැලකීමකින් තොරව සමාන අධ්‍යාපනයක් ලබන බව තහවුරු කිරීම සඳහා දරුවන්ගේ වයස අනුව සුදුසු විෂයමාලාවක් රජය විසින් ඇතුළත් කළ යුතු බවට ද කාරක සභාව නිර්දේශ කරනවා.\nජාතික පාසල් සහ පළාත් පාසල් වශයෙන් පාසල් වර්ගීකරණය හේතුවෙන් පාසල් වර්ග 02 අතර බරපතල පරතරයක් නිර්මාණය වී ඇති අතර, එමගින් ආණ්ඩුක්‍රම ව්‍යවස්ථාවේ 27 (2) (h) ව්‍යවස්ථාව ඇතුළු ආණ්ඩුක්‍රම ව්‍යවස්ථාවෙන් සහතික කර ඇති සමානාත්මතාව උල්ලංඝණය වන බව කාරක සභාව පෙන්වා දෙනවා.\nකාරක සභාව පවසන්නේ, එබැවින් අධ්‍යාපනයේ ගුණාත්මක භාවය හා සමානාත්මතාව ඇති කිරීම සඳහා රජය විසින් ජාතික ප්‍රතිපත්තියක් සකස් කළ යුතු බවයි.\nජන වාර්ගිකත්වය, භාෂාව සහ ආගම යන අනන්‍යතා අනුව පාසල් වර්ගීකරණය ප්‍රජාවන් අතර දුරස්ථභාවයක් නිර්මාණය කරමින් සමාජය අසමගිය හා අවිශ්වාසය වෙත රැගෙන යනු ඇති බව පෙන්වා දෙන කාරක සභාව පවසන්නේ, සැමට අධ්‍යාපනයේ වැදගත්කම සහ අවශ්‍යතාව පිළිබඳ සෑම ස්ථරයකම ජනතාව දැනුවත් කිරීම තුළින් එම ගැටලුව ක්‍රමානුකූල ලෙස විසඳීමට නිර්දේශ කරන බවයි.\nකට පාඩම් කරමින් ඉගෙන ගන්නා අධ්‍යාපන ක්‍රමය වෙනුවට සිසුන්ගේ බුද්ධිය හා ප්‍රඥාව ඉහළ නංවන නවීන ක්‍රමවේද සහ විෂයමාලා හඳුන්වා දිය යුතු බවට ද කාරක සභාව නිර්දේශ කරනවා.\nකාරක සභා නිර්දේශ සහිත වාර්තාවේ දැක්වෙන්නේ, තාක්ෂණ හා විද්‍යා ක්ෂේත්‍රයන්හි නවීන ප්‍රවණතාවන්ට නිසි පිළිගැනීමක් තිබිය යුතු අතර, රැකියා අවශ්‍යතා සපුරාලීමේ අරමුණින් ඒවාට ප්‍රමුඛත්වය ලබා දිය යුතු බවයි.\nපාසල් පාදක ඇගයීම් මත 50% ක සහ විභාග පාදක සමත්වීම මත 50%ක මිශ්‍ර ලකුණු ක්‍රමයක් අනුගමනය කරමින් විෂයමාලා සරල කළ යුතු බවත් කාරක සභාව නිර්දේශ කරනවා.\nඉංග්‍රීසි භාෂාවේ වැදගත්කම අවධාරණය කරන අතරම, ජාතික භාෂා 02 ම ඉගෙන ගැනීමට සියලුම සිසුන්ට සමාන අවස්ථා ලබා දීමේ ප්‍රතිපත්තියක් අනුගමනය කළ යුතු බවයි එහි දැක්වෙන්නේ.\nසිසුන්ට තම වටිනා කාලය අපතේ නොයවා උසස් අධ්‍යාපනයේ නිරත වීමට හැකිවන පරිදි උසස් පෙළ ප්‍රතිඵල සාධාරණ කාලයක් තුළ නිකුත් කරන බවට රාජ්‍ය බලධාරීන් වග බලා ගත යුතු බවට ද කමිටුව නිර්දේශ කරනවා.\nඋසස් අධ්‍යාපනය කෙරෙහි අවධානය යොමු කරමින් කමිටුව නිර්දේශකර ඇත්තේ, නව පනතක් මගින් ස්වාධීන ජාතික උසස් අධ්‍යාපන කොමිෂන් සභාවක් පිහිටුවිය යුතු බවයි.",
       "URL": "https://www.hirunews.lk/342438/උපාධි-අපේක්ෂකයකු-සදහා-වසරකට-ඇස්තමේන්තුගත-පිරිවැය-හෙළිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=154"
}