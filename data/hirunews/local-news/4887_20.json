{
       "Source": "hirunews",
       "Timestamp": "Thursday, 08 September 2016 - 14:12",
       "Headline": "ප්‍රදේශ කිහිපයක අනතුරුවලින් දෙදෙනෙකු මරුට (ඡායාරූප)",
       "News Content": "යාපනය චුන්නාගම් ප්‍රදේශයේදී යතුරුපැදි දෙකක් මුහුණට මුහුණලා ගැටීමෙන් තරුණයකු මරණයට පත්ව තිබෙනවා.\nතවත් තරුණයකු බරපතල තුවාල ලබා ඇති බවයි අප වාර්තාකරු සඳහන් කලේ.\nඅපරීක්ෂාකාරීව යතුරුපැදි ධාවනය කිරීම මෙම අනතුරට හේතුව බව පොලිසිය ප්‍රකාශකර තිබෙනවා.\nඊයේ රාත්‍රී සිදුවු මෙම අනතුරින් මරණයට පත්වී ඇත්තේ චාවකච්චේරි ප්‍රදේශයේ පදිංචි 26 හැවිරිදි තරුණයෙක්.\nමේ අතර මහනුවර මාතලේ මාර්ගයේ අකුරණ ප්‍රදේශයේදී වාහන 3 ක් එකිනෙක ගැටීමෙන් සිදුවු අනතුරකින් ත්‍රී රෝද රථ රියදුරෙකු මියගොස් තිබෙනවා.\nතවත් තුන්දෙනෙකු බරපතල තුවාල ලබා රෝහල් ගතකර ඇති බවයි අප වාර්තාකරු සඳහන් කලේ.\nඅද උදෑසන 8 ට පමණ සිදුවු අනතුරින් මරණයට පත්ව ඇත්තේ අකුරණ ප්‍රදේශයේම පදිංචි 28 හැවිරිදි පුද්ගලයෙක්.\nඑක් ජීප් රථයක රියදුරු සහ එහි ගමන් කළ තවත් කාන්තාවක් ඇතුලූ පුද්ගලයන් දෙදෙනෙක් තුවාල ලබා ඇති බවයි පොලීසිය සඳහන් කළේ.\nඡායාරූප  - මොහොමඩ් ආසික් / වන්නි රොමේෂ් මදුෂංක",
       "URL": "https://www.hirunews.lk/142529/ප්‍රදේශ-කිහිපයක-අනතුරුවලින්-දෙදෙනෙකු-මරුට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4887"
}