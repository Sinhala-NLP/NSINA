{
       "Source": "hirunews",
       "Timestamp": "Tuesday, 11 January 2022 - 13:25",
       "Headline": "ආණ්ඩුවෙන් යාම ගැන නිදහස් පක්ෂයේ බෙදීමක්",
       "News Content": "මේ මොහොතේ ආණ්ඩුවෙන් ඉවත් වීම සම්බන්ධයෙන් නිදහස් පක්ෂය තුළ මත ගැටුමක් නිර්මාණය වී ඇති බව, දේශපාලන ආරංචි මාර්ග ප්‍රකාශ කළා.\nඅමාත්‍ය ධුර ලබා ගත් ජ්‍යෙෂ්ඨයින් කිහිප දෙනෙකු පමණක්, ආණ්ඩුවෙන් ඉවත් විය යුතු බව ප්‍රකාශ කර ඇතත්, මේ මොහොතේ ආණ්ඩුවෙන් ඉවත් නොවිය යුතු බව, එම පක්ෂයේ ඇතැමුන් ප්‍රකාශ කර ඇති බවයි, වාර්තා වන්නේ.\nඑළඹෙන මහ මැතිවරණය ජයග්‍රහණය කර ශ්‍රී ලංකා නිදහස් පක්ෂ ආණ්ඩුවක් බිහි කර ගත යුතු බව, එම පිරිස අදහස් දක්වා තිබෙනවා.\nනිදහස් පක්ෂය නියෝජනය කරමින් මන්ත්‍රීවරුන් 14 දෙනෙකු පාර්ලිමේන්තුවට තේරී පත්ව සිටින අතර, කැබිනට් අමාත්‍ය ධුර හොඹවන දෙදෙනෙකු සහ රාජ්‍ය අමාත්‍යවරුන් 3 දෙනෙකු ඒ අතර වනවා.\nකෙසේ වෙතත්, කොළඹ අද (11) දින පැවති කැබිනට් තීරණ දැනුම් දීමේ මාධ්‍ය හමුවේදී සම කැබිනට් ප්‍රකාශක අමාත්‍ය රමේෂ් පතිරණ කියා සිටියේ නිදහස් පක්ෂය රජයෙන් ඉවත්වීමට කටයුතු කරනු ඇතැයි තමන් අපේක්ෂා නොකරන බවයි.\nමේ අතර, ශ්‍රී ලංකා පොදුජන පෙරමුණ දොස් නැගුව ද යහපාලන ආණ්ඩුව රටට බොහෝ වැඩ කොටසක් ඉටු කළ බව හිටපු ජනාධිපති මෛත්‍රීපාල සිරිසේන ප්‍රකාශ කළා.\nඔහු මේ බව කියා සිටියේ ශ්‍රී ලංකා නිදහස් පක්ෂයේ මැදකොළඹ පක්ෂ කාර්යාලය විවෘත කිරීමේ අවස්ථාවට ඊයේ (10) පස්වරුවේ එක්වෙමින්.",
       "URL": "https://www.hirunews.lk/293662/ආණ්ඩුවෙන්-යාම-ගැන-නිදහස්-පක්ෂයේ-බෙදීමක්",
       "Category": "Local News",
       "Parent URL": "https://www.hirunews.lk/local-news.php?pageID=1433"
}