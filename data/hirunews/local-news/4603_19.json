{
       "Source": "hirunews",
       "Timestamp": "Tuesday, 21 March 2017 - 7:43",
       "Headline": "නැගෙනහිර සරසවියේ ත්‍රිකුණාමල මණ්ඩපය දින නියමක් නොමැතිව වසා දැමේ - සිසුන් ටයර් පුළුස්සමින් විරෝධතාවක",
       "News Content": "නැගෙනහිර විශ්වවිද්‍යාලයේ ත්‍රිකුණාමල මණ්ඩප දින නියමයක් නොමැතිව වසා දැමීමට එහි පාලන අධිකාරිය තීරණය කර තිබෙනවා.\nඒ, විශ්වවිද්‍යාලයේ සිසුන් කලහකාරී විරෝධතාවක නිරතවීම හේතුවෙන්.\nඅප වාර්තාකරු සදහන් කළේ සිසුන් ටයර් පුළුස්සමින් විරෝධතාවයේ නිරත වූ බවයි.\nනැගෙනහිර විශ්වවිද්‍යාලයේ ත්‍රිකුණාමලයේ පිහිටි සන්නිවේදන සහ ව්‍යාපාර අධ්‍ය්‍යන පීඨය, ව්‍යවහාරික අධ්‍යාපන පීඨය සහ සිද්ධ වෛද්‍ය පීඨයේ විභාග පසුගිය පෙබරවාරි 28 වන දා පැවැති අතර, එහි ප්‍රතිඵල ලබාදී ඇත්තේ සිසුන් කොටසකට පමණයි.\nඊට විරෝධය පළ කිරීම හේතුවෙන් සිසුන් 16 දෙනෙකුගේ පන්ති තහනම් කිරීමට විශ්වවිද්‍යාල පරිපාලනය පියවර ගත්තා.\nඉන් අනතුරුව නැවතත් විභාග ආරම්භවීමට නියමිතව තිබුණේ ඊයේ දිනයේදියි.\nඑහෙත් පන්ති තහනම් කළ සිසුන්ගේ සහභාගීත්වයෙන් තොරව එම විභාග නොපවත්වන ලෙස බලකරමින් සිසුන් ඊයේ මෙලෙස විරෝධතාවයේ නිරත වී තිබෙනවා.",
       "URL": "https://www.hirunews.lk/157332/නැගෙනහිර-සරසවියේ-ත්‍රිකුණාමල-මණ්ඩපය-දින-නියමක්-නොමැතිව-වසා-දැමේ-සිසුන්-ටයර්-පුළුස්සමින්-විරෝධතාවක",
       "Category": "Local News",
       "Parent URL": "https://www.hirunews.lk/local-news.php?pageID=4603"
}