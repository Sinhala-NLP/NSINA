{
       "Source": "hirunews",
       "Timestamp": "Wednesday, 23 October 2019 - 19:04",
       "Headline": "මත්තල වී ගබඩා කිරීම ගැන දූෂණ වංචා සොයන ජනපති කොමිසම අගමැතිගෙන් ප්‍රශ්ණ කරයි",
       "News Content": "වත්මන් ආණ්ඩුව සමයේ රාජ්‍ය ආයතන වල සිදුවු දුෂන සහ වංචා සෙවීමට පත්කළ ජනාධිපති කොමිෂන් සභාව හමුවේ අග්‍රාමාත්‍ය රනිල් වික්‍රමසිංහ මහතා අද දෙවන දිනටත් පෙනී සිටියා.\nඒ මත්තල ජාත්‍යන්තර ගුවන්තොටුපළේ වී ගබඩා කිරීමෙන් රජයට පාඩු සිදුවු බවට වූ පැමිණිල්ලකට අදාළව ජනාධිපති කොමිෂන් සභාව හමුවේ සාක්ෂි ලබාදිම සදහායි.\nඅග්‍රාමාත්‍ය රනිල් වික්‍රමසිංහ මහතා අද පෙගව 10.30ට පමණ ජනාධිපති කොමිසම වෙත පැමිණියා.\nඑහිදී මත්තල, ජාත්‍යන්තර ගුවන්තොටුපලේ වී ගබඩා කිරීමේ සිද්ධිය තුළින් රජයට පාඩු සිදුවුයේ යැයි සැලකෙන පැමිණිල්ලට අදාළව නියෝජ්‍ය සොලිසිටර් ජනරාල් යුරේෂා ද සිල්වා මහත්මිය සහ ජනාධිපති කොමිසමේ සමාජිකයින් අග්‍රාමාත්‍යවරයාගෙන් ප්‍රශ්න කර තිබෙනවා.\nමෙහිදි අග්‍රාමාතයවරයා ජනාධිපති කොමිසම හමුවේ ප්‍රකාශ කර ඇත්තේ මත්තල ජත්‍යාන්තර ගුවන් තොටුපලේ වී ගබඩා කිරිමට අදාළ තීරණය ගනු ලැබුවේ ඒ සම්බන්ධයෙන් පත්කළ කැබිනට් අනුකමිටුවක් විසින් බවයි.\nඑබැවින් එම තීරණය සම්බන්දයෙන් තමන්ගේ කිසිදු සම්බන්ධයක් නොමැති බවද අග්‍රාමාතයවරයා ජනාධිපති කොමිසම හමුවේ සඳහන් කර තිබෙනවා.\nහදිස්සි අවස්ථාවකදි භාණ්ඩ ගබඩා කිරීම සඳහා ගුවන්තොටුපලවල්හි පහසුකම් සලසා ඇති බව සඳහන් කළ අග්‍රාමාත්‍යවරයා කොමිසම හමුවේ පෙන්වා දුන්නේ සුනාමි අවස්ථාවේදි කටුනායක ගුවන් තොටුපලේද භාණ්ඩ ගබඩා කර තිබු බවයි.\nඑසේම මෙම වී ගබඩා කිරීමේ කටයුතු සිදුකර ඇත්තේ ගුවන්තොටුපළ අධිකාරිය සහ වී අලෙවි මණ්ඩලය යන රාජ්‍ය ආයතන දෙකෙහිම මැදිහත්වීමෙන් බව පෙන්වා දුන් අග්‍රාමාත්‍යවරයා වැඩිදුරටත් සදහන් කළේ වී ගබඩා කිරීම තුළින් යම් පාඩුවක් සිදුවී ඇත්නම් එය ගුවන්තොටුපළ අධිකාරියට වී අලෙවි මණ්ඩලයෙන් අයකරගත හැකි බවයි.\nපැයකට අධික කාලයක් ජනාධිපති කොමිසම හමුවේ ප්‍රකාශයක් ලබාදිමෙන් පසු අග්‍රාමාත්‍යවරයා මධ්‍යන 12ට පමණ ජනාධිපති කොමිසමෙන් පිටව ගියා.\nඅග්‍රාමාත්‍යවරයා ජනාධිපති කොමිසම හමුවේ පෙනීසිටි දෙවන අවස්ථාව මෙය වන අතර කෘෂිකර්ම අමාත්‍යංශය බත්තරමුල්ල ඩීගපී ජයසිංහ ගොඩනැගිල්ලට රැගෙන ගොස් මාසිකව රුපියල් මිලියන 24.6ක කුලියක් ගෙවීම තුළ රජයට පාඩුවක් සිදුවුයේ යැයි ගොනුකර තිබු පැමිණිල්ලක අදාළවද අග්‍රාමාත්‍යවරයා ඉකුත් සැප්තැම්බර් මස 16 වන දින ජනාධිපති කොමිසම හමුවේ සක්ෂි ලබාදුන්නා.",
       "URL": "https://www.hirunews.lk/226846/මත්තල-වී-ගබඩා-කිරීම-ගැන-දූෂණ-වංචා-සොයන-ජනපති-කොමිසම-අගමැතිගෙන්-ප්‍රශ්ණ-කරයි",
       "Category": "Local News",
       "Parent URL": "https://www.hirunews.lk/local-news.php?pageID=3083"
}