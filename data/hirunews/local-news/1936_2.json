{
       "Source": "hirunews",
       "Timestamp": "Saturday, 22 May 2021 - 18:24",
       "Headline": "PCR සහ රැපිඩ් ඇන්ටිජන් පරීක්ෂණ කරන පෞද්ගලික රෝහල්වලට මාර්ගෝපදේශ මාලාවක්",
       "News Content": "කොවිඩ් 19 ආසාදිතයන් හඳුනා ගැනීම වෙනුවෙන් පී.සී.ආර් සහ රැපිඩ් ඇන්ටිජන් පරීක්ෂණ සිදුකරන පෞද්ගලික රෝහල්වලට සෞඛ්‍ය අමාත්‍යංශයෙන් නිශ්චිත මාර්ගෝපදේශ මාලාවක් නිකුත් කර තිබෙනවා.\nසෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන මහතා විසින් අදාළ පෞද්ගලික රෝහල්වල රසායනාගාර භාර ප්‍රධානීන් වෙත සතරවිධ මාර්ගෝපදේශ අද දිනයේ ලිඛිතව දැනුම්දුන් බවයි රජයේ ප්‍රවෘත්ති දෙපාර්තමේන්තුව නිවේදනය කළේ.\nඒ අනුව පෞද්ගලික රෝහල් විසින් අදාළ පරීක්ෂණ සිදු කළ යුත්තේ ප්‍රතිකාර නිශ්චය කිරීම භාර වෛද්‍ය විශේෂඥයා හෝ වෛද්‍ය නිලධාරියා හෝ එකී අවශ්‍යතාව නිර්දේශ කර ඇත්නම් පමණයි.\nසාම්පල ලබාගැනීමෙන් පසු ප්‍රතිඵල ලැබෙන තෙක් තම නිවස හෝ ආයතනය ඇතුලත හුදෙකලාව රැඳී සිටින ලෙසට රෝගියාට නියම කළ යුතු වනවා.\nරෝගියාට කොරෝනා වෛරසය ආසාදනය වී ඇත්නම් සෞඛ්‍ය අමාත්‍යංශයේ වසංගත රෝග ඒකකයට අදාළ ප්‍රදේශයේ සෞඛ්‍ය වෛද්‍ය නිලධාරීවරයාට සහ රෝගියාට දැනුම්දීම රෝහල් බලධාරියාගේ වගකීමක්.\nආසාදිත රෝගීන් වගකිව යුතු වෛද්‍යවරයාගේ නිර්දේශය පරිදි බලයලත් කොවිඩ් 19 ප්‍රතිකාර මධ්‍යස්ථානයක රැඳවීමට රෝහල් බලධාරීන් ක්‍රියා කළ යුතු බවට ද අදාළ මාර්ගෝපදේශවල දැක්වෙනවා.\nකිසියම් පෞද්ගලික රෝහලක් මෙම නියමයන් කඩ කරන්නේ  නම් කොවිඩ් 19 පී.සී.ආර් සහ රැපිඩ් ඇන්ටිජන් පරීක්ෂණ සිදු කිරීමට එම රෝහලට ලබාදී ඇති අවසරය අවලංගු කරන බවටයි සෞඛ්‍ය සේවා අධ්‍යක්ෂ ජෙනරාල්වරයා දැනුම්දී ඇත්තේ.",
       "URL": "https://www.hirunews.lk/272144/pcr-සහ-රැපිඩ්-ඇන්ටිජන්-පරීක්ෂණ-කරන-පෞද්ගලික-රෝහල්වලට-මාර්ගෝපදේශ-මාලාවක්",
       "Category": "Local News",
       "Parent URL": "https://www.hirunews.lk/local-news.php?pageID=1936"
}