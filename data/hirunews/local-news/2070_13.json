{
       "Source": "hirunews",
       "Timestamp": "Monday, 22 March 2021 - 19:19",
       "Headline": "රාජ්‍ය අමාත්‍ය ශෂින්ද්‍ර රාජපක්ෂගේ  රථය ජල පහරකට හසුව ගසාගෙන යයි",
       "News Content": "තමන් ගමන් ගත් ඩිෆෙන්ඩර් වර්ගයේ රථය මැදගම ඔබ්බේගොඩ පුබ්බාර ඔය හරහා ඇති සපත්තු පාලමක් මතින් ගමන් කරද්දී එකවර ජල පහරකට හසුව ගසා ගෙන ගිය බව වාර්තා වනවා.\nජනෙල්වලින් පැන යාන්තමින් තමන් ජීවිතය බේරාගත් බව කෘෂිකර්ම රාජ්‍ය අමාත්‍ය ශෂින්ද්‍ර රාජපක්ෂ පවසනවා.\nඊයේ පස්වරුවේ මැදගම ඔබ්බේගොඩ පුබ්බාර ඔය හරහා ඇති සපත්තු පාලමක් මතින් ගමන් කරද්දී එකවර ජල පහරකට අසුව ගසා ගෙන ගොස් ඇති බවයි මැදගම පොලිසිය ප්‍රකාශ කළේ.\nබිබිල මැදගම ප්‍රදේශයේ පැවැති  උත්සව කීපයකට සහභාගී වී ආපසු මොනරාගල දක්වා ගමන් කරමින් සිටියදීයි අමාත්‍යවරයා මෙම අනතුරට පත්ව තිබෙනවා.\nඅධිකවර්ෂාවත් සමග පුබ්බාර ඔයේ ජලමට්ටම ඉහළ ගොස් ඇති අතර සපත්තු පාලමෙන් ගමන් කරද්දී ඩිපෙන්ඩර් රථය සමග ඇමැතිවරයා ගසාගෙන ගොස් ඇති බවයි වාර්තා වන්නේ.\nඑම අවස්ථාවේදී ප්‍රදේශවාසීන් ඇතුළු පිරිස මැදිහත් වී අමාත්‍යවරයා ගමන්ගත් වාහනය බේරාගෙන තිබෙනවා.\nඅනතුරින් ඇමැතිවරයාට හෝ කිසිවකුටත් තුවාල සිදුව නැති බවයි වාර්තාවන්නේ.",
       "URL": "https://www.hirunews.lk/266188/රාජ්‍ය-අමාත්‍ය-ශෂින්ද්‍ර-රාජපක්ෂගේ-රථය-ජල-පහරකට-හසුව-ගසාගෙන-යයි",
       "Category": "Local News",
       "Parent URL": "https://www.hirunews.lk/local-news.php?pageID=2070"
}