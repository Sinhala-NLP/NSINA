{
       "Source": "hirunews",
       "Timestamp": "Tuesday, 09 March 2021 - 16:35",
       "Headline": "සජිත් නම් තැබූ “රේවත” මිය යයි (වීඩියෝ)",
       "News Content": "කලාවැව, ජාතික උද්‍යානයේ දීර්ඝ කාලයක් සැරිසැරූ රේවත හස්තියා මියගොස් තිබෙනවා.\nකැකිරාව - තිබ්බටුවැව - අලියාවැටුණු වැව ප්‍රදේශයේ වගාබිමක ඇද තිබූ නීතිවිරෝධී විදුලි රැහැනක ගැටීමෙන් මෙම හස්තියා අද අලුයම මියගොස් ඇති බවයි ගනේවල්පොල වන සත්ත්ව අඩවි කාර්යාලය කියා සිටියේ.\nඑහි ප්‍රකාශකයෙකු හිරු ප්‍රවෘත්ති අංශයට ප්‍රකාශ කළේ අදාළ වගාබිම අලි මංකඩක පිහිටා ඇති බවයි.\nඅඩි 09ක් පමණ උසැති 45 වන වියේ පසුවු  මෙම සත්වයා ඇතුන් 23 ක් පමණ වු කලා වැව ඇත්පංතියේ සිටි සංචාරක ආකර්ෂණය බහුලව දිනාගත් හස්තියායි.\nමියගිය රේවතගේ පශ්චාත් මරණ පරීක්ෂණයට අනුරාධපුර පණ්ඩුලගම වනජීවි පශූ වෛද්‍ය චන්දන ජයසිංහ විසින් අද පස්වරුවේ සිදුකල අතර විදුලි සැර වැදීමෙන් මෙම ඇතා මියගොස් ඇති බවට එහිදි අනාවරණ වී තිබෙනවා.\nමෙම හස්තියාගේ මියයෑම සම්බන්ධයෙන් අදාළ වගා බිමේ හිමිකරු කැකිරාව පොලීසිය විසින් අත්අඩංගුවට ගත්තා. ඔහු කැකිරාව දිසා මහේස්ත්‍රාත් අධිකරණය වෙත ඉදිරිපත් කිරීමට නියමිතයි.\nමේ අතර රේවත හස්තියාගේ මරණය සම්බන්ධයෙන් ෆේස්බුක් සටහනක් තබමින් විපක්ෂ නායක සජිත් ප්‍රේමදාස සඳහන් කර ඇත්තේ අදාල සිද්ධිය සම්බන්ධයෙන් විධිමත් පරීක්ෂණයක් සිදුකර වරදකරුවන්ට දැඩි දඬුවම් ලබා දියයුතු බවයි.\n90 දශකයේදී සොයාගත් මෙම හස්තියාට රේවත ලෙස නම් තබනු ලැබුවේද තමන් විසින් බව විපක්ෂ නායකවරයා එමඟින් සිහිපත් කර  තිබෙනවා.",
       "URL": "https://www.hirunews.lk/264833/සජිත්-නම්-තැබූ-රේවත-මිය-යයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2099"
}