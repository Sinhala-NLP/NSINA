{
       "Source": "hirunews",
       "Timestamp": "Wednesday, 06 February 2019 - 18:45",
       "Headline": "රේගු වර්ජනයෙන් අහිමිවූ මුදල තක්සේරු කර නැහැ",
       "News Content": "රේගු වර්ජනය හරහා රටට අහිමි වූ මුදල තක්සේරු කර නොමැති බව මුදල් හා ජනමාධ්‍ය අමාත්‍ය මංගල සමරවීර ප්‍රකාශ කළා.\nඑම අමාත්‍යාංශයේ අද පැවති මාධ්‍ය හමුවකට එක්වෙමින් අමාත්‍යවරයා මේ බව කියා සිටි අතර, එහිදී ඔහු සඳහන් කළේ රටට විදේශ විනිමය අහිමිවන ප්‍රධාන ජාවාරම් දෙකක් ලෙස ගම්මිරිස් සහ පුවක් හැඳින්විය හැකි බවයි.\nඑම ජාවාරම්වලට වත්මන් රජයේ පුද්ගලයින්ද සම්බන්ධ බවයි එහිදී අමාත්‍යවරයා කියා සිටියේ.\nඑම මාධ්‍ය හමුවට පෙර ධුරයෙන් ඉවත් කළ රේගු අධ්‍යක්ෂ ජනරාල් පී.එස්.එම්.චාල්ස් මුදල් අමාත්‍යාංශයට පැමිණ මුදල් අමාත්‍යවරයා මුණ ගැසුණු අතර, ඇයද ඉන් අනතුරුව පැවති මාධ්‍ය හමුවට එක්ව සිටියා.\nරේගු වෘත්තීය සමිති සතියක් පුරා දියත් කළ වෘත්තීය ක්‍රියාමාර්ගය හේතුවෙන් රුපියල් බිලියන 12කට වැඩි පාඩුවක් සිදුව ඇතැයි එම වෘත්තීය සමිති ප්‍රකාශ කළා.\nරේගු මාණ්ඩලික නිලධාරීන්ගේ සංගමයේ උප ලේකම් සුදත් ද සිල්වා හිරු ප්‍රවෘත්ති අංශයට කියා සිටියේ බහාලූම් 7000 කට වැඩි ප්‍රමාණයක් මේ වනවිටත් කොළඹ වරායේ සිරවී ඇති බවයි.\nධුරයෙන් ඉවත් කළ රේගු අධ්‍යක්ෂ ජනරාල් පී.එස්.එම්.චාල්ස් යළි එම ධුරයට පත් කරන ලෙස ඉල්ලා රේගු වෘත්තීය සමිති වෘත්තීය ක්‍රියාමාර්ගයක් ආරම්භ කරනු ලැබුවේ පසුගිය මස 30 වනදායි.\nකෙසේ වෙතත්, ඊයේ පැවති අමාත්‍ය මණ්ඩල රැස්වීමේදී ඇය එම ධුරයෙන් ඉවත් කිරීමට ඉදිරිපත් කළ අමාත්‍ය මණ්ඩල පත්‍රිකාව ඉල්ලා අස් කර ගැනීමට මුදල් අමාත්‍ය මංගල සමරවීර කටයුතු කළ අතර, ඒ සමගම වෘත්තීය ක්‍රියාමාර්ගය අත්හිටුවීමට රේගු වෘත්තීය සමිති පියවර ගනු ලැබුවා.",
       "URL": "https://www.hirunews.lk/209857/රේගු-වර්ජනයෙන්-අහිමිවූ-මුදල-තක්සේරු-කර-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=3515"
}