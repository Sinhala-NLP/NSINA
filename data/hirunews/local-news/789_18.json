{
       "Source": "hirunews",
       "Timestamp": "Thursday, 20 October 2022 - 18:13",
       "Headline": "බ්‍රිතාන්‍ය අගමැතිනිය ධුරයෙන් ඉල්ලා අස්වෙයි",
       "News Content": "බ්‍රිතාන්‍ය අගමැතිනි ලිස් ට්‍රස් ධුරයෙන් ඉල්ලා අස්වීමට තීරණය කර තිබෙනවා.\nඩවුනින් වීදියේ දී විශේෂ ප්‍රකාශයක් කරමිනුයි ඇය සිය ඉල්ලා අස්වීම පිළිබඳ දැනුම්දී ඇත්තේ.\nකෙසේවෙතත් අගමැති ධුරයට අනුප්‍රාප්තිකයෙකු පත්වන තෙක් ධුරයේ කටයුතු කිරීමට පියවර ගන්නා බව ද ලිස් ට්‍රස් ප්‍රකාශකර තිබෙනවා.\nමේ අතර ඇය කොන්සවේටිව් පක්ෂ නායකත්වයෙන් ද ඉවත් වීමටයි බ්‍රිතාන්‍ය අගමැතිවරිය තීරණය කර ඇත්තේ.\nසිය ප්‍රතිපත්ති විටින් විට වෙනස් කිරීම හේතුවෙන් ට්‍රස් පක්ෂය තුළ දැඩි දෝෂ දර්ශනයට ලක්වූ අතර පසුපෙළ මන්ත්‍රීවරුන් ඇයගෙන් ඉල්ලා සිටියේ ධූරයෙන් ඉල්ලා අස්වන ලෙසයි.\nමතු වූ අර්බුදකාරි තත්වය හමුවේ බ්‍රිතාන්‍ය අභ්‍යන්තර කටයුතු අමාත්‍යවරයාද ඊයේ ඉල්ලා අස්වුණා.\nඅග්‍රාමාත්‍ය බොරිස් ජොන්සන්ගේ ඉවත් වීමෙන් පසු ලිස් ට්‍රස් අගමැති ධුරයට පත් කෙරුණේ දෙවන එළිසබෙත් මහ රැජින විසින්. ඒ ඇයගේ අභාවයට ද දින කිහිපයකට පෙරයි.\nමහ රැජින සිය අභාවයට පෙර සිදු කළ අවසන් රාජකාරී කටයුත්ත ලෙසට සැලකුණේ ද අගමැතිවරියගේ පත් කිරීමයි.\nඒ අනුව නව අගමැතිවරිය සිය ධුරයේ කටයුතු කරනු ලැබුවේ දින 45ක පමණ කාලයක් පමණයි.\nමේ අතර කොන්සවේටිව් පක්ෂයේ නායකත්වය සඳහා ඉදිරි සතියේදී නිලවරණයක් පැවැත්වෙනු ඇති බව ද අගමැතිවරිය ප්‍රකාශ කළා.\nඑමෙන්ම බ්‍රිතාන්‍යයේ නව අගමැතිවරයා පත්කර ගැනීම වෙනුවෙන් නිලවරණයක් ද ලබන සතියේ පැැවත්වෙනු ඇති.\nLiz Truss තනතුරේ කටයුතු කරනු ලැබුවේ 45ක් පමණක් වන අතර එය සැලකෙන්නේ එය එක්සත් රාජධානියේ ඕනෑම අගමැතිවරයෙකුගේ කෙටිම ධුර කාලය ලෙසටයි.\nමීට පෙර එරට කෙටිම කලක් ධුරය හෙබවූ අගමැතිවරයා වුයේ ජෝර්ජ් කැනින් වන අතර ඔහු දින 119ක් සේවය කළා.",
       "URL": "https://www.hirunews.lk/318408/බ්‍රිතාන්‍ය-අගමැතිනිය-ධුරයෙන්-ඉල්ලා-අස්වෙයි",
       "Category": "Local News",
       "Parent URL": "https://www.hirunews.lk/local-news.php?pageID=789"
}