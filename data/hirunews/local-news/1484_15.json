{
       "Source": "hirunews",
       "Timestamp": "Sunday, 19 December 2021 - 8:43",
       "Headline": "ෆිච් රේටින් අවුල භාණ්ඩ ආනයනයටත් හරස් වන ලකුණු",
       "News Content": "ෆිච් රේටින්ස් ජාත්‍යන්තර විගණන ආයතනය මගින් මෙරට දිගුකාලීන විදේශ ණය ගෙවීමේ හැකියාව පුරෝකථනය කරන ශ්‍රේණිගත කිරීම තවදුරටත් පහත හෙළීම හරහා මෙරට ණයවර ලිපි සඳහා විදේශීය බැංකුවල ඇති පිළිගැනීම අහිමි වී යා හැකි බව ආර්ථික විද්‍යාඥයින් පෙන්වා දෙනවා.\nඒ හේතුවෙන් භාණ්ඩ ආනයනයේදී ගැටළුකාරී තත්ත්වයක් මතුවිය හැකි බවයි රුහුණු විශ්වවිද්‍යාලයේ ආර්ථික විද්‍යා අධ්‍යයන අංශයේ ජ්‍යෙෂ්ඨ කථිකාචාර්ය නන්දසිරි කීිඹියහෙට්ටි ප්‍රකාශ කළේ.\nෆිච් රේටින්ස් ජාත්‍යන්තර විගණන ආයතනය මගින් මෙරට දිගුකාලීන විදේශ ණය ගෙවීමේ හැකියාව පුරෝකථනය කරන ශ්‍රේණිගත කිරීම තවදුරටත් පහත හෙළීම සම්බන්ධයෙන් සමගි ජනබලවේගයේ පාර්ලිමේන්තු මන්ත්‍රී ආචාර්ය හර්ෂ ද සිල්වා ද අදහස් දක්වා සිටියා.\nඔහු කියා සිටියේ පැහැර හැරීමට යනු ලබන ණය කළමනාකරණය කිරීමට පමණක් ජාත්‍යන්තර මූල්‍ය අරමුදල වෙත යාමට මේ වනවිට අවස්ථාව පවතින බවයි.\nරුහුණු විශ්වවිද්‍යාලයේ ආර්ථික විද්‍යා අධ්‍යයන අංශයේ ජ්‍යෙෂ්ඨ කථිකාචාර්ය නන්දසිරි කීිඹියහෙට්ටි ඒ පිළිබඳව අදහස් දක්වමින් කියා සිටියේ තත්ත්වය කළමනාකරණය කර ගැනීමට නොහැකි වී ගැටලුව උග්‍රවීමෙන් අනතුරුව රජය ජාත්‍යන්තර මූල්‍ය අරමුදල වෙත යෑමට කටයුතු කරනු ඇති බවයි.\nමේ අතර, ෆිච් රේටින්ස් ජාත්‍යන්තර විගණන ආයතනය මගින් මෙරට දිගුකාලීන විදේශ ණය ගෙවීමේ හැකියාව පුරෝකථනය කරන ශ්‍රේණිගත කිරීම තවදුරටත් පහත හෙළීම සම්බන්ධයෙන් හිරු ප්‍රවෘත්ති අංශයට අදහස් දැක්වූ මහබැංකු අධිපති අජිත් නිවාඩ් කබ්රාල් ප්‍රකාශ කළේ හෙට හෝ අනිද්දා ඒ පිළිබඳව පැහැදිලි කිරීමක් සිදු කරන බවයි.",
       "URL": "https://www.hirunews.lk/291475/ෆිච්-රේටින්-අවුල-භාණ්ඩ-ආනයනයටත්-හරස්-වන-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=1484"
}