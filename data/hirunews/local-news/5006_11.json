{
       "Source": "hirunews",
       "Timestamp": "Tuesday, 14 June 2016 - 18:39",
       "Headline": "වෘත්තිය සමිති වරායේ වඩු මඩුවට පනී",
       "News Content": "ශ්‍රී ලංකා වරාය අධිකාරියට අයත් කොම්පඤ්ඤ වීදිය - බේරේ වඩු කාර්මික අංගනය තුළ වරාය අමාත්‍යවරයාගේ පෞද්ගලික අවශ්‍යතා සඳහා ගෘහ භාණ්ඩ නිපදවන බවට වරාය වෘත්තිය සමිති චෝදනා කරනවා.\nඒ අනුව වරාය වෘත්තිය සමිති නියෝජිතයින් අද මාධ්‍ය කණ්ඩායමක් ද සමඟ එම වඩු කාර්මික අංගනය නිරීක්ෂණයකට ලක් කළා.\nඊට අදාළ තොරතුරු  එහි සේවකයින් විසින්ම ලබාදුන් බවයි වරාය වෘත්තිය සමිති නියෝජිතයින් ප්‍රකාශ කළේ.\nඑහි සිටි සේවකයින්ගෙන් ඒ පිළිබඳව විමසීමේදී ඔවුන් කියා සිටියේ වරාය අමාත්‍ය අර්ජුන රණතුංගගේ උපදෙස් මත තමන් මෙම ගෘහ භාණ්ඩ සකසන බවයි.\nඅනතුරුව එහි පැමිණ සිටි ශ්‍රී ලංකා වරාය අධිකාරියට අයත් වෘත්තිය සමිති නියෝජනය කරන නියෝජිතයන් කාන්තාවන් වෙනුවෙන් ගෘහභාණ්ඩ සකසන බවට අමාත්‍යවරයාට චෝදනා කළා.\nමේ සම්බන්ධයෙන් හිරු ප්‍රවෘත්ති අංශය වරාය හා නාවික කටයුතු අමාත්‍යවරයාගේ මාධ්‍ය අංශයෙන් විමසීමක් කළා.\nඔහුගේ මාධ්‍ය ලේකම්වරයා සඳහන් කළේ අමාත්‍ය අර්ජුන රණතුංග විදේශගතව සිටින බැවින් මෙතෙක් ඒ පිළිබඳව කිසිවක්  ප්‍රකාශ කළ නොහැකි බවයි.",
       "URL": "https://www.hirunews.lk/135545/වෘත්තිය-සමිති-වරායේ-වඩු-මඩුවට-පනී",
       "Category": "Local News",
       "Parent URL": "https://www.hirunews.lk/local-news.php?pageID=5006"
}