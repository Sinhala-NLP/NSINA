{
       "Source": "hirunews",
       "Timestamp": "Thursday, 25 August 2016 - 13:50",
       "Headline": "ඇමති නවීන්, සජිත් සහ ඉන්දික බණ්ඩාරනායක ගමන් ගත් හෙලිකොප්ටරයක් හදිසියේ ගොඩබස්සවයි (ඡායාරූප)",
       "News Content": "අමාත්‍යවරුන් දෙදෙනෙකු සහ නියෝජ්‍ය අමාත්‍යවරයෙකු රැගත් පෞද්ගලික හෙලිකොප්ටර් යානයක් නුවරඑළිය - සීතාඑළිය - කටුමාන්න ප්‍රදේශයට අද පෙරවරුවේ හදිසියේ ගොඩබස්වා තිබෙනවා.\nවැවිලි කර්මාන්ත අමාත්‍ය නවීන් දිසානායක, නිවාස හා ඉදිකිරීම් අමාත්‍ය සජිත්  ප්‍රේමදාස සහ නියෝජ්‍ය අමාත්‍ය ඉන්දික බණ්ඩාරනායක මෙම හෙලිකොප්ටර් යානයේ කොළඹ සිට නුවරඑළිය දක්වා ගමන් කර ඇත්තේ නුවරඑළිය - සිනෙසිටා ශ්‍රවණාගාරයේ සංවිධාන කර තිබූ උත්සවයකට සහභාගිවීම සඳහායි.\nයානය ගොඩබැස්සවීමට නියමිතව තිබුණේ නුවරඑළිය තුරඟ තරඟ පිටියටයි.\nපැවති අධික මීදුම් තත්ත්වය නිසා නියමුවා යානය ඉතාමත් පහළින් ගමන් කර ඇති අතර, එහිදී ඔහු අධිබලැති විදුලි රැහැන් පද්ධතියක් හෙලිකොප්ටර් යානය ආසන්නයේ පවතින බවට දැක තිබෙනවා.\nසැනින් ක්‍රියාත්මක වූ නියමුවා යානය කටුමාන්න ප්‍රදේශයේ වගා බිමකට ගොඩබස්සවනු ලැබුවා.\nඡායාරූප - රන්ජිත් රාජපක්ෂ",
       "URL": "https://www.hirunews.lk/141454/ඇමති-නවීන්-සජිත්-සහ-ඉන්දික-බණ්ඩාරනායක-ගමන්-ගත්-හෙලිකොප්ටරයක්-හදිසියේ-ගොඩබස්සවයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4908"
}