{
       "Source": "hirunews",
       "Timestamp": "Monday, 31 July 2023 - 13:41",
       "Headline": "රෝහල් ගත කළ දර්ගා නගරයේ 10 හැවිරිදි දරුවෙකු මියයයි",
       "News Content": "අලුත්ගම - දර්ගා නගරයේ පදිංචි 10 හැවිරිදි දරුවෙකු ප්‍රතිකාර සඳහා රෝහල් ගත කිරීමෙන් දින කිහිපයකට පසු අද අලුයම මියගොස් තිබෙනවා.\nඅදීෂ හංසන නම් මෙම දරුවා මෙවර ශිෂ්‍යත්ව විභාගය සඳහා පෙනී සිටින අතර, ඔහු ඉගෙනුම ලබන්නේ දර්ගා නගරයේ ශ්‍රී ඥානෝදය ප්‍රාථමික විද්‍යාලයේයි.\nපසුගිය සිකුරාදා පාසල් නිම වී නිවසට පැමිණි අවස්ථාවේ අසනීප තත්වයක් සම්බන්ධයෙන් සිවිල් ආරක්ෂක දෙපාර්තමේන්තුවේ සේවයේ නියුතු සිය මවට පවසා තිබෙනවා.\nඉන් අනතුරුව කඩිනමින් සිය දරුවාට ප්‍රතිකාර ලබාගැනීම සඳහා ඇය දර්ගා නගරයේ පිහිටි රෝහලට සිය දරුවා රැගෙන ගොස් ඇති බව සඳහන්.\nඊට පසුදින 10 හැවිරිදි මෙම දරුවා කළුතර - නාගොඩ ශික්ෂණ රෝහල වෙත මාරුකර යවා තිබෙනවා.\nඑහිදී නාගොඩ ශික්ෂණ රෝහලේ වෛද්‍යවරුන් විසින් ඊයේ උදෑසන කොළඹ රිජ්වේ ආර්යා ළමා රෝහල වෙත මෙම දරුවා මාරුකර එවා ඇති බවයි වාර්තා වන්නේ.\nකෙසේ වෙතත් උදරයේ වේදනාව සඳහා ප්‍රතිකාර ලබාගැනීමට රෝහල් ගත වූ අදීෂ හංසන නැමති දස හැවිරිදි දරුවා අවාසනාවන්ත ලෙස අද (31) පෙරවරුවේ මියගොස් ඇති අතර, දරුවාගේ මෘතදේහය පශ්චාත් මරණ පරීක්ෂණය සඳහා යොමුකිරීමට නියමිතයි.",
       "URL": "https://www.hirunews.lk/343153/රෝහල්-ගත-කළ-දර්ගා-නගරයේ-10-හැවිරිදි-දරුවෙකු-මියයයි",
       "Category": "Local News",
       "Parent URL": "https://www.hirunews.lk/local-news.php?pageID=136"
}