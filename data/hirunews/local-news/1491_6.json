{
       "Source": "hirunews",
       "Timestamp": "Thursday, 16 December 2021 - 6:54",
       "Headline": "ලක්ෂය ඉක්මවූ කිලිනොච්චියේ පතොරම් ගබඩාව (ඡායාරූප)",
       "News Content": "කිලිනොච්චිය - කෝරක්කන්කටු ප්‍රදේශයේ ඉඩමක තිබී සොයාගත් ටී. 56 පතොරම් ප්‍රමාණය ලක්ෂය ඉක්මවා ඇති බව කිලිනොච්චිය ආරක්ෂක අංශ පවසනවා.\nපොලීසිය පැවසූවේ අදාළ ගෙවත්තේ ඉදිකිරීමක් වෙනුවෙන් වළක් කැපීමේදී පතුරම් පෙට්ටි දෙකක් තිබි පසුගිය 13 වැනිදා හමු වූ බවයි.\nඅදාළ ස්ථානය සම්බන්ධයෙන් කිලිනොච්චිය මහේස්ත්‍රාත් අධිකරණයෙන් ලබාගත් නියෝග යටතේ පොලිස් විශේෂ කාර්ය බලකා බෝම්බ නිෂ්ක්‍රීය අංශය ඊයේ (15) දිනයේ සිදුකළ කැණීම්, තුළින් අදාළ පතොරම් සොයාගත් බව ද පොලිසිය පැවසුවා.\nපතොරම් බහාලන පෙට්ටියක් තුළ ටී. 56 පතුරම් 750 බැගින් පවතින අතර, මේ වන විට හමු වූ පෙට්ටි තුළ ටී. 56 පතොරම් 64,500 ක තොගයක් සොයාගෙන ඇති බවයි කිලිනොච්චිය ආරක්ෂක අංශ සඳහන් කළා.\nඅදාළ පෙට්ටි තුළ නොමැතිව වළ තුළ තිබී, තවත් පතොරම් 40000 කට ආසන්න ප්‍රමාණයක් මේ වන විට හමුව ඇති අතර,\nයුද සමයේ එල්. ටී. ටී.ඊ සංවිධානය නැවත ප්‍රයෝජනයට ගැනීමේ අරමුණින් සඟවා ගිය පතොරම් තොගයක් එලෙස හමුවන්නට ඇති බවටයි පොලීසිය කියා සිටියේ.\nයුද්ධය පැවති අවධියේ අදාළ ස්ථානය අවි ගබඩාවක් වශයෙන් පවත්වාගෙන යන්නට ඇති අතර, අදාළ ස්ථානය තවත් පතුරම් විශාල තොගයක් ඇති බවට සැක කරන බව ද කිලිනොච්චිය පොලිසිය පැවසුවා.\nකිලිනොච්චිය මහේස්ත්‍රාත් අධිකරණ නියෝග යටතේ කිලිනොච්චිය පොලිස් විශේෂ කාර්ය බලකා බෝම්බ නිෂ්ක්‍රීය අංශ තවදුරටත් අදාළ ස්ථානයේ අද (16) කැණීම් සිදු කිරීමට නියමිත අතර, සිද්ධිය සම්බන්ධයෙන් කිලිනොච්චිය පොලිසිය වැඩිදුර පරීක්ෂණ සිදු කරනවා.\nඊට අමතරව, ටී - 56 ගිනි අවි සඳහා භාවිතා කරන පතොරොම් 750 බැගින් අඩංගු ලෝහ ආවරණ ඉවත් කළ පතොරොම් 46,000ක් සහ එම්.ඕ. 60 අවි සඳහා භාවිත කරන පතොරොම් 800ක් හමුවී ඇති බවයි, පොලිස් මාධ්‍ය ප්‍රකාශක කාර්යාලය නිවේදනය කළේ.\nඑමෙන්ම, එම්.පී.එම්.ජී. අවි සඳහා භාවිත කරන පතොරොම් 400ක් ද හමුව තිබෙනවා.\nමේ අතර  තෙඹුවන, උඩුවර ප්‍රදේශයේ දී පෑන් පිස්ටර් වර්ගයේ අවියක්, එහි කොටස් සහ ජීව අත්බෝම්බ දෙකක්, මිලිමීටර් 9 වර්ගයේ උණ්ඩ 187ක් සහ වෙනත් වර්ගයේ උණ්ඩ 156ක් සමඟ අවුරුදු 42ක් වයසැති පුද්ගලයෙකු ඊයේ(15)දින අත්අඩංගුවට ගනු ලැබුවා.",
       "URL": "https://www.hirunews.lk/291172/ලක්ෂය-ඉක්මවූ-කිලිනොච්චියේ-පතොරම්-ගබඩාව-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1491"
}