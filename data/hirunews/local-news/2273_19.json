{
       "Source": "hirunews",
       "Timestamp": "Tuesday, 15 December 2020 - 13:35",
       "Headline": "වෛද්‍ය සභාව ස්වාධීනත්වය ආරක්ෂා කරන්නැයි ඉල්ලීමක්",
       "News Content": "ශ්‍රී ලංකා වෛද්‍ය සභාවේ ස්වාධීනත්වය ආරක්ෂා කිරීමට බලධාරින් කටයුතු කළ යුතු බව විශ්වවිද්‍යාල ආචාර්යවරුන්ගේ සංගමය පවසනවා.\nඑහි සභාපති මහාචාර්ය බී.එම්.බැන්නැහැක හිරු ප්‍රවෘත්ති අංශයට සඳහන් කළේ වෛද්‍ය සභාවේ හිටපු සභාපතිවරයා සහ සාමාජිකයින් සිව් දෙනෙකු සෞඛ්‍ය අමාත්‍යවරිය විසින් මෑතකදී ඉවත් කරන ලද ක්‍රමවේදය පිළිගත නොහැකි බවයි.\nමේ අතර, තමන් තනතුරුවලින් ඉවත් කරමින්, සෞඛ්‍ය අමාත්‍යාංශය නිකුත් කළ ගැසට් නිවේදනය බල රහිත කරන ලෙස ඉල්ලා ශ්‍රී ලංකා වෛද්‍ය සභාවේ හිටපු සභාපති ඇතුළු සාමාජිකයින් තුන් දෙනෙකු ගොනුකර තිබූ පෙත්සම් වැඩිදුර සලකා බැලීම ලබන 18 දක්වා කල් තැබීමට අභියාචනාධිකරණය ඊයේ තීරණය කළා.\nපෙත්සම්කරුවන් වෙනුවෙන් පෙනී සිටි ජනාධිපති නීතිඥ උපුල් ජයසූරිය අධිකරණයට පෙන්වා දුන්නේ ශ්‍රී ලංකාවේ වෛද්‍ය සභාවේ පනත යටතේ වෛද්‍ය සභාවේ සභාපති ඇතුළු සාමාජිකයන් පත් කිරීමේ බලය සෞඛ්‍ය අමාත්‍යවරියට ඇතත්, ඉවත් කිරීමේ බලයක් නොමැති බවයි.\nකෙසේ වෙතත්, පෙත්සම්කරුවන් ව්‍යාජ තොරතුරු ඉදිරිපත් කරමින් අධිකරණය නොමග යවන බවයි සෞඛ්‍ය අමාත්‍යවරිය වෙනුවෙන් පෙනී සිටි නියෝජ්‍ය සොලිසිටර් ජනරාල් නෙරීන් පුල්ලේ මෙහිදී සඳහන් කළේ.",
       "URL": "https://www.hirunews.lk/257079/වෛද්‍ය-සභාව-ස්වාධීනත්වය-ආරක්ෂා-කරන්නැයි-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=2273"
}