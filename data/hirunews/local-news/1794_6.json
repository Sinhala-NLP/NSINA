{
       "Source": "hirunews",
       "Timestamp": "Monday, 26 July 2021 - 19:06",
       "Headline": "කොරෝනා එන්නත් තෝරන්න එපා සෞඛ්‍ය අංශ යලි අවධාරණය කරයි (වීඩියෝ)",
       "News Content": "තෝරා ගැනීමකින් තොරව ලැබෙන පළමු අවස්ථාවේදීම කොරෝනා එන්නත් ලබා ගන්නා ලෙස සෞඛ්‍ය අංශ ජනතාවගෙන් යළි ඉල්ලීමක් කරනවා.\nකොළඹින් වාර්තාවන කොරෝනා ආසාදිතයින්ගේ 20% - 30% අතර ප්‍රමාණයකට ආසාදනය වී ඇත්තේ ඩෙල්ටා ප්‍රභේදය විය හැකි බවට නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් ප්‍රකාශ කළා.\nඑම මාධ්‍ය හමුවට එක්වූ කායික රෝග පිළිබඳ විශේෂඥ වෛද්‍ය ප්‍රියංකර ජයවර්ධන කියා සිටියේ පළමු අවස්ථාවේදීම ලැබෙන කොරෝනා එන්නත තෝරා ගැනීමකින් තොරව ලබාගන්නා ලෙසයි.\nමේ අතර, කොළඹ රිජ්වේ ආර්යා ළමා රෝහලෙන් වාර්තාවන ආසාදිතයින් සංඛ්‍යාවේද වැඩිවීමක් සිදුව ඇති බව එම රෝහලේ අධ්‍යක්ෂ ජී.විජේසූරිය පවසනවා.\nමේ වසරේ සාමාන්‍ය පෙළ විභාගය ලබන වසරේ පෙබරවාරි මස 21 වනදා සිට මාර්තු 3 වන බ්‍රහස්පතින්දා දක්වා පැවැත්වීමට රජය තීරණය කර ඇති බව අධ්‍යාපන අමාත්‍ය මහාචාර්ය ජී.එල්.පීරිස් අද ප්‍රකාශ කළා.\nමේ අතර, ආණමඩුව ප්‍රදේශයේ හිමිනමකට කොරෝනා පරීක්ෂාව සිදු කිරීමෙන් පසු අදාළ හිමි නම විසින් පරික්ෂාව සිදුකළ හෙදියට පිඟානකින් පහරදීමේ සිදුවීමක් වාර්තා වනවා.\nමෙම සිදුවීම වාර්තා වුණේ ආණමඩුව මූලික රෝහලෙන්. මෙම හිමිනම අසනීප තත්ත්වයක් මත ප්‍රතිකාර ලබා ගැනීමට රෝහල් ගතවී සිටි හිමිනමක්.\nපසුව හිමිනම පොලිසිය විසින් අත්අඩංගුවට ගෙන ඇති අතර තුවාල ලැබූ හෙදියට මූලික ප්‍රතිකාර සිදු කිරීමෙන් පසු වැඩිදුර ප්‍රතිකාර සඳහා කුරූණෑගල ශික්ෂණ රෝහලට ඇතුලත් කර තිබෙනවා.\nමේ අතර අනුරාධපුර රාජාංගනය මහසෙන් මහා විදුහලේ අද පෙරවරුවේ ළමයින් 200කගේ පමණ සහභාගිත්වයෙන් ශිෂ්‍යත්ව පාඨමාලාවක් සංවිධාන කර ඇති අතර එය වාර්තා කිරීමට ගිය අප ප්‍රාදේශීය වාර්තාකරුට එහිදී බාධා එල්ල වී තිබුණා.",
       "URL": "https://www.hirunews.lk/278082/කොරෝනා-එන්නත්-තෝරන්න-එපා-සෞඛ්‍ය-අංශ-යලි-අවධාරණය-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1794"
}