{
       "Source": "hirunews",
       "Timestamp": "Sunday, 03 July 2022 - 19:37",
       "Headline": "හදිසි තත්ත්වයක් ප්‍රකාශ කරන්නැයි පරිපාලන සේවා සංගමය ඉල්ලයි",
       "News Content": "ජාතික ආපදා තත්වයක් ප්‍රකාශයට පත් කර අත්‍යවශ්‍ය සේවා පවත්වාගෙන යෑමට නිසි බලධාරියෙකු පත් කර නිසි යාන්ත්‍රණයක් ස්ථාපිත කිරීමේ කාලීන අවශ්‍යතාවක් පවතින බව රාජ්‍ය පරිපාලන සේවා සංගමය අවධාරණය කරනවා.\nනිවේදනයක් නිකුත් කරමින් එම සංගමය පෙන්වා දෙන්නේ සාමාන්‍ය තත්වය යටතේ රට තුළ පවතින මෙම තත්වය කළමනාකරණය කළ නොහැකි බවයි.\nමේ අතර අත්‍යවශ්‍ය සේවා පවත්වාගෙන යාම සඳහා ජීවිත අවදානම පවා නොතකා මැදිහත්වීම් සිදුකරන රාජ්‍ය නිලධාරීන්ට සිදුවූ පීඩාවන් පිළිබඳව නීතිය ක්‍රියාත්මක කිරීමට රජය කටයුතු නොකිරීම සම්බන්ධයෙන් තම සංගමයේ දැඩි විරෝධය පළ කරන බවයි එම සංගමය නිකුත් කළ නිවේදනයක දැක්වෙන්නේ.\nමාතර ප්‍රාදේශීය ලේකම්වරිය රෝගී තත්වයක් හේතුවෙන් ප්‍රතිකාර ලබාගැනීමට පසුගිය ජූනි මස 25 වනදා මාතර මහ රෝහලට ගිය අවස්ථාවේ සෞඛ්‍ය සේවකයින් පිරිසක් ඇය, අපහසුතාවට පත් කිරීමේ සිද්ධිය සම්බන්ධයෙන් මෙන්ම පසුගිය ජූනි 23 වනදා වයඹ පළාත් ආණ්ඩුකාර ලේකම්වරයාගේ රාජකාරියට බාධා කරමින් හැසිරුණු කුරුණෑගල නගරාධිපතිවරයා සම්බන්ධයෙන් මෙතෙක් නීතිය ක්‍රියාත්මක කර නොමැති බව අදාළ නිවේදනයේ සඳහන්.\nමෙම සිද්ධීන් සම්බන්ධයෙන් නීතිය නිසි පරිදි ක්‍රියාත්මක නොකරන්නේ නම් දැඩි වෘත්තිය සමිති ක්‍රියාමාර්ගයකට අවතීර්ණ වන බව ශ්‍රී ලංකා පරිපාලන සේවා සංගමයේ සභාපති රෝහණ ද සිල්වා ප්‍රකාශ කළා.\nමේ අතර ජලසම්පාදන හා ජලාපවහන සේවක සංගමයේ ප්‍රධාන ලේකම් ඉංජිනේරු උපාලි රත්නායක කොළඹ අද කැඳවා තිබූ මාධ්‍ය හමුවකදී කියා සිටියේ ජලසම්පාදනය අත්‍යවශ්‍ය සේවාවක් ලෙස නොසැළකීම හේතුවෙන් තම සේවකයින්ට සේවයට වාර්තා කිරීමේ ගැටළු පවතින බවයි.\nඑමෙන්ම බස්නාහිර පළාතේ පොලිස් නිලධාරීන්ටද ඉන්ධන නොමැතිවීම හේතුවෙන් රාජකාරි වලට වාර්තා කිරීමේ ගැටළු මතුව ඇති බව වාර්තාවනවා.",
       "URL": "https://www.hirunews.lk/308936/හදිසි-තත්ත්වයක්-ප්‍රකාශ-කරන්නැයි-පරිපාලන-සේවා-සංගමය-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=1049"
}