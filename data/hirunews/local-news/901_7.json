{
       "Source": "hirunews",
       "Timestamp": "Tuesday, 30 August 2022 - 20:43",
       "Headline": "මරදන්කඩවල අලිස්ථාන රක්ෂිතය ආසන්න ප්‍රදේශයේ දී බස් රථයකට ගල් ප්‍රහාරයක්",
       "News Content": "කැකිරාව මරදන්කඩවල අලිස්ථාන රක්ෂිතය ආසන්න ප්‍රදේශයේ දී ලංගම බස් රථයකට එල්ල වූ ගල් මුල් ප්‍රහාරයක් හේතුවෙන් එම බස් රථයට අලාභානි සිදු ව ඇති බව මරදන්කඩවල පොලිසිය පවසනවා.\nඅද දහවල් මෙලෙස ගල් මුල් ප්‍රහාරයට ලක්ව ඇත්තේ කල්පිටිය සිට අක්කරෙපත්තුව බලා ධාවනය වෙමින් තිබූ පුත්තලම ලංගම ඩිපෝවට අයත් බස් රථයටයි.\nA 9 මාර්ගය ඔස්සේ ධාවනය වෙමින් තිබූ එම බස් රථයට මුහුණ ආවරණය කරගෙන පැමිණි පුද්ගලයෙකු විසින් මරදන්කඩවල අලිස්ථාන රක්ෂිතය අසල දී ගල්මුල් ප්‍රහාරයක් එල්ල කොට පලා ගොස් ඇති බව පොලිසිය පවසනවා.\nබස් රථයට එකට එල්ල වූ මෙම ප්‍රහාරයෙන් බස් රථයේ ඉදිරිපස වීදුරු කොටස් වලට හානි සිදුව තිබෙනවා.\nඑහි කොන්දොස්තරවරයාද මෙම ප්‍රහාරයෙන් සුළු තුවාල ලබා ඇති අතර එහි ගමන් ගත් මගීන් ට මෙම සිද්ධියෙන් කිසිදු අලාභ හානියක් සිදුව නොමැති බව පොලිසිය පවසනවා.\nසිද්ධිය සම්බන්ධයෙන් සැකකරුවන් මෙතෙක් හඳුනාගෙන නොමැති අතර ඒ සම්බන්ධයෙන් මෙතෙක් කිසිවෙකුත් පොලිසිය අත්අඩංගුවට ගෙන නැහැ.\nසිද්ධිය පිළිබඳ මරදන්කඩවල පොලිසිය වැඩි දුර පරීක්ෂණ පවත්වනු ලබනවා.",
       "URL": "https://www.hirunews.lk/314168/මරදන්කඩවල-අලිස්ථාන-රක්ෂිතය-ආසන්න-ප්‍රදේශයේ-දී-බස්-රථයකට-ගල්-ප්‍රහාරයක්",
       "Category": "Local News",
       "Parent URL": "https://www.hirunews.lk/local-news.php?pageID=901"
}