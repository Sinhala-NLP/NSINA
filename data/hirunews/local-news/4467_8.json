{
       "Source": "hirunews",
       "Timestamp": "Friday, 16 June 2017 - 13:10",
       "Headline": "උතුරේ හර්තාලයෙන් දෛනික කටයුතුවලට බාධා - විග්නේෂ්වරන්ට පක්ෂව සහ විපක්ෂව උද්ඝෝෂණ",
       "News Content": "උතුර පළාත් ප්‍රධාන අමාත්‍ය සී.වී. විග්නේෂ්වරන්ට එරෙහිව ඉදිරිපත් වී ඇති විශ්වාසභංග යෝජනාවට විරෝධය පළ කරමින් උතුර පළාතේ ප්‍රදේශ රැසක අද පෙරවරුවේ හර්තාල් ව්‍යාපාරයක් ආරම්භ කළා.\nඅප වාර්තාකරුවන් සඳහන් කළේ යාපනය, මුලතිව් සහ කිලිනොච්චි දිස්ත්‍රික්කවල කඩසාප්පු බොහොමයක් වසා දමා කළු කොඩි ඔසවා තිබූ බවයි.\nඑමෙන්ම  උතුර පළාත තුළ සිදුවන අභ්‍යන්තර ප්‍රවාහන කටයුතු බොහොමයක් නවතා දමා ඇති අතර, ඊයේ දිනයේ උතුර පළාතට පැමිණි බස් රථ පමණක් අද පෙරවරුවේ ධාවනය කෙරුණා.\nහර්තාල් ව්‍යාපාරයෙන් දෛනික ජන ජීවිතයට බලපෑම් එල්ලවී තිබූ බවයි අප වාර්තාකරුවන් සඳහන් කළේ.\nවවුනියාව දිස්ත්‍රික්කයේද බොහෝ ස්ථානවල කළු කොඩි ඔසවමින් ප්‍රධාන අමාත්‍යවරයාට එරෙහි විශ්වාසභංග යෝජනාවට විරෝධය පළ කරනු ලැබුවා.\nමේ අතර යාපනය සහ කිලිනොච්චි දිස්ත්‍රික්කවල ප්‍රධාන අමාත්‍ය විග්නේෂ්වරන්ට සහය පළ කරමින් සහ විරෝධය පළ කරමින් උද්ඝෝෂන සංවිධාන කර තිබූ බවයි වාර්තාවන්නේ.\nඋතුර පළාත් ප්‍රධාන අමාත්‍ය සී.වී. විග්නේෂ්වරන්ට  සහය පළ කිරීම සඳහා ඔහුගේ ආධාරකරුවන්ගේ සහභාගීත්වයෙන් යාපනය - නල්ලූර් හි පිහිටි ඔහුගේ නිවසේ විශේෂ හමුවක් සංවිධාන කර තිබුණා.\nඑම අවස්ථාව ආවරණය කළ  හිරු වාර්තාකරු සඳහන් කළේ විශ්වාසභංගයට මුල්වූ උතුරේ දේශපාලනඥයන්ට මෙහිදී දැඩි විරෝධයක් පළ වූ බවයි.\nපසුගිය වසරේ සැප්තැම්බර් මාසයේදී උතුර පළාත් සභාවේ වංචා සහ දුෂන සෙවීමට ප්‍රධාන අමාත්‍ය සී.වී. විග්නේ්ෂ්වරන් විසින් ත්‍රිපුද්ගල කමිටුවක් පත් කරනු ලැබුවා.\nඑම ත්‍රිපුද්ගල වාර්තාව මීට සති කිහිපයකට පෙර ප්‍රධාන අමාත්‍යවරයා වෙත භාරදුන් අතර, එමගින් ප්‍රධාන අමාත්‍යවරයා හැර පලාත් සභාවේ සෙසු අමාත්‍යවරුන් සිව්දෙනාටම චෝදනා එල්ලවුණා.\nවැඩිම චෝදනා සංඛ්‍යාවක් එල්ලවූයේ කෘෂිකර්ම හා අධ්‍යාපන විෂය භාර අමාත්‍යවරුන්ටයි.\nපෙරේදා උතුර පළාත් සභාවේ පැවති විශේෂ සැසිවාරයේදී ප්‍රධාන අමාත්‍ය සී.වී. විග්නේෂ්වරන් ප්‍රකාශ කළේ බරපතල චෝදනා එල්ලවූ අමාත්‍යවරුන් දෙදෙනා සිය තනතුරුවලින් ඉවත්විය යුතු බවයි.\nඑමෙන්ම සෙසු අමාත්‍යවරුන් චෝදනා විමර්ශනය කරන තුරු මාසයක කාලයක් තනතුරෙන් ඉවත්ව සිටිය යුතු බවද ඔහු ප්‍රකාශ කළා.\nඑම තත්ත්වය හමුවේ මන්ත්‍රීවරුන් 21 දෙනෙකුගේ සහය ඇති බව පවසමින් පෙරේදා පස්වරුවේ උතුර පළාත් ප්‍රධාන අමාත්‍යවරයාට එරෙහිව විශ්වාසභංග යෝජනාවක් ආණ්ඩුකාරවරයාට භාරදෙනු ලැබුවා.\nඑමෙන්ම එම විශ්වාසභංග යෝජනාවට විරෝධය පළ කර ප්‍රධාන අමාත්‍යවරයාට සහය පළ කරමින් මන්ත්‍රීවරුන් 15 දෙනෙකුගේ අත්සනින් යුත් පෙත්සමක් ඊයේ ආණ්ඩුකාරවරයා වෙත භාරදුන් බවයි වාර්තාවුණේ.\nමේ අතර උතුර පළාත් ප්‍රධාන අමාත්‍යවරයාට සහයෝගය පළ කරන පළාත් සභා මන්ත්‍රීවරයෙකු වන එම්.කේ. සිවාජිලිංගම් සඳහන් කළේ  ඕනෑම ඡන්ද විමසීමකට මුහුණදීමට ප්‍රධාන අමාත්‍යවරයාගේ පාර්ශවය සූදානම් බවයි. එහිදී බහුතරය පෙන්වන බවද ඔහු ප්‍රකාශ කළා.\nඉහත විශ්වාසභංග යෝජනාවට මන්ත්‍රීවරුන්ගේ 21දෙනෙකුගේ සහයෝගය ඇති බව පැවසුවද ඊට අත්සන් තබා ඇත්තේ 16 දෙනෙකු පමණක් බවයි ආරංචි මාර්ග පවසන්නේ.\nසෙසු මන්ත්‍රීවරුන් පස්දෙනා විදේශ ගතව ඇති අතර, සහයෝගය පළ කර ඇත්තේ වාචිකවයි.\nඋතුර පළාත් සභාව නියෝජනය කරන මුළු මන්ත්‍රීවරුන්ගේ සංඛ්‍යාව 38 ක්.",
       "URL": "https://www.hirunews.lk/163691/උතුරේ-හර්තාලයෙන්-දෛනික-කටයුතුවලට-බාධා-විග්නේෂ්වරන්ට-පක්ෂව-සහ-විපක්ෂව-උද්ඝෝෂණ",
       "Category": "Local News",
       "Parent URL": "https://www.hirunews.lk/local-news.php?pageID=4467"
}