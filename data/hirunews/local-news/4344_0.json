{
       "Source": "hirunews",
       "Timestamp": "Friday, 01 September 2017 - 7:53",
       "Headline": "අතිකාල කප්පාදු කිරීමේ චක්‍රලේඛය ඇමති නියෝගයෙන් නවතී",
       "News Content": "විෂය භාර අමාත්‍යවරයාගේ අනුදැනුමකින් තොරව සේවක අතිකාල දීමනා කප්පාදු කරමින් කම්කරු අමාත්‍යාංශ ලේකම්වරයා නිකුත් කළ චක්‍රලේඛය වහාම අත්හිටුවීමට කම්කරු, වෘත්තීය සබදතා සහ සබරගමුව සංවර්ධන අමාත්‍ය ඩබ්ලිව්.ඩී.ජේ. සෙනෙවිරත්න උපදෙස් ලබාදී තිබෙනවා.\nමීට දින දෙකකට පෙර කම්කරු අමාත්‍යාංශයේ ලේකම්වරයා විසින් චක්‍රලේඛයක් නිකුත් කර තිබුණේ එම අමාත්‍යාංශයේ නිලධාරින්ගේ අතිකාල හා ගමන් වියදම් දීමනා සියයට 50කින් කප්පාදු කරමින්.\nඒ පිළිබද ඊයේ දහවල් හිරු ප්‍රධාන ප්‍රවෘත්ති ප්‍රකාශය මගින් ද අප අනාවරණයක් සිදුකළා.\nමේ සම්බන්ධයෙන් නිවේදනයක් නිකුත් කරමින් කම්කරු අමාත්‍යවරයා ප්‍රකාශ කළේ කම්කරු අමාත්‍යාංශය වැඩකරන ජනතාවගේ අයිතින් සුරක්ෂිත කිරීම වෙනුවෙන් පෙනී සිටින අමාත්‍යාංශයක් වන අතර, එවැනි අමාත්‍යාංශයක කිසිසේත්ම මෙවැනි කප්පාදුවක් සිදුනොවිය යුතු බවයි.",
       "URL": "https://www.hirunews.lk/169887/අතිකාල-කප්පාදු-කිරීමේ-චක්‍රලේඛය-ඇමති-නියෝගයෙන්-නවතී",
       "Category": "Local News",
       "Parent URL": "https://www.hirunews.lk/local-news.php?pageID=4344"
}