{
       "Source": "hirunews",
       "Timestamp": "Thursday, 18 March 2021 - 20:33",
       "Headline": "මත්පැන් සාදයක් පැවැත් වු මෝටර් රථ ප්‍රවාහන දෙපාර්තමේන්තුවේ නිලධාරීන්ට වැඩ වරදී (වීඩියෝ)",
       "News Content": "රාජකාරී වේලාව තුල මත්පැන් සාදයක් පැවැත් වු මෝටර් රථ ප්‍රවාහන දෙපාර්තමේන්තුවේ නිලධාරීන් පිළිබදව පරීක්ෂණයක් ආරම්භ කරන බව ප්‍රවාහන රාජ්‍ය අමාත්‍ය දිලුම් අමුණුගම පවසනවා.\nහිරු සී.අයි.ඒ.හරහා සිදුකළ අනාවරණය සම්බන්ධයෙන් අදහස් දක්වමින් රාජ්‍ය අමාත්‍යවරයා මේ බව ප්‍රකාශ කළා.\nමෝටර් රථ ප්‍රවාහන දෙපාර්තමේන්තුවට අයත් අනුරාධපුර දිස්ත්‍රික් කාර්යාලයේ ඇතැම් නිලධාරීන්ට අල්ලස් ලබාදෙමින් සේවා ලබාගැනීමට පැමිණෙන ජනතාවගෙන් අයථා ලෙස වැඩි මුදල් ඉල්ලා සිටීමේ පුද්ගලයෙකු සොයා හිරු සී.අයි.ඒ.එම ප්‍රදේශයට ලගා වුණා.\nඑහිදී ඔහු ප්‍රකාශ කලේ අනුරාධපුර කාර්යාලයේ විගනන කටයුතු කිරීම සදහා කොළඹින් පැමිණි එම දෙපාර්තමේන්තුවේම නිලධාරීන්ට ඊයේ දිනයේ හෝටලයක් වෙන් කර අනුරාධපුර සහකාර මෝටර් රථ කොමසාරිස්වරයා විසින් මත්පැන් සාදයක් පවත්වන බවයි.\nඅනුරාධපුර - ජයන්ති මාවත ප්‍රදේශයේ අවන්හලක් තුල එම මත්පැන් සාදය සංවිධානය කර තිබු අතර, හිරු සී.අයි.ඒ.කණ්ඩායම එහි පැමිණ ඇති බව දැනගත්\nනිලධාරීන් කලබලයට පත් වී සාදය නවතා දමා ඉතිරිව තිබු මත්පැන් ඔවුන් පැමිණි රථයට යළි රැගෙන ආවා.\nපසුව මෝටර් රථ ප්‍රවාහන කොමසාරිස්වරයාට දුරකථන ඇමතුමක් දුන් අනුරාධපුර සහකාර කොමසාරිස්වරයා තමන් කළ වරද සාධාරණීකරණය කිරීමට උත්සාහ ගත්තා.\nවිගණන කටයුතු සදහා නිලධාරින් කොළඹ කාර්යාලයේ සිට පැමිණි වාහනය වන්නේ WP – NB1407 දරණ රථයයි.\nමෙම රථය පිළිබදව මෝටර් රථ ප්‍රවාහන කොමසාරිස් සුමිත් අලහකොන් අප විමසා සිටියා.\n''අර පෙන්නුවෙ අපේ වෑන් එක ඔයා නම්බර් එක කියලා පෙන්වන්නේ අපේ වෑන් එක\"\nආණ්ඩුවේ වාහනවල පැමිණ නැති බවට කළ ප්‍රකාශ සම්බන්ධයෙන් මෙම නිලධාරීන්ට දැන් කීමට ඇත්තේ කුමක් ද?\nමෙම සිදුවීම සම්බන්ධයෙන් ප්‍රවාහන රාජ්‍ය අමාත්‍ය දිලුම් අමුණුගම කිලිනොච්චියේ අද පැවති උත්සවයකින් අනතුරුව අදහස් පළ කළා.",
       "URL": "https://www.hirunews.lk/265799/මත්පැන්-සාදයක්-පැවැත්-වු-මෝටර්-රථ-ප්‍රවාහන-දෙපාර්තමේන්තුවේ-නිලධාරීන්ට-වැඩ-වරදී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2079"
}