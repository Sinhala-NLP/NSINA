{
       "Source": "hirunews",
       "Timestamp": "Wednesday, 01 December 2021 - 15:52",
       "Headline": "ජාතික පුස්තකාල සහ තවත් මහජන පුස්තකාල 25ක් ඩිජිටල්කරණයට",
       "News Content": "දිවයිනේ උතුරු නැගෙනහිර ඇතුළු සියලුම දිස්ත්‍රික් ආවරණය වන පරිදි ජාතික පුස්තකාලය සහ තවත් මහජන පුස්තකාල 25ක් ආදර්ශ ඩිජිටල් පුස්තකාල ලෙස සංවර්ධනය කර තිබෙනවා.\nඒ සඳහා වූ අවබෝධතා ගිවිසුම් අත්සන් කිරීම ජාතික පුස්තකාල හා ප්‍රලේඛන සේවා මණ්ඩලය , තොරතුරු හා සන්නිවේදන තාක්ෂණ නියෝජිතායතනය හා අදාළ පළාත් පාලන ආයතන අතර ඊයේ (30) සිදු කෙරුණා.\nනවීන ඩිජිටල් යටිතල පහසුකම් හඳුන්වාදීම මගින් ජාතික පුස්තකාල ජාලය ස්වයංක්‍රීය කිරීම මෙමගින් සිදු කෙරෙනු ඇති.\nමෙම පුස්තකාලවල සියලුම ග්‍රන්ථ සුචි තොරතුරු පද්ධතියකට එක් කිරීම තුළින් මහජනතාවට තමන්ට අවශ්‍ය පරිශීලක පොත් පිළිබඳ තොරතුරු අන්තර්ජාලය ඔස්සේ පරීක්ෂා කිරීමේ හැකියාව ද ලැබෙනවා.\nඉදිරියේ දී අවශ්‍ය පොත් කල්තියා වෙන්කර ගැනීමට ද මෙමගින් පහසුකම් ලැබෙන අතර, මේ සඳහා ලෝකයේ වඩාත් ප්‍රචලිත කොහා (KOHA) විවෘත මෘදුකාංග පද්ධතිය භාවිතා කෙරෙනවා.\nඅවශ්‍ය දත්ත ගබඩා කිරිම හා හුවමාරුව ලංකා රාජ්‍ය මේඝය (LGC ) මගින් සිදු කෙරෙන අතර, මේ සඳහා අවශ්‍ය තාක්ෂණික පද්ධති නිර්මාණය පුහුණු හා සේවා පහසුකම් සැපයීම තොරතුරු හා සන්නිවේදන තාක්ෂණ නියෝජිතායතනය මගින් සපයනු ලබන බව ද වාර්තා වනවා.",
       "URL": "https://www.hirunews.lk/289734/ජාතික-පුස්තකාල-සහ-තවත්-මහජන-පුස්තකාල-25ක්-ඩිජිටල්කරණයට",
       "Category": "Local News",
       "Parent URL": "https://www.hirunews.lk/local-news.php?pageID=1524"
}