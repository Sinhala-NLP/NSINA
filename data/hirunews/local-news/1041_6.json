{
       "Source": "hirunews",
       "Timestamp": "Thursday, 07 July 2022 - 10:11",
       "Headline": "පාස්පෝට් පෝලිමේ පළමු දරු උපත වාර්තා වෙයි (වීඩියෝ)",
       "News Content": "විදෙස් ගමන් බලපත්‍රයක් ලබා ගැනීම සඳහා බත්තරමුල්ලේ පිහිටි ආගමන විගමන දෙපාර්තමේන්තුවට පැමිණි ගර්භනී කාන්තාවකට එහි පෝලිමේ රැඳී සිටියදී දරු ප්‍රසූතිය ලකුණු පහළවී තිබෙනවා.\nඒ ඇය ආගමන විගමන දෙපාර්තමේන්තුවේ වැසිකිළියට ගොස් සිටියදී.\nමෙහි දී ඇය සිදු කළ දැනුම් දීමත් සමඟ වහාම ක්‍රියාත්මක වූ ආගමන විගමන දෙපාර්තමේන්තුවේ රාජකාරියේ නිරතව සිටි හමුදා කණ්ඩායමක් විසින් ඇයව වහාම බොරැල්ල කාසල් කාන්තා රෝහල ට රැගෙන ගොස් තිබෙනවා.\nරෝහලට ඇතුළත් කර සුළු වේලාවකදී ඇය දරු ප්‍රසූතියක් සිදු කර ඇති අතර මේ සිඟිත්තිය දියණියක්.\nරෝහල් ආරංචි මාර්ග සඳහන් කරන්නේ මේ වන විට මව සහ දියණිය යහපත් සෞඛ්‍ය තත්ත්වයෙන් පසුවන බවයි.\nමේ දින වල ශ්‍රී ලංකාව පුරා විවිධ අත්‍යවශ්‍ය වූ සේවාවන් ලබා ගැනීම සඳහා පෝලිම් බොහෝ සංඛ්‍යාවක් නිර්මාණය වී ඇති අතර ඒ අතරින් ප්‍රමුඛ වන්නේ ඉන්ධන ලබා ගැනීමට නිර්මාණය වී ඇති පෝලිම් සහ ආගමන විගමන දෙපාර්තමේන්තුව ඉදිරිපිට විදෙස් ගමන් බලපත්‍ර ලබාගැනීම සඳහා නිර්මාණය වී ඇති පෝලිමයි.\nමෙම පෝලිම් ඉදිරිපිට දින ගණන් ජනතාවට රස්තියාදු වීමට සිදුවී ඇත්තේ මේ වන විටත් ආගමන විගමන දෙපාර්තමේන්තුවට දරාගත නොහැකි තරමේ විදෙස් ගමන් බලපත්‍ර ඉල්ලුම් සංඛ්‍යාවක් ලැබීම හේතුවෙන්.\nඅදාළ කාන්තාව ද දින දෙකකට ආසන්න කාලයක් මෙම පෝලිමේ රැඳී සිට ඇති බවයි වාර්තා වන්නේ.\nඑමෙන්ම රටපුරා තැන් තැන්වල නිර්මාණය වී ඇති මෙම ඉන්ධන පෝලිම් සහ අනෙකුත් පෝලිම් වල මේ වන විට මරණ 12 ක් වාර්තා වී ඇති අතර පෝලිමක සිටි කාන්තාවක් දරු ප්‍රසූතියක් සිදු කළ පළමු අවස්ථාව ලෙස ද මෙය වාර්තා වනවා.",
       "URL": "https://www.hirunews.lk/309288/පාස්පෝට්-පෝලිමේ-පළමු-දරු-උපත-වාර්තා-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1041"
}