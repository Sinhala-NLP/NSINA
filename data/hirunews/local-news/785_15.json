{
       "Source": "hirunews",
       "Timestamp": "Saturday, 22 October 2022 - 19:36",
       "Headline": "අටමස්ථානාධිපති ආචාර්ය පූජ්‍ය පල්ලේගම සිරිනිවාස නාහිමියන්ගේ ආදාහන පූජෝත්ස්වය අවසන්",
       "News Content": "අපවත් වී වදාළ අනුරාධපුර අටමස්ථානාධිපති ආචාර්ය පූජ්‍ය පල්ලේගම සිරිනිවාස නාහිමියන්ගේ ආදාහන පූජෝත්සවය අද සිදුකෙරුණා.\nඒ මහා විහාර ආදාහන මළුවේදීයි.\nඋන්වහන්සේ කොළඹ පෞද්ගලික රෝහලක ප්‍රතිකාර ලබමින් සිටියදී පසුගිය 19 වනදා අපවත් වූ අතර, දේහය කොළඹ පෞද්ගලික මල් ශාලාවක තැන්පත් කිරීමෙන් අනතුරුව අනුරාධපුරයට රැගෙන ගියා.\nශ්‍රී මහා බෝධිය සන්නිපාත ශාලාවේ තැන්පත් කර තිබූ උන්වහන්සේගේ දේහයට අවසන් ගෞරව දැක්වීමට, ජනාධිපති රනිල් වික්‍රමසිංහ, අග්‍රාමාත්‍ය දිනේෂ් ගුණවර්ධන ඇතුළු මැති ඇමතිවරුන් රැසක් එක්ව සිටියා.\nඅපවත් වී වදාළ අටමස්ථානාධිපති ආචාර්ය පූජ්‍ය පල්ලෙගම සිරිනිවාස හිමියන්ගේ ආදාහන පූජෝත්සවය අද පස්වරුවේ ආරම්භ කෙරුණේ මල්වතු අස්ගිරි අනුනාහිමිවරුන්ගේ ප්‍රධානත්වයෙන්.\nආදාහන පූජෝත්සවය සඳහා දේහය මහා විහාර ආදාහන මළුවට රැගෙන යාමට පෙර දේහය තැන්පත් කර තිබූ ශ්‍රී මහා බෝධිය සන්නිපාත ශාලාවේ දී ආගමික වතාවත් සිදු කෙරුණා.\nඅනතුරුව, මල්වතු පාර්ශවයේ අනුනායක අති පූජ්‍ය නියංගොඩ විජිතසිරි අනුනාහිමියන් අපවත් වී වදාළ අටමස්ථානාධිපති හිමියන් වෙනුවෙන් ගුණකථනයක් සිදුකළා.\nඅස්ගිරි පාර්ශවයේ අනුනායක පූජ්‍ය ආණමඩුවේ ධම්මදස්සි හිමියන් ද එහිදී ශෝක ප්‍රකාශය සිදුකළා.\nආගමික වතාවත් වලින් අනතුරුව උන්වහන්සේගේ ශ්‍රී දේහය ශ්‍රී මහා බෝධිය සන්නිපාත ශාලාවේ සිට පෙරහරකින් අනුරාධපුර ථූපාරාමය අභියස මහා විහාරයේ පුරාණ ආදාහන මළුව වෙත රැගෙනු එනු ලැබුවා.",
       "URL": "https://www.hirunews.lk/318579/අටමස්ථානාධිපති-ආචාර්ය-පූජ්‍ය-පල්ලේගම-සිරිනිවාස-නාහිමියන්ගේ-ආදාහන-පූජෝත්ස්වය-අවසන්",
       "Category": "Local News",
       "Parent URL": "https://www.hirunews.lk/local-news.php?pageID=785"
}