{
       "Source": "hirunews",
       "Timestamp": "Tuesday, 22 May 2018 - 19:24",
       "Headline": "දරුවන් විසින් සිරකළ මවක් දෙහිවලින් සොයාගනී",
       "News Content": "දරුවන් විසින් කුඩා කාමරයක සිරකර සිටි 86 හැවිරිදි වයෝවෘද්ධ මවක් සොයාගැනීමට ගල්කිස්ස ළමා හා කාන්තා කාර්යාංශයේ  නිලධාරීන් කණ්ඩායමක් අද සමත්වුණා.\nදෙහිවල - ගල්වල පාර - සමන් මාවත ප්‍රදේශයේ නිවසක් ඉදිරිපිට ලෑලිවලින් සකස් කර තිබූ මෙම කාමරය පොලීසිය පරීක්ෂා කළේ ඔවුන්ට ලද තොරතුරකට අනුවයි.\nඑහිදී මෙම මව සොයාගැනුනු අතර, එම අවස්ථාවේදී ඇගේ දියණියක්ද එම ස්ථානයට පැමිණියා.\nමෙම වයෝවෘද්ධ මවට තවත් දරුවන් තුන්දෙනෙකුද සිටින අතර, ඔවුන්ගෙන් දෙදෙනෙකුගේ නිවෙස්ද ඒ ආසන්නයේ පිහිටා ඇති බවයි පොලීසිය සඳහන් කළේ.\nපසුව වයෝවෘද්ධ මව පොලිස් භාරයට ගැනුනු අතර, අනතුරුව ඇයව ඇතුළත් කෙරුණේ කළුබෝවිල ශික්ෂණ රෝහලටයි.\nමෙම ස්ථානයේ සිටි ඇගේ දියණිය ද පසුව ප්‍රශ්න කිරීම සඳහා පොලිස් භාරයට ගැනුනා.\nවයෝවෘද්ධ මවගේ දරුවන්ට එරෙහිව ඉදිරියේදී වැඩිහිටි තැනැත්තන්ගේ අයිතිවාසිකම් ආරක්ෂා කිරීමේ පනත යටතේ නීතිමය ක්‍රියාමාර්ග ගන්නා බවයි ගල්කිස්ස පොලීසිය සඳහන් කළේ.",
       "URL": "https://www.hirunews.lk/191332/දරුවන්-විසින්-සිරකළ-මවක්-දෙහිවලින්-සොයාගනී",
       "Category": "Local News",
       "Parent URL": "https://www.hirunews.lk/local-news.php?pageID=3932"
}