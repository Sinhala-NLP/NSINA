{
       "Source": "hirunews",
       "Timestamp": "Sunday, 10 January 2021 - 19:20",
       "Headline": "යාපනය සරසවි සිසුන් 5 දෙනෙකු තවදුරටත් උපවාසයේ (වීඩියෝ)",
       "News Content": "යුද්ධයෙන් මිය ගිය දෙමළ ජනතාව සිහිකිරීම සඳහා බව පවසමින් යාපනය විශ්වවිද්‍යාල භූමියේ ඉදි කළ මුල්ලිවයිකාල් සැමරුම් ස්මාරක ඉවත් කිරීමේ සිද්ධියට විරෝධය පළ කරමින් එම සරසවියේ සිසුන් 5 දෙනෙකු තවදුරටත් උපවාසයේ නිරත වනවා.\nඉන් එක් සිසුවෙකු මාරාන්තික උපවාසයක නිරත වන අතර අනෙක් සිසුන් සිව් දෙනා ඔහුට සහය පළ කරමින් උපවාසයේ නිරත වන බව හිරු වාර්තාකරු සඳහන් කළා.\nමීට අමතරව ස්මාරකය ඉවත් කිරීමට විරෝධය පළ කරමින් උතුර හා නැගෙනහිර පළාත්වල හෙට හර්තාල් ව්‍යාපාරයක් පැවැත්වීමට කටයුතු යොදා තිබෙනවා.\nඊට දෙමළ ජාතික සන්ධානයද සහයෝගය ලබාදෙන බව සඳහන්.\nමේ අතර, මෙම සමස්ත සිදුවීම සම්බන්ධයෙන් ට්විටර් පණිවුඩයක් නිකුත් කරමින් මහජන ආරක්ෂක අමාත්‍ය සරත් වීරසේකර පවසන්නේ යාපනය විශ්වවිද්‍යාලය යනු එක් ජනකොටසකට අයත් හෝ සුවිශේෂ හෝ වන දේපළක් නොවන බවයි.\nමෙරට නීතියට අවනත සියලු‍ ශ්‍රී ලාංකිකයින්ට එය අයත් බව ඔහු පවසනවා.\nඑහි වැඩිදුරටත් දැක්වෙන්නේ අහිංසක සිවිල් ජනතාව සිහිපත් කරන මුවාවෙන් විවිධ සංවිධාන මගින් මියගිය ත්‍රස්තවාදීන් සැමරීම සඳහා දරණ උත්සාහයන්ට කිසිවිටෙකත් ඉඩ ලබා නොදෙන බවයි.",
       "URL": "https://www.hirunews.lk/259354/යාපනය-සරසවි-සිසුන්-5-දෙනෙකු-තවදුරටත්-උපවාසයේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2220"
}