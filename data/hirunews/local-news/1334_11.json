{
       "Source": "hirunews",
       "Timestamp": "Friday, 25 February 2022 - 14:18",
       "Headline": "දියණිය බේරා ගන්න දුම්රියට පැන්න පියාට බරපතලයි - දියණිය මරුට",
       "News Content": "යාපනය කොකුවිල් දුම්රිය ස්ථානය ආසන්න හරස් මාර්ගයකදී දුම්රියේ ගැටීමෙන් තරුණියක් මියගොස් තිබෙනවා.\nදුම්රිය පැමිණෙමින් තිබියදී හරස් මාර්ගය හරහා පාපැදියකින් ගමන් කිරීමට උත්සාහ කිරීමේදීය ඇය දුම්රියේ ගැටී ඇති බවයි අප වාර්තාකරු සඳහන් කළේ.\nදුම්රිය ස්ථානයට මීටර් 100ක පමණ දුරකදී අනතුර සිදුවී ඇති අතර තරුණිය ගැටී ඇත්තේ කොළඹ සිට කන්කසන්තුරේ දක්වා ධාවනය වූ සීඝ්‍රගාමී දුම්රියේයි.\nඇය පාපැදියෙන් දුම්රිය හරස් මාර්ගය හරහා ගමන් කරන අවස්ථාවේ දුම්රිය දැක නොමැති අතර දුම්රිය පැමිණෙන බව දුටු ඇයගේ පියා දිව ගොස් දියණිය බේරා ගැනීමට උත්සාහ කර තිබෙනවා.\nඑහිදී ඔහු දුම්රියේ ගැටී විසිවී ගොස් ඇති අතර තරුණිය දුම්රියට යටවී තිබෙනවා.\nබරපතල තුවාල ලැබූ පියා රෝහල්ගත කර ඇති අතර තරුණිය එම ස්ථානයේදීම මියගොස් තිබෙනවා.\nමෙලෙස මියගොස් ඇත්තේ කොකුවිල් ප්‍රදේශයේම පදිංචි 24 හැවිරිදි තරුණියක්.\nකෝපායි පොලිසිය මේ සම්බන්ධයෙන් විමර්ශන ආරම්භ කර තිබෙනවා.",
       "URL": "https://www.hirunews.lk/298009/දියණිය-බේරා-ගන්න-දුම්රියට-පැන්න-පියාට-බරපතලයි-දියණිය-මරුට",
       "Category": "Local News",
       "Parent URL": "https://www.hirunews.lk/local-news.php?pageID=1334"
}