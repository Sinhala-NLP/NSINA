{
       "Source": "hirunews",
       "Timestamp": "Saturday, 12 December 2020 - 20:20",
       "Headline": "කොළඹ මහල් නිවාස සංකීර්ණ හයක් හුදකලා බවින් ඉවතට (වීඩියෝ)",
       "News Content": "මාස දෙකකට ආසන්න කාලයකට පසුව මෙතෙක් හුදෙකලා කර තිබූ කොළඹ මහල් නිවාස සංකීර්ණ 6ක් හුදකලා භාවයෙන් අද සිට ඉවත් කෙරුණා.\nමෙලෙස හුදකලා භාවයෙන් නිදහස් කෙරුණේ මට්ටක්කුලිය - රන්දිය උයන, මෝදර - මෙත්සඳ සෙවන සහ මිහිජය සෙවන යන නිවාස සංකීර්ණ මෙන්ම ග්‍රෑන්ඩ්පාස් මෝදර උයන සහ සමගිපුර නිවාස සංකීර්ණ, දෙමටගොඩ මිහිදුසෙන්පුර නිවාස සංකීර්ණ යි.\nඑහෙත් මීට පෙර හුදකලා කෙරුණු නිවාස සංකීර්ණ 7ක තවදුරටත් එම හුදකලාභාවය ක්‍රියාත්මක වනු ඇති.\nමේ අතර බණ්ඩාරගම - අටළුගම ප්‍රදේශයෙන් කොරෝනා ආසාදිතයන් 550කට අධික පිරිසක් මේ දක්වා හඳුනාගෙන තිබෙනවා.\nවසංගත රෝග විද්‍යා අංශයේ ප්‍රධාන වසංගත  රෝග විද්‍යාඥ විශේෂඥ වෛද්‍ය සුදත් සමරවීර අද පැවති මාධ්‍ය හමුවකදී කියා සිටියේ ආසාදිතයින් හඳුනා ගැනීම සඳහා වන පරීක්ෂණ සිදුකරනු ලබන්නේ කිසියම් ජන කොට්ඨාශයක් ඉලක්ක කර නොව වෛරස ව්‍යාප්තියේ අවදානම සලකා බවයි.\nමේ අතර කළුතර දිස්ත්‍රික්කයෙන්  හඳුනාගෙන ඇති මුළු ආසාදිත සංඛ්‍යාව 1,167 දක්වා ඉහළ ගියේ අද දිනයේ ආසාදිතයන් 89 දෙනෙකු අලුතින් හඳුනාගැනීමත් සමඟයි.\nමෙම ආසාදිතයන් බුලත්සිංහල - වේයන්ගල්ල ප්‍රදේශයෙන් වාර්තාවී ඇති බව කළුතර දිස්ත්‍රික් පරිපාලන මහජන සෞඛ්‍ය පරීක්ෂක සමන් ගීගනගේ කියා සිටියා.\nමේ අතර සංචරණ සීමා පනවා ඇති ගිනිගත්හේන - කෙනිල්වත්ත - බ්ලැක්වෝටර් වතුයායේ පසුගිය පැය 24 තුළ කොරෝනා ආසාදිතයින් 12 දෙනෙකු වාර්තා වීමත් සමඟ එම වතුයායෙන් මේ දක්වා වාර්තා වී ඇති මුළු කොරෝනා ආසාදිත සංඛ්‍යාව 47ක්.\nඑමෙන්ම බදුල්ල - ඌව පරණගම සෞඛ්‍ය වෛද්‍ය නිලධාරී කොට්ඨාශයෙන් ආසාදිතයන් 7 දෙනෙකු අලුතින් වාර්තා වී තිබෙනවා. එම ආසාදිතයන් අතරට ග්‍රාම නිලධාරිනියක් ද අයත්.\nමේ අතර මෙතෙක් දෛනිකව සිදුකළ වැඩිම පී.සී.ආර් සහ ඇන්ටිජන් පරීක්ෂණ සංඛ්‍යාව ඊයේ දිනයේදී සිදුකර තිබෙනවා. එම සංඛ්‍යාව 17,425ක්.",
       "URL": "https://www.hirunews.lk/256890/කොළඹ-මහල්-නිවාස-සංකීර්ණ-හයක්-හුදකලා-බවින්-ඉවතට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2278"
}