{
       "Source": "hirunews",
       "Timestamp": "Sunday, 26 June 2022 - 18:58",
       "Headline": "ඉන්ධන නොමැතිව රෝහල් ගතවීමට ප්‍රමාද වූ නිකවැරටියේ මවක් නිවසේදී දරුවා ප්‍රසූත කරයි (වීඩියෝ)",
       "News Content": "ඉන්ධන නොමැතිව රෝහල්ගතවීමට නොහැකිවූ මවක් සිය තුන්වන දරු ප්‍රසූතිය නිවසේදී සිදුකිරීමේ පුවතක් නිකවැරටිය සෞඛ්‍ය වෛද්‍ය නිලධාරි බල ප්‍රදේශයෙන් වාර්තාවනවා.\nසිසේරියන් සැත්කමකට දින දී තිබියදී මෙම මවට දරුවා ලැබීමට ආසන්න බවට අද උදෑසන 5.10 ට පමණ නිකවැරටිය - දිවුල්ලෑගොඩ ප්‍රදේශයේ පවුල් සෞඛ්‍ය සේවා නිලධාරිණියට දුරකථන ඇමතුමක් මගින් පණිවුඩයක් ලැබී තිබුණා.\nඒ අනුව වහාම ක්‍රියාත්මක වූ ඇය කිලෝමීටර 3 ක් පමණ දුරින් පිහිටි එම මවගේ නිවසට තම සැමියාද සමඟ යතුරුපැදියෙන් ගොස් තිබුණේ එම යතුරුපැදියටද ප්‍රමාණවත් ඉන්ධන නොමැති තත්වයක් තුළයි.\nඅදාළ මව සහ දරුවා මේ වනවිට කුලියාපිටිය මූලික රෝහලේ යහපත් සෞඛ්‍ය තත්වයෙන් පසුවන බවයි රෝහල් ආරංචි මාර්ග සඳහන් කළේ.\nමෙම සිද්ධිය සම්බන්ධයෙන් රජයේ පවුල් සෞඛ්‍ය සේවා සංගමයේ සභාපතිනි දේවිකා කොඩිතුවක්කු හිරු ප්‍රවෘත්ති අංශයට අදහස් දක්වමින් කියා සිටියේ අදාළ මව රෝහල් ගත කිරීම සඳහා කුලියාපිටිය ප්‍රදේශයේ 1990 ගිලන් රථයක් නොමැතිවීම හේතුවෙන් කොබෙයිගනේ ප්‍රදේශයේ 1990 ගිලන් රථයක් කැඳවා තිබූ බවයි.\nගිලන් රථය පැමිණීමටද පැයක පමණ කාලයක් ප්‍රමාද වී තිබූ අතර, අධි රුධිර පීඩනයෙන් ද පෙළෙන මෙම මවගේ ජීවිතය දැඩි අවදානම් තත්වයක පැවති බවයි ඇය කියා සිටියේ.",
       "URL": "https://www.hirunews.lk/308238/ඉන්ධන-නොමැතිව-රෝහල්-ගතවීමට-ප්‍රමාද-වූ-නිකවැරටියේ-මවක්-නිවසේදී-දරුවා-ප්‍රසූත-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1066"
}