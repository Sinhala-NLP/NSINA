{
       "Source": "hirunews",
       "Timestamp": "Monday, 27 February 2023 - 10:01",
       "Headline": "තියුණු ආයුධවලින් පහර දීමෙන් කාන්තාවක් සහ තවත් දෙදෙනෙකු මරුට",
       "News Content": "රත්ගම, ඕවකන්ද ප්‍රදේශයේ දී ඊයේ (26) රාත්‍රියේ කාන්තාවන් දෙදෙනෙකුට තියුණු ආයුධයකින් පහර දීමෙන් එක් කාන්තාවක් මිය ගොස් තිබෙනවා.\n20 හැවිරිදි මිය ගිය කාන්තාව ඕවකන්ද ප්‍රදේශයේ පදිංචිකාරියක්.\nමිය ගිය කාන්තාව නිවසේ සිටිය දී ඇගේ මාමා නිවසට පැමිණ මිය ගිය කාන්තාවට සහ ඇගේ මවට තියුණු ආයුධයකින් පහර දී මෙම ඝාතනය සිදු කර ඇති බවයි වාර්තා වෙන්නේ.\nපොලිසිය පවසන්නේ, පෞද්ගලික ආරවුලක් දුරදිග යෑමෙන් මෙම ඝාතනය සිදු කර ඇති බවයි.\nසිද්ධියෙන් තුවාල ලැබූ කාන්තාව කරාපිටිය රෝහලේ ප්‍රතිකාර ලබනවා.\nසැකකරු හඳුනාගෙන ඇති අතර ඔහු අත්අඩංගුවට ගැනීමට පොලිස් විමර්ශන ක්‍රියාත්මකයි.\nමේ අතර, අම්බලංගොඩ, ඉඩම්තොට ප්‍රදේශයේ දී පුද්ගලයෙකුට තියුණු ආයුධයකින් පහර දී ඊයේ (26) අළුයම ඝාතනය කර තිබෙනවා.\n22 හැවිරිදි ඝාතනයට ලක් වූ පුද්ගලයා අම්බලංගොඩ ප්‍රදේශයේ පදිංචිකරුවෙක්.\nපොලිසිය පවසන්නේ, පැරණි අමනාපයක් මත ඇති වූ ආරවුලක් දුර දිග යෑමෙන් මිය ගිය පුද්ගලයාගේ නිවස ආසන්නයට පිරිසක් පැමිණ මෙම ඝාතනය සිදු කර ඇති බවයි.\nසැකකරුවන් සොයා පොලිස් පරීක්ෂණ ක්‍රියාත්මකයි.\nමේ අතර, දිවුලපිටිය, මරදගහමුල හන්දිය ආසන්නයේ දී පෙරේදා (25) රාත්‍රී පුද්ගලයෙකුට තියුණු ආයුධයකින් පහරදී තිබෙනවා.\nපොලිසිය පවසන්නේ, එම ප්‍රදේශයේ දී මාර්ගයේ මෝටර් රථයක් ගමන් කරමින් සිටිය දී යතුරු පැදියකින් පැමිණි පුද්ගලයින් දෙදෙනෙකු විසින් මග හරස් කර මොටර් රථය නවතා එහි රියදුරුට තියුණු ආයුධයකින් පහරදී ඇති බවයි.\nපසුව බරපතල තුවාල ලැබූ මෝටර් රථයේ රියදුරා ගම්පහ රෝහලට ඇතුළත් කිරීමෙන් අනතුරුව ඊයේ (26) දහවල් මිය ගියා.\nමෙසේ මිය ගොස් ඇත්තේ, මිනුවන්ගොඩ ප්‍රදේශයේ පදිංචි 49 හැවිරිදි අයෙක්.",
       "URL": "https://www.hirunews.lk/328444/තියුණු-ආයුධවලින්-පහර-දීමෙන්-කාන්තාවක්-සහ-තවත්-දෙදෙනෙකු-මරුට",
       "Category": "Local News",
       "Parent URL": "https://www.hirunews.lk/local-news.php?pageID=510"
}