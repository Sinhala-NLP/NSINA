{
       "Source": "hirunews",
       "Timestamp": "Wednesday, 21 August 2019 - 7:35",
       "Headline": "සහරාන්ගේ බිරිඳගෙන් තවත් ප්‍රකාශයක්",
       "News Content": "ජාතික තව්හිද් ජමාත් සංවිධානයේ නායක සහරාන් හෂීම්ගේ බිරිඳ වන අබ්දුල් කාදර් ෆාතිමා හාදියා නැවතත් රහස් ප්‍රකාශයක් ලබාදීම සඳහා කොටුව මහේස්ත්‍රාත් රංග දිසානායක හමුවට ඊයේ යොමුකළා.\nඇය මේ වනවිට අපරාධ පරීක්ෂණ දෙපාර්තමේන්තුව රැඳවුම් නියෝග මත රඳවාගෙන සිටිනවා.\nපසුගිය 15 වනදාද සහරාන් හෂීම්ගේ බිරිඳ වන අබ්දුල් කාදර් ෆාතිමා හාදියා කොළඹ කොටුව මහේස්ත්‍රාත් රංග දිසානායක ඉදිරියේ රහස් ප්‍රකාශයක් ලබාදුන්නා.\nඇය මෙලෙස එම ප්‍රකාශය ලබාදී ඇත්තේ මරාගෙන මැරුණු සහරාන් හෂීම් සහ මොහොමඞ් ඊබ්‍රාහිම් ඉල්හාම් අහමඞ් යන දෙදෙනාගේ පශ්චාත් මරණ පරීක්ෂණ සාක්ෂි විභාගය මහේස්ත්‍රාත්වරයා හමුවේ පැවැත් වූ අවස්ථාවේදීයි.\nමේ අතර ජාතික තවුහිද් ජමාත් සංවිධානයේ නායක සහරාන් හෂීම් සමඟ නුවරඑළිය කඳවුරේ පුහුණුව ලැබූ නිකවැරටිය තවුෆික් ජුම්මා පල්ලියේ සහ හෙට්ටිපොල දුල් අබ්හාර් ජුම්මා පල්ලියේ මවුලවිවරුන් දෙදෙනා ත්‍රස්ත විමර්ශන කොට්ඨාශය ඊයේ අත්අඩංගුවට ගෙන ඇති බව පොලිස් මාධ්‍ය ප්‍රකාශක පොලිස් අධිකාරි රුවන් ගුණසේකර සඳහන් කළා.",
       "URL": "https://www.hirunews.lk/222637/සහරාන්ගේ-බිරිඳගෙන්-තවත්-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=3188"
}