{
       "Source": "hirunews",
       "Timestamp": "Friday, 20 April 2018 - 19:29",
       "Headline": "තිරසර අනාගතයක් උදාකර ගැනීම ශ්‍රී ලංකාවේ ප්‍රධාන අරමුණක් - ජනපති",
       "News Content": "තිරසර අනාගතයක් උදාකර ගැනීම අන් රටවල මෙන්ම ශ්‍රී ලංකාවේද ප්‍රධාන අරමුණක් බව ජනාධිපති මෛත්‍රීපාල සිරිසේන මහතා පවසනවා.\nපොදු රාජ්‍ය මණ්ඩලයීය රාජ්‍ය නායක සමුළුවට සමගාමීව පැවැත්වෙන පොදු රාජ්‍ය මණ්ඩලයීය විධායක සභාව අමතමින් ජනාධිපතිවරයා මේ බව සඳහන් කළා.\nපොදු රාජ්‍ය මණ්ඩලයීය රාජ්‍ය නායක සමුළුවේ දෙවැනි දිනය අදයි.\nලන්ඩන් නුවර ලැන්කැස්ටර් හවුස් හි දී පොදු රාජ්‍ය මණ්ඩලයීය රාජ්‍ය නායකයින්ගේ විධායක සැසිවාරයක් ඊයේ පස්වරුවේ පැවැත්වුණා.\nමෙහිදී අදහස් දැක්වූ ජනාධිපති මෛත්‍රීපාල සිරිසේන මහතා සඳහන් කර සිටියේ දූපත් රාජ්‍යයක් ලෙස මතු පරපුරෙහි ප්‍රයෝජනය උදෙසා භූමියල වනාන්තර, ගංගා සහ සමුද්‍රය සඳහා තිරසර අනාගතයක් සාක්ෂාත් කරගැනීමට ශ්‍රී ලංකාව විශේෂ උනන්දුවකින් කටයුතු කරන බවයි.\nජනාධිපති මෛත්‍රීපාල සිරිසේන මහතා පොදුරාජ්‍ය මණ්ඩලයීය වෛද්‍ය සංගමය මගින් සංවිධානය කර තිබූ පොදුරාජ්‍ය මණ්ඩලයීය ඩිජිටල් වෛද්‍ය මධ්‍යස්ථානය එළිදැක්වීමේ උත්සවයේ ප්‍රධාන ආරාධිත අමුත්තා වශයෙන්ද සහභාගි වුණා.\nමේ අතර රාජ්‍ය නායකයින් වෙනුවෙන් දෙවැනි එළිසබත් මහ රැජින විසින් බකින්හැම් මාලිගයේ සූදානම් කර තිබූ විශේෂ රාත්‍රී භෝජන සංග්‍රහයටද ජනාධිපති මෛත්‍රීපාල සිරිසේන මහතා සහභාගි වුණා.",
       "URL": "https://www.hirunews.lk/188862/තිරසර-අනාගතයක්-උදාකර-ගැනීම-ශ්‍රී-ලංකාවේ-ප්‍රධාන-අරමුණක්-ජනපති",
       "Category": "Local News",
       "Parent URL": "https://www.hirunews.lk/local-news.php?pageID=3981"
}