{
       "Source": "hirunews",
       "Timestamp": "Saturday, 30 April 2022 - 19:26",
       "Headline": "අන්තර්කාලීන පාලනයක් ඉල්ලමින් සංඝ සම්මුතියක් ප්‍රකාශයට පත් කෙරේ - දේශපාලන පක්ෂ නියෝජිතයින්ටත් කැඳවීමක් (වීඩියෝ)",
       "News Content": "ත්‍රෛනිකායික මහ නායක හිමිවරුන්ගේ අනුශාසනා පරිදි අග්‍රාමාත්‍යවරයා ප්‍රමුඛ ආණ්ඩුව ඉල්ලා අස්විය යුතු බවට සංඝ ප්‍රතිඥාවක් ප්‍රකාශයට පත් කිරීම අද සිදු කෙරුණා. ඒ කොළඹ නිදහස් චතුරස්‍රයේ පැවති සංඝ සම්මුතියක් සඳහා වූ මහ සඟ සමුලුවකදීයි.\nඑහිදී තීරණය කෙරුණේ අදාළ අනුශාසනාව ක්‍රියාවට නැංවීම සිදු නොකරන්නේ නම් සියලු දේශපාලනඥයින් ප්‍රතික්ෂේප කිරීමටයි.\nසංඝ සම්මුතියක් සඳහා වූ මහ සඟ සමුලුවට සහභාගී වීම වෙනුවෙන් ත්‍රෛනිකායික මහා සංඝරත්නය පස්වරු 3ට පමණ කොළඹ බෞද්ධාලෝක මාවතේ පිහිටි බෞද්ධ මහා සම්මේළන ශාලාවට රැස්වුණා.\nඉන් අනතුරුව මහා සංඝරත්නය නිදහස් චතුරස්‍රය වෙත බෞද්ධාලෝක මාවත ඔස්සේ පාගමනින් වැඩම කළා.\nඅනතුරුව, සඟ සමුලුව ආරම්භ කෙරුණු අතර, එහිදී පිලිගැනීම කතාව සිදුකළේ මහාචාර්ය පූජ්‍ය අගලකඩ සිරි සුමන හිමියන්.\nආචාර්ය පූජ්‍ය ඕමල්පේ සෝභිත හිමියන් මහ සඟ සමුලුව ඇමතුවා.\nඉන් අනතුරුව මහා සංඝ ප්‍රතිඥාව ප්‍රකාශයට පත් කිරීම සිදු කලේ මහාචාර්ය පූජ්‍ය ඔලගන්වත්තේ චන්ද්‍රසිරි හිමියන් විසින්.\nපූජ්‍ය පාහියන්ගල ආනන්ද සාගර හිමියන්ද සඟ සමුලුවේදී අදහස් දැක්වූවා.\nමේ අතර පවතින අර්බුදකාරී තත්වය හමුවේ ගත යුතු ඉදිරි ක්‍රියාමාර්ග පිළිබඳව මහා සංඝරත්නය විසින් පාර්ලිමේන්තුව නියෝජනය කරන දේශපාලන පක්ෂ නියෝජිතයින් දැනුවත් කිරීමේ වැඩසටහනක් අද රාත්‍රී 7ට කොළඹ ශ්‍රී ලංකා පදනම් ආයතනයේදී පැවැත්වීමට නියමිතයි.",
       "URL": "https://www.hirunews.lk/303198/අන්තර්කාලීන-පාලනයක්-ඉල්ලමින්-සංඝ-සම්මුතියක්-ප්‍රකාශයට-පත්-කෙරේ-දේශපාලන-පක්ෂ-නියෝජිතයින්ටත්-කැඳවීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1199"
}