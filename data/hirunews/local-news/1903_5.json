{
       "Source": "hirunews",
       "Timestamp": "Sunday, 06 June 2021 - 14:05",
       "Headline": "online සොයන දරුවෝ  (වීඩියෝ)",
       "News Content": "කොවිඩ් ව්‍යාප්තිය හමුවේ මෙරට අධ්‍යාපන කඩා වැටීමට ඉඩ නොදී එය ඔන්ලයින් තාක්ෂණය ඔස්සේ පවත්වාගෙන යාමට අධ්‍යාපන බලධාරීන් කටයුතු කළේ මෙරට දරුවන් දැනුමෙන් පොහොසත් කරලීමේ අරමුණින්.\nඑහෙත් අන්තර්ජාල පහසුකම මෙරට සිටින සෑම දරුවෙකුටම නිසි ලෙස ලැබේද යන්න සම්බන්ධයෙන් ඇත්තේ ගැටලුවක් බව අප හිරු ප්‍රවෘත්ති හරහා අවස්ථා ගණවකදීම වාර්තා කළා.\nඑවැනි දුෂ්කරතා හමුවේ අධ්‍යාපන කටයුතු කරගෙන යාමට වෙර දරණ තවත් දරුවන් පිරිසක් පිළිබඳව පොළොන්නරුව දිස්ත්‍රික්කයේ ඇළහැර ප්‍රාදේශීය  ලේකම් කොට්ඨාසයේ වේලන්කටුව ගම්මානයෙන් වාර්තා වනවා.\nවනඅලි තර්ජන ද හමුවේ දිවි ගෙවන  මෙම දරුවන් ජීවිත අවදානම නොතකමින් රාත්‍රී කාලයේ පැල් කරා යන්නේ ඇතැම් අවස්ථාවල මෙම වේලාවට ද online පන්ති පැවැත්වීම හේතුවෙන්.\nදැඩි ආර්ථික දුෂ්කරතා මධ්‍යයේ ජීවත් වන මෙම ගම්වැසියන් පැවසුවේ දරුවන් වෙනුවෙන් දුරකථනයක් පවා මිලදී ගැනීමට තමන්ට හැකියාවක් නොමැති බවයි.\nඅනුරාධපුර දිස්ත්‍රික්කයේ කැකිරාව - උඳුරුව ගොවි ගම්මානයේ දරුවන් ද දුරකථන සංඥා නිසි ලෙස නොලැබීමෙන් පත්ව ඇත්තේ ද දැඩි අසීරුතාවකටයි.\nමෙම ගම්මානයේ වැසියන් ගස් මත පැළ සාදා ඇත්තේ වනඅලින් එලවීමට නොව දරුවන්ගේ ඉගෙනීම් කටයුතු වෙනුවෙනුයි.\nදෙහිඕවිට - මුරුත්තෙටට්ටුවේ ගම්මානය ද ඇතුළු තවත් ගම්මාන 5ක දරුවන් මෙලෙස කඳු තරණය කරමින් දිව යන්නේ තම අධ්‍යාපන කටයුතු වෙනුවෙන්.",
       "URL": "https://www.hirunews.lk/273531/online-සොයන-දරුවෝ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1903"
}