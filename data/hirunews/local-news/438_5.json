{
       "Source": "hirunews",
       "Timestamp": "Monday, 03 April 2023 - 7:31",
       "Headline": "බිග්මැච් පෙරඩ් එකේදී මියගිය සිසුන් ගැන හොයන්න ත්‍රිපුද්ගල විමර්ශන කමිටුවක් (වීඩියෝ)",
       "News Content": "බදුල්ල ප්‍රදේශයේ ප්‍රධාන පාසලක ක්‍රිකට් තරඟයක් අතරතුර පැවති රථ පෙළපාලියක දී කැබ් රථයක් පෙරලී සිසුන් දෙදෙනෙකු මියයාමේ සිද්ධියට අදාළව විමර්ශනයක් සිදු කිරීම සඳහා කමිටුවක් පත් කර තිබෙනවා.\nඌව පළාත් අධ්‍යාපන ලේකම්වරයාගේ උපදෙස් මත අදාළ කමිටුව පත් කර ඇති අතර ඊට පළාත් අධ්‍යාපන කාර්යාලයේ නිලධාරියෙකු සහ පළාත් අධ්‍යාපන අධ්‍යක්ෂ කාර්යාලයේ නිලධාරීන් දෙදෙනෙකු ඇතුළත්.\nබදුල්ල ධර්මදූත විදුහල සහ ඌව විදුහල අතර වාර්ෂික පාසල් ක්‍රිකට් තරඟය පැවැත්වූයේ පසුගිය පළමුවනදායි.\nඊට සමඟාමීව එදින දහවල් රථ පෙළපාලියක් ද පැවති අතර එම පෙළපාලිය අතරතුර කැබ්රථයක් පෙරලීයාමෙන් ධර්මදූත විද්‍යාලයේ සිසුන් දෙදෙනකු මියගොස් තවත් 6 දෙනෙකු තුවාල ලැබුවා.\nකෙසේ වෙතත් මෙම රථ පෙළපාලිය සංවිධාන කර තිබුණේ පාසල් පරිපාලනය දැනුවත්ව නොවන බවයි ධර්මදුත විද්‍යාලයේ විදුහල්පති සෙනරත් බණ්ඩාර ප්‍රකාශ කළේ.\nමේ අතර මේ දිනවල පැවැත්වෙන අන්තර් පාසල් ක්‍රිකට් තරගවලට අදාළව පාසල්වල රථ පෙරහැර යාමට අවසර ලබා දී නොමැති බවයි පොලිස් රථවාහන මූලස්ථානය සඳහන් කළේ.",
       "URL": "https://www.hirunews.lk/331577/බිග්මැච්-පෙරඩ්-එකේදී-මියගිය-සිසුන්-ගැන-හොයන්න-ත්‍රිපුද්ගල-විමර්ශන-කමිටුවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=438"
}