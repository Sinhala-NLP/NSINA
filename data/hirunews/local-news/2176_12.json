{
       "Source": "hirunews",
       "Timestamp": "Monday, 01 February 2021 - 13:19",
       "Headline": "වෙළද අමාත්‍යාංශ ලේකම්වරියට කොරෝනා (වීඩියෝ)",
       "News Content": "වෙළඳ අමාත්‍යාංශයේ ලේකම් භද්‍රානි ජයවර්ධනට ද කොරෝනා වෛරසය ආසාදනය වී ඇති බව තහවුරු වී තිබෙනවා.\nරෝග ලක්ෂණ පහළවීම හේතුවෙන් ඊයේ (31) පස්වරුවේ සිදුකළ ජෛව සාම්පල පරීක්ෂාවකදී ඇයට වෛරසය ආසාදනය වී ඇති බවටයි අනාවරණ වී ඇත්තේ.\nවෙළඳ අමාත්‍ය ආචාර්ය බන්දුල ගුණවර්ධන පසුගිය දින කිහිපය තුළ අමාත්‍යාංශය වෙත පැමිණ නොමැති බැවින් ලේකම්වරියගේ ආශ්‍රිතයෙකු නොවුනද ඔහුටද පී.සී.ආර්. පරීක්ෂණයක් සිදුකර තිබෙනවා. එහි ප්‍රතිඵල අද දිනයේ ලැබීමට නියමිත බවයි වාර්තා වන්නේ.\nඑමෙන්ම අනුරාධපුර ශික්ෂණ රෝහලේ ශල්‍ය දැඩි සත්කාර ඒකකයේ සීමාවාසික පුහුණුව අවසන් කළ වෛද්‍යවරයෙකුටද කොරෝනා ආසාදනය වී ඇති බවට හඳුනාගෙන තිබෙනවා.\nඒ හේතුවෙන් දැඩි සත්කාර ඒකකයේ සියලු කාර්යමණ්ඩලය සහ රෝගීන් වෛරසය ආසාදනය වී ඇත්දැයි තහවුරු කරගැනීම සඳහා පරීක්ෂණ සිදු කරන බවයි අනුරාධපුර ප්‍රාදේශීය වසංගත රෝග විද්‍යාඥ වෛද්‍ය තේජන සෝමතිලක කියා සිටියේ.\nසේවකයන් 200 දෙනෙකු පමණ සේවය කරන ජාඇළ ප්‍රදේශයේ මත්ස්‍ය අපනයන කර්මාන්තශාලාවකින් කොරෝනා අසාදිතයන් 90 දෙනෙකු හඳුනාගෙන තිබෙනවා.\nජාඇළ සෞඛ්‍ය වෛද්‍ය නිලධාරී කාර්යාලය සඳහන් කළේ පසුගිය 16 වනදා එම කර්මාන්තශාලාවේ එක් අංශයක සේවකයින් 25 දෙනෙකුගෙන් සමන්විත පිරිසක් ආයතනයේ අනුමැතියකින් තොරව ජාඇළ - කොටුගොඩ ප්‍රදේශයේ සාදයක් පවත්වා ඇති බවටද අනාවරණ වී ඇති බවයි.\nඊයේ දිනයේ මෙරටින් වාර්තාවූ නව ආසාදිතයන් 864 දෙනාගෙන් 362 කුම වාර්තාවී ඇත්තේ කොළඹ දිස්ත්‍රික්කයෙන් බව කොවිඩ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානය සඳහන් කළා.\nගම්පහ දිස්ත්‍රික්කයෙන් ආසාදිතයින් 88 දෙනෙකු, මහනුවරින් 81 දෙනෙකු, කළුතරින් 66 දෙනෙකු, රත්නපුරින් 45 දෙනෙකු, කුරුණෑගලින් 39 දෙනෙකු, මාතලෙන් 33 දෙනෙකු, නුවරඑළියෙන් 28 දෙනෙකු සහ අනුරාධපුරෙන් 14 දෙනෙකු වාර්තා වී තිබෙනවා.\nමේ අතර කොරෝනා  වෛරසය ආසාදනය වී අයි.ඩී.එච්. රෝහලේ දැඩි සත්කාර ඒකකයේ ප්‍රතිකාර ලබන සෞඛ්‍ය ඇමතිනි පවිත්‍රා වන්නිආරච්චිට සෙත් පතා නාරාහේන්පිට අභයාරාම විහාරස්ථානයේදී ඊයේ විශේෂ ආශිර්වාද පිංකමක් පැවැත්වුණා.\nකොරෝනා ආසාදනය වූ සිසුන් 09 දෙනෙකු සහ ගුරුවරුන් දෙදෙනෙකු හමුවීම හේතුවෙන් පසුගිය 27 වනදා සිට තාවකාලිකව වසා දැමුණු හැටන් බොස්කෝ විද්‍යාලය අද සිට යළි අධ්‍යයන කටයුතු සඳහා විවෘත කෙරුණේ පන්ති කාමර විෂබීජහරණයට ලක් කිරීමෙන් අනතුරුවයි.\nමේ අතර අධ්‍යාපන අමාත්‍ය මහාචාර්ය ජී.එල්. පීරිස් කොළඹ අද පැවති මාධ්‍ය හමුවකට එක්වෙමින් කියා සිටියේ ගම්පහ පාසල් 589ක්, කළුතර පාසල් 442ක් මේ මස 15 වනදා අධ්‍යයන කටයුතු සඳහා යළි විවෘත කිරීමට නිර්දේශ ඉදිරිපත්ව ඇති බවයි.\nකොළඹ දිස්ත්‍රික්කයේ පාසල් විවෘත කිරීම සම්බන්ධයෙන් තීරණය මෙම සතියේදී ගන්නා බවයි ඔහු කියා සිටියේ.",
       "URL": "https://www.hirunews.lk/261324/වෙළද-අමාත්‍යාංශ-ලේකම්වරියට-කොරෝනා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2176"
}