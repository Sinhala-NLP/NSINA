{
       "Source": "hirunews",
       "Timestamp": "Wednesday, 10 November 2021 - 14:35",
       "Headline": "අයහපත් කාලගුණයෙන් පුද්ගලයින් රැසකට පීඩා (වීඩියෝ)",
       "News Content": "අයහපත් කාලගුණයෙන් සහ නාය යාම් හේතුවෙන් සිදුවූ මරණ සංඛ්‍යාව මේ වන විට 20 දක්වා ඉහළ ගොස් තිබෙනවා.\nදිස්ත්‍රික්ක 17කට බලපා ඇති අයහපත් කාලගුණ තත්ත්වයෙන් පුද්ගලයින් 62,247 දෙනෙකු පීඩාවට පත්ව ඇති බවයි ආපදා කළමනාකරණ මධ්‍යස්ථානය සඳහන් කළේ.\nකුරුණෑගල - රිදීගම - කොරොස්ස ප්‍රදේශයේ ඊයේ රාත්‍රියේ සිදුවූ නාය යාමකින් අඹු සැමි යුවළක් ජීවිතක්ෂයට පත්වුණා.\nඔවුන් නිවසේ රැදී සිටි අවස්ථාවේදී මෙම නාය යාම සිදුව තිබෙනවා. ඒ සම්බන්ධයෙන් ප්‍රදේශවාසීන් කිහිප දෙනෙකු හිරු ප්‍රවෘත්ති අංශයට මෙලෙස අදහස් දක්වා සිටියා.\nඑමෙන්ම ගලිගමුව - හත්නාගොඩ ප්‍රදේශයේ නිවසක් ද නාය යාමකට ලක්වූ අතර එහිදී නිවසේ සිටි මව, පියා සහ පුතු අනතුරට ලක්වුණා.\nඉන් මව බේරා ගැනීමට යුද හමුදාව සමත් වූ අතර, පියා සහ පුතු සොයා තවදුරටත් මෙහෙයුම් ක්‍රියාත්මක බවයි හිරු වාර්තාකරු සදහන් කළේ.\nජාතික ගොඩනැගිලි පර්යේෂණ සංවිධානයේ අධ්‍යක්ෂ ජනරාල් ඉංජිනේරු ආසිරි කරුණාවර්ධන අද රජයේ ප්‍රවෘත්ති දෙපාර්තමේන්තුවේ පැවති මාධ්‍ය හමුවකට එක්වෙමින් කියා සිටියේ ආපදාවලට ලක්වන ප්‍රදේශවල නාය යාමේ ස්ථාන 115ක් පමණ හඳුනාගෙන ඇති බවයි.\nපවතින අධික වැසි සහිත කාලගුණ තත්ත්වය හේතුවෙන් මහනුවර, කෑගල්ල සහ කුරුණෑගල යන දිස්ත්‍රික්කවලට නාය යාමේ රතු නිවේදන නිකුත් කර තිබෙනවා.\nමීට අමතරව බදුල්ල, කොළඹ, ගාල්ල, සහ කළුතර යන දිස්ත්‍රික්කවලට ද නිකුත් කර ඇති නාය යාමේ අවදානම තවදුරටත් ක්‍රියාත්මක බවයි ජාතික ගොඩනැගිලි පර්යේෂණ සංවිධානය ප්‍රකාශ කළේ. එමෙන්ම, මාතලේ, රත්නපුර, ගම්පහ සහ නුවරඑළිය යන දිස්ත්‍රික්කවලට ද නාය යාමේ අවදානම් නිවේදන නිකුත් කර තිබෙනවා.\nකෙසේ වෙතත්, පවතින අයහපත් කාලගුණ තත්ත්වය හේතුවෙන් නාය යාම් රතු නිවේදන නිකුත් කර ඇති ස්ථානවලින් ඉවත් නොවන පුද්ගලයින්ට එරෙහිව නීතිමය ක්‍රියාමාර්ග ගන්නා බවයි ආපදා කළමනාකරණ මධ්‍යස්ථානය සඳහන් කළේ.\nඑහි අධ්‍යක්ෂ ජෙනරාල් මේජර් ජෙනරාල් සුදන්ත රණසිංහ රජයේ ප්‍රවෘත්ති දෙපාර්තමේන්තුවේ අද පැවති මාධ්‍ය හමුවට එක්වෙමින් කියා සිටියේ පොලීසිය සහ අධිකරණය එක්ව එම පුද්ගලයින් නාය යාමේ අනතුරු ඇගවීමේ ස්ථානවලින් ඉවත් කිරීමට කටයුතු කරන බවයි.\nඑහිදී ඔහු වැඩිදුරටත් සදහන් කළේ ආපදා තත්ත්වයක් පවතින අවස්ථාවල කඳු නැගීම් සහ වනාන්තරවල සංචාරය සිදුකිරීමට ගොස් අතරමං වන පුද්ගලයින් බේරා ගැනීමෙන් පසු ඔවුන්ට එරෙහිව ද නීතිමය පියවර ගන්නා බවයි.\nමේ අතර, ජල පහරට හසුවීමෙන් පුද්ගලයින් තුන් දෙනෙකු මිය ගොස් තිබෙනවා.\nකුරුණෑගල - උඩුබද්දාව ප්‍රදේශයේ උපකාරක පන්තියකට සහභාගි වී නැවත නිවස වෙත පැමිණෙමින් සිටි පියෙකු සහ පුත්‍රයෙකු පරණගම ඔයේ සැඬ පහරට හසුව ජීවිතක්ෂයට පත්වුණා.\nඑමෙන්ම, කුලියාපිටිය - කනදුල්ල, ප්‍රදේශයේ දී ද සැඬ පහරට හසුවී පුද්ගලයෙකු මිය ගියේ සැඬ පහරට හසුව ආ පොල් එක්රැස් කිරීම සඳහා ගිය අවස්ථාවේදීයි.\nමේ අතර, කලාවැවේ ජල මට්ටම උපරිම ධාරිතාවට පැමිණීම හේතුවෙන් අද (10) පෙරවරුවේ එහි හදිසි වාන් දොරටු දෙක අඩිය බැගින් විවෘත කර තිබෙනවා.\nඑමෙන්ම, දැදුරුඔය ජලාශයේ තවත් වාන් දොරටු කිහිපයක් අද විවෘත කෙරුණා.\nමේ අතර, හලාවත - කොළඹ මාර්ගය මාදම්පේ සහ මහවැව යන ප්‍රදේශවලින් ජලයෙන් යට වී තිබෙනවා.\nතිනිපිටියවැව සහ කඩුපිටිඔයේ වාන් දොරටු විවෘත කිරීම හේතුවෙන් මෙම තත්ත්වය හටගෙන ඇති බවයි හිරු වාර්තාකරු සදහන් කළේ.\nඑමෙන්ම, මීගමුව - පුත්තලම ප්‍රධාන මාර්ගයට මාරවිල - ගොඩවල මං සන්ධියෙන් ගසක් කඩා වැටීම නිසා එම මාර්ගයේ ගමනාගමනයට ද බාධා එල්ල වී තිබුණා.\nඊට අමතරව මහඔය පිටාර ගැලීමෙන් මන්නාරම - මඩු ප්‍රදේශයේ සුළු ගං වතුර තත්ත්වයක් හටගෙන තිබෙනවා.\nඑමෙන්ම ගිරිඋල්ල ප්‍රදේශයේ ද පහත් බිම් කිහිපයක් තවමත් ජලයෙන් යට වී ඇති බවටයි වාර්තා වන්නේ.\nගෙවුණු පැය 24 තුළ වැඩිම වර්ෂාපතනය වන මිලිමීටර් 189 වාර්තා වී ඇත්තේ පේදුරුතුඩුව ප්‍රදේශයෙන්.\nඑමෙන්ම, කුරුණෑගල - දොඩම්ගස්ලන්ද ප්‍රදේශයට මිලිමීටර් 147ක්, දුම්මලසූරිය ප්‍රදේශයට මිලිමීටර් 133ක වර්ෂාපතනයක් ලැබී ඇති අතර යාපනය - තෙලිප්පලේ ප්‍රදේශයට 126.4ක වර්ෂාපතනයක් ලැබී තිබෙනවා.",
       "URL": "https://www.hirunews.lk/287583/අයහපත්-කාලගුණයෙන්-පුද්ගලයින්-රැසකට-පීඩා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1570"
}