{
       "Source": "hirunews",
       "Timestamp": "Friday, 16 October 2020 - 12:44",
       "Headline": "පාස්කු ප්‍රහාරයෙන් පසු රිෂාඩ්ට එරෙහි විශ්වාසභංගයට සහය නොදී ඉල්ලා අස්වීම ගැන කබීර් හෂීම්ගෙන් පාස්කු කොමිසමට සාක්ෂි (වීඩියෝ)",
       "News Content": "පාස්කු ප්‍රහාරයෙන් පසු රිෂාඞ් බදියුදීන්ට එරෙහිව ගෙන ආ විශ්වාසභංගයට සහය නොදී මුස්ලිම් අමාත්‍යවරුන් ඉල්ලා අස්වූයේ රිෂාඞ් බදියුදීන් මන්ත්‍රීවරයා රැකීමේ අපේක්ෂාවකින් නොවන බව පාර්ලිමේන්තු මන්ත්‍රී කබීර් හෂීම් ප්‍රකාශ කළා.\nපාස්කු කොමිසමේ ඊයේ සාක්ෂි ලබාදෙමින් ඔහු වැඩිදුරටත් සඳහන් කළේ එම විශ්වාසභංගයේදී රිෂාඞ් බදියුදීන්ට පක්ෂව ඡන්දය භාවිත කළේ නම් සිය ගම්බිම්වලට යාමට පවා නොහැකි බව අවබෝධ කරගෙන ඊට සහය නොදුන් බවයි.\nමේ අතර හිටපු පොලිස්පති පූජිත් ජයසුන්දර  ද කොමිසම හමුවේ ඊයේ එකොළොස් වෙනි දිනටත් සාක්ෂි ලබාදුන්නා.\nඑහිදී ජනාධිපති කොමිසමේ සභාපති විනිසුරුවරයා පූජිත් ජයසුන්දරගෙන් ප්‍රශ්න කළේ, එම කාලයේ හිටපු ජනාධිපතිවරයාගේ උපදෙස් පරිදි මත්ද්‍රව්‍ය වැටලීම් සිදුකිරීමට වැඩි අවධානයක් දී ජ්‍යෙෂ්ඨ පොලිස් නිලධාරීන් කැඳවා සාකච්ඡා කළා සේම ඉස්ලාම් අන්තවාදය පිළිබඳ සාකච්ඡා කිරීමට රැස්වීම් කොපමණ ගණනක් පැවැත්වූයේද යන්නයි.\nඑහිදී පූජිත් ජයසුන්දර සඳහන් කළේ ගණනක් සඳහන් කළ නොහැකියි බවයි.\nඉන් අනතුරුව සභාපති විනිසුරුවරයා, එක් රැස්වීමක් හෝ නොපැවැත්වූවා නොවේදැයි යන්න ප්‍රශ්න කරනු ලැබුවා.\nඊට පිළිතුරු දෙමින් හිටපු පොලිස්පති පූජිත් ජයසුන්දර කියා සිටියේ ඒ වනවිට ප්‍රජා පොලිස් ඒකක පිහිටුවා ඊට නිලධාරීන් අනුයුක්ත කර තිබූ බවත්, ජාතික ආරක්ෂාව තහවුරු කිරීම එහි මූලික අරමුණ වූ බවයි.\nඅප ඒ සම්බන්ධයෙන් ලැබෙන සියලු තොරතුරු ග්‍රාම නිලධාරි මට්ටමින් සාකච්ඡා කළ බව ද හිටපු පොලිස්පති පූජිත් ජයසුන්දර කොමිසම හමුවේ සාක්ෂි දෙමින් සඳහන් කළා.\nසාක්ෂි ලබා දිම අතරතුර යම් හදිසි අසනිප තත්ත්වයකට මුහුණ දිම හේතුවෙන් හිටපු පොලිස්පති පූජිත් ජයසුන්දරගේ සාක්ෂි විමසිම පසුවට කල් තැබිමට කොමිසම තිරණය කරනු ලැබුවා.\nඉන් අනතුරුව ජනාධිපති කොමිසම හමුවේ සාක්ෂි ලබාදීමට කැඳවා තිබුණේ කබීර් හෂීම් පාර්ලිමේන්තු මන්ත්‍රීවරයායි.\n2018 වසරේ දෙසැම්බර් මාසයේ 23 සිට 26 දක්වා කාල සීමාව තුළ මාවනැල්ල ප්‍රදේශයේ රන්දිවෙල, දිදුලවත්ත, හිඟු‍ල් ඔය, සහ මිරිස්කුඩු හන්දිය යන ප්‍රදේශවල බුද්ධ ප්‍රතිමාවලට සහරාන්ගේ පිරිස් හානි කිරීමේ සිද්ධිය සම්බන්ධයෙන් ද මෙහිදී ඔහුගෙන් ජනාධිපති කොමිසම කරුණු විමසනු ලැබුවා.\nඑමෙන්ම වනාතවිල්ලු‍වේ පුපුරන ද්‍රව්‍ය සොයාගැනීමේ මෙහෙයුමට තොරතුරු ලබාදී තිබූ කබීර් හෂීම් මන්ත්‍රීවරයාගේ සම්බන්ධීකරණ ලේකම්වරයෙකු වූ තස්ලීම් නමැත්තාට සහරාන්ගේ කල්ලියේ අයෙකු විසින් වෙඩි තැබීමේ සිද්ධිය සම්බන්ධයෙන් ද මෙහිදී මන්ත්‍රිවරයාගෙන් විමසා බැලු‍නා.\nරජයේ ජ්‍යෙෂ්ඨ අධිනීතිඥවරිය එහිදී මන්ත්‍රීවරයාගෙන් ප්‍රශ්න කරනු ලැබුවේ පාස්කු ප්‍රහාරයෙන් පසු ආණ්ඩුවේ මුස්ලිම් අමාත්‍යවරු සියලු‍ දෙනා එකවරම ඉල්ලා අස්වීමට හේතුව පැහැදිලි කරන ලෙසයි.\nඊට පිළිතුරු දෙමින් පාර්ලිමේන්තු මන්ත්‍රී කබීර් හෂීම් කියා සිටියේ පාස්කු ප්‍රහාරයට සම්බන්ධ බව පවසමින් රිෂාඩ් බදියුදීන් හිටපු අමාත්‍යවරයාට එරෙහිව විපක්ෂයෙන් පාර්ලිමේන්තුවට විශ්වාසභංගයක් ගෙන එනු ලැබුවේ තමන් එක්සත් ජාතික පක්ෂයේ සභාපතිවරයා ගෙස කටයුතු කළ සමයේ බවයි.\nඑය රජයට එරෙහිව ගෙන ආ විශ්වාසභංගයක් වන අතර, ඊට පක්ෂව ඡන්දය ලබාදුනහොත් බිම් මට්ටමෙන් ජනතාව හමුවීමේදි ගැටළු රැසකට මුහුණ දිමට සිදු වන බැවින් ඊට ඡන්දය ලබාදීමෙන් වැළකී සිටීමට එවක ආණ්ඩුවේ ඇමතිවරු සාකච්ඡා කළ බව ද  පාර්ලිමේන්තු මන්ත්‍රී කබීර් හෂීම් කොමිසම හමුවේ සාක්ෂි ලබා දෙමින් සඳහන් කළා.\nඒ සම්බන්ධයෙන් අග්‍රාමාත්‍යවරයා ව සිටි රනිල් වික්‍රමසිංහ සමඟ සාකචිඡා කර රිෂාඩ් බදියුදීන්ට තනතුරු වලින් ඉවත් වන ලෙසට දැනුම් දිය යුතු බව සඳහන් කළත් ඊට රිෂාඞ් බදියුදීන් අමාත්‍යවරයා අකමැති වු බව ඔහු සාක්ෂි දෙමින් සඳහන් කළා.\nඉන් අනතුරුව  අමාත්‍යධූරවලින් ඉවත් විමට ඇමතිවරු එකඟ වු බවයි ඔහු කොමිසම හමුවේ දන්වා සිටියේ. පසුව රිෂාඩ්  බදියුදීන්ටත් තනතුරු වලින් ඉවත් වෙන්න සිදු වු බැවින් , ඒ අනුව සියලුම මුස්ලිම් ඇමතිවරු රජයේ තනතුරුවලින් ඉවත් වු බවයි පාර්ලිමේන්තු මන්ත්‍රී කබීර් හෂීම් කොමිසම හමුවේ සාක්ෂි ලබා දෙමින් ප්‍රකාශ කළේ.\nරජයේ ජ්‍යෙෂ්ඨ අධිනීතිඥවරිය ඉන් පසු පාර්ලිමේන්තු මන්ත්‍රී කබීර් හෂීම්ගෙන් ප්‍රශ්න කර සිටියේ එම අවස්ථාවේදි ඇමති ධූරවලින් ඉවත් විමට ගත් තිරණය රිෂාඞ් බදියුදීන් වෙනුවෙන් ගත් තිරණයක් ද යන්නයි.\n”‍ නෑ ඒක වැරදියි. මම අයින් වුණේ රජය වෙනුවෙන්. එයාට ඡන්දය දෙන්න ඕන වුණේ නැහැ මන්ත්‍රීවරුන්ට.  එයාව අයින් කරන්න ඕනෙ නිසයි අපිට ඉල්ලා අස්වෙන්න ඕනෙ වුණේ.\nඒක ඔහුට විතරක් වුණානම් අපිට ප්‍රශ්නයක් නැහැ. ඒ විශ්වාසභංගය විපක්ෂය දිනුවානම් අපේ ආණ්ඩුවත් බිඳ වැටෙනවා. එකයි අපි එහෙම කළේ.\nඅපිට රිෂාඞ් බදියුදීන්ව රකින්න ඕනේ වුණේ නැහැ. ”‍ යනුවෙන් පාර්ලිමේන්තු මන්ත්‍රී කබීර් හෂීම් කොමිසම හමුවේ සාක්ෂි ලබා දෙමින් සඳහන් කළා.",
       "URL": "https://www.hirunews.lk/252658/පාස්කු-ප්‍රහාරයෙන්-පසු-රිෂාඩ්ට-එරෙහි-විශ්වාසභංගයට-සහය-නොදී-ඉල්ලා-අස්වීම-ගැන-කබීර්-හෂීම්ගෙන්-පාස්කු-කොමිසමට-සාක්ෂි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2386"
}