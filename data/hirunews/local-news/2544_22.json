{
       "Source": "hirunews",
       "Timestamp": "Sunday, 02 August 2020 - 7:56",
       "Headline": "මැතිවරණ ප්‍රචාරක කටයුතු අද මධ්‍යම රාත්‍රියෙන් අවසන්",
       "News Content": "ඉදිරි මහ මැතිවරණයට අදාළ ප්‍රචාරණ කටයුතු අද මධ්‍යම රාත්‍රි 12න් අවසන් වනවා.\nඒ අනුව එතැන් සිට සුපුරුදු පරිදි මැතිවරණ නීති බලාත්මක විය යුතු බව මැතිවරණ කොමිසම ප්‍රකාශ කළා.\nඒ අනුව එම කාලය තුළ ප්‍රචාරක රැස්වීම් පැවැත්වීම, වතු රැස්වීම් හෝ නිවාස තුළ රැස්වීම් පැවැත්වීම, ඡන්ද ආයාචනය කිරීම සඳහා ගෙයින් ගෙට යෑම, අත් පත්‍රිකා බෙදීම, ශාඛා කාර්යාලවල ප්‍රචාරණ පුවරු ප්‍රදර්ශනය කිරීම, පෝස්ටර්, දැන්වීම්, බැනර් ප්‍රදර්ශනය කිරීම යන කිසිදු ප්‍රචාරණ ක්‍රියාවලින් වැළකී සිටිය යුතු වනවා.\nනිහඬ කාලය තුළ අනීතික ක්‍රියා වැළැක්වීමට පියවර ගන්නා ලෙස පොලිස්පතිවරයා මගින් සියළුම පොලිස් නිලධාරීන්ට උපදෙස් ලබාදී ඇති බවද මැතිවරණ කොමිෂන් සභාව සඳහන් කළා.\nමේ අතර, ප්‍රධාන පක්ෂ තම අවසන් ජන හමු පැවැත්වීමට සියලූ කටයුතු සූදානම් කර අවසන්.\nඒ අනුව ශ්‍රී ලංකා පොදුජන පෙරමුණේ අවසන් ජන හමුව අද පස්වරු 05ට එම පක්ෂ නායක අග්‍රාමාත්‍ය මහින්ද රාජපක්ෂ සහ ජනාධිපති ගෝඨාභය රාජපක්ෂගේ ප්‍රධානත්වයෙන් තංගල්ල - කාල්ටන් නිවසේදී පැවැත්වීමට නියමිතයි.\nමීට අමතරව තම පක්ෂයේ අවසන් ජන හමු අද දවස පුරා හම්බන්තොට දිස්ත්‍රික්කයේ තිස්සමහාරාම, අම්බලන්තොට, රන්න හා වීරකැටිය ප්‍රදේශවලදී පැවැත්වෙන බව ශ්‍රී ලංකා පොදුජන පෙරමුණ සඳහන් කළා.\nඑක්සත් ජාතික පක්ෂයේ අවසන් ජන හමුව අද පස්වරුවේ පක්ෂ නායක රනිල් වික්‍රමසිංහගේ ප්‍රධානත්වයෙන් මරදාන - ඩීන්ස් පාරේදී පැවැත්වීමට නියමිතයි.\nඊට අමතරව එම පක්ෂයේ තවත් ජන හමු කිහිපයක් අද ගාල්ල දිස්ත්‍රික්කයේ ද පැවැත්වීමට සැලසුම් කර තිබෙනවා.\nසමගි ජන බලවේගයේ නායක සජිත් ප්‍රේමදාස සහභාගි වන අවසන් ජන හමුව අද පස්වරු 6ට කොළඹ - අලූත්කඩේ ප්‍රදේශයේදී පැවැත්වෙනවා.\nමීට අමතරව සජිත් ප්‍රේමදාස සහභාගි වන සමගි ජන බලවේගයේ තවත් ජන හමු අද දවස පුරා හෝමාගම, කොළොන්නාව සහ කඩුවෙල යන ප්‍රදේශවලදී ද පැවැත්වීමට සැලසුම් කර ඇති බව සඳහන්.\nජාතික ජන බලවේගයේ නායක අනුර කුමාර දිසානායක සහභාගි වන අවසන් ජන හමුව අද පැවැත්වීමට නියමිතව ඇත්තේ අලූත්කඩේ ජුම්මා මස්ජිද් වීදියේදියි.\nමහ මැතිවරණයට අදාළව සෙසු දේශපාලන පක්ෂ සහ ස්වාධීන කණ්ඩායම්වල අවසන් ජන හමු ද අද පැවැත්වීමටයි සැලසුම් කර ඇත්තේ.",
       "URL": "https://www.hirunews.lk/246949/මැතිවරණ-ප්‍රචාරක-කටයුතු-අද-මධ්‍යම-රාත්‍රියෙන්-අවසන්",
       "Category": "Local News",
       "Parent URL": "https://www.hirunews.lk/local-news.php?pageID=2544"
}