{
       "Source": "hirunews",
       "Timestamp": "Thursday, 05 August 2021 - 20:08",
       "Headline": "ඔක්සිජන් අවශ්‍යතාව උපරිමයටම ළං වෙයි - සිංගප්පූරුවෙන් සහ ඉන්දියාවෙන් ආනයනය කිරීමේ තීරණයක් (වීඩියෝ)",
       "News Content": "මෙරට නිපදවන සමස්ත ඔක්සිජන් ප්‍රමාණය දැනට රෝහල්ගතව ප්‍රතිකාර ලබන කොරෝනා ආසාදිතයින්ට ලබාදීමට සිදුව ඇති බව රාජ්‍ය අමාත්‍ය මහාචාර්ය චන්න ජයසුමන අද පාර්ලිමේන්තුවේදී ප්‍රකාශ කළා.\nමේ නිසා ඉදිරියේදී ඔක්සිජන්, සිංගප්පූරුවෙන් සහ ඉන්දියාවෙන් ආනයනය කරන බවයි ඔහු කියා සිටියේ. එසේම කොරෝනා ව්‍යාප්තිය සීග්‍රයෙන් ඉහළ යාමත් සමඟ රාජ්‍ය සේවකයින්ට සේවයට වාර්තා කිරීමේ නව නිර්දේශ ඇතුළත් චක්‍රලේඛයක් ද ඉදිරියේදී නිකුත් කරන බව රාජ්‍ය අමාත්‍ය චන්න ජයසුමන කියා සිටියා.\nමේ අතර රෝහල්වල ධාරිතාව තවදුරටත් ඉක්මවා යමින් පවතින තත්වය හමුවේ රත්නපුර සහ රාජගිරිය ආයුර්වේද රෝහල් කොරෝනා ප්‍රතිකාර මධ්‍යස්ථාන බවට පත් කිරීමට අද පියවර ගැනුනා.\nකොරෝනා ආසාදිත දරුවන් දිනකට 20 ඉක්මවා බොරැල්ල රිජ්වේ ආර්යා ළමා රෝහලෙන් වාර්තා වීම හේතුවෙන් එහි ධාරිතාව මේ වනවිට උපරිමයට පැමිණ ඇති බවයි රෝහල් අධ්‍යක්ෂ විශේෂඥ වෛද්‍ය ජී. විජේසූරිය කියා සිටියේ.\nමේ අතර, කරාපිටිය සහ රත්නපුර ශික්ෂණ රෝහල්වල ආසාදිතයන්  සීග්‍රයෙන් ඉහළ යාමත් සමඟ එම රෝහල් තුළ හදිසි තත්වයක් ප්‍රකාශයට පත් කිරීමට රෝහල් බලධාරීන් ඊයේ පියවර ගනු ලැබුවා.\nඒ අනුව අද රත්නපුර ආයුර්වේද රෝහල කොරෝනා ප්‍රතිකාර මධ්‍යස්ථානයක් බවට පත් කළ බවයි සබරගමුව පළාත් ආණ්ඩුකාර ටිකිරි කොබ්බෑකඩුව කියා සිටියේ.\nඑම රෝහලට අවශ්‍ය ඔක්සිජන් ඇතුලු සෙසු පහසුකම් මෙන්ම අවශ්‍ය කාර්ය මණ්ඩල ශික්ෂණ රෝහල මගින් සැපයෙනු ඇති.\nඑමෙන්ම කරාපිටිය ශික්ෂණ රෝහලේ කාර්ය මණ්ඩලයේ 93 දෙනෙකුට මේ වනවිට කොරෝනා ආසාදනය වී ඇති බව රෝහල් අධ්‍යක්ෂ වෛද්‍ය ෂෙල්ටන් පෙරේරා ප්‍රකාශ කළා.\nවෛද්‍යවරුන්, හෙද හෙදියන් සහ කණිෂ්ඨ කාර්ය මණ්ඩල සේවක සේවිකාවන් 54 දෙනෙකු ද ඒ අතර වනවා.\nඑම රෝහලේ කොරෝනා රෝගීන්ගේ ඇඳන් ධාරිතාවද ඉක්මවා ගොස් ඇති අතර, පවතින තත්වය හමුවේ අසාධ්‍ය තත්වයේ පසු නොවන ආසාදිතයන් නිවෙස්වල සිට ප්‍රතිකාර ලබාගැනීමේ එකඟතාව මත නිවෙස් වෙත යවා ඇති බවයි වාර්තාවන්නේ.\nකළුබෝවිල රෝහල තුළද ඇඳන් ධාරිතාව ඉක්මවා රෝගීන් වාට්ටුවලින් පිටත රැඳී සිටින ආකාරය දැක්වෙන ඡායාරූප සහ වීඩියෝ දර්ශන මේ වනවිට සමාජ මාධ්‍යවල හුවමාරු වනවා.",
       "URL": "https://www.hirunews.lk/278967/ඔක්සිජන්-අවශ්‍යතාව-උපරිමයටම-ළං-වෙයි-සිංගප්පූරුවෙන්-සහ-ඉන්දියාවෙන්-ආනයනය-කිරීමේ-තීරණයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1772"
}