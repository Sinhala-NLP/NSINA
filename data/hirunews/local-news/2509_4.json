{
       "Source": "hirunews",
       "Timestamp": "Thursday, 20 August 2020 - 18:25",
       "Headline": "ජාතික ක්‍රීඩා සභාවේ සභාපති ධුරය මහේල ජයවර්ධනට (වීඩියෝ)",
       "News Content": "ජාතික ක්‍රීඩා සභාවේ සභාපතිවරයා ලෙස ශ්‍රී ලංකා ක්‍රිකට් කණ්ඩායමේ හිටපු නායක මහේල ජයවර්ධන, ක්‍රීඩා අමාත්‍ය නාමල් රාජපක්ෂ විසින් පත් කර තිබෙනවා.\nහිටපු ක්‍රිකට් නායක කුමාර් සංගක්කාර, මෝටර් රථ ධාවන ශුර ඩිලන්ත මාලගමුව, යුද හමුදාපති ලූතිනන් ජෙනරල් ශවේන්ද්‍ර සිල්වා සහ පිිහිණුම් ශුර ජුලියන් බෝලිං ද ඊට අයත්.\nමෙරට ක්‍රීඩාවේ පවතින ගැටලූ නිරාකරණය කිරීමට ක්‍රීඩා අමාත්‍යවරයාට උපදෙස් ලබාදීම සඳහායි සාමාජිකයින් 14 දෙනෙකුගෙන් යුත් ජාතික ක්‍රීඩා සභාව පත් කර තිබෙන්නේ.\nරෝවේනා සමරසිංහ, සංජීව වික්‍රමනායක, යශ්වන්ත් මුත්තෙට්ටුවගම, සුපුන් වීරසිංහ, කස්තුරි විල්සන්, රුවන් කෑරගල, රාජිත අම්පෙමොහොට්ටි, රොහාන් ප්‍රනාන්දු සහ අමල් එදිරිසූරිය ද කමිටු සාමාජිකයන් ලෙසට පත්කර තිබෙනවා.\nක්‍රීඩාවේ දියුණුව එහි ප්‍රතිපත්ති සහ ජාතියේ ක්‍රීඩා ප්‍රමිතිය මෙන්ම ඒ ආශ්‍රිත යටිතල පහසුකම් නගාසිටුවිය හැකි ආකාරය පිළිබඳව අමාත්‍යවරයාට උපදෙස් දීම ජාතික ක්‍රීඩා සභාවේ කාර්යභාර්යන් අතර වනවා.\nක්‍රීඩා අමාත්‍යවරයාගේ නියමය අනුව නව ක්‍රීඩා පනතක් සහ ජාතික ක්‍රීඩා ප්‍රතිපත්තියක් සැකසීමට අවශ්‍ය මූලික කටයුතු සම්පාදනය කිරීම, ඉලක්කගත ජයග්‍රහණ සඳහා සැලසුම් සකස් කිරීම, ක්‍රීඩකයින් වෘත්තිමය තත්වයකට නංවාලීම උදෙසා යටිතල පහසුකම් සංවර්ධනය කිරීම ද ජාතික ක්‍රීඩා සභාවේ වගකීම් අතර වනවා.\nඑමෙන්ම ජාතික සංචිත තේරීමේදී අමාත්‍යවරයා වෙත අවශ්‍ය නිර්දේශ ඉදිරිපත් කිරීම, පාසල් ක්‍රීඩා සහ අධ්‍යාපන අමාත්‍යංශය හා එක්ව පාසල් ක්‍රීඩා නැංවීමේ  සැලැස්මක් සකස් කිරීම, ක්‍රීඩාවේ පාරිශුද්ධභාවය සහ විනිවිදභාවය සුරැකෙන ආකාරයෙන් කටයුතු කිරීමට අවශ්‍ය වටපිටාවක් නිර්මාණය කිරීම, නව ප්‍රවණතාවන් හා ඊ ස්පෝර්ට්ස් වැනි නව අංශ හරහා ක්‍රීඩා ආර්ථිකයක් ගොඩනැගීමට කටයුතු සම්පාදනය කිරීම යන කරුණු මූලික කරගත් විශේෂ වැඩසටහන් සඳහා මග පෙන්වීම ද ක්‍රීඩා සභාවේ වගකීම් අතර වනවා.\nනාමිකව උපදෙස් පමණක් ලබාදෙන ක්‍රීඩා සභාවක් වෙනුවට වඩාත් ශක්තිමත් කාර්යශූර, ශ්‍රී ලංකාවට වඩාත් ඵලදායී ප්‍රතිපල හා ජයග්‍රහණයන් අත්කරදීම උදෙසා ක්‍රියාකාරී බලතල සහිත ජාතික ක්‍රීඩා සභාවක් ලෙස නව ක්‍රීඩා සභාවට කටයුතු කළ හැකි බවයි අමාත්‍ය නාමල් රාජපක්ෂ පෙන්වාදී ඇත්තේ.",
       "URL": "https://www.hirunews.lk/248264/ජාතික-ක්‍රීඩා-සභාවේ-සභාපති-ධුරය-මහේල-ජයවර්ධනට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2509"
}