{
       "Source": "hirunews",
       "Timestamp": "Tuesday, 10 May 2022 - 20:51",
       "Headline": "ඇඳිරි නීතිය 12 වනදා උදෑසන 7 දක්වා දීර්ඝ කෙරේ (වීඩියෝ)",
       "News Content": "මහජන ආරක්ෂක ආඥා පනත යටතේ මුළු දිවයිනටම බලපැවැත්වෙන පරිදි පනවා තිබෙන ඇඳිරිනීතිය 12 වැනි බ්‍රහස්පතින්දා උදෑසන 7 දක්වා දීර්ඝ කර තිබෙනවා.\nමේ අතර මහජන දේපළ කොල්ලකන හෝ පුද්ගල හානි සිදුකරන සියලු තැනැත්තන්ට වෙඩි තැබීම සඳහා ත්‍රිවිධ හමුදාවට නියෝග කර ඇතැයි ආරක්ෂක අමාත්‍යාංශය මීට පෙර නිවේදනය කළා.\nඅරලියගහ මන්දිරය අවට සහ ගාලු මුවදොර ඇති වූ නොසන්සුන් තත්ත්වයත් සමඟ මහජන ආරක්ෂක ආඥා පනත යටතේ පැනවුණු ඇඳිරිනීතිය හෙට පෙරවරු 7ට ඉවත් කිරීමට නියමිතව තිබුණා.\nඑහෙත් ජනාධිපති මාධ්‍ය අංශය අද රාත්‍රියේ නිවේදනය කළේ පැනවුණු ඇඳිරිනීතිය 12 වැනි බ්‍රහස්පතින්දා පෙරවරු 7 දක්වා දීර්ඝ කෙරෙන බවයි.\nඒ අනුව බලය ලබා දෙන නිලධාරියෙකු විසින් ප්‍රදානය කරන ලද ලිඛිත අවසර පත්‍රයක් නොමැතිව පොදු මාර්ගයක, දුම්රිය මාර්ගයක, පොදු උද්‍යානයක, පොදු ක්‍රීඩා භූමියක, වෙනත් පොදු භූමියක හෝ මුහුදු වෙරළේ රැඳි සිටිමට ඇඳිරිනීති කාලය\nතුළ කිසිවෙකුට අවසර නොලැබෙන බව ජනාධිපති මාධ්‍ය අංශය නිවේදනය කරනවා.\nමේ අතර මහජන දේපළ කොල්ලකන හෝ පුද්ගල හානි සිදුකරන සියලු තැනැත්තන්ට වෙඩි තැබීම සඳහා ත්‍රිවිධ හමුදාවට නියෝග කර ඇතැයි ආරක්ෂක අමාත්‍යාංශය නිවේදනය කරනවා.",
       "URL": "https://www.hirunews.lk/304025/ඇඳිරි-නීතිය-12-වනදා-උදෑසන-7-දක්වා-දීර්ඝ-කෙරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1178"
}