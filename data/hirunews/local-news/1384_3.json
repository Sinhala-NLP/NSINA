{
       "Source": "hirunews",
       "Timestamp": "Monday, 31 January 2022 - 21:34",
       "Headline": "විදේශ රැකියා ඇබෑර්තුවලට සරිලන වෘත්තිමය පාඨමාලා ආරම්භ කරන්න - අගමැති   (වීඩියෝ)",
       "News Content": "රැකියා ඇබෑර්තු පවතින ක්ෂේත්‍ර ආවරණය වන පරිදි විදේශ රැකියා ඉලක්ක කරගත් වෘත්තීය පුහුණු පාඨමාලා ආරම්භ කරන ලෙස වෘත්තීය පුහුණු පාඨමාලා ක්‍රියාත්මක කරන රාජ්‍ය ආයතන වෙත අද අග්‍රාමාත්‍යවරයා උපදෙස් ලබා දුන්නා.\nඒ්, තරුණ තරුණියන් වැඩි පිරිසකට විදේශ රැකියා අවස්ථා ලබා දීම ඉලක්ක කර ගෙන පැවැති විශේෂ සාකච්ඡාවට එක්වෙමින්.\nවෘත්තීය මට්ටමේ විදේශ රැකියා අවස්ථා ලබා දීම මෙන් ම පාසල් අධ්‍යාපනය හැර යන තරුණ තරුණියන් පුහුණු ශ්‍රමිකයන් ලෙස විදේශ රැකියා සඳහා යොමු කිරීම කෙරෙහි ද මෙහි දී විශේෂ අවධානයක් යොමු වී තිබෙනවා.\nනිපුණතා සහිත එහෙත් සහතිකයක් නොමැති පිරිස, කෙටි කාලීන පුහුණුවක් තුළින් විදේශ රැකියා සඳහා සුදුසු ශ්‍රමිකයන් බවට පත්කිරීමත්, විදේශ රැකියා වෙළඳපොළ සහ මෙරට තරුණ ප්‍රජාව සම්බන්ධ කළ හැකි ක්‍රමවේදයක් නිර්මාණය කිරීමත් පිළිබඳව මෙහි දී අවධානය යොමු කෙරුණා.\nවිදේශ රැකියා ප්‍රවර්ධන හා වෙළඳපොළ විවිධාංගීකරණ රාජ්‍ය අමාත්‍ය පියංකර ජයරත්න විසින් දැනට රැකියා ඇබෑර්තු පවතින රටවල් සහ රැකියා ක්ෂේත්‍ර පිළිබඳව මෙහි දී දැනුවත් කළා.\nතරුණ කටයුතු අමාත්‍යාංශය සහ නිපුණතා සංවර්ධන අමාත්‍යාංශය දැනටමත් තරුණ තරුණියන් සඳහා ඇතැම් වෘත්තීමය ක්ෂේත්‍ර ආවරණය වන පරිදි විදේශ රැකියා ඉලක්කගත පුහුණු පාඨමාලා ආරම්භ කර ඇති බව ද මෙහි දී අනාවරණය කෙරුණා.\nපසුගිය 26 වැනි දා වන විට ශ්‍රී ලංකා විදේශ සේවා නියුක්ති කාර්යාංශය විසින් බලපත්‍රලත් විදේශ රැකියා නියෝජිත ආයතනයන් වෙත අනුමත කර ඇති රැකියා ඇබෑර්තු අතරින් ජපානය, දකුණු කොරියාව, ඉතාලිය, රුමේනියාව, දෝහ කටාර් ඇතුළු රටවල් 22ක් සඳහා ඇබෑර්තු 183,198කට ශ්‍රමිකයන් යොමු කිරීමට අවශ්‍යව ඇති බව ද මෙම සාකච්ඡාවේ දී අනාවරණය වුණා.",
       "URL": "https://www.hirunews.lk/295822/විදේශ-රැකියා-ඇබෑර්තුවලට-සරිලන-වෘත්තිමය-පාඨමාලා-ආරම්භ-කරන්න-අගමැති-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1384"
}