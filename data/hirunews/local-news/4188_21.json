{
       "Source": "hirunews",
       "Timestamp": "Sunday, 03 December 2017 - 19:14",
       "Headline": "දළ පුට්ටුවා ගැන අධිකරණය වාර්තා දෙකක් ඉල්ලද්දී, විජයබාටත් විශේෂ ආරක්ෂාවක්",
       "News Content": "වෙඩි තබා ඝාතනය කරන ලද ගල්ගමුවේ දළ පුට්ටුවාගේ ඇත් දළ යුගල සහ ගජමුතු සම්බන්ධයෙන් විශේෂ විමර්ශනයක් සිදු කොට ඊට අදාල වාර්තා දෙකක් ඉදිරිපත් කරන ලෙස අධිකරණය, ජාතික කෞතුකාගාරයට සහ ජාතික සත්වෝදන්‍යායට නියෝග කර තිබෙනවා.\nදැනට මෙම ඇත් දළ යුගල සහ ගජ මුතු අධිකරණ භාරයේ සුරක්ෂිතව පවතින අතර, ඒවා කොළඹට රැගෙන නොගොස් විමර්ශන කරන ලෙසයි මහව මහේස්ත්‍රාත්වරයා අදාළ අංශ වෙත නියෝග කර ඇත්තේ.\nඑමෙන්ම ගල්ගමුවේ දළ පූට්ටුවාට වෙඩි තබා ඝාතනය කිරීමේ සිද්ධිය සම්බන්ධයෙන් මේ වන විට පුද්ගලයින් 10 දෙනෙකු අත්අඩංගුවට ගෙන තිබෙනවා.\nඊයේ දිනයේ ද ග්‍රාම නිලධාරීන් දෙදෙනෙකු පොලීසිය අත්අඩංගුවට ගනු ලැබුවේ රන් කොපු යොදා සකස් කරන ලද ඇත් දළ පෙන්ඩන්ට් තුනක් සමඟයි.\nමේ අතර, හිරු ප්‍රවෘත්ති අංශය සිදුකළ අනාවරණයත් සමඟ කවුඩුල්ල - මින්නේරිය වනෝද්‍යානයේ ජීවත් වන විජයබා නමැති ඇතාට ආරක්ෂාව ලබාදීමට වනජීවි දෙපාර්තමේන්තුව පියවර ගෙන තිබෙනවා.\nවයස 23ක් පමණ වන මෙම ඇතා හබරන - දිගම්පතහා ප්‍රදේශයට පැමිණ කසල බැහැර කරන අංගනයක කසල අනුභව කිරීමට පුරුදු වී සිටින බවටයි ප්‍රදේශවාසීන් සඳහන් කළේ.\nඑමෙන්ම විජයබා ඇතා කිහිප වරක් දඩයක්කරුවන්ගේ වෙඩි පහරවලට ලක්ව ඇති බවටයි ඔවුන් පෙන්වා දෙන්නේ.",
       "URL": "https://www.hirunews.lk/177508/දළ-පුට්ටුවා-ගැන-අධිකරණය-වාර්තා-දෙකක්-ඉල්ලද්දී-විජයබාටත්-විශේෂ-ආරක්ෂාවක්",
       "Category": "Local News",
       "Parent URL": "https://www.hirunews.lk/local-news.php?pageID=4188"
}