{
       "Source": "hirunews",
       "Timestamp": "Saturday, 12 September 2020 - 15:14",
       "Headline": "ජනතාව බලය දී ඇත්තේ රටට යෝග්‍ය නව ව්‍යවස්ථාවක් සකස් කිරීමටයි - මහා සංඝරත්නය ජනපතිට කියයි (වීඩියෝ)",
       "News Content": "රටට යෝග්‍ය නව ව්‍යවස්ථාවක් සැකසීමට ජනතාව ජනාධිපති ගෝඨාභය රාජපක්ෂට බහුතර බලයක් ලබාදී ඇතැයි මහා සංඝරත්නය පෙන්වා දෙනවා.\nජනතා අපේක්ෂාව පියවරින් පියවර ඉටු කරමින්  ස්වයංපෝෂිත ආර්ථිකයක් ගොඩනැගීමට ජනාධිපතිවරයා යන ගමන දෙස මහත් සතුටින් බලා සිටින බවයි උන්වහන්සේලා ප්‍රකාශ කළේ.\nඓතිහාසික අනුරාධපුරය අටමස්ථානය වැඳ ආශිර්වාද ගත් ජනාධිපතිවරයා අද (12) පෙරවරුවේ ලංකාරාමය, මිරිසවැටිය සහ ශ්‍රී සම්බුද්ධ ජයන්ති විහාරස්ථාන වෙත ගිය අවස්ථාවේ ඔහුට ආශිර්වාද කරමින් මහා සංඝරත්නය මෙම අදහස් පළ කළ බවයි ජනාධිපති මාධ්‍ය අංශය සඳහන් කළා.\nලංකාරාම විහාරයට ගිය ජනාධිපතිවරයා විහාරාධිකාරී පූජ්‍ය රළපනාවේ ධම්මජෝති හිමියන් බැහැ දැක කෙටි පිළිසඳරක නිරත වුණා.\nවිහාරස්ථානයේ සංරක්ෂණ කටයුතු නිරීක්ෂණය කළ ජනාධිපති ගෝඨාභය රාජපක්ෂ පූජා භූමියට පැමිණ සිටි බැතිමතුන් සමග කථා බහක නිරත වී තිබෙනවා.\nඑමෙන්ම ජනාධිපතිවරයා, මිරිසවැටිය විහාරාධිකාරී පූජ්‍ය ඊතලවැටුණවැවේ ඥාණතිලක නායක හිමියන් බැහැ දැක ආශිර්වාද ලබා ගත් අතර ශ්‍රී සම්බුද්ධ ජයන්ති විහාරයට ගිය ඔහු පූජ්‍ය නුගේතැන්නේ ශ්‍රි පඤ්ඤානන්ද හිමියන් බැහැ දැක සුව දුක් විමසා තිබෙනවා.",
       "URL": "https://www.hirunews.lk/250035/ජනතාව-බලය-දී-ඇත්තේ-රටට-යෝග්‍ය-නව-ව්‍යවස්ථාවක්-සකස්-කිරීමටයි-මහා-සංඝරත්නය-ජනපතිට-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2459"
}