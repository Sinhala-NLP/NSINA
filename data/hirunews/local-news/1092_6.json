{
       "Source": "hirunews",
       "Timestamp": "Thursday, 16 June 2022 - 12:49",
       "Headline": "මනුෂ්‍ය පරිභෝජනයට නුසුදුසු මත්ස්‍ය බහලුම් තොගය ගැන තවත් තොරතුරු",
       "News Content": "කොළඹ වරායේ ගබඩා කර තිබූ මනුෂ්‍ය පරිභෝජනයට නුසුදුසු මත්ස්‍ය බහලුම් තොගයක් වරායෙන් පිටතට රැගෙන ගොස් ඇති බව කියන සිද්ධිය සම්බන්ධයෙන් අප කළ අනාවරණය පිලිබඳව තවත් තොරතුරු හෙළිදරව් වෙමින් පවතිනවා.\nහිරු ප්‍රවෘත්ති අංශයට ඇමතුමක් ලබාදෙමින් පෑලියගොඩ මධ්‍යම මත්ස්‍ය වෙළඳ සංකීර්ණයේ ලේකම් ජයන්ත කුරේ සඳහන් කළේ දියර පොහොර සෑදීම සඳහා යැයි පවසමින් මහා පරිමාණ සැමන් ව්‍යාපාරිකයෙකු මෙම බහලුම්වල අඩංගු මසුන් මිලට ගෙන ඇති බවයි.\nමෙම මසුන් අඩංගු බහලුම් 98 කට අධික ප්‍රමාණයක් රැගෙන විදෙස් රටකට අයත් නෞකාවක් මීට මාස 5 කට පමණ පෙර කොළඹ වරායට රැගෙන විත් ඇත්තේ කාර්මික දෝෂයකට ලක්වීම හේතුවෙන්.\nඑහිදී බහලුම්වල තිබූ මසුන් මිනිස් පරිභෝජනයට නුසුදුසු නිසා අදාළ බහලුම් වරායේ ගබඩා කර තිබෙනවා.\nඅනතුරුව සැමන් ව්‍යාපාරිකයා නැව් සමාගමෙන් මෙම බහලුම්වල අඩංගු මසුන් මිලට ගෙන ඇති අතර, ඉන් බහලුම් 25 ක් කොළඹ වරායෙන් පිටතට රැගෙන ගොස් ඇති බවටයි තොරතුරු අනාවරණ වුණේ.\nපෑලියගොඩ මධ්‍යම මත්ස්‍ය වෙළඳ සංකීර්ණයේ වෙළඳ සංගමයේ ලේකම් ජයන්ත කුරේ හිරු ප්‍රවෘත්ති අංශයට සඳහන් කළේ අදාළ බහලුම් වැලිසර ප්‍රදේශයේ බහලුම් අංගනයකට රැගෙන ගොස් ඇති බවයි.\nකෙසේ වෙතත් මේවායේ අඩංගුව තිබූ මනුෂ්‍ය පරිභෝජනයට නුසුදුසු බලයා සහ කෙළවල්ලා මසුන් කරවල වේලීමට හෝ සැමන් ටින් කිරීම සඳහා මුදාහැර ඇති බවට ධීවරයින්ට සැක මතුවී තිබෙනවා.\nමේ පිළිබඳව බලධාරීන්ට අවස්ථා කිහිපයක දී දැනුම් දුන් නමුත් බලධාරීන්ගෙන් යහපත් ප්‍රතිචාරයක් මේ දක්වා ලැබී නොමැති බැවින් හෙට (17) දිනයේදී මේ දිනයේදී මේ සම්බන්ධයෙන් අපරාධ පරීක්ෂණ දෙපාර්තමේන්තුවට පැමිණිලි කරන බවයි පෑලියගොඩ මධ්‍යම මත්ස්‍ය වෙළඳ සංකීර්ණයේ ලේකම් ජයන්ත කුරේ සඳහන් කළේ.",
       "URL": "https://www.hirunews.lk/307266/මනුෂ්‍ය-පරිභෝජනයට-නුසුදුසු-මත්ස්‍ය-බහලුම්-තොගය-ගැන-තවත්-තොරතුරු",
       "Category": "Local News",
       "Parent URL": "https://www.hirunews.lk/local-news.php?pageID=1092"
}