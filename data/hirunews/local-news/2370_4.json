{
       "Source": "hirunews",
       "Timestamp": "Sunday, 25 October 2020 - 11:37",
       "Headline": "මාළු වෙළඳසැල් වසා දැමීම අනවශ්‍යයි, හොඳින් පිස පරිභෝජනයට ගන්න - සෞඛ්‍ය අමාත්‍යාංශයෙන් නිර්දේශ(වීඩියෝ)",
       "News Content": "හොඳින් පිසින ලද මත්ස්‍ය පරිභෝජනයෙන් කොරෝනා වෛරසය බෝවන බවට විද්‍යාත්මක සාක්ෂියක් නොමැති බවත්, ඒ පිළිබඳව පැතිර යන කටකතාවලට නොරැවටෙන ලෙසත්, සෞඛ්‍ය අමාත්‍යාංශය ජනතාවට දැනුම් දෙනවා.\nපෑලියගොඩ මත්ස්‍ය වෙළඳ සංකීර්ණය ආශ්‍රිතව නිර්මාණය වූ කොරෝනා පොකුර හේතුවෙන් දිවයින පුරා ජනතාව මත්ස්‍ය පරිභෝජනය සහ අලෙවිය පිළිබඳව ජනතාව බියක් දක්වන බවයි වසංගත රෝග විද්‍යා ඒකකය ද සඳහන් කළේ.\nමේ අතර, පෑලියගොඩ මත්ස්‍ය වෙළඳ සංකීර්ණයේ කොරෝනා ආසාදිත සේවකයෙකු මඩකලපුව - කරදියනාරු රෝහලේ ප්‍රතිකාර ලබන අතර, ඔහු ඉල්ලීමක් කරමින් සඳහන් කළේ පෑලියගොඩ මත්ස්‍ය වෙළඳ සංකීර්ණයට පැමිණි අයෙකු සිටී නම් කඩිනමින් පී.සී.ආර් පරීක්ෂණයක් සිදුකර ගන්නා ලෙසයි.\nමේ දක්වා මෙරටින් වාර්තා වන සමස්ත කොරෝනා ආසාදිතයින් සංඛ්‍යාව 7,521 ක් ලෙස සටහන් වනවා.\nඊයේ දිනය තුළ කොරෝනා ආසාදිතයින් 368 දෙනෙකු වාර්තා වූ අතර, ඒ අනුව මිනුවන්ගොඩ බ්‍රැන්ඩික්ස් සහ පෑලියගොඩ මත්ස්‍ය වෙළඳසැල ආශ්‍රිත කොරෝනා පොකුර 4,050 දක්වා ඉහළ ගියා.\nපෑලියගොඩ මත්ස්‍ය වෙළඳපොලෙන් මාළු රැගෙනවිත් අලෙවි කළ වෙලෙන්දෙකුට කොරෝනා ආසාදිත බව අනාවරණ වීමත් සමඟ හැටන් නගරයේ මහජන වෙළඳපොල තාවකාලිකව වසා දමා ඇති බව අප වාර්තාකරු සඳහන් කළා.\nදඹුල්ල මහනගර සභාවට අයත් මාළු වෙළඳසැලක ද නැවත දැනුම්දෙනතුරු වසා දැමීමට බලධාරින් පියවර ගෙන තිබෙනවා.\nපෑලියගොඩ මත්ස්‍ය වෙළඳපොල හා සම්බන්ධතා පැවැත්වූ මිරිහාන පොලීසියේ නිලධාරියෙකුට කොරෝනා වෛරසය වැළඳී ඇති බව පොලීසිය පැවසුවා.\nමේ අතර, වැලිසර ආර්ථික මධ්‍යස්ථානයේ කරවල වෙළඳාමේ යෙදුණු බෝපිටිය ප්‍රදේශයේ අයෙකුට කොරෝනා ආසාදනය වීම හේතුවෙන් රෝහල් ගත කෙරුණා.\nවැලිසර ආර්ථික මධ්‍යස්ථානයේ කළමනාකරණ භාරය සඳහන් කළේ සෞඛ්‍ය උපදෙස් ලැබෙනතුරු ආර්ථික මධ්‍යස්ථානය තාවකාලිකව වසා තැබෙන බවයි.\nමේ අතර, සුළු සේවකයින් හතර දෙනෙකු කොරෝනා ආසාදිතයින් බවට හඳුනා ගැනීමත් සමඟ කළුබෝවිල ශික්ෂණ රෝහලේ හදිසි අනතුරු ඒකකය සහ බාහිර රෝගී අංශය, තාවකාලිව වසා දැමීමට ඊයේ පියවර ගෙන තිබුණා.\nඑම පරිශ්‍රය විෂබීජහරණයෙන් අනතුරුව අද පෙරවරුවේ සිට ප්‍රතිකාර සඳහා යළි ආරම්භ කිරීමට පියවර ගත් බවයි රෝහල් අධ්‍යක්ෂ වෛද්‍ය අසේල ගුණවර්ධන සඳහන් කළේ.\nඑසේම, අම්පාර - සේනානායකපුර ප්‍රදේශයේ අයෙකුට කොරෝනා වෛරසය ආසාදනය වී ඇති බවට හඳුනාගෙන තිබූ අතර ඔහුගේ ආශ්‍රිතයින් පිරිසකට පී.සී.ආර්. පරීක්ෂණ සිදුකිරීමට මහජන සෞඛ්‍ය පරීක්ෂකවරුන් කටයුතු කළා.\nඑසේම, ඇහැලියගොඩ, බුළුගහපිටිය, එල්ලාවල හා හේවාඉන්න යන ප්‍රදේශවලින් කොරෝනා රෝගීන් තිදෙනෙකු හමුවීමත් සමඟ ඔහුගේ ආශ්‍රිතයින් 180 ක් පමණ ස්වයං නිරෝධායනයට යොමුකර තිබෙනවා.\nමේ අතර, දැනට පවතින කොරෝනා ව්‍යාප්තිය පාලනය කිරීම සඳහා සෞඛ්‍ය අමාත්‍යාංශය විසින් ගනු ලබන ක්‍රියාමාර්ග පිළිබඳව වෛද්‍ය සුදත් සමරවීර අදහස් පළ කළා.\nඔහු කියා සිටියේ දෛනිකව වැඩිවන ආසාදිත ප්‍රමාණය අඩු කර ගැනීමට කටයුතු කිරීමෙන් රෝහල් වලට රෝගීන් ඇතුළත් කර ගැනීමේ ධාරිතාව පාලනය කර ගත හැකි බවයි.\nකෙසේ වෙතත්, රජයේ වෛද්‍ය රසායනාගාර විද්‍යාත්මක වෘත්තියවේදීන්ගේ විද්වත් ආයතනයේ සභාපති රවී කුමුදේශ් හිරු පත්තරේ විස්තරේ වැඩසටහනට එක්වෙමින් ප්‍රකාශ කළේ කොරෝනා ආසාදිතයින් හඳුනා ගැනීම පී.සී.ආර්. පරීක්ෂණ වලට පමණක් සීමා නොකළ යුතු බවයි.\nඒ සම්බන්ධයෙන් නිකුත් කළ නිවේදනය පහතින්.",
       "URL": "https://www.hirunews.lk/253265/මාළු-වෙළඳසැල්-වසා-දැමීම-අනවශ්‍යයි-හොඳින්-පිස-පරිභෝජනයට-ගන්න-සෞඛ්‍ය-අමාත්‍යාංශයෙන්-නිර්දේශ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2370"
}