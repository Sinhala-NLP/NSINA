{
       "Source": "hirunews",
       "Timestamp": "Wednesday, 12 August 2020 - 7:40",
       "Headline": "එජාප නායකත්වයට නම් අටක් - සිරිකොතදී තවත් විශේෂ සාකච්ඡාවක්",
       "News Content": "එක්සත් ජාතික පක්ෂයට නව නායකයෙකු තෝරාගැනීම සඳහා වන විශේෂ සාකච්ඡාවක් සිරිකොත පක්ෂ මූලස්ථානයේදී අද පැවැත්වෙනවා.\nපක්ෂ ජ්‍යෙෂ්ඨයෙකු සඳහන් කළේ නායකත්වය සඳහා මේ වනවිට නම් අටක් යෝජනාවී ඇති බවයි. පක්ෂ මහ ලේකම් අකිල විරාජ් කාරියවසම්, උපනායක රවී කරුණානායක, ජාතික සංවිධායක නවීන් දිසානායක, පක්ෂ භාණ්ඩාගාරික දයා ගමගේ, රුවන් විජේවර්ධන, අර්ජුන රණතුංග, පාලිත රංගේ බණ්ඩාර සහ වජිර අබේවර්ධන මෙලෙස යෝජනා වී ඇති නම් අතර වනවා.\nකෙසේ වෙතත්, එක්සත් ජාතික පක්ෂ නායකත්වයේ තවදුරටත් රනිල් වික්‍රමසිංහ රැඳී සිටින අතර ඔහු ජ්‍යෙෂ්ඨයින්ට ප්‍රකාශ කර ඇත්තේ මෙම කණ්ඩායම අතරින් කෙනෙකු නව නායකත්වය සඳහා තෝරා පත් කර ගන්නා ලෙසයි.\nමේ අතර, එක්සත් ජාතික පක්ෂයට හිමි එකම ජාතික ලැයිස්තු මන්ත්‍රී ධුරය සඳහා මෙතෙක් කිසිවෙකු නම් කර නොමැති අතර, පක්ෂ ආරංචි මාර්ග සඳහන් කළේ අනිද්දාට පෙර අදාළ නම මැතිවරණ කොමිසමට යැවීමට නියමිත බවයි.\nඑමෙන්ම, මහ මැතිවරණයෙන් සමගි ජන බලවේගයට හිමි වූ ජාතික ලැයිස්තු මන්ත්‍රි ධුර හත පිළිබඳ තීරණ ගැනීමේ බලය ඊයේ පක්ෂ නායක සජිත් ප්‍රේමදාස වෙත පවරා තිබෙනවා.\nඒ අනුව අද දිනයේදී අදාළ නම් මැතිවරණ කොමිසම වෙත යොමු කිරීමට නියමිත බවයි වාර්තා වන්නේ.",
       "URL": "https://www.hirunews.lk/247618/එජාප-නායකත්වයට-නම්-අටක්-සිරිකොතදී-තවත්-විශේෂ-සාකච්ඡාවක්",
       "Category": "Local News",
       "Parent URL": "https://www.hirunews.lk/local-news.php?pageID=2526"
}