{
       "Source": "hirunews",
       "Timestamp": "Friday, 07 April 2023 - 22:45",
       "Headline": "මෙරට පාපන්දුවට වින කළ අයට දෙහි කැපෙයි (වීඩියෝ)",
       "News Content": "පසුගිය ජනවාරි මස 21 වැනිදා ජගත් පාපන්දු සම්මේලනය විසින් ශ්‍රී ලංකා පාපන්දු සම්මේලනය තහනම් කරන්නට පියවර ගත්තේ තෙවැනි පාර්ශවයෙන් එල්ල වූ බලපෑම් යන චෝදනාව ද මෙරට ක්‍රීඩා අමාත්‍යංශය වෙතට එල්ල කරමින්.\nඅදාළ තහනමින් පසු ක්‍රීඩා අමාත්‍යවරයා විසින් විශ්‍රාමික විනිසුරු සරෝජනී කුසලා වීරවර්ධනගේ ප්‍රධානත්වයෙන් පංච පුද්ගල කමිටුවක් නම් කෙරුණේ\nගෙවුණු කාලය තුලදී මෙරට පාපන්දුවේ පරිපාලකයින් විසින් කල කි සියල්ල සම්බන්ධයෙන් විමර්ශනය කිරීම සඳහායි.\nපිටු 249කින් සමන්විත වාර්තාව පසුගිය දා ක්‍රීඩා අමාත්‍යවරයා වෙත භාර දුන් අතර ඒ අනුව මෙම වාර්තාව නිරීක්ෂනයන් සහ නිර්දේශ 06 ක් යටතේ කරුණු ගොනුකර තිබෙනවා.\nකෙසේ වෙතත් මෙරට පාපන්දුවට ජගත් පාපන්දු සම්මේලනයෙන් තහනම් කිරීමට ප්‍රධාන හේතුවුයේ ශ්‍රී ලංකා පාපන්දු සම්මේලනයේ හිටපු පරිපාලකයින් විසින් නව ව්‍යවස්ථාව සැකසීම හා ප්‍රමාද කිරීම බව මෙම වාර්තාව මඟින් අනාවරණය කරනවා.\nපාපන්දු ව්‍යවස්ථාව සංශෝදනය කරන මෙන් පළමු වරට 2015 වසරේ දැනුම් දී ඇති බවත්, 2019 වසරේ දී FIFA විසින් ශ්‍රී ලංකා පාපන්දු සම්මේලනයට ඉදිරිපත් කර තිබු කෙටුම්පත අනුව ඉදිරියට කටයුතු කල යුතු බව 2019 වසරේ මැයි මස 19 සහ 21 දිනවල දී පවත්වන ලද ශ්‍රී ලංකා පාපන්දු සම්මේලනයේ විශේෂ මහ සභා රැස්වීමේ දී ද ඒකමතිකව තීරණය කර ගෙන තිබෙනවා.\nනමුත් එම කෙටුම්පත නිලවරණයට පෙර සම්මත කර ක්‍රීඩා අමාත්‍යාංශයේ අනුමැතිය ලබා ගැනීමට ඉදිරිපත් නොකර උපක්‍රමශීලීව එවකට පාපන්දු\nපරිපාලකයින් විසින් එය ප්‍රමාද කර ඇති බව මෙම වාර්තාවේ සඳහන්.\nශ්‍රී ලංකා පාපන්දු ව්‍යවස්ථාව සංශෝධනය නොකිරීමේ සම්පූර්ණ වගකීම ශ්‍රී ලංකා පාපන්දු සම්මේලනය බාර ගත යුතු බවටයි මෙම කමිටුවේ නිර්දේශය වී ඇත්තේ.\nමීට අමතරව ශ්‍රී ලංකා පාපන්දු විධායක කමිටු නිලධාරීන් විසින් ඡන්ද ලබා ගැනීමේ අවශ්‍යතාව මත පමණක්ම ව්‍යාජ තොරතුරු සහතික කර නාමික ලීග පවත්වාගෙන බවත් එම ලීග වාර්ෂික ගිණුම් හෝ මහ සභා රැස්වීම් ද පවත්වා නොමැති බව අනාවරණය වී තිබෙනවා.\nසීතාවක පාපන්දු ලීගය එබඳු ආකාරයේ නාමික ලීගයක් බවටත්, එහි සභාපති ලෙස උපාලි හේවගේ පෙනී සිටියත් එම ලීගය පවත්වා ගෙන යන්නේ\nසුනිල් පෙරේරා මහතා බව මෙම වාර්තාවේ කරුණු ඇතුලත් වනවා.\nමෙරට පාපන්දු සභාපතිවරුන් විසින් ඡන්ද ලබා ගැනීම අරමුණ කර ගනිමින් ලීග ප්‍රමාණය වැඩි කරමින් කටයුතු කර ඇති අතර දැනට පවතින ලීග 64න අවම වශයෙන් 20%වත් ඡන්ද ලබා ගැනීමේ අරමුණින් සකස් කළ අක්‍රිය ලීග වනවා.\nමෙරට පාපන්දුවේ දියුණුවට වින කැපු මෙරට හිටපු පාපන්දු බලධාරීන්ගේ මුල්‍ය වංචා සහ නොමනා පරිපාලනයන් මගින් පෙනී යන්නේ ඔවුන් ශ්‍රී ලංකා පාපන්දු සම්මේලනය තුල කටයුතු කර ඇත්තේ පුද්ගලික ව්‍යාපාරක් ලෙස බවටයි.\nමෙම වාර්තාව ඉදිරියේදී නීතිපති දෙපාර්තමේන්තුවට සහ ක්‍රීඩා වැරදි වැලැක්වීමේ විශේෂ විමර්ශන ඒකකය වෙත භාරදීමට නියමිතයි.",
       "URL": "https://www.hirunews.lk/331971/මෙරට-පාපන්දුවට-වින-කළ-අයට-දෙහි-කැපෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=427"
}