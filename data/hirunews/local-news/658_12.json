{
       "Source": "hirunews",
       "Timestamp": "Sunday, 18 December 2022 - 19:49",
       "Headline": "දකුණු මුහුදේදී ඇල්ලූ මත්ද්‍රව්‍ය තොගයේ වටිනාකම මිලියන 4500 ඉක්මවයි (වීඩියෝ)",
       "News Content": "දකුණු මුහුදේදී නාවික හමුදාව අත්අඩංගුවට ගත් අයිස් කිලෝ 128 යි ග්‍රෑම් 327 සහ හෙරොයින් මත්ද්‍රව්‍ය කිලෝ 106 යි ග්‍රෑම් 474 වටිනාකම රුපියල් මිලියන 4586 කට අධික බවට අනාවරණය වී තිබෙනවා.\nපේදුරු තුඩුවේ සිට නාවික සැතපුම් 229 ක් පමණ දුරින් වූ ගැඹුරු මුහුදේ සිදුකළ විශේෂ මෙහෙයුමකදීයි මෙම මත්ද්‍රව්‍ය සමඟ 14 දෙනෙකු අත්අඩංගුවට ගනු ලැබුවේ.\nඔවුන් අදාළ මත්ද්‍රව්‍ය තොගයද සමඟ අද උදෑසන කොළඹ වරාය වෙත රැගෙන විත් තිබුණා.\nසැකකරුවන් අවුරුදු 29 ත් 59 ත් අතර වයසේ පසුවන තංගල්ල, නාකුළුගමුව, කොස්ගොඩ සහ බලපිටිය ප්‍රදේශවල පදිංචිකරුවන්.\nනාවික හමුදාව සඳහන් කලේ මේ දක්වා සිදුකළ මෙහෙයුම්වලින් රුපියල් බිලියන 28.05 කට අධික වටිනාකමකින් යුත් මත්ද්‍රව්‍ය අත්අඩංගුවට ගෙන ඇති බවයි.\nමේ අතර යාපනයට ඔබ්බෙන් ජාත්‍යන්තර මුහුදු සීමාවේදී අනතුරට ලක්වූ යාත්‍රාවේ සිටියදී බේරාගත් මියන්මාර ජාතිකයන් 104 දෙනා කන්කසන්තුරය වරායට රැගෙන විත් තිබෙනවා.\nමියන්මාරයෙන් ගමන් ආරම්භ කළ මෙම යාත්‍රාව ඉන්දුනීසියාව බලා යාත්‍රා කරමින් තිබූ බවයි පරීක්ෂණවලදී හෙළිව ඇත්තේ.",
       "URL": "https://www.hirunews.lk/322993/දකුණු-මුහුදේදී-ඇල්ලූ-මත්ද්‍රව්‍ය-තොගයේ-වටිනාකම-මිලියන-4500-ඉක්මවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=658"
}