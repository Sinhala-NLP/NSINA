{
       "Source": "hirunews",
       "Timestamp": "Monday, 05 October 2020 - 13:21",
       "Headline": "විස්සට එරෙහි පෙත්සම් විභාගය අවසන් (වීඩියෝ)",
       "News Content": "20 වන ආණ්ඩුක්‍රම ව්‍යවස්ථා සංශෝධන පනත් කෙටුම්පත අභියෝගයට ලක් කරමින් ගොනුකර තිබූ පෙත්සම්වලට අදාළ වාචික දේශන අද අවසන් කෙරුණා.\nඅගවිනිසුරු ජයන්ත ජයසූරිය මහතා විවෘත අධිකරණයේ දී ප්‍රකාශ කළේ, මෙම පනත් කෙටුම්පතේ ව්‍යවස්ථානුකූලභාවය පිළිබඳ ශ්‍රේෂ්ඨාධිකරණයේ නිගමනය ඉදිරියේ දී ජනාධිපතිවරයා සහ කතානායකවරයා වෙත යොමු කරන බවයි.\nකෙසේ වෙතත්,  පෙත්සම් විභාගයට අදාළ ලිඛිත දේශන ඇත්නම් ඒවා හෙට පස්වරු 3 ට ගොනු කරන ලෙස ද අධිකරණය විසින් පාර්ශවකරුවන්ට නියෝග කළා.\nඅගවිනිසුරු ජයන්ත ජයසූරිය, බුවනෙක අලුවිහාරේ, සිසිර ද ආබෲ, ප්‍රියන්ත ජයවර්ධන සහ විජිත් මළල්ගොඩ යන මහත්වරුන්ගෙන් සමන්විත පංච පුද්ගල ශ්‍රේෂ්ඨාධිකරණ විනිසුරු මඩුල්ල ඉදිරියේ මෙම පෙත්සම් සළකා බැලෙන්නේ පසුගිය බදාදා සිටයි.\nපෙත්සම් විභාගය අද ආරම්භ වු අවස්ථාවේදී  නීතිපති දප්පුල ද ලිවේරා මහතා, අධිකරණය හමුවේ කරුණු දක්වමින් 20 වන ආණ්ඩුක්‍රම ව්‍යවස්ථා සංශෝධන කෙටුම්පතේ අන්තර්ගත වගන්ති සියල්ලම පාහේ ආණ්ඩුක්‍රම ව්‍යවස්ථාවට අනුකූල බව අවධාරණය කළා.\nආණ්ඩුක්‍රම ව්‍යවස්ථාව ප්‍රකාරව ජනාධිපතිවරයා විසින් නිදහස් හා සාධාරණ මැතිවරණ පැවැත්වීම සහතික කිරීමට බැඳී සිටින බව නීතිපතිවරයා පෙන්වා දුන්නා.\nඑම වගකීම වඩාත් පුළුල් කරමින්  යෝජිත 20 වන සංශෝධන පනත් කෙටුම්පත තුළින් මැතිවරණ කොමිසම වෙත නිදහස් හා සාධාරණ මැතිවරණ පැවැත්වීම සඳහා ඉවහල් වන ශක්තිමත් නීතිමය පදනමක්  සලසා දී ඇතැයි නීතිපතිවරයා පැවසුවා.\n19 වන සංශෝධනය තුළින් අහිමි කෙරුණු ජනාධිපතිවරයා සතු මුක්තිය, 20 වන සංශෝධන කෙටුම්පත තුළින් යළි ව්‍යවස්ථාවට එක් කිරීමට යෝජනා කර ඇතැයි පෙන්වා දුන් නීතිපතිවරයා මේ තුළින් ජනාධිපතිවරයා වෙත ව්‍යවස්ථාවෙන් පැවරී තිබෙන විධායක බලය බාධාවකින් තොරව ක්‍රියාත්මක කිරීමට හැකි වනු ඇතැයි ද පෙන්වා දුන්නා.\nයෝජිත 20 වන සංශෝධන පනත් කෙටුම්පත තුළින් පාර්ලිමේන්තුව මගින් ප්‍රතික්ෂේප කරනු ලබන පනත් කෙටුම්පතක් යළි ජනමත විචාරණයක් සදහා යොමු කිරීමට ජනාධිපතිවරයා වෙත බලය පවරා දී ඇති බවත්, ඉන් ජනතා පරමාධිපත්‍යය උල්ලංඝනය වන බව පෙත්සම්කාර පාර්ශවය සඳහන් කර තිබුණා.\nඑහෙත් යම් පාර්ලිමේන්තුවක් බල අරගලයක් මත යම් පනත් කෙටුම්පතක් ප්‍රතික්ෂේප කරනු ලබන අවස්ථාවක මහජන යහපත උදෙසා අදාළ පනත් කෙටුම්පත ජනමත විචාරණයක් හරහා ඍජුවම මහජනයා හමුවේ තැබීමට ජනාධිපතිවරයා වෙත බලය පැවරීම, ජනතා පරමාධිපත්‍යය උල්ලංඝනය වීමක් නොවන බවත් නීතිපතිවරයා තර්ක කළා.\n20 වන සංශෝධන පනත් කෙටුම්පත තුළින් 19 වන ආණ්ඩුක්‍රම ව්‍යවස්ථා සංශෝධනය යටතේ ස්ථාපිත කළ ආණ්ඩුක්‍රම ව්‍යවස්ථා සභාව අහෝසි කිරීමට යෝජනා කර තිබීම තුළින් ජනතා පරමාධිපත්‍යය උල්ලංඝනය වන බවට පෙත්සම්වලින් චෝදනා කර තිබුණා.\nආණ්ඩුක්‍රම ව්‍යවස්ථාදායක මණ්ඩලය යනු පත්කිරීම් සිදුකිරීමේ යන්ත්‍රණයක් පමණක් බව නීතිපතිවරයා පෙන්වා දුන්නා.\nපත් කිරීම් සිදු කිරීමට අදාල අනන්‍ය බලය පැවරී තිබෙන්නේ ජනාධිපතිවරයා වෙත පමණක් බවත් ආණ්ඩුක්‍රම ව්‍යවස්ථාදායක සභාව කුමන ආකාරයේ නිර්දේශ ඉදිරිපත් කළත් එය ප්‍රතික්ෂේප කර ඒ අනුව කටයුතු නොකර සිටීමට ජනාධිපතිවරයාට වෙත බලය තිබෙන බව නීතිපතිවරයා සඳහන් කර සිටියා.\nආණ්ඩුක්‍රම ව්‍යවස්ථාදායක මණ්ඩලය වෙනුවට 20 වන සංශෝධන කෙටුම්පත තුළින් පාර්ලිමේන්තු  මණ්ඩලයක් හඳුන්වා දීමට කටයුතු කර ඇති බව පැවසූ නීතිපතිවරයා පෙන්වා දුන්නේ එම මණ්ඩලය සහ 19 වන සංශෝධනය ස්ථාපිත  කෙරුණු ආණ්ඩුක්‍රම ව්‍යවස්ථාදායක මණ්ඩලය අතර බරපතල වෙනසක් නොමැති බවයි.\n20 වන සංශෝධන පනත් කෙටුම්පත තුළින් ද්විත්ව පුරවැසිභාවය සහිත පුද්ගලයින්ට පාර්ලිමේන්තු සහ ජනාධිපතිවරණය සඳහා ඉදිරිපත් වීමට තිබූ බාධාව ඉවත් කිරීම ජනතා පරමාධිපත්‍යය උල්ලංඝනය කිරීමක් යැයි පෙත්සම්වලින් චෝදනා එල්ල කර තිබුණා.\nයම් පුද්ගලයකුට ද්විත්ව පුරවැසිභාවය ප්‍රදානය කරනු ලබන්නේ විෂයභාර අමාත්‍යවරයා විසින් පුරවැසි පනත යටතේ යැයි පෙන්වා දුන් නීතිපතිවරයා එසේ පිරිනමනු ලබන පුරවැසිභාවය ඕනෑම අවස්ථාවක අහිමි කිරීමට විෂය භාර අමාත්‍යවරයාට එම පනත යටතේ බලය පවරා ඇතැයිද ප්‍රකාශ කළා.\nද්විත්ව පුරවැසියන් ද ශ්‍රී ලාංකික පුරවැසියන් යැයි පෙන්වා දුන් නීතිපතිවරයා ඔවුන්ව වෙනස් ආකාරයකින් සැලකීමට හැකියාවක් නැතැයි පැවසුවා.\n20 වන සංශෝධන පනත් කෙටුම්පතින් ගෙන ආ හදිසි පනත් කෙටුම්පත් ඉදිරිපත් කිරීමේ හැකියාව සම්බන්ධයෙන් කරුණු ඉදිරිපත් කළ නීතිපතිවරයා, ඒ තුළින් හදිසි ආපදා, වසංගත  වැනි හදිසි තත්ත්වයක් උද්ගත වන අවස්ථාවක මහජන යහපත උදෙසා පමණක් \"හදිසි පනත් කෙටුම්පත්\" ඉදිරිපත් කිරිම සඳහා අවස්ථාව සලසා දී ඇති බව ප්‍රකාශ කළා.\nඔහු පැවසුවේ, ආණ්ඩුක්‍රම ව්‍යවස්ථාවට ඉදිරිපත් කරනු ලබන සංශෝධන මෙම හදිසි ක්‍රමවේදය යටතේ ඉදිරිපත් කිරිමක් නොකරන බවයි.\nමැතිවරණ කාලසීමාවන් හී මෙරට පෞද්ගලික මාධ්‍ය ආයතන වෙත මාර්ගෝපදේශ නිකුත් කිරීම සදහා මැතිවරණ කොමිසම වෙත මෙම 20 වන සංශෝධන පනත් කෙටුම්පත තුළින් බලය පවරා තිබීම ආණ්ඩුක්‍රම ව්‍යවස්ථාවට පටහැනි යැයි අධිකරණය හමුවේ පෙත්සම්කරුවන් විසින් චෝදනා කර තිබුණි.\nඒ පිළිබඳව කරුණු දැක්වූ නීතිපතිවරයා නිදහස් සහ සාධාරණ මැතිවරණයක් සහතික කිරීම උදෙසා එම ප්‍රතිපාදන ආණ්ඩුක්‍රම ව්‍යවස්ථාවට ඇතුළත් කිරීමට යෝජනා කර ඇති බව පෙන්වා දුන්නා.\nඅවසන් වශයෙන්  නීතිපති දප්පුල ද ලිවේරා මහතා අධිකරණය හමුවේ අවධාරණය කර සිටියේ මෙම පනත් කෙටුම්පත ජනමත විචාරණයකින් තොරව පහසුවෙන්ම පාර්ලිමේන්තුවේ තුනෙන් දෙකක බහුතර ඡන්දයකින් සම්මත කළ හැකි බවයි.\nමේ අතර ආණ්ඩුක්‍රම ව්‍යවස්ථාවේ 20 වන සංශෝධනය පිළිබදව කරුණු දක්වමින් පාර්ලිමේන්තු මන්ත්‍රී විජේදාස රාජපක්ෂ මහතා ජනාධිපති ගෝඨාභය රාජපක්ෂ මහතා වෙත ලිපියක් යොමු කර තිබෙනවා.\nඋපුටා ගැනීම\nපසුගිය ආණ්ඩු සමයේ ආණ්ඩු පාලනයේ ගැටලුකාරී තත්ත්වයට පත් වූ බව සැබෑය. එය සිදු වූයේ ආණ්ඩුව පත්ව වසර දෙකහමාරක කාලයක් ගත වූ පසුවය.\nඊට හේතුව මෙරට පැවති වෛරී දේශපාලන සංස්කෘතිය තුළ එකිනෙකාට එරෙහිව කටයුතු කළ ශ්‍රී ලංකා නිදහස් පක්ෂයේ නායකයා ජනාධිපති ධූරය හෙබවීමත්,එක්සත් ජාතික පක්ෂ නායකයා අග්‍රාමාත්‍ය ධූරය හෙබවීමත්ය. ඒ තුළ ක්‍රියාත්මක වූයේ බරපතළ දේශපාලන දඩයමකි.\nඑම ආණ්ඩු කාල පරිච්ඡේදය තුළ ආණ්ඩුවේ අස්ථාවරත්වයට බලපෑ ප්‍රධාන කරුණු කිහිපය හරි හැටි හඳුනා ගැනීම ඉතාම අත්‍යාවශ්‍ය කාරණයකි.\nඑම ප්‍රශ්න නිරාකරණය සඳහා ඔබතුමා ගෙන ආ යුතු ආණ්ඩුක්‍රම ව්‍යවස්ථා සංශෝධනයෙහි අඩංගු විය යුතු ව තිබුණේ ඉතාමත් සරල මහජන විරෝධය අවම කරගත හැකි සුළු සංශෝධන කිහිපයකි.\nමතභේදයකට හෝ මහජන විරෝධයකට බඳුන් නොවන සේ මෙවැනි සුළු සහ සරල සංශෝධනයක් කළ හැකි ව තිබියදී රට තුළ මහත් ආන්දෝලනයක් ඇති කරමින් ඉදිරිපත් කර ඇති 20 වන සංශෝධනය මගින් ආණ්ඩුව පිරිහීමට හා පාක්ෂිකයින්ගේ අපේක්ෂා භංගත්වයට පත් වීමේ ඉඩකඩ ඇති බව ඔබතුමා තේරුම් ගනු ඇතැයි මම විශ්වාස කරමි.\nඋපුටා ගැනීම අවසන්",
       "URL": "https://www.hirunews.lk/251850/විස්සට-එරෙහි-පෙත්සම්-විභාගය-අවසන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2409"
}