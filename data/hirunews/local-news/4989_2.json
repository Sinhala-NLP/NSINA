{
       "Source": "hirunews",
       "Timestamp": "Monday, 27 June 2016 - 19:00",
       "Headline": "බැසිල්ගේ පක්ෂය හැදුනොත් වසර 17ක් විපක්ෂයේ",
       "News Content": "නව දේශපාලන පක්ෂයක් බිහිකිරීමේ උත්සාහය පිළිබඳ ශ්‍රී ලංකා නිදහස් පක්ෂ මැතිඇමතිවරුන් මේ දිනවල විවිධ අදහස් පළ කරනවා.\nනව පක්ෂයක් ආරම්භ කිරීම නොව පක්ෂයක් ලෙස එකට එකතු වී කටයුතු කිරීම මේ අවස්ථාවේ සිදුකළ යුතු කාර්යය බව නගර සැලසුම් හා ජල සම්පාදන රාජ්‍ය ඇමතිනි වෛද්‍ය සුදර්ශනී ප්‍රනාන්දුපුල්ලේ ප්‍රකාශ කළා.\nඇය මේ බව සදහන් කළේ කටාන ප්‍රදේශයේ පිහිටි අමාත්‍යවරියගේ නිවසේ පැවති මාධ්‍ය සාකච්ඡාවකට එක්වෙමින්.\nඊට ප්‍රාදේශීය සභා සහ පළාත් සභා මන්ත්‍රීවරුන් පිරිසක් ද එක්ව සිටියා.\nමේ අතර, මුදල් රාජ්‍ය අමාත්‍ය ලක්ෂ්මන් යාපා අබේවර්ධන මාතර වැලිගම ප්‍රදේශයේ පැවති රැස්වීමකට එක්වෙමින් කියා සිටියේ නිදහස් පක්ෂයේ බිදීමකින් නව පක්ෂයක් බිහි කිරීම සියදිවි හානි කර ගැනීමක් බවයි.\nනව පක්ෂයක් ලෙස නොව තනි පක්ෂයක් ලෙස ඉදිරි ප්‍රාදේශීය සභා ඡන්දය ජයගත යුතු බව රාජ්‍ය අමාත්‍ය ඩිලාන් පෙරේරා පවසනවා.\nබදුල්ල හාලි ඇල ඇටම්පිටිය ප්‍රදේශයේ ඊයේ් පැවති රැස්වීමකට එක්වෙමින් ඔහු කියා සිටියේ හිටපු ඇමති බැසිල් රාජපක්ෂගේ පක්ෂයක් බිහිකළ හොත් නිදහස් පක්ෂයට තවත් වසර 17 ක් විපක්ෂයේ සිටීමට සිදුවනු ඇති බවයි.\nකෙසේ වෙතත් ප්‍රවාහන හා සිවිල් ගුවන් සේවා අමාත්‍ය නිමල් සිරිපාල ද සිල්වා පසුගියදා බදුල්ල ප්‍රදේශයේ පැවති උත්සවයකට එක්වෙමින් කියා සිටියේ ආණ්ඩුවේ සිටීමට නොහැකි නම් ඉන් ඉවත් වන බවයි.",
       "URL": "https://www.hirunews.lk/136604/බැසිල්ගේ-පක්ෂය-හැදුනොත්-වසර-17ක්-විපක්ෂයේ",
       "Category": "Local News",
       "Parent URL": "https://www.hirunews.lk/local-news.php?pageID=4989"
}