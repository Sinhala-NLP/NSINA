{
       "Source": "hirunews",
       "Timestamp": "Sunday, 23 August 2020 - 12:56",
       "Headline": "ඉන්දියාවේ කොරෝනා ආසාදිතයන් තිස් ලක්ෂය පනී",
       "News Content": "ඉන්දියාවෙන් කොරෝනා ආසාදිතයන් විසි ලක්ෂයක් වාර්තාවී දින 15 ක් තුළ එය තිස් ලක්ෂය දක්වා ඉහළයාම විශේෂත්වයක්.\nඉන්දියාවේ කොරෝනා ආසාදිත සංඛ්‍යාව විසිලක්ෂය ඉක්මවූයේ පසුගිය 7 වනදායි.\nඇමරිකා එක්සත් ජනපදය සහ බ්‍රසීලය හැරුණු කොට ලොව වැඩිම කොරෝනා ආසාදිතයන් සටහන් වන ඉන්දියාවෙන් පසුගිය දින 18 තුළම ලොව වැඩිම දෛනික ආසාදිත සංඛ්‍යාව වාර්තාවුණා.\nමේ අතර, කොරෝනා වෛරසය කවර ආකාරයකින් හෝ සැමදා අප අතර පැවතිය හැකි බවට වෛද්‍ය විශේෂඥ කණ්ඩායමක් මතයක් ඉදිරිපත් කරනවා.\nබ්‍රිතාන්‍ය රජයේ හදිසි සේවා සඳහා වූ විද්‍යාත්මක උපදේශක කණ්ඩායමේ ප්‍රධානී ශ්‍රීමත් මාක් වල්පෝට් කියා සිටියේ මේ නිසා කොරෝනා එන්නත් නිරන්තරයෙන් ලබාදීමට සිදුවනු ඇති බවයි.\nඔහු මේ බව කියා සිටියේ කොවිඩ් 19 ගෝලීය වසංගතය ස්පැනිෂ් ෆ්ලූ වසංගතය මෙන් නොව වසර දෙකකට අඩු කාලයකදී පාලනය කළ හැකි බවට ලෝක සෞඛ්‍ය සංවිධානයේ ප්‍රධානියා ප්‍රකාශ කර තිබියදියි.\nබ්‍රිතාන්‍ය උපදේශක කණ්ඩායම පෙන්වා දෙන්නේ ස්පැනිෂ් ෆ්ලූ වසංගතය ඇතිවූ 1918 වසරට වඩා වර්තමාන ලෝක ජනගහණය ඉතා ඉහළ අගයක් ගන්නා බැවින් එම තත්ත්වයන් සම කළ නොහැකි බවයි.\nකොරෝනා වෛරසය පාලනය කිරීම සඳහා ගෝලීය එන්නත් කරන වැඩසටහනක් අවශ්‍ය වනවා.\nඑමෙන්ම සරම්ප එන්නත මෙන් ජීවිත කාලයටම ප්‍රතිශක්තියක් ලබා නොදෙන බැවින් කොරෝනා එන්නත් නිශ්චිත කාලසීමාවකදී විටින් විට ලබාදීමට සිදුවනු ඇති බව බ්‍රිතාන්‍ය  වෛද්‍ය උපදේශක කණ්ඩායමේ ප්‍රධානියා පෙන්වා දෙනවා.",
       "URL": "https://www.hirunews.lk/248441/ඉන්දියාවේ-කොරෝනා-ආසාදිතයන්-තිස්-ලක්ෂය-පනී",
       "Category": "Local News",
       "Parent URL": "https://www.hirunews.lk/local-news.php?pageID=2504"
}