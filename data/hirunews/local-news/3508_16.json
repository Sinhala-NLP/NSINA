{
       "Source": "hirunews",
       "Timestamp": "Sunday, 10 February 2019 - 21:39",
       "Headline": "පාර්ලිමේන්තු මන්ත්‍රී චමින්ද විජේසිරිගෙන් පොලිස් නිලධාරියෙකුට ප්‍රහාරයක්",
       "News Content": "එක්සත් ජාතික පක්ෂ බදුල්ල දිස්ත්‍රික් පාර්ලිමේන්තු මන්ත්‍රී චමින්ද විජේසිරිගේ පහරදීමෙන් පොලිස් මත්ද්‍රව්‍ය නාශක කාර්යාංශයේ කොස්තාපල්වරයෙකු තුවාල ලබා රෝහල් ගතකර තිබෙනවා.\nපොලිස් කොස්තාපල්වරයා ගමන් ගත් වාහනයට බණ්ඩාරවෙල නගරයේදී මන්ත්‍රීවරයා ගමන් ගත් වාහනය ඉස්සර කර ඇති අතර, පසුව යළිත් කොස්තාපල්වරයා ගමන් කළ වාහනය මන්ත්‍රීවරයාගේ වාහනයට ඉස්සර කිරීමේ සිද්ධියක් මුල් කරගනිමිනුයි මෙම පහරදීම සිදුකර ඇත්තේ.\nපහරදීමෙන් තුවාල ලද කොස්තාපල්වරයා බණ්ඩාරවෙල රෝහලට ඇතුළත් කර ඇති බව සඳහන්.\nපොලිස් මත්ද්‍රව්‍ය නාශක කාර්යාංශයේ නියෝජ්‍ය පොලිස්පති එස්.සී. මැදවත්තගේ රාජකාරි නිල රථයේ ගමන් ගත් පොලිස් කොස්තාපල්වරයෙකුටයි මෙලෙස මන්ත්‍රීවරයා පහරදී ඇත්තේ.\nනියෝජ්‍ය පොලිස්පතිවරයා බණ්ඩාරවෙල ප්‍රදේශයේ පිහිටි සිය නිවසට ඇරලවා වෙනත් කටයුත්තක් සඳහා යමින් සිටියදී පොලිස් කොස්තාපල්වරයා මෙලෙස පහරකෑමට ලක්ව ඇති අතර, එම අවස්ථාවේදී වාහනයේ සිට ඇත්තේ ඔහු සහ රියදුරු පමණයි.",
       "URL": "https://www.hirunews.lk/210136/පාර්ලිමේන්තු-මන්ත්‍රී-චමින්ද-විජේසිරිගෙන්-පොලිස්-නිලධාරියෙකුට-ප්‍රහාරයක්",
       "Category": "Local News",
       "Parent URL": "https://www.hirunews.lk/local-news.php?pageID=3508"
}