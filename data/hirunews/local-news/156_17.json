{
       "Source": "hirunews",
       "Timestamp": "Monday, 24 July 2023 - 12:31",
       "Headline": "මුහුදේ ගිලුනු රුසියානු යුවළක් බේරාගැනීමට ගිය ජීවිතාරක්ෂකයකු මරුට",
       "News Content": "කළුතර උතුර - වස්කඩුව ප්‍රදේශයේදී මුහුදේ දිය නෑමට ගොස් අනතුරට ලක්වූ රුසියානු ජාතික යුවළක් මුදා ගැනීමට ගිය ජීවිතාරක්ෂක නිලධාරියකු දියේ ගිලී මිය ගොස් තිබෙනවා.\nඊයේ (23) පස්වරුවේ මුහුදේ දිය නෑමට ගොස් අනතුරට පත්වූ රුසියානු ජාතික කාන්තාව උපකාර ඉල්ලා කෑ ගසා ඇති අතර එම අවස්ථාවේදී මෙම ජීවිතාරක්ෂක නිලධාරියා ඔවුන් බේරා ගැනීමට මුහුදට පැන ඇති බවයි පොලිසිය සඳහන් කළේ.\nපසුව ඔහු රළ පහරකට හසුව ගසාගෙන ගොස් ඇති බව වාර්තා වෙනවා.\nඑම අවස්ථාවේ හෝටල් සේවකයන් දෙදෙනෙකු ද මුහුදට පැන ඇති අතර ඔවුන් ද මුහුදේ ගසා ගෙන ගොස් තිබෙනවා.\nපසුව ප්‍රදේශයේ තරුණ පිරිසක් විසින් එම දෙදෙනා සහ රුසියානු ජාතික යුවළ බේරාගෙන ඇති බවයි පොලිසිය සඳහන් කළේ.\nකෙසේ වෙතත්, මුහුදේ ගිලුනු ජීවිතාරක්ෂක නිලධාරියා බේරාගැනීමට නොහැකි වී ඇති අතර, ඔහු කළුතර උතුර සුමංගල පාර ප්‍රදේශයේ පදිංචි 36 හැවිරිදි දෙදරු පියෙක්.",
       "URL": "https://www.hirunews.lk/342331/මුහුදේ-ගිලුනු-රුසියානු-යුවළක්-බේරාගැනීමට-ගිය-ජීවිතාරක්ෂකයකු-මරුට",
       "Category": "Local News",
       "Parent URL": "https://www.hirunews.lk/local-news.php?pageID=156"
}