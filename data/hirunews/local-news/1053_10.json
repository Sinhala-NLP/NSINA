{
       "Source": "hirunews",
       "Timestamp": "Friday, 01 July 2022 - 17:52",
       "Headline": "දරුවන් සමග චන්ද්‍රිකා වැවට පැන්න මවත් මියයයි (වීඩියෝ)",
       "News Content": "මවක්, සිය පුතුන් දෙදෙනා සමග ඇඹිලිපිටිය - චන්ද්‍රිකා වැව සොරව්ව අසලින් වැවට පැනීමෙන් එක් පුතෙකු සහ එම මව ජිවිතක්ෂයට පත්වුණා.\nඅනෙක් පුතු ඇඹිලිපිටිය රෝහලේ ප්‍රතිකාර ලබමින් සිටිනවා. ඔහුගේ තත්ත්වය අසාධ්‍ය නොවන බවයි පොලීසිය පැවසුවේ. මියගිය දරුවාගේ වයස අවුරුදු 5 ක් වන අතර මවගේ වයස අවුරුදු 32 ක්.\nදියට පැනීමෙන් අසාධ්‍ය තත්ත්වයෙන් පසුවූ මව ඇඹිලිපිටිය රෝහලේ දැඩි සත්කාර ඒකකයේ ප්‍රතිකාර ලබමින් සිටියදී ජිවිතක්ෂයට පත්වුණා.\nදියට පැනීමෙන් පසු මෙම මව සහ ඇගේ පස් හැවිරිදි පුතු මෙන්ම 11 හැවිරිදි පුතු ද පොලීසියේ ජිවිතාරක්ෂක කණ්ඩායම් විසින් මුදාගෙන රෝහල් ගත කෙරුණත්, කුඩා පුතු එම අවස්ථාවේම මියගොස් සිටියා.\nමව දරුවන් සමග මෙලෙස සියදිවි හානි කර ගැනීමට තැත් කිරීමට හේතුව මෙතෙක් නිෂ්චිතව අනාවරණ වී නැහැ. පොලීසිය පිරිමි දරුවාගෙන් ලබා ගත් ප්‍රකාශ අනුව ඇය කිසියම් මානසික පීඩනයකින් සිට ඇති බවටයි හෙළි වී ඇත්තේ.\nඇය අද දහවල් 12 ට පමණ තම දරු දෙදෙනා ද සමග චන්ද්‍රිකා වැව අසලට ගොස් ඇති අතර, සෙල්ලම් බඩු කිහිපයක් වැවට දමා දරුවන්ට ඒවා ලබා ගැනීමට වැවට බසින ලෙස පවසා තිබෙනවා. එහෙත්, දරුවන් එය ප්‍රතික්ෂේප කිරීම හේතුවෙන් මව පුතුන් දෙදෙනා බලහත්කාරයෙන් වැවට තල්ලුකර ඇති බවයි වාර්තා වන්නේ.\nමොවුන් සූරියවැව ප්‍රදේශයේ පදිංචිකරුවන් වන අතර ජංගම දුරකථනය අලුත්වැඩියා කර ගැනීම සඳහා ඇඹිලිපිටියට පැමිණ ඇති බව ද විමර්ශනවලදී අනාවරණ වී තිබෙනවා.\nජිවිතය වාසනාවන් මෙන්ම දුෂ්කරතා සහ විවිධ පීඩා මධ්‍යයේ ගමන් කරන්නක්. කුමන ගැටලුවක් මත වුව ද තමන්ගේ ජිවිතය මෙන්ම තම සමීපතමයන්ගේ ජිවිතවලට ද හානියක් කර නොගෙන ගැටලුවලට විසඳුම් සොයා ගැනීමට උත්සාහ කිරීම එම ගමන් මගේ සාර්ථකත්වයට වටිනාම පියවරයි.",
       "URL": "https://www.hirunews.lk/308748/දරුවන්-සමග-චන්ද්‍රිකා-වැවට-පැන්න-මවත්-මියයයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1053"
}