{
       "Source": "hirunews",
       "Timestamp": "Thursday, 21 July 2022 - 21:09",
       "Headline": "ආසියානු සංවර්ධන බැංකුවෙන් මෙරට ආර්ථිකය ගැන දැනුම් දීමක් (වීඩියෝ)",
       "News Content": "මෙරට ආර්ථිකය මේ වසර තුලදී සියයට 7 යි දශම 6 කින් සංකෝචනය වී ඇති බව ආසියානු සංවර්ධන බැංකුව විසින් ආසියානු රටවල ආර්ථිකයන් පිළිබඳව සිය නවතම විශ්ලේෂණ ඉදිරිපත් කරමින් ප්‍රකාශ කර තිබෙනවා.\nඑළඹෙන 2023 වසරේදී මෙරට ආර්ථික ක්‍රියාකාරකම් තවදුරටත් පහළ මට්ටමක පවතිනු ඇති බවටයි ඔවුන් ඉදිරිපත් කළ විශ්ලේෂණයෙන් පෙන්වා දෙන්නේ.\nවිදේශ විනිමය හිඟය මෙරට බලශක්ති ක්ෂේත්‍රයේ අර්බුදය ත්‍රීව්‍ර කළ බවත් ඒ අනුව ආර්ථිකයේ සියලු අංශ බලපෑමට ලක්වූ බවත් ඔවුන් වැඩිදුරටත් පෙන්වා දී තිබෙනවා.\nමේ අතර එක්සත් ජාතින්ගේ ස්වාධීන විශේෂඥයින් පිරිසක් පෙන්වා දෙන්නේ මානුෂීය ආධාර ආයතන පමණක් නොව ජාත්‍යන්තර මූල්‍ය ආයතනල පුද්ගලික ණය දෙන්නන් සහ වෙනත් රටවල්ද ශ්‍රී ලංකාවට ආධාර කිරීම සඳහා වහාම ඉදිරිපත් විය යුතු බවයි.\nවිදේශ සංචිත සිඳී යාමත් සමඟ 2022 වසරේ මැයි මාසයේදී ශ්‍රී ලංකාව සියලුම ණය ගෙවීම් අත්හිටුවීමෙන් පසු ජාත්‍යන්තර මූල්‍ය අරමුදල සමඟ රටේ ණය ප්‍රතිව්‍යුහගත කිරීමට පියවර ගත් බවත් විස්තීරණ අරමුදල් පහසුකම පිළිබඳ කාර්ය\nමණ්ඩල මට්ටමේ විධිවිධානවල සැලකිය යුතු ප්‍රගතියක් ලබා ඇති බවත් මූල්‍ය අරමුදල පෙන්වා දී'ඇති බවත් එක්සත් ජාතීන්ගේ ස්වාධීන විශේෂඥ වාර්තාව මගින් පෙන්වා දී තිබෙනවා.\nවිදේශ ණය සහ මානව හිමිකම් පිළිබඳ එක්සත් ජාතීන්ගේ ස්වාධීන විශේෂඥ මහාචාර්ය අටියා වාරිස් පෙන්වා දෙන්නේ ශ්‍රී ලංකාවේ ආර්ථික කඩා වැටීම පිළිබඳ ගෝලීය අවධානය ඉතා ඉක්මනින් යොමු විය යුතු බවයි.\nමානුෂීය ආධාර ආයතනවලින් පමණක් නොව ජාත්‍යන්තර මූල්‍ය ආයතන, පුද්ගලික ණය දෙන්නන් සහ වෙනත් රටවල් ශ්‍රී ලංකාවට ආධාර කිරීම සඳහා ඉදිරිපත් විය යුතු බවයි එක්සත් ජාතීන්ගේ විශේෂඥයින් අවධාරණය කරන්නේ.\nමේ අතර ආසියානු සංවර්ධන බැංකුව සිය නවතම වාර්තාවක් මගින් පුරෝකථනය කරන්නේ 2022 වසරේදී මෙරට ආර්ථිකය 7.6% කින් හැකිලෙනු ඇති බවයි.\nකෘෂිකාර්මික කටයුතුවලදී රසායනික පොහොර තහනම් කිරීමේ අනර්ථකාරී තීරණය ගෙවුම් ශේෂ අර්බුදයට දැඩි ලෙස බලපා ඇති බව එම වාර්තාව පෙන්වා දෙනවා.\nවිදේශ විනිමය හිඟය මෙරට බලශක්ති ක්ෂේත්‍රයයේ අර්බුදය තීව්‍ර කළ බවත් ඒ අනුව ආර්ථිකයේ සියලු අංශ බලපෑමට ලක් වූ බවත් එම වාර්තාවේ සඳහන්.\nමේ අතර පවතින ආර්ථික තත්ත්වය සහ කොවිඩ් 19 වසංගතය හේතුවෙන් ආදායමට හෝ ව්‍යාපාරවලට අහිතකර බලපෑම් එල්ල වී ඇති ණය ගනුදෙනුකරුවන්ට මාස 6ක කාලයක් සඳහා සුදුසු සහන ලබා දෙන ලෙස මහබැංකුව බලපත්‍රලාභී බැංකු වෙතින් ඉල්ලීමක් කර තිබෙනවා.\nඑහිදී බැංකු අංශයේ ස්ථායිතාව කෙරෙහි අනවශ්‍ය'පීඩනයක් ඇති නොවන පරිදි ඒ ඒ පුද්ගලයන්ගේ අනාගත ණය ආපසු ගෙවීමේ හැකියාව සහ ව්‍යාපාරවල ශක්‍යතාව මත පදනම්ව මෙම සහන ලබාදිය යුතු බවයි මහබැංකුව පවසන්නේ.\nඅමතර ගාස්තු අය කිරීමකින් තොරව ණය කලින් පියවීම සඳහා ණය ගැනුම්කරුවන්ට අවස්ථාව ලබාදෙන ලෙසද ශ්‍රී ලංකා මහ බැංකුව බලපත්‍රලාභී බැංකු වෙතින් ඉල්ලා සිටිනවා.\nබලපෑමට ලක් වූ ණය ගනුදෙනු කරුවන් විසින් සහන ලබාගැනීම සඳහා මේ මස 31 වැනිදාට පෙර තම බැංකු වෙත ලිඛිත ඉල්ලීමක් ඉදිරිපත් කළ යුතුයි.\nකිසියම් බැංකුවක් විසින් ප්‍රතික්ෂේප කරනු ලබන ඉල්ලීම් සම්බන්ධයෙන්ද ශ්‍රී ලංකා මහ බැංකුව වෙත අභියාචනයක් ඉදිරිපත් කිරීමට මහ බැංකුව අවස්ථාව සලසා දී තිබෙනවා.\nමේ අතරල ශ්‍රී ලංකාවේ ආර්ථික අර්බුදයට හේතු වී ඇත්තේ චීන ව්‍යාපෘති සම්බන්ධයෙන් අනවශ්‍ය බලාපොරොත්තු තබා ගැනීම බව අමෙරිකානු මධ්‍යම බුද්ධි ඒජන්සිය නොහොත් CIA ප්‍රධානී බිල් බර්න්ස් පවසනවා.\nයටිතල පහසුකම් සහ සංවර්ධන ව්‍යාපෘති හරහා ශ්‍රීලංකාව අතිවිශාල ලෙස චීන ණය මගින් ආයෝජන සඳහා යොමුවීම ආර්ථිකය කඩා වැටීමට හේතු වී ඇති බවයි ඔහු සඳහන් කළේ.",
       "URL": "https://www.hirunews.lk/310603/ආසියානු-සංවර්ධන-බැංකුවෙන්-මෙරට-ආර්ථිකය-ගැන-දැනුම්-දීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1003"
}