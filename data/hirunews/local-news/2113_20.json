{
       "Source": "hirunews",
       "Timestamp": "Wednesday, 03 March 2021 - 11:46",
       "Headline": "මිගාර ගුණරත්නට පහරදීමේ සිද්ධියට නීතිපතිවරයාගෙන් උපදෙස්",
       "News Content": "පෑලියගොඩ පොලිස් ස්ථානය තුළදී හිටපු ආණ්ඩුකාර, ජනාධිපති නීතීඥ මෛත්‍රී ගුණරත්නගේ පුත් නීති ශිෂ්‍යයෙකු වන මිගාර ගුණරත්නට පහර දුන්නේ යැයි පැවසෙන සිද්ධියට සම්බන්ධ පොලිස් නිලධාරින් අත්අඩංගුවට ගෙන අධිකරණයට ඉදිරිපත් කරන ලෙසට නීතිපති දප්පුල ද ලිවේරා උපදෙස් ලබාදී තිබෙනවා.\nනීතිපතිවරයාගේ සම්බන්ධීකරණ නිලධාරිනි රජයේ අධිනීතිඥ නිශාරා ජයරත්න ප්‍රකාශ කළේ නීතිපතිවරයා  විසින් අදාළ උපදෙස් පොලිස්පතිවරයා වෙත ලබාදී ඇති බවයි.\nසිද්ධියට සම්බන්ධ පෑලියගොඩ පොලිස් ස්ථානයට අනුයුක්ත ප්‍රධාන පොලිස් පරීක්ෂකවරයෙකු සහ කොස්තාපල්වරුන් තුන්දෙනෙකුගේ සේවය මේ වන විට අත්හිටුවා තිබෙනවා.\nමෙම සිද්ධිය සම්බන්ධයෙන් සිදුකරන පරීක්ෂණ පෑලියගොඩ පොලිස් ස්ථානයෙන් ඉවත් කර වෙනත් විශේෂ විමර්ශන ඒකකයක් මගින් සිදුකරන ලෙසට ඊයේ කොළඹ අතිරේක මහේස්ත්‍රාත් බණ්ඩාර නෙලුම්දෙණිය ද පොලිස්පතිවරයාට නියෝග කළා.",
       "URL": "https://www.hirunews.lk/264194/මිගාර-ගුණරත්නට-පහරදීමේ-සිද්ධියට-නීතිපතිවරයාගෙන්-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=2113"
}