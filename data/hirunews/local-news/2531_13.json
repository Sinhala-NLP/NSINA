{
       "Source": "hirunews",
       "Timestamp": "Sunday, 09 August 2020 - 7:25",
       "Headline": "වරාය නගර ව්‍යාපෘතිය කඩිනම් කරන්නැයි ඉල්ලීමක් (වීඩියෝ)",
       "News Content": "චීන කොමියුනිස්ට් පක්ෂ මධ්‍යම කමිටුවේ සුබපැතුම් පණිවුඩයක්ද රැගෙන ශ්‍රී ලංකාවේ වැඩබලන චීන තානාපති හු - වෙයි ඊයේ සන්ධ්‍යාවේ අරලියගහ මන්දිරයේදී අග්‍රාමාත්‍ය මහින්ද රාජපක්ෂ මුණගැසුණා.\nචීන කොමියුනිස්ට් පක්ෂය සිය සන්දේශය මගින් ප්‍රකාශ කර ඇත්තේ ශ්‍රී ලංකා - චීන සබඳතා වැදගත් නව අවස්ථාවන් සමඟ තවදුරටත් ඉදිරියට ගෙන යාමේ හැකියාවක් පවතින බවයි.\nඑමෙන්ම ශ්‍රී ලංකා පොදුජන පෙරමුණ සමඟ අන්තර් පක්ෂ සහයෝගීතාව වර්ධනය කරගැනීමට සූදානම් බවද චීන කොමියුනිස්ට් පක්ෂය අවධාරණය කළා.\nවිෂමතා අත්හැර අන්‍යනෝන්‍ය අවබෝධයෙන් ද්විපාර්ශවික සබඳතා ඉහළ සංවර්ධනයක් උදෙසා ඊළඟ තලයට රැගෙන යාම සඳහා සහය දක්වන බවයි චීන කොමියුනිස්ට් පක්ෂය අවධාරණය කළේ.\nඑම සන්දේශය ඉදිරිපත් කරමින් චීන වැඩබලන තානාපතිවරයා සඳහන් කර ඇත්තේ අග්‍රාමාත්‍ය මහින්ද රාජපක්ෂ සහ ශ්‍රී ලංකා පොදුජන පෙරමුණ ලද ජයග්‍රහණය තුළින් ශ්‍රී ලංකා ඉතිහාසයේ ශක්තිමත්ම රජය පවත්වාගෙන යාමට හැකිවනු ඇති බවයි.\nඑහිදී අදහස් දක්වමින් අග්‍රාමාත්‍ය මහින්ද රාජපක්ෂ සඳහන් කර ඇත්තේ කොළඹ වරාය නගර ව්‍යාපෘතියේ කටයුතු වේගවත් කළ යුතු බවයි.\nඑමෙන්ම පානීය ජල සහ වාරිමාර්ග ව්‍යාපෘති සඳහා චීනයේ සහයෝගීතාව අපේක්ෂා කරන බවද අග්‍රාමාත්‍යවරයා සඳහන් කර තිබෙනවා.\nවැඩබලන තානාපතිවරයා, මහින්ද රාජපක්ෂ අග්‍රාමාත්‍යවරයා හඳුන්වා ඇත්තේ චීන ජනාධිපති ෂී ජින්පින්ගේ පැරණි මෙන්ම සමීපතම මිතුරෙකු ලෙසයි.\nමේ අතර වැඩිදියුණු කරන ලද කුෂිනගර් ගුවන් තොටුපල වෙත පළමු ජාත්‍යන්තර ගුවන් යානය ගොඩබැස්වීමට ශ්‍රී ලංකාවට ආරාධනා කරන බව ඉන්දීය අග්‍රාමාත්‍ය නරේන්ද්‍ර මෝදි ප්‍රකාශ කළ බව ශ්‍රී ලංකාවේ ඉන්දීය මහ කොමසාරිස් ගෝපාල් බග්ලේ පවසනවා.\nඔහු මේ බව සඳහන් කළේ අදාළ පණිවුඩය දැනුම්දීම සඳහා අග්‍රාමාත්‍ය මහින්ද රාජපක්ෂ හමුවූ අවස්ථාවේදීයි.\nඊයේ පස්වරුවේ අරලියගහ මන්දිරයේ පැවති මෙම හමුවේදී ඉන්දීය මහ කොමසාරිස්වරයා ප්‍රකාශ කර ඇත්තේ ශ්‍රී ලංකාවේ බුදු දහම ප්‍රවර්ධනය කිරීම සඳහා ඉන්දීය අග්‍රාමාත්‍යවරයාගේ දැඩි උනන්දුවක් පවතින බවයි.\nසංචාරක ක්ෂේත්‍රය මෙන්ම පුරාවිද්‍යාව වැනි වෙනත් අංශවල ද ඒ හා සම්බන්ධ ව්‍යාපෘති ආරම්භ කිරීම කෙරෙහි විශේෂ අවධානයක් යොමුකර ඇති බවද මෙහිදී ඉන්දීය මහ කොමසාරිස්වරයා ප්‍රකාශ කර තිබෙනවා.\nඅග්‍රාමාත්‍ය මහින්ද රාජපක්ෂ එහිදී ප්‍රකාශ කළේ අවසාන ඡන්ද ප්‍රතිඵලය ප්‍රකාශයට පත්කිරීමටත් පෙර ඉන්දීය අග්‍රාමාත්‍යවරයාගෙන් දුරකතන පණිවුඩයක් ලැබීමෙන් තමා සතුටට පත්වූ බවයි.",
       "URL": "https://www.hirunews.lk/247405/වරාය-නගර-ව්‍යාපෘතිය-කඩිනම්-කරන්නැයි-ඉල්ලීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2531"
}