{
       "Source": "hirunews",
       "Timestamp": "Saturday, 12 August 2023 - 8:00",
       "Headline": "සේවිකාවන්ට ලිංගික හිංසන කළැයි පාර්ලිමේන්තු සහකාර ගෘහ පාලකගේ වැඩ තහනම්",
       "News Content": "පාර්ලිමේන්තු ගෘහ පාලන අංශයේ සේවයේ නියුතු ඇතැම් සේවිකාවන්ට ලිංගික හිංසනය සහ අඩත්තේට්ටම් සිදු කිරීමේ සිද්ධිය සම්බන්ධයෙන් එහි සහකාර ගෘහ පාලකනවරයාගේ වැඩ තහනම් කර තිබෙනවා.\nපාර්ලිමේන්තු මහ ලේකම් කුෂානි රෝහණධීර විසින් මෙම සිද්ධිය සම්බන්ධයෙන් මෙතෙක් ඉදිරිපත්ව ඇති තොරතුරු සැළකිල්ලට ගෙන ඊයේ සිට ක්‍රියාත්මක වන පරිදි මෙම වැඩ තහනම් කිරීම සිදුකර ඇති බවයි වාර්තා වන්නේ.\nපාර්ලිමේන්තුවේ ගෘහපාලන අංශයේ සේවිකාවන්ට ලිංගික හිංසන සහ අඩන්තේට්ටම් සිදුවන බවට තොරතුරු අනාවරණ වීමෙන් පසු පාර්ලිමේන්තු මහ ලේකම්වරිය විසින් මේ සම්බන්ධයෙන් කරුණු සොයා බැලීමට ත්‍රිපුද්ගල කමිටුවක් පසුගියදා පත් කරනු ලැබුවා.\nඑම කමිටුව හමුවේ සේවිකාවන් පිරිසක් ස්වේච්ඡාවෙන් පෙනී සිට තමන්ට සිදුව ඇති හිංසන සම්බන්ධයෙන් තොරතුරු රැසක් අනාවරණ කර ඇති බවයි වාර්තාවන්නේ. මෙම සිද්ධියට සම්බන්ධ තවත් නිලධාරීන් කිහිපදෙනෙකු ගැනද තොරතුරු අනාවරණ කරගෙන ඇති අතර, ඔවුන් සම්බන්ධයෙන්ද ඉදිරියේදී ක්‍රියාමාර්ග ගැනීමට නියමිතයි.\nමේ අතර මම සිද්ධිය සම්බන්ධයෙන් සාක්ෂිදීම වැළැක්වීමට නිලධාරීන් සහ සේවකයන් පිරිසක් එම සේවිකාවන්ට විවිධාකාරයෙන් තර්ජන එල්ල කිරීමේ සිද්ධීන් කිහිපයක් පිළිබඳවද පාර්ලිමේන්තු ප්‍රධානීන්ට තොරතුරු වාර්තාවී තිබෙනවා.\nඒ සම්බන්ධයෙන්ද කරුණු සොයාබලමින් සිටින බවයි වාර්තාවන්නේ.\nමෙම සිද්ධිය සම්බන්ධයෙන් පාර්ලිමේන්තු මන්ත්‍රීවරියන්ගේ සංසදය ද වෙනම විමර්ශනයක් පවත්වන අතර, එහි සාමාජිකා පාර්ලිමේන්තු මන්ත්‍රිනි රෝහිණී කුමාරි විජේරත්න සේවිකාවන් කිහිපදෙනෙකුගෙන් දැනටමත් ප්‍රකාශ ලබාගෙන තිබෙනවා.",
       "URL": "https://www.hirunews.lk/344523/සේවිකාවන්ට-ලිංගික-හිංසන-කළැයි-පාර්ලිමේන්තු-සහකාර-ගෘහ-පාලකගේ-වැඩ-තහනම්",
       "Category": "Local News",
       "Parent URL": "https://www.hirunews.lk/local-news.php?pageID=104"
}