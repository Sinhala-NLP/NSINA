{
       "Source": "hirunews",
       "Timestamp": "Friday, 11 March 2022 - 19:27",
       "Headline": "කඳුරුගස්ආර එළිමහන් සිරකඳවුරේ මරණය ඝාතනයක් !",
       "News Content": "ඇඹිලිපිටිය - කදුරුගස්ආර එළිමහන් සිරකඳවුරේ රඳවා සිටිය දී මීට මාස 2කට පෙර හදිසියේ මියගිය සිරකරුගේ මරණය ඝාතනයක් බවට මරණ පරීක්ෂණ වාර්තාවෙන් අනාවරණය වී ඇති බව අධිකරණය දැනුම් දී තිබෙනවා.\nඒ අනුව ඊට අදාළ සැකකරුවන් අත්අඩංගුවට ගැනීම සඳහා වහාම විමර්ශනයක් ක්‍රියාත්මක කරන ලෙසයි ඇඹිලිපිටිය ප්‍රධාන මහේස්ත්‍රාත් ලක්මිණිී විදානගමගේ නියෝග කර ඇත්තේ.\nමියගිය සිරකරුගේ සිරුරු කොටස් පරීක්ෂණ සඳහා යොමු කිරීමට බන්ධනාගාර දෙපාර්තමේන්තුව පසුගියදා පියවර ගෙන තිබුණා.\n2010 වසරේදී රුපියල් දස දහසක මුදලක් සොරකම් කිරීමේ සිද්ධියකට වරදකරුවීම හේතුවෙන් අදාළ සිරකරුට පසුගිය වසරේ මාර්තු මස 9 වනදා අධිකරණය මගින් බරපතල වැඩ සහිත වසර 3ක සිර දඬුවම් නියම කර තිබුණා.\nඒ අනුව ඔහු අඟුණුකොලපැලැස්ස බන්ධනාගාරයට යොමු කර ඇති අතර කල් ක්‍රියාව යහපත් බව පවසමින් අනතුරුව ඔහුව ඇඹිලිපිටිය කඳුරුගස්ආර එළිමහන් සිරකඳවුරට මාරු කර යැවීමටයි කටයුතු කර තිබුණේ.\nඑම සිරකඳවුරේ දී අදාළ රැඳවියා පසුගිය ජනවාරි 13 වනදා සැකකටයුතු ලෙස මිය ගොස් තිබු අතර ඔහු ඉමදූව ප්‍රදේශයේ පදිංචි 49 හැවිරිදි පුද්ගලයෙක්.",
       "URL": "https://www.hirunews.lk/299246/කඳුරුගස්ආර-එළිමහන්-සිරකඳවුරේ-මරණය-ඝාතනයක්",
       "Category": "Local News",
       "Parent URL": "https://www.hirunews.lk/local-news.php?pageID=1300"
}