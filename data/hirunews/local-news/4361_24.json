{
       "Source": "hirunews",
       "Timestamp": "Sunday, 20 August 2017 - 16:31",
       "Headline": "කොල්ලකෑම් වල යෙදුණු පස් දෙනෙකුගේ කල්ලියක් අත්අඩංගුවට (ඡායාරූප)",
       "News Content": "කොස්වත්ත පොලිස් බල ප්‍රදේශයේ බෝතලේගම, කිරිමැටියාන, තුලාවල ඇතුළු ප්‍රදේශ කීපයක මංකොල්ල කෑමේ සහ නිවාසවල භාණ්ඩ සොරකම් කරන ලද කල්ලියක පස්දෙනෙකු කොස්වත්ත පොලිසියේ අපරාධ විමර්ශන අංශයේ නිලධාරීන් විසින් අද (20) අලුයම අත්අඩංගුවට ගෙන තිබෙනවා.\nමේ සදහා කොස්වත්ත පොලිසියේ නොවිසුදුනු අපරාධ විමර්ශන අංශයේ ද  දායකත්වය ලැබුණා.\nමෙම මංකොල්ල කල්ලියේ නායකයා එම ප්‍රදේශයේම ප්‍රසිද්ධ දේවාලයක් කරගෙන යන කපුවෙකු වන අතර, මොහු ප්‍රදේශයේ වැඩිහිටි කාන්තාවන් කීප දෙනෙකු ඇසුරු කර පසුව ඔවුන් සතු දේපොළ වංචා සහගතව ලබා ගත් අයෙකු බවද පොලිසිය පවසනවා.\nමොවුන් තදින් මත්කුඩු හා මත්පැන් වලට ඇබ්බැහි වුවන් වන අතර මෙලෙස සොරා ගන්නා භාණ්ඩ මෙම ප්‍රදේශයේම ව්‍යාපාරිකයෙකුට විකුණා තිබෙනවා.\nකොස්වත්ත ප්‍රදේශයේ කුඹුරු යායක යතුරුපැදියක් දමා ගොස් තිබෙන බවට ලැබුන තොරතුරක් මත කරන ලද පරීක්ෂණවලින් පසු සැකකරුවන් ප්‍රදේශයේ කොහු මෝලක සිටියදී පොලිස් අත්අඩංගුවට පත්ව වුණා.\nයතුරුපැදියේ රෝද දෙක ඇතුළු කොටස් කීපයක් ද ගලවා තිබුණ බවයි වාර්තාවන්නේ.\nමොවුන්ගෙන් කරන ලද ප්‍රශ්න කිරීම්වලින් අනතුරුව යතුරුපැදියේ කොටස් හා පාපැදියක්, ඉලෙක්ට්‍රොනික් උපකරණ කීපයක්, ජංගම දුරකථන, ඇතුළු භාණ්ඩ රැසක් මේ වන විට පොලිස් අත්අඩංගුවට පත්ව තිබෙනවා.\nමේ සමඟ තවත් සොරකම් රැසක තොරතුරු අනාවරණය වෙමින් පවතින බව පොලිසිය පවසනවා.\nසැකකරුවන් අද පස්වරුවේ මාරවිල මහේස්ත්‍රාත් අධිකරණයට ඉදිරිපත් කිරීමට නියමිතව තිබුණා.",
       "URL": "https://www.hirunews.lk/168922/කොල්ලකෑම්-වල-යෙදුණු-පස්-දෙනෙකුගේ-කල්ලියක්-අත්අඩංගුවට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4361"
}