{
       "Source": "hirunews",
       "Timestamp": "Saturday, 21 May 2022 - 20:09",
       "Headline": "මීගමුව පෙරියමුල්ලේදී ජිප් රථයක් දුම්රියක ගැටී 4 දෙනෙකු රෝහලේ  (වීඩියෝ)",
       "News Content": "මීගමුව - පෙරියමුල්ල දුම්රිය හරස් මාර්ගයේදී ජීප් රථයක් දුම්රියක ගැටී සිදුවූ අනතුරකින් එකම පවුලේ සිව් දෙනෙකු තුවාල ලබා තිබෙනවා.\nඅද පස්වරු 2යි 30ට පමණ සිදු වූ මෙම අනතුරින් තුවාල ලැබුවේ 48 හැවිරිදි මවක් සහ ඇගේ දරුවන් තුන්දෙනායි.\nඔවුන් 27,16 සහ 9 හැවිරිදි වියේ පසුවනවා. මේ වන විට තුවාලකරුවන් මීගමුව රෝහලේ ප්‍රතිකාර ලබන අතර, ඔවුන්ගේ තත්වය බරපතල නොවන බවයි රෝහල් ආරංචි මාර්ග සඳහන් කළේ.\nඅනතුරට පතවූ ජිප් රථය තුළ සිර වී සිටි පිරිස පිටතට ගැනීමට ප්‍රදේශවාසීන්ට දැඩි පරිශ්‍රමයක් දැරීමට සිදු වූ බවයි අප වාර්තාකරු කියා සිටියේ.\n27 හැවිරිදි වැඩිමහල් පුතු ජිප් රථය පදවා ඇති අතර, මාර්ග මංතීරු දෙකට වෙන් වෙන් වශයෙන් පවතින දුම්රිය පැති ගේට්ටු වසා තිබියදී අනාරක්ෂිත ලෙස ඒ හරහා ගමන් කිරීමට උත්සාහ කිරීමේදීයි අනතුර සිදුව ඇත්තේ.\nසේවා දුම්රියක එය ගැටී ඇති අතර, පසුව මිටර් 100ක් පමණ දුර දුම්රිය මාර්ගය ඔස්සේ ඇදී ගොස් තිබුණා.\nඑම අවස්ථාවේ දී අධිබලැති විදුලි කණුවක් ද දුම්රිය මතට වැටීමෙන් තවමත් පුත්තලම මාර්ගයේ දුම්රිය ධාවනයට බාධා මතුව තිබෙනවා.",
       "URL": "https://www.hirunews.lk/304941/මීගමුව-පෙරියමුල්ලේදී-ජිප්-රථයක්-දුම්රියක-ගැටී-4-දෙනෙකු-රෝහලේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1152"
}