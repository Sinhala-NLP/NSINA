{
       "Source": "hirunews",
       "Timestamp": "Sunday, 17 October 2021 - 13:24",
       "Headline": "කෝටියකට ආසන්න වටිනාකමකින් යුත් කේරළ ගංජා තොගයක් සමඟ දෙදෙනෙකු අත්අඩංගුවට",
       "News Content": "මන්නාරම සහ යාපනයේදී රුපියල් කෝටියකට ආසන්න වටිනාකමකින් යුත් කේරළ ගංජා කිලෝග්‍රෑම් 39ක් සමග පුද්ගලයින් දෙදෙනෙකු අත්අඩංගුවට ගෙන තිබෙනවා.\nමන්නාරම මඩු ප්‍රදේශයේදී සහ යාපනය පේදුරුතුඩුව ප්‍රදේශයේදී මෙම සැකකරුවන් ඊයේ (16) අත්අඩංගුවට ගැනුණේ,යාපනය පේදුරුතුඩුව පොලිස් වසමේ නිලධාරීන් පිරිසක් විසින් සක්කොට්ටෙයි මුහුදු තීරයේදී සිදු කරන ලද සෝදිසි මෙහෙයුමක ප්‍රතිඵලයක් ලෙසයි.\nඑහිදී,බෝට්ටුවක් තුළ සඟවා තිබූ පාර්සල් 15ක කේරළ ගංජා කිලෝග්‍රෑම් 35ක් සොයාගත් අතර, එම කේරළ ගංජා රැගෙන ආ පුද්ගලයින් කවුරුන්ද යන කාරණය මෙතෙක් අනාවරණය වී නොමැති බවයි පේදුරුතුඩුව පොලීසිය පවසන්නේ.\nමේ අතර, මන්නාරම මඩු පොලිස් වසමේ පොලිස් සහ යුද හමුදා මාර්ග බාධකයක දී කුඩා ප්‍රමාණයේ ලොරි රථයක් පරීක්ෂා කිරීමේදී, එහි සඟවා රැගෙන ගිය කේරළ ගංජා කිලෝග්‍රෑම් 04ක් සමග පුද්ගලයින් දෙදෙනෙකු මඩු පොලීසිය විසින් අත් අඩංගුවට ගෙන තිබෙනවා.\nපොලිස් භාරයට ගත් කේරළ ගංජා තොගය මන්නාරමේ සිට වෙනත් ප්‍රදේශයකට රැගෙන යමින් සිටියදී මෙලෙස පොලීසිය විසින් සොයා ගනු ලැබුවා.\nඅත්අඩංගුවට ගත් සැකකරුවන් වව්නියාව සෙට්ටිකුලම් ප්‍රදේශයේ පදිංචිකරුවන් වන අතර, ඔවුන් වව්නියාව මහේස්ත්‍රාත් අධිකරණයට ඉදිරිපත් කිරීමට පියවර ගෙන ඇති බවයි මඩු පොලීසිය වැඩිදුරටත් සඳහන් කළේ.",
       "URL": "https://www.hirunews.lk/285250/කෝටියකට-ආසන්න-වටිනාකමකින්-යුත්-කේරළ-ගංජා-තොගයක්-සමඟ-දෙදෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1622"
}