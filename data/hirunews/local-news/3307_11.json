{
       "Source": "hirunews",
       "Timestamp": "Tuesday, 11 June 2019 - 12:02",
       "Headline": "ඇමති මංගලගේ නම ගමෙන් ඉවත් කරන යෝජනාවක් වැඩි ඡන්දයෙන් සම්මතවෙයි (ඡායාරූප)",
       "News Content": "මාතර, කිරින්ද, පුහුල්වැල්ල ප්‍රදේශයේ ගම්මානයක් දැනට ලියාපදිංචිව ඇති 'මංගල සමරවීර පෙදෙස' යන නම වෙනස් කිරීම සඳහා කිරින්ද ප්‍රදේශිය සභාවට ඉදිරිපත් කළ යෝජනාවක් අද (11) වැඩි ඡන්දයෙන් සම්මත වී තිබෙනවා.\nඑම යෝජනාවට පක්ෂව ඡන්ද 07ක් සහ විපක්ෂව ඡන්ද 04ක් ලැබී තිබෙනවා.\nඒ අනුව ශ්‍රී ලංකා පොදුජන පෙරමුණ නියෝජනය කරන මන්ත්‍රීවරුන් 07ක් පක්ෂව ද, එක්සත් ජාතික පක්ෂය නියෝජනය කරන මන්ත්‍රීවරුන් තිදෙනෙක් සහ ශ්‍රී ලංකා නිදහස පක්‌ෂය නියෝජනය කරන එක් මන්ත්‍රීවරයෙක් යෝජනාවට විපක්ෂව ඡන්දය භාවිත කර ඇති බවයි අප වාර්තාකරු පැවසුවේ.\nඒ අනුව එම යෝජනාව වැඩි ඡන්දයෙන් සම්මත වූ අතර මේ පිළිබඳව කිරින්ද ප්‍රදේශිය සභාවේ සභාපතිවරයා දකුණු පළාත් අණ්ඩුකාරවරයා දැනුවත් කිරීමට නියමිත බවයි වාර්තා වන්නේ.\nඅදාල ගම්මානයේ ගම්වාසීන් විසින් දැනට පවතින 'මංගල සමරවීර පෙදෙස' යන නම ඉවත්කර 'ළිඳගාව වත්ත මාවත' යන නම ලියාපදිංචි කරදෙන ලෙස ඉල්ලා කිරින්ද ප්‍රාදේශීය සභාව වෙත ගම්වාසීන් 110කගේ අත්සනින් යුත් පෙත්සමක් පසුගියදා භාරදෙනු ලැබුවා.\nඡායාරූප - මාතර, අදීශ ආරියතිලක",
       "URL": "https://www.hirunews.lk/218175/ඇමති-මංගලගේ-නම-ගමෙන්-ඉවත්-කරන-යෝජනාවක්-වැඩි-ඡන්දයෙන්-සම්මතවෙයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=3307"
}