{
       "Source": "hirunews",
       "Timestamp": "Tuesday, 14 February 2023 - 19:16",
       "Headline": "වකුගඩු ජාවාරම් සිද්ධිය සම්බන්ධයෙන් අත්අඩංගුවට සැකකරුවන් තවදුරටත් රිමාන්ඩ්",
       "News Content": "බොරැල්ල ප්‍රදේශයේ පෞද්ගලික රෝහලක් කේන්ද්‍ර කරගනිමින් සිදු වන බව කියන වකුගඩු ජාවාරම් සිද්ධිය සම්බන්ධයෙන් අත්අඩංගුවට ගත් එම රෝහලේ සේවකයෙකු සහ මරදාන ප්‍රදේශයේ ග්‍රාම නිලධාරියෙකු ලබන 28 වනදා දක්වා රක්ෂිත බන්ධනාගාර ගත කරන ලෙස කොළඹ මහේස්ත්‍රාත් අධිකරණය නියෝග කළා.\nකොළඹ අපරාධ කොට්ඨාශයයි එම සැකකරුවන් අත්අඩංගුවට ගෙන අධිකරණයට ඉදිරිපත් කර තිබුණේ.\nකොළඹ අපරාධ කොට්ඨාශය වෙනුවෙන් පෙනී සිටි ජ්‍යෙෂ්ඨ නියෝජ්‍ය සොලිසිටර් ජනරාල් දිලීප පිරිස් අධිකරණය හමුවේ කරුණු දක්වමින්, අත්අඩංගුවට ගනු ලැබූ රෝහල් සේවකයා තැරැව්කරුවන් සමඟ සම්බන්ධවෙමින් මෙම වකුගඩු ජාවාරමට සම්බන්ධ වී ඇති බව කියා සිටියා.\nඑමෙන්ම අත්අඩංගුවට ගනු ලැබූ මරදාන ප්‍රදේශයේ ග්‍රාම නිලධාරියාද ව්‍යාජ ග්‍රාම නිලධාරී සහතික නිකුත් කරමින් විවිධ පුද්ගලයින් මෙම ජාවාරමට යොමු කර ඇති බවයි ඔහු පෙන්වා දුන්නේ.\nසිද්ධිය සම්බන්ධයෙන් දැනටමත් රක්ෂිත බන්ධනාගාර ගත කර සිටින තවත් සැකකරුවන් දෙදෙනෙකු ද 28 වනදා තෙක් තවදුරටත් රක්ෂිත බන්ධනාගාර ගතව පසුවනවා.\nමේ අතර සිද්ධිය සම්බන්ධයෙන් රක්ෂිත බන්ධනාගාර ගත කර සිටි තවත් සැකකරුවන් 4 දෙනෙකු රුපියල් ලක්ෂ 10 බැගින්වූ ශරීර ඇප දෙකක් මත මුදා හැරීමට නියෝග කළ මහේස්ත්‍රාත්වරිය සෑම මසකම අවසන් ඉරිදා දිනයේ කොළඹ අපරාධ කොට්ඨාශය වෙත වාර්තා කළ යුතු බවටද නියෝග කළා.",
       "URL": "https://www.hirunews.lk/327428/වකුගඩු-ජාවාරම්-සිද්ධිය-සම්බන්ධයෙන්-අත්අඩංගුවට-සැකකරුවන්-තවදුරටත්-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=536"
}