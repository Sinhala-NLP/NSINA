{
       "Source": "hirunews",
       "Timestamp": "Sunday, 19 July 2020 - 7:05",
       "Headline": "නීතිවිරෝධී වත්කම් සහ දේපළ පිළිබඳ සොයාබැලීමට විශේෂ විමර්ශන ඒකකයක් (වීඩියෝ)",
       "News Content": "නීතිවිරෝධී වත්කම් සහ බුද්ධිමය දේපල වැරදි සම්බන්ධයෙන් සොයා බැලීම සඳහා විශේෂ විමර්ශන ඒකකයක් පිහිටුවීමට පියවර ගෙන තිබෙනවා.\nඊට අදාළ ගැසට් නිවේදනය අද දිනයේ නිකුත් කිරීමට නියමිත බවයි පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි ජාලිය සේනාරත්න සඳහන් කළේ.\nමෙම විශේෂ ඒකකය මගින් මත්ද්‍රව්‍ය ජාවාරම් සම්බන්ධයෙන් අත්අඩංගුවට පත්වන සැකකරුවන් නීතිවිරෝධීව රැස් කරන දේපල සහ වත්කම් පිළිබඳව සොයා බැලෙනු ඇති.\nඑලෙස සොයා බලන දේපල සහ වත්කම් රාජසන්තක කිරීමට අවශ්‍ය පියවර ගැනීමට අවශ්‍ය තාක්ෂණික සහය ලබාදීමේ වගකීමද මෙම විශේෂ විමර්ශන ඒකකය වෙත පැවරෙනවා.\nමීට පෙර අත්අඩංගුවට ගන්නා මත්ද්‍රව්‍ය ජාවාරම්කරුවන්ගේ දේපළ පිළිබඳ පරීක්ෂණ කටයුතු අදාළ පොලිස් ස්ථාන මගින් වෙන් වෙන්ව සිදුකළ අතර, ඒවා වඩාත් විධිමත් කිරීම නව ඒකකය පිහිටුවීමේ අරමුණයි.",
       "URL": "https://www.hirunews.lk/245860/නීතිවිරෝධී-වත්කම්-සහ-දේපළ-පිළිබඳ-සොයාබැලීමට-විශේෂ-විමර්ශන-ඒකකයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2575"
}