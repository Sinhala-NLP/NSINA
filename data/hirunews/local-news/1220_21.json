{
       "Source": "hirunews",
       "Timestamp": "Wednesday, 20 April 2022 - 13:09",
       "Headline": "24 පැයක් ගෙවෙන්නටත් පෙර ජනපති ප්‍රකාශය පුස්සක් කළ රඹුක්කන ඝාතනය - හිටපු මැකෝ",
       "News Content": "මැතිවරණ කොමිෂන් සභාවේ හිටපු සභාපති මහින්ද දේශප්‍රිය විසින් ලිපියක් යොමුකර තිබෙනවා.\nඒ ඊයේ (19) දින රඹුක්කන විරෝධතාකරුවන්ට පොලීසිය විසින් සිදු කළ වෙඩි තැබීම සහ ඉන් සිවිල් වැසියෙකු මියයාම සම්බන්ධවයි.\nහිටපු සභාපතිවරයා මෙම ලිපිය යොමු කර ඇත්තේ මහජන ආරක්ෂක අමාත්‍යාංශය වෙත සහ පොලිස්පතිවරයා වෙතයි.\nමහින්ද දේශප්‍රිය පෙන්වා දෙන්නේ, මහජන ආරක්ෂක අමාත්‍යාංශය විසින් අදාළ සිද්ධිය සම්බන්ධයෙන් පරීක්ෂණ පැවැත්වීම පිළිබඳ ප්‍රකාශ කිරීමත්, පොලීසිය විසින් එලෙස වෙඩි තැබුවේ සාධාරණ හේතු මත යැයි කීම යන කරුණු එකිනෙකට පරස්පර විරෝධී බවයි.\nමෙම උද්ඝෝෂණ ආරම්භ වීමට හේතු වන්නේ රට තුළ පවතින දැඩි ඉන්ධන හිඟය මුල්කරගනිමන් බව පෙන්වාදෙන මහින්ද දේශප්‍රිය සභාපතිවරයා කියා සිටින්නේ, මෙවැනි ම අරගලයක් ඊයේ දිනයේ දී රත්නපුර නගරයෙන් ද වාර්තා වුව ද, එහි කිසිදු මෙවැනි බරපතළ සිදුවීමක් වාර්තා නොවූ බවයි.\nඑබැවින් මෙම සිද්ධිය සහ පොලි වෙඩි පහරින් අයෙකු ජීවිතක්ෂයට පත්වීම කිසිසේත්ම සාධාරණීකරණය කළ නොහැකි බව පවසන හිටපු සභාපතිවරයා අවධාරණය කරන්නේ, මනුෂ්‍ය ඝාතනයක් සිදු නොවන අයුරින් විරෝධතාකරුවන් විසුරුවා හැරීමට පොලීසියට ඕනෑ තරම් අවස්ථාව තිබූ බවට තමන් විශ්වාස කරන බවයි.\nජනතාවට උද්ඝෝෂණ කිරීමට අයිතියක් ඇති බව පසුගිය 18 වැනි දින ජනාධිපතිවරයා විසින් ප්‍රකාශ කර, පැය 24ක් යෑමට පූර්වයෙන් ජනතා උද්ඝෝෂණයකට පොලීසියෙන් එල්ල කළ වෙඩි ප්‍රහාරයෙන් අයෙකු ජීවිතක්ෂයට පත් වීම සහ මනුෂ්‍ය ඝාතන සිදු කිරීම ඛේදවාචකයක් සහ සරදමක් බවයි මහින්ද දේශප්‍රිය කියා සිටින්නේ.\nමේ හේතුවෙන් මෙම සිදුවීම සම්බන්ධයෙන් විධිමත් සහ විනවිදභාවයෙන් යුතුව පරීක්ෂණ සිදු කර, ඒ සඳහා අගතියට පත් පාර්ශ්ව වෙත සහාය ලබාදෙන නීතිඥවරුන් හට සහාය ලබාදිය යුතු බවත් හෙතෙම අවධාරණය කරනවා.\nඑමෙන්ම මෙම පරීක්ෂණයේ දී කිසිදු ලෙසකින් සත්‍ය වසන් කිරීමට හෝ යටපත් කිරීමට අවකාශය ලබානොදීමට වගකිව යුතු නිලධාරින් සහ බලධාරින්ගෙන් තමන් ඉතා ඕනෑකමින් යුතුව ඉල්ලා සිටින අතර, මේ වනවිටත් ගාලු මුවදොර පැවැත්වෙන සාමකාමී ජන උද්ඝෝෂණවලට ජනතාව ප්‍රකෝප කරවන ආකාරයේ මැදිහත් වීම්වලින් වැළකී සිටීමටත් අදාළ නිලධාරින්ට දැනුවත් කරන ලෙසත් මැතිවරණ කොමිෂන් සභාවේ හිටපු සභාපති මහින්ද දේශප්‍රිය අවධාරණය කරනවා.",
       "URL": "https://www.hirunews.lk/302358/24-පැයක්-ගෙවෙන්නටත්-පෙර-ජනපති-ප්‍රකාශය-පුස්සක්-කළ-රඹුක්කන-ඝාතනය-හිටපු-මැකෝ",
       "Category": "Local News",
       "Parent URL": "https://www.hirunews.lk/local-news.php?pageID=1220"
}