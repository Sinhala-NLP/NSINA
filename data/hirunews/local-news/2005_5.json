{
       "Source": "hirunews",
       "Timestamp": "Wednesday, 21 April 2021 - 19:39",
       "Headline": "පාස්කු ප්‍රහාරයට දෙවසරක් සපිරුණු අද රට පුරා අනුස්මරණ -අගරදගුරු හිමිපාණන්ගෙන් මුස්ලිම් ප්‍රජාවටත් ඉල්ලීමක් (වීඩියෝ)",
       "News Content": "ලොවම කම්පා කරමින් 2019 වසරේ අද වැනි දිනෙක සිදුවූ පාස්කු ඉරිදා ත්‍රස්ත ප්‍රහාරයට වසර දෙකක් සපිරෙන අද ඒ වෙනුවෙන් විවිධ අනුස්මරණ උත්සව පැවැත්වුණා.\nමිනිස් ජීවිතයක වටිනාකම දන්නා රට පුරා ජනතාව පෙරවරු 8.45 සිට මිනිත්තු දෙකක නිහැඬියාවක් රකිමින් ප්‍රහාරයෙන් මියගිය අපේම ජනතාව සිහිපත් කළා.\nමීට දෙවසරකට පෙර පෙරවරු 8.45 ට කොළඹ කොච්චිකඩේ ශාන්ත අන්තෝනි දේවස්ථානයටත්, කටුවාපිටිය ශාන්ත සෙබෙස්තියන් දේවස්ථානයටත්, පෙරවරු 9.10 ට මඩකලපුව සියෝන් දේවස්ථානයටත් අන්තවාදයේ බැඳුණු ත්‍රස්තවාදීන් මරාගෙන මැරෙන ප්‍රහාර එල්ල කළා.\nකිංග්ස්බරි, ෂැංග්‍රිලා සහ සිනමන් ග්‍රෑන්ඩ් හෝටල්ද ප්‍රහාරයේ ඉලක්ක වූ අතර, දෙහිවල ට්‍රොපිකල් ඉන් ලැඟු‍ම්හලේ මෙන්ම දෙමටගොඩ මහවිල උද්‍යානයේ නිවසකද පිපිරීම් සිදුවුණා.\nපාස්කු ඉරුදින එල්ල වූ ප්‍රහාරයෙන් පුද්ගලයින් 269 දෙනෙකුට දිවි අහිමි වූ අතර, තුවාල ලැබූ පුද්ගලයින් සංඛ්‍යාව 596 ක්. පූර්ණ කාලීනව ආබාධිත තත්ත්වයට පත්වූ පුද්ගලයින් 17 දෙනෙකු ඒ අතර වනවා.\nපාස්කු ඉරිදා බෝම්බ ප්‍රහාර මාලාවෙන් දිවි අහිමි වූවන් සිහිකරමින් පෙරවරු 8.45ට විනාඩි දෙකක නිශ්ශබ්දතාවයක් පවත්වනු ලැබුවා. ඊට සමගාමීව දේවස්ථානවල සීනු නාද කිරීම ද සිදු කෙරුණා.\nමේ අතර, දිවයින පුරා සියලුම දේවස්ථානවල ඊයේ පස්වරුවේ සිට විවිධ දේව මෙහෙයන් පැවැත්වුණු බවයි හිරු වාර්තාකරුවන් සඳහන් කළේ.\nඑමෙන්ම, අද උදෑසන ද සියලුම දේවස්ථානවල මෙන්ම විහාරස්ථානවල ද මීට සමගාමීව මියගිය අය සිහි කර ආගමික වතාවත් සිදුකෙරුණා.\nදිවි අහිමි වූවන් සිහි කර කොළඹ කොච්චිකඩේ ශාන්ත අන්තෝනි දේවස්ථානයේදී අගරදගුරු අති උතුම් මැල්කම් කාදිනල් රංජිත් හිමිපාණන්ගේ ප්‍රධානත්වයෙන් පැවැති සර්ව ආගමික වැඩසටහනට මහා සංඝරත්නය, අනෙකුත් ආගමික පූජකයින් ඇතුළු පිරිසක් එක්ව සිටියා.\nඑසේම, ඊට ශ්‍රී ලංකාවේ වතිකානු තානාපතිවරයා, ශ්‍රී ලංකාවේ අමෙරිකානු තානාපතිවරයා, ඉන්දියානු මහකොමසාරිස්වරයා ඇතුළු තානාපතිවරුන් සහ කලාකරුවන් මෙන්ම මියගිය අයගේ ඥාතීන් සහ ප්‍රහාරයෙන් තුවාල ලැබූවන් ද එක්ව සිටියා.\nඅගරදගුරු අති උතුම් මැල්කම් කාදිනල් රංජිත් හිමිපාණන් අනුස්මරණ උත්සවය අමතමින් පාස්කු ප්‍රහාරය සම්බන්ධයෙන් විමර්ශනය කළ ජනාධිපති කොමිෂන් සභා වාර්තාවේ නිර්දේශ වහාම ක්‍රියාවට නංවන ලෙස ඉල්ලා සිටියා.\nඅනතුරුව බෝම්බ ප්‍රහාරයෙන් දිවි අහිමි වූවන් සිහිකරමින් කොච්චිකඩේ ශාන්ත අන්තෝනි දේවස්ථානයේදී දිව්‍ය පූජා යාගය පැවැත්වුණා.\nබෝම්බකරුවන්ගේ ගොදුරක් වූ මඩකලපුව සියෝන් දේවස්ථානයේදී ද අද විශේෂ දිව්‍ය පූජා යාගයක් පැවැත්වුණු අතර, පාස්කු ඉරුදින බෝම්බ ප්‍රහාර මාලාවේ තවත් ඉලක්කයක් වූ කටුවාපිටිය ශාන්ත සෙබස්තියන් දේවස්ථානයේදීද ප්‍රහාරයෙන් දිවි අහිමි වූවන් සිහිපත් කෙරුණා.\nඑහිදී දේවස්ථානයට ඇතුළුවන ස්ථානයේ තොරණ ඉදිකර තිබුණේ එම දේවස්ථානයට එල්ල වූ බෝම්බ ප්‍රහාරයේදී මියගිය පිරිසගේ ඡායාරූප යොදාගනිමින්.\nප්‍රහාරයෙන් දිවි අහිමි වුවන් සිහිපත් කිරීමේ ගමන් චාරිකාවක් අද පස්වරු 3.00ට මීගමුව මාරිස්ටෙලා විද්‍යාලයෙන් ආරම්භ වූණේ  අගරදගුරු අති උතුම් මැල්කම් කාදිනල් රංජිත් හිමිපාණන්ගේ ප්‍රධානත්වයෙන්.\nකාදිනල් හිමිපාණන් රදගුරු හිමිවරුන් සමඟ කටුවාපිටිය දේවස්ථානයේදී දිවි අහිමි වූවන් මිහිදන් කළ සෙල්ලකන්ද හා ඩේවිඩ්වත්ත සුසාන භූමි වෙතද පැමිණියා.\nඑහිදි කාදිනල් හිමිපාණන් විසින් සුසාන භූමියේ ස්ථාපිත නව දේවස්ථානය ආසිරි ගැන්වීමද සිදු කළා.",
       "URL": "https://www.hirunews.lk/269113/පාස්කු-ප්‍රහාරයට-දෙවසරක්-සපිරුණු-අද-රට-පුරා-අනුස්මරණ-අගරදගුරු-හිමිපාණන්ගෙන්-මුස්ලිම්-ප්‍රජාවටත්-ඉල්ලීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2005"
}