{
       "Source": "hirunews",
       "Timestamp": "Monday, 08 August 2022 - 9:01",
       "Headline": "ග්ලයිෆොසෙට් තහනම ඉවතට(වීඩියෝ)",
       "News Content": "ග්ලයිෆොසෙට් තහනම ඉවත් කරමින් අද දිනය තුළ ගැසට් නිවේදනයක් නිකුත් කිරීමට නියමිතයි.\nමුදල් අමාත්‍යාංශ ආරංචි මාර්ග සඳහන් කළේ එම ගැසට් නිවේදනය රජයේ මුද්‍රණාලය වෙත යැවීමට දැනටමත් සියලු කටයුතු සූදානම් කර ඇති බවයි.\nග්ලයිෆොසෙට් ඇතුලු කෘෂි රසායනික කිහිපයක් ආනයනය කිරීම තහනම් කරමින් මුදල් අමාත්‍යාංශය 2015 වසරේදී තහනමක් පනවා තිබුණා.\nඑය අවස්ථා කිහිපයකදී සංශෝධනයට ලක් කෙරුණු අතර, 2015 දී තේ සහ රබර් වගාවන් සඳහා ග්ලයිෆොසෙට් භාවිතයට අවසර ලබා දුන්නා.\nකෙසේ වෙතත් 2019 වසරේදී සීමිත ග්ලයිෆොසෙට් ප්‍රමාණයක් ආනයනයට අවසර ලබාදුන්නේ මල් වගා කර්මාන්තය, උක් වගාවන්ට වැළඳුණු සුදුපත්‍ර රෝගයට සහ වැලිගම ප්‍රදේශයේ පොල් ආශ්‍රිතව ව්‍යාප්ත වූ කොළ මැලවීමේ රෝගය වළක්වාගැනීමේ අරමුණින්.\nඑමෙන්ම 2019 වසරේදී සියයට සියයක් කාබනික කෘෂිකර්මාන්තය කරා යොමුවීමට රජය ප්‍රතිපත්තිමය තීරණයක් ගත් අතර, 2021 වසරේදී යළිත් ග්ලයිෆොසෙට් තහනම් කරනු ලැබුවා.\nකෙසේ වෙතත් ආනයන පාලන බලපත්‍ර අවශ්‍යතාවට යටත්ව මේ මස 5 වනදා සිට ක්‍රියාත්මක වන පරිදි අදාළ තහනම ඉවත් කරමින් ආනයන අපනයන පාලක ජනරාල්වරිය විසින් අද දිනය තුළ ගැසට් නිවේදනය නිකුත් කිරීමට නියමිත බවයි වාර්තාවන්නේ.",
       "URL": "https://www.hirunews.lk/312206/ග්ලයිෆොසෙට්-තහනම-ඉවතට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=956"
}