{
       "Source": "hirunews",
       "Timestamp": "Saturday, 17 November 2018 - 19:43",
       "Headline": "පාර්ලිමේන්තුවේ දිනෙක වියදම ගැන අලූත් හෙලිදරව්වක් - අමාත්‍යාංශ කිහිපයකට තවදුරටත් එස්.ටී.එෆ්. ආරක්ෂාව",
       "News Content": "පාර්ලිමේන්තුව රැස්වන එක් දිනෙක වියදම රුපියල් ලක්ෂ 257 ක් බව මාර්තු 12 ව්‍යාපාරය පවසනවා.\nරට තුළ පවතින වර්තමාන දේශපාලන තත්ත්වය සම්බන්ධයෙන් දැනුවත් කිරීම සඳහා කොළඹ අද කැඳවා තිබූ මාධ්‍ය හමුවකට එක්වෙමින් එහි කැඳවුම්කාර මණ්ඩල සාමාජික රෝහණ හෙට්ටිආරච්චි මේ බව කියා සිටියා.\nඑහිදී ඔහු පෙන්වා දුන්නේ මීට පෙර පාර්ලිමේන්තුව රැස්වන දිනක වියදම රුපියල් ලක්ෂ 50 ක් ලෙස වාර්තා වී තිබූ බවයි.\nපවතින තත්ත්වය හමුවේ ප්‍රධාන දේශපාලන පක්ෂ ගැටලූ විසදා ගැනීම සදහා සාධාරණ උත්සාහයක් නොගන්නා බව දක්නට ලැබෙන බව ද ඔහු ප්‍රකාශ කළා.\nමේ අතර, රාජ්‍ය ආරක්ෂක අමාත්‍යාංශය හැර අමාත්‍යාංශ 30 කට තවදුරටත් පොලිස් විශේෂ කාර්ය බලකායේ ආරක්ෂාව යොදවා ඇති බව එහි අණදෙන නිලධාරි ජ්‍යෙෂ්ඨ නියෝජ්‍ය පොලිස්පති එම්.ආර්.ලතීෆ් ප්‍රකාශ කළා.\nඒ අනුව, පොලිස් විශේෂ කාර්ය බලකායට අයත් භට පිරිස් එම අමාත්‍යාංශ වෙත යොමුකර ඇති බවයි වැඩිදුරටත් කියා සිටියේ.\nදැනට පවතින තත්ත්වය සැලකිල්ලට ගෙන පසුගිය බ්‍රහස්පතින්දා සිට අමාත්‍යාංශවලට මෙලෙස විශේෂ ආරක්ෂාවක් ලබාදීමටයි පියවර ගෙන ඇත්තේ.",
       "URL": "https://www.hirunews.lk/204411/පාර්ලිමේන්තුවේ-දිනෙක-වියදම-ගැන-අලූත්-හෙලිදරව්වක්-අමාත්‍යාංශ-කිහිපයකට-තවදුරටත්-එස්-ටී-එෆ්-ආරක්ෂාව",
       "Category": "Local News",
       "Parent URL": "https://www.hirunews.lk/local-news.php?pageID=3646"
}