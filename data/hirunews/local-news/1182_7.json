{
       "Source": "hirunews",
       "Timestamp": "Monday, 09 May 2022 - 8:08",
       "Headline": "අසනි සුළි කුණාටුව චණ්ඩ වෙයි",
       "News Content": "ගිනිකොණ දිග බෙංගාල බොක්ක ආශ්‍රිතව පැවති අසනි සුළි කුණාටුව, චන්ඩ සුළි කුණාටුවක් දක්වා වර්ධනය වී ඇති බව කාලගුණ විද්‍යා දෙපාර්තමේන්තුව ප්‍රකාශ කළා.\nඅද උදෑසන එම දෙපාර්තමේන්තුව නිකුත් කළ නිවේදනයේ දැක්වෙන්නේ එය ඊයේ රාත්‍රී 11.30 වනවිට ත්‍රිකුණාමලයේ සිට කිලෝමීටර 840 ක් පමණ ඊසාන දෙසින් කේන්ද්‍රගතව පැවති බවයි.\nඅසනි චන්ඩ සුළි කුණාටුව මැයි 10 වනදා දක්වා වයඹ දෙසට ගමන් කර, බටහිර මධ්‍යම බෙංගාල බොක්ක ප්‍රදේශය වෙත පැමිණීමටත් ඉන් පසුව උතුරට බරව ඊසාන දෙසින් වයඹ දිග බෙංගාල බොක්ක ප්‍රදේශයට ගමන් කිරීමට නියමිතයි.\nමේ පිළිබඳව අවධානයෙන් පසුවන ලෙසයි ධීවර හා නාවික ප්‍රජාවට එම දෙපාර්තමේන්තුව දැනුම් දෙන්නේ.\nමේ අතර අද දිවයිනේ බොහෝ ප්‍රදේශවල අහස වලාකුළින් බරව පවතින අතර, බස්නාහිර, සබරගමුව, මධ්‍යම, සහ වයඹ පළාත්වලටත්, ගාල්ල සහ මාතර දිස්ත්‍රික්කවලටත් වැසි හෝ ගිගුරුම් සහිත වැසි ඇතිවිය හැකියි.\nඇතැම් ප්‍රදේශවලට මිලිමීටර 50 ඉක්මවූ තරමක තද වැසිද අපේක්ෂා කරන බවයි කාලගුණ විද්‍යා දෙපාර්තමේන්තුව සඳහන් කළේ.",
       "URL": "https://www.hirunews.lk/303885/අසනි-සුළි-කුණාටුව-චණ්ඩ-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1182"
}