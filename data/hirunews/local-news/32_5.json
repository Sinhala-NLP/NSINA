{
       "Source": "hirunews",
       "Timestamp": "Wednesday, 13 September 2023 - 20:44",
       "Headline": "ජනාධිපති බෙංගාලයේ මහ ඇමතිනි මමතා බැනර්ජි හමුවෙයි",
       "News Content": "කියුබානු සංචාරයක් සඳහා පිටත්ව ගිය ජනාධිපති රනිල් වික්‍රමසිංහ ඉන්දියාවේ බටහිර බෙංගාලයේ මහ ඇමතිනි මමතා බැනර්ජි හමුවී තිබෙනවා.\nජනාධිපති මාධ්‍ය අංශ සඳහන් කළේ එක්සත් අරාබි එමීර් රාජ්‍යයේ ඩුබායි හීදි මෙම හමුව සිදුවූ බවයි.\nඑහිදී ජනාධිපතිවරයා මමතා බැනර්ජීගෙන් විමසා සිටියේ ඉන්දියාවේ විපක්ෂ සංධානයකට නායකත්වය දීමට සූදානමක් පවතින්නේද යන්නයි.\nඑය ජනතාව මත රදා පවතිනු ඇතැයි ඊට පිළිතුරු ලබා දෙමින් ඇය සඳහන් කළා.\nඑහිදී ජනාධිපතිවරයාට සිතුවමක් තිළිණ කළ මමතා බැනර්ජි, තම ප්‍රාන්තයේ සංචාරයකට පැමිණෙන ලෙසද ජනාධිපතිවරයාට ආරාධනා කර තිබෙනවා.\nජනාධිපති රනිල් වික්‍රමසිංහ කියුබාවේ සහ ඇමරිකාවේ සංචාරයක් සඳහා දිවයිනෙන් පිටත්ව ගියේ අද අලුයම් කාලයේදීයි.\n15 සහ 16 යන දෙදින කියුබාවේ හවානා නුවරදී පැවැත්වෙන ජී 77 රාජ්‍ය නායක සමුළුවට ජනාධිපතිවරයා එක් වීමට නියමිතයි. නිදහස් සහ ස්වාධීන රාජ්‍යන් බවට දියුණු වෙමින් පවතින රටවල් පත් කිරීම යන්න මෙවර සමුළුවේ තේමාවයි.\nකියුබානු ජනාධිපති මිගායෙල් ඩියෙස් කැනල්ගේ ආරාධනයකට අනුව ජනාධිපතිවරයා මෙම සමුළුවට සහභාගීවන අතර එහිදී ද්විපාර්ශ්වික සාකච්ඡාද පැවැත්වීමට නියමිතව තිබෙනවා.\nජී 77 සමුළුව අවසන් වීමෙන් අනතුරුව ජනාධිපති රනිල් වික්‍රමසිංහ ලබන 19 වනදා සිට 21 වනදා දක්වා ඇමරිකාවේ පැවැත්වෙන එක්සත් ජාතීන්ගේ මහා මණ්ඩලයේ 78 වන වාර්ෂික සැසි වාරයේ රාජ්‍ය නායක සමුළුව ඇමතීමටද නියමිතයි.",
       "URL": "https://www.hirunews.lk/348174/ජනාධිපති-බෙංගාලයේ-මහ-ඇමතිනි-මමතා-බැනර්ජි-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=32"
}