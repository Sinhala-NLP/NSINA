{
       "Source": "hirunews",
       "Timestamp": "Saturday, 11 July 2020 - 18:09",
       "Headline": "CID අත්අඩංගුවට ගත් පොලිස් කොස්තාපල් රඳවාගෙන ප්‍රශ්ණ කෙරේ - ලද තොරතුරු අනුව T56 උණ්ඩ 750ක් සොයාගනී (වීඩියෝ)",
       "News Content": "හෝමාගම - පිටිපන පාතාල අවි ගබඩා සිද්ධියට අදාළව තවත් ගිනි ටී-56 අවි දෙකක් පිටිපන උතුර ප්‍රදේශයේ පොලිස් කොස්තාපල් රියදුරෙකුගේ නිවසක තිබී සොයා ගෙන තිබෙනවා.\nඑහිදී සැකකාර කොස්තාපල්වරයා ද අපරාධ පරීක්ෂණ දෙපාර්තමේන්තුව අත්අඩංගුවට ගත්තා. ඔහු නාරාහේන්පිට පොලිස් ප්‍රවාහන කොට්ඨාශයට අනුයුක්තව සේවය කළ පොලිස් කොස්තාපල්වරයෙක්.\nමේ අතර, එම පොලිස් කොස්තාපල්වරයාගෙන් ලද තොරතුරු මත සඟවා තිබියදී ටී 56 උණ්ඩ 750 ක් අපරාධ පරීක්ෂණ දෙපාර්තමේන්තුව සොයා ගත්තා.\nඒ හෝමාගම - කිරිවත්තුඩුව ප්‍රදේශයේ වැව් සොරොව්වක සඟවා තිබියදීයි.\nඅදාළ පොලිස් නිලධාරියා පසුගිය මස 29 වන දින පිටිපන නගරයේදී ටී 56 ගිනි අවි 12 ක් සමඟ අත්අඩංගුවට ගෙන දැනට අපරාධ පරීක්ෂණ දෙපාර්තමේන්තුවේ රඳවාගෙන ප්‍රශ්න කරනු ලබන කපිල නමැති සැකකරු සමඟ පැවති හිතවත්කම් හේතුවෙන් ඔහුගේ ඉල්ලීම මත මේවා සඟවා තබා තිබෙනවා.\nහෝමාගම - පිටිපන ප්‍රදේශයේ පිහිටි වෙළඳසැලක් පසුගිය 29 වනදා පරීක්ෂා කළ පොලිස් විශේෂ කාර්ය බලකාය එහි තිබී ටී - 56 වර්ගයේ ගිනි අවි 11 ක් සහ ටී - 81 වර්ගයේ ගිනි අවියක් සොයා ගනු ලැබුවා.\nමේවා දැනට බූස්ස බන්ධනාගාරයේ රඳවා සිටින ප්‍රධාන පෙලේ පාතාල නායකයෙකු වන තාරක පෙරේරා විජේසේකර හෙවත් කොස්ගොඩ තාරකට අයත් බවටයි පොලීසිය සැක පළ කරන්නේ.\nපසුව ගොඩනැගිල්ලේ හිමිකරුගේ අනියම් බිරිඳට අයත් පිටිපන - සිල්වර්ස්ටන් වත්ත ප්‍රදේශයේ නිවසක රහස් කුටියක තිබී තවත් අවි ආයුධ තොගයක් හෝමාගම පොලීසිය සොයා ගත්තා.\nමීට අදාළ විමර්ශන අපරාධ පරීක්ෂණ දෙපාර්තමේන්තුවට භාරදීමෙන් පසු එහි නිලධාරීන් කණ්ඩායමක් පසුගියදා අතුරුගිරිය - හබරකඩ - මුල්ලේගම ප්‍රදේශයේදී පුද්ගලයෙකු තවත් ටී - 56 වර්ගයේ ගිනි අවියක් සමඟ අත්අඩංගුවට ගත් අතර, ඔහු මුලින් ගිනි අවි සොයා ගත් ගොඩනැගිල්ලේ හිමිකරුගේ මිතුරෙකු බවටයි හඳුනා ගැනුණේ.",
       "URL": "https://www.hirunews.lk/245230/cid-අත්අඩංගුවට-ගත්-පොලිස්-කොස්තාපල්-රඳවාගෙන-ප්‍රශ්ණ-කෙරේ-ලද-තොරතුරු-අනුව-t56-උණ්ඩ-750ක්-සොයාගනී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2594"
}