{
       "Source": "hirunews",
       "Timestamp": "Sunday, 05 February 2017 - 16:24",
       "Headline": "වනාතේ රෝෂනගේ ඝාතකයන් මත්ද්‍රව්‍ය ජාවාරම්කරුවන් ද? - පොලීසියෙන් පරීක්ෂණ",
       "News Content": "‘වනාතේ කුඩු රෝෂන’ නැමති අන්වර්ථ නාමයෙන් හැඳින්වෙන මත්ද්‍රව්‍ය ජාවාරම් පිළිබඳව චෝදනා ලැබූ චාමර සඳරුවන්ගේ ඝාතනය සම්බන්ධයෙන් පොලීසිය අංශ කිහිපයකින් විමර්ශන ආරම්භ කර තිබෙනවා.\nබොරැල්ල පොලීසියේ ජ්‍යෙෂ්ඨ ප්‍රකාශකයෙකු හිරු ප්‍රවෘත්ති අංශයට සඳහන් කළේ දැනටමත් ඒ සඳහා විමර්ශන කණ්ඩායම් කිහිපයක් පත් කර ඇති බවයි.\nඅද උදෑසන බොරැල්ල,වනාතමුල්ල - එම්.එච්. මොහොමඩ් ක්‍රීඩාංගණය අසලදී තියුණු ආයුධයකින් පහරදී මොහු ඝාතනය කර තිබුණා.\nමොහු පාපන්දු ක්‍රීඩා කිරීම සඳහා මෙම ක්‍රීඩාංගණයට ඇතුළුවීමට උත්සාහ දැරූ අවස්ථාවේදී පිටුපසින් පැමිණි පුද්ගලයින් දෙදෙනෙකු විසින් මෙලෙස පහර දී ඝාතනය කර ඇති බවටයි පොලීසිය සදහන් කළේ.\n30 හැවිරිදි වියේ පසුවූ කුඩු රෝෂන නැමැත්තාට මත්ද්‍රව්‍ය ජාවාරම සම්බන්ධයෙන් චෝදනා රැසක් එල්ලවී තිබෙනවා.\nඒ අනුව මත්කුඩු ජාවාරම්කරුවන් අතර ඇති වූ ආරවුලක් මෙම ඝාතනයට හේතු වී ඇද්ද යන්න පිළිබඳව ද පරීක්ෂණ ආරම්භ කර ඇති බවයි බොරැල්ල පොලීසියේ ජ්‍යෙෂ්ඨ ප්‍රකාශකයා වැඩිදුරටත් සදහන් කළේ.\nමේ අතර, මොණරාගල - පොළට හැරෙන මාර්ගය අසළ දී අද දහවල් තියුණු ආයුධයකින් පහර දී පුද්ගලයෙකු ඝාතනය කර තිබෙනවා.\nපොලීසිය සදහන් කළේ 42 හැවිරිදි මොණරාගල,මදුරුකැටිය ප්‍රදේශයේ පදිංචි පුද්ගලයෙකු මෙලෙස ඝාතනයට ලක්ව ඇති බවයි.",
       "URL": "https://www.hirunews.lk/153725/වනාතේ-රෝෂනගේ-ඝාතකයන්-මත්ද්‍රව්‍ය-ජාවාරම්කරුවන්-ද-පොලීසියෙන්-පරීක්ෂණ",
       "Category": "Local News",
       "Parent URL": "https://www.hirunews.lk/local-news.php?pageID=4676"
}