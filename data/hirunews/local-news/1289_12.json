{
       "Source": "hirunews",
       "Timestamp": "Wednesday, 16 March 2022 - 19:08",
       "Headline": "ගෑස් සපයන්න තවමත් ක්‍රමයක් නැහැ - අර්බුදය විසඳීම මහබැංකුවට (වීඩියෝ)",
       "News Content": "මතුව ඇති ගෑස් අර්බුදය කඩිනමින් විසදීම සඳහා මහබැංකුව සමග සාකච්ඡා ආරම්භ කර ඇති බව පාරිභෝගික ආරක්ෂණ රාජ්‍ය අමාත්‍ය ලසන්ත අලගියවන්න පවසනවා.\nඅමාත්‍යවරයා හිරු ප්‍රවෘත්තී අංශයට කියා සිටියේ පැමිණ ඇති නෞකාවෙන් ගෑස් ගොඩබෑම සඳහා ණයවර ලිපි නිකුත් කිරීමට අදාල මුදල් ලබා දීම සම්බන්ධයෙන් එහිදී සාකච්ඡා කෙරෙන බවයි.\nමධ්‍යම ගබඩාවේ ගෑස් තොග අවසන් වීම හේතුවෙන් ගෑස් බෙදා හැරීමේ කටයුතු නතර කළ බව ලිට්රෝ සමාගම අද පෙරවරුවේ නිවේදනය කළා.\nඑම සමාගම සඳහන් කළේ ඩොලර් අර්බුදය සමග ණයවර ලිපි විවෘත කර ගැනීමට නොහැකිවීම හේතුවෙන් කොළඹ වරායට පැමිණ ඇති නෞකාවේ අන්තර්ගත ගෑස් ගොඩබෑමට නොහැකි තත්වයක් හටගෙන ඇති බවයි.\nඅදාළ නෞකාවේ ගෑස් මෙටි්‍රක් ටොන් 3,500 ක් අන්තර්ගත වන අතර, එය ලබා ගතහොත් දින 3 ක කාලයක් ඉල්ලුම සපුරාලීමට එම ගෑස් තොගය ප්‍රමාණවත් වන බව ලිට්‍රෝ සමාගම ප්‍රකාශ කළා.\nඑමෙන්ම, ගෑස් නිදහස් කර ගැනීමට නොහැකිවීම සමග දිනකට ඇමෙරිකානු ඩොලර් 15,000 ක ප්‍රමාද ගාස්තුවක් ගෙවීමට ද සිදුව ඇති බව වාර්තා වනවා.\nඑමෙන්ම ණයවර ලිපි විවෘත කර ගැනීමට නොහැකිවීමෙන් ලාෆ් සමාගම ද අද සිට ක්‍රියාත්මක වන පරිදි සියලු බෙදාහැරීම් නතර කර තිබෙනවා.\nඑම සමාගම මීට දින කිහිපයකට පෙර ගෘහස්ථ ගෑස් බෙදා හැරීම නතර කල නමුත් රෝහල්, හෝටල් වැනි අත්‍යාවශ්‍ය ආයතන සදහා පමණක් බෙදාහැරීම් සිදුකිරීමටයි පියවර ගෙන තිබුණේ.\nකෙසේ වෙතත්, තොග අවසන් වීම හේතුවෙන් අත්‍යාවශ්‍ය ආයතන සදහා පමණක් සිදුකර බෙදා හැරීම්ද අද සිට නතර කල බව ලාෆ් සමාගම ප්‍රකාශ කළා.\nඒ අනුව දිවයින පුරා ගෑස් අලෙවිසැල් අසල අදත් දිගු පෝලිම් පැවති බවයි අප වාර්තාකරුවන් සදහන් කළේ.\nමේ අතර, ගෑස් අලෙවිසැල්වල ගෑස් තොග සඟවා සිටින බව පවසමින් පාරිභෝගිකයන් ඊට විරෝධය එල්ල කිරීමත් සමඟ ප්‍රදේශ කිහිපයක උණුසුම් තත්ත්වයක් හට ගත්තා.\nහෝමාගම නගරයේ අද එලෙස පැවති විරෝධතාවක් අතරතුර ජනතාව හයිලෙවල් මාර්ගය ද අවහිර කළා.\nමේ අතර, ගෑස් නොමැතිවීම හේතුවෙන් ආපනශාලා පවත්වාගෙන යාමට දැඩි බලපෑමක් එල්ල වී ඇති බව සමස්ත ලංකා ආපනශාලා හිමියන්ගේ ජාතික සංවිධායක අසේල සම්පත් පැවසුවා.",
       "URL": "https://www.hirunews.lk/299656/ගෑස්-සපයන්න-තවමත්-ක්‍රමයක්-නැහැ-අර්බුදය-විසඳීම-මහබැංකුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1289"
}