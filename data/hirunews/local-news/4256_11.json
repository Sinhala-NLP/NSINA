{
       "Source": "hirunews",
       "Timestamp": "Tuesday, 24 October 2017 - 11:10",
       "Headline": "මහ කැලයේ බවුන් වඩන භික්ෂුවක් ළඟ, වන ජීවියෙන් එල්ලූ දින 07 දැන්වීම (ඡායාරූප)",
       "News Content": "මොරගහකන්ද වාරි ව්‍යාපෘතිය ඉදිරිපිට පිහිටි වන ලැහැබේ ගල් ගුහාවක වැඩ සිටින භික්ෂූන් වහන්සේ නමකට වහාම එම ස්ථනයෙන් ඉවත් වන්නැයි වනජීවි දෙපාර්ථමේන්තුව නියෝග කර තිබෙනවා.\nවනජීවී සංරක්ෂණ දෙපාර්තමේනතුවේ ඇලහැර අඩවි ආරක්ෂක කාර්යාලයේ වන සත්ව අඩවී ආරක්ෂ රංජිත් කේ විජිත, විසින් ස්වාමීන් වහන්සේ වැඩ සිටින ස්ථානයේ දැන්වීමක් ප්‍රදර්ශනය කරමින් දින 07 ක් ඇතුළත ඉදිරිමි ඉවත් කර ගන්නා ලෙසයි දන්වා ඇත්තේ.\nඇලහැර ,12 කනුව ප්‍රදේශයේ පිහිටි මහසෙන් විහාරස්ථායේ දී 1989 වසරේ දී පැවිදි උපසම්පදාව ලබන පුජ්‍ය ධම්මරතන ස්වාමින් වහන්සේ විහාරස්ථ ජීවන රටාවෙන් ඉවත්ව භාවනායෝගීව කටයුතු කිරීම සඳහා දැනට වැඩසිටින ස්ථානය සකසා ගත් බව සඳහන් කළා.\nඉකුත් 23 වන දා අප වාර්තාකරු එම ස්ථානයට ගමන් කරන විටත් උන්වහන්සේ  මොරගහකන්ද ජලාශය අසල පිහිටි කඳුවැටියේ වැඩ සිටින අයුරු දක්නට ලැබුනා.\n‘‘ මේ ස්ථානය නිස්කලන්ක තැනැක්. නිදහසේ භාවනා කිරීම සඳහා හොද ස්ථානයක්. මෙතනින් ඉවත් වෙන්න කියලා වනජීවි එකේ මහත්වරු කියලා ගියා. මෙතනට මගෙන් කිසිම කරදරයක් නැහැ. කොටින්ම මේ අවට ඉන්න වන සතුන්ගෙන් පවා මට කිසිම කරදරයක් නැහැ. මට හරිම පුදුමයි මේ මහත්වරු මට මේ ස්ථානයෙන් ඉවත් වෙන්න කියන එක.’’\nඅප හා අදහස් දැක්වු උන්වහන්සේ වැඩිදුරටත් සඳහන් කළේ හැකි සෑම අවස්ථාවකම පිණ්ඩපාත චාරිකාවේ ගොස් දානය ලබාගෙන වැඩ සිටින බවයි.\nකෙසේ වෙතත් මෙම ගැටළුව සම්බන්ධයෙන් වනජීවී සංරක්ෂණ දෙපාර්තමේනතුවේ ඇලහැර අඩවි ආරක්ෂක කාර්යාලයේ වන සත්ව අඩවී ආරක්ෂ රංජිත් කේ. විජිතගෙන් අප වාර්තාකරු විමසා තිබෙනවා.\nඑහිදි ඔහු සඳහන් කළේ සොබා රක්ෂිතයක කිසිදු අයුරකින් කිසිවෙකුට හෝ ඉදිකිරීම් සිදුකර රැදී සිටිය නොහැකි බවයි.\nභික්ෂූන් වහන්සේ රැදී සිටින ස්ථනයෙන් දින 07 ක් තුළ ඉවත් වන ලෙස දන්වමින් දැන්වීමක් ප්‍රසිද්ධ කළ බව ද හෙතෙම සඳහන් කළා.\nභික්ෂුන් වහන්සේ රැදී සිටින ස්ථානයේ දිවියන් දෙනෙකු වාසය කරන බවත් ඔවුන්ගෙන් උන්වහන්සේ ආරක්ෂාකර ගැනීම සඳහා දැනුමිදිම් සිදුකර ඇති බව ද හෙතෙම කියා සිටියා.\nකෙසේ වෙතත් අප වාර්තාකරු විමසා සිටියේ බවුන් වඩන භික්ෂුවකට වනාන්තරවල රැදී සිටීමට අවස්ථාවක් නැති ද යන්නයි.\nඒ සඳහා පිළිතුරු ලබාදුන් රංජිත් කේ විජිත මහතා කියා සිටියේ වන ජීවී දෙපාර්තමේන්තුවට අයත් සොබා රක්ෂිතවල කිසිදු පුද්ලයෙකුට ඉදිකිරීම් සිදුකර රැදී සිටිමේ බලයක් නොමැති බවයි.\nඑහෙත් ප්‍රාදේශිය ලේකම් කාර්යාල  හා වන සංරක්ෂණ දෙපාර්තමේන්තුවට අයත් භූමිවලට මෙම තත්ත්වය බල නොපාන බව ද හෙතෙම සඳහන් කළා.\nදිවයිනේ වන ජීවි දෙපාර්ථමේනතුවට අයත් භූමිවල පෙර ඉදිකළ භාවනා කුටි සහිත ස්ථාන පවතින බවත් නව පනත් අනුව ඒ සඳහා අවස්ථාවක් නොමැති බව ද හෙතෙම වැඩිදුරටත් පැවසුවා.\nඅවසන් වශයෙන් ඔහු සඳහන් කළේ ධම්මරතන ස්වාමීන් වහන්සේ වැඩවසන ස්ථානයේ ජිවිත්වන වන සතුන්ට සිදුවන බලපෑම හා ඉදිරියේ දී සිදුවන මිනිසුන්ගේ පැමිනීම් හේතුවෙන් පරිසරයට සිදුවිය හැකි බලපෑම් ද සැලකිල්ලට ගෙන දින 07 ක් ඇතුළත උන්වහන්සේ ඉවත් නොවුනහොත් අධිකරණ ක්‍රියාමාර්ග ගන්නා බවයි.\nඡායාරූප - නාඋල, ඉන්දික අරුණ කුමාර",
       "URL": "https://www.hirunews.lk/174273/මහ-කැලයේ-බවුන්-වඩන-භික්ෂුවක්-ළඟ-වන-ජීවියෙන්-එල්ලූ-දින-07-දැන්වීම-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4256"
}