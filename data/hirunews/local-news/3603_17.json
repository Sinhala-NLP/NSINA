{
       "Source": "hirunews",
       "Timestamp": "Saturday, 15 December 2018 - 16:30",
       "Headline": "මාතෘ භූමියේ හෙට දවස වෙනුවෙන් වගකීම් ඉටු කිරීමට කැපවිය යුතු බව ජනපති කියයි",
       "News Content": "මාතෘ භූමියේ හෙට දවස වෙනුවෙන් දේශපාලන පක්ෂග්‍රාහීත්වයෙන් තොරව තම වගකීම් ඉටු කිරීමට සියලූ පුරවැසියන් කැපවිය යුතු බව ජනාධිපති මෛත්‍රිපාල සිරිසේන ප්‍රකාශ කළා.\nදියතලාව ශ්‍රී ලංකා යුද හමුදා විද්‍යා පීඨයේ 93 වන විසිර යාමේ උළෙලට අද පෙරවරුවේ එක්වෙමින් ජනාධිපතිවරයා මේ බව කියා සිටියා.\nරටේ ප්‍රජාතන්ත්‍රවාදය සහ නිදහස ශක්තිමත් කිරීමට ඉටුකළ යුතු සෑම කාර්යයක්ම ඉටු කිරීමට තමා කැපවී සිටින බවයි එහිදී ජනාධිපතිවරයා සඳහන් කළේ.\nඑමෙන්ම ජාතික ආරක්ෂාව පිළිබඳ වගකීම මෙන්ම අද දවසේ මාතෘ භූමියට එරෙහි අභියෝග පිළිබඳවද ආරක්ෂක අංශ අවබෝධයෙන් කටයුතු කිරීමේ වැදගත්කම ජනාධිපතිවරයා මෙහිදී පෙන්වා දුන්නා.\nජනාධිපතිවරයා මෙහිදී සදහන් කළේ අතීතයේ දී අප මුහුණ දුන් ආක්‍රමණවලට වඩා වෙනස් ආකාරයේ අභියෝග අද විජාතික බලවේගවලින් අපේ රටට එල්ලවෙමින් පවතින බවයි.\nඑම අභියෝග තේරුම් ගනිමින් මාතෘ භූමියේ හෙට දවස වෙනුවෙන් කළයුතු කාර්යයන් වහා ඉටුකිරීමට දේශපාලනඥයන්, රාජ්‍ය නිලධාරින් මෙන්ම සමස්ත පුරවැසියන් කැපවිය යුතු බව ද ඔහු අවධාරණය කළා.",
       "URL": "https://www.hirunews.lk/206211/මාතෘ-භූමියේ-හෙට-දවස-වෙනුවෙන්-වගකීම්-ඉටු-කිරීමට-කැපවිය-යුතු-බව-ජනපති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=3603"
}