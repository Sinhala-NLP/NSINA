{
       "Source": "hirunews",
       "Timestamp": "Tuesday, 18 October 2016 - 18:24",
       "Headline": "ජනපතිගේ ප්‍රකාශය ගැන අදත් විවිධ අදහස්",
       "News Content": "ජනාධිපතිවරයා මූල්‍ය අපරාධ කොට්ඨාශය, රහස් පොලීසිය සහ අල්ලස් කොමිසම සම්බන්ධයෙන් කළ ප්‍රකාශය සහ අල්ලස් කොමිසමේ අධ්‍යක්ෂ ජනරාල්වරිය ඉල්ලා අස්වීමට ගෙන ඇති තීරණය සම්බන්ධයෙන් අදත් විවිධ අදහස් පළ වුණා.\nශ්‍රී ලංකා නිදහස් පක්ෂ තරුණ පෙරමුණ කොළඹ අද කැඳවා තිබූ මාධ්‍ය හමුවේදී ඒ සම්බන්ධයෙන් අදහස් පළ කළේ එහි සභාපති හිටපු නියෝජ්‍ය අමාත්‍ය ශාන්ත බණ්ඩාරයි.\n‘‘යම් කෙනෙක් ඉවත් වෙන්න  ඕන කියලා කල්පනා කරනවා නම්, තමන්ට සමහර විට ඒ කැපෑසිටි එක නෑ මේ ඒ තනතුරේ වැඩ කරගෙන යන්න. මොකද වැඩකරගෙන යනකොට තමයි ඒක පේන්නේ. ඒ නිසා එතන අකාර්යක්ෂම තත්ත්වයට පත්වෙනවාට වඩා තමන්ට එහෙම ඒ වැඩටික කරන්න අපහසුයි නම් ඉල්ලා අස්වෙන එක එතුමියගේ පෞද්ගලික අයිතියක්. ඉතිං ඒ නිසා මං හිතන්නේ ඒක තමයි එතුමිය පාවිච්චි කළේ. ඇත්තටම මේවා කළ යුතුව තිබුණේ මීට වඩා වෙනස් විදියට ලිඛිතව ඒ තොරතුරු ගෙන්වා ගෙන ඒ ගැන හරියාකාරයෙන් පරීක්ෂණ පවත්වලා, ඊට පස්සේ අවසාන මොහොතක තමයි ඔවුන්ව කැඳවලා ඒ කටයුතු කරන්න තිබුණේ. නමුත් ජනාධිපතිතුමා එහෙම කෙලින්ම ඉලක්ක කරලා එතුමියටවත්, එහෙම පැහැදිලිව අකාර්යක්ෂමතාවය කියලා කිව්වේ නෑ. පොදුවේ තමයි මේ ආයතන මීට වඩා විධිමත් විනිවිදභාවයෙන් යුතුව කටයුතු කලොත් හොඳයි කියන මතය එතුමා ප්‍රකාශ කරේ.’’\nමාධ්‍ය හමුවට එක්වු නියෝජ්‍ය අමාත්‍ය මනූෂ නානායක්කාර පළ කළේ මෙවැනි අදහසක්.\n‘‘මහ බැංකු අධිපතිවරයාට එරෙහිව අල්ලස් කොමිසමට පැමිණිල්ල භාරදෙන්නේ එක්සත් ජනතා නිදහස් සන්ධානයේ මහ ලේකම් මහින්ද අමරවීර මැතිතුමා භාරදෙන්නේ. එතකොට අපේ ස්ථාවරය පැහැදිලියි අපි එක්සත් ජනතා නිදහස් සන්ධානයේ ශ්‍රී ලංකා නිදහස් පක්ෂය විදියට මේ පිළිබඳ පරීක්ෂණයක් පැවැත්විය යුතුයි කියන ස්ථාවරයේ ඉන්නවා. ඒකයි අපි නැවත නැවත අහන්නේ අල්ලස් කොමිසමෙන් තවමත් මේ ගැන පරීක්ෂණයක් නොකෙරුණේ ඇයි කියලා.  ඕක ආයිත් වෙනම කියන්න දෙයක් නෑ පරීක්ෂණයක් සිදුවෙලා නෑ.’’\nජාතික නිදහස් පෙරමුණ අද කැඳවා තිබූ මාධ්‍ය හමුවේදී ඒ සම්බන්ධයෙන් අදහස් පළ කළේ එහි  මාධ්‍ය ප්‍රකාශක මොහොමඩ් මුසම්මිල්.\n‘‘අගමැතිතුමාම පාර්ලිමේන්තුවේදී පිළිගන්නවා අල්ලස් කොමිසමේ අධ්‍යක්ෂ ජනරාල්වරිය ඔහුගේ පවුලේ ඉතාම සමීප මිතුරියක් බවට. එදා සිටම අපි කිව්වා මේක දේශපාලන උවමානවක් මත සිදුකරන දෙයක්. ඉතා පැහැදිලිව ඇයට වරප්‍රසාද ලබාදෙමින්, වැටුප් වැඩිවීම් ලබාදෙමින් ජනාධිපතිවරයා කියන විදියට දේශපාලනිකව ක්‍රියාත්මක වෙන්න ඇයට ආණ්ඩුව උදව් දුන්නා. ආණ්ඩුවේ අවශ්‍යතාවය තිබුණේ ඇයව දේශපාලනික උවමනාව මත ක්‍රියාත්මක කරවන්න. හැබැයි අවාසනාවකට රටේ අග්‍රාමාත්‍යතුමා මේ පිළිබඳව තමන්ගේ මතය රටට ප්‍රකාශ කරන්නේ නෑ. අල්ලස් කොමිසම රටේ ජනාධිපතිවරයාගේ චෝදනාව අනුව අල්ලස් කොමිසමේ අධ්‍යක්ෂ ජනරාල්වරිය ඉල්ලා අස්වෙනවා නම්, අපි අනිවාර්යයෙන්ම කියනවා එෆ්.සී.අයි.ඩී. ආයතනය දේශපාලනය අනුව ක්‍රියාත්මක වෙනවා නම්, සී.අයි.ඩී. ආයතනය දේශපාලන උවමනාවන් මත ක්‍රියාත්මක වෙලා තියෙනවා නම් ඒවාට වගකිව යුත්තේ පොලිස්පතිතුමා. එතුමා යටතේ තමයි මේ ආයතන තියෙන්නේ. ඒ නිසා අපි පැහැදිලිව කියනවා මේවා දේශපාලනමය වශයෙන් ක්‍රියාත්මක වෙනවා කියලා අපි නෙවෙයි කියන්නේ රටේ ජනාධිපතිතුමා, මේ පිළිබඳව පොලිස්පතිතුමාත් තමන්ගේ ඉල්ලා අස්වීම භාරදිය යුතුයි.’’\nහොරණ අද පැවැති මාධ්‍ය හමුවකට එක්වූ ඒකාබද්ධ විපක්ෂය නියෝජනය කරන පාර්ලිමේන්තු මන්ත්‍රී විදුර වික්‍රමනායක ද ජනාධිපතිවරයා පසුගිය දා සිදුකළ ප්‍රකාශය පිළිබදව අදහස් පළ කළා.\n‘‘මෛත්‍රීපාල සිරිසේන ජනාධිපතිතුමා ප්‍රකාශයක් කරනවා එෆ්.සී.අයි.ඩී. ය අල්ලස් කොමසාරිස් දෙපාර්තමේන්තුව ඔය ආදී වශයෙන් දේශපාලනඥයින් සහ පසුගිය ආණ්ඩුවේ ඒ හිටපු සේවය කරපු අය සම්බන්ධව හා ඔවුන්ට සිදුවන්නා වූ හිරිහැර. රටක ජනාධිපතිවරයෙකුට පුළුවන්ද, විධායක ජනාධිපතිවරයෙකුට ආවට ගියාට ප්‍රකාශ කරන්න. බෑ....යම් කිසි පදනමක් ඇතිව තමයි එතුමා කතා කරේ. ඉතිං මේක කණ්ඩායමකට ආවඩන්න හෝ එසේත් නැතිනම් පරණ තරහා අමතක කරගෙන, අලූත් මිතුරන් සොයාගෙන යන්න ගත්ත උත්සාහයක් හැටියට නෙමෙයි අපි දකින්නේ.’’\nහික්කඩුවේ පැවති උත්සවයකදී අදහස් දැක්වූ එක්සත් ජනතා නිදහස් සන්ධාන මහ ලේකම් අමාත්‍ය මහින්ද අමරවීර ඒ සම්බන්ධයෙන් පළ කළේ මෙවන් අදහසක්.\n‘‘ජනාධිපතිතුමා කරපු ප්‍රකාශයේ කිසිම වැරැද්දක් නෑ. මේ රටේ රණවිරුවන්ට යම් පීඩාවක් පත්වෙනවා නම් ඒකේදී අපි ඔක්කොම එකතු වෙලා ඒ අය රැකගන්න ඉන්නවා. ඒ වගේම තමයි හොරකම් කරපු අය ඉන්නවා නම් ඒ ආණ්ඩුවේ වෙන්න පුළුවන් මේ ආණ්ඩුවේ වෙන්න පුළුවන්. ඒ අයව බේරගන්න අපි කවුරුවත් කටයුතු කරන්නේ නෑ. ඒ සියලූම දෙනා පිළිබඳව නීත්‍යානුකූලව කටයුතු කරන්න. හැබැයි අනවශ්‍ය විදියේ හිරිහැරවලට පත්කරන්නේ නැතුව ඒ රාජකාරීමය වශයෙන් නීතිමය අනුව කටයුතු කරන්න කියලා තමයි ජනාධිපතිතුමා පැහැදිලිව සඳහන් කළේ. ’’    ”\nපිවිතුරු හෙළ උරුමය අද කැඳවා තිබූ මාධ්‍ය හමුවට එක්වු එහි ප්‍රධාන ලේකම්, පාර්ලිමේන්තු මන්ත්‍රී උදය ගම්මන්පිල.\n‘‘අල්ලස් කොමිසමේ අධ්‍යක්ෂ ජනරාල්වරිය කියන්නේ අනිත් අයගේ දුෂණ අල්ලන්න ඉන්න කෙනා. එයා වරදක් කරන්න  ඕන නෑ, වරදක් පිළිබඳව සමාජයේ සැකයට භාජනය වීමම ප්‍රමාණවත් තනතුරෙන් ඉවත් කිරීමට. ඉවත් කරන්න කලින් ඉවත්වීමට. අර සිංහල කියමනක් තියෙනවා යකඩ මල්ලටත් ගුල්ලෝ ගැහුවා නම් වී මල්ල නොබලාම විසි කරන්න කියලා. හැබැයි ඉගුරු දීලා මිරිස් ගත්තා වගේ අර්ජුන් මහේන්ද්‍රන් වගේ කෙනෙක්ව අල්ලස් කොමිසමේ අධ්‍යක්ෂ ජනරාල් ධුරයට පත්කරන්නත් මේ ආණ්ඩුව ඉඩ තියෙනවා. ඒ නිසා අන්තිමට අනේ ඩිල්රුක්ෂි හිටියා නම් හොඳයි කියන්න නොසිදුවෙන ආකාරයේ පත්වීමක් ආණ්ඩුව කළ යුතුයි කියන එකත් අපි සිහිපත් කරනවා. නැත්නම් ඊලගට අර්ජුන් මහේන්ද්‍රන් ඇත්තටම වංචාවක් කරාද කියලා සොයලා බලන්නත් ලේසි වෙන්නත් කියලා, අර්ජුන් මහේන්ද්‍රන්ව අල්ලස් කොමිසමේ අධ්‍යක්ෂ ජනරාල් ධුරයට මේ ආණ්ඩුව පත්කරත්, අපි පුදුම වෙන්නේ නෑ. මේ ආණ්ඩුවේ පත්වීම් දිහා බලද්දී.’’",
       "URL": "https://www.hirunews.lk/145540/ජනපතිගේ-ප්‍රකාශය-ගැන-අදත්-විවිධ-අදහස්",
       "Category": "Local News",
       "Parent URL": "https://www.hirunews.lk/local-news.php?pageID=4832"
}