{
       "Source": "hirunews",
       "Timestamp": "Tuesday, 29 September 2020 - 19:38",
       "Headline": "වතු නිවාස ආසන්නයේම නව නිවාස ඉදිකිරීමට රජයේ අවධානය (වීඩියෝ)",
       "News Content": "වතු නිවාස ආශ්‍රිතවම එම ජනතාව වෙනුවෙන් නව නිවාස ඉදිකිරීමේ අවශ්‍යතාව  ජනාධිපති ගෝඨාභය රාජපක්ෂ සහ අග්‍රාමාත්‍ය මහින්ද රාජපක්ෂ පෙන්වා දී තිබෙනවා.\nඒ, ජනාධිපති කාර්යාලයේ අද පැවති වතු නිවාස හා ප්‍රජා යටිතල පහසුකම් පිළිබඳ රාජ්‍ය අමාත්‍යාංශයේ ඉදිරි සැළසුම් පිලිබඳව පැවති සාකච්ඡාවේදියි.\nඉන්දීය රජයේ ආධාර යටතේ වතු ජනතාව වෙනුවෙන් නිවාස 4,000 ක් ඉදිකිරීමේ ව්‍යාපෘතිය 2016 වසරේදි ආරම්භ කර තිබෙනවා.\nදැනට ඉදිකිරීම් අවසන් කර ඇති නිවාස සංඛ්‍යාව 669 ක්.\nකෙසේ වෙතත් යටිතල පහසුකම් සැපයීමේදී ඇති ප්‍රායෝගික ගැටළු ඉදිකිරීම් ප්‍රමාදයට හේතුවූ බව නිලධාරීන් මෙහිදී සඳහන් කළ බවයි ජනාධිපති මාධ්‍ය අංශය නිවේදනය කළේ.\nවතු ජනතාව ජීවත්වන නිවාස අත්‍යාවශ්‍ය යටිතල පහසුකම් සපයා ඇති බැවින් නව නිවාස ඉදිකිරීමේ ව්‍යාපෘතියේ ප්‍රතිලාභ කඩිනමින් ජනතාවට ලබාදිය හැකි බවයි ජනාධිපතිවරයා සහ අග්‍රාමාත්‍යවරයා මෙහිදී පෙන්වා දුන්නේ.\nසිදුවිය යුත්තේ ඔවුන් ජීවත්වන පරිසරයේ සිට ජීවන තත්වය නගා සිටුවීම බව සඳහන් කළ ජනාධිපතිවරයා නිවාස සැළසුම් කිරීම රාජ්‍ය ඉංජිනේරු සංස්ථාවට පැවරීමෙන් ඉදිකිරීමේ ප්‍රමිතිය සහ ගුණාත්මක භාවය ඉහළ තත්වයක පවත්වාගත හැකි බව කියා සිටියා.\nඑසේම 438 ක් වන වතු ආශ්‍රිතව ඇති සෞඛ්‍ය මධ්‍යස්ථාන රජයට පවරාගෙන ගුණාත්මක සේවාවක් වතු ජනතාව වෙනුවෙන් කඩිනමින් ලබාදිය යුතු බවද ජනාධිපති ගෝඨාභය රාජපක්ෂ එහිදී වැඩිදුරටත් සඳහන් කළා.",
       "URL": "https://www.hirunews.lk/251416/වතු-නිවාස-ආසන්නයේම-නව-නිවාස-ඉදිකිරීමට-රජයේ-අවධානය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2421"
}