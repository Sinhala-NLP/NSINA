{
       "Source": "hirunews",
       "Timestamp": "Wednesday, 13 April 2022 - 13:00",
       "Headline": "ගෑස්, ඉන්ධන පෝලිම් තවත් දිගු වෙයි (වීඩියෝ)",
       "News Content": "ගෑස්, ඉන්ධන හිඟය හේතුවෙන් තවමත් ජනතාව දැඩි දුෂ්කරතාවයට පත්ව සිටිනවා.\nගාල්ල, අකුරැස්ස, බදුල්ල, බලංගොඩ, කරාපිටිය, මහබාගේ - වැලිසර, වාද්දුව, අවිස්සාවේල්ල, ඇතුළු ප්‍රදේශ රැසකම ජනතාව තවමත් ඉන්ධන ලබා ගැනීම සඳහා පෝලිම්වල නිරතව සිටිනවා.\nපෝලිම්වල රැදී සිටින ජනතාව ප්‍රකාශ කරන්නේ ඉන්ධන ගැටලුව සඳහා තවමත් විසඳුමක් ලැබී නොමැති බවයි.\nඑමෙන්ම, හිටපු අමාත්‍යවරයෙකු වූ විජිත් විජයමුනි ද සොයිසා බිබිල ප්‍රදේශයේ ඉන්ධන පිරවුම්හලක ඉන්ධන ලබා ගැනීම සඳහා පෝලිමේ රැදී සිටි දක්නට ලැබුණා.\nමේ අතර, ඉන්දීය ණය ආධාර යටතේ හෙට තවත් ඩීසල් මෙටි්‍රක් ටොන් 40,000ක් රැගත් නෞකාවක් දිවයිනට පැමිණෙන බව ඛනිජ තෙල් නීතිගත සංස්ථාවේ සභාපති සුමිත් විජේසිංහ ප්‍රකාශ කළා.\nඩීසල් සහ පෙට්‍රල් ලබා ගැනීම සඳහා දිගු පෝලිම් පැවතිය ද අවශ්‍ය තරම් පෙට්‍රල් තොග සංස්ථාව සතු බවයි ඔහු සඳහන් කළේ.\nගෑස් හිඟයක් පවතින පසුබිමක කෙරවලපිටිය - මුතුරාජවෙල ලිට්රෝ ගෑස් සමාගමේ බෙදා හැරීමේ පර්යන්තය දින 5ක් සඳහා වසා දැමීමට පියවර ගෙන තිබෙනවා.\nඑහි උසස් නිලධාරියෙකු ප්‍රකාශ කළේ සමාගමේ සේවකයින්ට අවුරුදු නිවාඩුව ලබාදීම වෙනුවෙන් මෙලෙස දින 5 ක් ගෑස් බෙදා හැරීමේ පර්යන්තය වසා දමා ඇති බවයි.\nඑමෙන්ම, වැලිපැන්න, ගාල්ල, හිනිදුම, නාගොඩ, දඹුල්ල ඇතුළු ප්‍රදේශ කිහිපයකම ගෑස් ලබා ගැනීම සඳහා පෝලිම්වල සිටින ජනතාව ඒ අසල මාර්ග ගෑස් සිලින්ඩර යොදා මාර්ග අවහිර කරමින් විරෝධතාවයේ නිරත වුණා.\nමේ අතර, නිසි බලධාරියෙකුගේ බලපත්‍රයක් නොමැතිව නීතිවිරෝධී ලෙස ඉන්ධන අලෙවි කරන පුද්ගලයින් සම්බන්ධයෙන් අඛන්ඩව පොලීසිය වැටලීම් සිදුකරනු ලබනවා.\nපසුගිය දිනවල දිවයින පුරා වැටලීම් 68 ක් සිදුකර පෙට්‍රල් ලීටර් 8025 ක්, ඩීසල් ලීටර් 726 ක් අත්අඩංගුවට ගෙන තිබෙනවා.\nමේ අතර, මඩකලපුව - කාත්තන්කුඩි ප්‍රදේශයේ වෙළඳසැලක සඟවා තිබූ පෙට්‍රල් ලීටර් 160 ක් වෙළඳසැල් හිමියා ද සමග පොලීසිය ඊයේ අත්අඩංගුවට ගනු ලැබුවා.\nඑමෙන්ම, සිංහල - දෙමළ අලුත් අවුරුද්ද යෙදී ඇති නිසා අද සිට දින 3 ක් දිවයින පුරා විදුලි කප්පාදු නොකරන බවයි මහජන උපයෝගිතා කොමිසම කියා සිටියේ.",
       "URL": "https://www.hirunews.lk/301881/ගෑස්-ඉන්ධන-පෝලිම්-තවත්-දිගු-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1233"
}