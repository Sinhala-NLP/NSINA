{
       "Source": "hirunews",
       "Timestamp": "Friday, 01 September 2023 - 12:25",
       "Headline": "තාප්පයක් කඩා වැටීමෙන් ත්‍රිරෝද රථ දෙකකට හානි",
       "News Content": "ගාල්ල කොටුව පරවා වීථියේ පිහිටි සංචාරක හෝටලයකට අයත් විශාල තාප්පයක් කඩා වැටීමෙන් එම ස්ථානයේ නවතා තිබූ ත්‍රිරෝද රථ දෙකකට බරපතල හානි සිදුවී තිබෙනවා.\nඊයේ රාත්‍රියේ ඇදහැලුණු ධාරානිපාත වර්ෂාවත් සමග අද අලුයම මෙම තාප්පය කඩා වැටී ඇති බවයි හිරු වාර්තාකරු කියා සිටියේ.\nමෙහි අනාරක්ෂිතභාවය පිළිබදව පුරාවිද්‍යා දෙපාර්තමේන්තුව, ගාලු උරුමය පදනම, ගාල්ල මහනගර සභාව මෙන්ම නාගරික සංවර්ධන අධිකාරියට දැනුම්දී තිබූ බව ප්‍රදේශවාසීන් සඳහන් කළා.\nගාල්ල සවුත්ලන්ඩ්, ඕල් සෙන්ට් විද්‍යාලයේ සිසුන් මෙන්ම විදෙස් සංචාරකයින් සහ ප්‍රදේශවාසීන් මෙම මාර්ගයේ දිනපතා ගමන් ගන්නා අතර අලුයම තාප්පය කඩා වැටීම නිසා විශාල අනතුරක් වැළකී ගිය බවයි ඔවුන් සඳහන් කළේ.",
       "URL": "https://www.hirunews.lk/346792/තාප්පයක්-කඩා-වැටීමෙන්-ත්‍රිරෝද-රථ-දෙකකට-හානි",
       "Category": "Local News",
       "Parent URL": "https://www.hirunews.lk/local-news.php?pageID=58"
}