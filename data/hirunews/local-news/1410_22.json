{
       "Source": "hirunews",
       "Timestamp": "Thursday, 20 January 2022 - 22:36",
       "Headline": "කොවිඩ් ආසාදිත ගර්භණී මව්වරුන් වාර්තා වීම ඉහළට",
       "News Content": "මෙරටින් කොවිඩ් ආසාදිත ගර්භණී මව්වරුන් වාර්තා වීම මේවන විට ඉහළ ගොස් තිබෙනවා.\nමෙරටින් කොවිඩ් ආසාදිතයන් වාර්තා වීමේ ඉහළ යාමක් දැකිය හැක්කේ ගතවූ දීර්ඝ සති අන්ත නිවාඩුවෙන් පසුවයි.\nපසුගිය ඔක්තෝබර් 01 දාසිට කොවිඩ් ආසාදිතයින් සංඛ්‍යාව 1000ට වඩා පහළ ගිය අතර දින කිහිපයක් හැර සෙසු දිනවලදී එම අගය පැවතියේ 800ට අඩුවෙන්.\nමහජන ආරක්ෂක අමාත්‍ය විශ්‍රාමික රියර් අද්මිරාල් සරත් වීරසේකර මහතාද කොවිඩ් ආසාදනය වීම හේතුවෙන් කොළඹ පොලිස් රෝහලට ඇතුළත් කර තිබෙනවා.\nමේවන විට කොවිඩ් ආසාදිත ගර්භණී මව්වරුන් වාර්තා වීමේ ඉහළ යාමක්ද දක්නට ලැබෙන බවයි සෞඛ්‍ය අංශ පෙන්වා දෙන්නේ.\nගෙවුණු දිනයේදී මෙරටින් කොවිඩ් 19 ආසාදිතයින් 829ක් වාර්තා වුණා.\nඅද දිනයේ මෙරටින් හඳුනාගත් ආසාදිතයන් සංඛ්‍යාව 827ක්.\nඊයේ දිනයට අදාළ කොවිඩ් මරණ 12ක් සෞඛ්‍ය සේවා අධ්‍යක්ෂ ජනරාල්වරයා විසින් අද තහවුරු කළා.\nඒ අනුව මෙරට සමස්ත කොවිඩ් මරණ සංඛ්‍යාව දැක්වෙන්නේ 15255ක් ලෙසයි.\nමෙවන් පසුබිමක ඔමික්‍රොන් ප්‍රභේදය සමග රෝග ලක්ෂණ නොපෙන්වන කොවිඩ් ආසාදිතයින් සමාජය තුළ බහුල බව අනාවරණ වී ඇතැයි නියෝජ්‍ය සෞඛ්‍ය සේවා අධ්‍යක්ෂ විශේෂඥ වෛද්‍ය හේමන්ත හේරත් මහතා පවසනවා.\nකොවිඩ් ආසාදිත ගර්භණී මව්වරුන් වාර්තා වීමද ගෙවුණු සති කිහිපය තුළදී ඉහළ ගොස් තිබෙනවා.\nමේ අතර, ජනතාව එන්නත් ලබා නොගන්නේ නම් අතිරික්ත එන්නත් ප්‍රමාණය අවශ්‍යතාව සහිත වෙනත් රටවල්වලට ලබාදෙන ලෙස සෞඛ්‍ය අමාත්‍යවරයාට ඉල්ලීමක් කළ බව පාර්ලිමේන්තු මන්ත්‍රී උදයන කිරිඳිගොඩ මහතා පවසනවා.\nමේ අතර, 5 ශ්‍රේණිය ශිෂ්‍යත්ව විභාගය එළැඹෙන 22 වැනිදා ආරම්භ වීමට නියමිතයි.\nදිවයින පුරා මධ්‍යස්ථන 2943කදී පැවැත්වෙන මෙවර විභාග සඳහා අපේක්ෂිකයන් 340508ක් පෙනී සිටිනවා.\nශිෂ්‍යත්ව විභාගයට පෙනී සිටින දරුවන්ට සුබපැතීම සඳහා අධ්‍යාපන අමාත්‍ය දිනේෂ් ගුණවර්ධන මහතා කොළඹ දිස්ත්‍රික්කයේ පාසල් කිහිපයක අද සංචාරය කළා.",
       "URL": "https://www.hirunews.lk/294625/කොවිඩ්-ආසාදිත-ගර්භණී-මව්වරුන්-වාර්තා-වීම-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=1410"
}