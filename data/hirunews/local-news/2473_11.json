{
       "Source": "hirunews",
       "Timestamp": "Sunday, 06 September 2020 - 14:08",
       "Headline": "අර්තාපල් බීජ මිල ඉහළ යාමෙන් ගොවීන් පීඩාවට (වීඩියෝ)",
       "News Content": "අර්තාපල් බීජ මිල ඉහළ යාමෙන් වැලිමඩ - ඌව පරණගම ගොවි ජනතාව පීඩාවට පත්ව සිටින බව අපට වාර්තා වුණා.\nමේ හේතුවෙන් ගොවීන් මෙවර යල කන්නයේ වගාව අත්හැරීමේ සූදානමක් ද පවතිනවා.\nඅමෙරිකා එක්සත් ජනපදය නිජබිම කරගත් අර්තාපල් වගාව ශ්‍රී ලංකාවට හඳුන්වා දී ඇත්තේ 1850 වර්ෂයේදී සැමුවෙල් බේකර් නමැති බ්‍රිතාන්‍ය ජාතිකයා විසින්.\nමෙරට මධ්‍යම කඳුකරය ආශ්‍රිතව අර්තාපල් වගාවට උචිත දේශගුණය, ජලාපවාහන රටාව හා යෝග්‍ය පස ද නිර්මාණය වී තිබෙනවා.\nමේ නිසා වැලිමඩ, ඌව පරණගම, බොරලන්ද, ඇටම්පිටිය, නුවරඑළිය හා බන්ඩාරවෙල ප්‍රදේශවල ජනතාව වැඩි වශයෙන් අර්තාපල් වගාවේ නියැලෙන්නේ එය සිය ප්‍රධාන ජීවිකාව කර ගනිමිනුයි.\nනමුත් බීජ අර්තාපල් මිළ ඉහල යාම හේතුවෙන් තමන්ට අර්තාපල් වගාව සිදු කළ නොහැකි තත්වයක් මේ වන විට උද්ගත ව ඇතැයි දේශීය අර්තාපල් ගොවීන් මැසිවිලි නඟනවා.\nඑමෙන්ම අධික මිල ගණන් යටතේ අලෙවි වන එම බීජ නිසි ප්‍රමිතියකින්ද තොර බවට ගොවීන් චෝදනා කරනවා.\nබීජ අර්තාපල් වල මිල අධික ලෙස ඉහළ යාම නිසා ප්‍රදේශයේ අර්තාපල් ගොවීන් බොහෝ දෙනෙක් විකල්ප වගාවන් වෙත නැඹුරුවීම හේතුවෙන් ඉදිරියේදී අර්තාපල් වගාව තම ප්‍රදේශයෙන් තුරන්වීමේ අවදානමක් පවතින බව ගොවීන් පෙන්වා දෙනවා.",
       "URL": "https://www.hirunews.lk/249541/අර්තාපල්-බීජ-මිල-ඉහළ-යාමෙන්-ගොවීන්-පීඩාවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2473"
}