{
       "Source": "hirunews",
       "Timestamp": "Tuesday, 02 March 2021 - 14:56",
       "Headline": "ජීවිත අවදානමේ තබමින් පාලමක් හරහා ගමන් කරන රේටියගම ගම්වැසියන් (වීඩියෝ)",
       "News Content": "සිය ජීවිත අවදානමේ තබමින් නිසි පරිදි සංවර්ධනය නොකළ පාලමක් හරහා ගමන් කරන ගම්වැසියන් පිරිසක් පිළිබඳව තෙල්දෙණිය - රේටියගම ප්‍රදේශයෙන් වාර්තා වනවා.\nසුන්දර පරිසරයකින් සමන්විත මෙම ගම්මානයේ වෙසෙන ජනතාවගේ ප්‍රධාන ගැටලුව වී ඇත්තේ නිසි මාර්ග පද්ධතියක් නොමැතිකමයි.\nතෙල්දෙණිය - රේටියගම වැසියන් මීඅංපහේ ඔය හරහා තැන්නේවෙල ගම්මානයට ගමන් කරන්නේ වැඩ නිම නොවූ මෙම පාලම හරහායි.\nඑමෙන්ම ලබුවාගොඩ, අස්වැද්දුමේ වෙල, කිරිබත්තලාව, ගමේවෙල යන ගම්මාන 5ක වැසියන් ද මොරගහමුල ගම්මානනයට ගමන් කරන්නේද මේ මාර්ගය හරහායි.\n2018 වසරේදී රුපියල් 13 ලක්ෂ 31,449ක වියදමින් මෙම පාලම සාදා නිම කළත් ඊට දෙපසින් පිහිටි මාර්ගය ඊට සම්බන්ධ නොකිරීමෙන් ගම්වාසීන් දැඩි\nඅපහසුතාවට පත්ව තිබෙනවා.\nප්‍රදේශවාසීන් පවසන්නේ පාලමට පැමිණීම සඳහා දෙපසින් උණ බට ආධාරයෙන් මාර්ගයක් සාදා ඇති අතර වැසි දිනවල එහි ගමනාගමනයේ යෙදීම ඉතා අවදානම් බවයි.\nත්‍රිවිල් රථයක් හෝ මෙම මාර්ගයේ ධාවනය කිරීමට නොහැකි හෙයින් ගැබිණි කාන්තාවන්, වයෝවෘද්ධ පුද්ගලයින්, පාසල් දරුවන් ඇතුළු පිරිසට සිය දෛනික\nරාජකාරී කටයුතු සිදුකර ගැනීමට සිදුව ඇත්තේ දැඩි දුෂ්කරතා මධ්‍යයේයි.\nනාම පුවරුවලට පමණක් සීමා වූ නිසි පරිදි සංවර්ධනය නොකරන ලද මෙවන් ව්‍යාපෘති හේතුවෙන් නාස්ති වන්නේ ජනතා මුදල් නොවේද?\nබලධාරීන් නිසි අවධානය යොමු කර මෙම පාලම හා ප්‍රවේශ මාර්ගය සංවර්ධනය කරන තෙක් රතු මිනිත්තුව අවධානයෙන්....",
       "URL": "https://www.hirunews.lk/264117/ජීවිත-අවදානමේ-තබමින්-පාලමක්-හරහා-ගමන්-කරන-රේටියගම-ගම්වැසියන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2115"
}