{
       "Source": "hirunews",
       "Timestamp": "Wednesday, 26 July 2017 - 19:48",
       "Headline": "පෙරළියකට අවස්ථාවක් නොදෙන බව රජය කියයි",
       "News Content": "කැබිනට් තීරණ දැනුම්දීම සදහා කොළඹ අද පැවති මාධ්‍ය හමුවේදීද ඛනිජ තෙල් සේවකයින්ගේ වර්ජනය සම්බන්ධයෙන් මාධ්‍යවේදීන් විමසා සිටියා.\nසම කැබිනට් ප්‍රකාශක අමාත්‍ය රාජිත සේනාරත්න ඊට පිළිතුරු ලබාදුන් අතර, හමුදා ප්‍රකාශක බ්‍රිගේඩියර් රොෂාන් සෙනෙවිරත්න ද එහිදී අදහස් පළ කළා.\nඑහිදී අමාත්‍ය රාජිත සේනාරත්න කියා සිටියේ අද පස්වරුව වනවිට ශ්‍රී ලංකාවේ සෑම ප්‍රදේශයකටම ඉන්ධන ලබාදීමට කටයුතු කරන බවයි.\nරජය ලෙස තෙල් බෙදාහැරීමේ කටයුතු සිදුකරන බවත්, වර්ජකයින් වෘත්තිය ඉල්ලීම් ඉදිරිපත් කර නොමැති බවත් ඔවුන් දේශපාලන ඉල්ලීම් මත මෙම වර්ජනය සිදුකරන බවත් අමාත්‍යවරයා සඳහන් කළා.\nදේශපාලන අවශ්‍යතා මත සිදුකරන මෙවැනි වර්ජන තුළින් ඔවුන් උත්සාහ කරන්නේ ආණ්ඩුව පෙරළීමට නම් ආණ්ඩුව ආරක්ෂා කිරීමට ගත යුතු සියලූ පියවර ගන්නා බවද අමාත්‍ය රාජිත සේනාරත්න එහිදී ප්‍රකාශ කළා.\nහම්බන්තොට වරාය ගිවිසුම සම්පූර්ණයෙන් රටේ නීතියට වලංගු බවට නීතිපතිවරයා දැනුම්දී ඇති බවත් සිකුරාදා දිනයේ ඒ සම්බන්ධයෙන් වන විවාදය පවත්වා සෙනසුරාදා ගිවිසුමට අත්සන් තැබීමට කටයුතු කරන බවයි ඔහු කියා සිටියේ.",
       "URL": "https://www.hirunews.lk/166854/පෙරළියකට-අවස්ථාවක්-නොදෙන-බව-රජය-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4401"
}