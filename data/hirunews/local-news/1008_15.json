{
       "Source": "hirunews",
       "Timestamp": "Tuesday, 19 July 2022 - 15:59",
       "Headline": "දැනට ම ඩලස් ඡන්ද 20ක් ඉදිරියෙන්! සජිත් අගමැති වුණාට අපිට ප්‍රශ්නයක් නෑ! - පාර්ලිමේන්තු මන්ත්‍රී මහාචාර්ය චන්න ජයසුමන",
       "News Content": "ජනාධිපති ධුර අපේක්ෂක, පාර්ලිමේන්තු මන්ත්‍රී ඩලස් අලහප්පෙරුම අනුප්‍රාප්තික ජනාධිපතිවරයා ලෙස තෝරා පත් කළ යුතු බවට වෘත්තීයවේදීන් සහ පාර්ලිමේන්තුවට පැමිණි නවක මන්ත්‍රීවරුන් එකඟතාවකට පැමිණ ඇතැයි හිටපු අමාත්‍ය, පාර්ලිමේන්තු මන්ත්‍රී මහාචාර්ය චන්න ජයසුමන පවසනවා.\nඔහු මේ බව කියා සිටියේ පාර්ලිමේන්තු පරිශ්‍රයේ දී මාධ්‍ය හමුවේ අදහස් දක්වමින්.\nවංචාවෙන් දූෂණයෙන් තොර අයෙක් රට මෙහෙයවිය යුතු බවට රටම ඉල්ලා සිටින බවත් මන්ත්‍රී අලහප්පෙරුම එවැනි ගුණාංගවලින් යුක්ත අයෙක් බවත් ඔහු එහි දී කියා සිටියා.\nකෙසේ නමුත්, ජනාධිපතිවරයා ලෙස පත් වුවහොත් ඉදිරි මාස 18 තුළ දේශපාලන හා ආර්ථික ස්ථාවරත්වය සහතික කිරීමට අදාළව තමන් සතු සැලසුම් ද අලහප්පෙරුම මන්ත්‍රීවරයා විසින් තමන් ඇතුළු මන්ත්‍රීවරුන් වෙත දන්වා සිටි බව ද මන්ත්‍රීවරයා මෙහි දී ඔහු ප්‍රකාශ කළා.\nඑසේ ම මාධ්‍යවේදියෙකු නැගූ ප්‍රශ්නයකට පිළිතුරු දෙමින් මන්ත්‍රීවරයා කියා සිටියේ, සම්මුතිවාදී සර්වපාක්ෂික ආණ්ඩුවක් නිර්මාණය කිරීමට වඩාත් උත්සාහයක් දරන්නේ සජිත් ප්‍රේමදාස පාර්ෂවය නම්, ඩලස් අලහප්පෙරුම ජනාධිපති වූ ආණ්ඩුවක සජිත් ප්‍රේමදාස අග්‍රමාත්‍යවරයා වූවාට තමන් කිසිදු විරුද්ධතාවක් නැති බව ද ඔහු කියා සිටියා.\nකෙසේ නමුත් තමන් මේ වන විට ගණන් බලා ඇති ආකාරයට ඩලස් අලහප්පෙරුමට ජනාධිපතිවරණය ජයගැනීමට අවශ්‍ය ඡන්ද ප්‍රමාණයට වඩා ඡන්ද 20 ක් පමණ වැඩියෙන් මේ වන විටත් තිබෙන බවයි මන්ත්‍රීවරයා ප්‍රකාශ කළේ.",
       "URL": "https://www.hirunews.lk/310407/දැනට-ම-ඩලස්-ඡන්ද-20ක්-ඉදිරියෙන්-සජිත්-අගමැති-වුණාට-අපිට-ප්‍රශ්නයක්-නෑ-පාර්ලිමේන්තු-මන්ත්‍රී-මහාචාර්ය-චන්න-ජයසුමන",
       "Category": "Local News",
       "Parent URL": "https://www.hirunews.lk/local-news.php?pageID=1008"
}