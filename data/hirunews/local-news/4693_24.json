{
       "Source": "hirunews",
       "Timestamp": "Wednesday, 25 January 2017 - 13:01",
       "Headline": "හලාවතදී විදුලි සේවකයෙකුට ගම්වාසීන් පහරදෙයි",
       "News Content": "ලංකා විදුලිබල මණ්ඩලයේ හලාවත ප්‍රධාන ඉංජිනේරු කාර්යාලයට අයත් කීරියන්කල්ලිය විදුලි පාරිභෝගික මධ්‍යස්ථානයට අනුයුක්ත සේවය කරන සේවකයෙකුට ප්‍රදේශවාසීන් පිරිසක් පහර දී තිබෙනවා.\nපහර කෑමෙන් තුවාල ලැබු මෙම සේවකයා හලාවත රෝහලට ඇතුලත් කර ඇති අතර මොහුගේ තත්වය බරපතල බවයි රෝහල් ප්‍රකාශකයෙකු කියා සිටියේ.\nපහර කෑමට ලක්වූ සේවකයා සහ තවත් සේවකයින් 4 දෙනෙකු හදිසි විදුලි බිඳ වැටීමක් යථා තත්ත්වයට පත් කිරීම සඳහා ආරච්චිකට්ටුව - රාජකදළුව ප්‍රාථමික විදුලි උපපොල වෙත ගොස් ඇත්තේ ඊයේ දිනයේයි.\nඑහිදී විදුලි බිදවැටීම යථා තත්ත්වයට පත් කිරීමට ප්‍රමාද වූ බව පවසමින් ප්‍රදේශයේ පුද්ගලයන් දෙදෙනෙකු ඔවුන්ට බැණ වැදී මෙම සේවකයාට පහර දී තිබෙනවා.\nසිද්ධිය සම්බන්ධයෙන් හලාවත පොලිසියට ද පැමිණිල්ලක් කර තිබෙනවා.\nඒ පිළිබඳව අප කළ විමසීමකදී පොලිසියේ ප්‍රකාශකයෙකු කියා සිටියේ පහර දීමට සම්බන්ධ පුද්ගලයන් සොයා මේ වනවිට පරීක්ෂණ ආරම්භ කර ඇති බවයි.",
       "URL": "https://www.hirunews.lk/152861/හලාවතදී-විදුලි-සේවකයෙකුට-ගම්වාසීන්-පහරදෙයි",
       "Category": "Local News",
       "Parent URL": "https://www.hirunews.lk/local-news.php?pageID=4693"
}