{
       "Source": "hirunews",
       "Timestamp": "Tuesday, 11 June 2019 - 13:08",
       "Headline": "කැබිනට් රැස්වීම අවලංගුයි - තේරීම් කාරක සභාව පස්වරුවේ",
       "News Content": "ජනාධිපති මෛත්‍රීපාල සිරිසේනගේ විරෝධය හමුවේ වුවද පාස්කු ඉරිදා ප්‍රහාරය සම්බන්ධයෙන් සොයා බැලීමට පත්කළ පාර්ලිමේන්තු තේරීම් කාරක සභාව අද රැස්වන බව යළි තහවුරු වී තිබෙනවා.\nඒ, පාර්ලිමේන්තුව විසින් අද දින තේරීම් කාරක සභාව වාර්තා කිරීම සඳහා සහභාගි වන ජනමාධ්‍යවේදීන් සම්බන්ධයෙන් විමසා ඊට අදාළව මාධ්‍ය වෙත නිකුත් කර ඇති නිවේදනයත් සමඟයි.\nඅද පෙරවරුවේ නිකුත් කළ එම නිවේදනය මගින් දැනුම් දුන්නේ පස්වරු 2ට පාර්ලිමේන්තුවේ කාරක සභා අංක 1 කාමරයෙහි තේරීම් කාරක සභාව රැස් වන බවයි.\nඅද දිනයේදී කාරක සභාව හමුවේ සාක්ෂි ලබාදීම සඳහා බස්නාහිර පළාත් හිටපු ආණ්ඩුකාර අසාද් සාලි කැඳවා තිබෙනවා.\nඅසාද් සාලිට අමතරව අද දිනයේ සාක්ෂි විමසීම සඳහා තේරීම් කාරක සභාව හමුවට සමස්ත ලංකා ජමෙයිතුල් උලමා සංවිධානයේ සභාපති එම්.අයි.එම්. රිස්වි මවුලවිතුමන් සහ කාන්තන්කුඩි මුස්ලිම් දේවස්ථාන සංගමයේ සභාපතිවරයා ඇතුළු පිරිසක් ද කැදවා ඇති බවටයි වාර්තා වන්නේ.\nකෙසේ වෙතත්, පසුගිය 8 වන දා රාත්‍රියේ හදිසි කැබිනට් මණ්ඩල රැස්වීමක් කැදවූ ජනාධිපති මෛත්‍රීපාල සිරිසේන පාස්කු ඉරු දින ප්‍රහාරය සම්බන්ධයෙන් විමර්ශනය සඳහා පත් කර ඇති පාර්ලිමේන්තු තේරීම් කාරක සභාව පිළිබදව බරපතල විවේචනයක් සිදුකළා.\nඑහිදී ජනාධිපතිවරයා ප්‍රකාශ කළේ තමා ඉලක්ක කර ගනිමින් මෙම තේරීම් කාරක සභාව තුළ ක්‍රියා කළහොත් කැබිනට් මණ්ඩල රැස්වීම්වලට ද තමන් සහභාගි නොවන බවයි.\nඒ අනුව අඟහරුවාදා පෙරවරුවේ රැස්වීමට නියමිත අමාත්‍ය මණ්ඩල රැස්වීම අද පැවැත්වුණේ නැහැ.\nකෙසේ වෙතත්, කැබිනට් රැස්වීමට පෙර අගමැතිවරයාගේ ප්‍රධානත්වයෙන් පැවැත්වෙන පූර්ව කැබිනට් රැස්වීම අග්‍රාමාත්‍ය රනිල් වික්‍රමසිංහගේ ප්‍රධානත්වයෙන් ඊයේ පවත්වා තිබෙනවා.\nඑහිදී ජනාධිපතිවරයා තේරීම් කාරක සභාව සම්බන්ධයෙන් සහ කැබිනට් රැස්වීමට සහභාගි නොවන බවට සිදුකළ ප්‍රකාශ සම්බන්ධයෙන් සාකච්ඡා වී ඇති බවයි වාර්තා වන්නේ.\nමෙම තත්ත්වය පිළිබදව සාකච්ඡා කිරීම සඳහා ජනාධිපති මෛත්‍රීපාල සිරිසේන සහ අග්‍රාමාත්‍ය රනිල් වික්‍රමසිංහ අතර ඊයේ රාත්‍රියේ හමුවක් ද පැවැත්වීමට නියමිතව තිබූ නමුත්, එය අවසන් මොහොතේ අවලංගු කර ඇති බව දේශපාලන ආරංචි මාර්ග කියා සිටියා.",
       "URL": "https://www.hirunews.lk/218179/කැබිනට්-රැස්වීම-අවලංගුයි-තේරීම්-කාරක-සභාව-පස්වරුවේ",
       "Category": "Local News",
       "Parent URL": "https://www.hirunews.lk/local-news.php?pageID=3307"
}