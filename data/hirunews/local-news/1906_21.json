{
       "Source": "hirunews",
       "Timestamp": "Friday, 04 June 2021 - 16:35",
       "Headline": "අද රාත්‍රියේත් ප්‍රදේශ කිහිපයකට මිලිමීටර් 100 ඉක්මවූ වැසි (වීඩියෝ)",
       "News Content": "දිවයිනේ නිරිතදිග කොටසේ දැනට පවතින වැසි තත්වය අද රාත්‍රී කාලයේදී තවදුරටත් පවතිනු ඇතැයි බලාපොරොත්තුවන බව කාලගුණ විද්‍යා දෙපාර්තමේන්තුව පවසනවා.\nබස්නාහිර, සබරගමුව, වයඹ සහ මධ්‍යම පළාත්වලත් ගාල්ල සහ මාතර දිස්ත්‍රික්වලත් ගිගුරුම් සහිත වැසි ඇතිවිය හැකියි.\nසෙසු ප්‍රදේශවල සවස් කාලයේදී හෝ රාත්‍රී කාලයේදී වැසි ඇතිවනවා.\nබස්නාහිර, සබරගමුව සහ වයඹ පළාත්වලත් ගාල්ල සහ මාතර දිස්ත්‍රික්වලත් ඇතැම් ස්ථානවලට මිලිමීටර් 100ට වැඩි ඉතා තද වැසි ද ඇතිවිය හැකි බවයි කාලගුණ විද්‍යා දෙපාර්තමේන්තුව කියාසිටියේ.\nමධ්‍යම සහ ඌව පළාත්වල ඇතැම් ස්ථානවලට මිලිමීටර් 75ට වැඩි තද වැසි ද ඇතිවීමේ හැකියාව පවතිනවා.\nගිගුරුම් සහිත වැසි සමග ඇතිවිය හැකි තාවකාලික තද සුළංවලින් සහ අකුණු මගින් සිදුවන අනතුරු අවම කර ගැනීමට අවශ්‍ය පියවර ගන්නා ලෙසට ජනතාවගෙන් ඉල්ලීමක් කෙරෙනවා.\nමේ අතර අයහපත් කාලගුණයෙන් දිස්ත්‍රික්ක 5ක පවුල් 31,303 කට අයත් පුද්ගලයින් 130,672 දෙනෙකු පීඩාවට පත්ව තිබෙනවා.\nඑමෙන්ම, අවතැන් කඳවුරු 27ක ආපදාවට ලක්වූවන් 5067 දෙනෙකු රඳවා තිබෙනවා.\nපුද්ගල මරණයක් වාර්තා වී ඇති අතර, පූර්ණ හානි වූ නිවාස සංඛ්‍යාව 5ක්.\nඅර්ධ හානි වූ නිවාස 317ක් ද පවතින බවයි ආපදා කළමනාකරණ මධ්‍යස්ථානය සඳහන් කළේ.\nමේ අතර, රත්නපුර, කොළඹ, කළුතර, කෑගල්ල, මාතර සහ රත්නපුර යන දිස්ත්‍රික්කවල ප්‍රදේශ කිහිපයක නිකුත් කර ඇති නායයාමේ අවදානම තවදුරටත් එලෙසින්ම ක්‍රියාත්මකයි.",
       "URL": "https://www.hirunews.lk/273375/අද-රාත්‍රියේත්-ප්‍රදේශ-කිහිපයකට-මිලිමීටර්-100-ඉක්මවූ-වැසි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1906"
}