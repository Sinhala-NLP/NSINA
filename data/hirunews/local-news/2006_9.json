{
       "Source": "hirunews",
       "Timestamp": "Wednesday, 21 April 2021 - 11:17",
       "Headline": "පාස්කු පරීක්ෂණ කඩිනම් කරන්න - කතෝලික ආගමික නායකයන් අද පස්වරුවේ පාගමනක (වීඩියෝ)",
       "News Content": "පාස්කු ප්‍රහාරය සම්බන්ධ පරීක්ෂණ කඩිනම් කරන්නැයි ඉල්ලා අද පස්වරුවේ සියලු කතෝලික ආගමික නායකයන් එක්කරගනිමින් පාගමනක් පවත්වන බව අති උතුම් මැල්කම් කාදිනල් රංජිත් හිමිපාණන් ප්‍රකාශ කළා.\nමීගමුව මාරිස්ටෙලා විද්‍යාලය අසල සිට කටුවාපිටිය දේවස්ථානය වෙත අද පස්වරු 3.45ට මෙම පා ගමන දියත් වනු ඇති බවයි සඳහන් වන්නේ.\nඋන්වහන්සේ මේ බව ප්‍රකාශ කළේ පාස්කු ප්‍රහාරයේ දෙවන වර්ෂ පූර්ණ අනුස්මරණය කිරීම වෙනුවෙන් කොච්චිකඩේ දේවස්ථානයේ සංවිධානය කර තිබූ විශේෂ දේවමෙහෙයට එක්වෙමින්.\nපාස්කු ප්‍රහාරය සම්බන්ධයෙන් ජනපති කොමිසමේ ඇති නිර්දේශ වහාම ක්‍රියාත්මක කිරීමට පියවර ගතයුතු බව අවධාරණය  කරන බවයි එහිදී උන්වහන්සේ  වැඩිදුරටත් සඳහන් කළේ.\nමෙම පරීක්ෂණ යහපත් දිශාවකට යොමුවන තුරු සිය අඛණ්ඩ විරෝධතාවන් දිගින් දිගටම පවත්වන බවයි අති උතුම් මැල්කම් කාදිනල් රංජිත් හිමිපාණන් වැඩි දුරටත් ප්‍රකාශ කළේ.\nඅද උදෑසන 8.45 ට විනාඩි දෙකක නිහැඬියාවක් ආරක්ෂා කරමින් මියගිය පිරිස් සිහිකළ අතර, ඊට සමගාමීව දේවස්ථානවල සීනු නාද කිරීම ද සිදු කෙරුණා.\nපාස්කු ප්‍රහාරයේ දෙවන වසර සිහි කිරීමේ දිව්‍ය පූජාව කාදිනල් හිමිපාණන්ගේ ප්‍රධානත්වයෙන් පැවැත්වුණේ කොච්චිකඩේ ශාන්ත අන්තෝනි දේවස්ථානයේදීයි.\nඊට මහා සංඝරත්නය ඇතුළු ආගමික නායකයින්, ශ්‍රී ලංකාවේ වතිකානු තානාපතිවරයා, ඇමෙරිකානු ශ්‍රී ලංකා තානාපතිවරයා, ඉන්දියානු මහකොමසාරිස්වරයා ඇතුළු තානාපතිවරුන් සහ කලාකරුවන් මෙන්ම මියගිය අයගේ ඥාතීන්, ප්‍රහාරයෙන් තුවාලලැබූවන් ද එක්ව සිටියා.\nඑහිදී පාස්කු ප්‍රහාරයෙන් මියගිය පිරිස සිහි කර කොච්චිකඩේ ශාන්ත අන්තෝනි දේවස්ථානයේ සීනුව නාද කෙරුණා.\nමේ අතර, දිවයින පුරා සියලුම දේවස්ථානවල ඊයේ පස්වරුවේ සිට විවිධ දේව මෙහෙයන් පැවැත්වුණු බවයි හිරු වාර්තාකරුවන් සඳහන් කළේ.\nඑමෙන්ම, අද උදෑසන ද සියලුම දේවස්ථානවල මෙන්ම විහාරස්ථානවල ද මීට සමගාමීව මියගිය අය සිහි කර ආගමික වතාවන් සිදුකෙරුණා.\nකොච්චිකඩේ ශාන්ත අන්තෝනි දේවස්ථානයේ අද උදෑසන පැවති පූජා යාගයේදී ශ්‍රී ලංකා රාමඤ්ඤ මහා නිකායේ දක්ෂිණ ලංකාවේ ප්‍රධාන සංඝනායක පූජ්‍ය ආචාර්ය ඕමල්පේ සෝභිත හිමියන් අනුශාසනාවක් සිදු කළා.\nමෙහිදී ශ්‍රී ලංකාවේ වතිකානු තානාපති අති උතුම් බ්‍රයන් උඩයිග්වේ හිමිපාණන්ද අදහස් පළ කළා.",
       "URL": "https://www.hirunews.lk/269057/පාස්කු-පරීක්ෂණ-කඩිනම්-කරන්න-කතෝලික-ආගමික-නායකයන්-අද-පස්වරුවේ-පාගමනක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2006"
}