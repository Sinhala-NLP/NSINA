{
       "Source": "hirunews",
       "Timestamp": "Saturday, 14 May 2022 - 13:38",
       "Headline": "ගාලුමුවදොර විරෝධතාව 36 වන දිනටත් (වීඩියෝ)",
       "News Content": "ගාලුමුවදොර පැවැත්වෙන විරෝධතාව අද (14) 36 වන දිනටත් ක්‍රියාත්මකයි.\nඑමෙන්ම පසුගියදා ගාලුමුවදොර විරෝධතාවට පහරදීමේ සිද්ධිය සම්බන්ධයෙන් සිදුකරන විමර්ශන සඳහා ප්‍රකාශ ලබා ගැනීමට අපරාධ පරීක්ෂණ දෙපාර්තමේන්තුවේ නිලධාරින් අදත් අරගල භූමිය වෙත පැමිණියා.\nමේ අතර අරලියගහ මන්දිරය ඉදිරිපිට පිරිසක් ආරම්භ කළ විරෝධතාව ද තවදුරටත් එම ස්ථානයේ ක්‍රියාත්මකයි.\nඑමෙන්ම, ගාලුමුවදොර පිටියේ පැවති විරෝධතාවට පහරදුන් පිරිසට එරෙහිව කඩිනමින් නීතිය ක්‍රියාත්මක කළ යුතු බව තරුණ බෞද්ධ සංගමය පවසනවා.\nඑහි සභාපති මහේන්ද්‍ර ජයසේකර මේ බව කියා සිටියේ ඊයේ පැවති මාධ්‍ය හමුවකට එක්වෙමින්.\nමේ අතර සිය සාමාජිකයන් විසින් ආරම්භ කරන ලද අඛණ්ඩ වැඩවර්ජනය තාවකාලිව අත්හිටුවීමට තීරණය කළ බව සරසවි ආචාර්යවරුන්ගේ සම්මේලන එකමුතුව ප්‍රකාශ කළා.\nඊයේ (13) පැවති නියෝජිත මණ්ඩල රැස්වීමකදී එම තීරණයට එළඹුණු බවයි එමගින් නිකුත් කළ නිවේදනයක දැක්වෙන්නේ.",
       "URL": "https://www.hirunews.lk/304324/ගාලුමුවදොර-විරෝධතාව-36-වන-දිනටත්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1169"
}