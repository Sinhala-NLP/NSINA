{
       "Source": "hirunews",
       "Timestamp": "Tuesday, 22 February 2022 - 14:26",
       "Headline": "කාලසටහනින් තොරව විදුලිය කැපීම ගැන පරීක්ෂණයක් (වීඩියෝ)",
       "News Content": "නියමිත කාලසටහනෙන් බැහැරව ඇතැම් ප්‍රදේශ වලට විදුලිය කප්පාදු කිරීමේ සිද්ධි සම්බන්ධයෙන් විමර්ශනයක් සිදු කරන බව මහජන උපයේගීතා කොමිෂන් සභාව පවසනවා.\nඑහි සභාපති ජනක රත්නායක අවධාරණය කළේ, මේ දිනවල ක්‍රියාත්මක විදුලි කප්පාදුව සිදුකල හැක්කේ නියමිත කාලසටහන අනුව පමණක් බවයි.\nඊයේ (21) දිනයේ විදුලිය කප්පාදුව ඇතැම් ප්‍රදේශ වල සිදු කර ඇත්තේ නියමිත කාලසටහනෙන් බැහැරව බවට විදුලිබල මණ්ඩලයේ වෘත්තීය සමිති පෙන්වා දුන්නා.\nමේ සම්බන්ධයෙන් ලංකා විදුලි පෞද්ගලික සමාගම හෙවත් ලෙකෝ සමාගමෙන් අප විමසීමක් කළ අතර, එහි උසස් නිලධාරියෙකු කියා සිටියේ විදුලි කප්පාදු සිදු කරන අකාරය ඇතුළත් කාලසටහනක් මේ දක්වා තම ආයතනයට ලැබී නොමැති බවයි.\nමේ අතර, අදත් පස්වරු 4.30 සිට රාත්‍රී 10.30 දක්වා දිවයින පුරා කලාප වශයෙන් විදුලිය කප්පාදුව සිදු කිරීමට නියමිතයි.\nකාණ්ඩ 3කට පැය 2 බැගින් සහ අනෙකුත් කාණ්ඩ 8 ට පැය 3 බැගින් එලෙස විදුලිය කප්පාදුව ක්‍රියාත්මක කෙරෙනු ඇති.\nකෙසේ වෙතත් ඉන්ධන අවසන්ව ඇති කෙරවලපිටිය , වෙස්ට්කෝස්ට් බලාගාරය සඳහා සවස 4ට පෙර ඉන්ධන ලැබුනහොත් එම කාණ්ඩ 8 ට සිදු කෙරෙන විදුලි කප්පාදුව පැය 2කට සීමා වනු ඇති බවයි ලංකා විදුලිබල මණ්ඩලය පෙන්වා දෙන්නේ.\nඑසේම, හෙට (23) දිනයේ විදුලිය කප්පාදු කරන වේලාව අද පස්වරුවේ ප්‍රකාශයට පත් කරන බව මහජන උපයෝගීතා කොමිෂන් සභාව සඳහන් කළා.\nමේ අතර, රට තුළ මතුව ඇති විදුලි සහ ඉන්ධන අර්බුදය පිළිබදව සාකච්ඡා කිරීම සඳහා විශේෂ අමාත්‍ය මණ්ඩල රැස්වීමක් අද (22) ජනාධිපතිවරයාගේ ප්‍රධානත්වයෙන් පැවැත්වීමට ද නියමිත තිබෙනවා.\nතවදුරටත් ඉන්ධන පිරවුම් ඉදිරිපිට පෝලිම් දක්නට ලැබෙන අතර, ඉන්ධන නොමැතිවීම හේතුවෙන් ඇතැම් පිරවුම්හල් වසා දමා ඇති බව අප වාර්තාකරුවන් සදහන් කළා.",
       "URL": "https://www.hirunews.lk/297710/කාලසටහනින්-තොරව-විදුලිය-කැපීම-ගැන-පරීක්ෂණයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1341"
}