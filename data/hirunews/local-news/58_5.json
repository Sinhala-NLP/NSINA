{
       "Source": "hirunews",
       "Timestamp": "Friday, 01 September 2023 - 18:10",
       "Headline": "ඇමතිගෙන් ජාතික ඖෂධ නියාමන අධිකාරියට උපදෙස්",
       "News Content": "ඖෂධ සැපයීමේ ක්‍රියාවලිය කඩිනම් කිරීම සඳහා ඒ ඒ ඖෂධ සඳහා වන සුදුසුකම් ලත් ලියාපදිංචි සැපයුම්කරුවන් ප්‍රමාණය ඉහළ නැංවීමට අවශ්‍ය පියවර ගන්නා ලෙස සෞඛ්‍ය අමාත්‍ය කෙහෙලිය රඹුක්වැල්ල ජාතික ඖෂධ නියාමන අධිකාරියට අද (01) උපදෙස් ලබාදී තිබෙනවා.\nමේ යටතේ ඇතැම් ඖෂධ සඳහා පවතින ඖෂධ සැපයීමේ ඒකාධිකාරීත්වය වෙනුවට තරගකාරීත්වයක් ඇති වෙමින් ඒ තුළ ඖෂධ හිඟය හා මිල ඉහළ යාම වැනි තත්ත්වයන් පාලනය කර ගැනීමට හැකිවනු ඇති බව අමාත්‍යවරයා මෙහිදී පෙන්වා දුන්නේ.\nඅමාත්‍යවරයා මේ බව සඳහන් කළේ ජාතික ඖෂධ නියාමන අධිකාරිය, රාජ්‍ය ඖෂධ නීතිගත සංස්ථාව, රාජ්‍ය ඖෂධ නිෂ්පාදන සංස්ථාව, වෛද්‍ය සැපයුම් අංශය හා ආසියානු සංවර්ධන බැංකුව ඇතුළු ආයතනවල නිකධාරීන් හා සෞඛ්‍ය අමාත්‍යාංශයේ ඉහළ නිලධාරීන් සමඟ කළ සාකච්ඡාවකදීයි.\nඇතැම් ඖෂධ සඳහා එක් සැපයුම් කරුවෙක් පමණක් සිටීම තුළ බරපතළ ගැටලු ගණනාවක් පැන නගින බවත් එය සුදුසුකම්ලත් සැපයුම්කරුවන් කිහිපදෙනෙකු වෙත ලබාදීමෙන් එම ගැටලු වළක්වා ගැනීමට හැකි බවත් අමාත්‍යවරයා මෙහිදී වැඩිදුරටත් සඳහන් කළා.",
       "URL": "https://www.hirunews.lk/346823/ඇමතිගෙන්-ජාතික-ඖෂධ-නියාමන-අධිකාරියට-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=58"
}