{
       "Source": "hirunews",
       "Timestamp": "Sunday, 28 February 2021 - 19:53",
       "Headline": "මෙරට කොරෝනා ආසාදිතයින් 83,000 ඉක්මවයි (වීඩියෝ)",
       "News Content": "මෙරටින් වාර්තා වූ සමස්ත කොරෝනා ආසාදිතයින් සංඛ්‍යාව අද 83,000 ඉක්මවා ගියා.\nඒ, අද දිනයේ මේ දක්වා අලුතින් ආසාදිතයින් 204 දෙනෙකු වාර්තාවීමත් සමඟයි. ඒ අනුව මෙරට සමස්ත ආසාදිත සංඛ්‍යාව 83,094ක් ලෙස මේ වන විට දැක්වෙනවා.\nමේ අතර, විදේශගතව සිට පසුගිය 12 වනදා ඩුබායි හි සිට පැමිණි විවෘත වරෙන්තු ලැබූ පුද්ගලයෙකු සති දෙකක නිරෝධායනය අවසන් කිරීමෙන් පසු ගාල්ල පොලීසිය මගින් අත්අඩංගුවට ගෙන තිබෙනවා.\nමාළිගාකන්ද සහ කොළඹ ප්‍රධාන මහේස්ත්‍රාත් අධිකරණවල නඩු විභාග වෙමින් තිබියදී විදෙස් ගතවී ඇති මෙම සැකකරු දිවයිනට පැමිණි වහාම අත්අඩංගුවට ගන්නා ලෙසයි අධිකරණය පොලීසියට නියෝග කර තිබුණේ.\nකොරෝනා වෛරසයට එරෙහිව නිපද වූ ඔක්ස්ෆර්ඩ් ඇස්ට්‍රාසෙනෙකා එන්නත අද දිනයේත් දිවයිනේ ප්‍රදේශ කිහිපයකදී ලබාදීම සිදුකෙරෙැණා.\nමේ අතර ඉන්දියාව, චීනය වැනි රටවල් නොමිලේ කොරෝනා එන්නත් ලොව පුරා බෙදාහරින පසුබිමක එන්නත් ලබාදීමේදී ඇමරිකාවේ ෆයිසර් සමාගම ඇප කර ලෙස ඇතැම් රටවලින් ස්වාධිපත්‍යයට හිමි දේපළ ඉල්ලා ඇති බවට ඉන්දීය මාධ්‍ය ආයතනයක් වාර්තා කර තිබුණා.\nඑම වාර්තාවේ දැක්වුණේ ෆයිසර් සමාගම විසින් එලෙස ඇපකර ලෙස හමුදා කඳවුරු, තානාපති කාර්යාල ගොඩනැගිලි සහ විදෙස් බැංකු සංචිත ආදිය ඉල්ලා ඇති බවයි.\nබ්‍රසීලය සහ ආජන්ටිනාව වැනි ලතින්  ඇමරිකානු රටවල්, ෆයිසර් සමාගම සමඟ සිදුකළ සාකච්ඡා අතහැර දැමුවේ එම කොන්දේසිවලට එකඟ විය නොහැකි බව පවසමින්.\nකෙසේ වෙතත් බ්‍රසීලය යළි ෆයිසර් එන්නත සඳහා අනුමැතිය දී ඇති නමුත් ඔවුන් ඉදිරිපත් කළ කොන්දේසි එරට ජනාධිපති ජායිර් බොල්සනාරෝගේ දැඩි විවේචනයට ලක්ව තිබෙනවා.\nමේ වනවිටත් ලතින් ඇමරිකානු රටවල් 9 ක් ෆයිසර් සමාගම සමඟ ගිවිසුම් ගතව ඇත්තේ ඔවුන්ගේ කොන්දේසිවලට යටත්ව බව සඳහන්.\nඑවන් පසුබිමක ඉන්දියාවේ භාරත් බයෝටෙක් ආයතනය මගින් කොරෝනා වෛරසයට එරෙහිව නිපදවූ කොවැක්සීන් එන්නත් මාත්‍රා මිලියන විස්සක් බ්‍රසීලයට ලබාදීමට ඉන්දියාව පියවර ගෙන ඇති අතර, ඒ පිළිබඳව බ්‍රසීල ජනාධිපතිවරයා, ඉන්දීය අග්‍රාමාත්‍යවරයාට ස්තූතිය පළ කළා.\nඇමරිකානු ඩොලර් දෙලක්ෂ අනූ දහසක් වටිනා එම එන්නත් පළමු තොගය හෙට දිනය වනවිට බ්‍රසීලයට ලබාදීමට නියමිතයි.\nඉන්දියාව රටවල් 60 කට වැඩි ප්‍රමාණයකට කොවැක්ස් පහසුකම යටතේ ඔක්ස්ෆර්ඩ් ඇස්ට්‍රාසෙනෙකා කොවිෂීල්ඩ් එන්නත ලබාදීමට දැනටමත් කටයුතු කර තිබෙනවා.\nචීනය ද කොරෝනා වෛරසයට එරෙහිව නිපදවූ සිනොවැක්  එන්නත විවිධ රටවල් වෙත ලබාදීම මේ වනවිට ආරම්භ කර ඇති අතර, තායිලන්තය කොරෝනා එන්නත්කරණ වැඩපිළිවෙල අද සිට ආරම්භ කළේ චීනයේ සිනොවැක් එන්නත්  මාත්‍රා ලක්ෂ දෙකක් ප්‍රදානයක් ලෙස ලැබීමත් සමඟයි.",
       "URL": "https://www.hirunews.lk/263926/මෙරට-කොරෝනා-ආසාදිතයින්-83000-ඉක්මවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2119"
}