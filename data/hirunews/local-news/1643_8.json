{
       "Source": "hirunews",
       "Timestamp": "Thursday, 07 October 2021 - 19:09",
       "Headline": "වයස අවුරුදු 18 ත්, 19 ත් අතර ළමයින්ට ෆයිසර් එන්නතේ පළමු මාත්‍රාව එළැඹෙන සඳුඳා සිට",
       "News Content": "වයස අවුරුදු 18 ත්, 19 ත් අතර ළමයින්ට ෆයිසර් එන්නතේ පළමු මාත්‍රාව සෞඛ්‍ය වෛද්‍ය නිලධාරී කාර්යාල සහ රජයේ රෝහල් පද්ධතිය තුළින් එළැඹෙන සඳුඳා සිට ලබාදීමට එන්නත්කරණ තාක්ෂණික කමිටුව තීරණය කර තිබෙනවා.\nරජයේ වෛද්‍ය නිලධාරීන්ගේ සංගමය නිවේදනයක් නිකුත් කරමින් කියා සිටියේ සෞඛ්‍ය සේවා අධ්‍යක්ෂ ජනරාල්වරයාගේ ප්‍රධානත්වයෙන් අද රැස් වී මෙම තීරණය ගත් බවයි.\nඅද දිනයේ මේ දක්වා කොරෝනා ආසාදිතයින් 638 දෙනෙකු හඳුනාගෙන ඇති අතර, ඒ සමඟ මෙරටින් වාර්තා වන සමස්ත කොරෝනා ආසාදිතයින්ගේ සංඛ්‍යාව 523,416ක්.\nකොරෝනා ආසාදනය වී සිටි තවත් පුද්ගලයින් 435 දෙනෙකු සුවය ලබා තිබෙනවා.\nඒ අනුව සුවය ලැබූ සමස්ත ආසාදිතයින් සංඛ්‍යාව 478,761 ක්.\nමේ අතර, සෞඛ්‍ය අංශ වලින් ලබාදෙන මාර්ගෝපදේශ මත ප්‍රවාහන අමාත්‍යාංශයේ උපදෙස් අනුව ලබන 15 වනදා සිට දුම්රිය ධාවනයට සූදානම් බව දුම්රිය දෙපාර්තමේන්තුව පවසනවා.\nදෙහිවල ජාතික සත්වෝද්‍යානය, පින්නවල අලි අනාථාගාරය සහ උඩවලව ඇත්අතුරු සෙවණ ද මේ වනවිට ජනතාව සඳහා විවෘත කර තිබෙනවා.\nමේ අතර, ලබන වසරට අදාළ ශ්‍රේණි වෛද්‍යවරුන්ගේ ස්ථාන මරු ලැයිස්තුව සැකසීම ස්ථාන මාරු මණ්ඩලයේ අනුමැතියකින් තොරව සෞඛ්‍ය අමාත්‍යාංශ බලධාරීන් අත්තනෝමතිකව සිදුකිරීමට විරෝධය පළ කරමින් රජයේ වෛද්‍ය නිලධාරීන්ගේ සංගමය ලබන 13 වැනිදා සංකේත වැඩවර්ජනයක නිරත වීමට සූදානම් වනවා.\nඑසේම, කොරෝනා වසංගතය හේතුවෙන් සෞඛ්‍ය සේවකයින්ට ලබාදුන් රුපියල් 7500 ක මාසික දීමනාව කප්පාදු කිරීම ඇතුළු ඉල්ලීම් 08 ක් මුල්කරගනිමින් සෞඛ්‍ය වෘත්තීය සමිති එකමුතුව හෙට උදෑසන හතේ සිට දහවල් දොලහ දක්වා සේවයෙන් ඉවත්ව වෘත්තීය ක්‍රියාමාර්ගයක නිරත වනවා.\nමේ අතර, කොරෝනා වසංගතයත් සමඟ වසර දෙකක් තුල සියලු අංශයන්හි සිදුවූ පසුබෑම ජය ගැනීමට නව සාමාන්‍යකරණය යටතේ නව ජවයකින් වැඩ කිරීමට සූදානම් වන්නැයි ජනාධිපති ගෝඨාභය රාජපක්ෂ සියලු දිස්ත්‍රික් ලේකම්වරුන්ට දැනුම් දී තිබෙනවා.\nඒ වීඩියෝ තාක්ෂණය ඔස්සේ අද පැවති සාකච්ඡාවකදීයි.\nරජයේ සැලසුම් ප්‍රකාරව අපේක්ෂා කළ ඉලක්ක වෙත එළඹීමට නොහැකිවුවත්, සියලු පාර්ශවයන්ගේ කැප කිරීම් මත කොරෝනා මර්දනයට සාර්ථකව මුහුණදීමට හැකිවූ බවයි ජනාධිපති ගෝඨාභය රාජපක්ෂ එහිදී ප්‍රකාශ කර ඇත්තේ.\nඑන්නත්කරණය සමග නව සාමාන්‍යකරණයට කඩිනමින් එළඹීමට උදාවූ අවස්ථාව මග නොහැර ඉලක්ක ජය ගැනීම සියලුදෙනාගේ වගකීම බව ද ජනාධිපතිවරයා එහිදි සඳහන් කර තිබෙනවා.",
       "URL": "https://www.hirunews.lk/284367/වයස-අවුරුදු-18-ත්-19-ත්-අතර-ළමයින්ට-ෆයිසර්-එන්නතේ-පළමු-මාත්‍රාව-එළැඹෙන-සඳුඳා-සිට",
       "Category": "Local News",
       "Parent URL": "https://www.hirunews.lk/local-news.php?pageID=1643"
}