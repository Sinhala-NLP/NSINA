{
       "Source": "hirunews",
       "Timestamp": "Sunday, 15 January 2023 - 8:01",
       "Headline": "තෛපොංගල් දිනය අදයි",
       "News Content": "ශ්‍රී ලාංකික සහ ලොව පුරා වෙසෙන දෙමළ ජනතාව අද (15) තෛපොංගල් දිනය සමරනවා.\nහින්දු භක්තිකයන් සරුසාර අස්වැන්නක් ලබාදීම වෙනුවෙන් නෙළාගත් අස්වැන්නේ පළමු කොටස සූර්යයාට පුදමින් කලගුණ සැළකීම මෙහිදී සිදුවනවා.\nමෙම දිනය හින්දු භක්තිකයන්ගේ නව වසරක උදාව සටහන් කිරීම ලෙසද සඳහන්.\nමේ අතර, රජයේ නව ආර්ථික සහ සමාජ ප්‍රතිසංස්කරණ වැඩපිලිවෙලට දායකවෙමින් සමෘද්ධිමත් රටක් ගොඩනැගීමට එක්වන ලෙස සශ්‍රීකත්වය පෙරදැරි කරගත් තෛපොංගල් දිනයේ සියලු ශ්‍රී ලාංකිකයන්ගෙන් ඉල්ලා සිටින බව ජනාධිපති රනිල් වික්‍රමසිංහ ප්‍රකාශ කරනවා.\nතෛපොංගල් දින පණිවුඩයක් නිකුත් කරමින් ජනාධිපතිවරයා සඳහන් කරන්නේ කෘෂිකර්මාන්තය නවීකරණය කෙරෙහි රජය පුළුල් අවධානයක් යොමුකර ඇති බවයි.\nස්වයංපෝෂිත රටක් ගොඩනැගීමට රජය ගන්නා උත්සාහය අර්ථවත් කරන අවස්ථාවක් ලෙසයි ජනාධිපතිවරයා තෛපොංගල් උත්සවය හඳුන්වා ඇත්තේ.\nමේ අතර, තෛපොංගල් උත්සවය ආහාර සුරක්ෂිතතාව සහ ග්‍රාමීය පුනර්ජීවනය සඳහා වන සක්‍රීය සංකල්පයට උත්තේජනයක් වනු ඇතැයි අග්‍රාමාත්‍ය දිනේෂ් ගුණවර්ධන සිය තෛපොංගල් පණිවුඩයෙන් ප්‍රකාශ කරනවා.\nතෛපොංගල් උත්සවය සාමය, එකමුතුව සහ දයාව මූර්තිමත් කරන්නක් බවයි එහි වැඩිදුරටත් දැක්වෙන්නේ.\nසියලු හින්දු බැතිමතුන්ටත් ලෝවාසී සියලුදෙනාටත් බැතිබර තෛපොංගල් දිනයක් ප්‍රාර්ථනා කරන බව විපක්ෂ නායක සජිත් ප්‍රේමදාස ප්‍රකාශ කළා.\nඔහු එහි දී ජාති ආගම් කුල මල වැනි පටු භේද අමතක කොට සොබා දහමට සමීප ජීවිතයක් ගත කිරීමේ වැදගත්කම අවශ්‍යයෙන්ම අවධාරණය කර තිබෙනවා.",
       "URL": "https://www.hirunews.lk/325061/තෛපොංගල්-දිනය-අදයි",
       "Category": "Local News",
       "Parent URL": "https://www.hirunews.lk/local-news.php?pageID=601"
}