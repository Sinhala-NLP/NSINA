{
       "Source": "hirunews",
       "Timestamp": "Thursday, 13 May 2021 - 14:20",
       "Headline": "කොස්ගොඩ තාරකගේ ගිනි අවි සුසාන භූමියකින් සොයා ගැනේ (වීඩියෝ)",
       "News Content": "පොලිස් වෙඩි පහරින් ජීවිතක්ෂයට පත්වූ අපරාධ කල්ලි නායකයෙකු වන තාරක පෙරේරා විජේසේකර හෙවත් කොස්ගොඩ තාරකට අයත් ගිනි අවි කොස්ගොඩ ප්‍රදේශයේ සුසාන භූමියක තිබී හමුවී තිබෙනවා.\nබස්නාහිර පළාත් උතුර අපරාධ කොට්ඨාශය කොස්ගොඩ තාරක මීරිගම - රේන්දපොල ප්‍රදේශයට රැගෙන යාමට පෙර මෙලෙස ඔහුගේම තොරතුරකට අනුව මෙලෙස කොස්ගොඩ ප්‍රදේශයට රැගෙන ගොස් තිබුණා.\nතවත් ස්නයිපර් ගිනි අවියක් මීරිගම රේන්දපොල ප්‍රදේශයේ සඟවා ඇති බවට ලද තොරතුරකට අනුවයි මෙම සංවිධානාත්මක අපරාධ කල්ලි නායකයා එම ප්‍රදේශයට රැගෙන ගොස් ඇත්තේ.\nඑහිදී මොහු අසල සිටි පොලිස් පරීක්ෂකවරයෙකුගේ ගිනි අවිය උදුරාගෙන වෙඩි තබා ඇති අතර, එම අවස්ථාවේ වහාම ක්‍රියාත්මක වූ තවත් පොලිස් නිලධාරියෙකු තාරකට වෙඩි තබා තිබෙනවා.\nඑම වෙඩි තැබීමෙන් බරපතල තුවාල ලැබූ කොස්ගොඩ තාරක ප්‍රතිකාර සඳහා රාගම ශික්ෂණ රෝහලට ඇතුළත් කර තිබුණා.\nඑහිදි ඔහු මියගිය බවයි පොලීසිය සඳහන් කළේ.\n33 හැවිරිදි වියේ පසු වූ තාරක පෙරේරා විජේසේකර හෙවත් කොස්ගොඩ තාරක කොස්ගොඩ - නෙල්ලිගස්ගොඩ ප්‍රදේශයේ පදිංචිකරුවෙක්.\nකොස්ගම, කොට්ටාව, මහරගම, අවිස්සාවේල්ල ප්‍රදේශවල සිදුවූ මනුෂ්‍ය ඝාතන 7 ක් ඇතුළු අපරාධ රැසකට සම්බන්ධ බවට අනාවරණ වී තිබෙනවා.\nමෙම අපරාධකරු අත්අඩංගුවට ගෙන රක්ෂිත බන්ධනාගාර ගත කර සිටි අතර පසුව වැඩිදුර පරීක්ෂණ සඳහා ත්‍රස්ත විමර්ශන කාර්යාංශය වෙත භාර දුන්නා.\nඉන් අනතුරුවයි ඔහු වැඩිදුර පරීක්ෂණ සඳහා බස්නාහිර පළාත් උතුර අපරාධ කොට්ඨාශය වෙත රැගෙන එන්නේ.\n2018 වසරේ මාතර නගරයේ රන් භාණ්ඩ අලෙවිසැලක් කොල්ලකෑමේදී එය වැළැක්වීමට පැමිණි පොලිස් නිලධාරියෙකුට වෙඩි තබා ඝාතනය කිරීමේ සිද්ධියේ ද මොහු ප්‍රධාන සැකකරු වනවා.\nතවත් පාතාල කල්ලි සාමාජිකයෙකු වන පොඩි ලැසී නමැත්තා ඇතුළු පාතාල කල්ලි සාමාජිකයන් කිහිපදෙනෙකු සමග එක්ව ජනාධිපතිවරයාට, ආරක්ෂක ලේකම්වරයාට සහ බන්ධනාගාර නිලධාරින් පිරිසකට මරණ තර්ජනය කිරීමේ සිද්ධියේ ද මොහු ප්‍රධාන සැකකරු බවයි පොලීසිය සඳහන් කළේ.",
       "URL": "https://www.hirunews.lk/271251/කොස්ගොඩ-තාරකගේ-ගිනි-අවි-සුසාන-භූමියකින්-සොයා-ගැනේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1956"
}