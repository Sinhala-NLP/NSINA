{
       "Source": "hirunews",
       "Timestamp": "Tuesday, 18 July 2017 - 17:55",
       "Headline": "පුතුන් 5 දෙනෙකුගේ පියෙක් සරණක් නොමැතිව මහමග මියයයි (ඡායාරූප)",
       "News Content": "මහරගම සිට කතරගම දක්වා පයින් ගමන් කළ බවට සැකකරන පුද්ගලයෙකු ඉකුත් 16 දින ගාල්ල නගරයේ දී වෙලඳ සැලක් ඉදිරිපිට මියගොස් ඇතැයි ගාල්ල පොලිසිය පවසනවා.\nමේ පුද්ගලයා මහරගම පිළිකා රෝහලෙන් ප්‍රතිකාර ලබමින් සිටි පුද්ගලයෙකු බවට සඳහන් අත්අකුරින් ලියන ලද ලිපියක් ඔහු සන්තකයේ තිබී පොලිසිය විසින් සොගෙන තිබෙනවා.\n‘‘මහරගම ආසිරි’’ යනු වෙන් සඳහන් ඒ ෆෝ ප්‍රමාණයේ කඩදාසියක් ද ඔහු සන්තයේ තිබී පොලිසිය විසින් සොයාගෙන තිබෙනවා.\nඑහි ‘‘මගේ නම ජෝසප් ඇන්ටන් මට පිළිකා රෝගයක් තියෙනවා. වකුගඩු ඔක්කොම සවුත්තු වෙලා. කතා කරන්න අපහසුයි. 2016 මහරගම සහ කරාපිටිය රෝහල්වලින් ප්‍රතිකාර ලැබුවා. වෛද්‍ය විජේපාල - මහරගම ශල්‍යකර්මය සඳහා රු. 300,000.00 ඉල්ලනවා ’’ යනුවෙන් සටහන් කර ඇති බවයි සඳහන් වන්නේ.\nඔහු සන්තකයේ තිබී පොලිසිය සොය ගත් තවත් ලිපියක සඳහන්ව ඇත්තේ , ජෝෂප් ඇන්තනී වන මම උගුරේ පිලිකා රෝගයකින් පෙලෙන අයෙක් බවත් මා හට නිසි ආකාරව කතා කිරීමට නොහැකි බවයි.\nඑසේම ඔහුගේ බිරිඳ ද ජීවතුන් අතර නැති බවත්, පුතුන් පස් දෙනෙකු සිටිය ද කිසිවෙකු දැන් සලකන්නේ නැති බව ද මෙම ලිපියේ සදහන්.\nඑම හේතුව නිසා මම මහරගම සිට මෙසේ කතරගම දක්වා පයින් යාමට ආරම්භ කර බව ද 2017.06.09 දින ඔහුගේ අත්අකුරින් ලියු බවට සැකකරෙන  ලිපියේ සඳහන් කර තිබෙනවා.\nඒ අනුව මාසයකට වැඩි කාලයක් අදාල පුද්ගලයා මහරගම සිට මෙසේ පයින් කතරගම බලා යාම සදහා පැමිණෙමින් සිටින්නට ඇති බව පොලිසිය සැක කරනවා.\nසිරුර පශ්චාත් මරණ පරීක්ෂණය සදහා ගාල්ල කරාපිටිය රෝහල වෙත යැවු අතර සිද්ධිය සම්බන්ධයෙන් ගාල්ල පොලිසිය වැඩිදුර පරීක්ෂණ පවත්වනවා.\nඡායාරූප - හබරාදුව නිමල් අල්ගෙවත්ත",
       "URL": "https://www.hirunews.lk/166185/පුතුන්-5-දෙනෙකුගේ-පියෙක්-සරණක්-නොමැතිව-මහමග-මියයයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4415"
}