{
       "Source": "hirunews",
       "Timestamp": "Friday, 25 February 2022 - 9:48",
       "Headline": "ඉන්දු - ශ්‍රී ලංකා පළමු 20 - 20න් ශ්‍රී ලංකාව පරදියි",
       "News Content": "ඉන්දියාව සමඟ ලක්නව් හිදී ඊයේ (24) පැවති පළමු විස්සයි විස්ස තරගයෙන් ශ්‍රී ලංකාවට ලකුණු 62 ක පරාජයක් අත්වුණා.\nකාසියේ වාසිය දිනා පළමුවෙන් පන්දුවට පහරදෙන ලෙස ශ්‍රී ලංකා නායක දසුන් ශානක ඉන්දියාවට ඇරයුම් කළ අතර, ඔවුන් සිය පන්දු වාර විස්ස තුළදී කඩුලු දෙකක් දැවී ලකුණු 199 ක් රැස් කළා.\nඉෂාන් කිෂාන් එහිදී පන්දු 56 කින් ලකුණු 89 ක් රැස් කළේ හයේ පහර තුනක් සහ හතරේ පහර දහයක් සමඟින්.\nශ්‍රෙයාස් අයියර් පන්දු 28 කින් නොදැවී ලකුණු 57 ක් රැස් කළා.\nනායක රෝහිත් ෂර්මා ලකුණු 44 යි.\nපිළිතුරු වශයෙන් ශ්‍රී ලංකා පිලට සිය පන්දු වාර විස්ස තුළ කඩුලු හයක් දැවී රැස් කරගත හැකිවූයේ ලකුණු 137 ක් පමණයි.\nශ්‍රී ලංකා පිලේ කඩුලු හයක් ලකුණු 97කට දැවී ගොස් තිබූ අතර, නොදැවී ලකුණු 53 ක් ලැබූ චරිත් අසලංක සහ පන්දු 14කින් ලකුණු 24 ක් රැස් කළ දුෂ්මන්ත චමීර නොදැවුණු හත්වන කඩුල්ල සඳහා ලකුණු 40 ක් රැස් කළා.\nශ්‍රී ලංකාව සහ ඉන්දියාව අතර දෙවන විස්සයි විස්ස තරගය හෙට (26) ධර්මසාලා හි දී පැවැත්වීමට නියමිතයි.",
       "URL": "https://www.hirunews.lk/297982/ඉන්දු-ශ්‍රී-ලංකා-පළමු-20-20න්-ශ්‍රී-ලංකාව-පරදියි",
       "Category": "Local News",
       "Parent URL": "https://www.hirunews.lk/local-news.php?pageID=1334"
}