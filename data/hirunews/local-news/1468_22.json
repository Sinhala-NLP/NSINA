{
       "Source": "hirunews",
       "Timestamp": "Sunday, 26 December 2021 - 14:35",
       "Headline": "සුනාමියට ගසාගෙන ගිය සිහිනය (වීඩියෝ)",
       "News Content": "ශ්‍රී ලංකාව මුහුණදුන් දැවැන්තම ස්වභාවික ඛේදවාචකය සිදුවී අදට වසර 17ක් ගතවුවත් එහි අඳුරු මතකයන් තවමත් පහව ගොස් නැහැ.\nරුදුරු සුනාමියෙන් බැට කෑ ඇතැම් මිනිසුන්ට උන්හිටි තැන් පවා අහිමි වී යද්දී බලධාරීන්ගේ නොසැලකිල්ල නිසා ඔවුන්ට තවමත් සිදුව ඇත්තේ අනාරක්ෂිත ජීවිතයක් ගත කරන්නටයි.\nමාතර මිරිස්ස නිරිවැල්ල ප්‍රදේශයේ පදිංචි ලසිකා ජයමාලිට 2004 වර්ෂයේ ඇතිවූ සුනාමි ව්‍යසනයෙන් පවුලේ සාමාජිකයින් සමග යාන්තම් දිවි බේරාගත්තත් ජීවත් වූ නිවස නම් බේරාගැනීමට හැකිවුණේ නැහැ.\nරුදුරු වූ සුනාමි රළට ඇගේ නිවස හා බඩු භාණ්ඩ සියල්ලම මුහුදට ගසාගෙන ගියේ සිත්පිත් නැති අයුරින්.\nනිවස අහිමිවී වසර 17ක් ගෙවුණු පසුවත් පෞද්ගලික සමාගමක් විසින් සාදා දුන් කුඩා නිවසක පවුලේ සාමාජිකයින් 6 දෙනෙකු සමග ඇය මේවන විට ජීවත්වන්නේ ඉතාමත් අසීරුවෙන්.\nමෙම ගම්මානයේ තවත් එවැනිම අබලන් නිවාස 20ක් පමණ තිබෙනවා.\nඔවුන්ගේ එකම බලාපොරොත්තුව නොතෙමී ජීවත් වීමට හිසට සෙවණක් පමණයි.\nඑවන් පසුබිමක සුනාමියට හසුවී ජීවිත, නිවාස, ඉඩකඩම් අහිමිවූ ජනතාව වෙනුවෙන් ඉදිකළ නිවාස රැසක් විනාශවීමේ පුවතක් අපට වාර්තා වුණේ ගාල්ල - දඩල්ල ප්‍රදේශයෙන්.\nනිවාස රාජ්‍ය ආරක්ෂක හා නාගරික සංවර්ධන අමාත්‍යාංශයට අයත් බවට සඳහන් දැන්වීම්ද අලවා ඇති නිවාසවල අද තත්ත්වය ශෝචනීයයි.\nසුනාමියෙන් නිවාස අහිමි වූ ජනතාව වෙනුවෙන් ඉදි කළත් ජනතාවට ලබානොදී විනාශ මුඛයට යන මෙම නිවාස පිළිබඳව අප අනාවරණ කළේ වරක් දෙවරක් නොවේ.\nවසර 17ක් ගතවුණත් තවමත් බලධාරීන්ගේ දෑස් යොමු නොවූ මෙම නිවාස සුනාමියෙන් නිවාස අහිමිවූවන්ට ලබා නොදෙන්නේ කුමන හේතුවකට යන්න අපට ඇත්තේ අබිරහසක්.",
       "URL": "https://www.hirunews.lk/292185/සුනාමියට-ගසාගෙන-ගිය-සිහිනය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1468"
}