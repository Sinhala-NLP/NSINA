{
       "Source": "hirunews",
       "Timestamp": "Thursday, 24 March 2022 - 15:24",
       "Headline": "බැංකු පද්ධතිය ස්ථාවර බව මහබැංකුව ජනතාවට දැනුම්දෙයි (වීඩියෝ)",
       "News Content": "ශ්‍රී ලංකා මහ බැංකුව මගින් අද නිකුත් කළ විනිමය අනුපාතිකවලට අනුව ඇමරිකානු ඩොලරයක ගැනුම් මිල රුපියල් 279යි ශත 90 ක් ලෙසත්, විකිණුම් මිල රුපියල් 289 යි ශත 99ක් ලෙසත් සටහන් වුණා.\nස්ටර්ලින් පවුමක ගැනුම් මිල රුපියල් 369 ක් වූ අතර එහි විකිණුම් මිල සටහන් වූයේ රුපියල් 383ක් ලෙසයි.\nයුරෝ එකක ගැණුම් මිල රුපියල් 310ක් ලෙසත්, විකිණුම් මිල රුපියල් 321ක් ලෙසත් සටහන් වුණා.\nමේ අතර, බැංකු පද්ධතිය ස්ථාවර බවත්, රාජ්‍ය බැංකුවල කටයුතු සුමටව සිදුවන බවත් මුදල් අමාත්‍යාංශය සහ මහබැංකුව ජනතාවට දැනුම් දෙනවා.\nඒ විශේෂ නිවේදනයක් නිකුත් කරමින්.\nබැංකු පද්ධතියේ ස්ථාවරභාවය සහ රාජ්‍ය බැංකුවල කටයුතු සම්බන්ධයෙන් පළ වන ඇතැම් ප්‍රකාශ අනුව නොව, ස්ථාවරව සහ සාමාන්‍ය පරිදි අදාළ කටයුතු සිදුවන බවයි එම නිවේදනයේ සඳහන් වන්නේ.\nමෙම ඉහළ පෙළේ රාජ්‍ය බැංකු පද්ධතිය ගැන පාර්ලිමේන්තුවේ දී ද විපක්ෂයෙන් අදහස් මතු වුණා.\nඒ අනුව පාර්ලිමේන්තු මන්ත්‍රී ආචාර්ය හර්ෂ ද සිල්වා කියා සිටියේ අද උදෑසන වන විට රුපියලේ අගය අවප්‍රමාණය වීම මත ඩොලර් අර්බුදය විසඳාගත නොහැකිව මෙරට රාජ්‍ය බැංකුවක් අකර්මන්‍ය වී ඇති බවයි.\nමේ අතර, ව්‍යාජ ලේඛන සකස් කර ව්‍යාජ තොරතුරු ඉදිරිපත් කරමින් පුද්ගලයින් 44 දෙනෙකු 2017 වර්ෂයේදී රාජ්‍ය උකස් හා ආයෝජන බැංකුවෙන් රුපියල් මිලියන 68 ක ණය ලබාගෙන ඇති සිද්ධියක් කෝප් කමිටුවේ දී අවධානයට ලක්ව තිබෙනවා.\nඒ සම්බන්ධයෙන් අපරාධ පරීක්ෂණ දෙපාර්තමේන්තුව විමර්ශන ආරම්භ කර ඇති බවයි කෝප් කමිටුව හමුවට පැමිණ ඇති බැංකුවේ නිලධාරින් ප්‍රකාශ කර ඇත්තේ.",
       "URL": "https://www.hirunews.lk/300286/බැංකු-පද්ධතිය-ස්ථාවර-බව-මහබැංකුව-ජනතාවට-දැනුම්දෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1274"
}