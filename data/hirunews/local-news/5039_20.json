{
       "Source": "hirunews",
       "Timestamp": "Friday, 20 May 2016 - 8:01",
       "Headline": "අරණායක නායයාමෙන් මියගිය අයගේ අවසන් කටයුතු අද",
       "News Content": "අරණායක - සාමසර කන්දේ නායයෑමෙන් අනතුරුව මෙතෙක් සොයාගත් මළ සිරුරුවලින් හඳුනාගෙන ඇති පුද්ගලයින්ගේ අවසන් කටයුතු අද (20) දිනයේදී සිදුකිරීමට නියමිතයි.\nහත්ගම්පොල පොදු සුසාන භූමියේ සමූහ ලෙස එම භූමදාන කටයුතු  සිදු කිරීමට අරණායක ප්‍රාදේශීය ලේකම් කාර්යාලයේ ඊයේ පැවති විශේෂ සාකච්ඡාවකින් පසුව තීරණය කෙරුණේ.\nමේ අතර අරණායක - සාමසර කන්ද නායයෑමෙන් පුද්ගලයින් 144 දෙනෙකු තවමත් අතුරුදන්වී තිබෙනවා.\nඅරණායක ප්‍රාදේශිය ලේකම් සාම් ෆයිසර් හිරු ප්‍රවෘත්ති අංශයට සඳහන් කළේ නායයෑමෙන් නිවාස 80 ක් සම්පූර්ණයෙන්ම විනාශ වී ඇති බවයි.\nනායයෑම සිදුවූ ප්‍රදේශවල ග්‍රාම නිලධාරීන් හරහා  එම තොරතුරු ලබාගත් බවයි ඔහු කියා සිටියේ.\nසාමසර කන්ද නායයෑම හේතුවෙන් අවතැන්වූ පුද්ගලයින් 1700 ක් පමණ පිරිසක් මේ වනවිට අරණායක ප්‍රදේශයේ විහාරස්ථාන සහ පාසල් ඇතුලූ ස්ථාන 9 ක රඳවා සිටිනවා.\nඔවුන්ට අවශ්‍ය කරන සියලූම පහසුකම් ලබාදීමට කටයුතු කර ඇති බවයි ආපදා කළමනාකරන මධ්‍යස්ථානය සඳහන් කළේ.\nනායගිය ස්ථානය නැරඹීම සඳහා පිට පළාත්වල ජනතාවට එම ප්‍රදේශයට පැමිණීමෙන් වළකින ලෙසට ද පොලීසිය ඉල්ලීමක් කළා.\nඒ, තවදුරටත් සිදු කෙරෙන මෙහෙයුම් කටයුතුවලට බාධාවීම සහ එය අනතුරුදායක වීම හේතුවෙන්.\nඑමෙන්ම අරණායක - ගංතුන - උඩගම ප්‍රදේශයේ නායයෑමේ අවදානමක් හේතුවෙන් පුද්ගලයින් 200 දෙනෙකු පමණ  ඊයේ ආරක්ෂිත ස්ථාන වෙත යොමුකර තිබෙනවා.\nඅරණායක - අම්බලකන්ද - බැලූම්ගල කන්දේ නායයෑමේ අවදානමක් හේතුවෙන් ද තවත් පවුල් 80 ක් පමණ එම ප්‍රදේශයෙන් ඉවත් කෙරුණා.\nකෑගල්ල - බුලත්කොහුපිටිය - කළුපහනවත්ත - අරන්දර ප්‍රදේශයේ සිදුවූ නායයෑමෙන් අතුරුදන්වූ පුද්ගලයින් 16 දෙනාගෙන් 14කගේම සිරුරු සොයාගත්තා.\nතවත් දෙදෙනෙකුගේ සිරුරු සොයා මෙහෙයුම් සිදුකරන බවයි ආපදා කළමනාකරන මධ්‍යස්ථානය ඊයේ සඳහන් කළේ.\nපසුගියදා රාත්‍රියේ වතු නිවාස 10 කින් 6 ක් මෙලෙස නායයෑමට ලක්වුණා.\nමේ අතර කෑගල්ල දිස්ත්‍රික්කයේ නායයාමේ ස්ථාන 84 ක් හඳුනාගෙන ඇති බව ජාතික ගොඩනැගිලි පර්යේෂණ සංවිධානය ප්‍රකාශ කළා.\nකොළඹ ඊයේ පැවති මාධ්‍ය හමුවකට එක්වෙමින් එහි නායයාම් පර්යේෂණ හා අවදානම් කලාප අධ්‍යයන අංශයේ අධ්‍යක්ෂ ආර්.එම්.එස්. බණ්ඩාර කියා සිටියේ කෑගල්ල සහ රත්නපුර දිස්ත්‍රික්කවල පදිංචි ජනතාව තවදුරටත් නායයාම් පිළිබදව දැඩි විමසිල්ලකින් පසුවිය යුතු බවයි.",
       "URL": "https://www.hirunews.lk/133593/අරණායක-නායයාමෙන්-මියගිය-අයගේ-අවසන්-කටයුතු-අද",
       "Category": "Local News",
       "Parent URL": "https://www.hirunews.lk/local-news.php?pageID=5039"
}