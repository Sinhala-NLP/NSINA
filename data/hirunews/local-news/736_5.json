{
       "Source": "hirunews",
       "Timestamp": "Monday, 14 November 2022 - 10:31",
       "Headline": "චීනයෙන් ගොවීන්ට ඉන්ධන - කෝටාව වැඩි කරන්නැයි ඉල්ලීමක්",
       "News Content": "චීනය විසින් මෙරට කෘෂිකාර්මික සහ ධීවර කටයුතු සඳහා ඉන්ධන ලීටර් මිලියන 10.6 ක් පරිත්‍යාගයක් ලෙස ලබාදීමට එකඟත්වය පළ කර තිබෙනවා.\nඉන් ලීටර් මිලියන 7.5 ක් කෘෂිකාර්මික කටයුතු සඳහා ලබාදීමට නියමිතයි.\nමෙම ඉන්ධන තොග දෙසැම්බර් මාසය වනවිට මෙරටට ලැබීමට නියමිතයි.\nමෙම තොග කුඹුරු අස්වැද්දීමට ලබාදීමට නොහැකිවුවත්, අස්වනු නෙලන අවස්ථාවේදී ලබාදීමට පියවර ගන්නා බවයි කෘෂිකර්ම අමාත්‍යාංශය සඳහන් කළේ.\nගොවි ජනතාවට නොමිලේ ලබාදීමට නියමිත මෙම ඉන්ධන තොගය චීනය විසින් ලබාදී ඇත්තේ ජනාධිපති රනිල් වික්‍රමසිංහගේ ඉල්ලීමකට අනුවයි.\nමේ අතර, ගොවීන් පවසන්නේ සිය වගාවන්ට ලබාදෙන ඉන්ධන ප්‍රමාණවත් නොවන බවයි.\nඒ අනුව ඉන්ධන කෝටාව වැඩි කර දෙන ලෙසද ඔවුන් ඉල්ලා සිටියා.\nඑමෙන්ම ගොවීන්ට යූරියා ඇතුළු පොහොර ප්‍රමාණවත් පරිදි නොලැබීම නිසා ඔවුන් දැඩි අපහසුතාවයට පත් වී ඇති බව ජාතික ගොවි ජන එකමුතුවේ සභාපති අනුරාධ තෙන්නකෝන් ප්‍රකාශ කළා.\nඒ අනුරාධපුරයේ ඊයේ පැවති මාධ්‍ය හමුවකට එක්වෙමින්.\nකෙසේ වෙතත් මෙම මස 28 වනදා තවත් යූරියා පොහොර නැවක් මෙරටට ලඟා වීමට නියමිතව තිබෙනවා.\nඑමෙන්ම ලබන මස පළමු සතියේ දී බණ්ඩි පොහොර සෑදීම සඳහා අවශ්‍ය මියුරේට් ඔෆ් පොටෑෂ් පොහොර මෙට්‍රික් ටොන් 40,000ක් රැගත් නැවක් කොළඹට පැමිණෙන බවයි කෘෂිකර්ම අමාත්‍යාංශය ප්‍රකාශ කළේ.\nඑමෙන්ම දිස්ත්‍රික්ක 08ක අඩු ආදායම්ලාභී ගොවි පවුල් සඳහා ලබාදීමට යූරියා පොහොර මෙට්‍රික් ටොන් 700ක් එක්සත් ජාතීන්ගේ ආහාර හා කෘෂිකර්ම සංවිධානය විසින් ලබාදීමට නියමිත බව ද එම අමාත්‍යාංශය සඳහන් කළා.",
       "URL": "https://www.hirunews.lk/320342/චීනයෙන්-ගොවීන්ට-ඉන්ධන-කෝටාව-වැඩි-කරන්නැයි-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=736"
}