{
       "Source": "hirunews",
       "Timestamp": "Tuesday, 02 May 2023 - 10:28",
       "Headline": "කැලි කසල කන්දක් වූ නගර සභා ක්‍රීඩාංගනය",
       "News Content": "නුවරඑළිය නගරයේ පැවති සැණකෙළි භූමියට ලබා දී තිබු නුවරඑළිය මහ නගර සභා ක්‍රිඩාංගනය දින ගණනක් තිස්සේ පැවති සැණකෙළි නිසා කසල කන්දක් බවට පත්ව තිබෙනවා.\nසෑම වසරක ම නුවරඑළිය නගරය කේන්ද්‍ර කර ගනිමින් සංවිධානය කරන සැණකෙළි මාලාවට සමගාමීව ඉදිකරනු ලබන කාර්නිවල් සැණකෙළි භූමියෙන් ඉවතලන පොලිතින්,ප්ලාස්ටික් බීර බෝතල් හා බීර ටින් ආදිය නිසා ක්‍ර්‍රීඩාංගනයේ තණ තිල්ලට  සහ පරිසරයට විශාල හනියක් සිදු වී ඇති බවයි පරිසරවේදින් පෙන්වා දෙන්නේ.\nක්‍රීඩාංගනය සුගතදාස ජාතික ක්‍රීඩා සංකීර්ණ අධිකාරියට අයත් භූමියක් වන අතර එහි කසළ කළමනාකරණය හා යටිතල පහසුකම් සැපයීම නුවරඑළිය මහා නගර සභාවට පැවරී ඇති වගකීමක් නමුත් එම නගර සභාවේ නිලධාරීන් එම වගකීම නිසි ආකාරයට ඉටු නොකරන බවයි වාර්තා වෙන්නේ.\nසැණකෙළි සංවිධායකවරුන් පවසා සිටියේ නුවරඑළිය මහ නගර සභාව නිසි වේලාවට කසල රැගෙන යාමට නොපැමිණෙන බැවින් සැණකෙළි භූමිය පුරා එකතු වන කැළි කසළ හා ඝන අපද්‍රව්‍ය තැන් තැන්වල ගොඩ ගැසීමට සිදුවන බවයි.\nනුවරඑළිය මහ නගර සභාවේ ප්‍රධාන නාගරික සෞඛ්‍ය පරීක්ෂක කිත්සිරි හේරත් පවසන්නේ සැණකෙළි භූමියක් තුළ කසළ ඉවත් කිරීමට මහ නගර සභාව යම්කිසි මුදලක් අය කරන අතර සැණකෙළි සංවිධායකවරුන් මුදල් ඉතිරි කිරීමේ අරමුණින් දෛනිකව එකතු වන කසල මහ නගර සභාවට භාරදීමට කටයුතු නොකරන බවයි.",
       "URL": "https://www.hirunews.lk/334022/කැලි-කසල-කන්දක්-වූ-නගර-සභා-ක්‍රීඩාංගනය",
       "Category": "Local News",
       "Parent URL": "https://www.hirunews.lk/local-news.php?pageID=375"
}