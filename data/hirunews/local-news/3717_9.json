{
       "Source": "hirunews",
       "Timestamp": "Wednesday, 03 October 2018 - 18:28",
       "Headline": "අම්බලන්තොට නිවසකින් පැහැරගත් 17 හැවිරිදි තරුණිය හමුවෙයි",
       "News Content": "අම්බලන්තොට වලව්වත්ත ප්‍රදේශයේ නිවසකට පැමිණි පිරිසක් විසින් පැහැරගෙන ගිය 17 හැවිරිදි තරුණිය සොයාගෙන තිබෙනවා.\nඒ තංගල්ල අපරාධ විමර්ශණ ඒකකයේ නිලධාරීන් සිදු කළ විමර්ශණයකදීයි.\nපැහරගනු ලැබු බව කියන තරුණිය සහ සැකකාර තරුණයා අද සවස 5 ට පමණ සොයා ගැනුනේ තිස්සමහාරාම වීරවිල ප්‍රදේශයේ නිවසක සිටියදීයි.\nඔවුන්ගෙන් කළ ප්‍රශ්ණ කිරීම්වලදී අනාවරණ වී ඇත්තේ තරුණියගේ කැමැත්තෙන් ඇයගේ සැලසුමකට අනුව මෙම පැහැර ගැනීම සිදුකර ඇති බවයි.\nතරුණිය ඊයේ රාත්‍රී තම මවගේ දුරකථනයෙන් පෙම්වතාට ඇමතුමක් ලබාදීමෙන් අනතුරුව සැකකරුවන් නිවසට පැමිණ ඇතැයි පොලිස් පරීක්ෂණවලදී හෙළිවී තිබෙනවා.\nසැකකාර තරුණයා තවත් පිරිසක් සමග යතුරුපැදිවලින් තරුණියගේ නිවසට පැමිණ තිබු බව සඳහන්.\nනිවසේ දොර කඩා ඇතුලුවීමෙන් පසුව තමා සතුව තිබු ගිනි අවිය බිම වැටීම හේතුවෙන් ක්‍රියාත්මක වූ බවට සැකකාර තරුණයා පොලිසිය හමුවේ ප්‍රකාශකර තිබෙනවා.\nකිසියම් පිරිසක් නිවසට බලහත්කාරයෙන් ඇතුලුවී තම 17 හැවිරිදි දියණිය පැහැරගත් බවට ඇයගේ දෙමව්පියන් ඊයේ අම්බලන්තොට පොලිසියට පැමිණිලි කර තිබුනා.\nඒ සම්බන්ධයෙන් තංගල්ල කොට්ඨාශ අපරාධ විමර්ශණ අංශයේ නිලධාරීන් සහ අම්බලන්තොට පොලිසියේ නිලධාරීන් සිදු කළ විමර්ශණයකදීයි සැකකාර තරුණයා සහ තරුණිය අත්අඩංගුවට ගැනුනේ.\nසිද්ධිය පිළිබඳ තවදුරටත් විමර්ශණ ක්‍රියාත්මකයි.",
       "URL": "https://www.hirunews.lk/201329/අම්බලන්තොට-නිවසකින්-පැහැරගත්-17-හැවිරිදි-තරුණිය-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=3717"
}