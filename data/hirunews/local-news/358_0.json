{
       "Source": "hirunews",
       "Timestamp": "Tuesday, 09 May 2023 - 13:14",
       "Headline": "එක්ස්ප්‍රස් පර්ල් විවාදයට අධිකරණ ඇමති එරෙහි වේ",
       "News Content": "නිව් ඩයමන්ඩ් සහ එක්ස්ප්‍රස් පර්ල් නෞකා අනතුරු පිළිබඳව සොයා බලා අවශ්‍ය නිර්දේශ ඉදිරිපත් කිරීමට විශේෂ පාර්ලිමේන්තු තේරීම් කාරක සභාවක් පත්කරන ලෙස ඉල්ලමින් ආණ්ඩු පක්ෂයේ මන්ත්‍රීවරුන් 21 දෙනෙකු, කතානායකවරයාට ලිපියක් යොමුකර තිබෙනවා.\nමේ අතර එක්ස්ප්‍රස් පර්ල් නෞකා අනතුර සම්බන්ධයෙන් කල් තැබීමේ විවාදය හෙට සහ අනිද්දා යන දෙදින තුළ පැවැත්වීමට අද රැස්වූ පාර්ලිමේන්තු කටයුතු පිළිබද කාරක සභාව තීරණය කළා.\nඒ මහබැංකු පනත් කෙටුම්පත මේ සතියේ විවාදයට නොගැනීම හේතුවෙන්.\nමේ අතර, අද පාර්ලිමේන්තුවේදී අධිකරණ අමාත්‍ය ආචාර්ය විජේදාස රාජපක්ෂ ද එක්ස්ප්‍රස් පර්ල් නෞකාවට අදාළ කටයුතු සම්බන්ධයෙන් අදහස් දක්වා සිටියා.\nඑහිදී ඔහු කියා සිටියේ සිංගප්පූරු අධිකරණයේ පැනවූ නඩුව පැවැත්වෙන බැවින් හෙට දිනයේ දී පාර්ලිමේන්තුවේ මේ සම්බන්ධයෙන් විවාදයක් පැවැත්වීම තමන් පිළි නොගන්නා බවයි.\nඑය අධිකරණ යුක්තියට පටහැනි බවද ඔහු මෙහිදී පෙන්වා දුන්නා.\nමේ අතර, එක්ස්ප්‍රස් පර්ල් නෞකා අනතුර සම්බන්ධයෙන් පරිසර යුක්ති කේන්ද්‍රය මානව හිමිකම් කොමිෂන් සභාව හමුවේ පැමිණිල්ලක් ගොනු කළා.",
       "URL": "https://www.hirunews.lk/334680/එක්ස්ප්‍රස්-පර්ල්-විවාදයට-අධිකරණ-ඇමති-එරෙහි-වේ",
       "Category": "Local News",
       "Parent URL": "https://www.hirunews.lk/local-news.php?pageID=358"
}