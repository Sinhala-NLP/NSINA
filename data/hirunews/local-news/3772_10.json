{
       "Source": "hirunews",
       "Timestamp": "Thursday, 30 August 2018 - 19:29",
       "Headline": "ජනපති බිම්ස්ටෙක් රාජ්‍ය නායක සමුළුව අමතයි",
       "News Content": "‍කලාපීය පොදු ගැටලු සඳහා විසඳුම් සෙවීමට බිම්ස්ටෙක් රටවල් එක්ව කටයුතු කළයුතු බව ජනාධිපති මෛත්‍රිපාල සිරිසේන මහතා පවසනවා.\nකත්මණ්ඩු නුවරදී අද ආරම්භ වූ බිම්ස්ටෙක් රාජ්‍ය නායක සමුළුව අමතමින් ජනාධිපතිවරයා මේ බව සදහන් කළා.\nබහු ආංශික තාක්ෂණික හා ආර්ථික සහයෝගීතාව සදහා බෙංගාල බොක්ක ප්‍රවේශය හෙවත් බිම්ස්ටෙක් 4 වන රාජ්‍ය නායක සමුළුව අද නේපාලයේ කත්මණ්ඩු නුවරදී ආරම්භ වුණා.\nජනාධිපතිවරයා මෙහිදී කියාසිටියේ ලෝක ප්‍රජාව සහ සියලු රාජ්‍යයන් නීත්‍යානුකූල නොවන මත්ද්‍රව්‍ය ජාවාරමට එරෙහිව සහයෝගයෙන් කටයුතු කළ යුතු බවයි.\nනීති විරෝධී මත්ද්‍රව්‍ය ලෝකයේ බොහෝ රටවල් මුහුණ දෙන ප්‍රධාන අභියෝගයක් වන අතර ඊට විසඳුම් සෙවීමට සියලුදෙනා එක්විය යුතු බවයි ජනාධිපතිවරයා සඳහන් කළේ.\nවර්තමානයේදී කාලගුණික සහ දේශගුණික විපර්යාසයන් කලාපයේ ආර්ථික සැලසුම් අභියෝගයට ලක් කරමින් සිටින අතර ඒ සමගම වර්ධනය වන දුගී භාවය හේතුවෙන් ආර්ථික ගැටලූ රැසක් මතු කරවන බැවින් මෙම අභියෝගය සදහා විසදුම් සෙවීමට ද කලාපයේ රටවල් එක්ව කටයුතු කිරීමේ වැදගත්කම ජනාධිපතිවරයා මෙහිදී පෙන්වා දුන්නා.\nමේ අතර, රාජ්‍ය නායක සමුළුවට සහභාගී වී සිටින ජනාධිපති මෛත්‍රිපාල සිරිසේන සහ ඉන්දීය අග්‍රාමාත්‍ය නරේන්ද්‍ර මෝදි යන මහත්වරුන්ගේ හමුවක් අද පස්වරුවේ සිදුවුණා.\nජනාධිපති මාධ්‍ය අංශය නිවේදනය කළේ ශ්‍රී ලංකාව තුළ ප්‍රජාතන්ත්‍රවාදය සහ නිදහස තහවුරු කරමින් සංහිඳියාවත් ස්ථීරසාර සාමයත් උදාකර ගැනීමට ජනාධිපති මෛත්‍රිපාල සිරිසේන මහතාගේ කැපවීම ඉන්දීය අග්‍රාමාත්‍යවරයා මෙහිදී ඇගයිමට ලක්කළ බවයි.\nමෙවර සමුළුවේදී එහි සභාපතීත්වය ශ්‍රි ලංකාවට හිමි වීමට නියමිත අතර ඒ පිළිබඳ අදහස් දක්වමින් ඉන්දීය අග්‍රාමාත්‍යවරයා පවසා ඇත්තේ අත්දැකීම් බහුල නායකයෙක් ලෙස ජනාධිපති මෛත්‍රිපාල සිරිසේන මහතා යටතේ බිම්ස්ටෙක් සංවිධානය ශක්තිමත් සංවිධානයක් බවට පත්වනු ඇති බවයි.\nමේ අතර, ශ්‍රී ලංකා - මියන්මාර ඒකාබද්ධ වෙළෙඳ ගිවිසුම නැවත සක්‍රීය කර ගනිමින් දෙරට අතර ආර්ථික හා වෙළෙඳ සබඳතා නව මාවතක් ඔස්සේ ශක්තිමත් කර ගැනීමට දෙරටේ නායකයින් අද එකඟ වුණා.\nබිම්ස්ටෙක් සමුළුවට සමගාමීව මියන්මාර ජනාධිපති වින් මයින්ට් සහ ජනාධිපති මෛත්‍රිපාල සිරිසේන මහතා අතර පැවැති ද්විපාර්ශ්වික සාකච්ඡාවලදී මියන්මාර ජනාධිපතිවරයා වැඩිදුරටත් අවධාරණය කර ඇත්තේ ජාත්‍යන්තර වේදිකාවේදී අවශ්‍ය ඕනෑම සහයක් ලබාදීමට සූදානම් බවයි.",
       "URL": "https://www.hirunews.lk/198805/ජනපති-බිම්ස්ටෙක්-රාජ්‍ය-නායක-සමුළුව-අමතයි",
       "Category": "Local News",
       "Parent URL": "https://www.hirunews.lk/local-news.php?pageID=3772"
}