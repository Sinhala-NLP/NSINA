{
       "Source": "hirunews",
       "Timestamp": "Thursday, 22 June 2023 - 22:51",
       "Headline": "''සංහිඳියා ප්‍රයත්නයක් අඛණ්ඩව ඉදිරියට ගෙන යනවා'' ජනපති",
       "News Content": "රට මුහුණ දී සිටින ණය අර්බුදය විසඳීමට පුළුල් උපාය මාර්ගික වැඩපිළිවෙලක් සකස් කරන අතර, සංහිඳියා ප්‍රයත්නයක් අඛණ්ඩව ඉදිරියට ගෙන යන බව ජනාධිපති රනිල් වික්‍රමසිංහ පවසනවා.\nජාත්‍යන්තර ප්‍රජාතන්ත්‍රවාදී සංගමයේ 40 වන සංවත්සරයට සමගාමීව ලන්ඩන් නුවර පැවති වාර්ෂික සංසදය අතරතුර, කැනඩාවේ හිටපු අග්‍රාමාත්‍ය ස්ටීවන් හාපර් සමග සාකච්ඡාවකට එක්වෙමින් ජනාධිපති රනිල් වික්‍රමසිංහ මේ බව ප්‍රකාශ කොට තිබෙනවා.\nශ්‍රී ලංකාවේ ණය අර්බුදය විසඳීම සඳහා සැප්තැම්බර් මාසය වනවිට ණය ප්‍රතිව්‍යූහගත කිරීමේ ක්‍රියාවලිය අවසන් කිරීමට සැලසුම්කර ඇති බවයි ජනපති වැඩිදුරටත් පවසා සිටියේ.\nපාර්ලිමේන්තුව සමග සහයෝගයෙන් කටයුතු කරමින්, රට වර්තමානයේ මුහුණ දෙමින් තිබෙන ණය අර්බුදය විසඳීම සඳහා පුළුල් උපාය මාර්ගික වැඩපිළිවෙලක් සකස් කරන බවත්, එහිදී ණය ප්‍රතිව්‍යූහගතකරණය ප්‍රමුඛතාවක් බවත්, වැදගත් ව්‍යූහාත්මක ප්‍රතිසංස්කරණ සම්පූර්ණ කිරීමට තම මූලික අවධානය යොමුව ඇති බවත් ජනාධිපතිවරයා එහිදී පවසා තිබෙනවා.\nජනාධිපති මාධ්‍ය අංශය ප්‍රකාශ කළේ, ස්ටීවන් හාපර් මහතා යොමු කළ ප්‍රශ්නවලට පිළිතුරු දුන් ජනාධිපති රනිල් වික්‍රමසිංහ මහතා තමා ජනාධිපතිධුරය භාර ගැනීමෙන් පසු රටේ ආර්ථිකය යළි ගොඩනැගීම සඳහා ක්‍රියාත්මක කළ ප්‍රතිපත්තිමය වැඩපිළිවෙල මෙන්ම ජාත්‍යන්තර මූල්‍ය අරමුදල සමග සිදු කෙරෙන වැඩසටහන පිළිබඳව ද දීර්ඝ ලෙස අදහස් පළ කළ බවයි.\nශ්‍රී ලංකාවේ මූල්‍ය අපේක්ෂාවන් ශක්තිමත් කරමින් දීර්ඝ කාලීනව වඩාත් හිතකර වෙළෙඳ ශේෂයක් ස්ථාපනය කිරීමට අදහස් කරන බවත්, ලිබරල් ආර්ථික ලිහිල්කරණ ප්‍රතිපත්තිය වේගවත් කිරීම සහ ආයෝජන ආකර්ෂණය වැඩිකර ගැනීම අරමුණු කරගෙන එහිදී කටයුතු කරන බවත් ජනාධිපති රනිල් වික්‍රමසිංහ ප්‍රකාශකර තිබෙන බව සඳහන්.\nජනාධිපතිවරයා වැඩිදුරටත් පවසා ඇත්තේ, තමා අග්‍රාමාත්‍යධුරය දරන සමයේ ගත් පියවර මත පදනම්ව දමිළ ජනයා නියෝජනය කරන පාර්ලිමේන්තු මන්ත්‍රීවරුන් සමග සම්බන්ධ වී ඔවුන්ගේ ප්‍රගතිය සඳහා අඛණ්ඩව කටයුතු කිරීමට අපේක්ෂා කරන බවයි.\nසත්‍ය හා ප්‍රතිසන්ධාන කොමිසමක් ස්ථාපනය, ත්‍රස්තවාදයට එරෙහි නව නීතියක් පාර්ලිමේන්තුවට ඉදිරිපත්කර සම්මතකර ගැනීම ඇතුළු තීරණාත්මක කරුණු සම්බන්ධයෙන් එකඟතාවන්ට පැමිණ තිබීම පිළිබඳව ද ජනාධිපති රනිල් වික්‍රමසිංහ මෙහිදී අදහස් පළ කළ බවයි ජනාධිපති මාධ්‍ය අංශය නිවේදනය කර සිටියේ.",
       "URL": "https://www.hirunews.lk/338767/සංහිඳියා-ප්‍රයත්නයක්-අඛණ්ඩව-ඉදිරියට-ගෙන-යනවා-ජනපති",
       "Category": "Local News",
       "Parent URL": "https://www.hirunews.lk/local-news.php?pageID=245"
}