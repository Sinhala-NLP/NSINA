{
       "Source": "hirunews",
       "Timestamp": "Thursday, 07 February 2019 - 18:49",
       "Headline": "update: තමා අත්අඩංගුවට නොගත් බව අමල් පෙරේරාගේ සොහොයුරු සොහාන් පෙරේරා කියයි",
       "News Content": "තම සොහොයුරාගේ කාමරයේ තිබී හිස් කොකේන් කොපු දෙකක් පොලිස්  විශේෂ කාර්ය බලකාය රැගෙන ගිය ද තමා අත්අඩංගුවට නොගත් බව ගායන ශිල්පී අමල් පෙරේරාගේ සොහොයුරු සොහාන් පෙරේරා පවසනවා.\nගායන ශිල්පී අමල් පෙරේරාගේ සොහොයුරාගේ නිවස පරීක්ෂාවට ලක් කිරීමේදී හිස් කොකේන් කොපු කිහිපයක් සොයා ගැනුනු බව පොලිස් විශේෂ කාර්ය බලකාය  සඳහන් කළා.\nupdate : Thursday, 07 February 2019 - 21.29\n---------------------------------------------------------\nඩුබායි අත්අඩංගුවේ පසුවන රංගන ශිල්පී රයන් වැන් රෝයන් පදිංචිව සිටි දෙහිවල පිහිටි නිවස අද පස්වරුවේ පොලිස් විශේෂ කාර්ය බලකායේ පරීක්ෂාවට ලක්ව තිබෙනවා.\nඑම නිවසේ තිබී රහස් කුහරයක් සහිත ගමන් මල්ලක් සහ ඩිජිටල් තරාදියක් සොයාගෙන ඇතැයි සඳහන්.\nඑහිදී රංගන ශිල්පී රයන් වැන් රෝයන්ගේ සොහොයුරා සැකපිට අත්අඩංගුවට ගෙන තිබෙනවා.\nමේ අතර ගායන ශිල්පී අමල් පෙරේරාගේ සොහොයුරාගේ නිවස පරීක්ෂාවට ලක් කිරීමේදී හිස් කොකේන් කොපු කිහිපයක් සොයා ගැනුනු බව පොලිස් විශේෂ කාර්ය බලකාය  සඳහන් කළා.\nමේ අතර ඩුබායි රාජ්‍යයේදී එරට ආරක්ෂක අංශ විසින් අත්අඩංගුවට ගත් රංගන ශිල්පී රයන් වැන්ඩර්ස්ට්‍රෝයිගේ නිවසේ තිබී රහස් කුහරයක් සහිත ගමන් බෑගයක් ද පොලිස් විශේෂ කාර්ය බලකාය සිදු කළ සෝදිසියකදී සොයාගෙන ඇතැයි සඳහන්.\nමේ අතර අත්අඩංගුවට ගත් පාතාල නායක මාකදුරේ මධූෂ් ඇතුළු පිරිස මේ වනවිට ඩුබායි හි පිහිටි අබිහිල් අල්මුල්ලා ප්ලාසාහි සිර මැදිරියක රදවා සිටින බව වාර්තා වනවා.\nඔහු ඇතුළු සෙසු සැකකරුවන්ගේ රුධිර සාම්පලද ඩුබායි පොලිසිය විසින් ලබාගෙන ඇත්තේ රුධිරයේ අඩංගු මත්ද්‍රව්‍ය පිළිබඳව නිගමනය කිරීම සඳහායි.\nසමරසිංහ ආරච්චිලාගේ මධූෂ් ලක්ෂිත හෙවත් මාකඳුරේ මධූෂ් නමැති පාතාල කල්ලි සාමාජිකයා ඇතුළු මෙරට ප්‍රධාන පෙලේ පාතාල සාමාජිකයින් සිව් දෙනෙකු ඇතුළු 25 දෙනෙකු පසුගිය 5 වනදා අලූයම අත්අඩංගුවට ගනු ලැබුවේ ඩුබායි තරු 6 හෝටලයක සාදයක් පවත්වමින් සිටියදීයි.\nඑම සාදයට ජනප්‍රිය ගායන ශිල්පි අමල් පෙරේරා, ඔහුගේ පුත් නව පරපුරේ ගායන ශිල්පියෙකු වන නදීමාල් පෙරේරා සහ රංගන ශිල්පියෙකු වන රයන් වැන් රෝයන් ද එක්ව සිටියා.\nමෙම සාදය පවත්වා ඇත්තේ මාකඳුරේ මධූෂ් සහ ඔහුගේ දෙවන බිරිද වන තිලිණි නිශායා තිලකරත්නට දාව එහිදී උපන් පුතුගේ උපන් දිනය වෙනුවෙන්.\nඇය 2012 වසරේ වැලිකඩ බන්ධනාගාරය තුලදී ඝාතනයට ලක්වූ පාතාල නායක කළු තුෂාරගේ බිරිදයි.\nඅත්අඩංගුවට ගත් පිරිස අතර, මිරිස්සේ සන්ෂයින් සුද්දා, රොටුඹේ අමිල නමැති පාතාල සාමාජිකයින් ද වන බවයි පොලීසිය ප්‍රකාශ කළේ.\nමේ අතර, මත්ද්‍රව්‍ය හා ඒ ආශ්‍රිත අපරාධ මැඩලීම උදෙසා පොලිස් විශේෂ කාර්ය බලකාය සිදුකරන මෙහෙවර අගය කරමින් අග්‍රාමාත්‍ය රනිල් වික්‍රමසිංහ එම බලකායේ අණදෙන නිලධාරි ජ්‍යෙෂ්ඨ නියෝජ්‍ය පොලිස්පති එම්.ආර්.ලතීෆ් වෙත ප්‍රශංසාත්මක ලිපියක් යොමුකර තිබෙනවා.\nවිශේෂ කාර්ය බලකායේ නිර්භීත ක්‍රියා කලාපය පිළිබදව අගය කරන අතරම එවන් කාර්යශූර නිලධාරින් ශ්‍රී ලංකා පොලිස් දෙපාර්තමේන්තුවට මහඟු සම්පතක් බවටයි අග්‍රාමාත්‍යවරයා එමගින් පෙන්වා දෙන්නේ.\nඑමෙන්ම, කොළඹ අද පැවති මාධ්‍ය හමු කිහිපයකදී ද පාතාල කල්ලි නායක මධූෂ් අත්අඩංගුවට ගැනීම පිිළිබදව අදහස් පළ වුණා.",
       "URL": "https://www.hirunews.lk/209921/update-තමා-අත්අඩංගුවට-නොගත්-බව-අමල්-පෙරේරාගේ-සොහොයුරු-සොහාන්-පෙරේරා-කියයි",
       "Category": "Local News",
       "Parent URL": "https://www.hirunews.lk/local-news.php?pageID=3513"
}