{
       "Source": "hirunews",
       "Timestamp": "Monday, 26 December 2022 - 14:23",
       "Headline": "බිත්තරේටත් ඇමතිගෙන් පොලිස් ආරක්ෂාව (වීඩියෝ)",
       "News Content": "සාධාරණ මිලකට බිත්තර අලෙවි නොකරන්නේ නම් බිත්තර ආනයනය කිරීමට සිදුවනු ඇති බව කෘෂිකර්ම අමාත්‍ය මහින්ද අමරවීර අද (26) දැනුම් දුන්නා.\nඒ කෘෂිකර්ම අමාත්‍යංශයේ දී කුකුළු නිෂ්පාදන කර්මාන්තකරුවන් හා කුකුළු මස් නිෂ්පාදන කර්මාන්තකරුවන් ඇතුලු සංගම් කිහිපයක් සමඟ පැවති සාකච්ඡාවකදීයි.\nමෙහිදී නිෂ්පාදකයා මෙන්ම පාරිභෝගිකයා ආරක්ෂා කිරීමද රජයේ වගකීම බවයි අමාත්‍යවරයා පෙන්වා දී ඇත්තේ.\nඑහිදී කර්මාන්තකරුවන් සඳහන් කර ඇත්තේ තවමත් බිත්තර වෙළදුන්ට ලබාදෙන්නේ රුපියල් 49 ක් හා රුපියල් 50 ක මිලකට බවයි.\nකෙසේ වෙතත් වෙළදුන් බිත්තර ගබඩාකර මිල ඉහළ නැංවීමට කටයුතු කර ඇති බව බිත්තර කර්මාන්තකරුවන් අමාත්‍යවරයාට පෙන්වා දී තිබෙනවා.\nමේ අනුව මෙම මස අවසානයට පෙර අතරමැදියන් නොමැතිව බිත්තරයක් රුපියල් 55කට අලෙවි කිරීමටත් කොළඹ නගරයට දිනකට ලොරි 40කින් පමණ බිත්තර සැපයීමටත් බිත්තර නිෂ්පාදකයින් මෙහි දී එකඟත්වය පළකර තිබෙනවා.\nකිසියම් පිරිසක් කඩාකප්පල්කාරී ක්‍රියාවල නිරත වුවහොත් බිත්තර අලෙවිකරුවන් ආරක්ෂා කරගැනීම සඳහා පොලිසිය සහය ලබාදෙන බවයි අමත්‍ය මහින්ද අමරවීර සඳහන් කර ඇත්තේ.",
       "URL": "https://www.hirunews.lk/323591/බිත්තරේටත්-ඇමතිගෙන්-පොලිස්-ආරක්ෂාව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=642"
}