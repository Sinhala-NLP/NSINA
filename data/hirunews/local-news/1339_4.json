{
       "Source": "hirunews",
       "Timestamp": "Wednesday, 23 February 2022 - 11:21",
       "Headline": "වනිදු හසරංගට ඉන්දීය තරග සංචාරය අහිමි වෙයි",
       "News Content": "ශ්‍රී ලංකා කණ්ඩායමේ සිටින සුපිරි තුන් ඉරියව් ක්‍රීඩකයා වන වනිදු හසරංගට එළඹෙන ඉන්දීය සංචාරය අහිමිවන තත්ත්වයක් මතුව ඇති බව වාර්තා වනවා.\nමීට හේතු වී ඇත්තේ කෝවිඩ් ආසාදනය වීම හේතුවෙන් ඔස්ට්‍රේලියානු සංචාරයෙන් ඉවත් කෙරුණු වනිදු හසරංග සම්බන්ධයෙන් සිදුකළ නවතම රෝග පරීක්ෂාවේදී තහවුරු වී ඇත්තේ ඔහු තවමත් කොවිඩ් ආසාදිත තත්ත්වයෙන් මිදී නොමැති බවයි.\nමෙලෙස වෛරසයට ගොදුරු වීම හේතුවෙන් කණ්ඩායමේ ජෛව බුබුලෙන් ඉවත් කළ වනිදු හසරංග ඕස්ට්‍රේලියාව තුළ දී වෙනම රඳවා තිබූ අතර ඔහු තවමත් රැඳී සිටින්නේ එම හුදෙකලාවේමයි.\nකෙසේ වෙතත් නැවත වතාවක් කොවිඩ් - 19 සම්බන්ධයෙන් සිදු කෙරුනු පරීක්ෂණ වලදී ඔහු සම්පූර්ණ සුවය ලබා නොමැති බව තහවුරු වීම හේතුවෙන් ඔහුට තවදුරටත් ඔස්ට්‍රෙලියාවේ රැඳී සිටීමට සිදුවන බවයි වාර්තා වන්නේ.\nමේ අනුව හෙට (24) ආරම්භ වන ඉන්දීය තරග සංචාරය වනිදු හසරංග මගහැරී යනු ඇති.\nශ්‍රී ලංකා ක්‍රිකට් කණ්ඩායමේ සිටින ප්‍රබලතම තුරුම්පුවක් වන වනිදු හසරංගට මෙලෙස ඉන්දීය සංචාරය අහිමිවීම ශ්‍රී ලංකා කණ්ඩායමට බරපතළ අඩුපාඩුවක් මතු කරනවා.\nශ්‍රී ලංකා කණ්ඩායම සහ ඉන්දීය කණ්ඩායම අතර පළමු පන්දුවාර විස්ස තරගය හෙට ලක්නව් හීදී පැවැත්වෙන අතර මේ තරගයට ඉන්දීය කණ්ඩායමේ ද ප්‍රබල ක්‍රීඩකයින් කිහිප දෙනෙකු එක් නොවන්නේ ඔවුන් ද විවිධ ආබාධයන්ට ලක්වීම හේතුවෙන්.\nමෙම ලැයිස්තුවට අලුතින් ම එක් වූ ක්‍රීඩකයා වන්නේ ඉන්දීය ප්‍රමුඛතම ක්‍රීඩකයෙකු වන සූරිය කුමාර් යාදාව්.\nඔහු ආබාධයකට ලක්වීම හේතුවෙන් ඉන්දීය සංචිතයෙන් ඉවත් කර තිබෙනවා.\nඑරටින් ලැබෙන ආරංචි මාර්ග සඳහන් කරන්නේ ලක්නව් හි දී පැවති පුහුණුවීම් වාරයකදී පන්දුවක් අතේ වැදීම හේතුවෙන් ඔහුගේ අස්ථියක සියුම් බිඳීමක් මතුව ඇති බවයි.\nමීට පෙර ආබාධයකට ලක්වීම හේතුවෙන් වේග පන්දු යවන තුන් ඉරියව් ක්‍රීඩක දීපන් චහාර් ද සංචිතයෙන් ඉවත් කෙරුණා.",
       "URL": "https://www.hirunews.lk/297799/වනිදු-හසරංගට-ඉන්දීය-තරග-සංචාරය-අහිමි-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1339"
}