{
       "Source": "hirunews",
       "Timestamp": "Wednesday, 01 March 2023 - 15:04",
       "Headline": "බදු පැහැර හැරි අය සෙවීමට රජයේ අවධානය (වීඩියෝ)",
       "News Content": "ආදායම් බදු ගෙවීම පැහැර හැර ඇති පිරිස් සම්බන්ධයෙන් සොයා බැලීමට රජයේ අවධානය යොමුව තිබෙනවා.\nඒ සඳහා කඩිනම් අවදානයක් යොමුකරන ලෙසයි මුදල් රාජ්‍ය අමාත්‍ය රංජිත් සියඹලාපිටිය දේශීය ආදායම් දෙපාර්තමේන්තුවට උපදෙස් ලබා දී ඇත්තේ.\nබදු ආදායම් රැස්කර ගැනීම සම්බන්ධයෙන් වර්තමානයේ මතුව ඇති ගැටලු සම්බන්ධයෙන් දේශීය ආදායම් දෙපාර්තමේන්තුවේ නිලධාරීන් සහ මුදල් රාජ්‍ය අමාත්‍ය රංජිත් සියඹලාපිටිය මහතා අතර විශේෂ සාකච්ඡාවක් අද (01) පෙරවරුවේ පැවැත්වුණා.\nඑහි දී ආදායම් බදු නිලධාරීන්ගේ හිඟය පියවීම සහ බදු එක්රැස් කර ගැනීමේ දත්ත පද්ධතිය සම්බන්ධයෙන් ද එහිදී කරුණු සාකච්ඡා කර තිබෙනවා.\nමෙහිදී මුදල් රාජ්‍ය අමාත්‍යවරයා පෙන්වා දුන්නේ බදු පැනවීම තුළින් ආදායම් රැස් කිරීම මෙන්ම බදු පැහැර හරින පිරිස් හඳුනා ගැනීම සම්බන්ධයෙන් ද දැඩි අවධානය යොමු කළ යුතු බවයි.\nඇතැම වෘත්තීන්වල නිරත පිරිස් සිය ආදායම නොපෙන්වා බදු ගෙවීම පැහැර හැර ඇති බවයි අමාත්‍යවරයා පෙන්වා දුන්නේ.\nඒ අනුව එම පිරිස් හඳුනා ගැනීම සදහා කඩිනම් ක්‍රියාමාර්ග ගන්නා ලෙස ද අමාත්‍යවරයා උපදෙස් ලබාදී තිබෙනවා.",
       "URL": "https://www.hirunews.lk/328678/බදු-පැහැර-හැරි-අය-සෙවීමට-රජයේ-අවධානය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=504"
}