{
       "Source": "hirunews",
       "Timestamp": "Tuesday, 30 May 2017 - 19:44",
       "Headline": "ආපදාවට ලක්වූ නිවාසවලට ලක්ෂ 25 කට යටත්ව වන්දි",
       "News Content": "ආපදාවෙන් හානියට පත්වූ නිවාසවලට රුපියල් ලක්ෂ 25 ක උපරිමයකට යටත්ව වන්දි ලබාදෙන බව රජය පවසනවා.\nඅද පැවැත්වුණු අමාත්‍ය මණ්ඩල රැස්වීමේදී ජනාධිපතිවරයා ඊට අදාළ උපදෙස් ලබාදුන් බවයි සම කැබිනට් ප්‍රකාශක අමාත්‍ය රාජිත සේනාරත්න කොළඹ අද පැවති මාධ්‍ය හමුවකදී කියා සිටියේ.\nඅනවසර පදිංචිකරුවන් ඉවත් කර ඔවුන්ට විකල්ප ස්ථාන ලබාදීමටද පියවර ගැනීමටද අවධානය යොමුවූ බව සඳහන් කළ ඔහු ආපදා හේතුවෙන් ජීවිත හානි සිදුවූ එක් පුද්ගලයෙකු වෙනුවෙන් රුපියල් ලක්ෂයක් බැගින් ලබාදීමටද නියමිත ප්‍රකාශ කළා.\nඑසේම අවතැන්වූ පිරිස් වෙනුවෙන් ලබාදෙන ආහාර සඳහා වෙන් කර තිබූ රුපියල් 225 ක මුදල රුපියල් 300 දක්වා ඉහළ දමා තිබෙනවා.\nඑමෙන්ම අවතැන්වූවන්ට වියලි සලාක ලබාදීමේදී එක් පුද්ගලයෙක් සිටින පවුලකට සතියකට ලබාදුන් රුපියල් 700 ක මුදල, රුපියල් 900 දක්වාත්, පුද්ගලයින් දෙදෙනෙකු පමණක් සිටින පවුලකට ලබාදුන් රුපියල් 900 රුපියල් 1200 දක්වාත්, වැඩි කර තිබෙනවා.\nආපදා තත්ත්වයත් සමග ව්‍යාප්ත විය හැකි රෝග පාලනය සඳහා සෞඛ්‍ය අමාත්‍යාංශය විශේෂ පියවර රැසක් ගෙන ඇති බවද අමාත්‍ය රාජිත සේනාරත්න මෙහිදී සඳහන් කළා.\nමාධ්‍ය හමුවට එක්වූ නගර සැලසුම් හා ජලසම්පාදන අමාත්‍ය රාවුෆ් හකීම් කියා සිටියේ ආපදා තත්ත්වය හේතුවෙන් බිඳ වැටීමට ලක්ව තිබූ ජල සැපයුම සියයට 80 ක් පමණ යථා තත්ත්වයට පත්කර ඇති බවයි.\nමෙම මාධ්‍ය හමුවට එක්වූ වැඩබලන ආපදා කළමනාකරන අමාත්‍ය දුනේෂ් ගන්කන්දගෙන් ආපදා කළමනාකරන අමාත්‍ය අනුර ප්‍රියදර්ශන යාපා දිවයිනේ නොමැතිවීම ගැන මාධ්‍යවේදීන් ප්‍රශ්න කළා.\nඑහිදි ඔහු කියා සිටියේ අමාත්‍යවරයා නොමැතිව වුවද වැඩබලන අමාත්‍යවරයා ලෙස තමන් අවශ්‍ය රාජකාරි කටයුතු සිදුකරන බවයි.\nඑමෙන්ම කැබිනට් අමාත්‍යවරයා ආපදා කළමනාකරණය සම්බන්ධයෙන් මෙක්සිකෝවේ පැවැත්වෙන එක්සත් ජාතීන්ගේ ආපදා කළමනාකරණ වැඩමුළුවකට සහභාගිවූයේ මෙම ආපදා තත්ත්වය හටගැනීමට පෙර බවද ඔහු සඳහන් කළා.\nමේ අතර අයහපත් කාලගුණ තත්ත්වය හේතුවෙන් බිඳ වැටීමට ලක්ව තිබූ විදුලි පද්ධතියද මේ වනවිට පිළිසකර කරමින් පවතිනවා.\nඒ හේතුවෙන් පීඩාවට පත්වූ පිරිස එක්ලක්ෂ 20,000 දක්වා අවම කරගැනීමට හැකියාව ලැබී ඇති බවයි විදුලිබල අමාත්‍යාංශය සඳහන් කළේ.",
       "URL": "https://www.hirunews.lk/162481/ආපදාවට-ලක්වූ-නිවාසවලට-ලක්ෂ-25-කට-යටත්ව-වන්දි",
       "Category": "Local News",
       "Parent URL": "https://www.hirunews.lk/local-news.php?pageID=4491"
}