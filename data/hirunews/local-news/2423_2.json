{
       "Source": "hirunews",
       "Timestamp": "Tuesday, 29 September 2020 - 9:16",
       "Headline": "මත්ද්‍රව්‍ය සමඟ අත්අඩංගුවට ගත් සුරාබදු නියාමකගේ වැඩ තහනම් කෙරේ (වීඩියෝ)",
       "News Content": "මැන්ඩි මත්ද්‍රව්‍ය සමඟින් අත්අඩංගුවට ගත් සුරාබදු නියාමකවරයාගේ වැඩ තහනම් කිරීමට සුරාබදු දෙපාර්තමේන්තුව පියවර ගෙන  තිබෙනවා.\nමෙම නිලධාරියා මෑතකදී පරිවාස කාලසීමාව සම්පූර්ණ කරන ලද නවක සුරාබදු නියාමකවරයෙකු බවයි එම දෙපාර්තමේන්තුව සඳහන් කළේ.\nපොලිස් විශේෂ කාර්ය බලකාය මගින් අත්අඩංගුවට ගත් මෙම නිලධාරියා ජයවර්ධනපුර සුරාබදු ස්ථානයට අනුයුක්තව සේවය කරන අයෙක්.\nකොස්ගම - කළුඅග්ගල ප්‍රදේශයේ ඊයේ සිදුකළ වැටලීමකදී මෝටර් රථයකින් මැන්ඩි මත්ද්‍රව්‍ය ප්‍රවාහනය කළ පුද්ගලයෙකු අත්අඩංගුවට ගෙන තිබෙනවා.\nඑහිදී පොලිස් විශේෂ කාර්ය බලකාය භාරයට ගත් ග්‍රෑම් 653යි මිලිග්‍රෑම් 380ක් වූ මැන්ඩි මත්ද්‍රව්‍ය තොගයේ වටිනාකම රුපියල් කෝටියක් පමණ වන බව සඳහන්.\nපසුව ඔහුගෙන් සිදුකරන ලද ප්‍රකාශවලට අනුව අදාළ මත්ද්‍රව්‍ය ජාවාරම සඳහා ආධාර අනුබල දීම සම්බන්ධයෙන් තවත් අයෙකු හංවැල්ල - පහත්ගම ප්‍රදේශයේදී අත්අඩංගුවට ගත් බවයි පොලිස් විශේෂ කාර්ය බලකාය සඳහන් කළේ.\nවැඩිදුරටත් සිදුකරන ලද විමර්ශනවලදී අනාවරණ වී ඇත්තේ සුරාබදු නියාමකවරයා විසින් ඔවුන්ට මෙලෙස මැන්ඩි මත්ද්‍රව්‍ය ලබාදී ඇති බවයි.\nමීට අමතරව අත්අඩංගුවට ගත් සැකකරුවන් භාවිතා කරන ලද මෝටර් රථයකක් සහ ජංගම දුරකථන 5 ක් ද පොලිස් භාරයට ගෙන තිබෙනවා.\nමේ අතර,  මත්කුඩු ජාවාරම්කරුවෙකු වන අවිස්සාවේල්ල - ගවුස් නැමැත්තාගේ ගෝලයෙකු ද හෙරොයින් ග්‍රෑම් 11ක් සමඟින් බොරැල්ල ප්‍රදේශයේදී ඊයේ අත්අඩංගුවට ගෙන තිබෙනවා.\nඔහු ගවුස් නැමැත්තාගෙන් හෙරොයින් මිලදී ගෙන බොරැල්ල සහ ඒ අවට ප්‍රදේශවලට අලෙවි කර ඇති බවටයි සිදුකළ විමර්ශනවලදී අනාවරණ වී ඇත්තේ.\nඅත්අඩංගුවට ගත් මෙම සැකකරු 48 හැවිරිදි ත්‍රිරෝද රථ රියදුරෙකු බවට ද අනාවරණ වී තිබෙනවා.\nඑමෙන්ම කොළඹ අපරාධ කොට්ඨාශය ඊයේ සිදුකළ තවත් වැටලීමකදී මත්ද්‍රව්‍ය ජාවාරමේ නිරත වූ රුවන්පුර රන්මුතුගේ සඳමාලි සිල්වා හෙවත් සාලමුල්ල සාදා සහ ඇයගේ සැමියා හෙරොයින් ග්‍රෑම් 5යි මිලිග්‍රෑම් 50ක් සමඟින් අත්අඩංගුවට ගෙන තිබෙනවා.\nමීට සති දෙකකට ඉහත දී සාලමුල්ල ප්‍රදේශයේදී හෙරොයින් ග්‍රෑම් 90ක් සමඟින් අත්අඩංගුවට ගත් කාන්තාවන් තුන් දෙනාගෙන් සිදුකරන ලද ප්‍රශ්න කිරීම්වලින් අනතුරුවයි මොවුන් දෙදෙනා අත්අඩංගුවට ගෙන ඇත්තේ.\nමේ අතර, වැල්ලවාය - ඌව කුඩාඔය පොලීසිය සිදුකළ හදිසි වැටලීමකදී හෙරොයින් ග්‍රෑම් 6යි මිලිග්‍රෑම් 750ක් සමඟින් සැකකරුවන් සිව් දෙනෙකු අත්අඩංගුවට ගෙන තිබෙනවා.\nඔවුන් මොරටුව ප්‍රදේශයේ සිට සිය ශරීරය තුළ සඟවාගෙන වැල්ලවාය දක්වා බස් රථයකින් හෙරොයින් ප්‍රවාහනය කර ඇති බවටයි සිදුකරන ලද පරීක්ෂණවලින් අනාවරණ වී ඇත්තේ.",
       "URL": "https://www.hirunews.lk/251367/මත්ද්‍රව්‍ය-සමඟ-අත්අඩංගුවට-ගත්-සුරාබදු-නියාමකගේ-වැඩ-තහනම්-කෙරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2423"
}