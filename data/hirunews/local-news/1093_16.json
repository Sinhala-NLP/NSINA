{
       "Source": "hirunews",
       "Timestamp": "Wednesday, 15 June 2022 - 19:52",
       "Headline": "අඩි 80ක නළ ළිඳකට වැටුණු දරුවා",
       "News Content": "ඉන්දියාවේ චිතස්ග්‍රාහ් ගම්මානයේ අනාරක්ෂිත නළ ළිඳකට ඇද වැටී සිරවී සිටි දරුවෙක් නිරුපද්‍රිතව ගොඩට ගැනීමට හැකි වී තිබෙනවා.\nඒ, දින 5ක් පුරා සිදුකළ දැවැන්ත මෙහෙයුමකින් අනතුරුවයි.\n11 හැවිරිදි රාහුල් සාහු නම් ශ්‍රවණාබාධයකින් පෙළෙන මෙම දරුවා චිතස්ග්‍රාහ් ගම්මානයේ සියගෙවත්තේ පිහිටි මෙම නළ ළිඳට ඇද වැටී තිබුණේ ඉකුත් 10 වැනිදායි.\nදරුවා අතුරුදන් බවට මව්පියන්ට හැඟීයාමත් සමඟ සිදුකළ සෝදිසියකදී ඔහු නළ ළිඳට ඇද වැටී ඇති බවට දැක ඇත්තේ දරුවා හඬා වැළපෙන ශබ්දය ඇසීමත් සමඟයි.\nඒ අනුව ඉන්දීය ජාතික ආපදා ප්‍රතිචාර බලකාය විසින් දරුවා මුදා ගැනීමේ මෙහෙයුම් ආරම්භ කළා.\nඑහිදී අනාවරණ වූයේ නළ ළිඳ තුළ දරුවා අඩි 80ක පමණ ගැඹුරක සිරවී ඇති බවයි.\nපසුව නළ ළිඳට සමාන්තරව තවත් කුහරයක් කැනීම් කර ඒ හරහා දරුවා මුදා ගැනීමටයි මෙහෙයුම් දියත් කෙරුණේ.\nඒ අතරවාරයේ දරුවාට අවශ්‍ය ඔක්සිජන් සහ දියර ආහාර බටයක් මගින් වෛද්‍යවරුන් ලබාදී තිබුණා.\nදින 5ක් පුරා සිදුකළ මෙම අඛණ්ඩ මෙහෙයුම සඳහා 300කට අධික පිරිසක් සහභාගී වුණා.\nදරුවා රැඳී සිටි ස්ථානයට සාර්ථකව ලඟා වූ ආපදා ප්‍රතිචාර බලකායේ නිලධාරීන් ඊයේ දරුවා නිරුපද්‍රිතව මුදා ගත්තේ මෙලෙසින්.\nමීට පෙරද අවස්ථා කිහිපයකදී ඉන්දියාව තුළ දරුවන් නළ ළිං තුළට ඇද වැටීමේ සිද්ධීන් වාර්තා වූ අතර එම මුදා ගැනීමේ මෙහෙයුම්වලදී දරුවන් නිරුපද්‍රිතව බේරා ගැනීමට හැකි වූයේ නැහැ.",
       "URL": "https://www.hirunews.lk/307221/අඩි-80ක-නළ-ළිඳකට-වැටුණු-දරුවා",
       "Category": "Local News",
       "Parent URL": "https://www.hirunews.lk/local-news.php?pageID=1093"
}