{
       "Source": "hirunews",
       "Timestamp": "Friday, 01 December 2017 - 19:11",
       "Headline": "මහා ගං වතුර අවදානම අඩුවෙයි - අද රාත්‍රියේත් වැසි",
       "News Content": "දිවයිනට නැගෙනහිර දෙසින් වන මුහුදේ ක්‍රියාත්මක වෙමින් පවතින අඩු පීඩන කලාපය ඉදිරි දින කිහිපයේදී දිවයින ආසන්නයෙන් ඉන්දියාව දෙසට ගමන් කරනු ඇති බව කාලගුණ විද්‍යා දෙපාර්තමේන්තුව පවසනවා.\nකෙසේ වෙතත්, දැනට එය දිවයිනට බලපාන්නේ කෙසේද යන්න පැහැදිලි කිරීමට නොහැකි බවයි එම දෙපාර්තමේන්තුව ප්‍රකාශ කළේ.\nඑසේම, දැනට දිවයිනට බලපෑම් එල්ල කරමින් පවතින බස්නාහිර දෙසින් අරාබි මුහුදේ පවතින ඔකී සුළි කුණාටුව කොළඹ සිට කිලෝමීටර් 750 ක් පමණ දුරින් ස්ථානගතව පවතිනවා.\nඑය තවදුරටත් දිවයිනෙන් ඉවතට ගමන් කරමින් තිබෙන අතර, එබැවින් දිවයින කෙරෙහි එහි බලපෑම ක්‍රමයෙන් අඩු වේ යැයි අපේක්ෂා කරන බවද කාලගුණ විද්‍යා දෙපාර්තමේන්තුව සඳහන් කළා.\nකෙසේ වෙතත්, උතුර, නැගෙනහිර, ඌව, දකුණ, බස්නාහිර, සබරගමුව සහ මධ්‍යම පළාතේ ඇතැම් ස්ථානවලට මිලිමීටර් 100 ට වැඩි වර්ෂාපතනයක් අද දිනය තුළත් අපේක්ෂා කරන බවයි කාලගුණ විද්‍යා දෙපාර්තමේන්තුව කියා සිටියේ.\nඑම පළාත්වලට පැයට කිලෝමීටර් 50 ක් පමණ තරමක තද සුළංද බලාපොරොත්තු විය හැකියි. අද උදෑසන 8.30 න් අවසන් වූ ගතවූ පැය 24 තුළ උපරිම වර්ෂාපතනය මිලිමීටර් 150.2 ක් ලෙස, ගාල්ල දිස්ත්‍රික්කයේ කැටන්දොල ප්‍රදේශයෙන් වාර්තා වී තිබුණා.",
       "URL": "https://www.hirunews.lk/177385/මහා-ගං-වතුර-අවදානම-අඩුවෙයි-අද-රාත්‍රියේත්-වැසි",
       "Category": "Local News",
       "Parent URL": "https://www.hirunews.lk/local-news.php?pageID=4191"
}