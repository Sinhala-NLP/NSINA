{
       "Source": "hirunews",
       "Timestamp": "Tuesday, 05 July 2022 - 23:13",
       "Headline": "බැසිල් ඩලස් ගැටුම මාතරින් කරළියට !",
       "News Content": "පාර්ලිමේන්තු මන්ත්‍රී ධුරයෙන් ඉල්ලා අස් වූ බැසිල් රාජපක්ෂ නැවතත් මාතර ප්‍රදේශයෙන් වැඩ අල්ලමින් සිටින බව වාර්තා වනවා.\nමේ අනුව ඔහු දකුණු පළාත් මාර්ගස්ථ මගී ප්‍රවාහන අධිකාරියේ සභාපති ධුරයෙන් ක්‍රිෂාලි මුතුකුමාරණ වහාම ක්‍රියාත්මක වන පරිදි ඉවත්කර රාජපක්ෂ පවුලේ ලඟම ඥාතියකු වන අරුණ ගුණරත්න පත්කර ඇතැයි වාර්තා වනවා.\nක්‍රිෂාලි මුතුකුමාරණ අවස්ථා දෙකකදී දික්වැල්ල ප්‍රාදේශීය සභාව ලංකාවේ හොඳම පළාත් පාලන ආයතනය ලෙස වාර්තාගත ජයග්‍රහණයක් අත්කර දුන් දික්වැල්ල ප්‍රාදේශීය සභාවේ හිටපු සභාපති ලෙස කටයුතු කල අයෙක්.\nපසුගිය පළාත් පාලන මැතිවරණය සඳහා ද තරග නොකළ ක්‍රිෂාලි මුතුකුමාරණ, දකුණු පළාත් මාර්ගස්ථ මගී ප්‍රවාහන අධිකාරියේ සභාපති ධුරයට නිර්දේශ කළේ හිටපු අමාත්‍ය ඩලස් අලහප්පෙරුම විසින්.\nඑසේම හිටපු අමාත්‍ය ඩලස් අලහප්පෙරුම ගේ නිර්දේශයයට අනුව, ඔහුව එම සභාපති ධුරයට පත්කිරීම සඳහා අමාත්‍ය කාංචන විජේසේකර ද සහය දක්වා තිබුනා.\nදේශපාලන ආරංචි මාර්ග සඳහන් කරන්නේ ව්‍යවස්ථා සංශෝධනයක් හරහා ද්විත්ව පුරවැසිභාවය සහිත පුද්ගලයින් හට පාර්ලිමේන්තු මන්ත්‍රී ධුර අහෝසි කිරීමේ යෝජනාවක් රැගෙන ඒමේ සූදානමත් සමගම පාර්ලිමේන්තු මන්ත්‍රී ධුරයෙන් ඉල්ලා අස්වූ බැසිල් රාජපක්ෂ මේ වන විටත් සිය ඥාති පුත්‍රයකු වන මාතර දිස්ත්‍රික් පාර්ලිමේන්තු මන්ත්‍රී නිපුන රණවක සමග එක්ව මාතර දිස්ත්‍රික්කයේ දේශපාලනය හැසිරවීමට අතගසා ඇති බවයි.\nමීට අමතරව බැසිල් රාජපක්ෂ විසින් මාතර දිස්ත්‍රික් පාර්ලිමේන්තු මන්ත්‍රීවරුන් වන ඩලස් අලහප්පෙරුම හා කාංචන විජේසේකරගේ නිර්දේශ මත දකුණු පළාත් සභාව තුළ තනතුරුවලට පත්කර ඇති සියලු දෙනාම වහාම ඉවත්කරන්නැයි දැනුම්දීමක් ද කර තිබෙන බවට වාර්ථා වනවා.\nදකුණු පළාත් මාර්ගස්ථ මගී ප්‍රවාහන අධිකාරියේ සභාපති ධුරයෙන් ක්‍රිෂාලි මුතුකුමාරණ ඉවත්කර එම ධුරයට බැසිල් රාජපක්ෂගේ සමීපතම ඥාතියකු වන හිටපු දකුණු පළාත් සභා මන්ත්‍රී අරුණ ගුණරත්න පත් කෙරෙන්නේ ඒ අනුවයි.\nදේශපාලන ආරංචිමාර්ග පවසන්නේ, පසුගියදා හිටපු අමාත්‍ය ඩලස් අලහප්පෙරුම විසින් බැසිල් රාජපක්ෂව දේශපාලනිකව විවේචනය කර තිබු නිසා ඊට එකට එක කිරීමක් ලෙස මෙවැනි පියවරක් ගෙන ඇති බවයි.\nඅවංක දේශපාලඥයකු ලෙස ප්‍රදේශයේ ජනතාව අතර ජනාදරයට පත්ව සිටින ඩලස් අලහප්පෙරුම මෙන්ම පසුගිය මහ මැතිවරණයේදී මාතර දිස්ත්‍රික්කයෙන් තරග කළ විදුලි බල හා බලශක්ති අමාත්‍ය කංචන විජේසේකර පරාජය කිරීමේ අරමුණින් බැසිල් රාජපක්ෂ විසින් මහ මැතිවරණය සමයේ දැවැන්ත මෙහෙයුමක් ක්‍රියාත්මක කර තිබූ බව ද ප්‍රදේශයේ දේශපාලන ක්‍රියාකාරීන් පවසනවා.",
       "URL": "https://www.hirunews.lk/309152/බැසිල්-ඩලස්-ගැටුම-මාතරින්-කරළියට",
       "Category": "Local News",
       "Parent URL": "https://www.hirunews.lk/local-news.php?pageID=1044"
}