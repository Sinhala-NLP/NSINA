{
       "Source": "hirunews",
       "Timestamp": "Friday, 25 March 2022 - 20:17",
       "Headline": "තවත් ඉන්ධන තොග ආනයනයට සැරසෙයි (වීඩියෝ)",
       "News Content": "ආරක්ෂිත තොගයක් පවත්වාගෙන යාමට අවශ්‍ය ඉන්ධන මෙරටට ආනයනය කිරීමට ඉදිරියේදී කටයුතු කරන බව ලංකා ඛනිජ තෙල් නීතිගත සංස්ථාව පවසනවා.\nඑහි සභාපති සුමිත් විජේසිංහ අද මේ බව සඳහන් කළේ විදුලිබල හා බලශක්ති, මුදල් අමාත්‍යාංශය හා තවත් රාජ්‍ය ආයතන කිහිපයක් ඒකාබද්ධව පැවැත්වූ සාකච්ඡාවකින් අනතුරුව මාධ්‍ය වෙත අදහස් පළ කරමින්.\nඩීසල් සහ ගුවන් යානා ඉන්ධන මෙටි්‍රක් ටොන් 40,000 ක් ගොඩබෑමේ කටයුතු අද ආරම්භ කරන බව ද සභාපතිවරයා එහිදී සඳහන් කළා.\nපසුගිය දින 12 ක කාලයක සිට කොළඹ වරායේ නැංගුරම් ලා තිබූ ඩීසල් සහ ගුවන් යානා ඉන්ධන රැගත් නෞකාවකට ඇමරිකානු ඩොලර් මිලියන 42ක මුදලක් ගෙවූ බව බලශක්ති අමාත්‍යාංශය අද පෙරවරුවේ ප්‍රකාශ කළා.\nකෙසේ වෙතත් මෙතෙක් එම නෞකාවට අදාළ ප්‍රමාද ගාස්තු කොපමණ ද යන්න ගණනය කර නැහැ.\nඊට අමතරව ඉන්දීය ණය ආධාර යටතේ පෙට්‍රල් මෙටි්‍රක් ටොන් 35,000 ක් රැගත් තවත් නෞකාවක් දිවයිනට පැමිණ ඇති බවයි බලශක්ති අමාත්‍යාංශය කියා සිටියේ.\nලංකා ඛනිජ තෙල් සංස්ථාව පැවසුවේ තවත් ඉන්ධන මෙට්‍රික් ටොන් 37,500 ක් සහිත නෞකාවක් ලබන සඳුදා සහ තවත් මෙටි්‍රක් ටොන් 37,500 ක් අඩංගු නෞකාවක් අප්‍රේල් මුල් සතියේ දිවයිනට ළගා වීමට නියමිත බවයි.\nඒ අනුව කිසිදු ඉන්ධන හිඟයක් නොමැති බැවින් තමන්ට අවශ්‍ය ඉන්ධන ප්‍රමාණවත් පරිදි එදිනෙදා ලබා ගැනීමට කටයුතු කරන ලෙසටයි ලංකා ඛනිජ තෙල් නීතිගත සංස්ථාවේ සභාපතිවරයා ජනතාවගෙන් ඉල්ලා සිටියේ.\nප්‍රදේශ කිහිපයක අද පෙරවරුවේ දිගු ඉන්ධන පෝලිම් දක්නට ලැබුණේ නැහැ.\nමේ අතර, ඊයේ දිවයිනට පැමිණි ගෑස් නෞකාවේ ප්‍රමිතිය පරීක්ෂා කිරීමෙන් අනතුරුව ගෑස් ගොඩබෑමට නියමිතයි.\nඊයේ දිනයේ සිට පෝලිම්වල රැදී සිටියද ගෑස් මිලදී ගැනීමට නොහැකිවීම නිසා අලුත්ගම - දර්ගා නගරයේ ජනතාව අද අලුත්ගම - මතුගම මාර්ගය අවහිර කරමින් විරෝධතාවක නිරත වුණා.",
       "URL": "https://www.hirunews.lk/300393/තවත්-ඉන්ධන-තොග-ආනයනයට-සැරසෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1271"
}