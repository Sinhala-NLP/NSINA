{
       "Source": "hirunews",
       "Timestamp": "Tuesday, 30 October 2018 - 15:59",
       "Headline": "සන්ධාන මහ ලේකම්ගෙන් කථානායකට ලිපියක්",
       "News Content": "ශ්‍රී ලංකා පාර්ලිමේන්තුව තුළ අග්‍රාමාත්‍ය තනතුරට හිමි සියලූ අයිතිවාසිකම් සහ වරප්‍රසාද අග්‍රාමාත්‍ය මහින්ද රාජපක්ෂට ලබාදෙන ලෙස එක්සත් ජනතා නිදහස් සන්ධාන මහ ලේකම් අමාත්‍ය මහින්ද අමරවීර කථානායකවරයාගෙන් ඉල්ලා තිබෙනවා.\nලිපියක් යොමු කරමින් සන්ධාන මහ ලේකම්වරයා පෙන්වා දෙන්නේ ජනාධිපතිවරයා විසින් මහින්ද රාජපක්ෂ නව අග්‍රාමාත්‍යවරයා ලෙස පත් කර ඇති බවයි.\nඑසේම ඔහු දැනටමත් නව පදවියේ දිවුරුම් දීම සිදුකර ඇති බව  කථානායකවරයා හොඳින් දන්නා කරුණක් බවද අමාත්‍ය මහින්ද අමරවීර එම ලිපියෙන් කථානායකවරයා වෙත සිහිපත් කර තිබෙනවා.\nමේ අතර කථානායකවරයාගේ කැඳවීම අනුව පාර්ලිමේන්තුව නියෝජනය කරන පක්ෂ නියෝජිතයින්ගේ විශේෂ සාකච්ඡාවක් අද පාර්ලිමේන්තුවේදී පැවැත්වුණා.\nඑහිදී එක්සත් ජාතික පක්ෂය, ඉලංගෙයි තමිල් අරසු පක්ෂය, ජනතා විමුක්ති පෙරමුණ සහ ශ්‍රී ලංකා මුස්ලිම් කොංග්‍රසය යන පක්ෂවල නියෝජිතයින් ඉල්ලා ඇත්තේ පාර්ලිමේන්තුව කල්තබා බහුතර මතය යටපත්වීමට ඉඩහැරීම තුළ ප්‍රජාතන්ත්‍රවාදය බරපතල ලෙස උල්ලංඝනය වන බැවින් වහාම පාර්ලිමේන්තුව කැඳවන ලෙසයි.\nඊට සහභාගිවූ අමාත්‍යවරුන් වන නිමල් සිරිපාල ද සිල්වා, ආචාර්ය සරත් අමුණුගම සහ ආචාර්ය විජේදාස රාජපක්ෂ ඇතුලූ පිරිස නව අගමැතිවරයෙකු පත් කිරීම සහ පාර්ලිමේන්තුව කල් තැබීම නීත්‍යානුකූලව සිදුව ඇති බවට කරුණු දක්වා තිබෙනවා.\nඑහෙත් සෙසු පක්ෂ නියෝජිතයින් ඊට ප්‍රතිවිරුද්ධ අදහස් දැක්වූ බවයි කථානායක මාධ්‍ය අංශය සඳහන් කළේ.\nකෙසේ වෙතත් පාර්ලිමේන්තුව කඩිනමින් කැඳවීම සම්බන්ධයෙන් ජනාධිපතිවරයා සමඟ ඉක්මනින් සාකච්ඡා කර රට තුළ මතුව ඇති අස්ථාවර භාවයට විසඳුම් ලබාදීමට තමන් උපරිමයෙන් මැදිහත් වන බව මෙහිදී කථානායක කරූ ජයසූරිය පක්ෂ නියෝජිතයින් හමුවේ ප්‍රකාශ කර තිබෙනවා.\nපළාත් සභා මැතිවරණය කඩිනමින් පැවැත්වීමට අදාළව මැතිවරණ කොමිසන් සභාවේ සභාපතිවරයා යොමුකළ ලිපියක්ද අද සාකච්ඡාවේදී අවධානයට ලක්ව ඇති අතර, එම කරුණ පිළිබඳව ද ජනාධිපතිවරයා සමඟ පැවැත්වෙන සාකච්ඡාවේදී අවධානයට ගනු ලබන බව කථානායකවරයා මෙහිදී දන්වා සිටි බවයි කථානායක මාධ්‍ය අංශය වැඩිදුරටත් සඳහන් කළේ.\nමේ අතර ජනතා සුබසිද්ධිය සඳහා රට අර්බුදයකට පත්වීමට ඉඩ නොතබා ප්‍රජාතන්ත්‍රවාදයේ නාමයෙන් නොපමාව පාර්ලිමේන්තුව කැඳවා යුක්තිය ඉටුවීම සඳහා අවකාශ සලසන ලෙස කථානායක කරූ ජයසූරිය අද ජනාධිපති මෛත්‍රීපාල සිරිිසේනගෙන් ඉල්ලීමක් කළා.\nකථානායකවරයා ජනාධිපතිවරයා වෙත යොමුකල ලිපියක දැක්වෙන්නේ දෙසතියක් කල් නොයවා පාර්ලිමේන්තුව වහා කැඳවා ස්ථාවර භාවය ඇති කරන ලෙස ඉල්ලා සිටින බවයි.\nමේ අතර කථානායකවරයා සිදුකරන ප්‍රකාශ, මෙරට ස්වෛරී භාවයට සහ ස්වාධීනත්වයට බලපෑම් කරන රටවලට සහය ලබාදීමක් වන බව ජාතික නිදහස් පෙරමුණ නිවේදනයක් නිකුත් කරමින් කියා සිටියා.",
       "URL": "https://www.hirunews.lk/203239/සන්ධාන-මහ-ලේකම්ගෙන්-කථානායකට-ලිපියක්",
       "Category": "Local News",
       "Parent URL": "https://www.hirunews.lk/local-news.php?pageID=3674"
}