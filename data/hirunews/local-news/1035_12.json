{
       "Source": "hirunews",
       "Timestamp": "Saturday, 09 July 2022 - 8:00",
       "Headline": "ලිට්‍රෝ ගෑස් නැවක් සහ පොහොර ටොන් 40,000ක් අද දිවයිනට",
       "News Content": "ගෑස් මෙට්‍රික් ටොන් 3,700ක් රැගත් නෞකාවක් අද (09) මධ්‍යම රාත්‍රියේ මෙරටට ළඟා වීමට නියමිතයි.\nලිට්‍රෝ සමාගමේ සභාපති මුදිත පීරිස් කියා සිටියේ ලබන 11 සහ 16 යන දිනවලදීත් ගෑස් මෙට්‍රික් ටොන් 3,700ක් රැගත් තවත් නෞකා 2ක් දිවයිනට පැමිණීමට නියමිත බවයි.\nඒ අනුව මෙම මාසය තුළ ගෑස් මෙට්‍රික් ටොන් 30,000ක් මෙරටට ගෙන්වීමටයි සැලසුම් කර ඇත්තේ.\nගෑස් මෙට්‍රික් ටොන් ලක්ෂයක් ආනයනය කිරීම සඳහා පසුගියදා අදාළ සමාගම් සමග ගිවිසුමක් ද ලිට්‍රෝ සමාගම අත්සන් කරනු ලැබූවා.\nමේ අතර එල්.පී. ගෑස් අත්‍යවශ්‍ය භාණ්ඩයක් ලෙස අතිවිශේෂ ගැසට් පත්‍රයක් මගින් ප්‍රකාශයට පත් කර තිබෙනවා.\nමේ අතර ඉන්දීය ණය ආධාර යටතේ ලැබෙන පළමු යූරියා පොහොර තොගය රැගත් නෞකාව අද පෙරවරුවේ මෙරටට ළඟා වීමට නියමිතයි.\nඕමානයේ සිට පැමිණෙන එම නෞකාවෙන් මෙරටට රැගෙන එන යූරියා පොහොර ප්‍රමාණය මෙට්‍රික් ටොන් 44,000 ක්.\nඉන්දීය ණය ආධාර යටතේ යූරියා පොහොර මෙට්‍රික් ටොන් 60,000 ක් මෙරටට ලැබීමට නියමිත අතර ඒ යටතේ තවත් යූරියා මෙට්‍රික් ටොන් 21,000ක් ඉදිරි සති 4 තුළ යළි රැගෙන ඒමට නියමිතයි.\nකෘෂිකර්ම අමාත්‍යංශයේ අනුමැතිය සහ ජාතික පොහොර ලේකම් කාර්යාලයේ අධීක්ෂණය යටතේ කලම්බෝ කොමර්ෂල් පොහොර සමාගම මගින් එම පොහොර ආනයනය කෙරෙනවා.\nඑම සමාගමේ සභාපති මෙත්සිරි විජේගුණවර්ධන හිරු ප්‍රවෘත්තී අංශයට කියා සිටියේ අද පස්වරුවේ සිටම එම පොහොර ගොවි ජන සේවා මධ්‍යස්ථාන වෙත බෙදා හැරීමට සැලසුම් කර ඇති බවයි.",
       "URL": "https://www.hirunews.lk/309500/ලිට්‍රෝ-ගෑස්-නැවක්-සහ-පොහොර-ටොන්-40000ක්-අද-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=1035"
}