{
       "Source": "hirunews",
       "Timestamp": "Monday, 10 April 2023 - 20:40",
       "Headline": "උත්සව සමයේ වෙළඳපොළේ සිදුවන අක්‍රමිකතා මැඩලන්න සිදු කළ වැටලීම් (වීඩියෝ)",
       "News Content": "උත්සව සමයේ වෙළඳපොළේ අලෙවි කරන භාණ්ඩ බහුතරයක සටහන් කර ඇති බර සම්බන්ධයෙන් ගැටලු මතුව ඇති බව, පාරිභෝගික කටයුතු පිළිබඳ අධිකාරිය පවසනවා.\nඑම අධිකාරිය පෙන්වා දෙන්නේ, බේකරි නිෂ්පාදන ඇතුළු පෙර ඇසුරුම් කළ භාණ්ඩ සහ ඇතැම් සහල් ඇසුරුම්වල බර සම්බන්ධයෙන් වැඩි වශයෙන් පැමිණිලි ලැබී ඇති බැවින් අඛණ්ඩව වැටලීම් කරන බවයි.\nඋත්සව සමයේ වැඩි මිලට භාණ්ඩ අලෙවි කිරීම, තොග සඟවා තබා ගැනීම හා විකිණීම ප්‍රතික්ෂේප කිරීම ඇතුලු වංචාවලට සම්බන්ධ වෙළෙඳුන් 1,500කට ආසන්න පිරිසකට එරෙහිව නඩු පවරා ඇති බව ද, පාරිභෝගික කටයුතු පිළිබඳ අධිකාරිය සඳහන් කළා.\nපාරිභෝගික අධිකාරියේ ප්‍රකාශකයෙකු සඳහන් කළේ, වැටලීම් අතරතුර සිය භාරයට ගන්නා බිත්තර, රජයේ පාලන මිල යටතේ ජනතාවට අලෙවි කිරීමට පියවර ගෙන බවයි.\nභාණ්ඩ මිල දී ගැනීමේ දී පාරිභෝගිකයින්ට සිදුවන අකටයුතුකම් වැළැක්වීම සඳහා උත්සව සමයේ විශේෂ කණ්ඩායම් යොදවා ඇති අතර නිවාඩු දිනවල දී සහ රාත්‍රී කාලයේ දී ද නිලධාරින් රාජකාරියේ යෙදවීමට පියවර ගෙන ඇති බව,පාරිභෝගික කටයුතු පිළිබඳ අධිකාරිය සඳහන් කළා.\nමේ අතර අලුත් අවුරුදු සමයට සමගාමීව සෞඛ්‍ය අමාත්‍යංශයේ උපදෙස් පරිදි දිවයින පුරා ආපනශාලා පරීක්ෂා කිරීමේ වැඩසටහනක් ක්‍රියාත්මක කර ඇති බව, මහජන සෞඛ්‍ය පරීක්ෂකවරුන්ගේ සංගමයේ සභාපති උපුල් රෝහණ පවසනවා.",
       "URL": "https://www.hirunews.lk/332216/උත්සව-සමයේ-වෙළඳපොළේ-සිදුවන-අක්‍රමිකතා-මැඩලන්න-සිදු-කළ-වැටලීම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=421"
}