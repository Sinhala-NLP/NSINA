{
       "Source": "hirunews",
       "Timestamp": "Monday, 07 May 2018 - 14:01",
       "Headline": "Update :  රණ මයුර සම්මානය සොරකම් කිරීමේ සිද්ධියට අත්අඩංගුවට ගත් 6 දෙනා රක්ෂිත බන්ධනාගාරයට",
       "News Content": "හෙළයේ මහා සිනමාවේදී අභාවප්‍රාප්ත ආචාර්ය ලෙස්ටර් ජේම්ස් පීරිස්ගේ අවසන් කටයුතු සිදු වූ දින නිවසේ තිබී අතුරුදන්වූ රණමයුර යාවජීව පදක්කම සොරකම් කිරීමේ සිද්ධියට අත්අඩංගුවට ගත් පුද්ගලයන් හයදෙනා මේ මස 21 වන දා දක්වා රක්ෂිත බන්ධනාගාර ගත කර තිබෙනවා.\nඒ, ඔවුන් අද කොළඹ අතිරේක මහේස්ත්‍රාත් දමින්ද වැලිගොඩපිටිය හමුවට ඉදිරිපත් කිරීමෙන් අනතුරුවයි.\nඑහිදී මහේස්ත්‍රාත්වරයා නියෝග කළේ පුද්ගලයන් දෙදෙනෙකු එදිනට හඳුනා ගැනීමේ පෙරට්ටුවකට ද ඉදිරිපත් කරන ලෙසයි.\nUpdate : Monday, May 7, 2018 , 15,45PM\n----------------------------------------------------\nඅභාවප්‍රාප්ත ආචාර්ය ලෙස්ටර් ජේම්ස් පීරිස්ට  ඉන්දියාවෙන් පිරිනැමුණු රණමයුර යාවජීව පදක්කම සහ නිවසේ තිබූ ජංගම දුරකථනයක් සොරකම් කිරීමේ සිද්ධියට පුද්ගලයන් හයදෙනෙකු මේ වනවිට අත්අඩංගුවට ගෙන තිබෙනවා.\nසොරකම කිරීමේ සිද්ධිය සම්බන්ධයෙන් පුද්ගලයන් පස්දෙනෙකු සහ සොරකම් කරන ලද භාණ්ඩ ළඟ තබාගැනීමේ චෝදනාවට තවත්  පුද්ගලයෙකු මෙලෙස අත්අඩංගුවට ගෙන ඇති බවයි පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර ප්‍රකාශ කළේ.\nසැකකරුවන් ත්‍රිරෝද රථයකින් සහ බස් රථයකින් සැකකරුවන් අදාළ ස්ථානයට පැමිණ ඇති අතර, බම්බලපිටිය පොලීසිය සැකකරුවන් අත්අඩංගුවට ගෙන ඇත්තේ ත්‍රිරෝද රථයේ අංකය ආධාරයෙන්.\nආචාර්ය ලෙස්ටර් ජේම්ස් පීරිස්්ගේ  නිවස ආසන්නයේ පිහිටි අනෙකුත් නිවාසවල සී සී ටී වී කැමරා දර්ශන ඒ සඳහා උපයෝගී කරගෙන තිබෙනවා.\nසැකකරුවන්ගෙන් හතරදෙනෙකු ගම්පොල ප්‍රදේශයේ පදිංචි සැකකරුවන් වන අතර, ඔවුන් 47 ත් 65 ත් අතර වයස්වල පසුවන්නන් බව පොලීසිය සඳහන් කළා.\nඒ අනුව රථය ලියාපදිංචි කර තිබූ කාන්තාවගේ පියා සහ තවත් තුන්දෙනෙකු අත්අඩංගුවට ගැනුනු අතර, සොරකම් කළ ජංගම දුරකථනය සැකකරුවන් රුපියල් හාරදහසක මුදලකට අලෙවි කර ඇත්තේ නාවලපිටිය ප්‍රදේශයේ පිහිටි ජංගම දුරකථන අලූත්වැඩියා කරන ස්ථානයකටයි.\nබම්බලපිටිය පොලීසියේ නිලධාරී කණ්ඩායමක් අද උදෑසන එම ප්‍රදේශයට ගොස් එහි හිමිකරුද පොලිස් භාරයට ගනු ලැබුවා.\nඅත්අඩංගුවට ගත් සැකකරුවන් ප්‍රසිද්ධ පුද්ගලයින් අවමංගල උත්සව මෙන්ම කොළඹ තදාසන්න ප්‍රදේශවල සොරකම්වල යෙදෙන පුද්ගලයින් පිරිසක් බවට විමර්ශනවලදී අනාවරණ වී  තිබෙනවා.",
       "URL": "https://www.hirunews.lk/190169/update-රණ-මයුර-සම්මානය-සොරකම්-කිරීමේ-සිද්ධියට-අත්අඩංගුවට-ගත්-6-දෙනා-රක්ෂිත-බන්ධනාගාරයට",
       "Category": "Local News",
       "Parent URL": "https://www.hirunews.lk/local-news.php?pageID=3956"
}