{
       "Source": "hirunews",
       "Timestamp": "Monday, 15 August 2016 - 13:41",
       "Headline": "අතුරුදන් කාර්යාලය ගැන තවමත් කථා බස්",
       "News Content": "පසුගියදා පාර්ලිමේන්තුවේදී සම්මත කරගන්නා ලද අතුරුදන්වූවන් පිළිබඳ කාර්යාලය පිහිටුවීමේ පනත සම්බන්ධයෙන් කොළඹ අද පැවති මාධ්‍ය හමු කිහිපයකදී අදහස් පළ වුණා.\nඒකාබද්ධ විපක්ෂය කැඳවා තිබූ මාධ්‍ය හමුවට එක්වූ හිටපු අමාත්‍ය ජී. එල්. පීරිස් කියා සිටියේ මෙම පනත ඉතා භයානක එකක් බවයි.\n\"මෑත කාලයේ පාර්ලිමේන්තුව සම්මත කළ පනත් අතර මේක ඉතාමත් භයානකයි.\nඒක පැහැදිලිව වටහා ගන්න පුළුවන් ඒ පනතේ අන්තර්ගතය පරීක්ෂා කළ බැලූවොත්.\nත්‍රිවිධ හමුදාවට ආරක්ෂාව පිළිබඳව විශාල අවදානමක් තියෙනවා.\nමේක දේශීය ව්‍යායාමක් නොවෙයි.\nමේක ජාත්‍යන්තර වැඩපිළිවෙලක කොටසක්.\nකවුරු හරි අතුරුදන් වෙලා තියෙනවා නම් උතුරේ වුනත් දකුණේ වුණත් මනුෂ්‍ය ජීවිතයට තියෙන්න  ඕනා එකම වටිනාකම.\nනමුත් මේක දිවයිනේ එක ප්‍රදේශයක මනුෂ්‍ය ජීවිතයට වඩා තවත් එක ප්‍රදේශයක මනුෂ්‍ය ජීවිතවල වටිනාකමකින් යුක්තයි කියන එක අපි සම්පූර්ණයෙන් හෙලා දකිනවා.\"\nකෙසේ වෙතත් 2009 වසරෙන් පසුව මෙවැනි පනතක් සම්මත වී තිබුණේ නම් ලලිත් සහ කූගන් අතුරුදන්වීම් සම්බන්ධයෙන් කෙරෙන පරීක්ෂණ කඩිනමින් සිදුකර ගත හැකිව තිබූ බව ජනතා විමුක්ති පෙරමුණේ පාර්ලිමේන්තු මන්ත්‍රී බිමල් රත්නායක ප්‍රකාශ කළා.\nඒ, කොළඹ අද පැවති මාධ්‍ය හමුවකට එක්වෙමින්.",
       "URL": "https://www.hirunews.lk/140671/අතුරුදන්-කාර්යාලය-ගැන-තවමත්-කථා-බස්",
       "Category": "Local News",
       "Parent URL": "https://www.hirunews.lk/local-news.php?pageID=4922"
}