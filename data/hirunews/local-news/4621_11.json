{
       "Source": "hirunews",
       "Timestamp": "Friday, 10 March 2017 - 13:13",
       "Headline": "මහඇමති ඉසුරට එරෙහිව කොට්ටාව ධර්මපාලයේ දෙමව්පියන් විරෝධතාවක",
       "News Content": "කොට්ටාව ධර්මපාල විද්‍යාලයේ සිසුන්ගේ දෙමව්පියන් අද (10) පෙරවරුවේ එම විද්‍යාලය ඉදිරිපිට විරෝධතාවක නිරත වුණා.\nඒ එම විද්‍යාලයට නව විදුහල්පතිවරයෙකු පත් කිරීමේදී බස්නාහිර පළාත් ප්‍රධාන අමාත්‍ය ඉසුර දේවප්‍රිය අනවශ්‍ය ආකාරයට මැදිහත්වී ඇති බවට චෝදනා කරමින්.\nකොට්ටාව ධර්මපාල විද්‍යාලයේ විදුහල්පති සී.බී.කොඩිකාර විශ්‍රාම යාම හේතුවෙන් විද්‍යාලයේ විදුහල්පති තනතුරේ පුරප්පාඩු පැවතියේ පසුගිය ජනවාරි 10 වනදා සිටයි.\nඉන් අනතුරුව බස්නාහිර පළාත් සභාව මගින් සම්මුඛ පරීක්ෂණයක් පවත්වා විද්‍යාලයට විදුහල්පතිවරයෙකු තෝරා ගැනීමට තීරණය කර තිබුණා.\nඑතෙක්, කොළඹ - ඉසිපතන විද්‍යාලයේ හිටපු විදුහල්පතිවරයෙකු, කොට්ටාව ධර්මපාල විද්‍යාලයේ වැඩබලන විදුහල්පතිවරයා ලෙස පත් කරනු ලැබුවා.\nකෙසේ නමුත්, සම්මුඛ පරීක්ෂණය පැවැත්වීමෙන් අනතුරුව ඉන් වැඩිම ලකුණු ලබා ගත් පුද්ගලයා වූයේ අශෝක විද්‍යාලයේ සේවය කළ වයි.එස්.යසරත්න විදුහල්පතිවරයායි.\nඔහු ලබා ගත් ලකුණු සංඛ්‍යාව 219 ක්.\nඑහෙත්, එම සම්මුඛ පරීක්ෂණයෙන් ලකුණු 201 ක් ලබා ගනිමින් දෙවන ස්ථානයට පත් මහරගම මධ්‍ය මහා විද්‍යාලයේ කේ.කේ.විජේරත්න කොට්ටාව ධර්මපාල විද්‍යාලයට විදුහල්පතිවරයා ලෙස මහඇමතිවරයා විසින් පත් කර ඇති බවටයි දෙමව්පියන් චෝදනා කළේ.\nමේ සම්බන්ධයෙන් අප බස්නාහිර පළාත් ප්‍රධාන අමාත්‍ය ඉසුර දේවප්‍රියගෙන් විමසීමට උත්සාහ කළ ද ඔහු කොළඹ අද පැවැත්වෙන උත්සවයකට සහභාගි වී සිටි බැවින් එම උත්සාහය ව්‍යර්ථ වුණා.",
       "URL": "https://www.hirunews.lk/156525/මහඇමති-ඉසුරට-එරෙහිව-කොට්ටාව-ධර්මපාලයේ-දෙමව්පියන්-විරෝධතාවක",
       "Category": "Local News",
       "Parent URL": "https://www.hirunews.lk/local-news.php?pageID=4621"
}