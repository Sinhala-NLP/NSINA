{
       "Source": "hirunews",
       "Timestamp": "Thursday, 09 November 2017 - 17:55",
       "Headline": "විද්‍යුත් වාහන බදු ලක්ෂ 10 කින් අඩුකර සැප වාහන බද්ද ලක්ෂ 25 කින් නංවයි - ලබන වසරේ අප්‍රේල් පළවනදා සිට අලූත් බද්දක් සහ ගාස්තුවක්",
       "News Content": "2018 වසර සඳහා වන අයවැය මුදල් හා ජනමාධ්‍ය අමාත්‍ය මංගල සමරවීර අද (09) පාර්ලිමේන්තුවට ඉදිරිපත් කළා.\nමෙය මුදල් අමාත්‍ය මංගල සමරවීර එම ධුරයට පත්වීමෙන් පසු ඉදිරිපත් කළ පළමු අයවැය වන අතර, වත්මන් ආණ්ඩුවේ තුන්වන අයවැයයි.\nඅයවැය පාර්ලිමේන්තුවට ඉදිරිපත් කරන අවස්ථාවේදී ජනාධිපති මෛත්‍රීපාල සිරිසේනද පාර්ලිමේන්තු සංකීර්ණයට පැමිණ සිටියා.\n2018 වසර සඳහා වන සමස්ත වියදම ඇතුළත් විසර්ජන පනත් කෙටුම්පත පසුගිය 09 වනදා පාර්ලිමේන්තුවට ඉදිරිපත් කළ අතර, ඒ අනුව ලබන වසරේ රජයේ ඇස්තමේන්තුගත වියදම රුපියල් බිලියන 3,982 ක්.\nමුදල් අමාත්‍යවරයා අද ඉදිරිපත් කළ අයවැය කතාවෙන් පසු හෙට සිට පුරා දින 06 ක් අයවැය දෙවන වර කියැවීමේ විවාදය පැවැත්වෙන අතර, දෙවැනි වර කියවීම පිළිබඳ ඡන්ද විමසීම ලබන 16 වැනිදා සිදුකෙරෙනු ඇති.\nඅයවැය තුන්වන වර කියවීම හෙවත් කාරක සභා අවස්ථාවේ විවාදය එළැඹෙන 17 වනදා සිට දෙසැම්බර් 09 වනදා දක්වා පැවැත්වෙනවා.\nතුන්වන වර කියවීමේ ඡන්ද විමසීම දෙසැම්බර් 09 වනදා පස්වරුවේ පැවැත්වීමට නියමිතයි.\nමුදල් හා ජනමාධ්‍ය අමාත්‍ය මංගල සමරවීර සිය අයවැය කතාව ආරම්භ කළේ අයවැයේ තේමාව සහ ලබන වසරේ අයවැය ඉලක්කයන් පිළිබදව පැහැදිලි කරමින්.\nඑහි තේමාව ලෙස නීල හරිත අයවැයක් ලෙස නම් කර තිබුණා.\nඑමෙන්ම, ඉදිරි වර්ෂය සඳහා 5%ක ආර්ථික වර්ධන වේගයකුත්, උද්ධමනය 6% ක මට්ටමේ පවත්වාගෙන යාමටත් යෝජනා කර ඇති බවයි මුදල් අමාත්‍යවරයා සඳහන් කළේ.\nවිදුලි ත්‍රිරෝද රථ සහ බස් රථ ඇතුලූව විදුලිබලයෙන් ක්‍රියාත්මක කෙරෙන වාහන වල ආනයනික බදු අඩු කරන බව මුදල් අමාත්‍ය මංගල සමරවීර අද (09) අයවැය ඉදිරිපත් කරමින් ප්‍රකාශ කළා.\nඒ අනුව, විද්‍යුත් මෝටර් රථ රුපියල් ලක්ෂ 10 කින් අඩු කිරීමත් අධි සුඛෝපභෝගි වාහන බද්ද ලක්ෂ 25 කින් වැඩි කිරීමටත් තීරණය කර ඇති බවයි ඔහු කියා සිටියේ.\nමේ අතර, ත්‍රිරෝද රථ සදහා නියාමනය අධිකාරියක් පිහිටුවීමට ද, මෙවර අයවැයෙන් යෝජනා කෙරුණා.\nමේ අතර, යතුරුපැදි, මගී බස් රථ සහ මෝටර් රථ සදහා නව කාබන් බද්දක් ද හදුන්වා දෙන බව ද මුදල් අමාත්‍යවරයා කියා සිටියා.\nපරිසර ආරක්ෂාව අරමුණු කර ගනිමින් ප්ලාස්ටික් අමුද්‍රව්‍ය කිලෝග්‍රෑමයක් සඳහා රුපියල් 10ක නිෂ්පාදන බද්දක් පනවනු ලැබුවා.\nජංගම දුරකථන කුළුණු සදහා නව බද්ද ක් ද පනවන බවයි මුදල් අමාත්‍යවරයා කියා සිටියේ.\nඑමෙන්ම, වී ඇතුලූ බෝග වර්ග 6 ක් සදහා නව දායකත්ව රක්ෂණ ක්‍රමයක් ද හදුන්වාදීමටයි මෙවර අයවැයෙන් යෝජනා කර ඇත්තේ.\nඒ අනුව අක්කරයකට රුපියල් 40000 ක රක්ෂණාවරණයක් හිමිවනු ඇති.\nඑමෙන්ම, තෝරා ගත් කෘෂි උපකරණ සදහා මෙතෙක් පැවති ජාතිය ගොඩනැගීමේ බද්ද ද මෙවර අයවැයෙන් ඉවත් කෙරුණා.\nමුදල් අමාත්‍ය මංගල සමරවීර අයවැය යෝජනා ඉදිරිපත් කරමින් වැඩිදුරටත් සදහන් කළේ අඩි 55 ට වඩා වැඩි දිගින් යුත් බහුදින ධීවර යාත්‍රා නිෂ්පාදනය සඳහා වන පිරිවැයෙන් සියයට 50 ක් රජය දැරීමට බලාපොරොත්තු වන බවයි.\nව්‍යවසායකයන් දිරිගැන්වීමේ වැඩසටහන් රැසක් ක්‍රියාත්මක කෙරෙන අතර, ආනයන අපනයන අංශයන් සහිත නව සංවර්ධන බැංකුවක් පිහිටුවන බවයි මුදල් අමාත්‍යවරයා කියා සිටියේ.\nපාසල් සිසුන්ට මෙන්ම විශ්වවිද්‍යාල සිසුන්ට ද නව රක්ෂණ ක්‍රමයක් හදුන්වාදීමට මෙවර අයවැයෙන් යෝජනා කර ඇති අතර, මහපොළ ශිෂ්‍යාධාරයට යටත් වන ආදායම් සීමාව ද ඉහළ දමා තිබෙනවා.\nරැකියා ඉලක්ක කර ගනිමින් තරුණයින් සදහා විශේෂ පුහුණු වැඩසටහනක් මෙවර අයවැයෙන් යෝජනා කර තිබුණා.\nසිසිල් බීම වල අඩංගු සෑම සීනි ග්‍රෑම් එකක් සදහාම ශත 50 ක නිෂ්පාදන බද්දක් අද මධ්‍යම රාත්‍රියේ සිට පැනවීමට ද අයවැයෙන් යෝජනා වුණා.\nඑමෙන්ම, සියලූ මත්පැන් සදහා ජාතිය ගොඩනැගීම බද්දක් ලබන වසරේ අප්‍රේල් පළමුවැනිදා සිට පනවන බවයි මුදල් අමාත්‍යවරයා අයවැය යෝජනා ඉදිරිපත් කරමින් සදහන් කළේ.\nමීට අමතරව, පානීය නොවන මධ්‍යසාර සදහා ලීටරයකට රුපියල් 15 ක් බැගින් වූ සුරා බද්දක් අද මධ්‍යම රාත්‍රියේ සිට ක්‍රියාත්මක වන බවයි අමාත්‍යවරයා වැඩිදුරටත් කියා සිටියේ.\nකලාකරුවන් සදහා රක්ෂණ ක්‍රමයක් හදුන්වාදීමට ද පියවර ගන්නා බවයි මුදල් අමාත්‍යවරයා එහිදී කියා සිටියේ.\nබැංකු හරහා සිදුකරන ගණුදෙනුවලදී රුපියල් දහසක් සදහා ශත 20 ක ණය ආපසු ගෙවීමේ බද්දක් ලබන වසරේ අප්‍රේල් පළවනදා සිට වසර 3 ක් සදහා ක්‍රියාත්මක කිරීමට ද මෙහිදී යෝජනා වුණා.\nකෙටි පණිවුඩ මගින් සිදුකරන අලෙවි ප්‍රචාරණ කටයුතු සදහා ශත 25 ක ගාස්තුවක් පැනවීමට ද මෙවර අයවැයෙන් යෝජනා වී තිබෙනවා.\nමුදල් අමාත්‍යවරයා ඉදිරිපත් කළ, 2018 වසර සඳහා වන\nසම්පුර්ණ අයවැය යෝජනාවලිය මෙතැනින්",
       "URL": "https://www.hirunews.lk/175662/විද්‍යුත්-වාහන-බදු-ලක්ෂ-10-කින්-අඩුකර-සැප-බද්ද-25-නංවයි-ලබන-වසරේ-අප්‍රේල්-පළවනදා-සිට-අලූත්-බද්දක්-සහ-ගාස්තුවක්",
       "Category": "Local News",
       "Parent URL": "https://www.hirunews.lk/local-news.php?pageID=4227"
}