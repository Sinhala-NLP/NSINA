{
       "Source": "hirunews",
       "Timestamp": "Tuesday, 18 April 2023 - 12:55",
       "Headline": "දුර්ලභ දෙමුහුන් සූර්යග්‍රහණයක් අනිද්දා",
       "News Content": "දුර්ලභ දෙමුහුන් සූර්යග්‍රහණයක් අනිද්දා (20) දින සිදුවන බව කොළඹ විශ්වවිද්‍යාලයේ තාරකා විද්‍යා සහ අභ්‍යවකාශ විද්‍යා ඒකකයේ අධ්‍යක්ෂ මහාචාර්ය චන්දන ජයරත්න පවසනවා.\nමෙම සූර්යග්‍රහණය ශ්‍රී ලංකාවට දැක ගත නොහැකි අතර බටහිර ඔස්ට්‍රේලියාව, නැගෙනහිර ටිමෝරය සහ නැගෙනහිර ඉන්දුනීසියානු දූපත්වල සිටින ජනතාවට මෙය දර්ශනය වන බවයි ඔහු කියා සිටියේ.\nදශකයකට වරක් සිදු වන විශ්වීය සංසිද්ධියක් ලෙස මෙය දැක්වෙනවා.\n‘දෙමුහුන් සූර්යග්‍රහණය’ යනු චන්ද්‍රයාගේ සෙවනැල්ල පෘථිවි පෘෂ්ඨය හරහා ගමන් කරන සුවිශේෂී සූර්යග්‍රහණයක්.\nඑයින් ඇඟවෙන්නේ ඔබ සිටින ස්ථානය අනුව, මිනිසුන්ට සඳෙන් අඩකට වැඩියෙන් හෝ සම්පූර්ණයෙන්ම අඳුරු වී ඇති සූර්යයා නැරඹීමට හැකි වන අතර එමඟින් දිවා ආලෝකය අඳුරු වන බවයි.\nමෙහිදී චන්ද්‍රයා සූර්යයාට වඩා තරමක් කුඩා ලෙස පෙනෙන විට 'වළයාකාර' සූර්යග්‍රහණයක් සිදු වන අතර, සඳෙහි සිල්වට් එක වටා දීප්තිමත් ආලෝක වළල්ලක් ඉතිරි වේ.\nමෙම සිදුවීම බටහිර ඕස්ට්‍රේලියාව සහ අග්නිදිග ආසියාව ඇතුළු සමකයට සහ දකුණු අර්ධගෝලයේ ප්‍රදේශවලින් දළ වශයෙන් දේශීය වේලාවෙන් පෙ.ව. 11:30 ට දෘශ්‍යමාන වනු ඇති බවටයි වාර්තා වන්නේ.",
       "URL": "https://www.hirunews.lk/332825/දුර්ලභ-දෙමුහුන්-සූර්යග්‍රහණයක්-අනිද්දා",
       "Category": "Local News",
       "Parent URL": "https://www.hirunews.lk/local-news.php?pageID=407"
}