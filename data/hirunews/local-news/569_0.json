{
       "Source": "hirunews",
       "Timestamp": "Tuesday, 31 January 2023 - 10:05",
       "Headline": "මේ වසරේ ලෝක ආර්ථිකය පහතට?",
       "News Content": "මෙම වසරේ ලෝක ආර්ථික වර්ධන වේගය සියයට 2.9 දක්වා පහත වැටෙණු ඇති බව ජාත්‍යන්තර මූල්‍ය අරමුදල පුරෝකථනය කර තිබෙනවා.\nකෙසේ වෙතත් එය ලබන වසරේදී සියයට 3.1 දක්වා ඉහළ යනු ඇති බවයි එම අරමුදල ප්‍රකාශ කළේ.\nඔවුන් සිදුකළ සමීක්ෂණයක දැක්වෙන්නේ මෙම වසරේදී ගෝලීය උද්ධමන අනුපාතය සියයට 6.6 දක්වා ඉහළ යනු ඇති බවයි.\nඑහෙත් ලබන වසරේදී එය සියයට 4.3 දක්වා පහත වැටෙනු ඇති බව ජාත්‍යන්තර මූල්‍ය අරමුදල ප්‍රකාශ කළා.\nමේ අතර, පසුගිය වසර තුළ වෙළඳ භාණ්ඩ අපනයනය ඇමරිකානු ඩොලර් බිලියන දහතුන්දහස් හැත්තෑව දක්වා ඉහළ ගොස් තිබෙනවා.\nඑය 2021 වසරට සාපේක්ෂව සියයට හතරයි දශම හයක ඉහළ යාමක්.\nපසුගිය වසරේ දෙසැම්බර් මාසයේ මෙරට අපනයනය සම්බන්ධයෙන් රේගුව විසින් නිකුත් කරන ලද දත්ත වලට අනුව වෙළඳ භාණ්ඩ අපනයනයෙන් ඉපයීම් ඇමරිකානු ඩොලර් මිලියන එක්දහස් හතලිස් හතර දක්වා අඩු වී තිබෙනවා.\nඊට ප්‍රධාන වශයෙන් හේතු වී ඇත්තේ ඇගලුම් සහ රෙදිපිළි, තේ, රබර් ආශ්‍රිත නිෂ්පාදන අපනයනයෙන් ලද ආදායම අඩු වීමයි.\nනිෂ්පාදන පිරිවැය, බලශක්ති වියදම ඉහළයාම හේතුවෙන් එලෙස ආදායම් අඩු වී ඇති බවයි අපනයන සංවර්ධන මණ්ඩලය සඳහන් කළේ.\nඑමෙන්ම පසුගිය වසරේ සේවා අපනයනවල ඇස්තමේනතු ගත වටිනාකම ඩොලර් මිලියන එක්දහස් අටසිය හැත්තෑ හයක් වී ඇති අතර, එය 2021 වසරට සාපේක්ෂව සියයට 5.9 කින් අඩුවීමක්.",
       "URL": "https://www.hirunews.lk/326291/මේ-වසරේ-ලෝක-ආර්ථිකය-පහතට",
       "Category": "Local News",
       "Parent URL": "https://www.hirunews.lk/local-news.php?pageID=569"
}