{
       "Source": "hirunews",
       "Timestamp": "Sunday, 28 January 2018 - 7:27",
       "Headline": "දරුවෙකු පැහැරගන්නා බව කියා කප්පම් ඉල්ලූ 4 කට වැඩ වරදී",
       "News Content": "දරුවෙකු පැහැර ගන්නා බවට තර්ජනය කර කප්පම් ලබාගැනීමට උත්සාහ කළ කාන්තාවන් දෙදෙනෙකු ඇතුලු 4 දෙනෙකු පොලිස් අත්අඩංගුවට ගෙන තිබෙනවා.\nපසුගිය 18 වනදා අවිස්සාවේල්ල පොලිසියට ලැබුනු පැමිණිල්ලකට අනුව සිදු කළ විමර්ශණයකදීයි මෙම පිරිස අත්අඩංගුවට ගෙන ඇත්තේ.\nතම පෙර පාසල් වයසේ සිටින දරුවා පැහරගන්නා බවට තර්ජනය කර රුපියල් ලක්ෂ 5 ක් කප්පම් වශයෙන් කිසියම් පිරිසක් ඉල්ලා සිටින බවට දරුවාගේ මව විසින් පැමිණිලි කර තිබුනා.\nඒ අනුව කළ විමර්ශණයේදී පෙරේදා (26) සවස සිද්ධියට සම්බන්ධ සැකකරුවන් දෙදෙනෙකු සහ සැකකාරියන් දෙදෙනෙකු අත්අඩංගුවට ගැනුනේ ඔවුන්ගේ නිවෙස්වලදීයි.\nඅවුරුදු 26, 36,43 සහ 54 වයස්වල පසුවන මෙම සැකකරුවන් අවිස්සාවේල්ල සහ දෙහිඕවිට ප්‍රදේශවල පදිංචිකරුවන්.\nමෙම පිරිස අවිස්සාවේල්ල මහේස්ත්‍රාත් අධිකරණයට ඉදිරිපත් කිරීමෙන් පසු කාන්තාවන් දෙදෙනා ලබන 30 වනදා දක්වා රක්ෂිත බන්ධනාගාර ගතකර තිබෙනවා.\nපොලිසිය සඳහන් කළේ සැකකරුවන් දෙදෙනා රුපියල් ලක්ෂ 2 බැගින් වූ ශරීර ඇප මත නිදහස් කර ඇති බවයි.\nසිද්ධියට අදාළ නඩුව ලබන 30 වනදා යළි විභාගයට ගැනීමට නියමිතව තිබෙනවා.\nඅවිස්සාවේල්ල පොලිසිය මේ සම්බන්ධයෙන් වැඩිදුර විමර්ශණ මෙහෙයවනවා.",
       "URL": "https://www.hirunews.lk/182220/දරුවෙකු-පැහැරගන්නා-බව-කියා-කප්පම්-ඉල්ලූ-4-කට-වැඩ-වරදී",
       "Category": "Local News",
       "Parent URL": "https://www.hirunews.lk/local-news.php?pageID=4105"
}