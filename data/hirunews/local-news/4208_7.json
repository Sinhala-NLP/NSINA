{
       "Source": "hirunews",
       "Timestamp": "Tuesday, 21 November 2017 - 10:57",
       "Headline": "කළු ගලකට යටවීමෙන් පාසල් සිසුවෙකු මරුට",
       "News Content": "පාදුක්ක ප්‍රදේශයේදී ගලකට යටවීමෙන් පාසල් සිසුවෙකු මියගොස් තිබෙනවා.\nමෙලෙස මියගොස් ඇත්තේ පාදුක්ක, මිරියගල්ල ප්‍රදේශයේ පදිංචිව සිටි 16 හැවිරිදි එච්. පී. ජනක කුමාර නමැති තරුණයෙකු බවයි වාර්තා වන්නේ.\nඔහු පාදුක්ක, මාවතගම කනිෂ්ඨ විද්‍යාලයේ 11 වන ශ්‍රේණියේ ඉගෙනුම ලැබුවා.\nපසුගිය 19 වනදින සිය පාසල් පෙම්වතිය සමඟ ඔහු හංවැල්ල, දිද්දෙණිය ප්‍රදේශයේ නිවසක නවාතැන් ගෙන තිබෙනවා.\nමෙය සැළ වූ අදාළ තරුණියගේ පවුලේ ඥාතීන් ඊයේ (20) වෑන් රථයකින් ඔහුගේ නිවසට පැමිණ තිබුණා.\nතරුණයා නිවසේ නොසිටි හෙයින් පෙම්වතුන් නවාතැන් ගෙන සිටි දිද්දෙණිය ප්‍රදේශයේ නිවසටද ඔවුන් ගොස් තිබෙනවා.\nසිසුවා එම නිවසේද නොසිටි බැවින්, එහි සිටි තරුණයාගේ හිතවතෙකුට එම පිරිස තර්ජනය කර ඇති බවයි පොලිස් පරීක්ෂණ වලින් අනාවරනය වුණේ.\nකෙසේ වෙතත් සිදුවූ සියල්ල පිළිබඳව අදාළ හිතවතා විසින් මියගිය සිසුවා දැනුවත් කර තිබෙනවා.\nපසුව නිවසට නොගිය මෙම සිසුවා, තම හිතවතා රැකියාවේ නිරත ගල් වැඩපළ අසල කැළෑවට ගොස් එහි සැඟව සිට තිබුණා.\nමෙලෙස කැළෑවේ රැදී සිටියදීයි ඔහු මෙම අනතුරට මුහුණ පා ඇත්තේ.\nගල සිරුරට පෙරලුන අවස්ථාවේ ඔහු කෑ ගසා ඇති අතර ගල් වැඩපළෙහි සිටි එම හිතවතා සහ තවත් සේවකයින් පිරිසක් එම ස්ථානයට ගියද ඒ වනවිටත් ඔහු ජීවිතක්ෂයට පත්ව තිබුණා.\nඅදාළ සිසුවාගේ මව විදෙස් ගතව සිටින බවයි වාර්තා වන්නේ.\nසිසුවාගේ දේහය පිළිබඳ හදිසි මරණ පරීක්ෂණය පාදුක්ක හදිසි මරණ පරීක්ෂක නන්දසේන පන්නිපිටිය විසින් සිදුකර තිබුණා.\nසිද්ධිය පිළිබඳ වැඩිදුර පරීක්ෂණ පාදුක්ක පොලිසිය මගින් ක්‍රියාත්මකයි.\nපශ්චාත් මරණ පරීක්ෂණය සඳහා දේහය අවිස්සාවේල්ල රෝහලට රැගෙන ගොස් තිබෙනවා.",
       "URL": "https://www.hirunews.lk/176547/කළු-ගලකට-යටවීමෙන්-පාසල්-සිසුවෙකු-මරුට",
       "Category": "Local News",
       "Parent URL": "https://www.hirunews.lk/local-news.php?pageID=4208"
}