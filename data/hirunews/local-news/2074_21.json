{
       "Source": "hirunews",
       "Timestamp": "Saturday, 20 March 2021 - 18:43",
       "Headline": "පස්සර මාරක බස් අනතුරින් රියදුරා මියගොස් නොමැති බව හෙළිවෙයි (වීඩියෝ)",
       "News Content": "පස්සර ප්‍රදේශයේ සිදුවූ මාරක බස් රථ අනතුරින් එහි රියදුරා මියගොස් නොමැති බවට මේවනවිට අනාවරණ වී තිබෙනවා.\nරියදුරා මේවන විට අසාධ්‍ය තත්වයෙන් රෝහල්ගතව ප්‍රතිකාර ලබන බවයි කොළඹ අද පැවති මාධ්‍ය හමුවකට එක්වෙමින් පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ මහතා කියාසිටියේ.\nමීට පෙර ප්‍රකාශ කෙරුනේ මෙම අනතුරින් බස් රථයේ රියදුරා ද මියගිය බවටයි.\nරියදුරු අසුනේ සිරවී සිටි පුද්ගලයෙකු පිටතට ගැනීමේදී ඔහු මියගොස් සිටි අතර එම පුද්ගලයා රියදුරා නොවන බව මේවන විට හෙළිවී තිබෙනවා.\nබස් රථයේ රියදුරු ලුණුගල ප්‍රදේශයේ පදිංචි 53 හැවිරිදි අයෙක් වන අතර අසාධ්‍ය තත්වයෙන් ප්‍රතිකාර ලබන බවයි පොලිස් මාධ්‍ය ප්‍රකාශකවරයා කියාසිටියේ.\nමෙම අනතුරින් තුවාල ලැබූවන් පස්සර සහ ලුණුගල රෝහල්වල ප්‍රතිකාර ලබමින් පසුවනවා.\nමෙම අනතුර සිදුවී ඇත්තේ ද්විත්ව වංගුවක් ඇති ස්ථානයක වන අතර මෙම ස්ථානයේ ඇති සාක්ෂි පරීක්ෂා කිරීමේදී පෙනී යන්නේ රියදුරාට රථය පාලනය කර ගැනීමට නොහැකිවීම හේතුවෙන් අනතුර සිදුවී ඇති බවට ද අජිත් රෝහණ මහතා පෙන්වා දුන්නා.\nමෙම බස් රථය සම්බන්ධයෙන් මෝටර් වාහන පරීක්ෂකවරුන් විසින් තාක්ෂණික පරීක්ෂාවක් සිදු කරන බව ද ඔහු සඳහන් කළා.\nකෙසේවෙතත් බස් රථය සම්පූර්ණයෙන් හානි වී ඇති බැවින් එම පරීක්ෂාව සිදු කිරීමට යම් කාලයක් ගතවනු ඇති බවයි පොලිස් මාධ්‍ය ප්‍රකාශකවරයා පෙන්වා දුන්නේ.\nමොණරාගල - බදුල්ල මාර්ගයේ පස්සර 13 කණුව ප්‍රදේශයේදීයි මගී බස් රථයක් ප්‍රපාතයකට පෙරළීමෙන් අද පෙරවරුවේ මෙම අනතුර සිදුවුණේ.\nඉන් පුද්ගලයින් 15 දෙනෙකු ජීවිතක්ෂයට පත්ව තිබෙනවා.\nපොලිසිය සඳහන් කළේ අදාල අනතුරින් තුවාල ලැබූ තවත් පුද්ගලයින් 30 දෙනෙකු රෝහල්ගතව ප්‍රතිකාර ලබන බවයි.\nඅද උදෑසන 7.29 ට මොනරාගල බදුල්ල මාර්ගයේ පස්සර 13 කණුව ප්‍රදේශයේදී මෙම අනතුර සිදු තිබෙනවා.\nමෙලෙස අනතුරට ලක්වුණේ ලුණුගල සිට කොළඹ බළා ධාවනය වූ මගී බස් රථයක්.\nපොලිසියේ සහ ප්‍රදේශවාසීන්ගේ මැදිහත්වීමෙන් තුවාල ලැබූ පුද්ගලයින් කඩිනමින් රෝහල් ගත කිරීමට කටයුතු කළා.\nප්‍රපාතයට පෙරලුණු බස් රථයේ සිරවී සිටි පුද්ගලයින් මුදා ගැනීම සදහා දැඩි පරිශ්‍රමයක් දැරීමට සිදුවු අතර එම මෙහෙයුම සඳහා යුද හමුදා සාමාජිකයින්ද එක් වුණා.\nඅනතුරෙන් තුවාල ලැබූවන් මුදාගැනීමේ මෙහෙයුම අතරතුරදී කඳු මුඳුනේ සිට ප්‍රපාතයට ගලක් පෙරලීමෙන්ද පුද්ගලයෙකු බරපතළ තුවාල ලබා තිබෙනවා.\nතුවාල ලැබූ පුද්ගලයින් බදුල්ල සහ පස්සර යන රෝහල්  වලට යොමු කර ඇති බව පොලීසිය සඳහන් කළා.\nමේ අතර, මෙම බස් අනතුරින් තුවාල ලබා රෝහල්ගත කළ තුවාලකරුවන් වෙනුවෙන් රුධිරය අවශ්‍ය වී ඇති බැවින් ඒ සඳහා ඉදිරිපත්වන ලෙස බදුල්ල රෝහල ජනතාවගෙන් ඉල්ලීමක් කරනවා.",
       "URL": "https://www.hirunews.lk/266003/පස්සර-මාරක-බස්-අනතුරින්-රියදුරා-මියගොස්-නොමැති-බව-හෙළිවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2074"
}