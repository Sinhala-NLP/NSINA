{
       "Source": "hirunews",
       "Timestamp": "Saturday, 14 November 2020 - 12:55",
       "Headline": "කොළඹ සරසවියේ ඉඩමක් නාගරික සංවර්ධන අධිකාරියට පවරාගැනීමට ආචාර්යවරුන්ගේ විරෝධය",
       "News Content": "මුත්තයියා පාරේ පිහිටි කොළඹ විශ්වවිද්‍යාලයේ කාන්තා නේවාසිකාගාරය සහිත ගොඩනැගිල්ල නැවත පවරා ගන්නා බවට නාගරික සංවර්ධන අධිකාරිය විසින් දැනුම් හේතුවෙන් එහි සිටින සිසුවියන් දැඩි අපහසුතාවයකට පත්ව ඇති බවට එම විශ්වවිද්‍යාලයේ කලා පීඨයේ ගුරු සංගමය චෝදනා කරනවා.\nඒ පිළිබඳව දැනුවම්වත් කරමින් අග්‍රාමාත්‍ය මහින්ද රාජපක්ෂ වෙත ලිපියක්ද යොමු කිරීමටයි ඔවුන් පියවර ගෙන ඇත්තේ.\nනාගරික සංවර්ධන අධිකාරියට අයත් භූමි භාගයක ඉදිකර ඇති මෙම නේවාසිකාගාරය තුල ආබාධිත දරුවන් ද  ඇතුළු‍ව  දරුවන් 550ක්  නේවාසික පහසුකම් ලබනවා. දැනට කොළඹ විශ්වවිද්‍යාලයට නේවාසිකාගාර 8 ක් පවතින අතර එයද ප්‍රමාණවත් නොවන බවයි ගුරු සංගමය චෝදනා කරන්නේ.\nරට තුල කොරෝනා වසංගතයක් පවතින සමයක විශ්වවිද්‍යාලයේ නේවාසිකාගාරය පවරා ගැනීමට කටයුතු කිරීම ගැටලු සහගත බවයි කොළඹ විශ්වවිද්‍යාලයේ කලා පීඨයේ ගුරු සංගමය අග්‍රාමාත්‍යවරයාට යැවූ ලිපියේ වැඩිදුරටත් දක්වා ඇත්තේ.\nමේ සම්බන්ධයෙන් අප විශ්වවිද්‍යාල ප්‍රතිපාදන කොමිසන් සභාවෙන් කළ විමසීමකදී එහි උසස් නිලධාරියෙකු කියා සිටියේ මෙම ගැටළුව විසඳාගැනීම සඳහා මේ වනවිටත් සාකච්ඡාවක් ආරම්භ කර ඇති බවයි.",
       "URL": "https://www.hirunews.lk/254696/කොළඹ-සරසවියේ-ඉඩමක්-නාගරික-සංවර්ධන-අධිකාරියට-පවරාගැනීමට-ආචාර්යවරුන්ගේ-විරෝධය",
       "Category": "Local News",
       "Parent URL": "https://www.hirunews.lk/local-news.php?pageID=2333"
}