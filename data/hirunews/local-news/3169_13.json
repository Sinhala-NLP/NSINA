{
       "Source": "hirunews",
       "Timestamp": "Sunday, 01 September 2019 - 12:44",
       "Headline": "වත්මන් රජයේ අක්‍රමිකතා විමර්ශනය කළ ජනපති කොමිසමෙන් තවත් අතුරු වාර්තාවක් ඉදිරි සති දෙක තුළ",
       "News Content": "2015 / 2018 වර්ෂයන්හි රාජ්‍ය ආයතනවල සිදුවූ වංචා දූෂණ සෙවීම සඳහා පත් කළ ජනාධිපති පරීක්ෂණ කොමිසමේ තවත් අතුරු වාර්තාවක් ජනාධිපති මෛත්‍රිපාල සිරිසේන වෙත භාරදීමට නියමිතයි.\nඑම කොමිසමේ ප්‍රකාශකයෙකු සඳහන් කළේ ඉදිරි සති දෙක තුළ එම අතුරු වාර්තාව භාරදීමට නියමිත අතර, දැනට සාක්ෂි විමසීම සිදුකරනු ලබන පැමිණිලි 37 ක් සම්බන්ධයෙන් එහි තොරතුරු අන්තර්ගත බවයි.\nකෘෂිකර්ම අමාත්‍යාංශයට ගොඩනැගිල්ලක් ලබාගැනීම, පිළිකානාශක ඖෂධ ගෙන්වීමේදී සිදුවූ බව කියන අක්‍රමිකතා, නෙවිල් ප්‍රනාන්දු රජයට පවරා ගැනීමකින් තොරව රජයේ මුදල් වැය කිරීම සහ මහාමාර්ග අධිකාරියට දේශපාලන හිතවත්කම් මත සේවකයින් බඳවාගැනීමේ සිද්ධිය සම්බන්ධයෙන් ලද පැමිණිලි ඊට ඇතුළත්.\nඑමෙන්ම දැනට ජනාධිපති පරීක්ෂණ කොමිසමේ පොලිස් ඒකකයට මුලික විමර්ශන සඳහා භාරදී ඇති පැමිණිලිවල සම්පිණ්ඩන වාර්තාවක්ද ජනාධිපති මෛත්‍රිපාල සිරිසේන වෙත ඉදිරි සති දෙක තුළ භාරදෙනු ඇති.\nමෙම කොමිසමේ පළමු අතුරු වාර්තාව පසුගිය ජූලි මාසයේදි ජනාධිපතිවරයා වෙත භාරදෙනු ලැබුවා.\nමේ අතර අධ්‍යාපන අමාත්‍ය අකිල විරාජ් කාරියවසම්ට හෙට උදෑසන 9.30 ට ජනාධිපති පරීක්ෂණ කොමිෂන් සභාව හමුවේ පෙනී සිටින ලෙස දැනුම්දී තිබෙනවා.\nඒ, තමන්ට එරෙහිව සිදුකර අවසන් කර තිබූ විනය පරීක්ෂණ ගොනුවක් යළි විවෘත කිරීමට අධ්‍යාපන අමාත්‍යවරයා කටයුතු කිරීම සම්බන්ධයෙන් අධ්‍යාපන අමාත්‍යාංශයේ සැපයුම් අධ්‍යක්ෂ අයි.එම්.කේ.බී ඉලංගසිංහ කොමිසම වෙත සිදුකළ පැමිණිල්ලකට අදාළව ප්‍රකාශයක් ලබාගැනීම සඳහායි.",
       "URL": "https://www.hirunews.lk/223369/වත්මන්-රජයේ-අක්‍රමිකතා-විමර්ශනය-කළ-ජනපති-කොමිසමෙන්-තවත්-අතුරු-වාර්තාවක්-ඉදිරි-සති-දෙක-තුළ",
       "Category": "Local News",
       "Parent URL": "https://www.hirunews.lk/local-news.php?pageID=3169"
}