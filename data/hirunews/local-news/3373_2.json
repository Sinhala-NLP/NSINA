{
       "Source": "hirunews",
       "Timestamp": "Thursday, 02 May 2019 - 13:08",
       "Headline": "ප්‍රහාරයේ රස පරීක්ෂක වාර්තාව ලබන සතියේ අධිකරණයට",
       "News Content": "පාස්කු ඉරිදා ස්ථාන 08 කට එල්ල කළ බෝම්බ ප්‍රහාරවල රස පරීක්ෂක වාර්තාව ලබන සතියේදී අධිකරණයට ඉදිරිපත් කරන බව රජයේ නියෝජ්‍ය රස පරීක්ෂක ඞී.එච්.අයි.ඩබ්ලිව්. ජයමාන්න පවසනවා.\nහිරු ප්‍රවෘත්ති අංශයට  අදහස් දක්වමින් ඔහු කියා සිටියේ මෙම පිපිරීම් සිදුවූ ස්ථානවලින් ලබාගත් විවිධ සාම්පල් මේ දිනවල විද්‍යාගාර තුළ පරීක්ෂණයට ලක් කෙරෙන බවයි.\nසකස් කරනු ලබන මෙම වාර්තාවේ බෝම්බය සකස් කිරීම සඳහා යොදාගත් පුපුරණ ද්‍රව්‍යවල වර්ග සහ එහි ප්‍රමාණයන්, පිපිරීම් සිදුවූ ස්ථානවලට සිදුවූ  හානිද අන්තර්ගත වනු ඇති.\nපිපිරීමක් සිදුවූ ස්ථානයකින් සාම්පල් 15 ක් හෝ 20 ක ප්‍රමාණයක් ලබාගෙන මෙම වාර්තාව සකස් කරන බව රජයේ රස පරීක්ෂක දෙපාර්තමේන්තුවේ නියෝජ්‍ය රස පරීක්ෂක ඞී.එච්.අයි.ඩබ්ලිව්. ජයමාන්න කියා සිටියා.\nඑමෙන්ම ත්‍රස්ත ප්‍රහාරයෙන් හඳුනා නොගත් පුද්ගලයන්ගේ ශරීර කොටස්වල ඩී.එන්.ඒ. වාර්තාද මේ දිනවල නිකුත් කෙරෙනවා.\nමේ වනවිට විදේශිකයන්ගේ ඩී.එන්.ඒ. වාර්තා බොහොමයක් නිකුත් කර අවසන් බවයි රස පරීක්ෂක දෙපාර්තමේන්තුවේ නියෝජ්‍ය රස පරීක්ෂකවරයා කියා සිටියේ.\nමියගිය පුද්ගලයින්ගේ ඥාතීන්ගේ රුධිර සාම්පල හා සංසන්ධනය කරමින් මෙම ඩී.එන්.ඒ. වාර්තා නිකුත් කරනු ලබනවා.\nමරාගෙන මැරෙන බෝම්බ ප්‍රහාර එල්ල කළ ත්‍රස්තවාදීන් 08 දෙනාගේද ඩී.එන්.ඒ. වාර්තා මේ වනවිට සකස් කරමින් පවතින අතර, ඒවාද ඉදිරි සති දෙක ඇතුළත අධිකරණයට ඉදිරිපත් කිරීමට නියමිතව තිබෙනවා.\nමේ අතර ජනාධිපති මෛත්‍රීපාල සිරිසේන සහ වැඩබලන නීතිපතිවරයා අතර සාකච්ඡාවක් අද (02) පැවැත්වීමට නියමිතයි.\nඒ, පසුගිය 21 වනදා එල්ලවූ ප්‍රහාරය සම්බන්ධයෙන් ජනාධිපතිවරයා පත් කළ විශේෂ ත්‍රිපුද්ගල පරීක්ෂණ මණ්ඩලයේ අතුරු වාර්තාවේ අඩංගු කරුණු පිළිබඳව සාකච්ඡා කිරීම සඳහායි.\nඑම පරීක්ෂණ වාර්තාව පෙරේදා දිනයේ තමන් වෙත ලැබුණු බව ජනාධිපති මෛත්‍රීපාල සිරිසේන ඊයේ කියා සිටියා.",
       "URL": "https://www.hirunews.lk/215594/ප්‍රහාරයේ-රස-පරීක්ෂක-වාර්තාව-ලබන-සතියේ-අධිකරණයට",
       "Category": "Local News",
       "Parent URL": "https://www.hirunews.lk/local-news.php?pageID=3373"
}