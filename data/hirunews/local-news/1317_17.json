{
       "Source": "hirunews",
       "Timestamp": "Saturday, 05 March 2022 - 9:35",
       "Headline": "යුක්රේන ජනපතිගෙන් නේටෝ නායකයන්ට චෝදනා (වීඩියෝ)",
       "News Content": "රුසියාවේ යුක්රේන ආක්‍රමණය දසවන දිනටත් එළඹෙද්දී බටහිර රටවල ක්‍රියාමාර්ග නැවතත් යුක්රේන ජනාධිපති සෙලෙන්ස්කිගේ විවේචනයට ලක්වුණා.\nවිශේෂයෙන් යුක්රේන ගුවන් සීමාවේ තහනම් කලාපයක් ක්‍රියාත්මක කරලීම සඳහා නේටෝ සංවිධානයේ රටවල නායකයන් සහය නොදක්වන බවටයි ඔහු චෝදනා කළේ.\nමේ නිසා රුසියානු බෝම්බ ප්‍රහාරවලින් තවදුරටත් ජනතාව මියයන බව ඔහු කියා සිටියා. නේටෝ සංවිධානයේ සෑම රටක්ම යුරෝපයේ නිදහස වෙනුවෙන් සටන් කිරීමට ප්‍රමුඛත්වයක් ලබා නොදෙන බවයි යුක්රේන නායකයා සඳහන් කළේ.\nමේ අතර යුරෝපයේ විශාලතම න්‍යෂ්ටික බලාගාරයට රුසියානු හමුදා ප්‍රහාරයක් එල්ල කිරීම ඇමරිකා එක්සත් ජනපදයේ දැඩි විවේචනයට ලක්වුණා.\nඑක්සත් ජාතීන්ගේ ආරක්ෂක මණ්ඩලයේ හදිසි රැස්වීමක් අමතමින් ජගත් සංවිධානයේ ඇමරිකානු තානාපතිනි ලින්ඩා තෝමස් ග්‍රීන්ෆීල්ඩ් කියා සිටියේ යුක්රේන න්‍යෂ්ටික බලාගාරයට එල්ලවූ ප්‍රහාරය ඛේදවාචකයකින් අවසන් නොවූයේ දේව හාස්කමක් ලෙසින් බවයි.\nමේ අතර යුක්රේන ආක්‍රමණයට තම රට තුළින්ම එල්ලවන විරෝධය උත්සන්න වද්දී රුසියාව ෆේස්බුක් තහනමක් ක්‍රියාවට නංවා තිබෙනවා.\nඑමෙන්ම ට්විටර් සහ යූ ටියුබ් සමාජ මාධ්‍යයන්ද රුසියානු බලධාරීන් විසින් අවහිර කර ඇති බවයි වාර්තාවන්නේ.\nයුක්රේන ආක්‍රමණය හේතුවෙන් රුසියානු රජයේ ප්‍රධානීන් මෙන්ම එරට තෙල් ධන කුවේරයන්ට එරෙහි සම්බාධක ලොව පුරා ක්‍රියාත්මක වන බව ද දක්නට ලැබෙනවා.\nඒ අනුව රුසියානු ධන කුවේරයෙකු වන ඇලෙක්සි මොඩෂොව්ට අයත් ඩොලර් මිලියන 27 ක් වටිනා අඩි 213 ක් දිගැති සුඛෝපභෝගී යාත්‍රාවක් ඉතාලි පොලිසිය සිය භාරයට ගෙන ඇති බව වාර්තාවුණා.",
       "URL": "https://www.hirunews.lk/298698/යුක්රේන-ජනපතිගෙන්-නේටෝ-නායකයන්ට-චෝදනා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1317"
}