{
       "Source": "hirunews",
       "Timestamp": "Monday, 09 January 2023 - 15:53",
       "Headline": "පොහොට්ටුව ඇතුගල්පුරට ඇප බඳියි",
       "News Content": "2023 පළාත් පාලන මැතිවරණයට ශ්‍රී ලංකා පොදුජන පෙරමුණ වෙනුවෙන්, අදාල ඇප මුදල් තැන්පත් කිරීම අද දිනයේ කුරුණෑගල දිස්ත්‍රික් මැතිවරණ කාර්‍යාලයේදී සිදු වුණා.\nඊට ප්‍රථම කුරුණෑගල බෞද්ධාලෝක විහාරයේදී ආගමික වතාවත් සිදු කර සෙත් පිරිත් සජ්ජායනය කර මහා සංඝරත්නය වෙතින් ත්‍රිවිධරත්නයේ ආශිර්වාද ලබා ගැනීමට ද ඇප මුදල් තැන්පත් කළ පාර්ලිමේන්තු මන්ත්‍රී ජොන්ස්ටන් ප්‍රනාන්දු ඇතුළු පිරිස කටයුතු කළා.\nඑහිදී අදහස් දැක්වූ පාර්ලිමේන්තු මන්ත්‍රී ජොන්ස්ටන් ප්‍රනාන්දු සඳහන් කළේ කුරුණෑගල ඉතාමත්ම ශක්තිමත් ලෙස පොහොට්ටුව මැතිවරණයට මුහුණ දෙනවා බවයි.\nඑහිදී වැඩිදුරටත් අදහස් දැක්වූ පාර්ලිමේන්තු මන්ත්‍රී වරයා....\n\"අද පක්ෂ දිහා බලපුහාම මම හිතන්නේ පොහොට්ටු පක්ෂය ඉදිරියෙන්ම ඉන්නවා. නාම යෝජනා දෙන වැඩපිළිවෙලේදී සමහර පක්ෂ තාම ලෑස්ති පවා නෑ. ලෑස්ති නැති අය එලියට ඇවිල්ල කියනවා ඡන්දෙ තියන්න කියලා. ඒක නිසා තමුන්නාන්සේලාට පේනවා මේ කරන්නේ බොරුවක් අවුරුද්ද පුරාවටම කරේ බොරුවක් කියන එක. ඡන්ද ඉල්ලනවා ඡන්ද වලට ලෑස්ති වත් නැති පක්ෂ තමයි ඉල්ලන්නේ. අපේ පොහොට්ටුව පක්ෂය ඉදිරියෙන්ම ඉන්නවා කියන එක අපි පැහැදිලිව ප්‍රකාශ කරනවා\".\n\"මාධ්‍ය අහනවා රනිල් වික්‍රමසිංහ එක්ක ප්‍රශ්න තියෙනවද කියලා. රනිල් වික්‍රමසිංහ මහත්තයට අපි ඡන්දෙ දීලා ජනාධිපති කෙරුවා නම්, ජනාධිපති කරපු කෙනාත් එක්ක වැඩ කරන්න අපිට තියෙන ප්‍රශ්නය මොකක් ද?. ඡන්දය දෙන්න හොඳ නං වැඩ කරන්න මොකක්ද තියෙන ප්‍රශ්නේ. එතුමා හොඳට මෙහෙයවාගෙන යනවා ඉතින් අනික් අය බාරගත්තේ නැහැ අපේ ජයග්‍රහණය අපි එතුමාට බාර දුන්නා.ප්‍රේමදාස මහත්තයට කිව්ව ඇවිල්ලා භාරගන්න කියලා අනික් පක්ෂ වලටත් කිව්වා ඇවිල්ල භාරගන්න කියලා කවුරුත් ඇවිල්ලා බාරගත්තේ නැහැ. භාරගත්ත රනිල් වික්‍රමසිංහ මහත්තයත් එක්ක අපි වැඩ කරනවා. මම හිතන්නේ ඔහොම ප්‍රශ්නයක් ඇති වෙන්නේ නැහැ. එතුමත් එක්ක මම වැඩ කරල තියනවා විශාල වැඩකොටසක් කරලා තියෙනවා. රටේ පළපුරුදු දේශපාලන නායකයෙක් වන රනිල් වික්‍රමසිංහ මහත්තයා වැඩ කරලා පෙන්නලා තියෙනවා ඒක නිසා මම හිතන්නේ නෑ එක ප්‍රශ්නයක් කර ගන්න ඕනි වෙයි කියලා\".\nඅපේ නායකයා මහින්ද රාජපක්ෂ ජනාධිපතිතුමා. අපේ පක්ෂයේ පරිණත පරමාදර්ශි නායකයා මහින්ද රාජපක්ෂ ජනාධිපතිතුමා අපි ඒක කවදාකවත් වෙනස් කරලා නැහැ\nජනතා විමුක්ති පෙරමුණට සෙනග ගේන්න සල්ලි තියෙනවා. ඔවුන්ගේ බැංකුවේ තියෙන මුදල් වලින් දැන් මාසෙකට කෝටි විස්සක් විතර හම්බවෙනවා. ඒ කෝටි විස්සෙන් අඩුම තරමේ වතුර බෝතලයක් වත් කාටවත් අරන් දෙනවා තමුන්නාන්සේලා දැකලා තියනවද? ඒ නිසා තමුන්නාන්සේලා ජේවීපී මතයට අහුවෙනවා, සීයට තුනක් හතරක් පහක් හයක් උපරිමයෙන් ඒ උපරිමය ගැන තමයි ඔවුන්ට හිතන්න තියෙන්නෙ. හිතලා බලන්න ආණ්ඩුවක් ගත්තොත් පාලනය කරන්න පුළුවන් පුද්ගලයින් ඉන්නවද කියලා, අඩුම තරමේ දහයක් නෙමේ පහක්වත් ඉන්නවද කියලා මට පෙන්නන්න. ඒ නිසා හරි ලේසියි මඩගහන්න මඩ ගහලා ඡන්ද ටිකක් කඩාගන්න. අන්තිමට ජනතාව දුක් විඳිනවා. ප්‍රජාතන්ත්‍රවාදී ව්‍යුහය තුළින් දේශපාලනය කරන කිසිම පක්ෂයකට අපි විරුද්ධ නැහැ. අපිව මරන්න ආපු අය ඈත් කරන්න ඕනෙ. ප්‍රජාතන්ත්‍රවාදී ඡන්ද කරන එක ගැන අපි විරුද්ධ වෙන්නේ නැහැ මැතිවරණය තියලා බලමු මොකක්ද ප්‍රතිඵලය කියලා.\nමෙම අවස්ථාවට පොදුජන එක්සත් පෙරමුණේ මහලේකම් සාගර කාරියවසම් ඇතුළු පිරිසක් එක්ව සිටියා.",
       "URL": "https://www.hirunews.lk/324636/පොහොට්ටුව-ඇතුගල්පුරට-ඇප-බඳියි",
       "Category": "Local News",
       "Parent URL": "https://www.hirunews.lk/local-news.php?pageID=613"
}