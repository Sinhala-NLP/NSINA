{
       "Source": "hirunews",
       "Timestamp": "Friday, 17 February 2017 - 12:41",
       "Headline": "සීමා නිර්ණ වාර්තාව අද පස්වරුවේ රජයේ මුද්‍රණාලය වෙත",
       "News Content": "සීමා නිර්ණ අභියාචනා කමිටු වාර්තාව ගැසට් කිරීමේ කටයුතු අවසන් කිරීමට තවත් සතියක පමණ කාලයක් ගතවනු ඇති බව රජයේ මුද්‍රණාලය පවසනවා. මුද්‍රණාලයාධිපති ගංගානි ලියනගේ සදහන් කළේ අභියාචනා කමිටු වාර්තාව අද (17) පස්වරුව වනවිට ලැබුණ ද එහි සෝදුපත් බැලීමට සතියක පමණ කාලයක් ගතවනු ඇති බවයි.\nකෙසේ වෙතත්, නිශ්චිතවම සීමා නිර්ණ අභියාචනා කමිටු වාර්තාව ගැසට් කිරීමේ දිනය ප්‍රකාශයට පත් කළ හැකි වන්නේ අද වාර්තාව තමන් වෙත ලැබීමෙන් පසුව බව මුද්‍රණාලයාධිපති ගංගානි ලියනගේ වැඩිදුරටත් කියා සිටියා.\nමේ අතර, පළාත් පාලන හා පළාත් සභා අමාත්‍යාංශයේ ලේකම් කමල් පත්මසිරි ප්‍රකාශ කළේ අද දිනයේ සීමා නිර්ණ අභියාචනා කමිටු වාර්තාව රජයේ මුද්‍රණාලය වෙත යොමු කිරීමට අවශ්‍ය කටයුතු මේ වනවිට සිදුකෙරෙමින් පවතින බවයි.\nඅමාත්‍යවරයා අවසන් වරට සිය අත්සන යොදා තහවුරු කිරීමෙන් පසු අද එය පළාත් වශයෙන් වෙන් කර යොමුකිරීමට බලාපොරොත්තු වන බව ද ඔහු සදහන් කළා.\nකෙසේ වෙතත් අමාත්‍යාංශ ලේකම්වරයා ද සදහන් කළේ මුද්‍රණය කර ප්‍රසිද්ධ කිරීම දක්වා වූ ක්‍රියාවලිය සදහා සතියත්, සති දෙකත් අතර කාලයක් ගත විය හැකි බවයි.\nසීමා නිර්ණ වාර්තාව අද දිනයේ ගැසට් කරන බව විෂයභාර අමාත්‍ය ෆයිසර් මුස්තාෆා ඊයේ පැවති මාධ්‍ය හමුවකදී ප්‍රකාශයට පත් කළා.",
       "URL": "https://www.hirunews.lk/154709/සීමා-නිර්ණ-වාර්තාව-අද-පස්වරුවේ-රජයේ-මුද්‍රණාලය-වෙත",
       "Category": "Local News",
       "Parent URL": "https://www.hirunews.lk/local-news.php?pageID=4657"
}