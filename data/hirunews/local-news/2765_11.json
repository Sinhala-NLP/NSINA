{
       "Source": "hirunews",
       "Timestamp": "Wednesday, 29 April 2020 - 17:44",
       "Headline": "අදත් නාවික හමුදාවෙන් ආසාදිතයන් 3ක් - මුළු ආසාදිතයන් ගණන 622 දක්වා ඉහළට",
       "News Content": "මෙරටදී කොරෝනා වෛරසය ආසාදනය වූ තවත් පුද්ගලයින් 03 දෙනෙකු හඳුනා ගැනීමත් සමඟ මේ වනවිට මෙරටින් වාර්තා වන සමස්ත ආසාදිතයින් සංඛ්‍යාව 622 දක්වා ඉහළ ගොස් තිබෙනවා.\nඅද හමුවූ ආසාදිතයන් තුන්දෙනාද නාවික හමුදා සාමාජිකයින් බවයි යුද හමුදාපති ලූතිනන් ජෙනරාල් ශවේන්ද්‍ර සිල්වා කියා සිටියේ.\nවසංගත රෝග විද්‍යා ඒකකය සඳහන් කළේ මෙරටදී වෛරසය ආසාදනය වූ පුද්ගලයින් 481 දෙනෙකු තවදුරටත් රෝහල්ගතව ප්‍රතිකාර ලබන බවයි.\nඑසේම වැලිසර නාවික හමුදා කඳවුරේ සෙබළුන් 226 කට මේ වනවිට කොරෝනා වෛරසය ආසාදනය වී ඇති බව යුද හමුදාපති ලූතිනන් ජෙනරාල් ශවේන්ද්‍ර සිල්වා ප්‍රකාශ කළා.\nනාවික හමුදාපති වයිස් අද්මිරාල් පියල් ද සිල්වා කියා සිටියේ නාවික හමුදා සාමාජිකයින් මගින් ජනතාව අතර කොරෝනා වෛරසය පැතිර යාම පාලනය කිරීම සඳහා මේ වනවිට පියවර ගෙන ඇති බවයි.\nනිවාඩු ලැබ සිටින පුර්ණ අබාධිත සහ ප්‍රතිකාර ලබන හා ජාතික ක්‍රිඩා සංචිත නියෝජනය කරන හමුදා සාමාජිකයින්ට නිවෙස්වල රැදී සිටීමට අවසර ලබාදී ඇති බව යුධ හමුදාපතිවරයා ප්‍රකාශ කළා.\nමේ අතර නාවලපිටිය නගරයේ සියලූම වෙළඳසැල් අද සිට ලබන සඳුදා දක්වා වසා දැමීමට එහි වෙළඳ සංගමය තීරණය කළේ නිවාඩු ලබා පැමිණ සිටි නාවික හමුදා සෙබළුන් දෙදෙනෙකුට කොරෝනා වෛරසය වැළඳී ඇති බවට තහවුරු වීම හේතුවෙන්.\nඑසේම, හලාවත - මුගුණුවටවන ප්‍රදේශයේ නාවික හමුදා සාමාජිකයෙකුගේ නිවස ආසන්නයේ මල් වඩමක් වැනි යමක් තබා ගිය බවට වන පුවතක්ද මේ වනවිට සමාජ ජාල මාධ්‍ය ඔස්සේ සංසරණය වනවා.\nමේ අතර, හෝමාගම රෝහල අද සිට කොරෝනා රෝගීන්ට ප්‍රතිකාර කරනු ලබන රෝහලක් බවට පත් කර තිබෙනවා.\nමේ දක්වා කොරෝනා ආසාදිත බවට සැක සහිත පුද්ගලයින් මෙම රෝහලේ රඳවා තැබුණු බවයි සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අනිල් ජාසිංහ කියා සිටියේ.\nඑමෙන්ම, මේ වනවිට කිසිදු කොරෝනා ආසාදිතයෙකු දැඩි සත්කාර ඒකකවල ප්‍රතිකාර නොලබන බව ද ඔහු සඳහන් කළා.\nසෞඛ්‍ය සේවා අධ්‍යක්ෂ ජනරාල්වරයා වැඩිදුරටත් කියා සිටියේ වෛරසය ආසාදනය වූ 70 හැවිරිදි පොල්පිතිගම ප්‍රදේශයේ පදිංචි කාන්තාවක් මේ වනවිට තරමක බරපතල තත්ත්වයෙන් පසුවන බවයි.\nමේ අතර, කොරෝනා ආසාදිතයින් වැඩි වශයෙන් වාර්තාවූ කෙසෙල්වත්ත - බණ්ඩාරනායක මාවතේ රාජකාරී කටයුතු සිදුකළ මැද කොළඹ සෞඛ්‍ය වෛද්‍ය නිලධාරී කාර්යාලයේ ප්‍රධාන සෞඛ්‍ය වෛද්‍ය නිලධාරීවරයා සහ මහජන සෞඛ්‍ය පරීක්ෂකවරුන් 12 දෙනා අද සිට සේවයෙන් ඉවත්වීමට තීරණය කර තිබෙනවා.\nඒ, ඔවුන්ට කොරෝනා වෛරස පරීක්ෂාවක් සිදුකරන ලෙසට කළ ඉල්ලීම බලධාරීන් විසින් ප්‍රතික්ෂේප කිරීම හේතුවෙන්.\nමීට අමතරව කොරෝනා වෛරසය ව්‍යාප්තිය පාලනය වනතුරු ජාතික අක්ෂි රෝහල හදිසි අනතුරු සහ හදිසි අක්ෂි ආබාධ සේවා පමණක් ක්‍රියාත්මක කිරීමට තීරණය කර තිබෙනවා.\nඅවශ්‍ය ඖෂධ ලබාගැනීම සහ සායන සඳහා පැමිණීම පිළිබඳව තොරතුරු 0112 693911 යන දුරකතන අංකය ඇමතීමෙන් ලබාගත හැකි බවයි සෞඛ්‍ය අමාත්‍යාංශය සඳහන් කළේ.\nමේ අතර, කොරෝනා වෛරසය ව්‍යාප්තිය පාලනය කිරීම සඳහා සියලූ දෙනා එක්ව කටයුතු කළ යුතු බව නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අමල් හර්ෂ ප්‍රකාශ කළා.\nඒ, හිරු ටී.වී ඔස්සේ විකාශය වන රට සහ හෙට වැඩසටහනට එක්වෙමින්. එම වැඩසටහනට සෞඛ්‍ය සේවා නියෝජ්‍ය අධ්‍යක්ෂ වෛද්‍ය පබා පලිහවඩනද එක්ව සිටියා.\nමේ අතර, දිවයිනට පැමිණීමට නොහැකිව ඉන්දියාවේ - නවදිල්ලි නුවර සිරවී සිටින ශ්‍රී ලාංකික සිසුන් 144 දෙනෙකු අද පස්වරුවේ ශ්‍රී ලංකන් විශේෂ ගුවන් යානයකින් දිවයිනට පැමිණියා.",
       "URL": "https://www.hirunews.lk/239712/අදත්-නාවික-හමුදාවෙන්-ආසාදිතයන්-3ක්-මුළු-ආසාදිතයන්-ගණන-622-දක්වා-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=2765"
}