{
       "Source": "hirunews",
       "Timestamp": "Monday, 02 January 2023 - 13:34",
       "Headline": "ඉන්දීය ක්‍රිකට් කණ්ඩායමේ අනාගතය ගැන තීරණාත්මක සාකච්ඡාවක්",
       "News Content": "ඉන්දීය ක්‍රිකට් කණ්ඩායමේ අනාගතය සම්බන්ධයෙන් තීරණාත්මක සාකච්ඡාවක් ඊයේ පැවැත්වුණා.\nඒ ප්‍රධාන පුහුණුකරු රාහුල් ඩ්‍රාවිඩ්,නායක රෝහිත් ෂර්මා, ඉන්දීය ක්‍රිකට් පාලක මණ්ඩලයේ සභාපති රොජර් බිනී සහ තේරීම් කමිටු හිටපු සභාපති චේතන් ෂර්මාගේ ප්‍රධානත්වයෙන්.\nපන්දුවාර 20 ලෝක කුසලාන පරාජය සහ ඉන්දිය ක්‍රීඩකයින් වැඩි වශයෙන් ආබාධයන්ට ගොදුරුවීම ගැන මෙහිදි වැඩි වශයෙන් අවධානය යොමු කර තිබෙනවා.\nකරුණු සලකා බැලු ඉන්දීය ක්‍රිකට් පාලක මණ්ඩලය විසින් නිර්දේශ 3ක් ඉදිරිපත් කර තිබෙනවා.\nඑහිදි ජාතික කණ්ඩායමට ක්‍රීඩකයින් තෝරා ගැනීමේදී යෝ - යෝ ශාරීරික යෝග්‍යතා පරික්ෂණයට අමතරව ඩෙක්සා ස්කෑන් පරීක්ෂණයට ද ක්‍රීඩකයින්ට මුහුණ දෙන්නට සිදුවනවා.\nමීට අමතරව ලබන ඔක්තෝබර් සහ නොවැම්බර් මාසවලදී ඉන්දියාවේදී පැවැත්වීමට සැලසුම් කර තිබෙන ලෝක කුසලාන එක්දින ක්‍රිකට් තරගාවලිය ඉලක්ක කරගනිමින් ඉන්දීය ප්‍රධාන ක්‍රීඩකයින් මෙවර IPL තරගාවලියේදි විවේක ගැන්විම කෙරෙහිත් මෙම සාකච්ඡාවේදී අවධානය යොමුකර තිබෙනවා.\nඑහිදි ලෝක කුසලානය සහභාගිවන ක්‍රීඩකයින් 20 දෙනෙකුගෙන් යුත් ඉන්දිය සංචිතයක් නම් කර තිබෙන අතර IPL කණ්ඩායම හිමිකරුවන් සමගින් සාකච්ඡා කොට එම ක්‍රීඩකයින් කළමනාකරණය කර ගනිමින් තරග සදහා එක් කරග ගැනීමටයි තීරණය කර ඇත්තේ.\nමීට අමතරව ඉන්දීය ජාතික කණ්ඩායමට ක්‍රීඩකයකු තෝරාගැනිමේදී එම ක්‍රීඩකයාට දේශීය ක්‍රිකට් පිටියේ කොතරම් අත් දැකීම් තිබේද යන්න සලකා බැලීමට නියමිතයි.\nඉන්දීය කණ්ඩායම මෙම වසරේ පළමු ක්‍රිකට් තරගාවලියට හෙට සිට ශ්‍රී ලංකාව සමගින් සහගිවීමට නියමිතයි.\nඑහිදි තරග 3කින් සමන්විත පන්දුවාර 20 ක්‍රිකට් තරගාවලියේ පළමු තරගය හෙට මුම්බායිහි දි ආරම්භ වනවා.",
       "URL": "https://www.hirunews.lk/324084/ඉන්දීය-ක්‍රිකට්-කණ්ඩායමේ-අනාගතය-ගැන-තීරණාත්මක-සාකච්ඡාවක්",
       "Category": "Local News",
       "Parent URL": "https://www.hirunews.lk/local-news.php?pageID=629"
}