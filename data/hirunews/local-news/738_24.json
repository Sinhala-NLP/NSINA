{
       "Source": "hirunews",
       "Timestamp": "Saturday, 12 November 2022 - 19:22",
       "Headline": "අතුරු තහනමක් සමග රූ රැජින කිරුළේ අවුල යළි කරලියට",
       "News Content": "තමාට අපහාස සිදුකළ පාර්ශවයන්ට එරෙහිව අධිකරණයේ අතුරු තහනම් නියෝගයක් නිකුත් කර ඇති බව ශ්‍රී ලංකා විවාහක රූ රැජිනක වූ පුෂ්පිකා ද සිල්වා ප්‍රකාශ කරනවා.\nඇය සම්බන්ධයෙන් කතාබහට ලක් වන්නේ පසුගිය වසරේ පැවති ශ්‍රී ලංකා විවාහක රූ රැජින තරගාවලියේදී ඇයට ලැබුණු කිරුළ එම අවස්ථාවේ ගලවා ඉවත් කර වෙනත් තරගකාරියකට පැළදවීමේ සිද්ධියත් සමගයි.\nසැබෑ රැජිනක් සිය ජිවිතයේ ජයග්‍රහණ සතුටින් භාර ගන්නා අතර පරාජයන් සාමකාමීව භාර ගන්නා බව ද ඇය අධිකරණ නියෝගයෙන් පසු සඳහන් කරනවා.\nපුෂ්පිකාගේ මෙම සිද්ධියෙන් පසු ඇය පාර්ශවයන් කිහිපයකට චෝදනා එල්ල කළ අතර අදාල තත්ත්වය හමුවේ ඇයට හිමි මිසිස් ශ්‍රී ලංකා සන්නාමය ඉවත් කිරීමට මිසිස් ශ්‍රී ලංකා ජාතික අධ්‍යක්ෂවරයා වන චන්දිමාල් ජයසිංහ කටයුතු කළා.\nමේ අතර ගල්කිස්ස දිසා අධිකරණය නියෝග කර ඇත්තේ 2021 මිසිස් ශ්‍රී ලංකා ෆෝ මිසිස් වර්ල්ඩ් කිරුළ වෙනත් කිසිදු තැනැත්තියකට පැවරීම හෝ පැළඳවීම වළක්වමින් නඩුවේ විත්තිකාර චන්දිමාල් ජයසිංහට අතුරු තහනම් නියෝගයක් නිකුත් කිරීමටයි.\nපුෂ්පිකා මීට අදාළව සිදුකළ අදහස් සමග චන්දිමාල් ජයසිංහ ද සිය මුහුණුපොතේ සටහනක් තබා තිබුණා.\nඑහි ඔහු සඳහන් කර තිබුණේ තමන් ලෝකයේ දුටු ශක්තිමත්ම මිනිසා තමන්ම බවයි තමාට ජීවිතයේ හමුවේ සුන්දරම මිනිසා තමන් බව ද සඳහන් කර තිබුණා එසේම නිශ්ශබ්දව දිනන්න යනුවෙන් සඳහන් ඡායාරූපයක් ද චන්දිමාල් ඔහුගේ ෆේස්බුක් ගිණුමේ හුවමාරු කර තිබුණා.\nකෙසේ වෙතත් පුෂ්පිකා ද සිල්වා අදාළ අධිකරණ නියෝගයෙන් පසු වැඩිදුරටත් පවසා තිබුණේ සත්‍යය කවදා හෝ ජය ගන්නා බවයි.\nසෑම කාන්තාවකටම ලෝකයේ ජිවත් වන්නට සාධාරණ අයිතියක් ඇති බව ද ඇය අදාල ප්‍රකාශයේ දක්වා තිබුණා.",
       "URL": "https://www.hirunews.lk/320247/අතුරු-තහනමක්-සමග-රූ-රැජින-කිරුළේ-අවුල-යළි-කරලියට",
       "Category": "Local News",
       "Parent URL": "https://www.hirunews.lk/local-news.php?pageID=738"
}