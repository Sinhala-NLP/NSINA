{
       "Source": "hirunews",
       "Timestamp": "Thursday, 14 September 2017 - 12:59",
       "Headline": "විදුලි සේවකයන් එෆ්. සී. අයි. ඩීයට",
       "News Content": "ලංකා විදුලිබල මණ්ඩලයේ සිදු වෙමින් පවතින මූල්‍ය වංචාවක් සම්බන්ධයෙන් ලංකා විදුලිබල මණ්ඩලයේ ඒකාබද්ධ වෘත්තිය සමිති සන්ධානය අද පොලිස් මූල්‍ය අපරාධ විමර්ශන කොට්ඨාශය වෙත පැමිණිල්ලක් ගොනු කළා.\nඑහි ප්‍රධාන ලේකම් රන්ජන් ජයලාල් හිරු ප්‍රවෘත්ති අංශයට කියා සිටියේ මේ වනවිටත් මසකට රුපියල් ලක්ෂ 400ක බැගින් වූ මූල්‍යමය වංචාවන් විදුලිබල මණ්ඩලය තුළ සිදුවන බවයි.\nඑමෙන්ම වැටුප් විෂමතා ඉවත් කර හයට එක අනුපාතයට වැටුප් තල සකස් කිරීම ඇතුලූ ඉල්ලීම් කිහිපයක් මුල් කරගනිමින් විදුලි සේවකයින් තවදුරටත් අඛණ්ඩ වර්ජනයේ නිරත වනවා.\nකෙසේ වෙතත් අත්‍යාවශ්‍ය සේවා අඛණ්ඩව පවත්වාගෙන යාමේ අරමුණින් ලබන 20 දක්වා විදුලිබල මණ්ඩලයේ සේවකයින්ගේ නිවාඩු අවලංගු කරමින් මේ වනවිට චක්‍ර ලේඛයක්ද නිකුත් කර තිබෙනවා.\nඑමෙන්ම ප්‍රදේශ කිහිපයක පැවති අයහපත් කාලගුණයත් සමග විදුලි බිඳවැටීම් ද වාර්තා වුණා.\nසේවක වර්ජනයත් සමඟ විදුලිය බිඳවැටීම් යථා තත්ත්වයට පත් කිරීමට යම් කාලයක් ගතවන බවයි විදුලිබල හා පුනර්ජනනීය බලශක්ති අමාත්‍යාංශයේ මාධ්‍ය ප්‍රකාශක සුලක්ෂණ ජයවර්ධන කියා සිටියේ.\nමේ අතර මාළඹේ පෞද්ගලික වෛද්‍ය විද්‍යාලයට විරෝධය පළ කරමින් පසුගිය 12 වනදා සයිටම් විරෝධී ජන පවුර ආරම්භ කළ රථ පෙළපාලිය හෙට කොළඹට ළඟාවීමට නියමිතව තිබෙනවා.\nකෙසේ වෙතත් මේ අතරතුර රජයේ වෛද්‍ය නිලධාරීන්ගේ සංගමය දිස්ත්‍රික් මට්ටමින් සිදුකරන වර්ජන ක්‍රියාමාර්ගය අදත් අනුරාධපුරය, කුරුණෑගල, මහනුවර, රත්නපුර සහ ගාල්ල යන දිස්ත්‍රිික්කවල ක්‍රියාත්මක වනවා.\nමේ හේතුවෙන් ප්‍රතිකාර ලබාගැනීමට පැමිණි රෝගීන් දැඩි අපහසුතාවකට පත්ව ඇති බවයි අප වාර්තාකරුවන් සඳහන් කළේ.",
       "URL": "https://www.hirunews.lk/170905/විදුලි-සේවකයන්-එෆ්-සී-අයි-ඩීයට",
       "Category": "Local News",
       "Parent URL": "https://www.hirunews.lk/local-news.php?pageID=4322"
}