{
       "Source": "hirunews",
       "Timestamp": "Wednesday, 20 November 2019 - 19:41",
       "Headline": "මැතිවරණ වියදම් ගැනත් එජාපයේ ප්‍රශ්න",
       "News Content": "අමාත්‍ය සජිත් ප්‍රේමදාසගේ මැතිවරණ ව්‍යාපාරය සඳහා අරමුදල් භාවිත කිරීම සම්බන්ධයෙන් ගැටළුවක් ඇත්නම් එය විමසිය යුත්තේ  ඔහුගේ මැතිවරණ ව්‍යාපාරය මෙහෙයවූ වොක්ෂෝල් වීථියේ පිහිටි මෙහෙයුම් කාර්යාලයෙන් බව එක්සත් ජාතික පක්ෂ මහ ලේකම් අකිල විරාජ් කාරියවසම් පවසනවා.\nඑම මැතිවරණ ව්‍යාපාරයට ලැබුණු අරමුදල් භාවිත කිරීම පිළිබඳව පාර්ලිමේන්තු මන්ත්‍රී නලින් බණ්ඩාර ඊයේ සිදුකළ ප්‍රකාශයක් සම්බන්ධයෙන් නිවේදනයක් නිකුත් කරමින් එක්සත් ජාතික පක්ෂ මහ ලේකම්වරයා මේ බව සඳහන් කළා.\nජනාධිපතිවරණයේදී අපේක්ෂකයෙකු ලෙස ඉදිරිපත්වූ අමාත්‍ය සජිත් ප්‍රේමදාසගේ ඡන්ද ව්‍යාපාරයට ලැබුණු මුදල්වලට සිදුවූයේ කුමක්ද යන්න ගැටළුවක් පවතින බව පාර්ලිමේන්තු මන්ත්‍රී නලින් බණ්ඩාර ඊයේ මාධ්‍ය හමුවක් කැඳවමින් සඳහන් කළා.\nමෙම ප්‍රකාශය සම්බන්ධයෙන් නිවේදනයක් නිකුත් කළ එක්සත් ජාතික පක්ෂ මහ ලේකම් අකිල විරාජ් කාරියවසම් කියා සිටියේ වොක්ෂෝල් වීථියේ පිහිටි තම ජනාධිපතිවරණ අපේක්ෂකයාගේ මැතිවරණ මෙහෙයුම් කාර්යාලය භාරව සිටියේ හිටපු මහ ලේකම් තිස්ස අත්තනායක බවයි.\nඒ හේතුවෙන් මැතිවරණය සඳහා අරමුදල් යෙදවූ ආකාරය හෝ අරමුදල්වල අනිසි භාවිතයක් සිදුවී ඇත්නම් ඒ පිළිබඳව විමසා බැලිය යුත්තේ වොක්ෂෝල් වීථියේ පිහිටි කාර්යාලයෙන් බවයි අදාළ නිවේදනයේ දැක්වෙන්නේ.\nඑකී මෙහෙයුම් කාර්යාලය විසින් සිරිකොත පක්ෂ මූලස්ථානය වෙත පවරන ලද සියලූ කාර්යයන් ඉතා සාර්ථක අන්දමින් ඉටු කළ බවද පක්ෂය ඉල්ලා සිටි සියලූ සහයෝගයන් උපරිමයෙන් ලබාදුන් බවද එම නිවේදනයේ සඳහන්.\nඑසේම මැතිවරණ ව්‍යාපාරය පිළිබඳව සමාලෝචන රැස්වීම් ගණනාවක් පැවැත්වුණද එකී කිසිදු රැස්වීමකදී මෙවැනි චෝදනාවක් කිසිදු පුද්ගලයෙකු ඉදිරිපත් නොකළ බවද එක්සත් ජාතික පක්ෂ මහ ලේකම්වරයා සිය නිවේදනයෙන් අවධාරණය කරනවා.",
       "URL": "https://www.hirunews.lk/228645/මැතිවරණ-වියදම්-ගැනත්-එජාපයේ-ප්‍රශ්න",
       "Category": "Local News",
       "Parent URL": "https://www.hirunews.lk/local-news.php?pageID=3039"
}