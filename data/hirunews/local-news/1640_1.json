{
       "Source": "hirunews",
       "Timestamp": "Saturday, 09 October 2021 - 7:52",
       "Headline": "ප්‍රතිශක්තීකරණය අඩු අයට තෙවැනි මාත්‍රාවක් (වීඩියෝ)",
       "News Content": "නව කොරෝනා ආසාදිතයින් 746 දෙනෙකු ඊයේ හඳුනාගනු ලැබුවා.\nඒ අනුව පසුගිය සැප්තැම්බර් 23 සිට 30 දක්වා ප්‍රමාද වි වාර්තා වු ආසාදිතයින් 641 දෙනෙකු සහ ඊයේ වාර්තා වූ නව අසාදිතයින් සමඟ මෙරට මුළු ආසාදිතයින් සංඛ්‍යාව 524,937 දක්වා ඉහළ ගියා.\nපසුගිය 07 වැනි දා සිදු වූ තවත් කොරෝනා ආසාදිත මරණ 38ක්ද සෞඛ්‍ය සේවා අධ්‍යක්ෂ ජනරාල්වරයා විසින් ඊයේ තහවුරු කළා.\nඒ සමඟ මෙරට සමස්ත කොවිඩ් මරණ සංඛ්‍යාව දැක්වෙන්නේ 13,267ක් ලෙසයි.\nඊයේ වාර්තා වූ මරණ ගණන මාස තුනකට පසු වාර්තා වූ අඩුම මරණ සංඛ්‍යාව වන අතර පසුගිය ජූලි මස 07 වැනිදා මරණ 38ක් වාර්තා වුණා.\nඊට පිරිමි පුද්ගලයන් 20ක් සහ කාන්තාවන් 18ක් ඇතුළත්.\nමියගිය පිරිස අතර, 26 දෙනෙක් අවුරුදු 60ට වැඩි පුද්ගලයින් වන අතර, ඊට පිරිමි පුද්ගලයින් 15ක් ඇතුළත්.\nඅවුරුදු 30ත් 59ත් අතර පුද්ගලයන් 12 දෙනෙක් ජීවිතක්ෂයට පත්ව ඇති අතර, එහි කාන්තාවන් 07 දෙනෙකුද සිටින බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nඒ අනුව මෙරට සමස්ත කොරෝනා ආසාදිත මරණ සංඛ්‍යාව දැක්වෙන්නේ 13,267ක් ලෙසින්.\nමේ අතර, පාසල් ළමයින් සඳහා සිදු කරන එන්නකරණ වැඩසටහන අවසන් වූ විට ප්‍රතිශක්තිකරණය නොමැති බෝ නොවන රෝග ඇති පුද්ගලයින්ට තුන් වන මාත්‍රාව ලබාදීමට කටයුතු කරන බව සෞඛ්‍ය අමාත්‍යංශය පවසනවා.\nසෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන ඊයේ කොළඹ පැවැති මාධ්‍ය හමුවකදී කියා සිටියේ, රාත්‍රි 10 සිට අලුයම 04 දක්වා මේ වනවිට පවතින සංචරණ සීමා අඛණ්ඩව පවත්වා ගෙන යාමට කටයුතු කරන බවයි.",
       "URL": "https://www.hirunews.lk/284493/ප්‍රතිශක්තීකරණය-අඩු-අයට-තෙවැනි-මාත්‍රාවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1640"
}