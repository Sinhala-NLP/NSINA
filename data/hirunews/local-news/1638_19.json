{
       "Source": "hirunews",
       "Timestamp": "Saturday, 09 October 2021 - 20:41",
       "Headline": "දින 136 කට පසු, කොරෝනා මරණ 29 ට අඩුවෙයි  (වීඩියෝ)",
       "News Content": "මෙරටින් ඊයේ වාර්තා වූ කොරෝනා ආසාදිත පුද්ගල මරණ සංඛ්‍යාව 29 ක් බව සෞඛ්‍ය සේවා අධ්‍යක්ෂ ජනරාල්වරයා අද තහවුරු කළා.\nඑය දින 136 කට පසු මෙරටින් වාර්තා වූ අඩුම කොරෝනා ආසාදිත පුද්ගල මරණ සංඛ්‍යාවයි.\nලබන 21 වැනිදා බස්නාහිර පළාතේ පාසැල් කිහිපයක උසස් පෙළ හා සාමන්‍ය පෙළ පංති ඇරඹීමට තීරණය කර ඇති බව සෞඛ්‍ය අමත්‍ය කෙහෙළිය රඹුක්වැල්ල අද මහනුවරදී සඳහන් කළා.\nකෙසේ වෙතත්, අප කළ විමසීමකදී අධ්‍යාපන අමාත්‍ය දිනේෂ් ගුණවර්ධන පැවසුවේ එවැනි තීරණයක් මෙතෙක් ගෙන නොමැති බවයි.\nබස්නාහිර පළාතේ උසස්පෙළ පංතිවල සිසුන් සඳහා එන්නත් ලබාදීම පමණක් ලබන සතියේදී ආරම්භ කරන බව අධ්‍යාපන අධ්‍යාපන අමාත්‍යවරයා සඳහන් කළා.\nඒ අනුව අවුරුදු 18ත් 19ත් අතර සිසුන් එන්නත් කිරීමේ නියමු ව්‍යාපෘතිය ලබන 15වැනිදා කොළඹ දිස්ත්‍රික්කයේ තෝරාගත් පාසල් කිහිපයකින් ආරම්භ කිරීමට නියමිතයි.\nඅද දිනයේ මේ දක්වා කොරෝනා ආසාදිතයින් 542 දෙනෙකු හඳුනාගෙන ඇති අතර, ඒ සමඟ මෙරට සමස්ත ආසාදිතයින් සංඛ්‍යාව 525,479 ක් දක්වා ඉහළ ගියා.\nඊයේ සිදුවූ කොරෝනා මරණ 29 ක් සෞඛ්‍ය සේවා අධ්‍යක්ෂ ජනරාල්වරයා අද තහවුරු කළ අතර, ඒ සමඟ මෙරට සමස්ත කොරෝනා මරණ සංඛ්‍යාව දැක්වෙන්නේ 13,296ක් ලෙසයි.\nඊයේ සිදුවූ මරණ 29 පසුගිය මැයි 26 වැනිදායින් පසු වාර්තා වූ අඩුම කොරෝනා මරණ සංඛ්‍යාවයි.\nපසුගිය දින 7 දීම දෛනික කොරෝනා මරණ වාර්තා වී ඇත්තේ 50කට අඩුවෙන්.",
       "URL": "https://www.hirunews.lk/284555/දින-136-කට-පසු-කොරෝනා-මරණ-29-ට-අඩුවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1638"
}