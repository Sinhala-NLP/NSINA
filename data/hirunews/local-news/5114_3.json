{
       "Source": "hirunews",
       "Timestamp": "Saturday, 26 March 2016 - 19:04",
       "Headline": "හූ හඩ මැද සන්ධාන මහලේකම් වේදිකාවෙන් බසී",
       "News Content": "එක්සත් ජනතා නිදහස් සන්ධානයේ වත්මන් මහලේකම් අමාත්‍ය මහින්ද අමරවීරට මෙන්ම හිටපු මහලේකම් අමාත්‍ය සුසිල් ප්‍රේමජයන්තට අද (26) ස්ථාන දෙකකදී සන්ධාන සාමාජිකයන් හූ හඩ නගමින් විරෝධය පළ කළා.\nඅමාත්‍ය මහින්ද අමරවීරට මෙම විරෝධය පළ වුණේ ගාල්ල - බද්දේගම නගර ශාලාවේ පැවති ශ්‍රී ලංකා නිදහස් පක්ෂ ආසන ක්‍රියාකාරිකයන්ගේ හමුවේදීයි.\nඑහිදී නියෝජ්‍ය අමාත්‍ය නිශාන්ත මුතුහෙට්ටිගම පිළිගැනීමේ කතාව සිදුකළ අතර පසුව සභාව තුළින් නැගුණු හූ හඩ අඛන්ඩව පැවතුණා.\nසන්ධාන මහලේකම් මහින්ද අමරවීරට අදහස් පළ කිරීමට අවස්ථාව නොදෙමින් සාමාජිකයන් හූ හඩ නැගූ අතර පසුව ඔහු සහ නියෝජ්‍ය අමාත්‍ය නිශාන්ත මුතුහෙට්ටිගම එම ස්ථානයෙන් පිටව ගියා.\nමේ අතර, ශ්‍රී ලංකා නිදහස් පක්ෂ මාතර ආසනයේ ක්‍රියාකාරින්ගේ හමුව ද අද පැවැත්වුණේ සන්ධානයේ මහලේකම් මහින්ද අමරවීරගේ ප්‍රධානත්වයෙන්.\nඑය සංවිධාන කර තිබුණේ දකුණු පළාත් අධ්‍යාපන අමාත්‍ය චන්දිම රාසපුත්‍රයි.\nකෙසේ වෙතත්, මාතර - නූපේ සණස ශාලාවේ පිටුපස දොරෙන් පළාත් අමාත්‍ය චන්දිම රාසපුත්‍ර අද පිටව ගොස් තිබුණේ දකුණු පළාත් උපාධිධාරින්ට පැවැත්වූ ගුරු විභාගයෙන් සමත් තමන්ට අසාධාරණයක් සිදුව ඇති බව පවසමින් දකුණු පළාත් ගුරු සමතුන්ගේ එකමුතුව එම ස්ථානය ඉදිරිපිටට පැමිණ විරෝධතාව දැක්වීම හේතුවෙන්.\nඑහිදී විරෝධතාකරුවන් සහ රැස්වීමට පැමිණි සිටි පිරිස අතර හූ හඩ නැගුණා.\nමේ අතර එක්සත් ජනතා නිදහස් සන්ධානයේ හිටපු මහලේකම් අමාත්‍ය සුසිල් ප්‍රේමජයන්තගේ ප්‍රධානත්වයෙන් අද මාවනැල්ල සහ අරණායක ප්‍රදේශවලදීද නිදහස් පක්ෂ ක්‍රියාකාරින්ගේ රැස්වීම් පැවැත්වුණා.\nමාවනැල්ලේ පැවති රැස්වීම අවසානයේ සන්ධානයේ හිටපු මහලේකම්වරයාට පිරිසක් හූ හඩ නගමින් විරෝධය පළ කළ බවයි එම ස්ථානයේ සිටි අප වාර්තාකරු ප්‍රකාශ කළේ.\nඑසේම අරණායකදී සබරගමුව පළාත් අමාත්‍ය භානු මනුප්‍රිය අදහස් දැක්වීමත් සමග සුසිල් ප්‍රේමජයන්ත අමාත්‍යවරයා නොසන්සුන්කාරි වනු දක්නට ලැබුණා.\nමේ අතර, වෙන්නප්පුවේ අද (26) පැවති ශ්‍රී ලංකා නිදහස් පක්ෂ ක්‍රියාකාරි හමුවකදී ද හිටපු නියෝජ්‍ය අමාත්‍ය නන්දිමිත්‍ර ඒකනායකට හූ හඩ නගමින් රැස්ව සිටි පිරිස විරෝධය පළ කර ඇති බව වාර්තා වුණා.",
       "URL": "https://www.hirunews.lk/129435/හූ-හඩ-මැද-සන්ධාන-මහලේකම්-වේදිකාවෙන්-බසී",
       "Category": "Local News",
       "Parent URL": "https://www.hirunews.lk/local-news.php?pageID=5114"
}