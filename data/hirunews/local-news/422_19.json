{
       "Source": "hirunews",
       "Timestamp": "Monday, 10 April 2023 - 12:40",
       "Headline": "ණය ප්‍රතිව්‍යුහගතකරණය ජූනි මසදී අවසන්",
       "News Content": "මෙම වසරේ ජූනි මාසය අවසන් වනවිට ශ්‍රී ලංකාවේ අභ්‍යන්තර හා බාහිර ණය ප්‍රතිව්‍යුහගතකරණය සම්පූර්ණ කළ හැකි බව හිටපු මහ බැංකු අධිපති ආචාර්ය ඉන්ද්‍රජිත් කුමාරස්වාමි පවසනවා.\nජාත්‍යන්තර මූල්‍ය අරමුදලේ මෙරට වැඩසටහනේ සමාලෝචනය ලබන සැප්තැම්බර් මාසයට යෙදී ඇති බවටයි වාර්තා වන්නේ.\nහිටපු මහ බැංකු අධිපතිවරයා විශ්වාසය පළ කරන්නේ, ඊට පෙර ප්‍රතිව්‍යුහගතකරණය අවසන් කළ හැකි බවටයි .\nපෞද්ගලික බැංකුවක් විසින් අන්තර්ජාලය ඔස්සේ පැවැත්වූ සාකච්ඡාවකට එක්වෙමින් ඔහු මෙම අදහස් පළ කර ඇති බව සඳහන්.\nඅභ්‍යන්තර හා බාහිර ණය ප්‍රතිව්‍යුහගතකරණය කරන්නේ කෙසේද යන්න පිළිබඳ පුළුල් එකඟතාවකට එළඹීමට පාර්ශවකරුවන්ට හැකියාව ලැබෙනු ඇතැයි ද හිටපු මහ බැංකු අධිපතිවරයා එහිදී විශ්වාසය පළ කර තිබෙනවා.\nදේශීය ණය ප්‍රතිව්‍යුහගතකරණයේදී බැංකු පද්ධතිය අස්ථාවර කෙරෙන කිසිදු දෙයකට එකඟ නොවන බව මහ බැංකුවද පසුගිය සතියේ අවධාරණය කළා.\nඑමෙන්ම මහ බැංකුව විසින් ප්‍රකාශ කරනු ලැබුවේ, තමන් සතුව පවතින භාණ්ඩාගාර බිල්පත් ප්‍රතිව්‍යුහගත කිරීමට ලක් කරන බවත්, බැඳුම්කර ස්වේච්ඡා පදනමින් ප්‍රතිව්‍යුහගතකරණය කරන බවයි.\nබැඳුම්කර ප්‍රතිව්‍යුහගත කිරීම ඵලදායී වීමට නම් දේශීය බැඳුම්කර හිමියන් ස්වේච්ඡාවෙන් ප්‍රතිව්‍යුහගතකරණ ක්‍රියාවලිය සඳහා පුළුල් සහභාගීත්වයක් ලබාදිය යුතු බවයි හිටපු මහ බැංකු අධිපති ආචාර්ය ආනන්ද කුමාරස්වාමිගේ අදහස වී ඇත්තේ.\nඑබැවින් රජය බැඳුම්කර හිමියන්ගේ සහභාගීත්වය වැඩිකරගැනීම සඳහා යම් දිරිගැන්වීම් සිදුකළ යුතු බව ද ඔහු පෙන්වා දෙනවා.\nමේ අතර වොෂින්ටන් නුවර පැවැත්වෙන ජාත්‍යන්තර මූල්‍ය අරමුදලේ සහ ලෝක බැංකුවේ 2023 ස්ප්‍රින් හමුව සඳහා මුදල් රාජ්‍ය අමාත්‍ය ෂෙහාන් සේමසිංහ සහ මහ බැංකු අධිපති ආචාර්ය නන්දලාල් වීරසිංහ ඇමරිකාව බලා පිටත්ව යනු ලැබුවා.\nඔහු මෙලෙස වොෂින්ටනය බලා පිටත්ව ගොස් ඇත්තේ, ජාත්‍යන්තර මූල්‍ය අරමුදලේ සම්බන්ධීකරණය සහ අදාළ වගකීම් ජනාධිපතිවරයා විසින් රාජ්‍ය අමාත්‍යවරයා වෙත පැවරීමේන් අනතුරුවයි.\nමේ පිළිබඳ ට්විටර් සටහනක් තබමින් රාජ්‍ය අමාත්‍ය ෂෙහාන් සේමසිංහ ප්‍රකාශ කර තිබුණේ, ණය තිරසර භාවය සහතික කිරීම සඳහා සහ ශ්‍රී ලංකාවේ ආර්ථිකය ප්‍රකෘතිමත් කිරීම සඳහා ලබාගත ඇති ප්‍රගතිය තවදුරටත් ඉහළ නැංවීමට ශ්‍රී ලංකාවේ ජාත්‍යන්තර හවුල්කරුවන් සමඟ සහයෝගීතාව වැඩිදියුණු කිරීම සඳහා මෙම හමුවෙන් මහඟු අවස්ථාවක් ලැබෙනු ඇති බවයි.",
       "URL": "https://www.hirunews.lk/332175/ණය-ප්‍රතිව්‍යුහගතකරණය-ජූනි-මසදී-අවසන්",
       "Category": "Local News",
       "Parent URL": "https://www.hirunews.lk/local-news.php?pageID=422"
}