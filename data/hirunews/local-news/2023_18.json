{
       "Source": "hirunews",
       "Timestamp": "Tuesday, 13 April 2021 - 8:36",
       "Headline": "අලුත් අවුරුද්දේ ප්‍රවේශමෙන් - මහජන සෞඛ්‍ය පරීක්ෂකවරුන් (වීඩියෝ)",
       "News Content": "නිසි සෞඛ්‍ය ක්‍රමවේද අනුගමනය නොකළහොත් අලුත් අවුරුද්දෙන් පසුව බොහෝ දෙනෙකුට නිරෝධායනය වීමට හෝ කොරෝනා ප්‍රතිකාර මධ්‍යස්ථානවලට යාමට සිදුවන බව මහජන සෞඛ්‍ය පරීක්ෂකවරුන්ගේ සංගමය අනතුරු අඟවනවා.\nකොරෝනා වෛරස් වසංගතය වැළැක්වීම සඳහා පනවා ඇති සෞඛ්‍ය මාර්ගෝපදේශ නොතකමින් ජනයා පසුගිය දින කිහිපය තුළ ප්‍රධාන නගරවල අවුරුදු සාප්පු සවාරියේ යෙදෙන අයුරු දක්නට ලැබුණා.\nමහජන සෞඛ්‍ය පරීක්ෂකවරුන්ගේ සංගමයේ සභාපති උපුල් රෝහණ සඳහන් කළේ මාර්ගෝපදේශ නොතකමින් කටයුතු නොකළහොත් යළිත් කොරෝනා අවදානමක් මතුවිය හැකි බවයි.\nමේ අතර ඊයේ නව ආසාදිතයින් 263ක් හඳුනා ගැනීමත් සමඟ මෙරට සමස්ත කොරෝනා ආසාදිතයින් සංඛ්‍යාව 95,394ක් දක්වා ඉහළ ගියා.\nනව ආසාදිතයින්ගෙන් 203 දෙනෙකු පෑලියගොඩ කොවිඩ් පොකුරේ ආශ්‍රිතයින් වන අතර, බන්ධනාගාර පොකුරේ ආශ්‍රිතයින් 22ක් ද වාර්තා වනවා.\nවිදේශයන් හි සිට පැමිණි 38 දෙනෙකු ද කොරෝනා ආසාදිතයින් ලෙස හදුනාගෙන ඇති බවයි රජයේ ප්‍රවෘත්ති දෙපාර්තමේන්තුව සදහන් කළේ.\nඒ අනුව ආසාදිතයින් 3021 දෙනෙකු තවදුරටත් රෝහල්ගතව ප්‍රතිකාර ලබන අතර සුවය ලැබූ සංඛ්‍යාව 91,775ක්.\nඊයේ දිනයේ කිසිදු මරණයක් වාර්තා වී නොමැති අතර ඒ අනුව මරණ සංඛ්‍යාව දැක්වෙන්නේ 598ක් ලෙසයි.",
       "URL": "https://www.hirunews.lk/268307/අලුත්-අවුරුද්දේ-ප්‍රවේශමෙන්-මහජන-සෞඛ්‍ය-පරීක්ෂකවරුන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2023"
}