{
       "Source": "hirunews",
       "Timestamp": "Wednesday, 19 August 2020 - 11:46",
       "Headline": "අලුත් පාර්ලිමේන්තුව තරුණ වෙයි (වීඩියෝ)",
       "News Content": "පාර්ලිමේන්තුවට මෙවර තේරීපත්වී සිටින මන්ත්‍රීවරුන්ගෙන් බහුතරය අවුරුදු 50ට අඩු අය බවට තොරතුරු හෙළිවී තිබෙනවා.\nපාර්ලිමේන්තුවට මෙවර තේරී පත්ව සිටින වයස 50ට අඩු මන්ත්‍රීවරුන් ගණන 87ක්.\nපාර්ලිමේන්තුවට තේරී පත්වූ මන්ත්‍රීවරුන්ගේ ජීව දත්ත හා තොරතුරු පාර්ලිමේන්තු නිලධාරීන් විසින් Online ක්‍රමයට ඉකුත්දා ලබාගෙන ඇති අතර ඉහත තොරතුරු අනාවරණය වී ඇත්තේ එම දත්ත විශ්ලේෂණ කිරීම මගින් බවයි සඳහන් වන්නේ.\nඑම දත්ත විශ්ලේෂණයට අනුව අවුරුදු 30ට අඩු මන්ත්‍රීවරුන් පස් දෙනෙක් , වයස 30 හා 40 අතර මන්ත්‍රීවරුන් 21 දෙනෙක්, වයස 40 - 50 අතර 60 දෙනෙක් , වයස 50 - 60 අතර 54 දෙනෙක්, වයස 60 - 70 අතර 37 දෙනෙක් , වයස 70 - 80 අතර 9 දෙනෙක්, වයස 80 - 90 අතර තිදෙනෙක් වන බවයි පාර්ලිමෙන්තු නිලධාරීන් පවසන්නේ.\nමේ අතර පාර්ලිමේන්තුවට මෙවර තේරී පත්ව සිටින නවක මන්ත්‍රීවරුන් ගණන 7ක්.\nනවවැනි පාර්ලිමේන්තුවේ කාන්තාවන් 10 දෙනෙකු ද පත්ව සිටින බවයි එම නිලධාරීන් පවසන්නේ.\nඑය 8 වැනි පාර්ලිමේන්තුවේ සිටි කාන්තා මන්ත්‍රීවරියන් ගණනට වඩා තුන් දෙනෙකුගේ අඩුවීමක්.\nඅටවැනි පාර්ලිමේන්තුවේ සිටි කාන්තා මන්ත්‍රීවරියන් සංඛ්‍යාව 13ක්.\nඑමෙන්ම 1928 වසරේ සිට මේ දක්වා පළවු ජාතික පුවත්පත් මන්ත්‍රීවරුන්ගේ ප්‍රයෝජනය සඳහා සංරක්ෂණය කර තිබෙනවා.\nපර්යේෂණ අංශය, පරිඝණක අංශය, හැන්සාඩ් දෙපාර්තමේන්තුව,  නව මාධ්‍ය කුටිය මෙන්ම මාධ්‍ය සාකච්ඡා පටිගත කළ හැකි රූපවාහිනී මැදිරියකින්ද පාර්ලිමේන්තුව සමන්විතයි.\nමේ සියලු පහසුකම් ජනතා බදු මුදලින් නඩත්තු කෙරෙන්නේ මන්ත්‍රීවරුන්ගෙන් ජනතාවට උපරිම සේවයක් ලබා ගැනීමේ අරමුණින්.\nඒවායින් නිසි ප්‍රයෝජන ගැනීම මන්ත්‍රීවරුන් සතු කාර්යයභාරයක්.",
       "URL": "https://www.hirunews.lk/248160/අලුත්-පාර්ලිමේන්තුව-තරුණ-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2512"
}