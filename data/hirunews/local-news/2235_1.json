{
       "Source": "hirunews",
       "Timestamp": "Monday, 04 January 2021 - 13:15",
       "Headline": "ශ්‍රී ලංකා වෛද්‍ය සංගමයේ නිවේදනයට සිංහලේ අපි ජාතික සංවිධානයෙන් චෝදනා",
       "News Content": "කොරෝනා මරණ භූමදානය කිරීම සම්බන්ධයෙන් ශ්‍රී ලංකා වෛද්‍ය සංගමය විසින් නිවේදනයක් නිකුත් කිරීම එහි මහ සභාවේ මෙන්ම විධායක සභාවේ ද අනුමැතියක් තොරව සිදුකර ඇති බවට සිංහලේ අපි ජාතික සංවිධානය පවසනවා.\nඑහි මහලේකම් පූජ්‍ය ජඹුරේවෙල චන්දරතන හිමියන් කෑගල්ල ප්‍රදේශයේ අද (04) පැවති මාධ්‍ය හමුවට එක්වෙමින් කියා සිටියේ දේශපාලන අරමුණු පදනම් කරගෙන වෛද්‍ය සංගමය මෙලෙස කටයුතු කරන බවයි.\nඑමෙන්ම, වෛද්‍ය සංගමයේ සාමාජිකයින් මීට පෙර සෞඛ්‍ය අමාත්‍යාංශය විසින් ඒ පිළිබදව සොයා බැලීමට පත් කළ කමිටුවේ සාමාජිකයින් වීම ද ගැටළුකාරී තත්ත්වයක් බවයි උන්වහන්සේ සඳහන් කළේ.\nමේ අතර, කොවිඩ් ආසාදිතව මිය යන පුද්ගලයින්ගේ දේහයන් ආදාහනය කරන්නේ ද භූමදානය කරන්නේ ද යන්න සම්බන්ධයෙන් නිර්දේශ කිරීම සඳහා තමා විසින් කමිටුවක් පත් කර ඇති බවට පළ වන වාර්තා අසත්‍ය බව ප්‍රාථමික සෞඛ්‍ය සේවා, වසංගත රෝග හා කොවිඞ් රෝග පාලන කටයුතු රාජ්‍ය අමාත්‍ය විශේෂඥ වෛද්‍ය සුදර්ශනී ප්‍රනාන්දු පුල්ලේ ප්‍රකාශ කළා.\nනිවේදනයක් නිකුත් කරමින් ඇය පෙන්වා දෙන්නේ කොවිඩ් මරණ සම්බන්ධයෙන් කටයුතු කළ යුතු ආකාරය පිළිබඳව ලෝක සෞඛ්‍ය සංවිධානය උපදෙස් මාලාවක් නිකුත් කර ඇති බවයි.\nඑහෙත් කොවිඩ් 19 සම්බන්ධයෙන් මුල් කාලීනව පැවති වෛද්‍ය විශේෂඥ මතයන් වෙනස් විය හැකි බැවින් වෛරසයේ හැසිරීම අනුව එවැනි මතයන් ඉදිරිපත් විය හැකි බව ද ඇය අදාළ නිවේදනයේ දක්වා තිබෙනවා.\nඑමගින් රාජ්‍ය අමාත්‍ය සුදර්ශනී ප්‍රනාන්දු පුල්ලේ තවදුරටත් දක්වා ඇත්තේ එවැනි තත්ත්වයන් පිළිබදව අධ්‍යයනය කර තමන්ට විශේෂඥ මතයන් ඉදිරිපත් කරන ලෙස වෛරස් විශේෂඥයින් සහ වෛද්‍ය විශේෂඥයින් වෙත දන්වා ඇති නමුත් කොවිඩ් මරණ ආදාහනය හෝ භූමදානය කිරීම  සම්බන්ධයෙන් නිර්දේශ ඉදිරිපත් කිරීම සඳහා කිසිදු කමිටුවක් තමන් විසින් පත් කර නොමැති බවයි.\nකෙසේ වෙතත්, කොරෝනා පාලනය කිරීමේදී ආගම, ජාතිය, දේශපාලනය, සමාජ මතවාද, මිත්‍යා මතවාද පදනම් කරගෙන කිසිවිටෙක තීන්දු නොගත යුතු බව පෙන්වා දෙන රාජ්‍ය අමාත්‍ය සුදර්ශනී ප්‍රනාන්දු පුල්ලේ වෛරස් රෝග සම්බන්ධයෙන් කටයුතු කිරීමේදී තහවුරු කරන ලද කරුණු මත පමණක් පදනම්ව තීරණ ගැනීම යෝග්‍ය වන බවයි සිය නිවේදනයෙන් වැඩිදුරටත් පෙන්වා දී ඇත්තේ.",
       "URL": "https://www.hirunews.lk/258743/ශ්‍රී-ලංකා-වෛද්‍ය-සංගමයේ-නිවේදනයට-සිංහලේ-අපි-ජාතික-සංවිධානයෙන්-චෝදනා",
       "Category": "Local News",
       "Parent URL": "https://www.hirunews.lk/local-news.php?pageID=2235"
}