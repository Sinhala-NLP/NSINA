{
       "Source": "hirunews",
       "Timestamp": "Thursday, 26 August 2021 - 17:49",
       "Headline": "මෙරට කොරෝනා ආසාදිතයන් වාර්තාවීම 40% කින් ඉහළ ගිහින් - ලෝක සෞඛ්‍ය සංවිධානයේ වාර්තාවකින් හෙළිවෙයි",
       "News Content": "ලෝක සෞඛ්‍ය සංවිධානය විසින් පසුගිය අගෝස්තු 24 වන දින ප්‍රකාශයට පත් කරන ලද සතිපතා වසංගත රෝග විද්‍යා වාර්තාවට අනුව මෙරට කොරෝනා රෝගින් සංඛ්‍යාව 40.3% කින් ඉහළ ගොස් ඇති බව වාර්තා වෙනවා.\nඑම සතිය තුළ මෙරටින් ආසාදිතයන් 35,032ක් වාර්තා වී තිබුණා.\nදකුණු සහ නැගෙනහිර ආසියානු රටවල් ඉලක්ක කරමින් නිකුත් කර තිබූ මෙම වාර්තාවට අනුව මාලදිවයිනේද නව ආසාදිතයන් වාර්තාවීම 5.2%ක වර්ධනයක් වාර්තා කළ අතර එරටින් වාර්ථා වූ නව ආසාදිතයන් සංඛ්‍යාව 822ක්.\nනැගෙනහිර ටිමෝර්-ලෙස්තේ රාජ්‍යයෙන් නව ආසාදිතයන් 1651 එම සතිය තුළ වාර්තා වූ අතර ලෝක සෞඛ්‍ය සංවිධානය එය පෙන්වා දී තිබුණේ 59.4%ක වර්ධනයක් ලෙසින්.\nමේ අතර එම සතිය තුළ ඉන්දියාවෙන් වැඩිම නව ආසාදිතයන් සංඛ්‍යාව වන 231,658 ක් වාර්තා වුවද එය සාපේක්ෂව 10.3% ක අඩුවීමක් ලෙසයි වාර්තා කර තිබුනේ.\nඑමෙන්ම නව ආසාදිතයන් 142,138 වාර්තා වූ තායිලන්තයේද එම අගය 5.7% කින් අඩු වූ අතර ආසාදිතයන් 125,102 ක් වාර්තා වූ ඉන්දුනීසියාවේ එම අගය 33.6% කින් අඩු වී ඇති බවයි එම වාර්තාවේ දැක්වෙන්නේ.\nමෙම වාර්තාවට අනුව කෝවිඩ් වෛරස ව්‍යාප්තියෙන් දැඩි ලෙස බැට කෑ ඉන්දුනීසියාව සහ ඉන්දියාව ගෙවී ගිය සතිය තුළ වෛරස ව්‍යාප්ති පාලනයේ කැපී පෙනෙන වර්ධනයක් අත්කරගෙන තිබෙනවා.\nඑම සතිය තුළ ඉන්දුනීසියාවෙන් කලාපයේ වැඩිම කොවිඩ් මරණ සංඛ්‍යාව වූ මරණ 8,784 ක් වාර්තා වූවද එය 16%ක අඩුවීමක් ලෙසයි වාර්තා වන්නේ.\nඑමෙන්ම කොරෝනා වෛරසය ආසාදනය වීම හේතුවෙන් ඉන්දියාවෙන් එම සතිය තුලදී මරණ 3,142ක් වාර්තා වූවද එය ද 6.6% අඩුවීමක්.\nකෙසේ වෙතත් ලෝක සෞඛ්‍ය සංවිධානය සැලකිල්ලට ගත් පසුගිය 24 වෙනිදායින් අවසන් වූ සතිය තුල ශ්‍රී ලංකාවෙන් කොරෝනා ආසාදනය වීම හේතුවෙන් වාර්තා වූ මරණ සංඛ්‍යාවව 1,327 ක් වන අතර එය 34.7% ක වර්ධනයක් ලෙසටයි මෙම වාර්තාවෙන් පෙන්වා දෙන්නේ.\nලෝක සෞඛ්‍ය සංවිධානයේ කලාප හයෙන් සමස්තයක් ලෙස අඩුම කොරෝනා ආසාදිතයින් වාර්තාවීම සටහන් කරනු ලබන්නේ අග්නිදිග ආසියානු කලාපය තුළයි.\nමෙවන් තත්ත්වයක් යටතේ ශ්‍රී ලංකාවේ කොරෝනා ආසාදිතයින් වාර්තා වීමේ සහ මරණ සංඛ්‍යාව ඉහළ යාම සම්බන්ධයෙන් දැඩි අවධානයක් යොමු කළ යුතු බවයි ලෝක සෞඛ්‍ය සංවිධානය මෙම වාර්තාව හරහා පෙන්වා දෙන්නේ.",
       "URL": "https://www.hirunews.lk/280660/මෙරට-කොරෝනා-ආසාදිතයන්-වාර්තාවීම-40-කින්-ඉහළ-ගිහින්-ලෝක-සෞඛ්‍ය-සංවිධානයේ-වාර්තාවකින්-හෙළිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=1729"
}