{
       "Source": "hirunews",
       "Timestamp": "Wednesday, 04 March 2020 - 7:12",
       "Headline": "එජාප කෘත්‍යාධිකාරී මණ්ඩලය අද යලි රැස්වේ - සමගි ජන බලවේගයෙන් එන බව මද්දුමබණ්ඩාර ඡන්ද කොමිසමට කියයි",
       "News Content": "එක්සත් ජාතික පක්ෂයේ විශේෂ කෘත්‍යාධිකාරී මණ්ඩල රැස්වීමක් අද පස්වරුවේ පැවැත්වෙනවා.\nසිරිකොත පක්ෂ මූලස්ථානයේදී මෙම රැස්වීම පැවැත්වෙන්නේ පක්ෂ නායක රනිල් වික්‍රමසිංහගේ ප්‍රධානත්වයෙන්.\nඑහිදී ඉදිරි මහ මැතිවරණය සම්බන්ධයෙන් සාකච්ඡා කිරීමට නියමිතයි.\nපසුගියදා ඉරිදා පැවති එක්සත් ජාතික පක්ෂ කෘත්‍යාධිකාරි මණ්ඩල රැස්වීමේදී මහ මැතිවරණයට අලියා ලකුණින් තරඟ කිරීමට කෘත්‍යාධිකාරී මණ්ඩලයේ බහුතරයක් තීරණය කළ බවත් ඊට විපක්ෂ නායක සජිත් ප්‍රේමදාස ඇතුළු පිරිසක් විරෝධය පළ කළ බවත් වාර්තා වුණා.\nකෙසේ වෙතත් විපක්ෂ නායක කාර්යාලය නිවේදනයක් නිකුත් කරමින් සඳහන් කළේ මෙම කෘත්‍යාධිකාරී මණ්ඩල රැස්වීම නිමාවූයේ මහ මැතිවරණයට තරග කරන සන්ධානයේ ලකුණ පිළිබඳ එකඟතාවකින් තොරව බවයි.\nනව සන්ධානය සඳහා අලියා ලකුණ සම්මත කරගත් බවට ඇතැම් පාර්ශව ගෙන යන ප්‍රචාර සත්‍යතාවයෙන් තොරවන අතර, එම ප්‍රචාර සියල්ල ප්‍රතික්ෂේප කරන බවයි එම නිවේදනයේ දැක්වුණේ.\nඒ අනුව විපක්ෂ නායක සජිත් ප්‍රේමදාසගේ නායකත්වයෙන් යුත් සමගි ජන බලවේගයේ සමාරම්භක උත්සවය පසුගිය සදුදා පැවති අතර ඊට එක්සත් ජාතික පක්ෂ නායක රනිල් වික්‍රමසිංහ, මහ ලේකම් අකිල විරාජ් කාරියවසම් ඇතුළු පක්ෂ ජේ්‍යෂ්ඨයන් පිරිසක් එක් වූයේ නැහැ.\nඑහෙත් එක්සත් ජාතික පෙරමුණ යටතේ සිටි පක්ෂ නායකයන් වන පාඨලී චම්පික රණවක, රාවුෆ් හකීම්, රිෂාඞ් බදියුදීන් සහ මනෝ ගනේෂන් ඇතුළු පිරිසක් මෙම රැස්වීමට එක්ව සිටියා.\nමේ අතර මහ මැතිවරණයේදී සමගි ජන බලවේගය පක්ෂය තරග කිරිමට අපේක්ෂා කරන බව එහි මහ ලේකම් හිටපු පාර්ලිමේන්තු මන්ත්‍රි රංජිත් මද්දුම බණ්ඩාර ඊයේ  පස්වරුවේ මැතිවරණ කොමිසම් සභාව වෙත දැනුම් දි තිබෙනවා.\nඔහුගේ අත්සන සහිතව එම දැනුම් දිම සිදු කර ඇත්තේ දුරකථනය ලකුණ සඳහන් කර ඇති  ලිපියක් එම කොමිසම් සභාව වෙත යොමු කරමින්.\nඑමෙන්ම අද දිනයේදී සමගි ජන බලවේගයේ නාමයෝජනා කමිටුවද රැස්වන බව මහ ලේකම්වරයා තවදුරටත් සඳහන් කළා.",
       "URL": "https://www.hirunews.lk/235735/එජාප-කෘත්‍යාධිකාරී-මණ්ඩලය-අද-යලි-රැස්වේ-සමගි-ජන-බලවේගයෙන්-එන-බව-මද්දුමබණ්ඩාර-ඡන්ද-කොමිසමට-කියයි",
       "Category": "Local News",
       "Parent URL": "https://www.hirunews.lk/local-news.php?pageID=2871"
}