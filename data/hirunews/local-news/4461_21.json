{
       "Source": "hirunews",
       "Timestamp": "Tuesday, 20 June 2017 - 8:28",
       "Headline": "Updete - දුම්රිය වර්ජනය ස්ථීරයි - අද මැදියම් රැයේ සිට දුම්රිය ගමන් නවතී",
       "News Content": "සැලසුම් කළ පරිදි තම වර්ජනය අද මධ්‍යම රාත්‍රියේ සිට අනිවාර්යයෙන් ක්‍රියාත්මක කරන බව දුම්රිය එන්ජින් රියදුරන්ගේ සංගමය ප්‍රකාශ කරනවා.\nඒ සඳහා තවත් වෘත්තීය සමිති රැසක් එක්ව සිටින බව සඳහන්.\nදුම්රිය සේවාවේ පවතින ගැටළු රැසක් පිළිබදව දිගින් දිගටම බලධාරීන් දැනුවත් කළ ද ඊට ඔවුන්ගේ අවධානය යොමු නොවීම හේතුවෙන් මෙම ක්‍රියාමාර්ගයට එළඹුණු බව එම සංගමයේ ලේකම් ඉන්දික දොඩම්ගොඩ ප්‍රකාශ කළා.\nමේ සම්බන්ධයෙන් වූ සාකච්ඡාවක් ප්‍රවාහන අමාත්‍යාංශයේ ලේකම්වරයෙකු සමඟ අද දිනයේ පැවතුණ ද එය අසාර්ථක වූ බවයි ඔහු කියා සිටියේ.\nමේ අතර, දුම්රිය සේවාව පෞද්ගලික සමාගමකට පැවරීමේ සූදානමක් පවතින බව දුම්රිය වෘත්තීය සමිති සන්ධානය අද කොළඹ දී මාධ්‍ය හමුවක් කැදවමින් ප්‍රකාශ කළා.\nඊට එක්වූ එහි සම කැදවුම්කරු එස්.පී. විතානගේ කියා සිටියේ මෙම ක්‍රියාමාර්ගය රජය නතර නොකරන්නේ නම්, තමන් ද වෘත්තීය ක්‍රියාමාර්ගවලට එළඹෙන බවයි.\nඅප මේ පිළිබඳව විමසීමට දුම්රිය සාමාන්‍යාධිකාරීවරයා සම්බන්ධ කර ගැනීමට උත්සාහ කළ ද එය ව්‍යර්ථ වුණේ ඔහු දුරකථනයට ප්‍රතිචාර නොදැක්වීම හේතුවෙන්.\nUpdete :- Tuesday, June 20, 2017 1.27 pm\n-----------------------------------------------------\nඉල්ලීම් කිහිපයක් මුල් කර ගනිමින් දුම්රිය රියදුරන් සහ දුම්රිය නියාමකවරුන් අද මධ්‍යම රාත්‍රියේ සිට අඛණ්ඩ වර්ජනයක නිරතවීමට තීරණය කර තිබෙනවා.\nහිරු ප්‍රවෘත්ති අංශයට කරුණු පැහැදිලි කරන දුම්රිය එන්ජින් රියදුරන්ගේ සංගමයේ ලේකම් ඉන්දික දොඩංගොඩ කියා සිටියේ බලධාරීන් තම ඉල්ලීම් සම්බන්ධයෙන් මෙතෙක් තම ඉල්ලීම්වලට විසදුම් ලබාදී නොමැති බවයි.",
       "URL": "https://www.hirunews.lk/163953/updete-දුම්රිය-වර්ජනය-ස්ථීරයි-අද-මැදියම්-රැයේ-සිට-ගමන්-නවතී",
       "Category": "Local News",
       "Parent URL": "https://www.hirunews.lk/local-news.php?pageID=4461"
}