{
       "Source": "hirunews",
       "Timestamp": "Monday, 15 May 2017 - 9:16",
       "Headline": "රැන්සම්වෙයා වෛරසය නිසා අන්තර්ජාල භාවිතයේදී සැළකිලිමත්වන්නැයි ඉල්ලීමක්",
       "News Content": "රැන්සම්වෙයා ලෙස හැඳින්වෙන පරිගනක වෛරස් ප්‍රභේදය හේතුවෙන් අන්තර්ජාල භාවිතය පිළිබඳ සැළකිලිමත් වන ලෙස පරිඝනක හදිසි ප්‍රතිචාර සංසදය ජනතාවගෙන් ඉල්ලීමක් කරනවා.\nපසුගිය සිකුරාදා එල්ලවූ සයිබර් ප්‍රහාරයෙන් අනතුරුව එවැනි තවත් ප්‍රහාරයක් අද දිනයේදී එල්ලවිය හැකි බවට මයික්‍රොසොෆ්ට් ආයතනය අනතුරු ඇඟවීමක් සිදුකළා.\nමේ නිසා විද්‍යුත් තැපෑල භාවිතා කිරීමේදී වඩාත් සැළකිලිමත් වන ලෙසයි පරිගනක හදිසි ප්‍රතිචාර සංසදයේ ප්‍රධාන තොරතුරු ආරක්ෂක ඉංජිනේරු රොෂාන් චන්ද්‍රගුප්ත හිරු ප්‍රවෘත්ති අංශයට සඳහන් කළේ.\nපසුගිය සිකුරාදා එල්ලවූ සයිබර් ප්‍රහාරයෙන් රටවල් 150 ක පරිගනක පද්ධති ලක්ෂ දෙකකට අධික ප්‍රමාණයකට බලපෑම් එල්ලවූ බව යුරෝපෝල් පොලීසිය සඳහන් කළා.\nමේ හේතුවෙන් එංගලන්තයේ සෞඛ්‍ය සේවාව යටතේ පවතින රෝහල් 48 ක සහ ස්කොට්ලන්තයේ රෝහල් 13ක සේවාවන්ද අඩාල වූ බවයි විදෙස් වාර්තා කියා සිටියේ.\nමෙම සයිබර් ප්‍රහාරයට මුහුණදීම සඳහා මයික්‍රොසොෆ්ට් ආයතනය පසුගිය මාර්තු මාසයේදී මෘදුකාංගයක් හඳුන්වා දී තිබූ නමුත් බොහෝ පරිගණක යාවත්කාලීන නොකිරීම හේතුවෙන් මෙම සයිබර් ප්‍රහාරයට ගොදුරුවී තිබෙනවා.\nආසියාතික රටවල් දෙකක් වන ඉන්දියාවට සහ ඉන්දුනීසියාවටද මින් බලපෑම් එල්ලවී ඇති බව විදෙස් වාර්තාවල සඳහන්.",
       "URL": "https://www.hirunews.lk/161359/රැන්සම්වෙයා-වෛරසය-නිසා-අන්තර්ජාල-භාවිතයේදී-සැළකිලිමත්වන්නැයි-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=4517"
}