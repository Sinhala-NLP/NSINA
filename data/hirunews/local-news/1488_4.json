{
       "Source": "hirunews",
       "Timestamp": "Friday, 17 December 2021 - 10:56",
       "Headline": "යුගදනවි පෙත්සම් විභාගය දෙවන දිනටත් ඇරඹේ",
       "News Content": "කෙරවලපිටිය යුගදනවි බලාගාරයේ කොටස් ඇමරිකානු සමාගමකට පැවරීමට ගෙන තිබෙන තීරණය බල රහිත කරන ලෙස ඉල්ලා ගොනුකර තිබෙන පෙත්සම් අද(17)දින ශ්‍රේෂ්ඨාධිකරණය හමුවේ දෙවන දිනටත් විභාග කිරීම ආරම්භ කෙරුණා.\nඅදාළ පෙත්සම් විභාගය සිදු කෙරෙන්නේ අගවිනිසුරු ජයන්ත ජයසූරිය, බුවනෙක අලු‍විහාරේ, ප්‍රියන්ත ජයවර්ධන, විජිත් මලල්ගොඩ සහ එල්.ටී.බී දෙහිදෙණිය යන පංච පුද්ගල විනිසුරු මඩුල්ල ඉදිරියේයි.\nමෙහිදී පෙත්සම්කාර පාර්ශ්වයේ නීතිඥවරුන් කරුණු ඉදිරිපත් කිරීම ආරම්භ කර තිබෙනවා.\nයුගදනවි බලාගාර ගිවිසුමට එරෙහිව මෙම පෙත්සම් ඉදිරිපත් කර ඇත්තේ, පූජ්‍ය ඇල්ලේ ගුණවංශ හිමියන් සහ අගරදගුරු මැල්කම් කාදිනල් රංජිත් හිමිපාණන්, සමගි ජන බලවේගයේ මහලේකම් රංජිත් මද්දුම බණ්ඩාර, ජනතා විමුක්ති පෙරමුණේ හිටපු පාර්ලිමේන්තු මන්ත්‍රීවරුන් වන සුනිල් හඳුන්නෙත්ති සහ වසන්ත සමරසිංහ මෙන්ම වෘත්තීය සමිති ඇතුළු පාර්ශව කිහිපයක් විසින්.",
       "URL": "https://www.hirunews.lk/291309/යුගදනවි-පෙත්සම්-විභාගය-දෙවන-දිනටත්-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=1488"
}