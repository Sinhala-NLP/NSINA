{
       "Source": "hirunews",
       "Timestamp": "Saturday, 29 January 2022 - 7:53",
       "Headline": "දෙදෙනකුට දිවි අහිමි කළ රිය අනතුර - මගත් හරස් වේ  (වීඩියෝ සහ ඡායාරූප)",
       "News Content": "අධිවේගී මාර්ගයේ අද (29) උදෑසන සිදු වූ අනතුරක් හේතුවෙන් ගිනි ගැනීමට ලක් වූ ලොරි රථය මතුගම ප්‍රදේශයෙන් මිල දී ගෙන ආඬි අම්බලම ප්‍රදේශයට රැගෙන යමින් තිබුණු එකක් බව අනාවරණය වී තිබෙනවා.\nඅද අලුයම 3.30ට පමණ සිදු වූ මෙම අනතුර හේතුවෙන් ලොරි රථයේ හිමිකරු සහ රියදුරු අනතුර සිදු වූ ස්ථානයේදී ම මියගියා.\nඑමෙන්ම අනතුරෙන් පසු ලොරි රථයේ හටගත් ගින්න හේතුවෙන් අදාළ ලොරි රථය ද සම්පූර්ණයෙන් විනාශ වුණා.\nඅධිවේගී මාර්ගයේ කඩුවෙල - කඩවත අතර16.2 කිලෝ මීටර් කණුව අසල දී අද අලුයම නවතා තිබූ ලොරි රථයක, පිටුපසින් පැමිණි මෙම ලොරි රථය ගැටීමෙනුයි මෙම අනතුර සිදු වූයේ.\nගිනි ගැනීමට ලක් වූ මෙම ලොරි රථය මතුගම ප්‍රදේශයෙන් මිල දී ගෙන ආඩිඅම්බලම ප්‍රදේශයේ නිවසට රැගෙන යමින් සිටියදී මෙම අනතුරට ලක්ව ඇතැයි පොලිසිය පවසනවා.\nමතුගමින් මිල දී ගත් මෙම ලොරි රථය සිය ගම් ප්‍රදේශයට රැගෙන යාමේ දී එයට ඉදිරියෙන් ලොරි රථය මිල දී ගත් ව්‍යාපාරිකයාගේ බිරිඳ සහ දරුවන් රැගත් මෝටර් රථය ද ගමන් කර ඇති බවයි පොලිස් ආරංචි මාර්ග සඳහන් කරන්නේ.\nඑමෙන්ම මෙම පිරිස ලොරි රථය මිල දී ගෙන පවුලේ සාමාජිකයන් සියලු දෙනා ද සමගින් ඇල්පිටිය ප්‍රදේශයේ පදිංචිව සිටින මියගිය ව්‍යාපාරිකයාගේ නැගණියගේ නිවසට ගොස් එහි රාත්‍රිය ගත කොට පසුදා අලුයම ආඩි අම්බලම වෙත යමින් සිට ඇති බවයි වාර්තා වන්නේ.\nමෙම ලොරි රථය පැද වූ රියදුරාට නින්ද යාම හේතුවෙන් මෙම අනතුර සිදු වන්නට ඇතැයි පොලිසිය විශ්වාස කරනවා.\nලොරි රථය ගැටුණු කන්ටේනර් රථය පසුපසින් එම රථයේ රෝද පිළිසකර කිරීම සඳහා අලුත් ටයර් රැගෙන ආ ජීප් රථය සහ එහි ප්‍රධාන ලාම්පු ද දල්වා කන්ටේනර් රථය ආලෝකමත් කර තිබූ බවත් පොලිසිය පවසනවා.\nඑමෙන්ම අදාළ අනතුරට ලක් වූ ලොරි රථය මෙම ජීප් රථය මගහැර කන්ටේනර් රථයේම ගැටී ඇති බවයි පොලීසිය පවසන්නේ.\nඅනතුර හේතුවෙන් මියගොස් ඇත්තේ ආඩි අම්බලම විල්ලුව වත්ත අංක 36 හි පදිංචි  සුසන්ත ගාමිණී (59) ලොරි රථයේ හිමිකරු හා  කටුනායක මුතුවාඩිය පාරේ පදිංචි (44) ලොරි රථයේ රියදුරායි.\nඅනතුර සිදුවීමත් සමග ලොරියේ පිටුපස කොටසේ හටගත් ගින්න විශේෂ කාර්ය බලකායේ ගිනි නිවන නිලධාරීන් කැඳවා නිවා දැමීමට පියවර ගෙන තිබෙනවා.\nකෙසේ වෙතත් ඒ වන විටත් ලොරි රථය සම්පූර්ණයෙන්ම ගින්නෙන් විනාශ වී තිබූ බව පැවසෙන්නේ.\nඅධිවේගී මාර්ගයේ අනතුරක් සිදු වූ විට 1969 අංකය අමතා දැනුම්දිය යුතු වුවත් මෙම අනතුර දැනුම් නොදීම හේතුවෙන් ගින්න පාලනය කොට පුද්ගලයන් දෙදෙනාගේ ජීවිත බේරා ගැනීමට තිබූ අවස්ථාව ගිලිහී ගිය බවත් අධිවේගී මාර්ග සංචාරක පොලිස් කොට්ඨාසය පවසනවා.",
       "URL": "https://www.hirunews.lk/295520/දෙදෙනකුට-දිවි-අහිමි-කළ-රිය-අනතුර-මගත්-හරස්-වේ-වීඩියෝ-සහ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1390"
}