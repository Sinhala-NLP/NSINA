{
       "Source": "hirunews",
       "Timestamp": "Monday, 21 December 2020 - 11:00",
       "Headline": "ප්‍රාථමික ශ්‍රේණි, පෙර පාසල් සහ දිවා සුරැකුම් මධ්‍යස්ථාන ජනවාරි 11 සිට ඇරඹේ (වීඩියෝ)",
       "News Content": "බස්නාහිර පළාත සහ හුදකලා කර ඇති ප්‍රදේශවල පාසල් හැර මේ වනවිට හය - එකොළහ ශ්‍රේණි සඳහා විවෘත කර ඇති සෙසු සියලු පාසල්වල නව පාසල් වාරය ලබන වසරේ ජනවාරි 11 වන සඳුදා ආරම්භ කරන බව අධ්‍යාපන අමාත්‍ය මහාචාර්ය ජී.එල්. පීරිස් සඳහන් කළා.\nඑම පාසල්වල එක - පහ දක්වා ශ්‍රේණිවල අධ්‍යයන කටයුතු ද එදින සිට ආරම්භ කෙරෙන අතර, ඊට සමගාමීව අදාළ ප්‍රදේශවල පිහිටි පෙර පාසල් සහ දිවා සුරැකුම් මධ්‍යස්ථානද ජනවාරි 11 වනදා සිට ආරම්භ කරන බවයි කොළඹ අද (21) පැවති මාධ්‍ය හමුවකට එක්වෙමින් අමාත්‍යවරයා සඳහන් කළේ.\nදැනට විවෘත කර ඇති පාසල්වල තුන්වන වාරය අනිද්දායින් අවසන් වනවා.\nමේ අතර අධ්‍යාපන අමාත්‍යාංශය නිවේදනය කළේ දරුවන්ගේ උෂ්ණත්වය මැණබැලීම සඳහා යුනිසෙෆ් ආයතනය මගින් උෂ්ණත්ව මාපක 1,393 ක්ද, ලෝක සෞඛ්‍ය සංවිධානය විසින් උෂ්ණත්ව මාපක 1,000 ක්ද පාසල් වෙත ලබාදීමට එකඟතාව පළ කර ඇති බවයි.\nපාසල්වල ආපනශාලා විවෘත කිරීම සම්බන්ධයෙන් තීරණයක් ලබාදීම තවදුරටත් සළකා බලන බව පවසන අධ්‍යාපන අමාත්‍යාංශය,  පාසල් නේවාසිකාගාර තුළ ආපනශාලා සමාජ දුරස්ථභාවය ආරක්ෂාවන අයුරින් විවෘත කිරීමට උපදෙස් ලබාදී ඇති බවයි කියා සිටියේ.\nකෙසේ වෙතත්, කිසියම් දරුවෙකු, නිවැසියෙකු රෝගීව සිටීනම් හෝ පී.සී.ආර්. පරීක්ෂාවට ලක්ව ප්‍රතිඵල අපේක්ෂාවෙන් සිටී නම් එම දරුවන් පාසල් නොයැවීමට දෙමව්පියන් වග බලා ගත යුතු බව අධ්‍යාපන අමාත්‍ය මහාචාර්ය ජී.එල්. පීරිස් කියා සිටියා.",
       "URL": "https://www.hirunews.lk/257539/ප්‍රාථමික-ශ්‍රේණි-පෙර-පාසල්-සහ-දිවා-සුරැකුම්-මධ්‍යස්ථාන-ජනවාරි-11-සිට-ඇරඹේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2262"
}