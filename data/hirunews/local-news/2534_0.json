{
       "Source": "hirunews",
       "Timestamp": "Friday, 07 August 2020 - 13:47",
       "Headline": "රිෂාඩ්ගේ පෙත්සම ශ්‍රේෂ්ඨාධිකරණය ප්‍රතික්ෂේප කරයි",
       "News Content": "පසුගිය වසරේ අප්‍රේල් 21 වැනිදා සිදුවු පාස්කු ප්‍රහාරය සදහා අධාර අනුබල දුන්නේ යැයි චෝදනා කරමින් තමන් අත්අඩංගුවට ගැනීමට අපරාධ පරීක්ෂණ දෙපාර්තමේන්තුව දරන උත්සාහය වලක්වන අතුරු තහනම් නියෝගයක් නිකුත් කරන ලෙස ඉල්ලා හිටපු අමාත්‍ය රිෂාඩ් බදියුදීන් ගොනු කර තිබු මුලික අයිතිවාසිකම් පෙත්සම ශ්‍රේෂ්ඨාධිකරණය අද ප්‍රතික්ෂේප කළා.\nඅදාළ පෙත්සම පිළිබදව දිර්ඝ කරුනු සලකා බැලීමක් සිදුකිරීමෙන් අනතුරුවයි බුවනෙක අලූවිහාරේ, එල්.ටී.බී.දෙහිදෙනිය සහ එස්.තුරෙයිරාජා යන ත්‍රිපුද්ගල විනිසුරු මඩුල්ල විසින් මෙම නියෝගය සිදුකළේ.\nපාස්කු ප්‍රහාරය සම්බන්ධයෙන් සිදුකරන විමර්ශණ ඉතා සංකිිර්ණ බවත් සැකකරුවන් සියයට අධික පිරිසත් අත්අඩංගුවට ගෙන රැදවුම් නියෝග ලබාගෙන වැඩිදුර විමර්ශණය කරන  බවත් නීතිපතිවරයා වෙනුවෙන් පෙනි සිටි නියෝජ්‍ය සොලිස්ටර් ජේනරාල් මෙරීන්පුල්ලේ අධිකරණයට පෙන්වා දුන්නා.\nපෙත්සම්කරු මෙන් සෙසු සැකකරුවන් ද අධිකරණය හමුවට පැමිණ අත්අඩංගුවට ගැනීම හා ඒ පිලිබද සිදුකරන ප්‍රකාශ සටහන් කරගැනීම් වලක්වන නියෝග ඉල්ලා සිටියහොත් එකි විමර්ශණ කිසිදා අවසන් කිරීමට නොලැබෙන්නා සේම එය ඉදිරි විමර්ශණවලට ද දැඩි බාධාවක් විය හැකි බව දක්වමින් නියෝජ්‍ය සොලිස්ටර් ජෙනරාල්වරයා මුලික විරෝධතාවයක් ඉදිරිපත් කළා.\nඑම මුලික විරෝධතාවය පිලිගත් ශේ‍්‍රෂ්ඨාධිකරණ ත්‍රිපුද්ගල විනිසුරු මඩුල්ල අදාල පෙත්සම විභාගයට ගැනීමට අවසර ලබා දීමකින් තොරවම ප්‍රතික්ෂේප කළා.\nතොරතුරු දන්නා බවට සැකකෙරෙන පුද්ගලයන්ගෙන් විමර්ශන සදහා අවශ්‍ය ප්‍රකාශ සටහන් කල පමණින් ඔවුන් සියලූ දෙනා අත්අඩංගුවට ගැනීමක් සිදුනොකරන බවත් පෙත්සම්කරු හෝ වෙනත් සැකකරුවෙකු විමර්ශණ නිලධාරින් විසින් අත්අඩංගුවට ගැනීමක් සිදුකරනුයේ ප්‍රමාණවත් සාක්ෂී ඇති නම් නිතීයට අනුකූලව පමණක් වන්නේ යැයි ද නියෝජ්‍ය සොලිස්ටර් ජෙනරාල්වරයා අධිකරණය හමුවේ ප්‍රකාශ කර සිටියා.\nපෙත්සමේ වගඋත්තරකරුවන් ලෙස අපරාධ පරීක්ෂණ දෙපාර්තමේන්තුවේ අධ්‍යක්ෂකවරයා, වැඩබලන පොලිස්පතිවරයා සහ නිතීපතිවරයා නම් කර තිබූ අතර තමන්ව අත්අඩංගුවට ගැනීමට දරන උත්සාහය සහ සිදුවූ හානියට රුපියල් කෝටි 05 ක වන්දියක් අයකර දෙන ලෙසද පෙත්සම්කාර රිෂාඩ් බදීයුදීන් ශ්‍රේෂ්ඨාධිකරණයෙන් ඉල්ලා තිබුණා.",
       "URL": "https://www.hirunews.lk/247310/රිෂාඩ්ගේ-පෙත්සම-ශ්‍රේෂ්ඨාධිකරණය-ප්‍රතික්ෂේප-කරයි",
       "Category": "Local News",
       "Parent URL": "https://www.hirunews.lk/local-news.php?pageID=2534"
}