{
       "Source": "hirunews",
       "Timestamp": "Tuesday, 20 June 2017 - 19:43",
       "Headline": "ඩෙංගු රෝගීන්ගේ සියයට 20 ක් පාසල් දරුවන්",
       "News Content": "ඩෙංගු රෝගීන්ගෙන් සියයට 20 කට වැඩි පිරිසක් පාසල් දරුවන් බව ජාතික ඩෙංගු මර්දන ඒකකය ප්‍රකාශ කළා.\nඑම ඒකකයේ ප්‍රජා වෛද්‍ය විශේෂඥ ප්‍රශිලා සමරවීර සඳහන් කළේ ගතවූ මාස 6 ක කාලය තුළ ඩෙංගු රෝගය වැළඳීමෙන් පුද්ගලයින් 200 කට ආසන්න පිරිසක් මියගොස් තවත් 64 000 කට වැඩි පිරිසක් රෝහල් ගතකර ඇති බවයි.\nමේ අතර ඩෙංගු ඇතුලූ උණ රෝගීන් පිරී පැවතීම හේතුවෙන් රෝගීන් ඇතුළත් කරගැනීම සීමා කර තිබූ ප්‍රධාන පෙළේ රෝහල් කිහිපයකම රෝගීන් ඇතුළත් කරගැනීම මේ වනවිට යථා තත්ත්වයට පත්ව තිබෙනවා.\nකෙසේ වෙතත් අංගොඩ උණ රෝහලේ රෝගීන් 100 දෙනෙකු මෙන්ම කොළඹ ජාතික රෝහලේ රෝගීන් 73 දෙනෙකු බරපතල තත්ත්වයේ පසුවන බවයි එම රෝහල් බලධාරින් ප්‍රකාශ කළේ.\nමේ අතර ශ්‍රී ලංකා නිදහස් පක්ෂයේ තරුණ පෙරමුණ කැඳවා තිබූ මාධ්‍ය හමුවකට එක්වූ එහි සභාපති ශාන්ත බණ්ඩාර කියා සිටියේ ජනාධිපතිතුමන්ගේ උපදෙස් මත ආරම්භ කර ඇති ඩෙංගු මර්ධන කාර්ය සාධක බලකාය සඳහා සිය සාමාජිකයන් 5000 ක් යෙදවීමට බලාපොරොත්තු වන බවයි.\nරජයේ වෛද්‍ය නිලධාරීන්ගේ සංගමයද අද පස්වරුවේ ප්‍රවෘත්ති සාකච්ඡාවක් කැඳවා තිබූ අතර, සෞඛ්‍ය අමාත්‍යාංශ බලධාරින් සමග  මෙම ගැටළුවේදී නම්‍යශීලීව කටයුතු කිරීමට සූදානම් බව එම සංගමයේ සහකාර ලේකම් වෛද්‍ය හරිත අලූත්ගේ ප්‍රකාශ කළා.",
       "URL": "https://www.hirunews.lk/164022/ඩෙංගු-රෝගීන්ගේ-සියයට-20-ක්-පාසල්-දරුවන්",
       "Category": "Local News",
       "Parent URL": "https://www.hirunews.lk/local-news.php?pageID=4460"
}