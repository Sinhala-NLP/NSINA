{
       "Source": "hirunews",
       "Timestamp": "Monday, 21 June 2021 - 20:06",
       "Headline": "ඩෙල්ටා දැයි සැක, මාදිවෙල ආසාදිතයාගේ වැඩබිම වැසේ (වීඩියෝ)",
       "News Content": "ඉන්දීය ඩෙල්ටා ප්‍රභේදය පිළිබඳ යම් හඳුනාගැනීමක්  සිදුකළ බව කියන මාදිවෙල - ප්‍රගතිපුර ප්‍රදේශයේ පදිංචි පුද්ගලයා සේවය කළ කොම්පඤ්ඤ වීථිය ප්‍රදේශයේ ඉදිකිරීම් බිමේ කටයුතු නැවත දැනුම් දෙන තුරු අත්හිටුවා තිබෙනවා.\nමේ අතර, මෙරට සමාජයෙන් පළමු වරට ඩෙල්ටා ප්‍රභේදය වැළදුණු රෝගීන් 5 දෙනා පදිංචි   ප්‍රදේශයෙන් පසුගිය දා සොයා ගත් ආසාදිතයන් 15 දෙනාට වැළදී ඇත්තේ ඇල්ෆා ප්‍රභේදය බවට තහවුරු වුණා.\nමෙරට සමාජයෙන් පළමු වරට ඉන්දීය ඩෙල්ටා ප්‍රභේදය සහිත ආසාදිතයන් පස්දෙනෙකු හදුනා ගැනුණේ පසුගිය 17 වනදා දෙමටගොඩ ආරාමය ප්‍රදේශයෙන්. මේ වනවිට එම ප්‍රදේශය හුදෙකලා කර ඇති අතර, ප්‍රදේශයේ ජනතාවට කොරෝනා ප්‍රතිශක්තිකරණ එන්නත් ලබාදීමද ආරම්භ කර තිබෙනවා.\nඅදාල ආසාදිතයින් වාර්තා වීමෙන් පසු එම ප්‍රදේශයෙන්ම තවත් කොරෝනා රෝගීන් 15 දෙනෙකු පසුගිය දා සොයා ගැනුණා. කෙසේ වෙතත්, ඔවුන්ට වැළදී ඇත්තේ ඇල්ෆා ප්‍රභේදය බවට මේ වන විට තහවුරු වී තිබෙනවා.\nඑවන් පසුබිමක යම් ආසාමාන්‍යතාවක් පෙන්නුම් කරන සැක සහිත සාම්පලයක් පිළිබඳව මාදිවෙල - ප්‍රගතිපුර ප්‍රදේශයේ පදිංචිකරුවෙකුගෙන් වාර්තාවීමත් සමඟ රෝග ව්‍යාප්තිය පාලනයට අවශ්‍ය පියවර ගත් බව නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් කියා සිටියා.\nදැනට සිදුකරන අහඹු කොරෝනා පරීක්ෂණවලදී ආසාදිත බවට තහවුරු වන සාම්පල පිළිබඳව ශ්‍රී ජයවර්ධනපුර විශ්වවිද්‍යාලය මගින් ජාන විශ්ලේෂණ පරීක්ෂණ සිදුකරමින් පවතින බව ද  නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් කියා සිටියා.\nරජයේ වෛද්‍ය නිලධාරීන්ගේ සංගමයේ විධායක කමිටු සාමාජික වෛද්‍ය ප්‍රසාද් කොළඹගේ අද පැවති මාධ්‍ය හමුවකදී කියා සිටියේ ඩෙල්ටා ප්‍රභේදය හමුවේ ඉන්දියාව මුහුණදුන් තත්වය පිළිබඳව අවබෝධයෙන් කටයුතු නොකරන්නේ නම් මෙරට තුළ එම ප්‍රභේදය පාලනය අපහසු වනු ඇති බවයි.",
       "URL": "https://www.hirunews.lk/274944/ඩෙල්ටා-දැයි-සැක-මාදිවෙල-ආසාදිතයාගේ-වැඩබිම-වැසේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1869"
}