{
       "Source": "hirunews",
       "Timestamp": "Tuesday, 10 May 2022 - 19:27",
       "Headline": "වර්ජනයේ නිරත වෘත්තිය සමිති පා ගමනින් ගෝඨාගෝ ගමට (වීඩියෝ)",
       "News Content": "ගාලු මුවදොර අරගල භූමියට පහරදීමට විරෝධය පළ කරමින් වෘත්තිය සමිති ඒකාබද්ධ සංවිධානය අද කොළඹදී විරෝධතා පා ගමනක නිරතවුණා.\nඔවුන් මේ වනවිට ක්‍රියාත්මක කර ඇති අඛණ්ඩ වෘත්තිය ක්‍රියාමාර්ගයට සමගාමීව මෙම පා ගමන අද පෙරවරුවේ ආරම්භ කළේ කොටුව දුම්රියපල ඉදිරිපිටින්.\nඑම අවස්ථාවට වරාය, දුම්රිය, සෞඛ්‍ය, තැපැල්, බැංකු, විදුලි ඇතුලු ක්‍ෂේත්‍ර රැසක වෘත්තිය සංගම්වල නායකයින් සහ නියෝජිතයින් එක්ව සිටියා. ඔවුන් ගාලු මුවදොර අරගල භූමිය වෙත පැමිණීමෙන් අනතුරුව එහිදී අදහස් දක්වා සිටියා.\nපසුගිය අප්‍රේල් 9 වනදා ආරම්භ වූ ගාලු මුවදොර අරගල භූමියේ විරෝධතාව අද 32 වන දිනටත් ක්‍රියාත්මකයි.\nමේ අතර ගාලු මුවදොර ජනාධිපති ලේකම් කාර්යාලයේ ප්‍රවේශ මාර්ගයේ පවතින බාධක ඉවත් කිරීමේ හදිසි නියෝගයක් නිකුත් කරන්නැයි ඉල්ලා පොලිසිය කරනු ලැබූ ඉල්ලීම සළකා බැලීම අනිද්දා දක්වා කල් තැබීමට කොළඹ ප්‍රධාන මහේස්ත්‍රාත් අධිකරණය අද නියම කළා.\nපසුගිය සිකුරාදා කොටුව පොලිසිය අධිකරණය හමුවේ වාර්තාවක් ගොනු කරමින් ඉල්ලා සිටියේ ගාලු මුවදොර ක්‍රියාත්මක අරගලය හේතුවෙන් ජනාධිපති ලේකම් කාර්යාල ප්‍රවේශ මාර්ගයේ බාධා මතුව ඇති බවයි.\nහදිසි අවශ්‍යතාවක් සේ සළකා එම බාධක ඉවත් කිරීමේ නියෝගයක් නිකුත් කරන ලෙසට පොලිසිය අධිකරණය හමුවේ ඉල්ලීමක් කර තිබුණා.\nඑම ඉල්ලීම අද දින කොළඹ ප්‍රධාන මහේස්ත්‍රාත්වරයා හමුවේ සළකා බැලීමටයි කොළඹ අතිරේක මහේස්ත්‍රාත්වරිය පසුගියදා නියෝග කළේ.",
       "URL": "https://www.hirunews.lk/304018/වර්ජනයේ-නිරත-වෘත්තිය-සමිති-පා-ගමනින්-ගෝඨාගෝ-ගමට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1178"
}