{
       "Source": "hirunews",
       "Timestamp": "Wednesday, 15 November 2017 - 12:46",
       "Headline": "රාජගිරියේ මාරක අනතුරේ වාහන පැදවූ සිසුන් දෙදෙනාට නඩු",
       "News Content": "රාජගිරිය - සිල්වා පටුමග ප්‍රදේශයේදී පාසල් සිසුවෙකුට මරු කැඳවමින් සිදුවූ අනතුර සම්බන්ධයෙන් අදාළ කැබ් රථයේ රියදුරු වශයෙන් කටයුතු කළ පාසල් සිසුවාට සහ පසුපසින් පැමිණි මෝටර් රථය පැදවූ සිසුවාට නඩු පවරන බව පොලීසිය පවසනවා.\nඅපරීක්ෂාකාරීව රිය ධාවනය සහ රියදුරු බලපත්‍ර කොන්දේසි උල්ලංඝනය කිරීම යන චෝදනා යටතේ එම නඩු පැවරීම සිදුකරන බවයි වැලිකඩ පොලීසියේ උසස් නිලධාරියෙකු සඳහන් කළේ.\nපසුපසින් පැමිණි මෝටර් රථයේ රියදුරු ලෙස කටයුතු කළ සිසුවා තාවකාලික රිය ධාවන අවසර පත්‍රය යොදාගනිමින් මෝටර් රථය පදවා ඇති බව පොලීසිය සිදුකළ පරීක්ෂණවලදී හෙළි වී තිබෙනවා.\nඑමෙන්ම මෙම සිසුන් දෙදෙනා කිසියම් තරඟකාරී ස්වභාවයකින් රිය ධාවනය කර ඇතැයිද දැනට සිදුකළ පරීක්ෂණවලදී අනාවරණ වී ඇති බවයි වැලිකඩ පොලීසියේ උසස් පොලිස් නිළධාරියා සදහන් කළේ.\nඑය නිශ්චිතව තහවුරු කරගැනීම සඳහා අදාළ මෝටර් රථ රජයේ රස පරික්ෂකවරයා වෙත යොමු කිරීමට පොලීසිය පියවර ගෙන තිබෙනවා.\nපාසලේ ප්‍රදර්ශනයක සංවිධාන කටයුත්තක් සඳහා සහභාගි වී යළි නිවෙස් වෙත යමින් සිටියදී කැබ් රථය පැදවූ සිසුවාට එහි වේගය පාලනය කර ගත නොහැකිව අසළ පිහිටි තාප්පයක ගැටී මෙම අනතුර සිදුවුණේ පසුගිය 12 වන දායි.\nකැබ් රථය පිටුපසින් ගමන් කළ මෝටර් රථය ද සිද්ධිය වූ අවස්ථාවේදී අනෙක් පස තාප්පයේ ගැටී තිබුණා.\nසිද්ධියෙන් සිසුවෙකු ජීවිතක්ෂයට පත්වූ අතර, බරපතල තුවාල ලැබූ සිසුන් 3 දෙනෙකු තවදුරටත් කොළඹ ජාතික රෝහලේ දැඩි සත්කාර ඒකකයේ ප්‍රතිකාර ලබනවා.\nඔවුන් සියලූදෙනාම කොළඹ රාජකීය විද්‍යාලයේ උසස් පෙළ හදාරන්නන් වනවා.",
       "URL": "https://www.hirunews.lk/176085/රාජගිරියේ-මාරක-අනතුරේ-වාහන-පැදවූ-සිසුන්-දෙදෙනාට-නඩු",
       "Category": "Local News",
       "Parent URL": "https://www.hirunews.lk/local-news.php?pageID=4217"
}