{
       "Source": "hirunews",
       "Timestamp": "Sunday, 05 July 2020 - 19:07",
       "Headline": "සහල් හිඟයක් ඇති කරන්න ඉඩ දෙන්න එපා - ගොවීන් ජනපතිගෙන් ඉල්ලයි (වීඩියෝ)",
       "News Content": "අතරමැදියන්ට සහල් හිඟයක් ඇති කිරීමට ඉඩ නොදෙන ලෙස පොළොන්නරුව ප්‍රදේශයේ ගොවිජනතාව ජනාධිපති ගෝඨාභය රාජපක්ෂගෙන් ඉල්ලීමක් කළා.\nශ්‍රී ලංකා පොදුජන පෙරමුණෙන් මෙවර මහමැතිවරණයට තරඟ වදින අපේක්ෂකයන්ගේ ජයග්‍රහණය තහවුරු කිරීම සඳහා පොළොන්නරුව - සිරිපුර ප්‍රාදේශීය සභා ක්‍රීඩාංගණයේ අද පැවති ජන හමුවකට ජනාධිපතිවරයා එක්වූ අවස්ථාවේදීයි ගොවි ජනතාව මෙම ඉල්ලීම සිදුකළේ.\nඅද පෙරවරු 10.30 ට ජනාධිපති ගෝඨාභය රාජපක්ෂ සහභාගි වූ පළමු ජන හමුව පොළොන්නරුව - දිඹුලාගල ක්‍රීඩාංගණයේ පැවති අතර,  එහිදී ජනාධිපතිවරයාට හිමි වූයේ උණුසුම් පිළි ගැනීමක්.\nඅනතුරුව දිඹුලාගල - කළුකැළේ ප්‍රදේශයේ සහ මනම්පිටිය ප්‍රතිභා ශාලාව ඉදිරිපිට පැවති ජන හමු දෙකකට ද ජනාධිපතිවරයා එක්වුණා.\nමනම්පිටියේ පැවති ජන හමුවේදී ප්‍රදේශයේ මහා සංඝරත්නය විසින් ජනාධිපතිවරයාට යෝජනාවලියක් භාර දුන් අතර, ජනාධිපතිවරයාට ආශිර්වාද කරමින් සෙත් පිරිත් සජ්ඣායනයක් ද සිදුකළා.\nඉන් අනතුරුවයි පොළොන්නරුව - දීප උයනේ පැවති ජන හමුවට ජනාධිපතිවරයා එක්වුණේ. එම ජන හමුවට හිටපු ජනාධිපති මෛත්‍රීපාල සිරිසේන ද එක්ව සිටි අතර එහිදී ජනතාව සහ ජනාධිපති ගෝඨාභය රාජපක්ෂ අතර සුහද කතාබහක් ද ඇති වුණා.",
       "URL": "https://www.hirunews.lk/244761/සහල්-හිඟයක්-ඇති-කරන්න-ඉඩ-දෙන්න-එපා-ගොවීන්-ජනපතිගෙන්-ඉල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2608"
}