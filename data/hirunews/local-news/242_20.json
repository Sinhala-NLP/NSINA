{
       "Source": "hirunews",
       "Timestamp": "Friday, 23 June 2023 - 17:34",
       "Headline": "සිව් හැවිරිදි දියණියට අමානුෂික ලෙස හිංසා කළ සුළුමව අත්අඩංගුවට",
       "News Content": "සිව් හැවිරිදි කුඩා දැරියකගේ කටට දුම්කොළයක් ඔබා මූණ වතුර බාල්දියක ද ඔබා වේ වැලකින් පහරදී කෲරත්වයට පත් කළ බව කියන පියාගේ දෙවැනි බිරිඳ අත්අඩංගුවට ගත් බව අඟුරුවාතොට පොලිසිය පවසනවා.\nසැකකාරිය විසින් දැරියගේ කටට දුම්කොළය එබිම හේතුවෙන් දැරිය පොලිස් භාරයට ගන්නා අවස්ථාවේදී කතා කිරීමට පවා අපහසු තත්ත්වයෙන් මත් ගතියෙන් සිටි බවයි පොලිසිය සඳහන් කරන්නේ.\nදැරිය මේ වන විට කිරිඅම්මා භාරයේ හොරණ මූලික රෝහල වෙත ප්‍රතිකාර සඳහා යොමු කර ඇති අතර දැරියට පහර දීමට යොදා ගත් වේ වලද පොලිස් බාරයට ගෙන ඇති බවයි වාර්තා වෙන්නේ.\nසැකකාරිය පහර දුන් බව කියන සලකුණු කිහිපයක් වම් අතේ බැලූ බැල්මට දක්නට ලැබෙන අතර \" දැරිය කියන දේ අහන්නෙ නැහැ හිතුවක්කාරයි \"ඒ නිසා පහර දුන් බව සැකකාරිය පොලිස් නිලධාරීන් සිදුකළ ප්‍රශ්න කිරීම් හමුවේ පවසා ඇති බව සඳහන්.\nදැරියගේ මව වෙනත් පුරුෂයෙක් සමග දැරිය හා පියා තනිකර මීට වසරකට පමණ පිටවී යාමෙන් අනතුරුව දැරියගේ පියා විසින් දැරියත් රැගෙන සැකකාරියගේ නිවසේ පදිංචියට පැමිණ ඇති බව පොලිස් විමර්ශනවලදී අනාවරණය වී තිබෙනවා.",
       "URL": "https://www.hirunews.lk/338857/සිව්-හැවිරිදි-දියණියට-අමානුෂික-ලෙස-හිංසා-කළ-සුළුමව-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=242"
}