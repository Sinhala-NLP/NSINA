{
       "Source": "hirunews",
       "Timestamp": "Saturday, 19 March 2022 - 17:24",
       "Headline": "පළාත් කිහිපයකට හෙටත් වැසි කාලගුණයක්",
       "News Content": "බස්නාහිර, සබරගමුව, මධ්‍යම සහ ඌව පළාත්වලට මෙන්ම මඩකලපුව, අම්පාර, ගාල්ල සහ මාතර දිස්ත්‍රික්කවලට හෙට දිනයේත් වැසි අපේක්ෂා කරන බව කාලගුණ විද්‍යා දෙපාර්තමේන්තුව පවසනවා.\nඌව පළාතේත්, මඩකලපුව සහ අම්පාර දිස්ත්‍රික්කවලටත් හෙට පස්වරු 2න් පමණ පසුව ගිගුරුම් සහිත වැසි ඇතිවිය හැකි බවයි කාලගුණ විද්‍යා දෙපාර්තමේන්තුව නිකුත් කළ නවතම නිවේදනයේ දැක්වෙන්නේ.\nඑසේම, බස්නාහිර, සබරගමුව, මධ්‍යම පළාත්වලට මෙන්ම ගාල්ල සහ මාතර දිස්ත්‍රික්කවලට ද වැසිවාර කිහිපයක් ඇතිවිය හැකි බව එම දෙපාර්තමේන්තුව ප්‍රකාශ කළා.\nඑහිදී උතුර සහ උතුරුමැද පළාත්වලත් හම්බන්තොට දිස්ත්‍රික්කයේත් සුළගේ වේගය පැයට කිලෝමීටර් 40 දක්වා ඉහළ යා හැකි බවයි කාලගුණ විද්‍යා දෙපාර්තමේන්තුව වැඩිදුරටත් සඳහන් කළේ.\nමේ අතර ගිණිකොනදිග බෙංගාලබොක්ක මුහුදු ප්‍රදේශ සඳහා කාලගුණ විද්‍යා දෙපාර්තමේන්තුවේ ස්වභාවික විපත් පිළිබඳ පූර්ව අනතුරු ඇගවීමේ මධ්‍යස්ථානය විසින් අවවාදාත්මක නිවේදනයක් නිකුත් කර තිබෙනවා.\nඅද පස්වරු 2.30ට මෙම නිවේදනය නිකුත් කර ඇත්තේ හෙට (20) පස්වරු 2.30 තෙක් වලංගු වන ආකාරයෙන්.\nඑහි දැක්වෙන්නේ ගිණිකොනදිග බෙංගාල බොක්ක මුහුදු ප්‍රදේශයේ පැවති අඩු පීඩන කලාපය නැගෙනහිරට බරව ඊසාන දෙසට ගමන් කරමින් ගිණිකොනදිග බෙංගාල බොක්ක මුහුදු ප්‍රදේශය ආශ්‍රිතව කේන්ද්‍රගතව පවතින බවයි.\nඑම පද්ධතිය උතුරු දෙසට ගමන් කරමින් තවදුරටත් වර්ධනය වී හෙට (20) වන විට පීඩන අවපාතයක් වනු ඇති අතර මාර්තු 21 වන දින සුළි කුණාටුවක් බවට පත්වනු ඇති බව එම නිවේදනය මගින් පෙන්වා දෙනවා.\nමෙම මුහුදු ප්‍රදේශයේ ඉතා තද වැසි හෝ ගිගුරුම් සහිත වැසි ඇතිවීමේ හැකියාව පවතිනවා.\nසුළං වේගය පැයට කිලෝමීටර් 40ක් 50ක් පමණ වන අතර විටින් විට පැයට කිලෝමීටර් 60ක් දක්වා ඉහළ යාහැකියි.\nඑවිට එම මුහුදු ප්‍රදේශය ඉතා රළු වීමේ හැකියාවක් පවතිනවා.\nමේ හේතුවෙන් නැවත දැනුම්දෙන තුරු උතුරු අක්ෂාංශ 04ත් 11ත් සහ නැගෙනහිර දේශාංශ 89ත් 97ත් අතර මායිම්වල ගිණිකොනදිග බෙංගාල බොක්ක මුහුදු ප්‍රදේශයේ යාත්‍ර නොකරන ලෙසටයි ධීවර සහ නාවික ප්‍රජාවට දැනුම්දෙන්නේ.\nමේ සම්බන්ධයෙන් නිකුත් කෙරෙන ඉදිරි අනාවැකි පිළිබඳ අවදානයෙන් සිටින ලෙසට ද ධීවර හා නාවික ප්‍රජාවගෙන් කාලගුණ විද්‍යා දෙපාර්තමේන්තුව ඉල්ලීමක් කරනවා.",
       "URL": "https://www.hirunews.lk/299856/පළාත්-කිහිපයකට-හෙටත්-වැසි-කාලගුණයක්",
       "Category": "Local News",
       "Parent URL": "https://www.hirunews.lk/local-news.php?pageID=1284"
}