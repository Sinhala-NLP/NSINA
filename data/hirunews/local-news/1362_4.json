{
       "Source": "hirunews",
       "Timestamp": "Friday, 11 February 2022 - 19:02",
       "Headline": "ඩීසල් බෙදා හැරීමේ ගැටලුවක් - අවුල හෙටින් අවසන්",
       "News Content": "ඉන්ධන පිරවුම්හල් වෙත ඩීසල් බෙදාහැරීමේ ප්‍රමාදය හෙට (12) දිනය වන විට මග හැරී යනු ඇති බව බලශක්ති අමාත්‍ය උදය ගම්මන්පිල පවසනවා.\nඅමාත්‍යවරයා හිරු ප්‍රවෘත්ති අංශයට කියා සිටියේ ගැටලුව විසඳා ගැනීමට අවශ්‍ය කටයුතු මේ වන විට සිදු වෙමින් පවතින බවයි.\nදිවයිනේ ප්‍රදේශ රැසක ඉන්ධන පිරවුම්හල් වලට ඩීසල් සහ පෙට්‍රල් තොග ලැබීමේ ප්‍රමාදයක් පවතින බවට හිරු ප්‍රවෘත්තී අංශයට තොරතුරු වාර්තා වුණා.\nසමස්ත ලංකා බහාලුම් ප්‍රවාහන රථ හිමිකරුවන්ගේ සංගමය සඳහන් කළේ ඔටෝ ඩීසල් නොමැති වීම හේතුවෙන් මෙම බෙදාහැරීමේ ප්‍රමාදය හටගෙන ඇති බවයි.\nඒ හේතුවෙන් මේ වන විට ලංකා ඛණිජ තෙල් සංස්ථාවට අයත් සිපෙට්කෝ ඉන්ධන හල් වල මෙන්ම ලංකා අයි.ඕ.සී ඉන්ධන හල්වලින් ඔටෝ ඩීසල් නිකුත් කිරීමේ අවහිරතා පවතින බව එම සංගමය ප්‍රකාශ කළා.\nසිපෙට්කෝ සහ අයි.ඕ.සී යන ඉන්ධන හල් දෙවර්ගයටම ඉන්ධන බෙදාහැරීමේ කටයුතු සිදු කරන්නේ සී.පී.එස්.ටී.එල් හෙවත් සිලෝන් පෙට්‍රෝලියම් ස්ටෝරේජ් ටර්මිනල් ලිමිටඩ් ආයතනය මගින්.\nඒ අනුව ලංකා ඉන්ධන බෙදුම්කරුවන්ගේ සංගමයේ සභාපති ෂෙල්ටන් ප්‍රනාන්දු හිරු ප්‍රවෘත්ති අංශයට කියා සිටියේ එම බෙදාහැරීම් සිදු කරන සී.පී.එස්.ටී.එල් ආයතනයේ ගැටලුවක් හේතුවෙන් මෙම අර්බුදය හටගෙන ඇති බවටයි.\nපසුගියදා අයි.ඕ.සී සමාගම ඉන්ධන මිල ඉහළ නැංවීමත් සමග අයි.ඕ.සී පාරිභෝගිකයන් ද සිපෙට්කෝ ඉන්ධන හල් වෙත බහුලව ඇදීයාම ද සිපෙට්කෝ ඉන්ධන හල් තුළ ඉන්ධන හිඟතාවයක් හටගැනීමට හේතු වී ඇති බව ඔහු තවදුරටත් පෙන්වා දුන්නා.\nලංකා අයි.ඕ.සී ඉන්ධන බෙදාහැරීමේ සංගමයේ සභාපති කෝසල විදානාරච්චි හිරු ප්‍රවෘත්තී අංශයට කියා සිටියේ ඉන්ධන හල් වෙත ඩීසල් මෙන්ම පෙට්‍රල් ලැබීමේ ප්‍රමාදයක් ද පවතින බවයි.\nමේ සම්බන්ධයෙන් හිරු ප්‍රවෘත්ති අංශය විෂය භාර අමාත්‍ය උදය ගම්මන්පිලගෙන් වැඩිදුර විමසීමක් කළා. එහිදී අමාත්‍යවරයා කියා සිටියේ සාමාන්‍යයෙන් මුතුරාජවෙල සහ කොලන්නාව පර්යන්ත දෙකෙන් දෛනිකව ඉන්ධන බෙදා හැරීම සිදු කරන බවයි.\nකෙසේ වෙතත්, දින 3කට පෙර මුතුරාජවෙල පර්යන්තයෙන් ඩීසල් තොග බෙදා හැරීම නතර කර තිබුණා.\nඊට හේතු වූයේ මුතුරාජවෙල පර්යන්තයේ ඩීසල් තොග අවසන් වීමයි.\nකෙසේ වෙතත් කොලන්නාව පර්යන්තයෙන් අඛණ්ඩව ඩීසල් ඇතුලු සියලු ඉන්ධන තොග මුදා හැරුනද එහිදී යම් ප්‍රමාදයක් සිදුව තිබෙනවා.\nකෙසේ වෙතත්, මේ වන විටත් නෞකාවකින් මුතුරාජවෙල පර්යන්තයට ඉන්ධන ගොඩබෑම ආරම්භ කර ඇති අතර ඒ අනුව හෙට දිනය වන විට ඇතැම් ඉන්ධන පිරවුම්හල්වල පවතින ඩීසල් නිකුත් කිරීමේ ප්‍රමාදය මග හැරී යනු ඇති බවයි බලශක්ති අමාත්‍ය උදය ගම්මන්පිල හිරු ප්‍රවෘත්තී අංශයට වැඩිදුරටත් කියා සිටියේ.\nමේ අතර පෙබරවාරි, මාර්තු සහ අප්‍රේල් මාස 3 සඳහා විදුලි කප්පාදුවක් අවශ්‍ය බවට ලංකා විදුලි බල මණ්ඩලය මහජන උපයෝගීතා කොමිසමෙන් ඉල්ලීමක් කර තිබෙනවා.\nඒ පිළිබඳ තීරණයක් ගැනීම සඳහා හෙට (12) එම මණ්ඩලයේ සාමාන්‍යාධිකාරීවරයා ඇතුළු නිලධාරීන් සමග සාකච්ඡාවක් පැවැත්වෙන බවයි මහජන උපයෝගීතා කොමිසමේ සභාපති ජනක රත්නායක පැවසුවේ.",
       "URL": "https://www.hirunews.lk/296777/ඩීසල්-බෙදා-හැරීමේ-ගැටලුවක්-අවුල-හෙටින්-අවසන්",
       "Category": "Local News",
       "Parent URL": "https://www.hirunews.lk/local-news.php?pageID=1362"
}