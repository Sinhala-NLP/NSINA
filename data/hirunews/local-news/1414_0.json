{
       "Source": "hirunews",
       "Timestamp": "Wednesday, 19 January 2022 - 19:14",
       "Headline": "පොරොන්දු වූ ඉන්ධන තවම නැහැ - විදුලිය කැපීම ඇරඹේ (වීඩියෝ)",
       "News Content": "අක්‍රීය වු කැළණිතිස්ස විදුලි බලාගාර සඳහා පෙරොන්දු වු පරිදි තෙල් සංස්ථාව තවමත් ඉන්ධන ලබා නොදීම නිසා අද දිනයේ විදුලි කප්පාදුව මේ වනවිට ආරම්භ කර තිබෙනවා.\nඅද පස්වරු 2.30 සිට රාත්‍රී 9.30 දක්වා, පැයයි මිනිත්තු 45ක කාලයක් දිවයින කොට්ඨාශ 4කට බෙදා විදුලි කප්පාදුව සිදුකරන බවයි විදුලි බල මණ්ඩලය ප්‍රකාශ කළේ.\nවිදුලි බල අමාත්‍ය ගාමිණි ලොකුගේ අප කළ විමසිමකදි කියා සිටියේ කොළොන්නාව නිමාවේ සිට කැළණිතිස්ස බලාගාර 2කට නළ මාර්ගයෙන් ඉන්ධන ලබාදීම අද පස්වරු 5 වනවිටත් ආරම්භ වී නොතිබුණු බවයි.\nකැළණිතිස්ස මොගාවොටි 165 ක බලාගාරයක් සහ ජි. ටී. 7 මෙගාවොට් 115 ක තාප බලාගාරය ඊයේ රාත්‍රියේ අක්‍රිය වුයේ ඩීසල් සහ නැප්තා නොමැති වීම හේතුවෙන්.\nඒ අනුව, අද අළුයම වනවිට ජාතික විදුලි බල පද්ධතියට මෙගාවොට් 280 ක ධාරිතාවයක් අහිමි වුණා.\nඑමෙන්ම, සපුගස්කන්ද බලාගාරය ද මේවනවිට පවතින්නේ අක්‍රියවයි.\nකෙසේ වෙතත්, මහ බැංකුව ඩොලර් සැපයීම හේතුවෙන් අද පෙරවරුව, වනවිට මෙට්‍රික්ටොන් 37, 500ක් රැගත් නෞකා දෙකකින් ඉන්ධන ගොඩබෑම ආරම්භ වුණා.\nඑම තත්ත්වය මත විදුලි නිෂ්පාදනය වෙනුවෙන් ඉන්ධන මෙට්‍රික්ටොන් 10,000ක් ලබාදීමට පියවර ගන්නා බවයි අද පැවති කැබිනට් තීරණ දැනුම්දීමේ මාධ්‍ය හමුවේදී බලශක්ති අමාත්‍ය උදය ගම්මන්පිල කියා සිටියේ.\nකෙසේ වෙතත්, හිරු ප්‍රවෘත්ති අංශය සිදු කළ සොයා බැලිමකදි වාර්තා වුයේ තෙල් සංස්ථාව සිය සංචිත වලින් කැළණිතිස්සට අවශ්‍ය දෛනික ඉන්ධන මෙටි්‍රක්ටොන් 1500 මුදා හැර නොමැති බවයි.\nඑය ප්‍රවාහන සහ කර්මාන්ත ශාලා වෙනුවෙන් වෙන් කර මේ වනවිට ගොඩබාමින් පවතින නෞකා දෙකෙන් කැළණිතිස්ස බලාගාරයට මුදා හරින බව දැනුම් දි තිබෙනවා.\nඑම හේතුව මතයි තවදුරටත් කැළණි තිස්ස බලාගාරය ඩීසල් නොලැබීමෙන් අක්‍රිය වී ඇත්තේ.",
       "URL": "https://www.hirunews.lk/294496/පොරොන්දු-වූ-ඉන්ධන-තවම-නැහැ-විදුලිය-කැපීම-ඇරඹේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1414"
}