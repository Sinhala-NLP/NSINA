{
       "Source": "hirunews",
       "Timestamp": "Wednesday, 14 February 2018 - 15:32",
       "Headline": "රජයේ ඉදිරි ක්‍රියාමාර්ග ගැන ජනපතිගෙන් විශේෂ ප්‍රකාශයක්",
       "News Content": "ආණ්ඩුවේ ඉදිරි ක්‍රියාමාර්ග සම්බන්ධයෙන් ජනාධිපති මෛත්‍රීපාල සිරිසේන ලබන සිකුරාදා විශේෂ ප්‍රකාශයක් සිදු කිරිමට නියමිත බව අමාත්‍ය සුසිල් ප්‍රේමජයන්ත පවසනවා.\nඔහු මේ බව කියා සිටියේ නිදහස් පක්ෂ අමාත්‍යවරුන් සහ ජනාධිපතිවරයා අතර අද පැවති විශේෂ සාකච්ඡාවකින් අනතුරුව මාධ්‍ය වෙත අදහස් දක්වමින්.\nඑමෙන්ම, එක්සත් ජාතික පක්ෂයේ අමාත්‍යවරුන් සහ මන්ත්‍රීවරුන්, අග්‍රාමාත්‍ය රනිල් වික්‍රමසිංහ හමුවී ආණ්ඩුවේ ඉදිරි ගමන පිළිබඳව අදත් අරලියගහ මන්දිරයේදි සාකච්ඡාවක නිරතවුණා.\nශ්‍රී ලංකා නිදහස් පක්ෂය සහ එක්සත් ජාතික පක්ෂය මෙම සාකච්ඡා අද පස්වරුවේ පවත්වනු ලැබුවේ කැබිනට් රැස්වීමෙන් අනතුරුවයි.\nපළාත් පාලන මැතිවරණයෙන් පසු පැවැත්වූ පළමු කැබිනට් රැස්වීම මෙය වූ අතර, මෙහිදී ආණ්ඩුවේ විශේෂ වෙනස්කම් රැසක් සිදුවිය හැකි බවටයි වාර්තා පළ වූයේ.\nකෙසේ වෙතත්, එහිදී රටේ ඉදිරි ගමන සම්බන්ධයෙන් සාකච්ඡා වූ බවයි ඉන් අනතුරුව මාධ්‍ය වෙත අදහස් දැක්වූ අමාත්‍යවරුන් වන දයා ගමගේ, විජිත් විජයමුණි සොයිසා, සජිත් ප්‍රේමදාස සහ නවීන් දිසානායක කියා සිටියේ.\nයහපාලන ආණ්ඩුව තුල මතුව ඇති අර්බුදකාරි තත්ත්වය සම්බන්ධයෙන් අග්‍රාමාත්‍ය රනිල් වික්‍රමසිංහ සහ එක්සත් ජාතික පෙරමුණේ කැබිනට් අමාත්‍යවරුන් පිරිසක් ඊයේ රාත්‍රියේ ජනාධිපතිවරයා හමුවුයේ ද විශේෂ සාකච්ඡාවක් සඳහායී.\nඑම සාකච්ඡාවේදී සන්ධාන ආණ්ඩුව ඉදිරියට ගෙන යන්නේද නැද්ද යන්න සම්බන්ධයෙන් යෝජනා ඉදිරිපත් කිරීම සඳහා දෙපාර්ශවයම නියෝජනය කරමින් දස පුද්ගල කමිටුවක් පත්කිරීමට යෝජනා කෙරුණා.\nඑක්සත් ජාතික පක්ෂය නියෝජනය කරමින් එම කමිටුව සඳහා අමාත්‍යවරුන් වන අකිල විරාජ් කාරියවසම්, මංගල සමරවීර, මලික් සමරවික්‍රම, තලතා අතුකෝරාල සහ හරීන් ප්‍රනාන්දු නම් කර තිබුණා.\nකෙසේ වෙතත්, ශ්‍රී ලංකා නිදහස් පක්ෂය නියෝජනය කරමින් ඊට ඇතුළත් අමාත්‍යවරුන් කවුරුන්ද යන්න මෙතෙක් නම් කර නොමැති බවයි එම පක්ෂයේ ජ්‍යෙෂ්ඨ අමාත්‍යවරයෙකු හිරු ප්‍රවෘත්ති අංශයට සඳහන් කළේ.\nඅදාළ කමිටුවේ තීරණ මෙම සති අන්තයේදී ප්‍රකාශයට පත් කිරීමට අග්‍රාමාත්‍යවරයා යෝජනා කළත්, ජනාධිපතිවරයා අවධාරණය කර ඇත්තේ දිනක් ඇතුළත ඒ පිළිබඳව අවසන් තීරණය තමා වෙත දැනුම් දිය යුතු බවයි.\nපළාත් පාලන මැතිවරණයේ ප්‍රතිඵලයෙන් පසු ආණ්ඩුවේ වෙනසක් සිදුවනු ඇති බවට මීට පෙර මාධ්‍ය වාර්තා පළ වූ අතර, එහිදී අග්‍රාමාත්‍ය ධුරයේ වෙනසක් සිදුවනු ඇති බවට සඳහන් වුණා.\nඇතැම් මාධ්‍ය වාර්තා පළ වූයේ අග්‍රාමාත්‍ය ධුරය සඳහා කතානායක කරූ ජයසූරියගේ නම ඇතුළු තවත් නම් කිහිපයක් යෝජනා වී ඇති බවටයි.\nකොළඹ අද පැවති උත්සවයකින් අනතුරුව මාධ්‍යවේදීන් කතානායක කරූ ජයසූරියගෙන් ඒ පිළිබඳව විමසා සිටි අතර, එහිදී කථානායකවරයා කියා සිටියේ ඒ සම්බන්ධයෙන් කිසිදු ඉල්ලීමක් ඉදිරිපත්ව නොමැති බවයි.\nඑමෙන්ම තමන් කිසිදු පක්ෂයක් නියෝජනය නොකරන බවත්, තමන් මේ රටේ කථානායකවරයා බවත් කරූ ජයසූරිය එහිදී ප්‍රකාශ කළා.",
       "URL": "https://www.hirunews.lk/183646/රජයේ-ඉදිරි-ක්‍රියාමාර්ග-ගැන-ජනපතිගෙන්-විශේෂ-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=4080"
}