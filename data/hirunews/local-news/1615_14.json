{
       "Source": "hirunews",
       "Timestamp": "Thursday, 21 October 2021 - 11:05",
       "Headline": "යුගදනවි බලාගාර ගිවිසුමට එරෙහිව සමඟි ජන බලවේගයෙන් පෙත්සමක් (වීඩියෝ)",
       "News Content": "කෙරවලපිටිය යුගදනවි තාප බලාගාරය හිමි සමාගමේ රජය සතු කොටස් ඇමරිකානු සමාගමක් වෙත පැවරීමට අමාත්‍ය මණ්ඩලය විසින් ගෙන තිබෙන තීරණය සහ ගෑස් සැපයීමේ ඒකාධිකාරය අදාළ ඇමරිකානු සමාගම වෙත පැවරීමට ගෙන තිබෙන තීරණය බල රහිත කිරිමේ නියෝගයක් නිකුත් කරන්නැයි ඉල්ලා ශ්‍රේෂ්ඨාධිකරණයට මූලික අයිතිවාසිකම් පෙත්සමක් ඉදිරිපත් වුණා.\nසමඟි ජන බලවේගයේ මහ ලේකම් පාර්ලිමේන්තු මන්ත්‍රී රංජිත් මද්දුම බණ්ඩාර විසිනුයි පෙත්සම ඉදිරිපත් කර ඇත්තේ.\nඑහි වගඋත්තරකරුවන් ලෙස මහින්ද රාජපක්ෂ ඇතුළු අමාත්‍ය මණ්ඩලයේ සාමාජිකයින්, යුගදනවි බලාගාරය හිමි වෙස්ට් කොස්ට් පවර් ප්‍රයිවට් ලිමිටඩ්, එම සමාගමේ කොටස්  පවරනු ලැබූ ඇමරිකානු නිව් ෆෝට්රස් එනර්ජි සමාගම, නීතිීපතිවරයා ඇතුළු පිරිසක් නම් කර තිබෙනවා.\nපෙත්සම්කරුවන් කියා සිටියේ කෙරවල පිටිය යුගදනවි බලාගාරය අයත් සමාගමේ ශ්‍රී ලංකා රජයට අයත් කොටස් වලින් 40%ක් වගඋත්තරකාර ඇමරිකානු සමාගම වෙත පැවරීමට අමාත්‍ය මණ්ඩලය ගනු ලැබූ තීරණය යුක්ති සහගත නොවන බවයි.\nඑමෙන්ම අදාළ කොටස් පැවරීමේ ක්‍රියාවලිය හරහා මෙරටට ගෑස් නිෂ්පාදනයේ ඒකාධිකාරය වගඋත්තරකාර ඇමරිකානු සමාගම වෙත පවරා දී තිබෙන බව පෙන්වා දෙන පෙත්සම්කරු මෙම කොටස් පැවරීමේදී විධිමත් ටෙන්ඩර් පටිපාටි අනුගමනය කර නොමැති බවද සඳහන් කළා.\nකෙරවළපිටිය යුගදනවි තාප බලාගාරයේ රජය සතු 40%ක කොටස් ප්‍රමාණයක් ඇමරිකානු සමාගමකට පවරා දීමට කැබිනට් මණ්ඩලය මගින් ගෙන ඇති තීරණය බල රහිත කරන්නැයි ඉල්ලා ශ්‍රේෂ්ඨාධිකරණයට මීට පෙර අගරදගුරු මැල්කම් කාදිනල් රංජිත් හිමිපාණන් සහ පූජ්‍ය ඇල්ලේ ගුණවංශ හිමියන් විසින් පෙත්සම් ඉදිරිපත් කර තිබුණා.\nඊට අමතරව ජාතික හිමිකම් සංවිධානයේ සභාපති පූජ්‍ය බෙංගමුවේ නාලක හිමි, වෛද්‍ය ගුණදාස අමරසේකර හා වෛද්‍ය වසන්ත බණ්ඩාර ඇතුළු පිරිසක් අභියාචනාධිකරණයට පෙත්සම් ඉදිරිපත් කරනු ලැබුවා.\nමේ අතර 2015 වසරේ පැවති ජනාධිපතිවරණය සමයේ දිවි නැගුම සංවර්ධන දෙපාර්තමේන්තුවට අයත් රුපියල් දෙකෝටි අනූ හතර ලක්ෂයක මුදලක් අවභාවිතා කිරීමේ සිද්ධියක් සම්බන්ධයෙන් මුදල් අමාත්‍ය බැසිල් රාජපක්ෂ හා හිටපු දිවි නැගුම සංවර්ධන අධ්‍යක්ෂ ජනරාල් කිත්සිරි රණවකට එරෙහිව නිතිපතිවරයා ගොනු කර තිබෙන නඩුව විභාගය  සඳහා නොවැම්බර් මස 05 වැනි දා කැඳවන ලෙස කොළඹ මහාධිකරණය නියම කළා.\nමෙම නඩුව අද කොළඹ මහාධිකරණ විනිසුරු දමිත් තොටවත්ත ඉදිරියේයි.",
       "URL": "https://www.hirunews.lk/285601/යුගදනවි-බලාගාර-ගිවිසුමට-එරෙහිව-සමඟි-ජන-බලවේගයෙන්-පෙත්සමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1615"
}