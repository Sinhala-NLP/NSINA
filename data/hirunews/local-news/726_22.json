{
       "Source": "hirunews",
       "Timestamp": "Friday, 18 November 2022 - 7:24",
       "Headline": "විචල්‍ය පොලී අනුපාත යටතේ ණය ගත් අයට සහනයක්",
       "News Content": "විචල්‍ය පොලී අනුපාත යටතේ ලබාගත් ණය සඳහා අය කරන පොලී අනුපාත ඉහළ දැමීම හේතුවෙන් අපහසුතාවයට පත්වූ ගණුදෙනුකරුවන්ට සහන සැලසීමට මහ බැංකුව, බැංකුවලට උපදෙස් ලබා දී තිබෙනවා.\nඒ පිළිබඳ ඊයේ (17) පාර්ලිමේන්තුවේ පැවති මුදල්, ආර්ථික ස්ථායිකරණ සහ ජාතික ප්‍රතිපත්ති කටයුතු පිළිබඳ අමාත්‍යාංශයීය උපදේශක කාරක සභාවේදී මහ බැංකු අධිපති, ආචාර්ය නන්දලාල් වීරසිංහ ප්‍රකාශ කළ බවයි පාර්ලිමේන්තුවේ සන්නිවේදන දෙපාර්තමේන්තුව නිවේදනය කළේ.\nපොලී අනුපාතික වැඩි වීම හේතුවෙන් ඇතැම් ණය හිමියන්ගේ මුළු වැටුපම ණය වාරික සඳහා ගෙවීමට සිදු ව ඇති බව මෙහි දී මන්ත්‍රීවරුන් පෙන්වා දී තිබෙනවා.\nමහ බැංකු අධිපතිවරයා සඳහන් කළේ, ගණුදෙනුකරුවන්ට බැංකුව සමඟ සාකච්ඡා කර යම් සහන කාලයක් සඳහා අදාළ පොළිය පමණක් ගෙවීමට හැකියාව පවතින බවයි.\nමේ අතර, 2023 අයවැය ක්‍රියාත්මක වන පළමු සතියේ සිටම ඒ පිළිබඳ ප්‍රගතිසමාලෝචනය ආරම්භ කරන බව මුදල් රාජ්‍ය අමාත්‍ය ආචාර්ය රංජිත් සියඹලාපිටිය පවසනවා.\nමේ සඳහා මුදල් අමාත්‍යාංශයේ කාර්යාලයක් ද ස්ථාපිත කරන බවයි ගලිගමුව ප්‍රාදේශීය ලේකම් කාර්යාලයේ ඉඩම් ඔප්පු හිමියන්ට හිමිකම් පත් ලබාදීමේ උත්සවයකට ඊයේ එක්වෙමින් රාජ්‍ය අමාත්‍යවරයා කියා සිටියේ.",
       "URL": "https://www.hirunews.lk/320661/විචල්‍ය-පොලී-අනුපාත-යටතේ-ණය-ගත්-අයට-සහනයක්",
       "Category": "Local News",
       "Parent URL": "https://www.hirunews.lk/local-news.php?pageID=726"
}