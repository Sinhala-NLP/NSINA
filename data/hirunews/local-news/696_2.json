{
       "Source": "hirunews",
       "Timestamp": "Thursday, 01 December 2022 - 13:00",
       "Headline": "ලංකාවට උදවු වෙන්නැ යි චීනයෙන් සංවිධාන කිහිපයකට ඉල්ලීමක්",
       "News Content": "පවතින ආර්ථික අර්බුදයට මුහුණ දීම සඳහා ශ්‍රී ලංකාවට සහාය වීමට ජාත්‍යන්තර මූල්‍ය අරමුදල සහ අනෙකුත් ජාත්‍යන්තර මූල්‍ය ආයතන අඛණ්ඩ ව දිරිමත් කළ යුතු බව චීනය පවසනවා.\nIMF හි ප්‍රධාන කොටස් හිමියෙකු ලෙස චීනය IMF සහ අනෙකුත් ජාත්‍යන්තර මූල්‍ය ආයතන ශ්‍රී ලංකාවට කඩිනමින් සහාය දෙන ලෙස දිරිමත් කරන බව යි ශ්‍රී ලංකාවේ චීන තානාපති කාර්යාලය පවසන්නේ.\nරටේ ණය ප්‍රතිව්‍යුහගත කිරීම සඳහා ශ්‍රී ලංකාවේ සියලු ම ණය හිමියන්ගේ රැස්වීම්වලට චීනය ක්‍රියාකාරී ව සහභාගී වූ බව එහි වැඩිදුරටත් සඳහන්.\nචීනයේ මූල්‍ය ආයතන අප්‍රේල් මාසයේ දී මුදල් අමාත්‍යාංශයට සහ ශ්‍රී ලංකා මහ බැංකුවට ප්‍රමාදයකින් තොර ව සම්බන්ධ වූ බව ද තානාපති කාර්යාලය සඳහන් කරනවා.\nවිවිධ බැංකුවල ක්‍රියාකාරී කණ්ඩායම් මෙරටට පැමිණ ඇති අතර, ද්විපාර්ශ්වික සාකච්ඡා අඛණ්ඩ ව සිදු වෙමින් පවතින බව ද වාර්තා වනවා.\nදෙමළ ජාතික සන්ධානයේ පාර්ලිමේන්තු මන්ත්‍රී ශානකියන් රසමානික්කම් විසින් කරන ලද ප්‍රකාශයකට ප්‍රතිචාර දක්වමින් මෙම නිවේදනය නිකුත් කර ඇති බව යි වාර්තා වන්නේ.\nපසුගිය දා පාර්ලිමේන්තුවේ දී අදහස් දැක්වූ පාර්ලිමේන්තු මන්ත්‍රී රාසමානික්කම් කියා සිටියේ, චීනය ශ්‍රී ලංකාවේ සැබෑ මිතුරෙකු නොවන බව යි.",
       "URL": "https://www.hirunews.lk/321715/ලංකාවට-උදවු-වෙන්නැ-යි-චීනයෙන්-සංවිධාන-කිහිපයකට-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=696"
}