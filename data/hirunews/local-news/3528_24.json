{
       "Source": "hirunews",
       "Timestamp": "Tuesday, 29 January 2019 - 16:56",
       "Headline": "ශ්‍රී ලංකාවෙන් සොයාගත් විශාලතම මත්ද්‍රව්‍ය තොගයට අදාළව බංග්ලාදේශයේදී 5ක් අත්අඩංගුවට",
       "News Content": "මෙරටදී සොයා ගැනුනු විශාලතම හෙරොයින් මත්ද්‍රව්‍ය තොගය සම්බන්ධයෙන් පරීක්ෂණ පැවැත්වූ බංග්ලාදේශ මත්ද්‍රව්‍ය මර්දන පොලිස් බලකාය, බංග්ලාදේශ ජාතිකයන් පස්දෙනෙකු එරටදී අත්අඩංගුවට ගෙන තිබෙනවා.\nඊට කාන්තාවන් තුන්දෙනෙකුද ඇතුළත් වන බවයි බංග්ලාදේශ මත්ද්‍රව්‍ය මර්දන පොලිස් ඒකකයේ ප්‍රකාශකයෙකු එරට මාධ්‍ය වෙත සඳහන් කර ඇත්තේ.\nඅත්අඩංගුවට ගත් සැකකරුවන් සහ සැකකාරියන් වයස අවුරුදු 23 ත්, 29 ත් අතර වයස්වල පසුවන අයයි.\nමෙහෙයුම් සිදුකළ බංග්ලාදේශ විශේෂ පොලිස් ඒකකය මගින් ඔවුන් සන්තකයේ තිබී මත්පෙති 1970 ක්, විදේශ මුදල් නෝට්ටු සහ ගමන් බලපත්‍රද සොයාගෙන ඇති බව බංග්ලාදේශ මාධ්‍ය වැඩිදුරටත් සඳහන් කළා.\nඔවුන් තමන් ජාත්‍යන්තර මත්ද්‍රව්‍ය බෙදාහැරීමේ ජාලයකට සම්බන්ධ බව මූලික පරික්ෂණවලදී අනාවරණ කර ඇති බව සඳහන්.\nඑම ප්‍රශ්න කිරීම්වලදී හෙළිදරව් වී ඇති තවත් කරුණක් වන්නේ ශ්‍රී ලංකාවේදී අත්අඩංගුවට ගැනුනු බංග්ලාදේශ ජාතිකයන් දෙදෙනා පසුගිය දෙසැම්බර් 23 වනදා ශ්‍රී ලංකාවට පැමිණ ඇති බවයි.\nපසුගිය වසරේ දෙසැම්බර් 31 වන දා දෙහිවල ප්‍රදේශයෙන් රුපියල් මිලියන 3336කට ආසන්න වටිනාකමකින් යුත් මෙරට ඉතිහාසයේ විශාලතම හෙරොයින් තොගය වන කිලෝග්‍රෑම් 278 ක් සමගින් බංග්ලාදේශ ජාතිකයින් දෙදෙනෙකු අත්අඩංගුවට ගනු ලැබුවා.\nඑසේම රුපියල් මිලියන 75කට අධික කොකේන් කිලෝග්‍රෑම් 5කට අධික ප්‍රමාණයක් ද එම නිවස තුළ තිබී සොයා ගැනුණා.\nඑම බංග්ලාදේශ ජාතිකයන් දෙදෙනා රදවාගෙන ප්‍රශ්න කිරීමට අධිකරණය පොලිීසියට අවසර ලබා දුන් අතර, බංග්ලාදේශයෙන් පැමිණි විශේෂ පොලිස් කණ්ඩායමක් මගින්ද ඔවුන්ගෙන් ප්‍රශ්න කර තිබුණා.\nමේ අතර පසුගියදා කොල්ලූපිටිය ප්‍රදේශයේදී රුපියල් කෝටියකට අධික වටිනාකමකින් යුත් හෙරොයින් සමඟ අත්අඩංගුවට ගත් විදේශිකයින් තුන්දෙනා ඇතුලූ සැකකරුවන් පස්දෙනා ලබන මස 8 වනදා දක්වා රක්ෂිත බන්ධනාගාර ගත කෙරුණා.\nඒ ඔවුන්  කොළඹ කොටුව වැඩබලන මහේස්ත්‍රාත් ප්‍රියන්ත ලියනගේ හමුවට අද ඉදිරිපත් කෙරුණු අවස්ථාවේදියි.",
       "URL": "https://www.hirunews.lk/209291/ශ්‍රී-ලංකාවෙන්-සොයාගත්-විශාලතම-මත්ද්‍රව්‍ය-තොගයට-අදාළව-බංග්ලාදේශයේදී-5ක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=3528"
}