{
       "Source": "hirunews",
       "Timestamp": "Tuesday, 20 June 2017 - 14:01",
       "Headline": "\"මාකඳුරේ මධූෂ්\" පොලීසියට කළ තර්ජන ගැන පරීක්ෂණයක්",
       "News Content": "පිළියන්දල ප්‍රදේශයේදී පොලිස් මත්ද්‍රව්‍ය නාශක කාර්යාංශයේ නිලධාරීන්ට වෙඩි තැබීමේ සිද්ධිය සම්බන්ධයෙන් චෝදනා එල්ල වූ ඩුබායි රාජ්‍යයේ සැගව සිටින කුප්‍රකට පතාල කල්ලි නායකයෙකු, පොලිස් නිලධාරීන්ට තර්ජන එල්ල කිරීමේ සිද්ධියක් සම්බන්ධයෙන් විශේෂ පරීක්ෂණයක් ආරම්භ කර තිබෙනවා.\nපොලීසියේ ජ්‍යෙෂ්ඨ ප්‍රකාශකයෙකු සදහන් කළේ ඩුබායි රාජ්‍යයේ සැගව සිටින බවට සැක කෙරෙන සමරසිංහ ආරච්චිගේ මධූෂ් ලක්ෂිත හෙවත් මාකඳුරේ මධූෂ් නැමැත්තා මෙලෙස දුරකථනයෙන් මිරිහාන පොලිස් ස්ථානයේ නිලධාරීන්ට තර්ජනය කර ඇති බවයි.\nඑහිදී ඔහු තර්ජන එල්ල කරමින් පොලිස් නිලධාරීන්ට පවසා ඇත්තේ පිළියන්දල වෙඩි තැබීමේ සිද්ධිය සම්බන්ධයෙන් සාධාරණ පරික්ෂණයක් සිදුකළ යුතු බවටයි.\nඑසේ නැතහොත් පරික්ෂණ සිදුකරන පොලිස් නිලධාරීන්ට කරදර වලට ලක්වීමට සිදුවන බවට තර්ජනාත්මක ලෙස පවසා ඇති බව සදහන්.\nමෙම තර්ජනය කිරීමේ සිද්ධිය සම්බන්ධයෙන් මීරිහාන පොලීසිය කැස්බෑව අධිකරණයට කරුණු වාර්තා කර තිබෙනවා.\nමෙම වෙඩි තැබීමේ සිද්ධිය සම්බන්ධයෙන් දැනට ප්‍රධාන සැකකරුවෙකු වන සුජීව රුවන් කුමාර ද සිල්වා හෙවත් ලොකු පැටියා ඇතුළු 8 කු අත්අඩංගුවට ගෙන ඇති අතර, මේ මස 30 වනදා දක්වා මොවුන් රක්ෂිත බන්ධනාගාර ගත කෙරුණා.\nකෙසේ වෙතත්, ලොකු පැටියා අත්අඩංගුවට ගැනීමට දින කිහිපයකට පෙර මෙම දුරකථන ඇමතුම ලැබී ඇති බවයි පොලීසිය සදහන් කළේ.\nඑමෙන්ම අදාල දුරකථන ඇමතුම ඩුබායි රාජ්‍යයේ සිට ලබාදී ඇත්තේ මෙරට දුරකථන සමාගමකින් නිකුත් කළ සිම් පතකින් වීම ද විශේෂත්වයක්.\nඒ ඔස්සේ ද පොලිස් කණ්ඩායම් කිහිපයක් යොදා පරික්ෂණ ආරම්භ කර තිබෙනවා.\nපසුගිය 15 වන දා මිරිහාන විශේෂ අපරාධ ඒකකයෙන් අත්අඩංගුවට ගනු ලැබූ සුජීව රුවන් කුමාර ද සිල්වා හෙවත් ලොකු පැටියා වෙඩි තැබීමේ සිද්ධියට යොදා ගත් ගිනි අවිය ඉංගිරිය ප්‍රදේශයේ සඟවා ඇති බවට ප්‍රකාශ කර තිබෙනවා.\nඒ අනුව ඔහු අද පස්වරුවේ එම ස්ථානයට රැගෙන යන බවයි පොලීසිය සඳහන් කළේ.\nමෙම ප්‍රහාරයේ යතුරුපැදිය පදවාගෙන ආ පුද්ගලයා වන්නේ ද මොහුයි.\nපසුගිය මැයි මස 9 වනදා පිළියන්දල ප්‍රදේශයේදී මත්ද්‍රව්‍ය වැටලීමක් සඳහා සහභාගි වූ පොලිස් මත්ද්‍රව්‍ය නාශක කාර්යාංශයේ පොලිස් පරීක්ෂක නියෝමාල් රංගජීව ඇතුළු නිලධාරීන්ට වෙඩි තැබූ අතර, සිද්ධියෙන් ඔහු බරපතල තුවාල ලැබුවා.\nඑහිදී තවත් පොලිස් නිලධාරියෙකු සහ වෙඩි තැබීම සිදුවූ ස්ථානයේ සිටි 11 හැවිරිදි සමාධි රණසිංහ පතිරණ නැමැති දැරියක් ද ජීවිතක්ෂයට පත්වුණා.\nපසුගිය පෙබරවාරි මස 27 වන දා කළුතර - එතනමඩල ප්‍රදේශයේදී බන්ධනාගාර බස් රථයකට වෙඩි තබා පාතාල කල්ලි නායකයෙකු වන අරුණ දමිත් උදයංග හෙවත් සමයං ඇතුළු පුද්ගලයන් 7 දෙනෙකු ඝාතනය කිරීමේ සිද්ධිය සැලසුම් කළ බවට ද මාකඳුරේ මධූෂ්ට චෝදනා එල්ල වනවා.",
       "URL": "https://www.hirunews.lk/163995/මාකඳුරේ-මධූෂ්-පොලීසියට-කළ-තර්ජන-ගැන-පරීක්ෂණයක්",
       "Category": "Local News",
       "Parent URL": "https://www.hirunews.lk/local-news.php?pageID=4461"
}