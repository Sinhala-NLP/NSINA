{
       "Source": "hirunews",
       "Timestamp": "Thursday, 08 December 2022 - 16:38",
       "Headline": "ක්‍රීඩා අමාත්‍යාංශය මාස හයකට පසු අවදි වෙයි රග්බි සභාපති තහනම් කරයි",
       "News Content": "ශ්‍රී ලංකා රග්බි සම්මේලනයේ හිටපු සභාපති රිස්ලි ඉල්ලියාස් ශ්‍රී ලංකා රග්බි සම්මේලනයේ දරන සියලු තනතුරුවලින් වහාම ඉවත් කිරීමට ක්‍රීඩා අමාත්‍යවරයා නියෝග කර තිබෙනවා.\nමෙම නියෝගය ක්‍රීඩා අමාත්‍ය රොෂාන් රණසිංහ විසින් සිදු කර ඇත්තේ ආසියානු රග්බි සම්මේලනය විසින් 2022/06/22 දින ක්‍රීඩා හා යෞවන කටයුතු අමාත්‍යාංශයට සිදු කළ දැනුම්දීමකට අනුවයි.\nආසියානු රග්බි සම්මේලනයේ නීති රීතිවලට පටහැනිව කටයුතු කළ බවට චෝදනා කරමින් හිටපු රග්බි සභාපති රිස්ලි ඉල්ලියාස් ආසියානු රග්බි සම්මේලනය විසින් තහනම් කළ අතර ඒ පිළිබඳව දැනුම්දෙමින් ක්‍රීඩා අමාත්‍යාංශය වෙත ලිපියක් යොමු කළේ මීට මාස 6කට පමණ පෙරයි.\nකෙසේ වෙතත් ක්‍රීඩා අමාත්‍යාංශය එම ලිපියට අනුව රග්බි සභාපතිවරයාගේ මෙරට ක්‍රියාකාරීත්වය තහනම් කිරීමට කටයුතු නොකළ අතර ඔහු ආසියානු රග්බි සම්මේලනය ශ්‍රී ලංකා රග්බි සම්මේලනයේ ක්‍රියාකාරීත්වය අත්හිටුවා තිබියදීත් නව නිලවරණයක් පවත්වා නැවතත් සභාපතිවරයා ලෙස තේරී පත් වුණා.\nකෙසේ වෙතත් මේ වන විට රග්බි සභාපතිවරයාගේ මෙරට ක්‍රියාකාරීත්වය අත්හිටුවමින් නියෝගයක් නිකුත් කිරීමට ක්‍රීඩා අමාත්‍යවරයා තීරණය කර ඇත්තේ රග්බි සම්මේලනයේ ව්‍යවස්ථාව සහ ශ්‍රී ලංකාවේ පවත්නා නීතිය අනුව ජාත්‍යන්තර සම්මේලනයකින් යම් තහනමකට ලක් වූ අයෙකු හට එම තනතුරේ රැඳී සිටීමට නොහැකි බව සඳහන් කරමින්.",
       "URL": "https://www.hirunews.lk/322238/ක්‍රීඩා-අමාත්‍යාංශය-මාස-හයකට-පසු-අවදි-වෙයි-රග්බි-සභාපති-තහනම්-කරයි",
       "Category": "Local News",
       "Parent URL": "https://www.hirunews.lk/local-news.php?pageID=680"
}