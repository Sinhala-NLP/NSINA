{
       "Source": "hirunews",
       "Timestamp": "Thursday, 26 May 2022 - 18:45",
       "Headline": "මීගමුවේ ඇවෙන්රා ගාඩ්න් හෝටලයට පහරදී අලාභ හානි කළ 103කට ඇප",
       "News Content": "මීගමුව ඇවෙන්රා ගාඩ්න් හෝටල් සංකීර්ණයට පහරදී අලාභ හානි සිදු කිරීම සම්බන්ධයෙන් අත්අඩංගුවට ගෙන අධිකරණයට ඉදිරිපත් කළ සැකකරුවන් 103 දෙනෙකු ඇප මත නිදහස් කර තිබෙනවා.\nමීගමුව අතිරේක මහේස්ත්‍රාත් එච්. ඩී. ඩී. ප්‍රේමරත්න මහත්මියයි අද (27) මෙම නියෝගය ලබාදුන්නේ.\nඒ අනුව අධිකරණයට ඉදිරිපත් කරනු ලැබූ සැකකරුවන් 83 දෙනෙකුට සහ සැකකාරියන් 20 දෙනෙකු රුපියල් ලක්ෂ 3 බැගින් වූ පුද්ගල ඇප මත නිදහස් කරන ලෙසට නියෝග කර තිබෙනවා.\nමෙලෙස ඇප මත නිදහස් කරනු ලැබුවේ කටාන, තිඹිරිගස්කටුව, හරිස්චන්ද්‍රපුර සහ කඳවල ප්‍රදේශවල පදිංචිකරුවන් පිරිසක්.\nමැයි මස 9 වනදා සහ 10 වනදා මීගමුවේ හෝටල් කිහිපයකට එල්ලවූ ප්‍රහාරවලින් කෝටි ගණනක අලාභයක් සිදුව තිබෙනවා.\nනීති විරෝධී ලෙස ඒකරාශී වීම කොල්ලකෑම සොරබඩු ළග තබා ගැනීම ඇතුලු චෝදනා යටතේයි සැකකරුවන් අත්අඩංගුවට ගෙන අධිකරණයට ඉදිරිපත් කර තිබුණේ.",
       "URL": "https://www.hirunews.lk/305368/මීගමුවේ-ඇවෙන්රා-ගාඩ්න්-හෝටලයට-පහරදී-අලාභ-හානි-කළ-103කට-ඇප",
       "Category": "Local News",
       "Parent URL": "https://www.hirunews.lk/local-news.php?pageID=1141"
}