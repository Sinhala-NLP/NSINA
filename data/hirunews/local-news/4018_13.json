{
       "Source": "hirunews",
       "Timestamp": "Tuesday, 27 March 2018 - 11:09",
       "Headline": "උදයංග වීරතුංග ඩුබායි හිදී අත්අඩංගුවට",
       "News Content": "රුසියාවේ හිටපු ශ්‍රී ලංකා තානාපති උදයංග වීරතුංග ඩුබායි හිදී අත්අඩංගුවට ගැනීම පිළිබඳව තමාට කිසිදු තොරතුරක් වාර්තාවී නැතැයි පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර ප්‍රකාශ කළා.\nඒ, හිරු ප්‍රවෘත්ති අංශය ඒ සම්බන්ධයෙන් කළ විමසීමකදියි.\nඋදයංග වීරතුංග අත්අඩංගුවට ගෙන ඇති බවට තමන් වෙත නිළ නොවන මට්ටමින් දැනුවත් කිරීමක් සිදුකර ඇති බව අද (27) පෙරවරුවේ ප්‍රකාශ කළේ පොලිස් මූල්‍ය අපරාධ කොට්ඨාශයේ ජ්‍යෙෂ්ඨ නිලධාරියෙකු විසින්.\nඔහු අත්අඩංගුවට ගැනීම සඳහා ජාත්‍යන්තර පොලීසිය හරහා රතු නිවේදනයක් ද නිකුත් කර තිබුණේ 2006 වසරේ ශ්‍රී ලංකා ගුවන් හමුදාවට මිග් ගුවන් යානා මිලදී ගැනීමේදී සිදුව ඇති බව කියන මූල්‍ය අක්‍රමිකතාවක් සම්බන්ධයෙන් වන පරීක්ෂණවලට අදාළවයි.\nඑසේම ඊට අදාළව කොටුව මහේස්ත්‍රාත් අධිකරණය පසුගිය 16 වන දා ඉංග්‍රීසි භාෂාවෙන් විවෘත වරෙන්තුවක් ද නිකුත් කළා.\nඋදයංග වීරතුංග දිවයිනට රැගෙන ඒමට අවශ්‍ය කටයුතු සම්බන්ධිකරණය කිරීම සඳහා පොලිස් කණ්ඩායමක් දිවයිනෙන් පිටත්ව ගිය බවද පසුගියදා වාර්තාවුණා.\nකෙසේ වෙතත් පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර, උදයංග වීරතුංග අත්අඩංගුවට ගැනීම පිළිබඳව තමන්ට තොරතුරු වාර්තාවී නැතැයි ප්‍රකාශ කළා.\nඒ පිළිබඳ නිල නොවන මට්ටමින් කරුණු වාර්තාවූ බව සඳහන් කළ පොලිස් මූල්‍ය අපරාධ කොට්ඨාශයද අද (27) පස්වරුවේ සඳහන් කළේ ඒ සම්බන්ධයෙන් ප්‍රකාශයක් කළ නොහැකි බවයි.\nඑසේම විදේශ කටයුතු අමාත්‍යාංශය මෙන්ම ඩුබායි හි ශ්‍රී ලංකා කොන්සල් කාර්යාලයද උදයංග වීරතුංග අත්අඩංගුවට ගැනීමේ පුවත තහවුරු කළේ නැහැ.",
       "URL": "https://www.hirunews.lk/186974/උදයංග-වීරතුංග-ඩුබායි-හිදී-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4018"
}