{
       "Source": "hirunews",
       "Timestamp": "Tuesday, 21 November 2017 - 11:44",
       "Headline": "උප පොලිස් පරීක්ෂක වෙඩි තබා ගනී",
       "News Content": "මුල්ලේරියාව පොලිසියේ උප පොලිස් පරීක්ෂකවරයෙකු පිස්තෝලයකින් වෙඩි තබාගෙන සිය දිවි නසා ගෙන තිබෙනවා.\nප්‍රේමසිරි නමැති මෙම නිලධාරියා සිය රාජකාරි ගිනි අවියෙන් මෙසේ වෙඩි තබාගෙන ඇති බවයි පොලිසිය පවසන්නේ.\nපරීක්ෂක ශ්‍රේණියේ පොලිස් නිලධාරීන්ගේ නිවස්නය තුළ දී මෙසේ වෙඩි තබාගෙන සිය දිවි හානි කරගෙන ඇති බව සඳහන්.\nවෙඩි තබා ගැනීමට හේතුව මෙතෙක් අනාවරණය වී නොමැති බවයි පොලිසිය කියා සිටියේ.\nමුල්ලේරියාව පොලිසිය පරීක්ෂණ ආරම්භ කර ඇති බවයි පොලිස් මාධ්‍ය ප්‍රකාශක කාර්යාලය කියා සිටියේ.\nසිද්ධිය සම්බන්ධයෙන් පොලිසිය තවදුරටත් විමර්ශන සිදුකරනවා.\nමරණයට හේතුව මෙතෙක් අනාවරණ වී නොමැති වුවත්, මෙම පොලිස් නිලධාරීයාට එරෙහිව ශ්‍රේෂ්ඨාධිකරණයේ විභාග වූ මූලික අයිතිවාසිකම් නඩුවක තීන්දුව අද ප්‍රකාශයට පත්කිරීමට නියමිතව තිබූ බවයි පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර හිරු ප්‍රවෘත්ති අංශයට කියා සිටියේ.\nඑමෙන්ම, ඔහුගේ දරුවෙකු කිසියම් රෝගී තත්ත්වයකට ගොදුරු වී ඇති බවට තොරතුරු වාර්තා වන බවද පොලිස් මාධ්‍ය ප්‍රකාශකවරයා සඳහන් කළා.\nමෙම සියලූ කරුණු පිළිබඳව සැලකිලිමත් වෙමින් ඔහු සියදිවි හානිකර ගැනීමට හේතුව සොයා විමර්ශනය සිදු කරන බව පොලිස් මාධ්‍ය ප්‍රකාශකවරයා වැඩිදුරටත් සදහන් කලා.\nඉංගිරිය, මහාඉංගිරිය ප්‍රදේශයේ පදිංචි මියගිය උපපොලිස් පරික්ෂකවරයා පොලිස් විශේෂ කාර්යා බලකායට අනුයුක්තවද වසර ගණනාවක් සේවය කර තිබෙනවා.",
       "URL": "https://www.hirunews.lk/176550/උප-පොලිස්-පරීක්ෂක-වෙඩි-තබා-ගනී",
       "Category": "Local News",
       "Parent URL": "https://www.hirunews.lk/local-news.php?pageID=4208"
}