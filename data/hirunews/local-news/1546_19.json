{
       "Source": "hirunews",
       "Timestamp": "Sunday, 21 November 2021 - 19:22",
       "Headline": "කෘෂිකර්ම ලේකම්ට ඇමති ප්‍රතිචාර දක්වයි (වීඩියෝ)",
       "News Content": "වී, බඩ ඉරිඟු, එළවළු සහ වැවිලි කර්මාන්තයට අවශ්‍ය ශාක පෝෂක සහ කෘෂි රසායනික ද්‍රව්‍ය ආනයනය කිරීමට තීරණය කර ඇති බව කෘෂිකර්ම අමාත්‍යාංශයේ ලේකම්වරයා ප්‍රකාශ කළා.\nඊට ප්‍රතිචාර දක්වමින් කෘෂිකර්ම අමාත්‍ය මහින්දානන්ද අලුත්ගමගේ කියා සිටියේ වී සහ එළවළු සඳහා රසායනික පොහොර හෝ වල් නාශක ආනයනය කිරීමට මෙතෙක් කිසිදු තීරණයක් ගෙන නොමැති බවයි.\nකෙසේ වෙතත්, දිවයිනේ බොහෝ ප්‍රදේශවල ගොවීන් අදත් ප්‍රකාශ කළේ පොහොර නොමැතිවීම හේතුවෙන් තමන් දැඩි අර්බුදයකට මුහුණ දී ඇති බවයි.\nරසායනික පොහොර අවශ්‍ය බවට ඇතැම් ගොවීන් ප්‍රකාශ කළ ද තවත් ගොවීන් පිරිසක් කාබනික පොහොර යොදා ගනිමින් සිය වගා කටයුතු සාර්ථක කරගෙන ඇති අවස්ථාවද වාර්තා වනවා.\nකෙසේ වෙතත්, මහ කන්නයේ අස්වැන්න අඩුවීම තුළින් සිදුවිය හැකි ආහාර ගැටළුව විසදීමේ අරමුණින් නිසි ප්‍රමිතියකින් යුත් අවසරලත් ශාක පෝෂක සහ කෘෂි රසායනික ද්‍රව්‍ය ආනයනය කිරීමට පියවර ගෙන ඇති බවයි කෘෂිකර්ම අමාත්‍යාංශයේ ලේකම් මහාචාර්ය උදිත් කේ. ජයසිංහ කියා සිටියේ.\nමේ අතර, වගාවන් කිහිපයකට රසායනික පොහොර ආනයනය කිරීමට පියවර ගත් බවට ප්‍රචාරය වීමත් සමඟ දේශපාලනඥයින් ඒ පිළිබදව විවිධ අදහස් පළ කළා.\nවිපක්ෂ නායක සජිත් ප්‍රේමදාස කියා සිටියේ එවැනි තීරණයක් ගැනීමට සමගි ජන බලවේගය විසින් එල්ල කළ බලපෑම හේතුවූ බවයි.\nඑමෙන්ම රාජ්‍ය අමාත්‍ය දුමින්ද දිසානායක ද සදහන් කළේ රසායනික පොහොර ආනයනයට කිසිදු තීරණයක් ගෙන නොමැති අතර දිලීර හා පළිභෝධනාශක සදහා පමණක් එවැනි තීරණයකට එළඹ ඇති බවයි.",
       "URL": "https://www.hirunews.lk/288754/කෘෂිකර්ම-ලේකම්ට-ඇමති-ප්‍රතිචාර-දක්වයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1546"
}