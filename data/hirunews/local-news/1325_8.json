{
       "Source": "hirunews",
       "Timestamp": "Tuesday, 01 March 2022 - 12:52",
       "Headline": "නොවිසඳෙන තෙල් අවුල හා නොනවතින විදුලි කප්පාදුව (වීඩියෝ)",
       "News Content": "රට තුළ පවතින ඉන්ධන අර්බුදය මේ වනවිට පොදු ප්‍රවාහන සේවාවලට එල්ල කර ඇත්තේ දැඩි බලපෑමක්.\nබස් රථ ධාවනය ද සීමා කර ඇති පසුබිමක දුම්රිය එන්ජින් රියදුරුවරුන් පවසන්නේ, දුම්රිය ධාවනය සඳහා පවතින ඉන්ධන ප්‍රමාණවත් වන්නේ දින\nතුනකට පමණක් බවයි.\nපවතින ඉන්ධන අර්බුදය හේතුවෙන් මේ වනවිට පිරවුම්හල් අසල ඉතා දිගු පෝලිම් පවතින ආකාරයත් දැකගත හැකිවුණා.\nදිවයිනේ බොහෝ ප්‍රදේශවල පවතින ඉන්ධන හිඟය හේතුවෙන් මේ වනවිට ජනතාව පත්ව ඇත්තේ දැඩි පීඩාවකටයි.\nතවමත් බොහෝ පිරවුම්හල් ඉදිරිපිට දිගු පෝලිම පවතින ආකාරය ද දක්නට ලැබුණා.\nසංචාරකයින් ප්‍රවාහනය කරන රියදුරන් පිරිසක් දිගු වේලාවක් ඉන්ධන පෝලිමේ රැඳී සිටීමට සිදු වූ නිසා බණ්ඩාරවෙල ප්‍රදේශයේ දී සිය රථ වාහන පෝලීමේ නවතා රැය පහන් කර තිබූ ආකාරය ද වාර්තා වුණා.\nඉන්ධන හිඟයත් සමඟ ඇතැම් ප්‍රදේශවල පිරවුම්හල් අසළ නොසන්සුන්කාරී තත්ත්වයක් ද උද්ගතව ඇති ආකාරය දැකගත හැකිවුණා.\nමේ අතර ඩීසල් අවසන්ව පැවති තංගල්ල මහවෙල ප්‍රදේශයේ පිරවුම්හලකට ඉන්ධන ලැබීමත් සමඟ ජනතාව රතිඤ්ඤා දල්වමින් ප්‍රීතියට පත්වුණා.\nපවතින ඉන්ධන හිඟය වැඩි වශයෙන් බලපෑමක් එල්ල කර ඇත්තේ පොදු ප්‍රවාහන සේවාවලටයි.\nඉන්ධන අර්බුදයත් සමඟ දුම්රිය ධාවනයටත් බලපෑමක් එල්ල වී ඇති අතර දුම්රිය එන්ජින් රියදුරුවරුන්ගේ සංගමය සඳහන් කළේ, පවතින තත්ත්වය මත දුම්රිය ධාවනය සීමා කරන ලෙස එම දෙපාර්තමේන්තුවට යෝජනාවක් ද සිදුකළ බවයි.\nමේ අතර ඩීසල් හිඟය බස් රථ ධාවනයට තවදුරටත් බලපෑම් එල්ල කර තිබෙනවා.\nකෙසේවෙතත් ප්‍රවාහන රාජ්‍ය අමාත්‍යවරයා පැවසුවේ පොදු ප්‍රවාහන පෞද්ගලික බස්රථ සඳහා ලංගම මඟින් ඉන්ධන ලබාදීමේ වැඩපිළිවෙලක් සකස් කරන ලෙස මුදල් අමාත්‍යවරයාගෙන් උපදෙස් ලැබී ඇති බවයි.\nමේ අතර ඉන්ධන හිඟය හේතුවෙන් විදුලි උත්පාදනයට එල්ල වී ඇති බලපෑම මත ඇරඹුණු විදුලි කප්පාදුව අද (01) ක්‍රියාත්මක වන්නේ දිවා කාලයේ පමණයි.\nඒ අනුව A, P, Q, R කලාපවලට පෙරවරු 8.30 සිට පෙරවරු 11.30 දක්වාත්, B, S, T කලාපවලට පෙරවරු 11.30 සිට දහවල් 2.30 දක්වා සහ C, U,V,W කලාපවලට දහවල් 2.30 සිට සවස 5.30 දක්වා පැය තුන බැඟින් විදුලිය කප්පාදු කෙරෙනවා.\nකෙසේවෙතත් රාත්‍රීයේදී විදුලි ඉල්ලුම අධික වුවහොත් තවත් පැය භාගයක කලින් සැලසුම් නොකළ විදුලි කප්පාදුවක් සිදු විය හැකි බව මහජන උපයෝගිතා කොමිසම දැනුම් දුන්නා.",
       "URL": "https://www.hirunews.lk/298380/නොවිසඳෙන-තෙල්-අවුල-හා-නොනවතින-විදුලි-කප්පාදුව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1325"
}