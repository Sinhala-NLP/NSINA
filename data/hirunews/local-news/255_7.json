{
       "Source": "hirunews",
       "Timestamp": "Monday, 19 June 2023 - 17:08",
       "Headline": "ලෝක බැංකුවෙන් ශ්‍රී ලංකාවට ආධාරයක්",
       "News Content": "ශ්‍රී ලංකාව සදහා ඇමරිකානු ඩොලර් මිලියන 700 ක ණය ආධාරයක් ලබා දීමට ලෝක බැංකුව ලබන සතියේදී අනුමැතිය ලබාදීමට නියමිත බව රොයිටර් පුවත් සේවය අද වාර්තා කළා.\nලබන 28 වනදා පැවැත්වෙන එහි අධ්‍යක්ෂ මණ්ඩල හමුවේදී ඒ සඳහා වන අනුමැතිය ලබා දීම පිළිබඳ තීරණය කරනු ඇති බවයි එම පුවත් සේවය සඳහන් කළේ.\nපසුගිය මාර්තු මාසයේදී ජාත්‍යන්තර මූල්‍ය අරමුදල සමඟ ගිවිසුම් ගතවීමෙන් පසු මෙරටට ලැබෙන විශාලම අරමුදල් වාරිකය මෙය වනවා.\nමෙරට ආර්ථිකය මෙම වසරේදී සියයට 2 කින් හැකිළෙනු ඇතැයි රජය ඇස්තමේන්තු කර ඇති අතර පසුගිය වසරේ විදේශ සංචිත වාර්තාගත ලෙස පහළ යාමෙන් පසු ආර්ථිකය සියයට 7 යි දශම 8 කින් හැකිලී තිබුණා.\nජාත්‍යන්තර මූල්‍ය අරමුදල මාර්තු මාසයේදී ශ්‍රී ලංකාවට ඇමරිකානු ඩොලර් බිලියන 3ක මූල්‍ය පහසුකමක් අනුමත කළ අතර ලෝක බැංකුව, ආසියානු සංවර්ධන බැංකුව සහ අනෙකුත් බහු පාර්ශ්විය ආයතනවලින් අතිරේක අරමුදල්ද සමඟ ඇමරිකානු ඩොලර් බිලියන 4ක් දක්වා එය ඉහළ යනු ඇතැයි අපේක්ෂිතයි.\nලෝක බැංකුවේ යෝජිත ණය ආධාරයෙන් ඩොලර් මිලියන 500 ක් අයවැය සහයට වන අතර ඇමරිකානු ඩොලර් මිලියන 250 බැගින් එය වාරික 2ක් යටතේ මෙරටට ලැබීමට නියමිතයි.\nඒ අනුව අධ්‍යක්ෂ මණ්ඩල අනුමැතිය හිමිවීමෙන් පසු ඔත්තොම්බර් මාසයේදී එහි පළමු වාරිකය ලැබෙනු ඇතැයි අපේක්ෂා කෙරෙනවා.\nඉතිරි ඇමරිකානු ඩොලර් මිලියන 200 ආර්ථික අර්බුදයෙන් බලපෑමට ලක්වූ දිළිදු ජනතාව වෙත උපකාර කිරීමේ වැඩසටහන් සදහා වෙන් කෙරෙණු ඇති බවයි ලෝක බැංකු ආරංචි මාර්ග සඳහන් කළේ.\nමේ අතර මෙරටින් අපනයනය කෙරෙන භාණ්ඩවලින් සියයට 92ක් තීරු බදු වලින් නිදහස් කිරීමට බි්‍රතාන්‍ය රජය අවසර ලබාදී තිබෙනවා.\nඒ අද සිට සංවර්ධනය වෙමින් පවතින රටවල් සඳහා එරට විසින් හදුන්වා දුන් නව වෙළඳ යෝජනා ක්‍රමය ක්‍රියාත්මක කිරීමත් සමගයි.\nමේ හරහා බි්‍රතාන්‍ය වෙළදපල තුල මෙරට නිෂ්පාදන සදහා වන තරගකාරීත්වය වැඩිවනු ඇති බව බි්‍රතාන්‍ය මහකොමසාරිස් කාර්යාලය නිවේදනය කළා.\nමෙම වෙළද යෝජනා ක්‍රමය හරහා බි්‍රතාන්‍ය විසින් සංවර්ධනය වෙමින් පවතින රටවල් 65 කට තීරු බදු සහන සලසා දී තිබෙනවා.\nපසුගිය වසරේ මෙම යෝජනා ක්‍රමය ප්‍රකාශයට පත් කළ අතර එහි නෛතික ක්‍රියාවලිය අවසන් කිරීමෙන් පසුවයි මෙලෙස බලාත්මක කිරීමට බි්‍රතාන්‍ය රජය පියවර ගෙන ඇත්තේ.\nමේ අතර අපේක්ෂා කළ කාලයට වඩා උද්ධමනය තනි ඉලක්කමක අගයට රැගෙන ඒමට හැකිවනු ඇතැයි වැඩබලන මුදල් අමාත්‍ය ෂෙහාන් සේමසිංහ ප්‍රකාශ කළා.\nජනාධිපති මාධ්‍ය මධ්‍යස්ථානයේ අද පැවති මාධ්‍ය හමුවකට එක්වෙමින් ඔහු වැඩිදුරටත් කියා සිටියේ දේශීය ණය ප්‍රතිව්‍යුහගතකරණය ගැන රජය තවමත් අවසන් තීරණයක් ගෙන නොමැති බවයි.\nඑමෙන්ම වාහන ආනයන සීමා මේ වසර තුළදී ඉවත් නොකරන බවද ඔහු එහිදී යළි අවධාරණය කළා.",
       "URL": "https://www.hirunews.lk/338411/ලෝක-බැංකුවෙන්-ශ්‍රී-ලංකාවට-ආධාරයක්",
       "Category": "Local News",
       "Parent URL": "https://www.hirunews.lk/local-news.php?pageID=255"
}