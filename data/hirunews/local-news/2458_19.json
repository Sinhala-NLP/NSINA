{
       "Source": "hirunews",
       "Timestamp": "Sunday, 13 September 2020 - 8:02",
       "Headline": "පාසල් ළමයින්ට තූල් මත්ද්‍රව්‍ය අලෙවි කළ අඹුසැමි යුවල රිමාන්ඩ්",
       "News Content": "පාසල් ළමයින් ඉලක්ක කර ගනිමින් සිදුකළ තූල් නමැති මත්ද්‍රව්‍ය ජාවාරම සම්බන්ධයෙන් කිරුළපන ප්‍රදේශයේදී අත්අඩංගුවට ගත් අඹුසැමි යුවල අධිකරණයට ඉදිරිපත් කිරීමෙන් අනතුරුව හෙට දිනය දක්වා රක්ෂිත බන්ධනාගාර ගත කර තිබෙනවා.\nකොළඹ අවට පාසල් ඉලක්ක කර ගනිමින් ඔවුන් මෙම ජාවාරම සිදුකර තිබූ අතර, අත්අඩංගුවට පත්වන අවස්ථාවේදී ඔවුන් සතුව තිබී ගංජා මිශ්‍ර දුම්කුඩු ග්‍රෑම් 284 කට අධික ප්‍රමාණයක් දුම්කොළ කිලෝ 1යි ග්‍රෑම් 943 ක්, අලූහුණු ග්‍රෑම් 750 ක් සහ අදාළ ද්‍රව්‍ය ඇඹරීමට යොදා ගන්නා යන්ත්‍රයක් ද පොලිස් භාරයට ගෙන තිබුණා.\nමේ අතර, අනුරාධපුර - ගලෙන්බිඳුනුවැව ප්‍රදේශයේදී හෙරොයින් ළඟ තබාගෙන සිටි කාන්තාවක පොලීසිය අත්අඩංගුවට ගනු ලැබුවා.\nඇය සන්තකයේ තිබී හෙරොයින් මිලිග්‍රෑම් 60 ක්, රුපියල් 95,000 කට අධික මුදලක් සහ බැංකු පොත් කිහිපයක් ද පොලීසිය සොයා ගෙන තිබෙනවා.\nඅදාළ කාන්තාව යකල්ල ධීවර ගම්මානයේ පදිංචිකාරිනියක් බවයි පොලීසිය සඳහන් කළේ.\nමීට දින කිහිපයකට පෙර හෙරොයින් සමග අත්අඩංගුවට ගත් පුද්ගලයෙකු සමග මෙම කාන්තාව සමීප සම්බන්ධතාවයක් පවත්වා ඇති බවට ද තොරතුරු අනාවරණ වී තිබෙනවා.\nඅදාළ පුද්ගලයා මේ වනවිට අනුරාධපුර බන්ධනාගාරයේ රඳවා සිටින බවයි පොලීසිය කියා සිටියේ.\nඑසේම, පසුගියදා පුත්තලම ප්‍රදේශයේදී හෙරොයින් ග්‍රෑම් 75 කට අධික ප්‍රමාණයක් සහ රුපියල් ලක්ෂ දෙකකට අධික ප්‍රමාණයක් සමග මෝටර් රථයකින් ගමන් කරමින් සිටියදී අත්අඩංගුවට ගත් පුද්ගලයා අධිකරණයට ඉදිරිපත් කිරීමෙන් අනතුරුව දින 5 ක රැඳවුම් නියෝග ලබාගෙන තිබෙනවා.\nඅදාළ සැකකරු සම්බන්ධයෙන් පොලිස් මත්ද්‍රව්‍ය කාර්යාංශය වැඩිදුර විමර්ශන සිදුකරන බවයි පොලිස් මාධ්‍ය කොට්ඨාශය සඳහන් කළේ.",
       "URL": "https://www.hirunews.lk/250074/පාසල්-ළමයින්ට-තූල්-මත්ද්‍රව්‍ය-අලෙවි-කළ-අඹුසැමි-යුවල-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=2458"
}