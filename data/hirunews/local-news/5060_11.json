{
       "Source": "hirunews",
       "Timestamp": "Wednesday, 04 May 2016 - 18:49",
       "Headline": "නායයෑමෙන් අතුරුදන්වූ හිමි නම ගැන තවමත් තොරතුරක් නැහැ - සෝදිසි මෙහෙයුමට මහ සඟරුවනත්",
       "News Content": "බලංගොඩ - පරෙයියන්ගල - නියඳගල කන්ද නායයෑමෙන් අතුරුදන්වූ හිමි නම සොයා සිදුකරන මෙහෙයුම්වලට මේ වනවිට වර්ෂාවෙන් බාධා එල්ලවී තිබෙනවා.\nඅප වාර්තාකරු සඳහන් කළේ ප්‍රදේශයට ඇද හැලෙන වර්ෂාපතනයත් සමඟ පස් කන්ද සේදී පහළට ගලා ඒමේ අවදානමක් මතුව ඇති බවයි.\nකෙසේ වෙතත් නායයෑමෙන් අතුරුදන්වූ නියඳගල ආරණ්‍ය සේනාසනයේ වැඩ සිටි හොරණ අනෝමදස්සී හිමියන් පිළිබඳ මෙතෙක් තොරතුරක්  ලැබී නැහැ. හිමිනම සෙවීම සඳහා මේ වනවිට යුද හමුදාව, පොලිසිය, ප්‍රදේශවාසීන් මෙන්ම මහා සංඝ රත්නයද එක්ව සිටිනවා.\nප්‍රදේශවාසීන් ඊයේ හීල් දානය රැගෙන යන විට අනෝමදස්සී හිමියන් සිය කුටිය තුළ වැඩහිද ඇති අතර ඉන් පැය කිහිපයකට පසුවයි බලංගොඩ - පඹහින්න - පුවක්ගහවෙල ගම්මානයට ඉහළින් ඇති නියදගල කන්ද නාය ගොස් ඇත්තේ.\nඑහිදී හිමිනම වැඩසිටි කුටිය ද පස්වලින් යටවී තිබෙනවා.\nමේ අතර නායයාමෙන් අවතැන් වූ 25 දෙනෙකුට මේ වනවිට ප්‍රදේශයේ විහාරස්ථානයක නවාතැන් පහසුකම් ලබාදී ඇති බවයි ආපදා කළමනාකරණ මධ්‍යස්ථානය වැඩිදුරටත් සදහන් කළේ.",
       "URL": "https://www.hirunews.lk/132417/නායයෑමෙන්-අතුරුදන්වූ-හිමි-නම-ගැන-තවමත්-තොරතුරක්-නැහැ-සෝදිසි-මෙහෙයුමට-මහ-සඟරුවනත්",
       "Category": "Local News",
       "Parent URL": "https://www.hirunews.lk/local-news.php?pageID=5060"
}