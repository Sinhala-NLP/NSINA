{
       "Source": "hirunews",
       "Timestamp": "Tuesday, 25 July 2023 - 13:19",
       "Headline": "ක්‍රිකට් ආයතනයේ මගඩි ගැන CIDයට පැමිණිල්ලක් (වීඩියෝ)",
       "News Content": "2022 ලෝක කුසලාන පන්දුවාර 20 ක්‍රිකට් තරගාවලියේදී ශ්‍රී ලංකා ක්‍රිකට් ආයතනය විසින් සිදු කරනු ලැබු වියදම් සම්බන්ධ විගණකාධිපති කෙටුම්පත් වාර්තාවේ සඳහන් කරුණු පිළිබඳව පරීක්ෂණයක් කරන්නැයි අද අපරාධ පරීක්ෂණ දෙපාර්තමේන්තුවට පැමිණිල්ලක් ඉදිරිපත් කෙරුණා.\nපැමිණිල්ල ඉදිරිපත් කරමින් සමගි ජන බලවේග පාර්ලිමේන්තු මන්ත්‍රී හේෂා විතානගේ මහතා ඉල්ලා සිටින්නේ අදාළ කෙටුම්පත් වාර්තාවේ සඳහන් තොරතුරු සම්බන්ධයෙන් ශ්‍රී ලංකා ක්‍රිකට් ආයතනය මෙතෙක් ප්‍රතිචාර නොදැක්වීම හේතුවෙන් ඊට අදාළ නීත්‍යානුකූල සහතිකයක් ලබාගැනීම සදහා මෙම පැමිණිල්ල ඉදිරිපත් කළ බවයි.\nඔස්ට්‍රේලියාවේදී පැවැති 2022 ලෝක කුසලාන පන්දුවාර 20 ක්‍රිකට් තරගාවලියේදී ශ්‍රී ලංකා ක්‍රිකට් ආයතනය විසින් සිදු කරනු ලැබු වියදම් සම්බන්ධයෙන් ජාතික විගණන දෙපාර්තමේන්තුවේ විසින් විගණනයක් සිදු කරනු ලැබුවා.\nඅවසන් වාර්තාවට පෙර අදාල විගණන වාර්තාවේ කෙටුම්පත ක්‍රීඩා අමාත්‍යාංශයේ ලේකම්වරයා භාරදීමට පසුගියදා විගණකාධිපති දෙපාර්තමේන්තුවේ විසින් පියවර ගත්තා.\nකෙසේ වෙතත් අදාළ කෙටුම්පත් වාර්තාවට අනුව අදාල සංචාරයේදී මුල්‍ය අක්‍රමිතා රැසක් සිදුව ඇති බව පසුගිය ඉරිදා ප්‍රවෘත්ති සාකච්ඡාවක් කැදවමින් පාර්ලිමේන්තු මන්ත්‍රී හේෂා විතානගේ මහතා ආන්දෝලනාතමක අනාවරණයක් සිදු කළා.\nඒ අනුව මේ සම්බන්ධයෙන් මන්ත්‍රීවරයා අද කොළඹ අපරාධ පරීක්ෂණ දෙපාර්තමේන්තුව වෙත පැමිණ පැමිණිල්ලක් ගොනු කිරීමට කටයුතු කළා.\nඒ අතරවාරයේදී කොළඹදී ප්‍රවෘත්ති සාකච්ඡාවක් කැදවමින් මගෙන් රටට සංවිධාන ද පවසන්නේ තමන් ද මීට පෙර ශ්‍රී ලංකා ක්‍රිකට් ආයතනයේ මුල්‍ය අක්‍රමිකතා සම්බන්ධයෙන් අපරාධ පරීක්ෂණ දෙපාර්තමේන්තුව වෙත පැමිණිල්ලක් ගොනු කිරීමට පියවරගත් බවයි.",
       "URL": "https://www.hirunews.lk/342471/ක්‍රිකට්-ආයතනයේ-මගඩි-ගැන-cidයට-පැමිණිල්ලක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=153"
}