{
       "Source": "hirunews",
       "Timestamp": "Wednesday, 14 September 2022 - 20:05",
       "Headline": "එලිසබෙත් මහ රැජිණගේ දේහය බ්‍රිතාත්‍ය පාර්ලිමේන්තුවට",
       "News Content": "අභාවප්‍රාප්ත දෙවැනි එළිසබෙත් මහ රැජිනගේ දේහය බකිංහැම් මාළිගාවේ සිට විචිත්‍ර පෙරහරකින් අද ලන්ඩන් නුවර වෙස්ට්මින්ස්ටර් ශාලාව හෙවත් බ්‍රිතාන්‍ය පාර්ලිමේන්තුවට රැගෙන එනු ලැබුවා.\nමහජන ගෞරවය දැක්වීම සඳහා රැජිනගේ දේහය දින 4ක් එහි තැන්පත් කර තැබෙනු ඇති.\nස්කොට්ලන්තයේ ශාන්ත ගයිල්ස් දේවස්ථානයේ තැන්පත් කර තිබු දෙවැනි එළිසබෙත් මහ රැජිනගේ දේහයට අවසන් ගෞරව දැක්වීමට ඊයේ මහජනතාවට පළමු වරට අවස්ථාව උදාවුණා.\nඊට පළමුව අවස්ථාව හිමිවුණේ ශ්‍රී ලාංකික සම්භවයක් සහිත කාන්තාවකටයි. වනෙස්සා නන්තකුමාරන් නැමති 56 හැවිරිදි මෙම කාන්තාව 1980 වර්ෂයේදී බ්‍රිතාන්‍ය බලා ගොස් තිබුණේ වැඩිදුර අධ්‍යාපනය සඳහායි.\nපරිපාලන නිලධාරිනියක ලෙස ඇය මේ වනවිට බ්‍රිතාන්‍යයේ සේවය කරමින් සිටින අතර ඇයගේ දියණිය ද රාජකීය හමුදාවේ කැඩෙට් නිලධාරිනියක ලෙස කටයුතු කරමින් සිටිනවා.\n1937 වසරේ දී'එවක සිලෝන් ලෙස හැඳින්වූ මෙරට දේශපාලනඥයෙක් ලෙස කටයුතු කළ වෛතිලිංගම් දුරෙයිස්වාමි නම් මෙම කාන්තාවගේ ඥාති වරයෙකුටද මහරැජිනගේ පියා වන 6 වැනි ජෝර්ජ් රජු නයිට් නාමයක් ද ප්‍රදානය කර තිබෙන\nබවයි ඩේලි මේල් වෙබ් අඩවිය වාර්තා කරන්නේ.\nමට මේ අවස්ථාව ලැබෙයි කියලා මම බලාරොත්තු වුණේ නැහැ. රැජිනට ගෞරවදැක්වීමට ප්‍රථමයෙන් අවස්ථාව ලැබීම සම්බන්ධයෙන් මම ගොඩක් සතුටු වෙනවා. මම ඇත්තටම පුදුමයට පත්වුණා. අව්ව වැස්ස තිබුණා. ඒත් මම ඒවා\nනොතකා නැවතිලා ඉඳලා රැජිනට ගෞරව දැක්වූවා.\nමේ අතර ඊයේ රාත්‍රියේ ස්කොට්ලන්තයේ සිට බකිංහැම් මාලිගාවට රැගෙන ආ දෙවැනි එළිසබෙත් මහ රැජිනගේ දේහය බ්‍රිතාන්‍ය වේලාවෙන් අද පස්වරු 2.22ට විචිත්‍රවත් පෙරහරකින් වෙන්ස්ට්මිනිස්ටර් ශාලාව හෙවත් බ්‍රිතාන්‍ය පාර්ලිමේන්තුවට රැගෙන එනු ලැබුවා.\nමහජන ගෞරවය සඳහා රැජිනගේ දේහය සිව් දිනක් එහි තැන්පත් කර තැබෙන අතර එම පෝලිම කිලෝමීටර 8ක් පමණ දිගුවනු ඇතැයි අපේක්ෂිතයි.\nමේ අතර බ්‍රිතාන්‍යයේ අධිරාජ්‍යයා බවට පත්වූ 03 වැනි චාල්ස් රජු ඊයේ උතුරු අයර්ලන්තයේ සංචාරයක නිරත වුණා.",
       "URL": "https://www.hirunews.lk/315393/එලිසබෙත්-මහ-රැජිණගේ-දේහය-බ්‍රිතාත්‍ය-පාර්ලිමේන්තුවට",
       "Category": "Local News",
       "Parent URL": "https://www.hirunews.lk/local-news.php?pageID=868"
}