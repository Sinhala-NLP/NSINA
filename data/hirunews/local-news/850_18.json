{
       "Source": "hirunews",
       "Timestamp": "Friday, 23 September 2022 - 7:59",
       "Headline": "ණය හිමියන් සහ ශ්‍රී ලංකාව අතර අද තීරණාත්මක සාකච්ඡාවක් (වීඩියෝ)",
       "News Content": "ආණ්ඩුව සහ මෙරට බාහිර ණය හිමියන් අතර ණය ප්‍රතිව්‍යුහගත කිරීම පිළිබඳ පළමු සාකච්ඡාව අද (23) පැවැත්වෙනවා.\nඒ, පස්වරුවේ සූම් තාක්ෂණය ඔස්සේ යි.\nණය ආපසු ගෙවීම් පිළිබඳ සාකච්ඡා මෙහෙය වීම සඳහා තෝරා ගැනුණු ජාත්‍යන්තර මූල්‍ය සහ වත්කම් කළමනාකරණ උපදේශක සමාගමක් වන ලසාඩ් සහ එහි නීති උපදේශන කටයුතු මෙහෙයවන ක්ලිෆර්ඩ් චාන්ස් සමාගමේ නියෝජිතයින් ද මීට එක්වනු ඇති.\nමෙම සාකච්ඡාවට පෙර ණය ප්‍රතිව්‍යුහගතකරණය සහ ජාත්‍යන්තර මූල්‍ය අරමුදලේ සහාය ලබා ගැනීම සම්බන්ධයෙන් තානාපතිවරුන් දැනුම්වත් කිරීම සඳහා ජනාධිපතිවරයාගේ ප්‍රධානත්වයෙන් ඊයේ ජනාධිපති කාර්යාලයේ දී හමුවක් සිදු වුණා.\nඑහි දී ආර්ථික අර්බුදයෙන් මිදීමට ශ්‍රී ලංකාවට ජාත්‍යන්තර මූල්‍ය අරමුදලේ සහාය ලබා ගැනීම සඳහා පූර්ණ සහයෝගය ලබාදෙන බවට විදෙස් තානාපතිවරුන් ජනාධිපතිවරයා හමුවේ සහතික වූ බවයි ජනාධිපති මාධ්‍ය අංශය නිවේදනය කළේ.\nපැරිස් සමාජය සහ ඊට අයත් නොවන රටවල් 23කට අයත් තානාපතිවරුන් සාකච්ඡාවට එක් වුණා.\nමෙහි දී ජනාධිපති රනිල් වික්‍රමසිංහ වැඩිදුරටත් සඳහන් කළේ, ණය ප්‍රතිව්‍යුහගතකරණය සම්බන්ධයෙන් වූ සාකච්ඡා මේ වසර අවසන් වන විට සම්පූර්ණයෙන්ම නිම කිරීමට බලාපොරොත්තු වන බවයි.\nණය හිමියන් සමඟ අද පැවැත්වෙන සාකච්ඡාව මෙරටට තීරණාත්මක බවයි හිරු ප්‍රවෘත්ති අංශය සමඟ සංවාදයට එක්වෙමින් මහ බැංකුවේ හිටපු නියෝජ්‍ය අධිපතිවරයෙකු වන ආචාර්ය ඩබ්ලිව්.ඒ. විජේවර්ධන කියා සිටියේ.",
       "URL": "https://www.hirunews.lk/316079/ණය-හිමියන්-සහ-ශ්‍රී-ලංකාව-අතර-අද-තීරණාත්මක-සාකච්ඡාවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=850"
}