{
       "Source": "hirunews",
       "Timestamp": "Thursday, 03 September 2020 - 17:00",
       "Headline": "ගිනි ගැනීමට ලක් වූ නෞකාවේ තුවාල ලැබූ කාර්ය මණ්ඩල සේවකයා ගොඩබිමට රැගෙන එයි (වීඩියෝ සහ ඡායාරූප)",
       "News Content": "බොරතෙල් මෙටි්‍රක් ටොන් දෙලක්ෂ 70,000 ක් රැගෙන යාත්‍රා කරමින් සිටියදී නැගෙනහිර මුහුදේ ගිනිගැනීමට ලක්ව ඇති එම්.ටී. නිව් ඩයමන්ඩ් නෞකාවේ සිටියදී නාවික හමුදාව මුදා ගත් තුවාල ලබා සිටි කාර්ය මණ්ඩල සාමාජිකයා කල්මුණේට රැගෙන විත් තිබෙනවා.\nනාවික හමුදා මාධ්‍ය ප්‍රකාශක කපිතාන් ඉන්දික ද සිල්වා කියා සිටියේ ගින්නෙන් පිලිස්සුම් තුවාල ලැබූ ඔහු කඩිනමින් රෝහල් ගත කිරීමට පියවර ගන්නා බවයි.\nගිනි ගැනීමට ලක්වූ නෞකාවේ කපිතාන්වරයා සහ තවත් කාර්ය මණ්ඩල සාමාජිකයෙකුද මෙහෙයුම සඳහා එක්ව සිටින නාවික හමුදාවේ නෞකාවකින් ගලවා ගත්තා.\nඑසේම, නෞකාවේ ගින්න මැඩපැවැත්වීම සඳහා සිදුකරන මෙහෙයුම්වලට සහය ලබා ගැනීම සඳහා හම්බන්තොට වරායේ නැංගුරම්ලා තිබූ රුසියානු යුද නෞකා දෙකක් ද පිටත් කර යැවූ බව නාවික හමුදාව ප්‍රකාශ කළා.\nඔවුන්ගෙන් සිදුකළ ඉල්ලීමකට අනුවයි පසුගියදා හම්බන්තොට වරායට සේන්දු වූ අද්මිරාල් ටි්‍රබක් සහ අද්මිරාල් විනොග්‍රදොව් යන නෞකා මෙම මෙහෙයුම සඳහා එක්ව ඇත්තේ.\nගින්න ඇතිවන අවස්ථාවේ නෞකාවේ කාර්ය මණ්ඩල සාමාජිකයින් විසි තුන්දෙනෙකු සිට ඇති අතර, ඔවුන්ගෙන් 19 දෙනෙකු නාවික හමුදාවේ උපදෙස් මත වෙළඳ නෞකාවක් මගින් ගලවා ගත්තා.\nඔවුන් මේ වනවිට ත්‍රිකුණාමලය වෙත රැගෙන යමින් සිටිනවා.\nසංගමන්කන්ද තුඩුවේ සිට නාවික සැතපුම් 38 ක් දුරින් මුහුදේ යාත්‍රා කරමින් තිබියදී අදාළ නෞකාවේ ගින්න හට ගත්තේ අද උදෑසන කාලයේයි.\nමේ අතර සංගමන්කන්දේ සිට නාවික සැතපුම් 40 ක් පමණ නැගෙනහිරට වන්නට වන මුහුදේ ගිණි ගත් ඉන්ධන නෞකාවේ ඡායාරූප රැසක්  ගුවන් හමුදාව විසින් මාධ්‍යට නිකුත් කර තිබෙනවා.\nමෙම නෞකාව කුවේට් රාජ්‍යයේ සිට ඉන්දියාව බලා යාත්‍රා කරමින් තිබූ ඉන්ධන රැගත් නෞකාවක් බවයි තොරතුරු වාර්තා වුණේ.",
       "URL": "https://www.hirunews.lk/249348/ගිනි-ගැනීමට-ලක්-වූ-නෞකාවේ-තුවාල-ලැබූ-කාර්ය-මණ්ඩල-සේවකයා-ගොඩබිමට-රැගෙන-එයි-වීඩියෝ-සහ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=2478"
}