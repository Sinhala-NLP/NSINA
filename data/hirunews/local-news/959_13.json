{
       "Source": "hirunews",
       "Timestamp": "Sunday, 07 August 2022 - 7:27",
       "Headline": "රට තුළ දක්නට ඇත්තේ ප්‍රජාතන්ත්‍රවාදයට සරදම් කරන රජයක් - දෙමළ ජාතික ජනතා පෙරමුණ",
       "News Content": "සර්ව පාක්ෂික රජයක් පිහිටුවීම සඳහා සාකච්ඡා කිරීමට මේ මස 10 වැනිදා පැමිණෙන ලෙස දෙමළ ජාතික ජනතා පෙරමුණට ද ආරාධනා ලැබී ඇතත්, ජනාධිපතිවරයාගේ එම සාකච්ඡාවට සිය පක්ෂය එක් නොවන බව එම පක්ෂයේ නායක ගජේන්ද්‍රකුමාර් පොන්නම්බලම් පවසනවා.\nඊයේ (06) යාපනය ප්‍රදේශයේ දී පැවති මාධ්‍ය හමුවකදියි ඔහු මේ බව සඳහන් කළේ.\nද්‍රවිඩ ජනතාවගේ ගැටලුවලට යම් විසඳුමක් ඉදිරිපත් කෙරෙන තුරු මෙවැනි නිශ්ඵල සාකච්ඡාවලට එක්නොවන බව මන්ත්‍රීවරයා පැවසුවා.\nවර්තමානයේ දී රට තුළ දක්නට ඇත්තේ ප්‍රජාතන්ත්‍රවාදයට සරදම් කරන රජයක් බව පෙන්වාදෙන මන්ත්‍රී පොන්නම්බලම් වැඩිදුරටත් කියා සිටියේ, ජනතාව විසින් මුළුමනින්ම ප්‍රතික්ෂේප කළ පුද්ගලයෙකු ජනාධිපති වීම නිසා එවැනි අයෙකු සමග සිය පක්ෂය කිසිදු සාකච්ඡාවක් සිදු නොකරන බව ද හෙතෙම සඳහන් කළා.",
       "URL": "https://www.hirunews.lk/312110/රට-තුළ-දක්නට-ඇත්තේ-ප්‍රජාතන්ත්‍රවාදයට-සරදම්-කරන-රජයක්-දෙමළ-ජාතික-ජනතා-පෙරමුණ",
       "Category": "Local News",
       "Parent URL": "https://www.hirunews.lk/local-news.php?pageID=959"
}