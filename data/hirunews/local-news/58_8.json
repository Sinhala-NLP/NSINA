{
       "Source": "hirunews",
       "Timestamp": "Friday, 01 September 2023 - 17:32",
       "Headline": "මෙරට ජනගහනයේ හරි අඩකටත් වඩා බහුමානික අවදානමෙන්",
       "News Content": "ණය, අධ්‍යාපන ඌණතාවය සහ ආපදා වලට අනුවර්ථනය වීමේ හැකියාව යන සාධක හේතුවෙන් මෙරට බොහෝ පිරිසක් අවධානමට ලක්ව ඇති බව එක්සත් ජාතීන්ගේ සංවර්ධන වැඩසටහන සහ ඔක්ස්ෆර්ඩ් විශ්ව විද්‍යාලයේ දරිද්‍රතාවය සහ මානව සංවර්ධන ප්‍රවේශය මගින් නිකුත් කළ නවතම වාර්තාවකින් ප්‍රකාශ කර තිබෙනවා.\nඑම වාර්තාවෙන් මෙරට පළමු බහුමානික අවධානම් දර්ශකය ඉදිරිපත් කර ඇති අතර අධ්‍යාපන, සෞඛ්‍ය, ආපදා සහ ජීවන තත්වය යන ක්ෂේත්‍ර යටතේ කාණ්ඩ කර ඇති දර්ශක 12 ක් ඊට ඇතුළත් බවයි එක්සත් ජාතීන්ගේ සංවර්ධන වැඩසටහන සඳහන් කළේ.\nපවුල් 25,000ක නියැදියක් ආවරණය වන පරිදි අදාළ වාර්තාව සකස් කර ඇති අතර, 2022 වසරේ නොවැම්බර් සිට මෙම වසරේ මාර්තු දක්වා කාලය තුළ අදාළ සමීක්ෂණය සිදු කර තිබෙනවා.\nමෙරට ජනගහනයෙන් සියයට 55යි දශම 7ක් හෙවත් මිලියන 12යි දශම 3ක ජනතාවක් බහුමානික අවධානමට මුහුණ දී තිබෙන අතර ණය බර අඩු කිරීම හෝ ආපදා සූදානම වැඩි දියුණු කිරීම වැනි මැදිහත්වීම් අත්‍යාවශ්‍ය බව මානව සංවර්ධන ප්‍රවේශය මගින් නිකුත් කළ වාර්තාවේ වැඩිදුරටත් සඳහන් වෙනවා.",
       "URL": "https://www.hirunews.lk/346819/මෙරට-ජනගහනයේ-හරි-අඩකටත්-වඩා-බහුමානික-අවදානමෙන්",
       "Category": "Local News",
       "Parent URL": "https://www.hirunews.lk/local-news.php?pageID=58"
}