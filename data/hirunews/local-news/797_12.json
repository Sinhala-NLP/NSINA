{
       "Source": "hirunews",
       "Timestamp": "Monday, 17 October 2022 - 12:38",
       "Headline": "ගැට කැපීමට පැමිණි කාන්තාවන් පස් දෙනෙක් පොලිස් අත්අඩංගුවට (වීඩියෝ)",
       "News Content": "හැටන් නගරයේ ගැට කැපීමට පැමිණ සිටි කාන්තාවන් පස්දෙනෙකු හැටන් පොලිසිය මගින් අද (17) අත් අඩංගුවට ගෙන තිබෙනවා.\nඑළඹෙන දීපවාලි උත්සව සමයේ හැටන් ඇතුළු වතුකරයෙන් ප්‍රධාන නගරවලට පැමිණෙන පාරිභෝගිකයන්ගේ රන් ආභරණ සහ මුදල් පසුම්බි සොරකම් කිරීමට මෙම තරුණියන් පස් දෙනා තවත් පිරිසක් සමග හැටන් නගරයට පැමිණ ඇති බවයි හැටන් පොලිසිය විසින් දැනට කරන ලද මුලික පරික්ෂණවල දි අනාවරණය වී ඇත්තේ.\nත්‍රිකුණාමලය ප්‍රදේශයේ පදිංචි අත්අඩංගුවට ගත් තරුණියන් පස් දෙනා අහිකුණ්ඨකයන් බවත්, එම කාන්තාවන් පස් දෙනා මනාවට හැඳපැළද උත්සව සමයේ හඳුන්කූරු අලෙවි කිරිමේ මුවාවෙන් මුදල් පසුම්බි සහ රන් ආභරණ සොරාගන්නා බවයි හැටන් පොලිසිය කියා සිටියේ.\nඅවු 18 – 30 වයස් කාණ්ඩවල පසුවන අත්අඩංගුවට ගත් තරුණියන් පස්දෙනා සන්තකයේ තිබි මුදල් පසුම්බි කිහිපයක් සහ මත්ද්‍රව්‍ය පැකට් කිහිපයක් ද පොලිස් භාරයට ගත් බවත්, මෙවැනිම පිරිසක් හැටන් පොලිසිය විසින් මීට පෙර අත්අඩංගුවට ගෙන හැටන් මහෙස්ත්‍රාත් අධිකරණය වෙත ඉදිරිපත් කර ඇති බටත් පොලිසිය සඳහන් කළා.\nඅත්අඩංගුවට ගත් තරුණියන් පස් දෙනා හැටන් මහෙස්ත්‍රාත් අධිකරණය වෙත ඉදිරිපත් කිරිමට නියමිතයි.",
       "URL": "https://www.hirunews.lk/318090/ගැට-කැපීමට-පැමිණි-කාන්තාවන්-පස්-දෙනෙක්-පොලිස්-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=797"
}