{
       "Source": "hirunews",
       "Timestamp": "Wednesday, 27 October 2021 - 19:26",
       "Headline": "මහනුවර මහ නගර සභා සීමාවේ ප්‍රදේශ කිහිපයකට ජල කප්පාදුවක්",
       "News Content": "අත්‍යවශ්‍ය ජල සැපයුම අත්හිටුවීම පිළිබඳ ජාතික ජල සම්පාදන හා ජලාපවාහන මණ්ඩලය විසින් විශේෂ නිවේදනයක් නිකුත් කර තිබෙනවා.\nඒ අනුව, මහනුවර මහ නගර සභාවේ ජල සම්පාදන ක්‍රමයේ අත්‍යවශ්‍ය වැඩි දියුණු කිරීමේ කටයුත්තක් හේතුවෙන් මෙම මස 29 සහ 30 යන දින ජල සැපයීම 29 වැනි දින රාත්‍රී 12 සිට 30 වැනි දින රාත්‍රී 12 තෙක් පැය 24ක කාලයක් ජල කප්පාදු කිරීම සිදු කෙරෙනු ඇති.\nමෙම තාවකාලික ජල කප්පාදුව බලපාන අම්පිටිය ජල සම්පාදන ක්‍රමයේ ප්‍රදේශ ලෙස, මීකණුව, පට්ටිය කැලේ, පහලතැන්නේ කුඹුර, දඹවෙල, අම්පිටිය, තලාතුඔය, කැටවල, ලෙව්ල, නැහිනිවෙල, ගොඩම්පිටිය, තැන්නෙකුඹුර යන ප්‍රදේශ අයත්.\nහාරගම ජල සම්පාදන ක්‍රමය බල සීමාවේ මෙම දිනයේදී ජල කප්පාදුව සිදු කෙරෙන ප්‍රදේශ ලෙස, තල්වත්ත, මහනුවර නගර සභාවෙන් පිටත, තල්වත්ත, පිංතාලියවත්ත, අම්පිටිය පටුමග, අම්පිටිය ඇවනිව්, අම්පිටිය පාර, තේක්කවත්ත මාර්ගය, පහලතැන්නේ කුඹුර, ඉලුක්මෝදර, ගුඩ්හෝප්, පිච්චමල්වත්ත, දඹවෙල මාර්ගය, ගුරුදෙණිය, තල්වත්තේ සිට ගුරුදෙණිය පාලම දක්වා ප්‍රධාන මාර්ගය දෙපස හා සෙමනේරිය ගාර්ඩ්න් පෙදෙසට මෙලෙස ජල කප්පාදුව සිදු කෙරෙන බවයි ජල සම්පාදන හා ජලාපවාහන මණ්ඩලය නිකුත් කළ නිවේදනයේ වැඩිදුරටත් දැක්වෙන්නේ.\nමෙම ජල කප්පාදුව හේතුවෙන් පාරිභෝගිකයින්ට සිදුවන අපහසුතාවය පිළිබඳ ජලාපවාහන මණ්ඩලය සිය කනගාටුව පළකර සිටින අතර, සෑම දිනකම ජලය අරපිරිමැස්මෙන් යුතුව පරිභෝජනයට වගබලා ගන්නා ලෙසට ද ජාතික ජල සම්පාදන හා ජලාපවාහන මණ්ඩලය මහජනතාවගෙන් ඉල්ලීමක් කරනවා.\nකෙසේ වෙතත්, යම්කිසි විමසීමක් හෝ වැඩිදුර තොරතුරු ලබා ගැනීම සඳහා 1939 යන ක්ෂණික දුරකතන ඇමතුම් අංකය හා සම්බන්ධ වීමට ද ජනතාවට හැකියාව පවතින බවයි එම නිවේදනයේ දැක්වෙන්නේ.",
       "URL": "https://www.hirunews.lk/286226/මහනුවර-මහ-නගර-සභා-සීමාවේ-ප්‍රදේශ-කිහිපයකට-ජල-කප්පාදුවක්",
       "Category": "Local News",
       "Parent URL": "https://www.hirunews.lk/local-news.php?pageID=1601"
}