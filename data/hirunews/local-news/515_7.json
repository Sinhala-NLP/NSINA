{
       "Source": "hirunews",
       "Timestamp": "Friday, 24 February 2023 - 20:40",
       "Headline": "සුසිල්ගේ කුණුහරපවලින් වරප්‍රසාද කඩ වූ රෝහිණීගෙන් කතානායකට ලිපියක්",
       "News Content": "ඊයේ (23) දිනයේ දී බත්තරමුල්ල ඉසුරුපාය අධ්‍යාපන අමාත්‍යංශ පරිශ්‍රයේ සිදු වූ සිදුවීම් සම්බන්ධයෙන් පාර්ලිමේන්තුවේ දී ඇති වූ උණුසුම් වචන හුවමාරුවක දී අධ්‍යාපන අමාත්‍ය ආචාර්ය සුසිල් ප්‍රේම්ජයන්ත විසින් තමාට අපහාස වන අන්දමින් අසභ්‍ය වචන භාවිත කිරීමේ සිද්ධිය සම්බන්ධයෙන් විපක්ෂයේ මන්ත්‍රිනී රෝහිණී කවිරත්න විසින් කතානායකවරයාට ලිපියක් යොමු කර තිබෙනවා.\nඑහි දී මන්ත්‍රීවරිය වැඩිදුරටත් සඳහන් කරන්නේ අමාත්‍යවරයාගේ වචන භාවිතයේ දී තමාගේ වරප්‍රසාද කඩ වූ බැවින් මෙම සිද්ධිය වරප්‍රසාද කමිටුවේ දී විභාග කරන ලෙසයි.\nමෙම සිද්ධිය සිදුවන අවස්ථාවේ දී සජීවීව පාර්ලිමේන්තුව නැරඹූ අය සහ ඊට අදාල වීඩියෝ දර්ශන නැරඹූ අය අතර පාර්ලිමේන්තුව සම්බන්ධයෙන් ඇතිවන ආකල්පය කෙබඳු එකක් දැයි ඇය කතානායකවරයාගෙන් විමසා සිටින අතර මන්ත්‍රීවරිය වැඩිදුරටත් සඳහන් කරන්නේ සිද්ධියට සම්බන්ධ වීඩියෝ සමාජගත වී ඇති බැවින් තමා මවක සහ කාන්තාවක ලෙස දැඩි අපහසුතාවට පත් වූ බවයි.",
       "URL": "https://www.hirunews.lk/328238/සුසිල්ගේ-කුණුහරපවලින්-වරප්‍රසාද-කඩ-වූ-රෝහිණීගෙන්-කතානායකට-ලිපියක්",
       "Category": "Local News",
       "Parent URL": "https://www.hirunews.lk/local-news.php?pageID=515"
}