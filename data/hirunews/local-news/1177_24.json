{
       "Source": "hirunews",
       "Timestamp": "Tuesday, 10 May 2022 - 22:23",
       "Headline": "කලහකාරී තත්ත්වය ක්‍රමයෙන් පාලනය වෙයි (වීඩියෝ)",
       "News Content": "ගාලු මුවදොර ඇතුළු දිවයින පුරා ප්‍රදේශ රැසක උද්ගතව තිබූ කලහකාරී තත්ත්වය මේ වන විට පාලනය වෙමින් තිබෙනවා.\nමතු වූ කලහකාරී තත්ත්වය හේතුවෙන් මියගිය පුද්ගලයින් සංඛ්‍යාව 8ක්.\nමහින්ද රාජපක්ෂ මහතාට අග්‍රාමාත්‍ය ධුරයෙන් ඉවත් නොවන ලෙසට බලකරමින් අරලියගහ මන්දිරයට රැස්වු ශ්‍රී ලංකා පොදුජන පෙරමුණේ පළාත් පාලන නියෝජිතයින් ඇතුළු පිරිසක්ල අරලියගහ මන්දිරය ඉදිරිපිට සහ ගාලු මුවදොර සාමකාමීව විරෝධතාවයේ නිරත වු අරගලකරුවන්ට පහරදීමත් සමඟ උණුසුම් තත්ත්වයක් හටගත්තේ ඊයේ පෙරවරුවේයි.\nඑම ප්‍රහාරවලට විරෝධය පළකරමින් කොළඹ සහ දිවයිනේ තවත් ප්‍රදේශ රැසක කලහකාරී තත්ත්වයන් උද්ගත වූ අතර ජීවිත හා දේපළ හානි ද වාර්තා වුණා.\nරෝහල් ආරංචි මාර්ග පැවසුවේ, මෙහිදී පුද්ගලයින් 8 දෙනෙකුද ජීවිතක්ෂයට පත්වූ බවයි.\nතවත් 225 දෙනෙකු තුවාල ලබා ඇති අතර, ඒ අතුරින් 5 දෙනෙකු දැඩි සත්කාර ඒකකයේ ප්‍රතිකාර ලබනවා.\nඅරලියගහ මන්දිරය ඉදිරිපිට විරෝධතාවයේ නිරතව සිටි පුද්ගලයින් සහ ශ්‍රී ලංකා පොදුජන පෙරමුණේ ආධාරකරුවන් අතර ඇතිවු උණුසුම් තත්ත්වය පාලනය කිරීමට මැදිහත් වූ පොලිස් නිලධාරියෙකුද කඳුළු ගෑස් අවියක් පුපුරා යාමෙන් ජීවිතක්ෂයට පත්වුණා.\nමහජන සාමය කළමනාකරණ කොට්ඨාසයට අනුයුක්තව සේවය කළ අදාළ නිලධාරියා කඳුළු ගෑස් අවිය පුපුරා යාමෙන් අනතුරුව කොළඹ ජාතික රෝහලට ඇතුළත් කෙරුණත් එහිදී ජීවිතක්ෂයට පත්වූ බවයි රෝහල් ආරංචි මාර්ග පැවසුවේ.\n‍ගාලු මුවදොර ඇතිවු සිද්ධියට විරෝධය පළ කරමින් තංගල්ල, වීරකැටිය ප්‍රදේශවල ජනතාව වීදි බැස විරෝධතාවයේ නිරත වු අතර ඔවුන් වීරකැටිය ප්‍රාදේශීය සභා සභාපතිවරයාගේ නිවසට පහරදීමට උත්සහ කිරීමේ දී උණුසුම් තත්ත්වයක් ඇතිවුණා.\nඑහිදී සිදුකළ වෙඩි තැබීමකින් පුද්ගලයින් දෙදෙනෙකු ජීවිතක්ෂයට පත්ව තවත් 5 දෙනෙකු තුවාල ලැබුවා.\nමේ අතර නිට්ටඹුවේ දී ඇතිවු නොසන්සුන්කාරී තත්ත්වයක් අතරතුර ශ්‍රී ලංකා පොදුජන පෙරමුණේ පොළොන්නරුව දිස්ත්‍රික් පාර්ලිමේන්තු මන්ත්‍රී අමරකීර්ති අතුකෝරාල මහතාත් ඔහුගේ පෞද්ගලික ආරක්ෂක නිලධාරිවරයා සහ තවත් පුද්ගලයෙකුත් ජිවිතක්ෂයට පත්වුණේ වෙඩි වැදීමක් හේතුවෙන්.\nමීගමුව ඇවෙන්රා ගාර්ඩ්න්ස් හෝටලයට ද ඊයේ රාත්‍රී ප්‍රහාරයක් එල්ල වූ අතර සිද්ධියෙන් එක් පුද්ගලයෙකු ජීවිතක්ෂයට පත්වූ බවයි පොලිස් ආරංචි මාර්ග සඳහන් කළේ.\nවිරෝධතාකරුවන් පිරිසක් විසින් ඊයේ රාත්‍රීයේ ඉමදූව ප්‍රාදේශීය සභා සභාපති ඒ.ඩී. සරත් කුමාර මහතාගේ නිවසට පහරදී ඇති අතර සිද්ධියෙන් අනතුරුව ඇතිවු හෘදයාබාධයක් හේතුවෙන් සභාපතිවරයා මියගොස් තිබෙනවා.\nමේ අතරල දිවයිනේ මතුව තිබූ කලහකාරී වාතාවරණය පාලනය කිරීම සඳහා මුළු දිවයිනටම බලපැවැත්වෙන පරිදි ඇඳිරිනීතිය පැන්වීමටත්, සෑම ප්‍රදේශයකම ආරක්ෂාව තරකිරීමටත් පියවර ගැනුණා.\nඒ අනුව අද පෙරවරුවේ සිටම සමස්තයක් ලෙස දිවයින පුරා සාමකාමී වාතාවරණයක් පැවති බවයි අප වාර්තාකරුවන් පැවසුවේ.\nමේ අතර, කලහකාරී සිද්ධීන් අතරතුර කොළඹ නගරය ඇතුළු නගර රැසක අලාභ හානි සිදුකර තිබූ බස් රථ අද පෙරවරුවේ දක්නට ලැබුණත්, එම ප්‍රදේශ ද සාමකාමීව පැවති බව අප වාර්තාකරුවන් සඳහන් කළා.\nමේ අතර, ඊයේ ගාලු මුවදොර දී සාමකාමී විරෝධතාවකට එල්ල වු ප්‍රහාරය ව්‍යවස්ථාව උල්ලංඝනය කිරීමක් බව නීතිපති සංජය රාජරත්නම් මහතා, පොලිස්පති සී.ඩී. වික්‍රමරත්න මහතා වෙත ලිපියක් යොමු කරමින් සඳහන් කරනවා.\nමෙම නීතිවිරෝධි ක්‍රියාවලිය හේතුවෙන් බොහෝ දෙනෙකු තුවාල ලබා ඇති බව පෙන්වා දෙන නීතිපතිවරයා, පොලිස්පතිවරයා වෙත උපදෙස් දී ඇත්තේ අදාළ සිදුවීම සම්බන්ධයෙන් පුළුල් පරීක්ෂණයක් සිදුකරන ලෙසටයි.\nරට තුළ මෙන්ම ජාත්‍යන්තරයේ ද මේ සම්බන්ධයෙන් මතුව ඇති තත්ත්වයන් සැලකිල්ලට ගනිමින් අදාළ පරීක්ෂණ හැකි ඉක්මනින් සම්පූර්ණ කරන ලෙසයි නිතිපති සංජය රාජරත්නම් මහතා සිය ලිපියෙන් පොලිස්පති සී.ඩී. වික්‍රමරත්න මහතා වෙත දැනුම් දී ඇත්තේ.\nමේ අතර, හිටපු අග්‍රාමාත්‍යවරයාට සහය පළකරමින් අරලියගහ මන්දිරයට පැමිණි පිරිසක් ප්‍රචණ්ඩකාරීව හැසිරෙමින්, පොලිස් අණද නොතකා දේපොළවලට හා එහි රැඳීසිටි පිරිසට පහර දීම සම්බන්ධව කඩිනමින් විමර්ශනයක් පවත්වන ලෙස පොලිස්පතිවරයා අපරාධ පරීක්ෂණ දෙපාර්තමේන්තුවට උපදෙස් දී තිබෙනවා.\nඊට සම්බන්ධ පාර්ශ්වවලට එරෙහිව නෛතික ක්‍රියාමාර්ග සිදුකරන ලෙසටයි පොලිස්පතිවරයා අපරාධ පරීක්ෂණ දෙපාර්තමේන්තුව භාර නියෝජ්‍ය පොලිස්පතිවරයා වෙත නියෝග කර ඇත්තේ.\nමේ අතරල ගාලු මුවදොර ඇතුළු දිවයිනේ හටගත් කලහකාරී සිද්ධීන් සම්බන්ධයෙන් විමර්ශනය කිරීම සඳහා පොලිස්පති සී.ඩී. වික්‍රමරත්න සහ යුද හමුදාපති ජෙනරල් ශවේන්ද්‍ර සිල්වා යන මහත්වරුන් හෙට දිනයේදී මානව හිමිකම් කොමිසම වෙත කැඳවා තිබෙනවා.\nමේ අතර පුරවැසියන්ට එරෙහි ප්‍රචණ්ඩත්වය සහ පළිගැනීමේ ක්‍රියා නතර කර සන්සුන්ව සිටින ලෙස ජනතාවගෙන් ඉල්ලා සිටින බව ජනාධිපති ගෝඨාභය රාජපක්ෂ මහතා පවසනවා.\nසිය ට්විටර් ගිණුමේ සටහනක් තබමින් ජනාධිපතිවරයා කියා සිටියේ, ව්‍යවස්ථාපිත ජනවරම තුළ සහ ආර්ථීක අර්බුදය විසඳීම සඳහා සම්මුතිය තුළින් දේශපාලන ස්ථාවරත්වය යථා තත්ත්වයට පත් කිරිමට සියලු උත්සහයන් ගන්නා බවයි.",
       "URL": "https://www.hirunews.lk/304031/කලහකාරී-තත්ත්වය-ක්‍රමයෙන්-පාලනය-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1177"
}