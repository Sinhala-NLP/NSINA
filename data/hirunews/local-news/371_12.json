{
       "Source": "hirunews",
       "Timestamp": "Wednesday, 03 May 2023 - 20:49",
       "Headline": "ජාතික ජන බලවේගයේ මූලික අයිතිවාසිකම් පෙත්සම සලකා බැලීමට දින නියම වෙයි (වීඩියෝ)",
       "News Content": "පළාත් පාලන ආයතන ඡන්ද විමසීම කල්දැමීමට එරෙහිව ජාතික ජන බලවේගය ඉදිරිපත් කර තිබූ මූලික අයිතිවාසිකම් පෙත්සම සලකා බැලීම සඳහා ජුනි මස 09 වැනිදා කැඳවන ලෙස ශ්‍රේෂ්ඨාධිකරණය අද (03) නියම කළා.\nමෙම පෙත්සම අද (03) කැඳවනු ලැබුවේ සිව්පුද්ගල විනිසුරු මඬුල්ලක් ඉදිරියේ යී.\nඉකුත් මාර්තු මස 09 වනදා පැවැත්වීමට නියමිතව තිබූ පළාත් පාලන ආයතන ඡන්ද විමසීම කල් දැමීම තුළින් ජනතාවගේ සර්වජන ඡන්ද අයිතිය ඇතුළු මූලික අයිතිවාසිකම් උල්ලංඝනය වී ඇති බවට තීන්දුවක් ලබාදෙන ලෙස ඉල්ලා ජාතික ජන බලවේගයේ පාර්ලිමේන්තු මන්ත්‍රිනී හරිනි අමරසූරිය සහ හිටපු පාර්ලිමේන්තු මන්ත්‍රී සුනිල් හඳුන්නෙත්ති විසින් ශ්‍රේෂ්ඨාධිකරණය හමුවේ මෙම මූලික අයිතිවාසිකම් පෙත්සම ගොනු කර තිබුණා.\nමේ අතර 2023 පළාත් පාලන ඡන්ද විමසීම සඳහා ඉදිරිපත්වී ඇති රාජ්‍ය සේවකයින් තමන් අපේක්ෂකයෙකු වශයෙන් ඉදිරිපත්වී සිටි ඡන්ද කොට්ඨාසය තුළ පිහිටි රාජ්‍ය , අර්ධ රාජ්‍ය ආයතනයක රැකියාවක නිරතවී සිටින්නේ නම් ඔවුන්ට නැවත සේවයට වාර්තා කිරීමට හැකි වන පරිදි ඔවුන්ව එම ඡන්ද කොට්ඨාසයෙන් පිටතට ස්ථාන මාරු කිරීම වෙනුවෙන් ඉදිරිපත් කළ කැබිනට් පත්‍රිකාවකට අනුමැතිය හිමිවී තිබෙනවා.",
       "URL": "https://www.hirunews.lk/334179/ජාතික-ජන-බලවේගයේ-මූලික-අයිතිවාසිකම්-පෙත්සම-සලකා-බැලීමට-දින-නියම-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=371"
}