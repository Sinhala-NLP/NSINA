{
       "Source": "hirunews",
       "Timestamp": "Friday, 30 June 2023 - 15:46",
       "Headline": "නිවාස 2කට අලාභහානි කොට පොලිස් නිලධාරියකු ඇතුළු පිරිසකට පහර දුන්  33ක් අත්අඩංගුවට",
       "News Content": "යාපනයේ පුතූර් කලෙයිකූරා ගම්මානයේ නිවාස දෙකකට පහර දී පොලිස් නිලධාරියකු ඇතුළු තවත් දෙදෙනෙකුට තුවාල සිදු කිරීමේ හා භාණ්ඩ ගිනි තැබීමේ චෝදනාවක් සම්බන්ධයෙන් එම ගම්මානයේ කාන්තාවන් 25ක් ඇතුළු පුද්ගලයින් 33\nදෙනෙකු අච්චුවේලී පොලිසිය විසින් ඊයේ (29) අත්අඩංගුවට ගෙන තිබෙනවා.\nමීට මාස තුනකට පමණ ඉහත දී කලෙයිකූරා ගම්මානයේ කාන්තාවකගේ නිරුවත් ඡායාරූප කිහිපයක් අන්තර්ජාලයට මුදා හළ බවට එම ගමේ තරුණයින් දෙදෙනෙකුට එරෙහිව අච්චුවේලී පොලීසියට පැමිණිල්ලක් දමා තිබෙන බවයි වාර්තා වන්නේ.\nමෙහිදී පොලිස් පරීක්ෂණවලදී හෙළි වූ තොරතුරුවලින් පසුව කෝපයට පත් පිරිසක් චූදිත තරුණයින් දෙදෙනාට පහර දී නිවාස දෙකට හා භාණ්ඩවලට හානි සිදු කොට තිබෙනවා.\nමේ සිද්ධියේදී එක් තරුණයකුට අයත් යතුරුපැදියක් ද ගිනි තබා විනාශ කොට ඇති බව වාර්තා වෙනවා.\nමෙම සිද්ධිය පිළිබඳව වැඩිදුරටත් වාර්තා වන්නේ මෙම ප්‍රහාරය සදහා කලෙයිකූරා ගම්මානයේ කාන්තාවන් ඇතුළුව පනහකට අධික පිරිසක් පැමිණ ඇති අතර එම ගැටුම සමථයකට පත් කිරීමට උත්සාහ කළ ගම්මානයේ පදිංචි පොලිස් නිලධාරියකූට ද කාන්තාවන් විසින් පහර දී තිබෙන බවයි.\nපහර කෑමෙන් තුවාල ලැබූ එම පොලිස් නිලධාරියා ප්‍රතිකාර සඳහා යාපනයේ අච්චුවේලී රෝහලට ඇතුළත් කොට තිබෙන අතර පිරිස විසින් පහර දීම නිසා ගම්මානයේ තරුණයින් දෙදෙනා ද බරපතළ ලෙස තුවාල ලබා අච්චුවේලී රෝහලේ ප්‍රතිකාර ලබනවා.\nඅච්චුවේලී පොලිසිය විසින් සිද්ධිය සම්බන්ධයෙන් සිදු කළ විමර්ශනයකින් පසුව 33 දෙනෙකු අත්අඩංගුවට ගෙන ඔවුන්ගෙන් ප්‍රශ්න කර ගෙන යන බවයි පොලිසිය පවසන්නේ.",
       "URL": "https://www.hirunews.lk/339589/නිවාස-2කට-අලාභහානි-කොට-පොලිස්-නිලධාරියකු-ඇතුළු-පිරිසකට-පහර-දුන්-33ක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=224"
}