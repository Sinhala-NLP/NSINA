{
       "Source": "hirunews",
       "Timestamp": "Thursday, 31 March 2022 - 15:17",
       "Headline": "හෙටත් පිරවුම්හල්වල ඩීසල් නැති වන ලකුණු - ගෑස් පාරිභෝගිකයන් ගාලුපාර දෙවරක් වසයි (වීඩියෝ)",
       "News Content": "ඉන්දියානු ණය ආධාර වැඩසටහන යටතේ ඩීසල් මෙට්‍රික් ටොන් 40,000ක් රැගෙන පැමිණෙන නෞකාව මෙරටට ළඟාවන්නේ හෙට (01) දිනයේදි බව බලශක්ති අමාත්‍යාංශයේදි ලේකම් කේ.ඩි.ආර් ඔල්ගා අද (31) පස්වරුවේ ප්‍රකාශ කළා.\nඇය සඳහන් කළේ ඩීසල් මෙට්‍රික් ටොන් 38,000ක් සහිත නෞකාවක් තවදුරටත් ඩොලර් ගෙවීම් සිදුකර ගැනීමට නොහැකිව නැංගුරම් ලා ඇති බවයි.\nඅදාළ නෞකාව පසුගිය 22 වැනිදා මෙරටට ළඟා වී ඇති අතර ගෙවීම සිදු කිරීමට නොහැකිව එය මේ වන විට කොළඹ වරායට ආසන්නව නැංගුරම් ලා තිබෙනවා.\nඅදාළ ගෙවීම් කටයුතු මේ වන විට සුදානම් කරමින් සිටින බවයි බලශක්ති අමාත්‍යාංශයේ ලේකම් කේ.ඩි.ආර්.ඔල්ගා වැඩිදුරටත් ප්‍රකාශ කළේ.\nඉන්දීය ණය ආධාර වැඩසටහන යටතේ මෙරටට ලගාවෙන සිව්වැනි ඉන්ධන නෞකාව ඩීසල් මෙට්‍රික් ටොන් 40,000ක් රැගෙන හෙට දිනයේ දි මෙරටට ළඟාවීමට නියමිතයි.\nමේ අතර, ගෑස් හිගයට විසඳුම් ඉල්ලා අදත් ප්‍රදේශ රැසක ජනතාව විරෝධතාවල නිරත වීම හේතුවෙන් ඇතැම් මාර්ගවල රථ වාහන ගමනාගමනයට ද බාධා එල්ල වුණා.\nගාල්ල - කොළඹ ප්‍රධාන මාර්ගය අම්බලංගොඩ - කහව මංසන්ධියෙන් ගමනාගමනය සඳහා සම්පූර්ණයෙන්ම අවහිර වුයේ ප්‍රදේශවාසීන් විසින් ගෑස් ඉල්ලා සිදුකල විරෝධතාවයක් හේතුවෙන්.\nඑමෙන්ම, ගෑස් ඉල්ලා සිදුකළ විරෝධතාවක් හේතුවෙන් ගාල්ල - කොළඹ ප්‍රධාන මාර්ගය ද බලපිටිය නගරයෙන් ද අද දහවල් අවහිර වුණා.\nපවතින ගෑස් හිඟය හේතුවෙන් ජනතාව භුමිතෙල් පාරිභෝජනයට නැඹුරුවීම මත භුමිතෙල් මිල දී ගැනීමටත් ජනතාවට සිදුව ඇත්තේ දිගු පෝලිම්වල රැඳි සිටිමටයි.",
       "URL": "https://www.hirunews.lk/300865/හෙටත්-පිරවුම්හල්වල-ඩීසල්-නැති-වන-ලකුණු-ගෑස්-පාරිභෝගිකයන්-ගාලුපාර-දෙවරක්-වසයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1259"
}