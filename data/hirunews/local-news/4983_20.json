{
       "Source": "hirunews",
       "Timestamp": "Friday, 01 July 2016 - 11:31",
       "Headline": "මහ බැංකු අධිපති පත් කිරීම කල්  යයි ?",
       "News Content": "මහබැංකුවේ නව අධිපතිවරයා පත් කිරීම සදහා මුදල් අමාත්‍ය රවී කරුණානායකගේ නිර්දේශය අවශ්‍ය නිසා ඔහු දිවයිනට පැමිණෙන තෙක් එම පත් කිරිම සිදුනොකෙරන බව අග්‍රාමාත්‍ය  කාර්යාල ආරංචි මාර්ග පවසනවා.\nමහබැංකු අධිපති ධුරයේ පුරප්පාඩුවට සුදුස්සෙකු නම් කිරීම සදහා ජනාධිපතිවරයා සහ අග්‍රාමාත්‍යවරයා පැහැදිලි ස්ථාවරයක සිටින බවත් එම ආරංචි මාර්ග වැඩිදුරටත් සදහන් කළා.\nචීනයේ - බීජිං නුවර පැවැත්වෙන ආර්ථික සහයෝගිතා සමුළුවට සහභාගි වීම සදහා දිවයිනෙන් බැහැරව ගොස් සිටින මුදල් අමාත්‍ය රවී කරුණානායක සති අන්තයේදී දිවයිනට පැමිණිමට නියමිතයි.\nඉන් අනතුරුව නව මහබැංකු අධිපතිවරයා පත් කෙරෙන බවයි  එම ආරංචි මාර්ග වැඩිදුරටත් කියා සිටියේ.\nමේ අතර, අද (01) පැවති එක්සත් ජාතික පක්ෂ මාධ්‍ය හමුවේදී පාර්ලිමේන්තු මන්ත්‍රී නලින් බණ්ඩාර සදහන් කර සිටියේ ඉදිරි දින කිහිපය තුළ නව මහබැංකු අධිපතිවරයා පත් කිරීමට නියමිත බවයි.\nමේ අතර, ජනාධිපති මෛත්‍රීපාල සිරිසේන සහ අග්‍රාමාත්‍ය රනිල් වික්‍රමසිංහ අතර අද උදෑසන ජනාධිපති කාර්යාලයේදී සාකච්ඡාවක් පැවැත්වුණා.\nඑහිදී වැට් බදු සංශෝධනය සම්බන්ධයෙන් සාකච්ඡා වී තිබෙනවා. ලබන සදුදා ජනාධිපතිවරයා වෙළද සංගම් නියෝජිතයින් මුණ ගැසෙන අතර, එදින පස්වරුවේ ජනාධිපති මෛත්‍රීපාල සිරිසේන සහ අග්‍රාමාත්‍ය රනිල් වික්‍රමසිංහගේ ප්‍රධානත්වයෙන් පැවැත්වෙන ආණ්ඩු පක්ෂ රැස්වීමේ දී ද වැට් බදු සංශෝධනය සම්බන්ධයෙන් සාකච්ඡා කිරීමට නියමිතයි.",
       "URL": "https://www.hirunews.lk/136921/මහ-බැංකු-අධිපති-පත්-කිරීම-කල්-යයි",
       "Category": "Local News",
       "Parent URL": "https://www.hirunews.lk/local-news.php?pageID=4983"
}