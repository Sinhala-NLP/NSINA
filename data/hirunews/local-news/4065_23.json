{
       "Source": "hirunews",
       "Timestamp": "Saturday, 24 February 2018 - 14:25",
       "Headline": "රාජ්‍ය අමාත්‍ය පාලිත රංගේ බණ්ඩාර ආණ්ඩුවෙන් ඉවත්වීමේ සූදානමක ?",
       "News Content": "පුත්තලම දිස්ත්‍රික් එක්සත් ජාතික පක්ෂ පාර්ලිමේන්තු මන්ත්‍රී රාජ්‍ය අමාත්‍ය පාලිත රංගේ බණ්ඩාර ආණ්ඩුවෙන් ඉවත්වීමේ සූදානමක් පවතින බව දේශපාන ආරංචි මාර්ග පවසනවා.\nරාජ්‍ය අමාත්‍යවරයා ලබන 26 වනදා ආණ්ඩුවෙන් ඉවත් වන බවටයි එම ආරංචි මාර්ග වැඩිදුරටත් සඳහන් කරන්නේ.\nමේ අතර ආනමඩුව එක්සත් ජාතික පක්ෂ සංවිධායක ධුරයෙන් ඉල්ලා අස්වීමේ ලිපිය පාලිත රංගේ බණ්ඩාර පසුගියදා එම පක්ෂයේ මහලේකම්වරයා වෙත භාර දුන්නා.\nකෙසේ වෙතත් එම ඉල්ලීම ප්‍රතික්ෂේප වූ බවයි රාජ්‍ය අමාත්‍යවරයා කියා සිටියේ.\nමීට අමතරව ජාතික ආණ්ඩුවේ සිටින එක්සත් ජාතික පක්ෂ සහ එක්සත් ජනතා නිදහස් සන්ධානය නියෝජනය කරන තවත් අමාත්‍යවරුන් 26 දෙනෙක් ආණ්ඩුවෙන් ඉවත්වීමේ සුදානමක් පවතින බවද දේශපාන ආරංචි මාර්ග වැඩිදුරටත් වාර්තා කරනවා.\nමේ දිනවල එම අමාත්‍යවරුන් ඒ සඳහා ඔවුන්ගේ කේන්දර පරික්ෂා කරමින් සිටින බව ප්‍රවීන ජෝතිර්වේදියෙකු අප සමඟ ප්‍රකාශ කළා.\nමේ අතර අමාත්‍ය මණ්ඩල සංශෝධනය හෙට (25) පෙරවරුවේ සිදුවන බව රජයේ ජ්‍යෙෂ්ඨ අමාත්‍යවරුන් කිහිප දෙනෙකු හිරු ප්‍රවෘත්ති අංශයට කියා සිටියේ.\nමීට පෙර වාර්තා පළ වුණේ එය ඊයේ (23) දිනයේ සිදුවන බවටයි.\nමෙය වත්මන් ආණ්ඩුවේ දෙවන ඇමති මණ්ඩල සංශෝධනය ලෙසයි සැලකෙන්නේ.\nඒ පිළිබදව එක්සත් ජනතා නිදහස් සන්ධානය සහ එක්සත් ජාතික පක්ෂය සාකච්ඡා වට කිහිපයක් පවත්වා ඇති අතර, ප්‍රධාන පක්ෂ දෙකට හිමි කැබිනට් අමාත්‍ය ධුර වල වෙනසක් සිදුනොවනු ඇති බව ද වාර්තා වනවා.",
       "URL": "https://www.hirunews.lk/184422/රාජ්‍ය-අමාත්‍ය-පාලිත-රංගේ-බණ්ඩාර-ආණ්ඩුවෙන්-ඉවත්වීමේ-සූදානමක",
       "Category": "Local News",
       "Parent URL": "https://www.hirunews.lk/local-news.php?pageID=4065"
}