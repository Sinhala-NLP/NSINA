{
       "Source": "hirunews",
       "Timestamp": "Saturday, 14 November 2020 - 7:40",
       "Headline": "ඊයේ කොරෝනා මරණ 5 අතරින් 3ක් කොළඹින්",
       "News Content": "ඊයේ දිනයේත් කොරෝනා මරණ 5ක් වාර්තා වීමත් සමඟ මෙරට සමස්ත මරණ සංඛ්‍යාව 53 දක්වා ඉහළ ගියා.\nඉන් මරණ 3ක්ම වාර්තා වුණේ කොළඹ මහනගර සභා බල ප්‍රදේශවලින් වන අතර ඒවා සියල්ල නිවසේදී සිදුව ඇති බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nකොළඹ 14 ප්‍රදේශයේ පදිංචි 83 හැවිරිදි කාන්තාවක් නිවසේදී මිය ගොස් ඇති අතර, මරණයට හේතුව ලෙස දක්වා ඇත්තේ අධික රුධිර පීඩනය සහ දියවැඩියාව සමඟ කොවිඩ් නයින්ටීන් වෛරසය ආසාදනය වීමයි.\nකොළඹ මහ නගර සභා බල ප්‍රදේශයෙන් වාර්තා වන සෙසු මරණ දෙකම කොළඹ 13 ප්‍රදේශයේ පදිංචිකරුවන්.\n78 හැවිරිදි පිරිමි පුද්ගලයෙකු නිවසේදී මිය ගොස් ඇති අතර මරණයට හේතුව ලෙස දැක්වෙන්නේ කොවිඞ් නයින්ටීන් ආසාදිතව හෘදයාබාධයක් වැළදීමයි.\n64 හැවිරිදි පිරිමි පුද්ගලයෙකු ද මියගොස් ඇති අතර එම මරණයට හේතුව ලෙස දක්වා ඇත්තේ ඇඳුම රෝගය සහිතව කොවිඞ් නයින්ටීන් වෛරසය ආසාදනය වීම බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nහලාවත දිස්ත්‍රික් රෝහලේ සිට මුල්ලේරියාව මූලික රෝහලට මාරු කර යැවූ 68 හැවිරිදි කොවිඩි ආසාදිත හලාවත පදිංචිකරුවෙකු ද ඊයේ මිය ගියා.\nඔහුගේ මරණයට හේතුව ලෙස දැක්වෙන්නේ කොවිඞ් නයින්ටීන් වෛරසය ආසාදනය වීම හේතුවෙන් අධික රුධිර පීඩනය උත්සන්න වීම සහ මොළයට රුධිරය වහනය වීමයි.\nරත්මලාන ප්‍රදේශයේ පදිංචි 69 හැවිරිදි පුද්ගලයෙකු ද ඊයේ මියගියා. පපුවේ වේදනාවක් හේතුවෙන් රෝහල්ගත කරන අවස්ථාව වන විටත් ඔහු මිය ගොස් සිට ඇති බවයි රජයේ ප්‍රවෘත්ති දෙපාර්තමේන්තුව නිකුත් කළ නිවේදනයේ දැක්වෙන්නේ.\nඅධික රුධිර පීඩනය, දියවැඩියාව සහ කොරෝනා ආසාදිත මෙම පුද්ගලයාට හෘදයාබාධයක් වැළදීම මෙම මරණයට හේතුව ලෙස දක්වා තිබෙනවා.",
       "URL": "https://www.hirunews.lk/254675/ඊයේ-කොරෝනා-මරණ-5-අතරින්-3ක්-කොළඹින්",
       "Category": "Local News",
       "Parent URL": "https://www.hirunews.lk/local-news.php?pageID=2334"
}