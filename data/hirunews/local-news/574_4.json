{
       "Source": "hirunews",
       "Timestamp": "Saturday, 28 January 2023 - 14:54",
       "Headline": "දේශපාලුවන්ගේ රැවටීම්වලට එරෙහිව දොරුවාදෙණිය ගම්වාසීන්ගෙන් අපූරු පිළිතුරක් (ඡායාරූප)",
       "News Content": "වසර ගණනාවක් තිස්සේ බලධාරින්ගේ ඇස නොගැටී දැඩි ලෙස අබලන්ව පැවති නාවලපිටිය - දොරුවාදෙණිය මාර්ගය, එම මාර්ගය භාවිත කරන ගම්මාන කිහිපයක වැසියන්ගේ මූල්‍යමය හා ශ්‍රම දායකත්වය යටතේ තනිව ම සාදා නිම කර ගැනීමට ගම්වාසීන් විසින් මේ දිනවල (28) කටයුතු කරනවා.\nමැතිවරණ කිහිපයක දී ම දේශපාලකයන් විසින් මෙම මාර්ගය දඩ මීමා කර ගනිමින් තම ඡන්ද මඩි පුරවා ගැනීමට කටයුතු කළත්, එළඹෙන පළාත් පාලන මැතිවරණයේ දී දේශපාලකයන්ගේ උප්පරවැට්ටිවලට තමා හසු නොවී, \"අපේ පාර අපි ම හදා ගමු\" යි යනුවෙන් ගම්වැසියන් මෙලෙස එක් රැස් වී සිටින්නේ රටේ අනෙකුත් ප්‍රදේශවල ජනතාවට ද ආදර්ශයක් සපයමින්.\nජාති ආගම්, ස්ත්‍රී- පුරුෂ සහ බාල මහලු හා තරුණ භේදයකින් තොරව ප්‍රදේශවාසීන් මෙම කාර්යයට දායකත්වය දක්වන අතර මාර්ගයේ ප්‍රතිසංස්කරණ කටයුතුවලට අවශ්‍ය තාක්ෂණික සහ ඉංජිනේරු සහාය කොත්මලේ ප්‍රාදේශීය ලේකම් කාර්‍යාලයට අනුබද්ද අදාළ පාර්ශ්වවලින් ලබාගෙන, මාර්ගයට 'ප්‍රිමික්ස් කෝලා' අතුරා ප්‍රමිතිගතව සංවර්ධනය කිරීම මෙහි විශේෂත්වයක්.\nදොරුවාදෙණිය, සමගිපුර, කහමාන සහ මැණික්වත්ත යන ගම්මානවල ග්‍රාම සංවර්ධන සමිති, සමෘද්ධි සමිතිවල නිලධාරින් සහ ඒවායේ සාමාජිකයින් ප්‍රදේශවාසින් එක්ව සිදු කරන මෙම කටයුත්තට එම ගම්මානවලට අනුබද්ධව රාජකාරියේ නියැලෙන ග්‍රාම නිලධාරින්, සංවර්ධන නිලධාරින් සහ සමෘද්ධි නිලධාරින් මෙන් ම කොත්මලේ ප්‍රාදේශීය ලේකම්වරයාගේ ද දැඩි සහයෝගයක් සහ අනුග්‍රහයක් ලැබෙන බවයි ගම්වාසීන් ප්‍රකාශ කරන්නේ.\nගම්වාසීන්ගේ ශ්‍රම සහ මූල්‍යමය දායකත්වය යටතේ සිදු කෙරෙන අදාළ ව්‍යාපෘතිය පිළිබඳ අදහස් දක්වන ගම්වාසින් පවසන්නේ, අබලන් වූ මාර්ගය සාදා දෙන්නම් යනුවෙන් මැතිවරණ කාලවල දී ගම්වාසීන් මුලා කරමින් දේශපාලකයන් ඡන්ද ලබා ගන්නට කටයුතු කළත්, මෙවර පළාත් පාලන මැතිවරණයේ දී අබලන් මාර්ගය දඩ මීමා කරමින් තමාව රැවටීමට එන දේශපාලකයන්ට ගම්වැසියන්ගේ එකමුතුවෙන් පිළිතුරක් දුන් බවයි.\nකෙසේ නමුත් ගම්වාසින් විසින් මෙම ව්‍යාපෘතිය ආරම්භ කිරීමට කටයුතු කිරීමත් සමග ප්‍රාදේශීය තලයේ දේශපාලකයන් රැසක් ම මූල්‍යමය අනුග්‍රහ සැපයීමට කටයුතු කළත් ප්‍රදේශවාසින් විසින් ඒවා ප්‍රතික්ෂේප කර තිබෙනවා.",
       "URL": "https://www.hirunews.lk/326089/දේශපාලුවන්ගේ-රැවටීම්වලට-එරෙහිව-දොරුවාදෙණිය-ගම්වාසීන්ගෙන්-අපූරු-පිළිතුරක්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=574"
}