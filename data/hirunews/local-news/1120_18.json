{
       "Source": "hirunews",
       "Timestamp": "Friday, 03 June 2022 - 20:37",
       "Headline": "21 ගැන සාකච්ඡාවේදී එකඟතා රැසක් (වීඩියෝ)",
       "News Content": "21 වැනි ව්‍යවස්ථා සංශෝධනය සම්බන්ධයෙන් අග්‍රාමාත්‍යවරයා සහ සියලු පක්ෂ නායකයින්ගේ සහභාගීත්වයෙන් අද පැවති සාකච්ඡාවේ දී එකඟතා රැසකට පැමිණ තිබෙනවා.\nඅදාළ සංශෝධන යෝජනාව ලබන සඳුඳා අමාත්‍ය මණ්ඩලයට ඉදිරිපත් කිරීමටයි නියමිතව ඇත්තේ.\n21 වැනි ආණ්ඩුක්‍රම ව්‍යවස්ථා සංශෝධනය පිළිබඳව සාකච්ඡා කිරීම සඳහා පාර්ලිමේන්තුව නියෝජනය කරන සියලු දේශපාලන පක්ෂවල නායකයින් සහ අග්‍රාමාත්‍ය රනිල් වික්‍රමසිංහ මහතා අතර මෙම හමුව පැවත්වුණේ අග්‍රාමාත්‍ය කාර්යාලයේදී.\nඊට අධිකරණ සහ ව්‍යවස්ථා ප්‍රතිසංස්කරණ අමාත්‍ය ආචාර්ය විජේදාස රාජපක්ෂ මහතා ද එක්ව සිටියා.\nසාකච්ඡාව ආරම්භ වුණේ පසුවරු 3.30ට පමණ.\nමෙම සාකච්ඡාවේදී පක්ෂ නායකයින් විසින් ඉදිරිපත් කළ යෝජනා මෙන්මල මීට පෙර පැවැති සාකච්ඡාවලදී ආගමික නායකයින්, සිවිල් සංවිධාන නියෝජිතයින් මෙන්ම විවිධ දේශපාලන පක්ෂ ඇතුළු පිරිස් 21 වැනි ව්‍යවස්ථා සංශෝධනය පිළිබඳ ඉදිරිපත් කළ යෝජනා ද ලබන සඳුදා කැබිනට් මණ්ඩලයට ඉදිරිපත් කරන බවයි අධිකරණ හා ආණ්ඩුක්‍රම ව්‍යවස්ථා ප්‍රතිසංස්කරණ අමාත්‍යවරයා පැවසුවේ.\nමේ අතර නව ලංකා නිදහස් පක්ෂයේ සභාපති පාර්ලිමේන්තු මන්ත්‍රී කුමාර වෙල්ගම මහතා ද 21 වැනි ආණ්ඩුක්‍රම ව්‍යවස්ථාවට යෝජනා ඉදිරිපත් කරමින් අග්‍රාමාත්‍යවරයා වෙත ලිපියක් යොමුකර තිබෙනවා.\nඔහු එමගින් සඳහන් කර ඇත්තේ විධායක ජනාධිපති ක්‍රමයට සහ මනාප ක්‍රමයට සිය පක්ෂය දැඩි සේ විරුද්ධ වන බවයි.\nපවතින නීති යටතේ ජනාධිපතිවරයා සහ අග්‍රාමාත්‍යවරයා පක්ෂ දෙකකින් පත්වීමේදී ජනතාවට වන හානිය පිළිබඳ මේ වන විටත් බොහෝ අත්දැකීම් ඇති හෙයින් ජනාධිපතිවරයාට මන්ත්‍රීවරුන් 225 දෙනා අභිබවා යාමට ඉඩ නොතැබිය යුතු බවයි එම ලිපියේ දැක්වෙන්නේ.\nඒ අනුව ආණ්ඩුවේ නායකයා විය යුත්තේ බහුතර බලයක් හිමි පාර්ලිමේන්තු මන්ත්‍රීවරයා බව සිය පක්ෂයේ පිළිගැනීම බවත් ජනාධිපතිධුරයේ බලතල අඩුකරන සහ පාර්ලිමේන්තුව ශකිත්මත් කරන බව කියැවෙන ආණ්ඩුක්‍රම ව්‍යවස්ථාවේ 21 වැනි සංශෝධනයට සිය පක්ෂය එකඟතාව පළකරන බවත් කුමාර වෙල්ගම මහතා සිය ලිපියේ සඳහන් කර තිබෙනවා.\nඊට අමතරව ඔහු තවත් යෝජනා කිහිපයක් 21 වැනි ව්‍යවස්ථා සංශෝධනය වෙනුවෙන් ලබා දී තිබෙනවා.\nමේ අතර 21 වැනි ආණ්ඩුක්‍රම ව්‍යවස්ථා සංශෝධනය පිළිබඳ මුස්ලිම් සිවිල් සමාජ සංවිධාන නියෝජිතයින්ගේ අදහස් ලබා ගැනීමේ සාකච්ඡාවක් අද පෙරවරුවේ පැවැත්වුණා.\nඒ අධිකරණ හා ආණ්ඩුක්‍රම ව්‍යවස්ථා ප්‍රතිසංස්කරණ අමාත්‍යවරයා සමඟයි.",
       "URL": "https://www.hirunews.lk/306157/21-ගැන-සාකච්ඡාවේදී-එකඟතා-රැසක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1120"
}