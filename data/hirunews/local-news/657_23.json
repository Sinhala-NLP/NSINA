{
       "Source": "hirunews",
       "Timestamp": "Monday, 19 December 2022 - 7:52",
       "Headline": "අඹන්පොල දී ශිෂ්‍යත්ව විභාගය ලියූ දැරියක් පැහැරගැනීමේ තැතක්",
       "News Content": "පහ ශ්‍රේණිය ශිෂ්‍යත්ව විභාගයට ඊයේ (18) පෙනී සිට නිවසට යමින් සිටි සිසුවියක පැහැරගෙන යාමට උත්සහ කිරීමේ පුවතක් අඹන්පොල ප්‍රදේශයෙන් වාර්තා වනවා.\nශිෂ්‍යත්ව විභාගය අවසන්ව ඇය තම යහළුවන් සමගින් කුඩා ලොරි රථයකින් අඹන්පොල - අමුණුගම මංසන්දියට පැමිණ තිබෙනවා.\nඑතැන් සිට පා ගමනින් අමුණුගම පිහිටි තම නිවෙසට යන අතරතුර යතුරුපැදියකින් පැමිණ නාඳුනන පුද්ගලයෙකු නිවසට ඇරලවීමට යැයි පවසා ඇය යතුරුපැදියට ගොඩ කරවාගෙන ඇති බවටයි වාර්තා වන්නේ.\nඑහිදී යතුරුපැදිකරු එම සිසුවියට පාසැල් උපකරණ ලබාදෙන බවට පවසා ඇය සමඟ අඹන්පොල ඇහැටුවැව මාර්ගයේ ගමන් කර තිබෙනවා.\nඑහිදී සිසුවිය කෑ ගැසීමට උත්සාහ කළ විට මරණ තර්ජන එල්ල කර ඇති බවටයි පොලිසියට මෙම දැරිය ප්‍රකාශ කර ඇත්තේ.\nකෙසේ වෙතත් දහම් පාසල් ගොස් එමින් සිටි සිසුවෙකු දැක යතුරුපැදිය කැලෑබද ප්‍රදේශයක නතර කර සිසුවිය දමා සැකකරු පලා ගොස් ඇති බවයි පොලිසිය සඳහන් කළේ.\nපසුව මේ සම්බන්ධයෙන් අදාළ සිසුවා සහ මාර්ගයේ ගමන් ගත් කිහිපදෙනෙකු කරුණු විමසා ඇයව සිය පියාට භාර දී තිබෙනවා.",
       "URL": "https://www.hirunews.lk/323009/අඹන්පොල-දී-ශිෂ්‍යත්ව-විභාගය-ලියූ-දැරියක්-පැහැරගැනීමේ-තැතක්",
       "Category": "Local News",
       "Parent URL": "https://www.hirunews.lk/local-news.php?pageID=657"
}