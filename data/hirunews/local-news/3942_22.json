{
       "Source": "hirunews",
       "Timestamp": "Wednesday, 16 May 2018 - 12:49",
       "Headline": "වර්ජනයට පෙර බස් සංගම් නියෝජ්‍ය ඇමති හමුවේ",
       "News Content": "අද (16) මධ්‍යම රාත්‍රියේ සිට ක්‍රියාත්මක කිරීමට නියමිත බස් වර්ජනය සම්බන්ධයෙන් ප්‍රවාහන නියෝජ්‍ය අමාත්‍යවරයා සහ බස් සංගම් අතර තීරණාත්මක සාකච්ජාවක් අද (16)  පස්වරුවේ පැවැත්වීමට නියමිතයි.\nසෙත්සිරිපායේ පිහිටි නියෝජ්‍ය අමාත්‍යවරයාගේ කාර්යාලයේදී පැවැත්වෙන මෙම සාකච්ඡාවට සියලු බස් සංගම්වලට ආරාධනා කර තිබෙනවා.\nමේ අතර ප්‍රවාහන නියෝජ්‍ය අමාත්‍ය අශෝක් අබේසිංහ සමඟ පැවැත්වෙන සාකච්ඡාවට පෙර බස් සංගම් අතර හමුවක් අද (16) පෙරවරුවේ පැවැත්වුණා.\nඊට බස් සංගම් තුනක සහ බස් සමාගම් 15ක නියෝජිතයින් සහභාගි වී තිබෙනවා.\nමෙම සාකච්ඡාවෙන් අනතුරුව මාධ්‍ය හමුවක් කැඳවමින් සමස්ත ලංකා පෞද්ගලික බස් සමාගම් සමිති සම්මේලනයේ සභාපති ස්ටැන්ලි ප්‍රනාන්දු සඳහන් කළේ වැරදි ක්‍රමවේදයක් අනුව සකස් කර ඇති බස් ගාස්තු වැඩි වීමේ ප්‍රතිශතය කිසිම අයුරකින් පිලි නොගන්නා බවයි.\nමෙම සාකච්ඡාවට අන්තර් පළාත් පෞද්ගලික බස් හිමියන්ගේ සංගමය ද එක්වූ අතර ඉන් අනතුරුව පැවති මාධ්‍ය හමුවේදී එහි සභාපති සරත් විජිත කුමාර ද කියා සිටියේ සිය ඉල්ලීම්වල වෙනසක් සිදු නොවන බව ප්‍රවාහන නියෝජ්‍ය අමාත්‍යවරයා වෙත දැනුම් දෙන බවයි.\nබස් සංගම් අතර පැවති සාකච්ඡාවට ලංකා පෞද්ගලික බස් හිමියන්ගේ සංගමය සහභාගි වී සිටියේ නැහැ.\nඑහි සභාපති ගැමුණු විජේරත්නගෙන් මේ පිළිබඳව අප කළ විමසීමකදී ඔහු කියා සිටියේ සියයට 10ක පමණ බස් ගාස්තු වැඩි වීමකට එකඟත්වය පළ කිරීමට තම සංගමය සූදානම් බවයි.\nඉහළ ගිය ඉන්ධන මිලට සාපේක්ෂව සියයට 6යි දශම 56ක ගාස්තු වැඩි වීමක් ලබාදීමට ඊයේ (15) රැස්වූ අමාත්‍ය මණ්ඩලය අනුමැතිය ලබාදුන්නා.\nමෙම තීන්දුව ප්‍රකාශයට පත් කිරීමටත් සමඟයි ඊට එකගවිය නොහැකි බව පවසමින් අද මධ්‍යම රාත්‍රියේ සිට වර්ජනයකට යොමු වන බව බස් සංගම් ප්‍රකාශ කළා.\nඊයේ අමාත්‍ය මණ්ඩලය ලබාදුන් සියයට 6 දශම 56 ගාස්තු වැඩිවීමට අනුව රුපියල් 10ක අවම බස් ගාස්තුව වෙනස් නොවන අතර රුපියල් 20ක් දක්වා වන ගාස්තු රුපියලකින් වැඩි වනවා.\nරුපියල් 20 සිට 40 දක්වා රුපියල් දෙකකින් ගාස්තු වැඩි වන අතර එතැන් සිට රුපියල් 70  දක්වා ගාස්තු වැඩි වන්නේ රුපියල් තුනකින්.\nඑමෙන්ම රුපියල් 100ක බස් ගාස්තුව රුපියල් 6කින් වැඩි වන අතර 150ක බස් ගාස්තුව රුපියල් 9කින් ඉහළ යනවා.\nමේ අතර අධිවේගී මාර්ගවල ගාස්තු ඉහල නැංවීම සම්බන්ධයෙන් විශේෂ සාකච්ඡාවක් ජාතික ගමනාගමන කොමිසම් සභාවේ සභාපතිවරයාගේ ප්‍රධානත්වයෙන් මේ වනවිට පැවැත්වෙනවා.\nකෙසේ වෙතත් ඊයේ අනුමත කළ බස් ගාස්තු වැඩිවීම ලංගම බස් රථ සඳහා අද දිනයේ සිට ක්‍රියාත්මකයි.\nමේ අතර, දැන් පැවත්වෙන කැබිනට් තීරණ දැනුම්දීමේ මාධ්‍ය හමුවේදී කැබිනට් ප්‍රකාශක අමාත්‍ය රාජිත සේනාරත්න සඳහන් කළේ බස් වර්ජනයට මුහුණදීම සඳහා රජය විසින් මේ වනවිටත් වැඩපිළිවෙලක් සකස් කර ඇති බවයි.",
       "URL": "https://www.hirunews.lk/190869/වර්ජනයට-පෙර-බස්-සංගම්-නියෝජ්‍ය-ඇමති-හමුවේ",
       "Category": "Local News",
       "Parent URL": "https://www.hirunews.lk/local-news.php?pageID=3942"
}