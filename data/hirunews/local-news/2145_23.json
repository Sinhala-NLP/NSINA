{
       "Source": "hirunews",
       "Timestamp": "Monday, 15 February 2021 - 13:25",
       "Headline": "නීතිවිරෝධී තන්ගුස් දැල් භාවිත කිරීමෙන් මාදුරු ඔය ධීවර පවුල් රැසක් පීඩාවට (වීඩියෝ)",
       "News Content": "මාදුරුඔය ජලාශයට බාහිරින් පැමිණ නීතිවිරෝධී තන්ගුස් දැල් භාවිත කරමින් ධීවර කටයුතුවල නිරත වන පිරිසක් නිසා මාදුරු ඔය ධීවර ගම්මානයේ පවුල් රැසක් පීඩාවට පත්ව සිටිනවා.\nඔවුන් බලධාරීන්ගෙන් ඉල්ලා සිටින්නේ මෙම ගැටලුව කඩිනමින් විසදා දෙන ලෙසටයි.\nමාදුරු ඔය ජලාශය ආශ්‍රිතව දිවිගෙවන ධීවර ගම්මානයේ බොහෝ දෙනෙක් තම ජීවිකාව සපුරාගන්නේ මිරිදිය මත්ස්‍ය වෙළඳාමෙන්.\nනමුත් කලක සිට නීති විරෝධී තංගුස් දැල් භාවිතා කරමින් ධීවර කටයුතුවල නිරතවන පිරිසක් නිසා ඔවුන් ගැටලු රැසකට මුහුණපා සිටිනවා.\nඅම්පාර, පදියතලාව ඇතුළු ප්‍රදේශවලින් පැමිනෙන පිරිස් මෙම කුඩා දැල් භාවිතා කර මසුන් ඇල්ලීම නිසා මාළු අස්වැන්න අඩුවී තම ආදායම් තත්ත්වය පහත වැටී ඇති බවයි ඔවුන් පවසන්නේ.\nවැටලීම්කර රැගෙනවිත් තිබූ කුඩා දැල් තොගයක් විනාශ කිරීමටද මාදුරු ඔය ධීවර සමිතියේ සාමාජිකයින් පසුගියදා පියවර ගෙන තිබෙනවා.\nමෙම නීති විරෝධී තංගුස් දැල් භාවිතය මේ වන විටත් රටතුල තහනම් කර ඇති පසුබිමක, නීතියට මුවාවී මෙම දැල් භාවිතා කිරීම වහා නතර කරදෙන ලෙස ගම්මුන් බලධාරීන්ගෙන් ඉල්ලා සිටිනවා.",
       "URL": "https://www.hirunews.lk/262642/නීතිවිරෝධී-තන්ගුස්-දැල්-භාවිත-කිරීමෙන්-මාදුරු-ඔය-ධීවර-පවුල්-රැසක්-පීඩාවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2145"
}