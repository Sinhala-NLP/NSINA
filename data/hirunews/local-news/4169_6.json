{
       "Source": "hirunews",
       "Timestamp": "Saturday, 16 December 2017 - 19:00",
       "Headline": "ගම්පොළ තේ ජාවාරම",
       "News Content": "ශ්‍රී ලංකාවේ ප්‍රධානම තේ ගැණුම්කරුවා වන රුසියාව ලංකාවේ තේ ආනයනය තාවකාලිකව නතර කරද්දී මෙරට තේ ජාවාරමක් පිළිබඳව අපට අනාවරණ වුණා.\nගම්පොල ප්‍රදේශයේ සිට වරින් වර සිදුකරන කසළ තේ ප්‍රවාහනයක් පිළිබඳ තොරතුරු පොලිස් සංවිධානාත්මක අපරාධ නිවාරණ කොට්ඨාසයට ලැබී තිබුණා.\nඒ අනුව පසුගිය ඔක්තෝම්බර් 23 වැනිදා මාකොළ ප්‍රදේශයේ රැක සිටිනා සංවිධානාත්මක අපරාධ කොට්ඨාස නිලධාරීන් එම ලොරි රථය අත්අඩංගුවට ගන්නේ එම ප්‍රදේශයේම පිහිටි ගබඩාවකට තේ රැගෙන යමින් සිටියදී.\nපසුව සිදුකළ පරීක්ෂාවකදී එම ගබඩාව තුළ ඒ වන විටත් ගබඩා කර තිබූ තේ කිලෝග්‍රෑම් එක්ලක්ෂ 75ල000 කට අධික ප්‍රමාණයක් සොයා ගන්නවා.\nලොරියත් සමඟ එම ගබඩාවට පොලිස් ආරක්ෂාව යොදා පසුදින ශ්‍රී ලංකා තේ මණ්ඩලයේ නිලධාරීන් සමඟ පැමිණ අදාළ තේවල සාම්පල ලබාගැනීමට පොලිස් අපරාධ කොට්ඨාසය කටයුතු කරනවා.\nඑලෙස රැගෙන යන සාම්පල සම්බන්ධයෙන් ඔක්තෝබර් 26 වැනිදා වාර්තාවක් ද නිකුත් කරණවා.\nඑහි දැක්වෙන්නේ ලොරි රථයේ තිබූ තේ පරිභෝජනයට සුදුසුවන බවත්, ගබඩාවේ තිබූ කිලෝග්‍රෑම් එක්ලක්ෂ 75,000 අතරින් ලබාගත් තේ සාම්පල 44 න් බහුතරයක් පිරිසිදු වුවද සාම්පල දෙකක් සම්බන්ධයෙන් සැකයක් පවතින බවයි.\nමෙම වාර්තාව පිළිබඳ සැකපහළ කරන පොලිස් නිලධාරීන් මේ සම්බන්ධයෙන් තේ මණ්ඩලයෙන් නැවත වාර්තාවක් කැඳවනවා.\nඉන් අනතුරුව තේ මණ්ඩල නිලධාරීන් සහ පොලිසිය නැවත තේ සාම්පල ලබාගැනීම සඳහා අදාළ ගබඩාවට පැමිණියද ඔවුන්ට සිදුවන්නේ හිස් අතින් හැරීයාමටයි.\nඒ, පොලිස් භාරයේ පැවති ගබඩාවේ තිබූ තේ කිලෝග්‍රෑම් එක්ලක්ෂ 75,000 ක් ඒ වන විටත් පිටරට යවා අවසන්වීම හේතුවෙන්.\nපසුව ලොරියේ තිබු තේවලින් ලබාගත් සාම්පල්වලින් යළි පරීක්ෂණයක් ඇරඹෙන අතර එහිදී අනාවරණය වන්නේ එම තේ මිනිස් පරිභෝජනයට නුසුදුසු බැවින් විනාශ කර දැමීම සුදුසු බවයි.\nතත්ත්වය මෙසේ තිබියදී තේ කොමසාරිස්වරයාගේ අත්සනින් නිකුත් වූ ලිපියකින් දන්වා ඇත්තේ මෙම තේ අපවිත්‍ර බවට නිකුත් කළ පෙර වාර්තාව වැරදීමකින් නිකුත් වූවක් නිසා එම වාර්තාව අවලංගු කරන ලෙසයි.\nඑකම තේ තොගයක් සම්බන්ධයෙන් පරස්පර වාර්තා ඉදිරිපත් වීම තුළින් තේ මණ්ඩලය අපට ඉඟි කරන්නේ මෙහි යම් අකටයුත්තක් සිදුවී ඇති බවද?\nනැතහොත් තේ මණ්ඩලයට නිසි පරිදි වාර්තාවක්වත් නිකුත් කිරීමට නොහැකි බවද?\nමෙම තේ තොගය සම්බන්ධයෙන් අධිකරණයේ නඩුවක් විභාග වෙමින් පවතිද්දී පොලිස් භාරයේ ගබඩාවේ තිබූ තේ තොග නිදහස් කළේ කෙසේදැයි බලධාරීන් රටට හෙළි කළ යුතුයි.\nකසළ තේ සම්බන්ධයෙන් පරීක්ෂණ දියාරු වෙද්දී ලංකාවේ තේ කර්මාන්තයට ඊයේ දිනයේ ප්‍රබල බලපෑමක් එල්ලවන්නේ අප ප්‍රධානම තේ ගැණුම්කරුවන රුසියාව ශ්‍රී ලංකාවෙන් තේ ආනයනය තාවකාලිකව නතර කිරීම හේතුවෙන්.\nඒ ශ්‍රී ලංකාවෙන් අපනයනය කෙරුණු තේ වල කුරුමිණියෙකු සිටීම හේතුවෙන්.\nරුසියාවේදී තහනමට ලක් වූයේ මාකොළදී නිදහස් වූ තේ දැයි ජනතාවට සැකයක් ඇතිවීම වැළැක්විය නොහැකියි.\nමෙම ජාවාරමට සහය දුන් තේ මණ්ඩල ඇතැම් නිලධාරීන් පොලිස් නිලධාරීන් සහ සිද්ධිය යට ගැසීමට අල්ලස් ලබාදීමට ගත් උත්සාහයන් පිළිබඳවද තොරතුරු අප වෙත ලැබී තිබෙනවා.\nමෙවැනි අකටයුතුකම්වලින් සිදුවන්නේ ලාංකීය තේවලට ඇති ජාත්‍යන්තර පිළිගැනීම පළුදු වීම නොවේද?\nශ්‍රී ලංකාව ලෝකය ඉදිරියට ගෙනයාමට ශ්‍රී ලංකා ක්‍රිකට් සහ ශ්‍රී ලංකා තේ සිදුකර ඇත්තේ අනුපමේය මෙහෙයක්.\nමේ වන විට ක්‍රිකට්වලින් ඒ ගෞරවය අහිමි කරගනිමින් සිටින ශ්‍රී ලංකාව මේ උත්සාහ කරන්නේ ලංකා තේ යන නාමයත් ඉදිරියේ ඇති ගෞරවයත් අහිමි කරගන්නටද?",
       "URL": "https://www.hirunews.lk/178570/ගම්පොළ-තේ-ජාවාරම",
       "Category": "Local News",
       "Parent URL": "https://www.hirunews.lk/local-news.php?pageID=4169"
}