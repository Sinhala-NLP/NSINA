{
       "Source": "hirunews",
       "Timestamp": "Friday, 16 June 2017 - 18:03",
       "Headline": "යකඩ පොලු ප්‍රහාරයකට ලක්වූ ගුරුවරයෙක් රෝහල් ගතකරයි",
       "News Content": "හඳුනා නොගත් යතුරුපැදිකරුවන් දෙදෙනෙකුගේ යකඩ පොලු  ප්‍රහාරයකට ලක්වූ බව කියන ගුරුවරයෙකු කුලියාපිටිය මූලික රෝහලට ඊයේ (15) රාත්‍රියේ ඇතුළත්කර තිබෙනවා.\nමෙලෙස පහරකෑමට ලක්ව රෝහල් ගතකර ඇත්තේ කුලියාපිටිය ප්‍රදේශයේ විද්‍යාලයක උසස්පෙළ අංශයේ ඉගැන්වීම් කටයුතු කරන ගුරුවරයෙකු බවයි අප වාර්තාකරු සදහන් කළේ.\nඋපකාරක පන්තියක් අවසන්කොට නිවසට යන අතරතුර රාත්‍රී 10 ට පමණ මෙම පහරදීම සිදුව ඇති බවයි වාර්තා වන්නේ\nරෝහල්ගතව සිටින පහරකෑමට ලක්වූ ගුරුවරයා පවසන්නේ මේතාක් කිසිවෙකු තමන් හා පවුලේ අය සමග කිසිදු ගැටලුවක් නොමැති බවයි.\nකෙසේ වෙතත් මෑතකදී විදුහලට පැමිණි විදුහල්පතිවරයා දිගින් දිගට තමන්ට පරිභව කළ බවත් ඔහුගේ ඒකාධිපති ක්‍රියාකලාපය හේතුවෙන් තමන් ඇතුළු  කණ්ඩායමක් නිරන්තරයෙන් පීඩා විදින බවයි ඔහු පවසන්නේ.\nපසුගිය දිනක විදුහල්පතිවරයා විසින් තම කාලසටහන අහිමිකිරීම හේතුවෙන් ඒ පිළිබදව විමසීමට ගිය අවස්ථාවේ තමන් විදුහල්පතිවරයාට තර්ජනය කළ බවට දන්වමින් පොලිසියට පැමිණිලක්ද කර ඇති බවත් පහරකෑමට ලක්වූ ගුරුවරයා පවසනවා.\nඅදාල ගුරුවරයා වැඩිදුරටත් පවසන්නේ පසුගිය කාල වකවානුව තුල ගුරුවරුන්ගෙන් පලිගනිමින් වියරුවෙන් කටයුතු කළ විදුහල්පතිවරයා සිය කූඨ උපක්‍රම යොදා ගුරුවරුන් රැසක් මාරුකර යැවූ බවත්, පසුගිය දින කිහිපයේ ආන්දෝලනාත්මක පුවත් මැවූ මුහුණු පොතේ කවි ලියූ ගුරුවරයාගේ මාරුවීම ද මෙම විදුහල්පතිවරයාගේ ඒකාධිපති ක්‍රියාකලාපයේ ප්‍රතිඵලයක් බවත් පවසන ඔහු තමන්ට පහරදුන් සිදුවීම පිටපසද සෘජුවම විදුහල්පතිවරයා සිටින බවයි.\nපසුගිය දින කිහිපය තුල පහරකෑමට ලක්වූ ගුරුවරයා පිටුපස කිහිපදෙනෙකු සැක සහිතව පැමිණි ඇති අතර තමන් ලුහුබදින බව දැන ඉතා සුපරික්‍ෂාකාරීව ගමන්ගත්තද, නිවසට යමින් සිටියදී  යතුරුපැදියකින් පැමිණ මෙලෙස පහර දී ඇති බව සදහන්.\nඅදාල පාසලේ ආචාර්ය මණ්ඩලයේ  ගුරුවරුන්ට පමණක් නොව ගුරුවරියන්ට පවා විදුහල්පතිවරයා පරුෂ වචනයෙන් බැන තර්ජනය කිරීම් කිහිපයක් සම්බන්ධව පොලිසියේ පවා පැමිණිලිකර ඇතැයි පහර කෑ ගුරුවරයා වැඩිදුරටත් පවසනවා.",
       "URL": "https://www.hirunews.lk/163716/යකඩ-පොලු-ප්‍රහාරයකට-ලක්වූ-ගුරුවරයෙක්-රෝහල්-ගතකරයි",
       "Category": "Local News",
       "Parent URL": "https://www.hirunews.lk/local-news.php?pageID=4466"
}