{
       "Source": "hirunews",
       "Timestamp": "Saturday, 11 March 2023 - 11:09",
       "Headline": "දිනය නිමාවන විට ශ්‍රී ලංකා කණ්ඩායමේ දෙවැනි ඉනිම ලකුණු 83/3 යි",
       "News Content": "සංචාරක ශ්‍රී ලංකා කණ්ඩායම හා නවසීලන්ත කණ්ඩායම අතර පැවැත්වෙන පළමු ටෙස්ට් තරගයේ තුන්වැනි දිනයේ දෙවැනි ඉනිම නිමා වන විට ශ්‍රී ලංකා කණ්ඩායම කඩුලු 03 ක් දැවී ලකුණු 83ක් ලබාගෙන සිටියා.\nනවසීලන්තයේ ක්‍රයිස්චර්ච් ක්‍රීඩාංගණයේ දී පැවැත්වෙන දෙරට අතර පළමු ටෙස්ට් තරගයේ සිය පළමු ඉනිමට ප්‍රථමයෙන් පහර දුන් ශ්‍රී ලංකා කණ්ඩායම සියල්ලන් ම දැවී ලකුණු 355ක් ලබා ගත්තා.\nපිළිතුරු ඉනිම සිය පළමු ඉනිම ඇරඹු කිවියන්ට සියල්ලන්ම දැවී ලබාගත හැකි වූයේ ලකුණු 373 යි.\nඒ අනුව ශ්‍රී ලංකා පළමු ඉනිමට වඩා නවසීලන්තය ලකුණු 18ක් ඉදිරියෙන්.\nසිය දෙවැනි ඉනිම ඇරඹූ ශ්‍රී ලංකා කණ්ඩායමේ ආරම්භක පිතිකරු යුවල වූයේ ඕෂධ ප්‍රනාන්දු සමගින් නායක දිමුත් කරුණාරත්න යි.\nඕෂධ ලකුණු 28 ක් සහ දිමුත් ලකුණු 17ක් රැස් කළා.\nඔවුන් දෙදෙනාගේ ම දෙවැනි ඉනිම අවසන් වූයේ ටික්නර් ගේ පන්දුවකට හසුවීමෙන්.\nඉන් පසුව පිටියට පිවිසි කුසල් මෙන්ඩිස් සමගින් ඇන්ජලෝ මැතිව්ස් ශ්‍රී ලංකා පිලේ දෙවැනි ඉනිම වෙනුවෙන් ලකුණු රැස් කිරීමේ මෙහෙයුම ආරම්භ කළා.\nඑහෙත් යම් තරමකට දෙවැනි ඉනිම වෙනුවෙන් සාර්ථක වෙමින් සිටි කුසල් මෙන්ඩිස් ලකුණු 14ක් ලබා සිටිය දී යළි ක්‍රීඩාගාරය වෙත හරවා යැවීමට කිවි පන්දු යවන්නෙකු වන ටික්නර් ට හැකියාව ලැබුණා.\nදිනය නිමා වනවිට ශ්‍රී ලංකා දෙවැනි ඉනිම වෙනුවෙන් පන්දුවට පහර දෙමින් සිටියේ මැතිව්ස් සමගින් ප්‍රභාත් ජයසූරියයි.\nමේ වනවිට ශ්‍රී ලංකා කණ්ඩායම සත්කාරක නවසීලන්ත කණ්ඩායමට වඩා ලකුණු 65ක් ඉදිරියෙන් සිටිනවා.\nහෙට තරගයේ සිව්වැනි දිනයයි.",
       "URL": "https://www.hirunews.lk/329611/දිනය-නිමාවන-විට-ශ්‍රී-ලංකා-කණ්ඩායමේ-දෙවැනි-ඉනිම-ලකුණු-83-3-යි",
       "Category": "Local News",
       "Parent URL": "https://www.hirunews.lk/local-news.php?pageID=483"
}