{
       "Source": "hirunews",
       "Timestamp": "Thursday, 10 March 2022 - 23:46",
       "Headline": "සුපිරිතම පා දඟ පන්දු යවන්නාගේ දේහය උපන්බිමට (වීඩියෝ)",
       "News Content": "තායිලන්තයේ නිවාඩු නිකේතනයක දී හෘදයාබාධයකින් දිවිගමනට සමුදුන් ඔස්ට්‍රෙලියා හිටපු සුපිරි ක්‍රිකට් ක්‍රීඩක ෂේන් වෝන්ගේ දේහය තායිලන්තයේ බැංකොක් නුවර සිට පෞද්ගලික ගුවන් යානයකින් අද (10) ඔස්ට්‍රේලියාවට රැගෙන ආවා.\nඒ ඔස්ට්‍රෙලියාවේ මෙල්බර්න් ගුවන් තොටුපොළින්.\nදේහය පිළිබඳ අවසන් කටයුතු රාජ්‍ය ගෞරවයන් සහිතව එළඹෙන 30 වැනිදා සිදු කිරීමට නියමිතව ඇත්තේ සුප්‍රකට මෙල්බර්න් ක්‍රිකට් ක්‍රීඩාංගණයේදීයි.\nඅවසන් ගෞරව උත්සවය සියැසින් දැකබලා ගැනීම සඳහා ක්‍රීඩා ලෝලීන් ලක්ෂයක් වෙනුවෙන් ප්‍රවේශපත් නිකුත් කිරීමටත් වික්ටෝරියා බලධාරීන් තීරණය කර තිබෙනවා.\nඅවමංගල්‍ය උත්සවය සිඩ්නි,ඇඩිලේඩ් සහ බ්‍රිස්බේන් යන ඔස්ට්‍රෙලියාවේ ප්‍රධාන ක්‍රිකට් ක්‍රීඩාංගණයන්වල සිට පුළුල් තීර මගින් ප්‍රේක්ෂකයින්ට නරඹන්නට අවස්ථාව ලබා දීමටයි සැලසුම් කර ඇත්තේ.\nමේ අතර පසුගිය සිකුරාදා ෂේන් වෝන් මිය යන්නට පැය කිහිපයකට මත්තෙන් අදාළ නිවාඩු නිකේතනය තුළට සම්බාහන කරන්නියන් සිව් දෙනෙකු පැමිණි බව CCTV දර්ශන මඟින් අනාවරණය වී තිබෙනවා.\nඉන් දෙදෙනෙකු ෂේන් වෝන් සමගින් සිට ඇති බවත්,ඔවුන් ෂේන් වෝන් ජිවතුන් අතර සිටියදී හමු වූ අවසන් පුද්ගලයින් බව පොලිසිය විසින් සොයා ගනු ලැබුවා.\nකෙසේ වෙතත් පශ්චාත් මරණ පරීක්ෂණයෙන් අනාවරණය වුණේ වෝන්ගේ මරණය ස්වාභාවික හෘදයාබාධයක් හේතුවෙන් සිදුව ඇති බවටයි.\nමේ අතර ෂේන් වෝන් අවසන් වරට සිය කාමරයෙන් පිටතට පැමිණ ලොබිය හරහා හරහා ඇවිද යන අයුරු දැක්වෙන CCTV ඡායාරුප ද මේවන විට මාධ්‍ය වෙතට නිකුත් වී තිබෙනවා.",
       "URL": "https://www.hirunews.lk/299192/සුපිරිතම-පා-දඟ-පන්දු-යවන්නාගේ-දේහය-උපන්බිමට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1301"
}