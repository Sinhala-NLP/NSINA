{
       "Source": "hirunews",
       "Timestamp": "Saturday, 17 March 2018 - 11:55",
       "Headline": "පේදුරුතුඩුව - යාපනය ප්‍රධාන මාර්ගයේ අනතුරකින් දෙදෙනෙකු ජීවිතක්ෂයට (ඡායාරූප)",
       "News Content": "පේදුරුතුඩුව - යාපනය ප්‍රධාන මාර්ගයේ ඊයේ (16) රාත්‍රියේ සිදුවූ අනතුරකින් පුද්ගලයින් දෙදෙනෙකු ජීවිතක්ෂයට පත්වී තිබෙනවා.\nපොලිස් මාධ්‍ය ප්‍රකාශක කාර්යාලය සඳහන් කළේ යතුරුපැදියක් සහ ටිපර් රථයක් එකිනෙක ගැටීමෙන් මෙම අනතුර සිදුව ඇති බවයි.\nඅනතුර සිදුවීමට පෙර යතුරුපැදිය පැදවූ පුද්ගලයා සහ ඔහුගේ බිරිඳ අතර ආරවුලක් ඇතිව තිබෙනවා.\nආරවුලෙන් සිත් තැවුලටපත් අදාල කාන්තාව වස පානය කර ඇති අතර ඇය අච්චුවේලි රෝහලට ඇතුළත් කර ඇති බවයි වාර්තා වන්නේ.\nඅනතුරුව බරපතල තත්වයේ පසුවූ ඇය යාපනය රෝහල වෙත මාරුකර යවා ඇති අතර එහිදී ඇය ගිලන් රථයෙන් යාපනය රෝහල වෙත රැගෙන යන අවස්ථාවේ ඇයගේ සැමියා යතුරුපැදියෙන් තවත් පුද්ගලයෙකු සමඟ ගිලන් රථය පසුපස ගොස් ඇති බවටයි අනාවරණය වී ඇත්තේ.\nඑම අවස්ථාවේදී මෙම අනතුර සිදුව ඇති අතර අනතුරෙන් යතුරුපැදියේ ගමන් ගත් දෙදෙනා මෙලෙස ජීවිතක්ෂයට පත්වී තිබෙනවා.\nමියගිය පුද්ගලයින් දෙදෙනාම 35 වන වියේ පසුවූවන් බව සඳහන්.",
       "URL": "https://www.hirunews.lk/186149/පේදුරුතුඩුව-යාපනය-ප්‍රධාන-මාර්ගයේ-අනතුරකින්-දෙදෙනෙකු-ජීවිතක්ෂයට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4033"
}