{
       "Source": "hirunews",
       "Timestamp": "Saturday, 04 January 2020 - 12:57",
       "Headline": "විශේෂ කාර්ය බලකාය සහ වනජීවි නිලධාරීන් උඩවලව ජාතික වනෝද්‍යානයේ සෝදිසි මෙහෙයුමක",
       "News Content": "උඩවලව ජාතික වනෝද්‍යානයට යාබද ප්‍රදේශයකදී කොටියෙකු ඝාතනය කිරීමේ සිද්ධියෙන් පසු පොලිස් විශේෂ කාර්ය බලකායේ උඩවලව කඳවුරේ නිළධාරීන් සහ වනජීවි නිලධාරීන් ඒකාබද්ධ සෝදිසි මෙහෙයුමක් ආරම්භ කර තිබෙනවා.\nඋඩවලව ජාතික වනෝද්‍යානය තුළ මේ වන විටත් එම සෝදිසි මෙහෙයුම ක්‍රියාත්මක කරන බවයි පොලිස් ආරංචි මාර්ග සඳහන් කළේ.\nප්‍රදේශවාසීන්ගෙන් ලද තොරතුරක් මත පෙරේදා ඝාතනයට ලක්වූ කොටියෙකුගේ මළ සිරුරක් උඩවලව ජාතික වනෝද්‍යානයට යාබද ඇළ මාර්ගයක තිබී සොයාගෙන තිබුණා.\nඅදාළ මළ සිරුර පිළිබද පශ්චාත් මරණ පරීක්ෂණයේදී අනාවරණ වී තිබුණේ වෙඩි තබා එම කොටියා ඝාතනය කර ඇති බවයි.\nඑමෙන්ම, දත් ගලවා, ඉදිරි පාද ද කපා ඉවත් කර සිරුරට දැඩි ලෙස හානි සිදුකර ඇති බවට ද පශ්චාත් මරණ පරීක්ෂණ වාර්තාවෙන් තහවුරු වී තිබුණා.\nමේ අතර, මෙම සිද්ධියට අදාළව නීතිය දැඩිව ක්‍රියාත්මක කරන බව පරිසර හා වනජීවි සම්පත් අමාත්‍ය එස්.එම්. චන්ද්‍රසේන කියා සිටියා.",
       "URL": "https://www.hirunews.lk/231565/විශේෂ-කාර්ය-බලකාය-සහ-වනජීවි-නිලධාරීන්-උඩවලව-ජාතික-වනෝද්‍යානයේ-සෝදිසි-මෙහෙයුමක",
       "Category": "Local News",
       "Parent URL": "https://www.hirunews.lk/local-news.php?pageID=2969"
}