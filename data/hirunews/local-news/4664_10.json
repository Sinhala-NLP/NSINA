{
       "Source": "hirunews",
       "Timestamp": "Monday, 13 February 2017 - 8:01",
       "Headline": "වරකාපොල තරුණයාගේ ඝාතනයට තවත් හයදෙනෙකු සොයා පරීක්ෂණ",
       "News Content": "පහරදී ඝාතනය කර වරකාපොල ඇත්නාවල ප්‍රදේශයේ දමා ගොස් තිබියදී සොයාගත් තරුණයාගේ මරණය සම්බන්ධයෙන් තවත් සැකකරුවන් 6 දෙනෙකු අත්අඩංගුවට ගැනීම සඳහා කෑගල්ල කොට්ඨාශ අපරාධ විමර්ශන කාර්යාංශය පරීක්ෂණයක් ආරම්භ කර තිබෙනවා.\nසිද්ධිය සම්බන්ධයෙන් පෙරේදා අත්අඩංගුවට ගත් සැකකරුවන් 5 දෙනා අතරින් සිව්දෙනෙකු ඝාතනයට කිසිදු සම්බන්ධයක් නොමැති බවයි පොලීසිය සඳහන් කළේ.\nකෑගල්ල,යට්ටෝගොඩ ප්‍රදේශයේ නිවසක සැඟව සිටියදීයි මෙම සැකකරුවන් අත්අඩංගුවට ගනු ලැබුවා.\nමුහුණ වසා දෙඅත් බැඳ දමා තිබූ තරුණයාගේ මළ සිරුර වරකාපොල,ඇත්නාවල ප්‍රදේශයේ දමාගොස් තිිබියදී පොලීසිය සොයාගත්තේ  පසුගිය සිකුරාදායි.\nමෙම තරුණයා පස්යාල ප්‍රදේශයේදී ඝාතනය කර වරකාපොලට ගෙනවිත් දමා ඇති බවට පසුව අනාවරණ වුණා.\nපස්යාල ප්‍රදේශයේ කුකුළු ගොවිපලක සේවකයෙක් වන ඔහු පසුගිය 9 වනදා නිවාඩු ලබා නිවස බලා ගමන් කරමින් සිටියදී ප්‍රදේශයේ සොරකම් කිහිපයක් සම්බන්ධයෙන් සෙවිල්ලෙන් සිටි කණ්ඩායමක් අත්වැරදීමකින් සිදුකළ පහරදීමකින් මොහු ජීවිතක්ෂයට පත්ව ඇති බව පොලීසිය ප්‍රකාශ කළා.\n32 හැවිරිදි මියගිය තරුණයා කටුගස්තොට,සෙනරත්ගම ප්‍රදේශයේ පදිංචි චින්තක කැළුම් නැමති අයෙක්.\nපොලීසිය සදහන් කළේ සිද්ධිය සම්බන්ධයෙන් චෝදනා එල්ල වන ජනක හෙවත් කුමාර නැමැති ප්‍රධාන සැකකරු අත්අඩංගුවට ගැනීම සඳහා ද විශේෂ පරීක්ෂණයක් ආරම්භ කර ඇති බවයි.",
       "URL": "https://www.hirunews.lk/154332/වරකාපොල-තරුණයාගේ-ඝාතනයට-තවත්-හයදෙනෙකු-සොයා-පරීක්ෂණ",
       "Category": "Local News",
       "Parent URL": "https://www.hirunews.lk/local-news.php?pageID=4664"
}