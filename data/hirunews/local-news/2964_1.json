{
       "Source": "hirunews",
       "Timestamp": "Wednesday, 08 January 2020 - 10:39",
       "Headline": "ශානි අබේසේකරට විදෙස් ගමන් තහනම්",
       "News Content": "වැඩ තහනමකට ලක්වූ අපරාධ පරීක්ෂණ දෙපාර්තමේන්තුවේ හිටපු අධ්‍යක්ෂ ජේ්‍යෂ්ඨ පොලිස් අධිකාරි ශානි අබේසේකරට විදෙස් ගමන් තහනම් කරමින් අධිකරණ නියෝගයක් නිකුත් කර තිබෙනවා.\nකොළඹ අපරාධ කොට්ඨාශය නුගේගොඩ අතිරේක මහේස්ත්‍රාත් යූ.කේ.පැල්පොලගෙන් කරුණු ලැබූ ඉල්ලීමකට අනුවයි අද මෙම නියෝගය නිකුත් කෙරුණේ.\nජාතික පොලිස් කොමිසමේ නියෝගයකට අනුව වැඩබලන පොලිස්පතිවරයා විසින් ජේ්‍යෂ්ඨ පොලිස් අධිකාරි ශානි අබේසේකරගේ වැඩ තහනම් කරනු ලැබුවේ ඊයේ පස්වරුවේයි.\nශානි අබේසේකර අපරාධ පරීක්ෂණ දෙපාර්තමේන්තුවේ විමර්ශණවලට අදාළ කරුණු සම්බන්ධයෙන් පාර්ලිමේන්තු මන්ත්‍රී රංජන් රාමනායක සමඟ පැවැත් වූ දුරකතන සංවාදයෙන් පොලිස් දෙපාර්තමේන්තුව අපකීර්තියට ලක් කිරීම හේතුවෙනුයි මොහුගේ සේවය අත්හිටුවා ඇත්තේ.\nඅපරාධ පරීක්ෂණ දෙපාර්තමේන්තුව පසුගිය රජය සමයේ සිදුකළ ඇතැම් පරීක්ෂණ පක්ෂග්‍රාහීව සිදුකර ඇති බවට එල්ල වූ චෝදනා මත ජාතික පොලිස් කොමිසමෙන් පරීක්ෂණයක් ආරම්භ කර එම විමර්ශනයට අදාළව ශානි අබේසේකර මීට මාසයකට පමණ පෙර ගාල්ල නියෝජ්‍ය පොලිස්පතිවරයාගේ පෞද්ගලික සහකාර වශයෙන් මාරු කර යවා තිබුණා.\nමේ අතර පාර්ලිමේන්තු මන්ත්‍රී රන්ජන් රාමනායකගේ ආන්දෝලනාත්මක ජංගම දුරකතන හ`ඩපට සම්බන්ධයෙන් කොළඹ අපරාධ කොට්ඨාශය විශේෂ විමර්ශනයක් ආරම්භ කර තිබෙනවා.\nමන්ත්‍රීවරයා විවිධ පුද්ගලයින් සමඟ පැවැත් වූ දුරකතන සංවාද ඇතුළත් මතභේදාත්මක හඬපට රැසක් මාධ්‍ය වෙත නිකුත් වූ අතර ඊට අදාළව පොලිසියට, අධිකරණ සේවා කොමිසන් සභාවට සහ ජාතික පොලිස් කොමිසමට ද පැමිණිලි ඉදිරිපත් වුණා.\nඒ අනුව මෙම සියලූ හඩපට සම්බන්ධයෙන් විමර්ශනය කරන බවයි කොළඹ අපරාධ කොට්ඨාශයේ අධ්‍යක්ෂ පොලිස් අධිකාරි පී.ජේ.නන්දන කියා සිටියේ.\nවැඩබලන පොලිස්පති සී.ඞී. වික්‍රමරත්න විසින් බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන්ට ලබාදුන් උපදෙස් මත මෙම පරීක්ෂණ කොළඹ අපරාධ කොට්ඨාශයට භාරදී තිබෙනවා.",
       "URL": "https://www.hirunews.lk/231830/ශානි-අබේසේකරට-විදෙස්-ගමන්-තහනම්",
       "Category": "Local News",
       "Parent URL": "https://www.hirunews.lk/local-news.php?pageID=2964"
}