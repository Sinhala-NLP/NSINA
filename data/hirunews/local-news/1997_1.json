{
       "Source": "hirunews",
       "Timestamp": "Sunday, 25 April 2021 - 17:49",
       "Headline": "රිෂාඩ් සහ ඔහුගේ සහෝදරයා දින 90ක් රඳවා තබා ගැනීමට ඉල්ලීමක් (වීඩියෝ)",
       "News Content": "අත්අඩංගුවට ගනු ලැබූ පාර්ලිමේන්තු මන්ත්‍රී රිෂාඩ් බදියුදීන් සහ ඔහුගේ සොහොයුරා සම්බන්ධයෙන් දින 90ක් සඳහා රැදවුම් නියෝග ලබා ගැනීම සඳහා ඉල්ලීම් කර ඇති බව පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ පවසනවා.\nපාස්කු ප්‍රහාරකයින්ට ආධාර අනුබල දීමේ චෝදනාව යටතේ සමස්ත ලංකා මහජන කොංග්‍රසයේ නායක, සමගි ජන බලවේගයේ පාර්ලිමේන්තු මන්ත්‍රී රිෂාඩ් බදියුදීන් කොළඹ - බෞද්ධාලෝක මාවතේ පිහිටි නිවසේදී ඊයේ අලුයම අත්අඩංගුවට ගත්තා.\nඑමෙන්ම, ඔහුගේ සොහොයුරු රියාජ් බදියුදීන් අත්අඩංගුවට ගනු ලැබුවේ ද වැල්ලවත්ත ප්‍රදේශයේදීයි.\nඉන් අනතුරුවයි ඔවුන් දෙදෙනා ත්‍රස්තවාදය වැළැක්වීමේ පනත යටතේ පැය 72ක් සදහා රැදවුම් නියෝග ලබා ගැනුණේ.\nමේ අතර, රිෂාඩ් බදියුදීන් සහ ඔහුගේ සොහොයුරු අත්අඩංගුවට ගැනීම සම්බන්ධයෙන් කරුණු දැක්වීම සඳහා සමස්ත ලංකා මහජන කොංග්‍රසය අද මාධ්‍ය හමුවක් කැදවා තිබුණා.\nකෙසේ වෙතත්, ඔවුන් සම්බන්ධයෙන් ඉදිරිපත් වී ඇති සාක්ෂි විශ්ලේෂණය සඳහා පැය 72ක කාලයක් ප්‍රමාණවත් නොවීම සලකා බලමින් දින 90ක් රැදවුම් නියෝග ලබා ගැනීම සඳහා ආරක්ෂක අමාත්‍යාංශය වෙත ඉල්ලීමක් සිදුකළ බවයි පොලිස් මාධ්‍ය ප්‍රකාශක  නියෝජ්‍ය පොලිස්පති අජිත් රෝහණ සඳහන් කළේ.",
       "URL": "https://www.hirunews.lk/269495/රිෂාඩ්-සහ-ඔහුගේ-සහෝදරයා-දින-90ක්-රඳවා-තබා-ගැනීමට-ඉල්ලීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1997"
}