{
       "Source": "hirunews",
       "Timestamp": "Friday, 04 November 2022 - 18:32",
       "Headline": "මගුල් ගෙදර ගිය ගමන රෝහලෙන් කෙළවර වෙයි",
       "News Content": "බගවන්තලාව කැම්පියන් වත්ත ප්‍රදේශයේදී ත්‍රී රෝද රථයක් මාර්ගයෙන් ඉවතට පැන ප්‍රපාතයකට පෙරළීමෙන් 4 දෙනෙකු තුවාල ලබා තිබෙනවා.\nවිවාහ මංගල උත්සවයකට ගිය පිරිසක් රැගත් ත්‍රී රෝද රථයක් මෙලෙස අඩි 30ක පමණ ප්‍රපාතයකට පෙරළී ඇති බවයි අප වාර්තාකරු සඳහන් කළේ.\nඅද පස්වරු 4.30ට පමණ සිදුවූ අනතුරින් ත්‍රී රෝද රථයේ රියදුරා සහ පිටුපස අසුනේ ගමන් කළ තුන්දෙනෙකු තුවාල ලබා බගවන්තලාව ප්‍රාදේශීය රෝහලට ඇතුලත් කෙරුණා.\nපසුව ඔවුන් වැඩිදුර ප්‍රතිකාර සඳහා දික්ඔය මූලික රෝහලට ඇතුලත් කර ඇතැයි සඳහන්.\nඅධික බෑවුමක් සහිත මාර්ගයක ධාවනය වෙමින් තිබූ ත්‍රී රෝද රථය මාර්ගයෙන් ඉවතට පැන මෙම අනතුර සිදුවී ඇති බවයි පොලිසිය කියාසිටියේ.\nඅනතුරෙන් තුවාල ලැබූවන් අතර කාන්තාවක් ද වන අතර ඔවුන් කොටගල රෙසිටා වතුයායේ පදිංචිකරුවන්.\nබගවන්තලාව පෙට්රොසෝ ප්‍රදේශයේ පැවති විවාහ මංගල උත්සවයකට සහභාගී වී යළිත් නිවස දක්වා ගමන් කරමින් සිටියදී මෙම අනතුර සිදුව තිබෙනවා.",
       "URL": "https://www.hirunews.lk/319624/මගුල්-ගෙදර-ගිය-ගමන-රෝහලෙන්-කෙළවර-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=757"
}