{
       "Source": "hirunews",
       "Timestamp": "Friday, 09 December 2016 - 6:52",
       "Headline": "මව ඉදිරිපිටදීම තුන් හැවිරිදි දරුවෙකු බසයකට යටවී මරුට",
       "News Content": "සිය නිවස අසලදී මව ඉදිරිපිටදීම තුන් හැවිරිදි දරුවෙකු බස් රථයකට යට වී මියගිය පුවතක් අනුරාධපුර - ඇලයාපත්තුව - හතරේ කණුව ප්‍රදේශයෙන් වාර්තා වුණා.\nඅනුරාධපුරයේ සිට මහවිලච්චිය බලා ධාවනය වූ ශ්‍රී ලංගම බසයකට යට වී මෙම දරුවා මියගොස් ඇති බවයි පොලිසිය ප්‍රකාශ කළේ.\nමෙම දරුවාගේ මව රැකියා ස්ථානයේ සිට පස්වරු දෙකට පමණ නිවසට පැමිණ ඇති අතර, ඇය පැමිණි යතුරුපැදිය නිවස ඉදිරිපිට මාර්ගයේ අනෙක් පස නැවැත් වූ අවස්ථාවේදී දරුවා මාර්ගය හරහා ඇය සිටි ස්ථානයට දිවගොස් තිබෙනවා.\nක්ෂණිකව ආපසු හැරුණු දරුවා යළි නිවස දෙසට දිව එද්දී මෙලෙස බස් රථයට යට වී තිබුණේ මව ඉදිරිපිටදීයි.\nදරුවා ඇලයාපත්තුව රෝහලට රැගෙන එනවිටත් මියගොස් සිටි බව වෛද්‍යවරුන් ප්‍රකාශ කළා.\nසිද්ධිය සම්බන්ධයෙන් බස් රථයේ රියදුරු අත්අඩංගුවට ගැනුණු අතර, ඔහු අද අනුරාධපුර මහේස්ත්‍රාත් අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/149273/මව-ඉදිරිපිටදීම-තුන්-හැවිරිදි-දරුවෙකු-බසයකට-යටවී-මරුට",
       "Category": "Local News",
       "Parent URL": "https://www.hirunews.lk/local-news.php?pageID=4762"
}