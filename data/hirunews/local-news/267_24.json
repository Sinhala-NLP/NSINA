{
       "Source": "hirunews",
       "Timestamp": "Thursday, 15 June 2023 - 7:49",
       "Headline": "ඉන්දියාව සමග ඇවිලුණු Twitter",
       "News Content": "ට්විටර් සම-නිර්මාතෘ සහ හිටපු ප්‍රධාන විධායක නිලධාරී ජැක් ඩෝර්සි ජනප්‍රිය යූ ටියුබ් වැඩසටහනකට ලබා දුන් සම්මුඛ සාකච්ඡාවක් ඉන්දියාව සහ ට්විටර් සමාජ ජාලය අතර බරපතල අර්බුදයක් නිර්මාණය කරමින් තිබෙනවා.\nපසුගිය වකවානුවේ ට්විටර් මයික්‍රොබ්ලොගින් වේදිකාවේ මෙහෙයුම් වසා දමන බවට තර්ජනය කළ බව ඔහු කළ චෝදනාවක් ඉන්දීය ආණ්ඩුව ප්‍රතික්ෂේප කරන ලද අතර ඇමතිවරයෙකු එම ප්‍රකාශයන් \"සම්පූර්ණ බොරුවක්\" ලෙස හඳුන්වනු ලැබුවා.\nයූ ටියුබ් වැඩසටහනක් සමඟ සම්මුඛ සාකච්ඡාවකදී ජැක් ඩෝර්සි පසුගිය සඳුදා ඉන්දීය රජය තමන් වෙත දැඩි පීඩනයක් එල්ල කළ බවට ඉන්දීය බලධාරීන්ට චෝදනා කළා.\nපසුගිය වසරේ එලොන් මස්ක්ට ඩොලර් බිලියන 44කට විකුණා දැමූ ට්විටර් සමාජ ජාලයෙහි ඩෝර්සි තවදුරටත් සේවය නොකරන නමුත්, නව දිල්ලි පාලනය විසින්\nටිව්ටර් සමාගම සහ පොදුවේ සමාජ මාධ්‍යය සමඟ ඇති කරන බලපෑම පිළිබඳ අලුත් කතාබහක් කරලියට ගෙනැවිත් තිබෙනවා.\nඅගමැති නරේන්ද්‍ර මෝදිගේ පාලනය විසින් කෘෂිකාර්මික ලිබරල්කරණ සඳහා ගෙන ආ නීති තුනකට එරෙහිව නව දිල්ලි අගනුවර ආසන්නයේ දහස් ගණන් ගොවීන් 2021 වසරේදී කඳවුරු බැඳගත්තා.\nඑම විරෝධතා අතරතුර රජය එයට එරෙහිව කටයුතු කරන ආකාරය පිළිබඳව ප්‍රශ්න කරන ගිණුම් සම්බන්ධයෙන් දැඩිව කටයුතු කරන ලෙස ට්විටර් වෙත ඉන්දීය රජයේ \"බොහෝ ඉල්ලීම්\" වලට මුහුණ දීමට සිදු වූ බව ඩෝර්සි පවසා තිබුණා. කෙසේ වෙතත් අවසානයේ එම නීති අහෝසි කරනු ලැබුවා.\nට්විටර් වෙත එල්ල වූ පීඩනය පිළිබඳව හෙළි කරමින් ඩෝර්සි පැවසුවේ 'ඉන්දියාවේ ට්විටර් වසා දමන' බවටත් 'අපි ඔබේ සේවකයින්ගේ නිවාස වටලනවා,' යනුවෙනුත් ඉන්දීය රජයේ බලධාරීන් ප්‍රකාශ කළ බවයි.\nමෙම චෝදනා සම්බන්ධයෙන් ඉන්දියාවේ ඉලෙක්ට්‍රොනික හා තොරතුරු තාක්ෂණ රාජ්‍ය අමාත්‍ය රජීව් චන්ද්‍රසේකර් ට්විටර් ඔස්සේම ප්‍රතිචාර දැක්වූවා.\nඩෝර්සි සහ ඔහුගේ ටිව්ටර් සමාගම ඉන්දියානු නීතිය \"නැවත නැවතත් අඛණ්ඩව උල්ලංඝනය කිරීම්\" සිදු කර ඇති බව ඔහුගේ ට්විටර් සටහනේ දැක්වුණා.\n2021 දී ඉන්දියාව සමාජ ජාල මත නව නීති පැන වූ අතර ප්‍රචණ්ඩකාරී, නොමඟ යවනසුලු හෝ වෙනත් විරුද්ධවාදී අන්තර්ගතයන් ඉවත් කිරීම සඳහා වන නීති එසේ පනවනු ලැබුවා.\nපසුව මාධ්‍ය හමුවේ අදහස් දක්වමින් තොරතුරු තාක්ෂණ අමාත්‍යවරයා පවසා සිටියේ \"ඩෝර්සි\nප්‍රකාශ කර ඇති ප්‍රබන්ධවලට වඩා සත්‍ය කරුණු \"ඉතා වෙනස්\" බවයි.\nඅමාත්‍ය චන්ද්‍රසේකර් වැඩි දුරටත් පවසා සිටියේ විරෝධතා අතරතුර බොහෝ වැරදි තොරතුරු සහ ඇත්ත වශයෙන්ම ජන සංහාර පිළිබඳ ව්‍යාජ වාර්තා පවා තිබුණු බවයි.\nඑවැනි අන්තර්ගතයන් ඉවත් කිරීමට ට්විටර් බැඳී සිටින බව ඔහු දැඩිව අවධාරණය කළා.\nවිදේශීය හෝ ඉන්දියානු ඕනෑම වේදිකාවක් රට තුළ ක්‍රියාත්මක වීමට සහ පුරවැසියන්ට සේවා සහ නිෂ්පාදන ලබා දීමට නම් ඉන්දියානු නීතිවලට අනුකූල විය යුතු බව ඉන්දීය රජය නිරන්තරයෙන්ම පිළිගන්නා කරුණක් බව ද ඔහු අවධාරණය කළා.\nඉන්දියාව ක්‍රියාත්මක කළ නව තොරතුරු තාක්‍ෂණ නීතිවලට අනුකූල වීමට ට්විටර් අපොහොසත් වීම සම්බන්ධයෙන් පසුගිය වසරේදී ට්විටර් සමාගම සහ ඉන්දීය රජය අතර බරපතල මත ගැටුම් ඇති වුණා.\nඉන්දියාව එහිදී චෝදනා කළේ ට්විටර් සමාගම හිතාමතාම තම ඉල්ලීම් නොසලකා හැරි බවයි.\nඉන්දියානු රජයේ දත්තවලට අනුව එරට තුළ WhatsApp පරිශීලකයන් මිලියන 530ක්, YouTube මිලියන 448ක්, Facebook මිලියන 410ක්, Instagram මිලියන 210ක් සහ Twitter මිලියන 17.5ක් භාවිතා කරනවා.",
       "URL": "https://www.hirunews.lk/337976/ඉන්දියාව-සමග-ඇවිලුණු-twitter",
       "Category": "Local News",
       "Parent URL": "https://www.hirunews.lk/local-news.php?pageID=267"
}