{
       "Source": "hirunews",
       "Timestamp": "Wednesday, 11 May 2016 - 16:19",
       "Headline": "පුද්ගල ඝාතන චෝදනාවක් එල්ලවූ සැකකරුවෙකු නිදහස්",
       "News Content": "පොල්ලකින් පහරදී පුද්ගලයෙකු ඝාතනයට කළ බවට චෝදනා එල්ල වී සිටි අනුරාධපුර ශ්‍රාවස්තිපුර අලූත්වැව ප්‍රදේශයේ පදිංචිකරුවෙකු නිදොස්කොට නිදහස් කර තිබෙනවා.\nපොළොන්නරුව මහාධිකරණ විනිසුරු එන්.පී.බී.එන් රණවීර, සැකකරු මෙලෙස නිදහස් කරනු ලැබුවේ 6 දෙනෙකුගෙන් සමන්විත ජූරි සභාවක් ලබාදුන් නිගමනයකට අනුවයි.\n2001 වසරේදී මෙම ඝාතනය කළ බවට සැකකරුට එරෙහිව නීතිපතිවරයා මහාධිකරණය හමුවේ නඩු පවරා තිබුණා.\nනඩුවේ තීන්දුව ප්‍රකාශයට පත් කරමින් විනිසුරුවරයා සඳහන් කළේ විත්තිකරු බිරිඳගේ දරුවාගේ සහ තමන්ගේ ජීවිත ආරක්ෂාව වෙනුවෙන් ආත්ම ආරක්ෂාවේ අයිතිය ක්‍රියාවේ යෙදවීම නිසා මෙම මරණය සිදුව ඇති බවට නිගමනය කරන බවයි.\nනඩුවේ සාක්ෂි සම්බන්ධයෙන් වන දේශනය පොළොන්නරුව මහාධිකරණ විනිසුරු එන්.පී.බී.එන් රණවීර විසින් පැය දෙකක කාලයක් පැවැත්වූ බවයි හිරු අධිකරණ වාර්තාකරු කියා සිටියේ.",
       "URL": "https://www.hirunews.lk/132982/පුද්ගල-ඝාතන-චෝදනාවක්-එල්ලවූ-සැකකරුවෙකු-නිදහස්",
       "Category": "Local News",
       "Parent URL": "https://www.hirunews.lk/local-news.php?pageID=5050"
}