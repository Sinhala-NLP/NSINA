{
       "Source": "hirunews",
       "Timestamp": "Saturday, 26 February 2022 - 19:54",
       "Headline": "තෙවසරකට පසු යළි මන්නාරම සමූහ මිනීවලේ කැණිම් ඇරඹේ",
       "News Content": "වසර 3 ක කාලයක් අත්හිටුවා තිබූ මන්නාරම සමූහ මිනී වළ ආශ්‍රිත විමර්ශන හා කැණීම් යළි ආරම්භ කිරීමට වව්නියාව මහාධිකරණය නියෝගයක් ලබාදී තිබෙනවා.\nමන්නාරම මහේස්ත්‍රාත්වරයා වෙත අදාළ නියෝගය යොමු කිරීමෙන් අනතුරුව පොලීසිය ඇතුළු පාර්ශව විසින් එම විමර්ශන හා කැණීම් යළි ආරම්භ කිරීමට නියමිතයි.\nමන්නාරම පොලිසිය සඳහන් කළේ, වව්නියාව මහාධිකරණයෙන් ලබා දුන් එම නියෝගය තවමත් මන්නාරම මහේස්ත්‍රාත්වරයා වෙත ලැබී නොමැති බවයි.\nමේ වන විට වර්ග අඩි 90ක පමණ භූමි ප්‍රමාණයක විහිඳී ඇති අදාළ සමුහ මිනී වළ සහිත ප්‍රදේශය පොලිස් හා හමුදා ආරක්ෂාව යටතේ පවතිවා.\n2019 වසරේ දී මන්නාරම සමූහ මිනීවලේ කැණීම් කටයුතු තාවකාලිකව නතර කිරීමට තීරණය කෙරුණේ මන්නාරම මහේස්ත්‍රාත් අධිකරණ සංකීර්ණයේදී පැවැත්වූ සාකච්ඡාවකදියි.\n2019 වසරේ මාර්තු 8 වනදා වනවිට දින 156 ක් මෙම සමූහ මිනීවලේ කැණීම් කටයුතු සිදුකිරීමෙන් මිනිස් අස්ථි කොටස් 342 ක් සොයාගැණුනු අතර, ඉන් මිනිස් අස්ථි කොටස් 330 ක් ගොඩගෙන තිබුණා.\nඑමෙන්ම, ළමයින් 30 දෙනෙකුට අයත් අස්ථි කොටස් ඒ අතර තිබූ බව සඳහන්.",
       "URL": "https://www.hirunews.lk/298135/තෙවසරකට-පසු-යළි-මන්නාරම-සමූහ-මිනීවලේ-කැණිම්-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=1331"
}