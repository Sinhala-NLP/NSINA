{
       "Source": "hirunews",
       "Timestamp": "Sunday, 29 May 2022 - 19:38",
       "Headline": "IPL අවසන් තරඟයේ කාසියේ වාසිය රාජස්ථාන් රෝයල්ස් කණ්ඩායමට",
       "News Content": "ඉන්දීය ප්‍රිමියර් ලීග් තරගාවලියේ අවසන් මහා තරගය අද පැවැත්වෙනවා.\nඒ මෙවර අහමදාබාද් හි නරේන්ද්‍ර මෝදි ක්‍රීඩාංගණයේදී යි.\nකුමාර් සංගක්කාර ප්‍රධාන පුහුණුකාරීත්වය දරණ රාජස්ථාන් රෝයල්ස් කණ්ඩායම සහ පළමුවරට අයි.පී.එල්. තරගාවලියට එක්වූ ගුජරාට් ටයිටන්ස් කණ්ඩායම අතරයි මෙම තරගය පැවැත්වෙන්නේ.\nතරගයේ කාසියේ වාසිය දිනූ රාජස්ථාන් රෝයල්ස් කණ්ඩායම පළමුවෙන් පන්දුවට පහරදීමට තීරණය කර තිබෙනවා.\nරාත්‍රියේ ඇරඹෙන මෙම තරගාවලිය නැරඹීම සඳහා ලක්ෂයකට වැඩි ප්‍රේක්ෂක පිරිසක් පැමිණීම අපේක්ෂා කරන බවයි ක්‍රීඩා විචාරකයින් පෙන්වා දෙන්නේ.\nලොව ධනවත්ම ක්‍රිකට් ලීගය ලෙසටයි IPL ක්‍රිකට් තරගාවලිය සැලකෙන්නේ.\n15වැනි වරට ක්‍රියාත්මක වූ මෙවර තරගාවලිය සඳහා පළමු වරට පැවැත්වුනේ කණ්ඩායම් 10 කගේ සහභාගිත්වයෙන්.\nමෙවර IPL තරගාවලිය දින 65ක් පුරා ක්‍රියාත්මක වූ අතර මුලික වටයේ තරග 70ක් ක්‍රීඩාංගන 7කදී පැවැත්වුණා.\nඑහිදී IPL ශූරතා වැඩිම වාරගණනක් දිනා කාගේත් අවධානය දිනා ගත් මහේල ජයවර්ධන ප්‍රධාන පුහුනුකාරිත්වය දැරූ මුම්බායි ඉන්දියන්ස් සහ චෙන්නායි සුපර් කිංග්ස් මුලික වටයෙන්ම ඉවත් වන්නට සිදු වුණා.\nIPL තරගාවලියේ නවකයින් වන ගුජරාට් කණ්ඩායම මූලික වටයේදී සහභාගි වූ තරග 14 න් 10 ක්ම ජයගනිමින් අවසන් වටයේ සිය ස්ථානය කල් වෙලා ඇතිවම වෙන් කර ගත්තා. ඔවුන් අවසන් මහ තරගයට සුදුසුකම් ලබාගත්තේ පළමු අවසන් පූර්ව තරගයේදී රාජස්ථාන් කණ්ඩයාම පරාජයට පත්කරමින්.\nසමාරම්භක IPL තරඟාවලියේ ශූරයන් වන රාජස්ථාන් කණ්ඩායම, මෙවර තරගාවලියේ අවසන් වටයට පිවිසියේ මූලික වටයේදී සහභාගි වූ තරග 14 න් 9ක් ජයගනිමින්.\nපළමු අවසන් පූර්ව තරගයේදී ගුජරාට් කණ්ඩායම හමුවේ පරාජයට පත්වුවද, තුන්වැනි අවසන් වටයේදී තරගයේදී රෝයල් චැලේන්ජර්ස් බැංගලෝර් කණ්ඩායම පරාජය කරමින් ඔවුන් අවසන් මහ තරගයට පිවිසියා.\nප්‍රධාන පුහුණුකාරිත්වය දරන කුමාර් සංගක්කාර සහ වේග පන්දු පුහුණුකරු ලසිත් මාලිංග ප්‍රමුඛ රාජස්ථාන් රෝයල්ස් කණ්ඩායම සිය දෙවැනි IPL කුසලානය තමන් සතු කර ගැනීමට තරග බිමට පිවිසෙන අතර මෙවර IPL කෝඩුකාරයින් වන ගුජරාට් ටයිටන්ස් තරග බිමට පිවිසෙන්නේ කුලුදුල් IPL කුසලානයක පහස විද ගැනීමටයි.\nමේ අතර මෙම තරගය IPL තරගාවලියේ පළමු තරගය රාජස්ථාන් රෝයල්ස් ජයග්‍රහණය කරා මෙහෙයවූ ශේන් වොර්න් වෙනුවෙන් වෙන් කිරීමටද රාජස්ථාන් බලධාරීන් පියවර ගෙන තිබෙනවා. මෙවර IPL තරගාවලියේ ශූරයන් සඳහා කුසලාන සමගින් ඉන්දීය රුපියල් කෝටි 20 ක මුදලක් පිරිනැමෙන අතර එය දළ වශයෙන් ශ්‍රී ලංකා රුපියල් කෝටි 91ක් පමණ වනවා.\nතරගාවලියේ අනු ශූරයන් සඳහා ඉන්දීය රුපියල් කෝටි 13ක මුදලක් පිරිනැමෙන අතර එය දළ වශයෙන් ශ්‍රී ලංකා රුපියල් කෝටි 59 ක අගයක්.",
       "URL": "https://www.hirunews.lk/305635/ipl-අවසන්-තරඟයේ-කාසියේ-වාසිය-රාජස්ථාන්-රෝයල්ස්-කණ්ඩායමට",
       "Category": "Local News",
       "Parent URL": "https://www.hirunews.lk/local-news.php?pageID=1134"
}