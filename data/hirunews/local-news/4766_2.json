{
       "Source": "hirunews",
       "Timestamp": "Tuesday, 06 December 2016 - 12:43",
       "Headline": "අම්බලන්ගොඩ ත්‍රිපුද්ගල ඝාතනය ගැන සෙවීමට පොලිස් කණ්ඩායම් 3ක්",
       "News Content": "අම්බලන්ගොඩ - ඉඩම්තොට ප්‍රදේශයේදී පුද්ගලයින් 3 දෙනෙකු වෙඩි තබා ඝාතනය කිරීමේ සිද්ධියට අදාළ සැකකරුවන් අත්අඩංගුවට ගැනීම සඳහා පොලිස් කණ්ඩායම් 3ක් යොදවා තිබෙනවා.\nඊයේ රාත්‍රී 9.30ට පමණ එල්ල වූ මෙම වෙඩි ප්‍රහාරයෙන් ජීවිතක්ෂයට පත්වුණේ 33 හැවිරිදි පියා, 27 හැවිරිදි මව සහ සිව් හැවිරිදි කුඩා පුත්‍රයායි.\nඔවුන් සිය ව්‍යාපාරික ස්ථානයේ සිටියදී යතුරුපැදියකින් පැමිණි පුද්ගලයන් දෙදෙනෙකු මෙලෙස වෙඩි තබා පළා ගොස් ඇති බව අම්බලන්ගොඩ පොලීසිය සඳහන් කළා.\nටී - 56 වර්ගයේ ගිනි අවියක් සහ මිලිමීටර් 9 වර්ගයේ ගිනි අවියක් භාවිත කරන්නට ඇති බවටයි පොලීසිය සැක පළ කරන්නේ.\nව්‍යාපාරික හෝ පවුල් ආරවුලක් මත මෙම ඝාතනය සිදුකරන්නට ඇති බවට පවතින සැකය මත ඒ ඔස්සේ පරීක්ෂණ සිදුකරන බව අම්බල්ගොඩ පොලීසියේ උසස් නිලධාරියෙකු සඳහන් කළා.",
       "URL": "https://www.hirunews.lk/149078/අම්බලන්ගොඩ-ත්‍රිපුද්ගල-ඝාතනය-ගැන-සෙවීමට-පොලිස්-කණ්ඩායම්-3ක්",
       "Category": "Local News",
       "Parent URL": "https://www.hirunews.lk/local-news.php?pageID=4766"
}