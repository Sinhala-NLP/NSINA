{
       "Source": "hirunews",
       "Timestamp": "Sunday, 18 June 2017 - 19:09",
       "Headline": "චෝදනා නැති ඇමතිවරු ගැන වගකීමක් ගන්න බැහැ - සම්බන්ධන්, විග්නේෂ්වරන්ට යළි ලියයි",
       "News Content": "චෝදනා එල්ල වී නොමැති උතුරු පළාත් සභාවේ අමාත්‍යවරුන් සම්බන්ධයෙන් වගකීම තමාට භාර ගත නොහැකි බව දෙමළ ජාතික සන්ධානයේ නායක, විපක්ෂ නායක ආර්. සම්බන්ධන්, උතුර පළාත් ප්‍රධාන අමාත්‍ය සී.වී. විග්නේෂ්වරන් වෙත ලිපියක් යොමු කරමින් දන්වා තිබෙනවා.\nඒ, උතුර පළාත් ප්‍රධාන අමාත්‍ය අමාත්‍යවරයා දෙමළ සන්ධානයේ නායකයා වෙත ඊයේ යොමු කළ ලිපියට පිළිතුරු ලෙසයි.\nමොවුන් දෙදෙනා අතර හුවමාරු වූ 4 වන ලිපිය මෙය වනවා.\nචෝදනා එල්ල වී නොමැති උතුරු පළාත් සභාවේ අමාත්‍යවරුන් සම්බන්ධයෙන් වගකීම භාර ගන්නා ලෙස පළාත් මහඇමති සී.වී. විග්නේෂ්වරන් විපක්ෂ නායක ආර්. සම්බන්ධන් වෙත ලිපියක් යොමු කරමින් දැනුම් දී තිබුණා.\nචෝදනා එල්ල වී නොමැති අමාත්‍යවරුන් සම්බන්ධයෙන් ද සිදුකෙරෙන පරීක්ෂණ සඳහා බාධා නොකරන ලෙස තමන් එම අමාත්‍යවරුන් වෙත දැනුම් දුන් බව ආර්. සම්බන්ධන් මන්ත්‍රීවරයා යොමු කළ ලිපියෙහි තවදුරටත් දැක්වෙනවා.\nප්‍රධාන අමාත්‍යවරයාගේ පරස්පර විරෝධී ක්‍රියාකාරකම් හේතුවෙන් පළාත් සභාව තුළ මෙම අර්බුදය මතු වී ඇති බව ද එම ලිපියේ තවදුරටත් සඳහන්.\nමහඇමති ධුරයේ කටයුතු කිරීමේදී ඉලංගෙයි තමිල් අරසු පක්ෂයේ නායක පාර්ලිමේන්තු මන්ත්‍රී මාවෙයි සේනාධිරාජා සමග සුහදව කටයුතු කරන බවට ප්‍රකාශ කළ ද මෙතෙක් එලෙස කටයුතු කර ඇත්ද යන්න සිතා බලන ලෙස ද සම්බන්ධන් මන්ත්‍රීවරයා පළාත් ප්‍රධාන අමාත්‍යවරයා වෙත යොමු කළ ලිපියෙහි තවදුරටත් දැක්වෙනවා.\nදූෂණ සහ වංචා හේතුවෙන් උතුරු පළාත් සභාවේ කෘෂිකර්ම සහ අධ්‍යාපන ඇමතිවරුන් එම ධුරවලින් ඉවත් කිරීමට පසුගිය දා පළාත් ප්‍රධාන අමාත්‍ය සී.වී. විග්නේෂ්වරන් කටයුතු කළ අතර, ප්‍රවාහන සහ සෞඛ්‍ය අමාත්‍යවරුන්ට මාසයක කාලයක් නිවාඩු ලබාදී තිබුණා.\nමෙම තත්ත්වයට ඉලංගෙයි තමිල් අරසු පක්ෂය විරෝධය පළ කළ අතර, ඉන් අනතුරුවයි උතුරු පළාත් ප්‍රධාන අමාත්‍යවරයාට එරෙහිව මන්ත්‍රීවරුන් 21 දෙනෙකුගේ අත්සනින් යුතුව පළාත් ආණ්ඩුකාරවරයා වෙත විශ්වාසභංග යෝජනාවක් භාර දෙනු ලැබුවේ.",
       "URL": "https://www.hirunews.lk/163854/චෝදනා-නැති-ඇමතිවරු-ගැන-වගකීමක්-ගන්න-බැහැ-සම්බන්ධන්-විග්නේෂ්වරන්ට-යළි-ලියයි",
       "Category": "Local News",
       "Parent URL": "https://www.hirunews.lk/local-news.php?pageID=4463"
}