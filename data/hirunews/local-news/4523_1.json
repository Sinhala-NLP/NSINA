{
       "Source": "hirunews",
       "Timestamp": "Thursday, 11 May 2017 - 12:13",
       "Headline": "හම්බන්තොට වරාය ගිවිසුම අධ්‍යයනයට කාලය අවශ්‍ය බව ජනපති කැබිනට් මණ්ඩලයට දන්වයි",
       "News Content": "හම්බන්තොට වරාය ගිවිසුම සම්බන්ධයෙන් තවදුරටත් අධ්‍යයනය කිරීම සඳහා කාලය අවශ්‍ය බව ජනාධිපතිවරයා කැබිනට් මණ්ඩලට දැනුම්දී තිබෙනවා.\nඒ පෙරේදා පැවති අමාත්‍ය මණ්ඩල රැස්වීමේදීයි.\nඑහිදී සංවර්ධන උපාය මාර්ත හා ජාත්‍යන්තර වෙළඳ කටයුතු අමාත්‍ය මලික් සමරවික්‍රම විසින් හම්බන්තොට වරාය ගිවිසුම පිළිබඳ අවසන් වාර්තාව ජනාධිපතිවරයාට ලබාදුන් බවයි සම කැබිනට් ප්‍රකාශ අමාත්‍ය ගයන්ත කරුණාතිලක හිරු ප්‍රවෘත්ති අංශය කළ විමසීමකදී සඳහන් කළේ.\nඑම වාර්තාවේ සඳහන් කරුණු පිලිබඳව අධ්‍යයනය කිරීමට කාලය අවශ්‍ය බව එහිදී ජනාධිපතිවරයා ප්‍රකාශ කළ බවයි ඔහු කියා සිටියේ.\nඒ අනුව ඉදිරියේදී අග්‍රාමාත්‍යවරයා සමග සාකච්ඡා කර මේ පිළිබඳව අවසන් තීරණය ජනාධිපතිවරයා විසින් ගනු ඇති බවද අමාත්‍යවරයා ප්‍රකාශ කළා.\nහම්බන්තොට වරාය සහ ඒ අවට ආර්ථික කලාපය චීනයට ලබාදීම සම්බන්ධයෙන් අවස්ථා කිහිපයකදී දේශපාලන ක්ෂේත්‍රයේ දැඩි කථාබහක් ඇති වුණා.\nඒ හේතුවෙන් මෙම ගිවිසුම අත්සන් කිරීම දිගින් දිගටම ප්‍රමාද වූ අතර කෙසේ වෙතත් ජනාධිපතිවරයාගේ අධ්‍යයනයෙන් පසු ලබාදෙන නිගමන අනුව ගිවිසුම අත්සන් කරනවා ද නැද්ද යන්න පිළිබඳව තීරණය කළ හැකි බවයි සම කැබිනට් ප්‍රකාශකවරයා වැඩිදුරටත් කියා සිටියේ.",
       "URL": "https://www.hirunews.lk/161083/හම්බන්තොට-වරාය-ගිවිසුම-අධ්‍යයනයට-කාලය-අවශ්‍ය-බව-ජනපති-කැබිනට්-මණ්ඩලයට-දන්වයි",
       "Category": "Local News",
       "Parent URL": "https://www.hirunews.lk/local-news.php?pageID=4523"
}