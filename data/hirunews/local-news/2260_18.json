{
       "Source": "hirunews",
       "Timestamp": "Tuesday, 22 December 2020 - 8:26",
       "Headline": "තවත් කොරෝනා මරණ 5ක් - සමස්තය 181 දක්වා ඉහළට",
       "News Content": "නව මරණ 5ක් සමඟ මෙරට සමස්ත කොරෝනා මරණ සංඛ්‍යාව 181 දක්වා ඉහළ ගියා.\nරජයේ ප්‍රවෘත්ති දෙපාර්තමේන්තුව  සඳහන් කළේ වැලිකඩ බන්ධනාගාරයේ රැදවියෙකු වන අවුරුදු 68ක් වයසැති පිරිමි පුද්ගලයෙකු පසුගිය 17 වන දා බන්ධනාගාර රෝහලේදී මිය ගොස් ඇති බවයි.\nමරණයට හේතුව ලෙස කොවිඞ් නිව්මෝනියා තත්ත්වය දක්වා තිබෙනවා. එමෙන්ම, කොළඹ 15 ප්‍රදේශයේ පදිංචි අවුරුදු 55ක් වයසැති පිරිමි පුද්ගලයෙකු ද පසුගිය 19 වන දා කොළඹ ජාතික රෝහලේදී මිය ගියා.\nකොවිඩ් නිව්මෝනියාව සහ උග්‍ර වකුගඩු ආසාදනය මරණයට හේතුව ලෙස දක්වා ඇති බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nදර්ගා නගරයේ පදිංචි අවුරුදු 77ක් වයසැති පිරිමි පුද්ගලයෙකු පසුගිය 18 වන දා නිවසේදී මිය ගොස් තිබෙනවා.\nමරණයට හේතුව ලෙස දක්වා ඇත්තේ කොරෝනා ආසාදනය සමග ලේ විෂවීම සහ හෘද රෝගී තත්ත්වයක්.\nඑමෙන්ම, කොළඹ 10 ප්‍රදේශයේ පදිංචි 83 හැවිරිදි පිරිමි පුද්ගලයෙකු කොළඹ ජාතික රෝහලේ සිට කොරෝනා ආසාදිතයෙකු ලෙස හදුනා ගැනීමෙන් පසු හෝමාගම මූලික රෝහලට මාරු කර යැවීමෙන් අනතුරුව පෙරේදා මිය ගියා.\nකොවිඩ් නිව්මෝනියා තත්ත්වය මරණයට හේතු වී තිබෙනවා.\nමග්ගොන ප්‍රදේශයේ පදිංචි 63 හැවිරිදි කාන්තාවක් පසුගිය 19 වන දා නිවසේදී මිය ගොස් ඇති අතර, කොරෝනා නිසා ලේ විෂවීම දියවැඩියාව, අධි රුධිර පීඩන තත්ත්වය සමඟ හෘද රෝගී තත්ත්වයක් මරණයට හේතු වී තිබෙනවා.\nඑම නිවේදනය පහතින්.",
       "URL": "https://www.hirunews.lk/257619/තවත්-කොරෝනා-මරණ-5ක්-සමස්තය-181-දක්වා-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=2260"
}