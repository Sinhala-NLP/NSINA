{
       "Source": "hirunews",
       "Timestamp": "Friday, 24 September 2021 - 8:16",
       "Headline": "තිරසර ආහාර පද්ධතිය සංස්කෘතික උරුමයක් - ජනපති, ජගත් සංවිධානයට කියයි (වීඩියෝ)",
       "News Content": "තිරසර ආහාර පද්ධති, ශ්‍රී ලංකාවේ සාරවත් සමාජ සංස්කෘතික හා ආර්ථික උරුමයේ කොටසක් බව ජනාධිපති ගෝඨාභය රාජපක්ෂ අවධාරණය කළා.\nජනතාවගේ සෞඛ්‍යයට සහ පරිසරයට අයහපත් බලපෑම් එල්ල කරන රසායනික පොහොර, කෘමිනාශක හා වල්නාශක තහනම් කිරීමට රජය මෑතක දී ගත් පියවර තිරසර සංවර්ධනය පිළිබඳ රාජ්‍ය ප්‍රතිපත්තියේ වැදගත් සංධිස්ථානයක්.\nඑමෙන්ම, ගෝලීය ආහාර පද්ධති වඩාත් තිරසර පරිවර්තනයකට ලක් කිරීම සඳහා සියලු පාර්ශවකරුවන් එක්විය යුතු බවයි එක්සත් ජාතීන්ගේ ආහාර පද්ධති සමුළුව මාර්ගගත ක්‍රමයට අමතමින් ජනාධිපතිවරයා සඳහන් කළේ.\nඑක්සත් ජාතීන්ගේ මහා මණ්ඩලයේ 76 වන සැසිවාරයට සමගාමී ව නිව්යෝක් නුවර දී ඊයේ එක්සත් ජාතීන්ගේ ආහාර පද්ධති සමුළුව ආරම්භ කෙරුණා.\n“අපට අවැසි අනාගතය සඳහා වූ පියවර වේගවත් කිරීම” යන තේමාව යටතේ සංවිධාන කර තිබූ සමුළුවේ ප්‍රධාන දේශනය සිදුකරනු ලැබුවේ ජගත් සංවිධාන මහ ලේකම් අන්තෝනියෝ ගුටේරස් විසින්.\nකොවිඩ් වසංගතය, ගෝලීය ආහාර සුරක්ෂිතාවයේ පැවති දුර්වලතා පෙන්නුම් කර දුන් අතර, දේශගුණ විපර්යාසයත් සමඟ තත්ත්වය තවත් අයහපත් අතට හැරී ඇති බවයි ජනාධිපති ගෝඨාභය රාජපක්ෂ සමුළුව අමතමින් සඳහන් කළේ.\nදීර්ඝ කාලීන ව රසායනික පොහොර භාවිතයට පුරුදු වූ ගොවීන්ගේ ආකල්පමය වෙනසක් ඇති කිරීම දුෂ්කර කරුණක්.\nඑමෙන්ම, කාබනික පොහොර ප්‍රමාණවත් පරිදි දේශීය වශයෙන් නිෂ්පාදනය කිරීමද අභියෝගයක් වී තිබෙනවා.\nමේ සඳහා ලැබෙන තාක්ෂණික සහ ද්විපාර්ශවික සහයෝගීතාවන් ශ්‍රී ලංකාව සාදරයෙන් පිළිගන්නා බවයි ජනාධිපතිවරයා වැඩිදුරටත් කියා සිටියේ.",
       "URL": "https://www.hirunews.lk/283075/තිරසර-ආහාර-පද්ධතිය-සංස්කෘතික-උරුමයක්-ජනපති-ජගත්-සංවිධානයට-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1672"
}