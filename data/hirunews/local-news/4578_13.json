{
       "Source": "hirunews",
       "Timestamp": "Tuesday, 04 April 2017 - 19:36",
       "Headline": "නැකැත් කමිටුවේ රසවත් මාධ්‍ය හමුව උණුසුම්",
       "News Content": "මෙවර සිංහල හා දෙමළ අලූත් අවුරුද්ද වෙනුවෙන් රාජ්‍ය නැකත් කමිටුව සකස් කර ඇති නැකත් පත්‍රයේ දෝෂ පවතින බවට ඇතැම් ජ්‍යොතිර්වේදීන් සිදුකර ඇති ප්‍රකාශවලට ප්‍රතිචාර දැක්වීම සඳහා කොළඹ දී අද මාධ්‍ය හමුවක් කැඳවා තිබුණා.\nඅභ්‍යන්තර කටයුතු, වයඹ සංවර්ධන හා සංස්කෘතික කටයුතු අමාත්‍ය එස්.බී. නාවින්නගේ ප්‍රධානත්වයෙන් පැවති එම මාධ්‍ය හමුව උණුසුම් වුණේ රාජ්‍ය නැකත් කමිටුව නියෝජනය කරන ජ්‍යොතීර්වේදී ජී.එම්.ගුණපාල අදාල නැකත්වල දෝෂ පවතින බව ප්‍රකාශ කිරීම හේතුවෙන්.\nකෙසේ වෙතත්, ඊට නැකත් කමිටුව නියෝජනය කළ අනෙකුත් ජ්‍යොතීර්වේදීන් විරෝධය පළ කළා. මෙවර නැකත් පිළිබඳව අදහස් දැක්වු ජ්‍යොතිර්වේදී ජී.එම්.ගුණපාල කියා සිටියේ නිවැරදි ආකාරයට මෙම නැකැත් සකස් වී නොමැති බවයි.\nරාජ්‍ය නැකත් කමිටුව නියෝජනය කරන පානදුරේ ප්‍රශාන්ත් මලවිගේ ජ්‍යොතිර්වේදී ජී.එම්.ගුණපාලට අභියෝගයක් එල්ල කරමින් කියා සිටියේ මීට පෙර වර්ෂවලදී නැකැත් සකස් කර ඇති බවයි.\nජ්‍යොතිර්වේදීන්ට අදහස් දැක්වීමට අවස්ථාව ලබාදීමෙන් පසු විෂය භාර අමාත්‍ය එස්.බී.නාවින්න ද මෙවර සිංහල හා දෙමළ අලූත් අවුරුද්ද වෙනුවෙන් සකස් කළ නැකත් පිළිබඳව අදහස් පළ කළා.\nඑහිදී ඔහු කියා සිටියේ පසුගිය කාලයේ ජ්‍යොතිර්වේදීන්ට අයහපත් කළදසාවක් පැවති බවයි.\nකෙසේ වෙතත් මෙම ගැටළුව සම්බන්ධයෙන් සියලූදෙනා කැඳවා සාකච්ඡා කිරීමට අදහස් කළත් අවසානයේදී ගැටළු මතුවූ බවයි අමාත්‍යවරයා කියා සිටියේ.\nඑමෙන්ම ජනවාරි මස මුලදී ලිත් මුද්‍රණය කර ඇති බැවින් මාධ්‍යවල කුමක් පළවුවත් රටේ ජනතාව අවුරුදු නැකැත් ලෙස පිළිගනු ලබන්නේ එය බවයි අමාත්‍යවරයා සඳහන් කළේ.",
       "URL": "https://www.hirunews.lk/158496/නැකැත්-කමිටුවේ-රසවත්-මාධ්‍ය-හමුව-උණුසුම්",
       "Category": "Local News",
       "Parent URL": "https://www.hirunews.lk/local-news.php?pageID=4578"
}