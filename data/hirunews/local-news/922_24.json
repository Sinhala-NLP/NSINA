{
       "Source": "hirunews",
       "Timestamp": "Monday, 22 August 2022 - 12:43",
       "Headline": "කොටුව පොලිසියේ ඕ.අයි.සී. මානව හිමිකම් කොමිසමට",
       "News Content": "කොටුව පොලිසියේ ස්ථානාධිපතිවරයා ඇතුලු නිලධාරීන් විස්සක් අද පස්වරුවේ මානව හිමිකම් කොමිසම වෙත කැඳවා තිබෙනවා.\nඒ පසුගියදා පැවති උද්ඝෝෂණයකින් අනතුරුව රුහුණු විශ්වවිද්‍යාලයේ මහා ශිෂ්‍ය සංගමයේ සභාපති පුෂ්පික එරන්ද අත්අඩංගුවට ගැනීම සම්බන්ධයෙන් ගොනුකළ පැමිණිල්ලක් විභාග කිරීමටයි.\nඑම අවස්ථාවට අන්තර් විශ්වවිද්‍යාලයීය ශිෂ්‍ය බල මණ්ඩලයේ නියෝජිතයන්, ලංකා ගුරු සංගමයේ නියෝජිතයන් ඇතුලු තවත් සිවිල් සංවිධාන කිහිපයක නියෝජිතයන් කැඳවා ඇති බවයි වාර්තාවන්නේ.\nමේ අතර අන්තර් විශ්වවිද්‍යාලයීය ශිෂ්‍ය බල මණ්ඩලයේ කැඳවුම්කරු වසන්ත මුදලිගේ ත්‍රස්ත ක්‍රියාවකට සම්බන්ධ යැයි තොරතුරු ලැබුණහොත් වැඩිදුර පරීක්ෂණ සඳහා ඔහු ත්‍රස්ත විමර්ශන කාර්යාංශයට භාරදෙන්නැයි පොලිස්පතිවරයා උපදෙස් ලබාදී ඇති බව පොලිස් මාධ්‍ය ප්‍රකාශකවරයා ඊයේ සඳහන් කළා.\nවසන්ත මුදලිගේ රැඳවුම් නියෝග මත මේ වනවිට සිටින්නේ අපරාධ පරීක්ෂණ දෙපාර්තමේන්තුව භාරයේයි.\nකෙසේ වෙතත් ඊයේ අනුරාධපුරයේදී මාධ්‍ය වෙත අදහස් දක්වමින් පොදුජන පෙරමුණේ පාර්ලිමේන්තු මන්ත්‍රී මහාචාර්ය ජී.එල්. පීරිස් සඳහන් කළේ මෙලෙස ත්‍රස්තවාදය වැළැක්වීමේ පනත යටතේ ක්‍රියාමාර්ග ගැනීම ජිනීවා මානව හිමිකම් කොමිසමේදී වුවද අභියෝගයට ලක්විය හැකි බවයි.\nමේ අතර සමාජවාදී ශිෂ්‍ය සංගමයේ ජාතික සංවිධායක රංගන ලක්මාල් දේවප්‍රිය කොම්පඤ්ඤ වීථිය පොලිසිය මගින් අද පෙරවරුවේ අත්අඩංගුවට ගෙන තිබෙනවා.",
       "URL": "https://www.hirunews.lk/313428/කොටුව-පොලිසියේ-ඕ-අයි-සී-මානව-හිමිකම්-කොමිසමට",
       "Category": "Local News",
       "Parent URL": "https://www.hirunews.lk/local-news.php?pageID=922"
}