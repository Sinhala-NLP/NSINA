{
       "Source": "hirunews",
       "Timestamp": "Friday, 20 October 2017 - 19:11",
       "Headline": "මෙරට පුරවැසිභාවය නොමැති පුද්ගලයින්ට පක්ෂ තනතුරු නොදෙන ලකුණු",
       "News Content": "මෙරට පුරවැසියන් නොවන පුද්ගලයන්ට දේශපාලන පක්ෂවල තනතුරු ලබාදීමෙන් වළකින ලෙස, දේශපාලන පක්ෂවලින් ඉල්ලීමක් කිරීමට මැතිවරණ කොමිසම සූදානම් වනවා.\nකොමිසම ඊයේ රැස්වූ අවස්ථාවේදී ඒ සම්බන්ධයෙන් විශේෂ අවධානයක් යොමු වුණා.\nතායිවාන ෆා - ඊස්ටන් බැංකු සිද්ධිය සම්බන්ධයෙන් අත්අඩංගුවට ගැනුණු ලිට්රෝ ගෑස් සමාගමේ හිටපු සභාපති ශලීල මුණසිංහ ශ්‍රී ලංකා ප්‍රජාතන්ත්‍රවාදී පෙරමුණේ සභාපති ලෙස කටයුතු කළ අතර, ඒ සම්බන්ධයෙන් සමාජයේ දැඩි සංවාදයක් මතුවුණා.\nමේ අතර, තායිවානයේ ෆා - ඊස්ටන් බැංකුවේ පරිඝනක පද්ධතියට අනවසරයෙන් පිවිස ඩොලර් මිලියන ගණනක මුදල් ඉවත් කර ගැනීමේ සිද්ධිය සම්බන්ධයෙන් ඊයේ අපරාධ පරීක්ෂණ දෙපාර්තමේන්තුව වෙත භාර වූ පුද්ගලයා මේ මස 25 වන දා දක්වා රක්ෂිත බන්ධනාගාර ගත කර තිබෙනවා.\nඒ, ඔහු අද කොළඹ කොටුව මහේස්ත්‍රාත් ලංකා ජයරත්න හමුවට ඉදිරිපත් කිරීමෙන් අනතුරුවයි.\nරුපියල් ලක්ෂ 30 කට වැඩි මුදලක් ද ඔහු සතුව තිබී අපරාධ පරීක්ෂණ දෙපාර්තමේන්තුව භාරයට ගැනුණා.\nසිද්ධියට අදාළව ශලීල මුණසිංහගේ ඥාති සහෝදරයෙකුද අපරාධ පරීක්ෂණ දෙපාර්තමේන්තුව පසුගිය 17 වනදා අත්අඩංගුවට ගත්තා.",
       "URL": "https://www.hirunews.lk/174030/මෙරට-පුරවැසිභාවය-නොමැති-පුද්ගලයින්ට-පක්ෂ-තනතුරු-නොදෙන-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=4261"
}