{
       "Source": "hirunews",
       "Timestamp": "Sunday, 27 November 2022 - 16:29",
       "Headline": "දෙවැනි කඩුල්ලට ඇෆ්ගනුවන්ගෙන් ශක්තිමත් සබඳතාවක්",
       "News Content": "සංචාරක ඇෆ්ගනිස්තානු කණ්ඩායම සහ ශ්‍රී ලංකා කණ්ඩායම අතර මේ වනවිට (27) පල්ලෙකැලේ ක්‍රීඩාංගණයේ දී පැවැත්වෙන දෙවැනි එක්දින තරගයේ දී දෙවැනි කඩුල්ල සඳහා ශක්තිමත් ලකුණු 109*ක සබඳතාවක් පවත්වාගෙන යන්නට ආරම්භක පිතිකරු Rahmanullah Gurbaz ට සහ Rahmat Shah ට හැකි වී තිබෙනවා.\nකාසියේ වාසිය දිනූ ඇෆ්ගන් නායක ෂහිඩිගේ තීරණය මත පළමුව පන්දුවට පහරදීමට පැමිණියේ ගුර්බාස් සමගින් සද්‍රානුයි.\nසද්‍රාන් ලකුණු 10ක් ලබා සිටියදී යළි ක්‍රීඩාගාරයේ අසුනක් මත හිඳවන්නට වේග පන්දු ක්‍රීඩක ළහිරු කුමාරට හැකි වුණා.\nකෙසේවෙතත් ලකුණු 27ක් තුළ පළමු කඩුල්ල බිඳ වැටුණු පසු එතැන් සිට ගුර්බාස් සමග එක් වූ ෂා ශ්‍රී ලංකා පන්දු යවන්නන්ට අනුකම්පා විරහිත අයුරින් පහරදෙන්නට වුණා.\nඒ අනුව ගුර්බාස් සිය එක්දින ක්‍රිකට් දිවියේ දෙවැනි අර්ධ ශතකය වාර්තා කරන්නට සමත් වූයේ ඊට හතරේ පහර 04ක් සහ ඊට නොදැවෙනි හයේ පහර 04ක් ද එල්ල කරමින්.\nගුර්බාස්ට හයියක් වූ ෂා ද අර්ධ ශතකයක් ලබා ගත් අතර එය ඔහුගේ එක්දින ක්‍රිකට් දිවියේ 22 වැනි අර්ධ ශතකයයි.\nමේ වනවිට ගුර්බාස් පන්දු 67කට නොදැවී ලකුණු 65ක් සහ ෂා පන්දු 71කට නොදැවී ලකුණු 56ක් ලබාගෙන කඩුල්ලේ රැඳී සිටිනවා.\nඇෆ්ගනිස්තානය කඩුල්ලක් පමණක් දැවී පන්දුවාර 26ක් අවසන් වෙද්දී ලකුණු 131ක් ලබාගෙන ශක්තිමත් ලකුණු පුවරුවක් තනාගනිමින් සිටිනවා.",
       "URL": "https://www.hirunews.lk/321422/දෙවැනි-කඩුල්ලට-ඇෆ්ගනුවන්ගෙන්-ශක්තිමත්-සබඳතාවක්",
       "Category": "Local News",
       "Parent URL": "https://www.hirunews.lk/local-news.php?pageID=704"
}