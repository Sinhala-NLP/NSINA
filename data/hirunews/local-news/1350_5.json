{
       "Source": "hirunews",
       "Timestamp": "Friday, 18 February 2022 - 7:55",
       "Headline": "පෞද්ගලික අංශයෙන් ජාතික පද්ධතියට මෙගවොට් 300 ක විදුලිය (වීඩියෝ)",
       "News Content": "ඉදිරි දින කිහිපය තුළ ලංකා විදුලිබල මණ්ඩලයට පෞද්ගලික අංශයෙන් මෙගවොට් 300ක පමණ ධාරිතාවක් ලබාගැනීමට අවසර ලබාදුන් බව ශ්‍රී ලංකා මහජන උපයෝගීතා කොමිෂන් සභාවේ සභාවේ සභාපති ජනක රත්නායක ප්‍රකාශ කළා.\nතාප විදුලි බලාගාරවලට අවශ්‍ය ඉන්ධන වරින්වර හිඟවීම හේතුවෙන් මෙරට ස්ථාවර විදුලි සැපයුමට පසුගිය දිනවල දැඩි බලපෑමක් එල්ල වුණා.\nඑවන් පසුබිමක් තුළ ඉදිරි විදුලි සැපයුම පවත්වාගෙන යෑම සඳහා මාස 03ක කාලයක් තුළ දෛනික විදුලි කප්පාදුවක් සිදු කිරීමට විදුලිබල මණ්ඩලය උපයෝගීතා කොමිසමෙන් අවසර ඉල්ලා සිටියා.\nඑහෙත්, ඊට අවසර හිමිවූයේ නැහැ.\nකෙසේ වෙතත්, මේ වනවිටත් බලාගාර කිහිපයක් අක්‍රීයව පවතිනවා.\nමතුගම, තුල්හිරිය, කොළොන්නාව, කැලණිතිස්ස, සොජිට්ස් යන බලාගාර මෙලෙස ඉන්ධන නොමැතිවීම හේතුවෙන් අර්බුදයට ලක්ව තිබෙනවා.\nමෙවැනි තත්ත්වයක් උද්ගතව තිබිය දී තෙල් සංස්ථාවෙන් ඉන්ධන නො ලැබෙන පසුබිමක විදුලිබල මණ්ඩලය තීරණය කළේ ඔවුන්ට අවශ්‍ය ඉන්ධන ලංකා අයි.ඕ.සී. සමාගමෙන් ඍජුව ලබාගැනීමට යි.\nකෙසේ වෙතත්, ආණ්ඩුව නියෝජනය කරන ඛනිජ තෙල් වෘත්තීය සමිතිවලින් එම තීරණයට දැඩි බලපෑමක් එල්ල වී තිබෙනවා.\nමේ අතර, ඉන්ධන මිල යළි සංශෝධනය කිරීමක් සම්බන්ධයෙන් මතුව ඇත්තේ දැඩි කතාබහක්.\nඉන්දීය ඔයිල් සමාගම පසුගිය දා පෙට්රල් සහ ඩීසල් මිල ඉහළ දැමුවද තෙල් සංස්ථාව ප්‍රකාශ කළේ ඔවුන් මිල ඉහළ නො දමන බවටයි.\nකෙසේ වෙතත්, ඛනිජ තෙල් සංස්ථාව දෛනික ව ලබන අලාභය ඉහළ යෑමත් සමඟ එය තවදුරටත් දරාගත නො හැකි බැවින් කඩිනම් මිල ඉහළ නැංවීමක් ඉල්ලා මේ වනවිටත් බලශක්ති අමාත්‍යවරයාට යෝජනාවලියක් ඉදිරිපත් කර තිබෙනවා.\nඊයේ හිරු ප්‍රවෘත්ති අංශය සිදු කළ විමසීමක දී අමාත්‍ය උදය ගම්මන්පිල සඳහන් කළේ, තෙල් සංස්ථාව ඉදිරිපත් කළ යෝජනාවට අනුව ඉන්ධන මිල ඉහළ දැමුවහොත් ඉතිහාසයේ වැඩිම ඉන්ධන මිල බවට එය පත්වනු ඇති බවයි.\nමුදල් අමාත්‍යාංශය සමඟ පාරිභෝගිකයාට අවම පීඩනයක් ඇතිවන පරිදි මිල ඉහළ නැංවීමක් සම්බන්ධයෙන් සාකච්ඡා කරමින් සිටින බවද අමාත්‍යවරයා හිරු ප්‍රවෘත්ති වෙත කියා සිටියා.\nඅමාත්‍ය උදය ගම්මන්පිල විසින් අද දිනයේ දී ඊට අදාළව විශේෂ මාධ්‍ය හමුවක් පැවැත්වීමටද නියමිතයි.",
       "URL": "https://www.hirunews.lk/297318/පෞද්ගලික-අංශයෙන්-ජාතික-පද්ධතියට-මෙගවොට්-300-ක-විදුලිය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1350"
}