{
       "Source": "hirunews",
       "Timestamp": "Saturday, 25 March 2023 - 16:56",
       "Headline": "IMF පාකිස්ථානයෙන් නව ඉන්ධන මිල සූත්‍රය ගැන පැහැදිලි කිරීමක් ඉල්ලයි",
       "News Content": "ණය ගිවිසුම් පිළිබද අවසන් එකඟතාවකට පැමිණීමට පෙර නව ඉන්ධන මිල සුත්‍රය පිළිබද පැහැදිළි කිරීමක් සිදුකරන ලෙස ජාත්‍යන්තර මූල්‍ය අරමුදල පකිස්තානය වෙත දැනුම් දී තිබෙනවා.\nඒ, ජාත්‍යන්තර මූල්‍ය අරමුදලෙන් ඇමරිකානු ඩොලර් බිලියන 1.1ක ණය වාරිකයක් මුදාහැරීම සදහා පකිස්තානය පසුගිය පෙබරවාරි මාසයේ සිට සාකච්ඡාවල නිරතවන පසුබිමකයි.\nඑම සාකච්ඡා තීරණයකින් තොරව දිගින් දිගටම ඇදී යාමට හේතු වී ඇති කරුණු අතර ඉන්ධන මිල සදහා නිශ්චිත ක්‍රමවේදයක් හදුන්වාදීම ඇතුළත් බව සඳහන්.\nපකිස්තාන අගමැති ෂබාස් ෂරීෆ් පසුගියදා සදහන් කළේ යතුරුපැදි,රික්ෂෝ සහ කුඩා මෝටර් රථ සදහා ඉන්ධන ලීටරයකට රුපියල් සියයක, සහනාධාරයක් ලබා දෙන බවයි.\nකෙසේ වෙතත්,ජාත්‍යන්තර මූල්‍ය අරමුදලේ පකිස්තාන නේවාසික නියෝජිත එස්තර් ෆෙරෝස් රුයිස්ට අනුව අදාළ ඉන්ධන සහනාධාර සුත්‍රය පිළිබද ඔවුන් විසින් පැහැදිළි කිරීමක් ඉල්ලා තිබෙනවා.\nඑහෙත්, මේ සම්බන්ධයෙන් පකිස්තාන බලධාරීන් මෙතෙක් කිසිදු ප්‍රතිචාරයක් නොදක්වා ඇති බවයි විදෙස් වාර්තා සඳහන් කළේ.",
       "URL": "https://www.hirunews.lk/330899/imf-පාකිස්ථානයෙන්-නව-ඉන්ධන-මිල-සූත්‍රය-ගැන-පැහැදිලි-කිරීමක්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=454"
}