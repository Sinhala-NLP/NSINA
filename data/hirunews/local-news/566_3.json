{
       "Source": "hirunews",
       "Timestamp": "Wednesday, 01 February 2023 - 13:19",
       "Headline": "කතෝලික සභාව, නිදහස් සැමරුම වර්ජනය කරයි (වීඩියෝ)",
       "News Content": "කාදිනල් හිමිපාණන් ඇතුළු කතෝලික සභාව නිදහස් දින සැමරුම් උළෙල වර්ජනය කිරීමට තීරණය කර ඇති බව කතෝලික සභාවේ මාධ්‍ය ප්‍රකාශක ආචාර්ය සිරිල් ගාමිණී පියතුමන් ප්‍රකාශ කළා.\nඋන්වහන්සේ මේ බව සඳහන් කළේ, රටේ වත්මන් තත්ත්වය පිලිබඳ අදහස් දැක්වීම සඳහා කොළඹ අද සංවිධාන කර තිබූ මාධ්‍ය හමුවකට එක්වෙමින්.\nමෙහි දී ආචාර්ය සිරිල් ගාමිණි පියතුමන් වැඩිදුරටත් සඳහන් කළේ, රටේ පවතින ආර්ථික තත්ත්වය මත නිදහස් උළෙලට විශාල පිරිවැයක් දැරීම අනුමත කළ නොහැකි බවයි.\nපාස්කු ප්‍රහාරයට අදාළව සමාව ඉල්ලන බවට හිටපු ජනාධිපති මෛත්‍රීපාල සිරිසේන සිදු කළ ප්‍රකාශය පිලිබඳ ද සිරිල් ගාමිණී පියතුමන් මෙහිදී අදහස් පළ කළා.\nපියතුමන් සඳහන් කළේ හිටපු ජනාධිපතිවරයා පාස්කු ප්‍රහාරය සම්බන්ධයෙන් වගකිව යුතු බව ශ්‍රේෂ්ඨාධිකරණ නඩු තීන්දුවේ පැහැදිලිව සඳහන් වන බවයි.\nමේ අතර, උතුරු නැගෙනහිර පළාත් සඳහා වෙනම අගරදගුරු පදවියක් පත් කරන්නැයි යෝජනාවක් ඉදිරිපත්ව තිබෙනවා.\nයාපනය ප්‍රදේශය නියෝජනය කරමින් ජෝශප්දාස් ජෙබරත්නම් පියතුමන් සඳහන් කර ඇත්තේ, මේ සම්බන්ධයෙන් කොළඹ අගරදගුරු පදවිය සමග සාකච්ඡා කරමින් සිටින බවයි.\nඋතුරු නැගෙනහිර කතෝලික ජනතාවගේ ගැටලු පහසුවෙන් විසඳා ගැනීම සඳහා ක්‍රමවේදයක් ස්ථාපිත කිරීම මෙම යෝජනාවේ අරමුණයි.\nඉදිරියේ දී මෙම ඉල්ලීම වතිකානුව වෙත ඉදිරිපත් කිරීමට අදහස් කරන බව ද උන්වහන්සේ සඳහන් කර තිබෙනවා.",
       "URL": "https://www.hirunews.lk/326387/කතෝලික-සභාව-නිදහස්-සැමරුම-වර්ජනය-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=566"
}