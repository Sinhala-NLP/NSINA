{
       "Source": "hirunews",
       "Timestamp": "Friday, 14 April 2023 - 7:51",
       "Headline": "ජනපති, අගමැති හා විපක්ෂ නායකවරයාගේ අලුත් අවුරුදු පණිවිඩ",
       "News Content": "පක්ෂ, පාට, ජාති, ආගම් භේද පසෙකලා නව දැක්මකින් රට වෙනුවෙන් ඉදිරියට යෑමට මෙවර අලුත් අවුරුද්ද නව ඇරඹුමක් කරගත යුතු බව ජනාධිපති රනිල් වික්‍රමසිංහ ප්‍රකාශ කරනවා.\nඅලුත් අවුරුදු පණිවුඩයක් නිකුත් කරමින් ජනාධිපතිවරයා සඳහන් කරන්නේ මීලඟ අලුත් අවුරුද්ද අදටත් වඩා සමෘද්ධිමත් කර ගැනීමට අප උත්සාහ කළ යුතු බවයි.\nපසුගිය වසරේ අලුත් අවුරුද්ද එළැඹෙද්දී සැවොම දැවැන්ත අර්බුදයකට මුහුණ දී සිටි බවත්, මේ අලුත් අවුරුද්දේ කිසියම් සහනදායී පරිසරයක් උදා වී ඇති බවත් ජනාධිපතිවරයා වැඩිදුරටත් ප්‍රකාශ කරනවා.\nසියලු දෙනා එක්ව, එක මවකගේ දරුවන් මෙන් ඉදිරියට යෑම තුළින් ප්‍රාර්ථනා මුදුන්පත් කරගත හැකි බවද ජනාධිපති රනිල් වික්‍රමසිංහගේ අලුත් අවුරුදු පණිවුඩයේ සඳහන්.\nමේ අතර නව සංකල්පයක් තුළින් පෝෂිත අලුත් අවුරුද්දක් අදින් ආරම්භ කළ යුතු බව අග්‍රාමාත්‍ය දිනේෂ් ගුණවර්ධන සිය අලුත් අවුරුදු පණිවුඩයෙන් ප්‍රකාශ කරනවා.\nආහාර සුරක්ෂිතතාව, සකසුරුවම, අපේකම සහ සමගිය යළි යළි අකුරු කරන්නට අවශ්‍ය නොවන බව සඳහන් කරන අග්‍රාමාත්‍යවරයා, ඒ වෙනුවෙන් අවශ්‍ය වන්නේ ක්‍රියාත්මකභාවය බවද අදාළ පණිවුඩයේ වැඩිදුරටත් දක්වා තිබෙනවා.\nමේ අතර සෞභාග්‍ය සම්පන්න අනාගතයක් උදෙසා අධිෂ්ඨානශීලිව පෙළ ගැසීමට සමස්ත පුරවැසියන්ට ශක්තිය ලැබේවායී තමන් ප්‍රාර්ථනා කරන බව විපක්ෂ නායක සජිත් ප්‍රේමදාස සිය අලුත් අවුරුදු පණිවුඩයෙන් සඳහන් කළා.\nජනතාවගේ සාමාන්‍ය ජීවන තත්ත්වයට අභියෝග එල්ල වුණු අන්ධකාර සමය නිමාවිය යුතු බව ද ඔහු ප්‍රකාශ කරනවා.",
       "URL": "https://www.hirunews.lk/332494/ජනපති-අගමැති-හා-විපක්ෂ-නායකවරයාගේ-අලුත්-අවුරුදු-පණිවිඩ",
       "Category": "Local News",
       "Parent URL": "https://www.hirunews.lk/local-news.php?pageID=415"
}