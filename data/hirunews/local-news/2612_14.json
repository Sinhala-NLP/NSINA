{
       "Source": "hirunews",
       "Timestamp": "Friday, 03 July 2020 - 19:31",
       "Headline": "නීතිපති, පොලීසිපති ගැන කනස්සල්ලෙන් (වීඩියෝ)",
       "News Content": "පොලිස් මත්ද්‍රව්‍ය නාශක කාර්යාංශයේ සිදුවීම් හේතුවෙන් එම ආයතනය පිළිබඳ මහජන විශ්වාසය පළුදු වී ඇති බව නීතිපති දප්පුල ද ලිවේරා පවසනවා.\nඔහු මේ බව කියා සිටියේ පොලිස්  මත්ද්‍රව්‍ය නාශක කාර්යාංශයේ නිලධාරීන්ට අද විශේෂ දේශනයක් සිදුකරමින්.\nකොළඹ දිසාව භාර නියෝජ්‍ය පොලිස්පති කාර්යාලයේදි මෙම දේශනය පැවති අතර ඊට පෙර වැඩබලන පොලිස්පතිවරයා එම ස්ථානයට පැමිණ එහි රැදී නොසිට පිටව ගොස් තිබුණා.\nමත්ද්‍රව්‍ය නාශක කාර්යාංශයේ නිලධාරින් ඇමතූ නීතිපතිවරයා ඒ සම්බන්ධයෙන් ද අදහස් පළ කළා.\nනීතිපතිවරයා සහභාගි වූ මෙම අවස්ථාව ආවරණය කරන ලෙස මීට පෙර මාධ්‍ය වෙත දැනුම් දී තිබුණ ද අද පෙරවරුවේ ඒ සඳහා මාධ්‍යවේදීන්ට අවස්ථාව හිමි වුණේ නැහැ.\nඒ හේතුවෙන් කොළඹ දිසාව භාර නියෝජ්‍ය පොලිස්පති කාර්යාලයේ ආරක්ෂාවට යොදවා සිටි පොලිස් නිලධාරීන් සහ මාධ්‍යවේදීන් අතර උණුසුම් සංවාදයක් ද හට ගත්තා.\nමේ අතර, පොලිස් මත්ද්‍රව්‍ය නාශක කාර්යාංශයේ අධ්‍යක්ෂ ජ්‍යෙෂ්ඨ පොලිස් අධිකාරී මංජුල සෙනරත්ට ස්ථාන මාරුවක් ලබාදී තිබෙනවා.\nඑම තනතුර සඳහා ජ්‍යෙෂ්ඨ පොලිස් අධිකාරී සුජිත් වෙදමුල්ල පත් කිරීමට අනුමැතිය ලබාදුන් බවයි ජාතික පොලිස් කොමිසම සඳහන් කළේ.\nකොළඹ අද පැවති මාධ්‍ය හමුවකදී පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි ජාලිය සේනාරත්න සඳහන් කළේ පොලිස් විනය සංග්‍රහය යටතේ මේ සම්බන්ධයෙන් වෙනම විමර්ශනයක් ද ක්‍රියාත්මක බවයි.",
       "URL": "https://www.hirunews.lk/244614/නීතිපති-පොලීසිපති-ගැන-කනස්සල්ලෙන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2612"
}