{
       "Source": "hirunews",
       "Timestamp": "Sunday, 13 June 2021 - 16:56",
       "Headline": "ඇමති ගම්මන්පිලගෙන් සාගර කාරියවසම්ට අභියෝගයක් (වීඩියෝ)",
       "News Content": "ඉල්ලා අස්විය යුත්තේ කවුරුන්දැයි යන්න ජනතාව තීරණය කරනු ඇති බව අමාත්‍ය උදය ගම්මන්පිල පවසනවා.\nඔහු මේ බව කියා සිටියේ ඉන්ධන මිල වැඩි කිරීමේ වගකීම භාරගෙන අමාත්‍යවරයා ඉල්ලා අස්විය යුතු බවට ශ්‍රී ලංකා පොදුජන පෙරමුණේ ලේකම් සාගර කාරියවසම් ඊයේ නිකුත් කළ නිවේදනය සම්බන්ධයෙන් අදහස් දක්වමින්.\nඊට පිළිතුරු ලබාදීම සඳහා අමාත්‍ය උදය ගම්මන්පිල අද මාධ්‍ය හමුවක් කැඳවා තිබුණා.\nපෙරේදා මධ්‍යම රාත්‍රියේ සිට රජය ඉන්ධන මිල ඉහළ දැමීමට තීරණය කරනු ලැබුවා.\nමෙම තීරණයෙන් පසුව ආණ්ඩුව අභ්‍යන්තරයේ එය යළි සංශෝධනය කිරීම පිළිබඳව සංවාදයක් ඇතිවුණා.\nඑවැනි පසුබිමකදී ඊයේ පස්වරුවේ ශ්‍රී ලංකා පොදුජන පෙරමුණේ ලිපි ශීර්ෂය යටතේ එහි ලේකම් නීතිඥ සාගර කාරියවසම් නිවේදනයක් නිකුත් කරමින් සඳහන් කළේ ජනතාව අපහසුතාවයට පත්කරමින් ඉන්ධන මිල වැඩි කිරීම සම්බන්ධයෙන් වගකීම විෂය භාර අමාත්‍යවරයා භාරගත යුතු බවයි.\nඑසේම, ඔහු සිය ධූරයෙන් ඉල්ලා අස්විය යුතු බවටද ඔහු ප්‍රකාශ කළා.\nපොදුජන පෙරමුණු ලේකම්වරයාගේ ආන්දෝලනාත්මක නිවේදනයෙන් පසු අද පෙරවරුවේ අමාත්‍ය විමල් වීරවංශගේ නිවසේදී ආණ්ඩුවේ පක්ෂ කිහිපයක නායකයින්ගේ හමුවක් පවත්වා තිබෙනවා.\nඑහිදී මෙම තත්ත්වය පිළිබඳව සාකච්ඡා වී ඇති අතර, පසුව අදහස් දැක්වූ අමාත්‍ය වාසුදේව නානායක්කාර සඳහන් කළේ උදය ගම්මන්පිල අමාත්‍යවරයාට සහයෝගය පළ කිරීමට තීරණය වූ බවයි.\nමෙම සිද්ධිය සම්බන්ධයෙන් විපක්ෂ නායකවරයාද නිවේදනයක් නිකුත් කර තිබුණා.\nඑමඟින් ඔහු සඳහන් කළේ ඉන්ධන මිල වැඩි කිරීමේ තීන්දුව ගත්තේ කවුරුන්දැයි නොදන්නා තරමට ආණ්ඩුව අභ්‍යන්තර බල අරගලයට මැදිව සිටින බවයි.\nඅරගලයේ වින්දිතයින් බවට ජනතාව පත්කොට ඇති බවද ඔහු පෙන්වා දෙනවා.\nමේ හේතුවෙන් ආණ්ඩුවේ තෙල් මිල ඉහළ දැමීමේ තීරණය හකුලා ගන්නා ලෙසයි විපක්ෂ නායකවරයා සිය නිවේදනය මගින් පෙන්වා දී ඇත්තේ.",
       "URL": "https://www.hirunews.lk/274187/ඇමති-ගම්මන්පිලගෙන්-සාගර-කාරියවසම්ට-අභියෝගයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1887"
}