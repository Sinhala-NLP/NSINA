{
       "Source": "hirunews",
       "Timestamp": "Monday, 05 September 2022 - 12:56",
       "Headline": "තෙල් කෝටාව ඉහළ දමන ලෙස ඉල්ලා තුන්සක රියදුරෝ පාරට බසිති (වීඩියෝ)",
       "News Content": "තමන්ට ලබාදෙන ඉන්ධන කෝටාව ඉහළ දමන ලෙස ඉල්ලමින් වෘත්තීය ත්‍රිරෝද රථ රියදුරු සංගම් කිහිපයක් බලශක්ති අමාත්‍යාංශය ඉදිරිපිට විරෝධතාවක නිරත වනවා.\nතම ඉල්ලීමට විසඳුම් ලැබෙන තෙක් අමාත්‍යාංශය ඉදිරිපිටින් ඉවත්ව නොයන බවයි ඔවුන් සඳහන් කළේ.\nQR ක්‍රමවේදය යටතේ ත්‍රිරෝද රථයක් සඳහා සතියකට පෙට්‍රල් ලීටර් 5ක කෝටාවක් ලබාදෙන අතර, එය ප්‍රමාණවත් නොවන බවට පසුගිය කාලය පුරා වෘත්තීය ත්‍රිරෝද රථ රියදුරන් පෙන්වා දුන්නා.\nකෙසේවෙතත්, මෙතෙක් එම ඉන්ධන කෝටාව සංශෝධනය කිරීමට බලශක්ති අමාත්‍යාංශය පියවර ගෙන නැහැ.\nඒ අනුව තමන්ට ලබාදෙන ඉන්ධන කෝටාව ඉහළ දමන ලෙස ඉල්ලමින් වෘත්තීය ත්‍රිරෝද රථ රියදුරන්ගේ සංගම් කිහිපයක නියෝජිතයින් අද පෙරවරුවේ බලශක්ති අමාත්‍යාංශය ඉදිරිපිට දී විරෝධතාවක් ආරම්භ කළා.\nමේ අතර, දිවයිනේ ඇතැම් ප්‍රදේශවල ඉන්ධන නොමැතිකමින් ඉන්ධන පිරවුම්හල් වසා දමා ඇති අයුරු දැකගත හැකියි.\nඉන්ධන නිකුත් කරන ඇතැම් ඉන්ධන පිරවුම්හල් ඉදිරිපිට දිගු පෝලිම් ද දක්නට ලැබෙනවා.",
       "URL": "https://www.hirunews.lk/314593/තෙල්-කෝටාව-ඉහළ-දමන-ලෙස-ඉල්ලා-තුන්සක-රියදුරෝ-පාරට-බසිති-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=890"
}