{
       "Source": "hirunews",
       "Timestamp": "Friday, 11 November 2022 - 16:34",
       "Headline": "ආණ්ඩුක්‍රම ව්‍යවස්ථා සභාව පිහිටුවීමට අදාළ මූලික කරුණු සාකච්ඡා කෙරේ",
       "News Content": "21 වැනි ව්‍යවස්ථා සංශෝධනයෙන් යෝජිත ආණ්ඩුක්‍රම ව්‍යවස්ථා සභාව පිහිටුවීම සඳහා ගතයුතු ක්‍රියාමාර්ග පිළිබඳව සාකච්ඡා කිරීම සඳහා රැස්වීම් දෙකක් කථානායක මහින්ද යාපා අබේවර්ධනගේ ඉල්ලීම පරිදි පසුගිය 09 වැනිදා සහ 10 වැනිදා පැවැත් වුණා.\nඑම රැස්වීමට අග්‍රාමාත්‍ය ගරු දිනේෂ් ගුණවර්ධන, පාර්ලිමේන්තුවේ විපක්ෂ නායක ගරු සජිත් ප්‍රේමදාස සහ ආණ්ඩුක්‍රම ව්‍යවස්ථා සභාවේ ජනාධිපතිවරයා නම් කරන ලද නියොජිතයා වන අමාත්‍ය ගරු නිමල් සිරිපාල ද සිල්වා සහභාගී වී සිටියා.\nමෙහිදී ආණ්ඩුක්‍රම ව්‍යවස්ථාවේ විධිවිධානවලට අනුව ආණ්ඩුක්‍රම ව්‍යවස්ථා සභාව සඳහා පාර්ලිමේන්තු මන්ත්‍රීවරුන්ගේ නාම යෝජනා කඩිනමින් කථානායකවරයා වෙත භාර දීමට ගරු අග්‍රාමාත්‍යවරයා සහ ගරු විපක්ෂ නායකවරයා එකඟ වුණා.\nඑමෙන්ම, පාර්ලිමේන්තු මන්ත්‍රීවරුන් නොවන සාමාජිකයන් තිදෙනෙකු ආණ්ඩුක්‍රම ව්‍යවස්ථා සභාවේ සමාජිකයන් වශයෙන් තෝරා පත් කර ගැනිම සඳහා අයදුම්පත් කැඳවමින් පුවත්පත් දැන්වීමක් පළ කිරීමට සහ ඒ සඳහා අයදුම්පත් යොමු කිරිමට සති 02ක කාලයක් ලබා දීමටද මෙහිදි එකඟත්වය හිමි වී තිබෙනවා.\nඒ අනුව උක්ත දැන්වීම දිනපතා සහ සති අන්ත පුවත්වල පළ කෙරෙන අතර අයදුපතෙහි ආකෘතිය පාර්ලිමේන්තුවේ නිල වෙබ් අඩවියේ ප්‍රකාශයට පත් කෙරෙනු ඇති.\nමේ අතර ජාතික සභාව විසින් පත් කළ, 'ආර්ථික ස්ථායීකරණයට අදාළ කෙටි සහ මධ්‍ය කාලීන වැඩසටහන් හඳුනා ගැනීම සඳහා වන අනු කමිටුවේ' පළමු වාර්තාව එම අනුකමිටුවේ සභාපති පාර්ලිමේන්තු මන්ත්‍රී පාඨලී චම්පික රණවක විසින් ජාතික සභාවට ඊයේ (10) ඉදිරිපත් කර තිබෙනවා.\nඑමෙන්ම, 'කෙටි, මධ්‍යම සහ දීර්ඝ කාලීන ජාතික ප්‍රතිපත්ති සම්පාදනය කිරීමේදී ප්‍රමුඛතා හඳුනා ගැනීම සඳහා වන අනු කමිටුවේ' ප්‍රගතිය දැක්වෙන සාරා‍ංශ වාර්තාවක්ද, එම අනු කමිටුවේ සභාපති පාර්ලිමේන්තු මන්ත්‍රී නාමල් රාජපක්ෂ ජාතික සභාවට ඉදිරිපත් කළා.\nකථානායක මහින්ද යාපා අබේවර්ධනගේ සභාපතීත්වයෙන් සහ අග්‍රාමාත්‍ය දිනේෂ් ගුණවර්ධනගේ සහභාගීත්වයෙන් ඊයේ (10) පාර්ලිමේන්තුවේදී ජාතික සභාව රැස්වූ අවස්ථාවේදී යි මෙම වාර්තා ලබා දීම සිදු වූයේ.\n'ආර්ථික ස්ථායීකරණයට අදාළ කෙටි සහ මධ්‍ය කාලීන වැඩසටහන් හඳුනා ගැනීම සඳහා වන අනු කමිටුවේ' සභාපති පාර්ලිමේන්තු මන්ත්‍රී පාඨලී චම්පික රණවක මෙහිදී අදහස් දක්වමින් කියා සිටියේ, ක්ෂේත්‍ර නවයකට අදාළව අමාත්‍යාංශ නිලධාරීන් සහ වෘත්තීය මට්ටමේ විශේෂඥයන් අනුකමිටුව වෙත කැඳවා සිදුකළ සාකච්ඡාවලින් අනතුරුව මෙම වාර්තාව පිළියෙල කළ බවයි. එසේම මෙම අනුකමිටුවේ සම්පූර්ණ වාර්තාව දෙසැම්බර් මාසයේ ලබා දීමට අපේක්ෂා කරන බවද ඔහු ප්‍රකාශ කළා.\nඅදාළ වාර්තාව පිළියෙල කිරීම පිළිබද ආර්ථික ස්ථායීකරණ අනු කමිටුව වෙත සිය ප්‍රසාදය පළ කරමින් කථානායකවරයා කියාසිටියේ, මෙම වාර්තාව සභාගත කිරීමෙන් අනතුරුව සියලු මන්ත්‍රීවරුන්ට ලබා දීමට පියවර ගන්නා බවයි.\nමෙම ජාතික සභා අනුකමිටු මගින් ඉදිරිපත් කරන ලද මෙම වැදගත් නිර්දේශ සළකා බලා හැකි ඉක්මණින් ක්‍රියාත්මක කිරීමට අපේක්ෂා කරන බව මෙහිදී අග්‍රාමාත්‍ය දිනේෂ් ගුණවර්ධන ප්‍රකාශ කළා.\nඒ සඳහා අදාළ අමාත්‍යාංශ, ආයතන සමග කටයුතු කළ යුතු බවයි, ඔහු පෙන්වා දුන්නේ.\nඑසේම ඒ සඳහා පක්ෂ භේදයකින් තොරව සියලු මන්ත්‍රීවරයන්ගේ සහය අපේක්ෂා කරන බවද අග්‍රාමාත්‍යවරයා කියසිටියා.\n'කෙටි, මධ්‍යම සහ දීර්ඝ කාලීන ජාතික ප්‍රතිපත්ති සම්පාදනය කිරීමේදී ප්‍රමුඛතා හඳුනා ගැනීම සඳහා වන අනු කමිටුවේ' ප්‍රගතිය පිළිබදව මෙහිදී අදහස් දක්වමින්, එම කමිටු සභාපති පාර්ලිමේන්තු මන්ත්‍රී නාමල් රාජපක්ෂ ප්‍රකාශ කළේ, රජයන් වෙනස් වීමේදී නොවෙනස්ව පවතින ලෙස ප්‍රතිපත්ති සම්පාදනය කිරීමට ජාතික සභාවට විශාල මැදිහත්වීමක් සිදු කළ හැකි බවයි. අදාළ සියලු ආයතන සම්බන්ධීකරණයෙන් ඒකාබද්ධ ප්‍රවේශයකින් යුතුව තම අනුකමිටුව එම කාර්යෙහි නිරතවන බව ඔහු පෙන්වා දුන්නා.",
       "URL": "https://www.hirunews.lk/320167/ආණ්ඩුක්‍රම-ව්‍යවස්ථා-සභාව-පිහිටුවීමට-අදාළ-මූලික-කරුණු-සාකච්ඡා-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=741"
}