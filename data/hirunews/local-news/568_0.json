{
       "Source": "hirunews",
       "Timestamp": "Tuesday, 31 January 2023 - 16:08",
       "Headline": "පුංචි ඡන්දයට අපේක්ෂකයන් 80,000ක්",
       "News Content": "මෙවර පළාත්පාලන ඡන්ද විමසීම සඳහා අපේක්ෂකයන් 80,720 දෙනෙකු ඉදිරිපත් වන බව මැතිවරණ කොමිෂන් සභාව පවසනවා.\nඒ, පිළිගත් දේශපාලන පක්ෂ 58 කින් සහ ස්වාධීන කණ්ඩායම් 329 කින්. පළාත්පාලන ආයතන 339 කට අදාළව මෙවර ඡන්ද විමසීම පැවැත්වෙන්නේ මාර්තු මස 9 වනදායි.\nඊට අදාළව නාමයෝජනා භාරගැනීම පසුගියදා අවසන් කෙරුණු අතර, තැපැල් ඡන්ද අයදුම්පත්‍ර භාරගැනීමේ කටයුතු ද මේ වනවිට අවසන් කර තිබෙනවා.\nඑමෙන්ම මැතිවරණ කොමිසමේ සහ ඡන්දයට ඉදිරිපත්වන අපේක්ෂකයින් සඳහා ලබාදෙන ඉන්ධන කෝටාව ඉහළ දමන ලෙස මැතිවරණ කොමිසන් සභාව අදාළ බලධාරීන්ගෙන් ඉල්ලීමක් කර ඇති බව සඳහන්.\nමේ අතර පළාත් පාලන ඡන්ද විමසීමේ දී රාජ්‍ය සම්පත් අවභාවිත වීම සම්බන්ධයෙන් රාජ්‍ය සම්පත් භාරව සිටින සියලුම අමාත්‍යාංශ, දෙපාර්තමේන්තු හා ව්‍යවස්ථාපිත මණ්ඩලවල ජ්‍යෙෂ්ඨ නිලධාරීන් අද උදෑසන මැතිවරණ කොමිසම වෙත කැඳවා තිබුණා.\nපළාත් පාලන ආයතන විසුරුවා හැර නොමැති අවස්තාවක දී ඡන්ද විමසීම අතරතුරදී සිදුවිය හැකි රාජ්‍ය දේපල අවභාවිත කිරීම් වැලැක්වීම සම්බන්ධයෙන් මෙහිදී සාකච්ඡාවට ලක් කරන බවයි මැතිවරණ කොමිසම සඳහන් කළේ.\nමේ අතර කඩුවෙල මහ නගර සභාව, මැතිවරණ පනත උල්ලංගනය වන අයුරින් ක්‍රියා කිරීම සම්බන්ධයෙන් වන පෙත්සමක් කඩුවෙල මහ නගර සභාවේ නියෝජිතයින් පිරිසක් අද මැතිවරණ කොමිසමට පෙත්සමක් භාරදී තිබුණා.\nඑහි නගරාධිපති හා ආණ්ඩු පක්ෂයේ මන්ත්‍රීවරුන් සංවර්ධන යෝජනා වෙනුවෙන් රුපියල් මිලියන 1,000කට අසන්න මුදල් අනුමත කිරීමේ සූදානමක් වහාම වැලැක්වීමට කටයුතු කරන ලෙසයි එමඟින් ඔවුන් ඉල්ලා සිටියේ.\nමේ අතර මහ මැතිවරණයක් ඉල්ලමින් එක්සත් ලංකා පක්ෂයේ මහ ලේකම් දීපාල් රොද්‍රිගූ ද මැතිවරණ කොමිසමට අද සන්දේශයක් භාරදෙනු ලැබුවා.",
       "URL": "https://www.hirunews.lk/326325/පුංචි-ඡන්දයට-අපේක්ෂකයන්-80000ක්",
       "Category": "Local News",
       "Parent URL": "https://www.hirunews.lk/local-news.php?pageID=568"
}