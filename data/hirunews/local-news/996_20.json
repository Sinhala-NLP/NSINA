{
       "Source": "hirunews",
       "Timestamp": "Sunday, 24 July 2022 - 13:32",
       "Headline": "අයි.එම්.එෆ්. සාකච්ඡා කඩිනමින් ආරම්භ කිරීමට තීරණයක්",
       "News Content": "අයි.එම්.එෆ්. හෙවත් ජාත්‍යන්තර මූල්‍ය අරමුදල සමඟ සිදු කෙරෙන සාකච්ඡා යළි කඩිනමින් ආරම්භ කිරීමට රජය තීරණය කර තිබෙනවා.\nජනාධිපතිවරයාගේ උපදෙස් පරිදි මුදල් අමාත්‍යාංශය අදාළ කටයුතු මේ වනවිටත් සූදානම් කරමින් පවතින බවයි වාර්තාවන්නේ.\nඅවශ්‍ය අවස්ථාවන්හිදී විදේශ අමාත්‍යාංශයේ සහයෝගය ලබාගැනීමට ද සැළසුම් කර තිබෙනවා.\nජාත්‍යන්තර මූල්‍ය අරමුදල සමඟ මේ වනවිටත් ශ්‍රී ලංකාව සමඟ සාකච්ඡා වට කිහිපයක් පවත්වා ඇති අතර, වත්මන් ජනාධිපතිවරයා, අග්‍රාමාත්‍යවරයා සහ මුදල් අමාත්‍යවරයා ලෙස කටයුතු කළ කාලසීමාව තුළ එහි තාක්ෂණික වටයේ සාකච්ඡා අදියර කිහිපයක් සිදුකර තිබුණා.\nඑහෙත් එය ඉදිරියට පවත්වාගෙන යාම පිළිබඳ ගැටළුකාරී තත්වයක් උද්ගතවූයේ පසුගිය සති කිහිපය තුළ ඇතිවූ දේශපාලන අස්ථාවරත්වය හේතුවෙන්.\nශ්‍රී ලංකාවේ වත්මන් තත්වය ගැන අවධානයෙන් පසුවන බව අයි.එම්.එෆ්. හෙවත් ජාත්‍යන්තර මූල්‍ය අරමුදල පසුගියදා නිවේදනය කළා.\nඑහි ප්‍රකාශක ජෙරී රයිස් මාධ්‍ය ප්‍රකාශයක් සිදුකරමින් සඳහන් කළේ ශ්‍රී ලංකාවේ වර්තමාන දේශපාලන හා සමාජ තත්වය මෙරට ජනතාව කෙරෙහි බලපා ඇත්තේ කෙසේදැයි දැඩි අවධානයෙන් නිරීක්ෂණය කරන බවයි.\nශ්‍රී ලංකාව තුළ දේශපාලන ස්ථාවරත්වයක් ඇති වූ වහාම යළි සාකච්ඡා ආරම්භ කිරිමට සූදානම් බවත්, ජාත්‍යන්තර මූල්‍ය අරමුදලේ ප්‍රකාශක ජෙරී රයිස් වැඩිදුරටත් කියා සිටියා.",
       "URL": "https://www.hirunews.lk/310828/අයි-එම්-එෆ්-සාකච්ඡා-කඩිනමින්-ආරම්භ-කිරීමට-තීරණයක්",
       "Category": "Local News",
       "Parent URL": "https://www.hirunews.lk/local-news.php?pageID=996"
}