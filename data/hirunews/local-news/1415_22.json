{
       "Source": "hirunews",
       "Timestamp": "Wednesday, 19 January 2022 - 10:10",
       "Headline": "ගෙවුණු පැය 24 තුළ විවිධ වැරදිවලට සම්බන්ධ පුද්ගලයින් 05කු අත්අඩංගුවට",
       "News Content": "ගෙවුණු පැය 24 තුළ පොලීසිය සහ විශේෂ කාර්ය බලකාය දිවයිනේ විවිධ ප්‍රදේශවල සිදු කළ වැටලීම්වලින් නීතිවිරෝධී කටයුතුවල නිරත වූ පුද්ගලයින් පස්දෙනෙකු අත්අඩංගුවට ගෙන ඇති බව පොලිස් මාධ්‍ය ප්‍රකාශක කාර්යාලය නිවේදනය කරනවා.\nඒ අනුව, පෑලියගොඩ පොලිස් වසමේ මීගමුව පාර ඉංජිනේරු සංස්ථාව ඉදිරිපිට දී පුද්ගලයින් දෙදෙනකු අත්අඩංගුවට ගැනුණේ කේරළ ගංජා තොගයක් ද සමගින්.\nපෑලියගොඩ කොට්ඨාස අපරාධ විමර්ශන ඒකකයේ නිලධාරින් විසිනුයි මෙම වැටලීම සිදු කර ඇත්තේ.\nසැකකරුවන් සන්තකයේ තිබී සොයාගත් කේරල ගංජා ප්‍රමාණය කිලෝග්‍රෑම් 01යි ග්‍රෑම් 760ක් වන අතර, ඔවුන් 19 සහ 22 වැනි වියෙහි පසුවන්නන්.\nඔවුන් ඊයේ (18) අලුත්කඩේ මහේස්ත්‍රාත් අධිකරණය වෙත ඉදිරිපත් කෙරුණු බවයි පොලිස් මාධ්‍ය ප්‍රකාශක කාර්යාලය පවසන්නේ.\nඊයේ (18) උදෑසන කාලයේ දී අගුලාන - සයුරපුර මහල් නිවාස සංකීර්ණය අසල දී පුද්ගලයෙකු අත්අඩංගුවට ගැනුණා.\nඅගුලාන පොලීසියට ලද තොරතුරකට අනුව මෙම වැටලීම සිදු කර ඇති අතර, සැකකරු සන්තකයේ තිබී හෙරොයින් ග්‍රෑම් 05යි, මිලිග්‍රෑම් 500ක් සොයා ගැනුණා.\nමෙලෙස අත් අඩංගුවට ගෙන ඇත්තේ මොරටුව පදිංචි 29 හැවිරිදි අයෙක්.\nඊයේ (18) දින අදාළ සැකකරු මොරටුව මහේස්ත්‍රාත් අධිකරණය වෙත ඉදිරිපත් කෙරුණු අතර, අධිකරණය නියෝග කළේ, සැකකරු 28 තෙක් රක්ෂිත බන්ධනාගාරගත කරන ලෙසයි.\nමේ අතර, වත්තල - ඇලකන්ද ප්‍රදේශයේ දී හෙරොයින් ග්‍රෑම් 05යි මිලිග්‍රෑම් 100ක් සමග පුද්ගලයෙකු අත්අඩංගුවට ගැනුණා.\nඒ වත්තල පොලීසිය විසින්.\nඅත්අඩංගුවට ගත් සැකකරු 43 හැවිරිදි වියෙහි පසුවන හැදල ප්‍රදේශයේ පදිංචිකරුවෙක්.\nමෙලෙස අත්අඩංගුවට ගත් සැකකරු අද (19) වැලිසර මහේස්ත්‍රාත් අධිකරණයට ඉදිරිපත් කිරීමට නියමිතයි.\nඑමෙන්ම වලාන දුෂණ මර්දන ඒකකයේ නිලධාරින් විසින් ඊයේ (18) දින පිළියන්දල පොලිස් වසමේ සීලරතන මාවතේ දී පුද්ගලයෙකු අත්අඩංගුවට ගෙන තිබෙනවා.\nඒ නීතිවිරෝධී මත්ද්‍රව්‍ය ළග තබා ගැනීමේ චෝදනාව මතයි.\nඑහිදී හෙරොයින් ග්‍රෑම් 05යි මිලිග්‍රෑම් 160ක් සොයා ගැනුණා.\n41 හැවිරිදි මෙම සැකකරු පිළියන්දල ප්‍රදේශයේ පදිංචිකරුවෙකු වන අතර, ඔහු (19) කැස්බෑව මහේස්ත්‍රාත් අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/294413/ගෙවුණු-පැය-24-තුළ-විවිධ-වැරදිවලට-සම්බන්ධ-පුද්ගලයින්-05කු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1415"
}