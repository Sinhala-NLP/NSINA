{
       "Source": "hirunews",
       "Timestamp": "Saturday, 03 July 2021 - 13:24",
       "Headline": "මහ මගට දැමූ මව්පිය සෙනෙහස (වීඩියෝ)",
       "News Content": "මව්පිය සෙනෙහස නොහඳුනන දියණියක විසින් තම මව සහ පියා නිවසින් පළවා හැරීමේ සිද්ධියක් හිරු ප්‍රවෘත්ති වෙත වාර්තා වුණා.\nඅව් වැසි මධ්‍යයේ ඔවුන් අද දිවි ගෙවන්නේ බස් නැවතුම්පළකයි.\nදස මසක් කුස දරා මෙලොවට බිහිකර ලේ කිරිකර පොවා දරුවන් ඇති දැඩි කරනා මාපිය සෙනෙහෙසට සමකල හැකි කිසිවක් ලොව නැහැ.\nඒ සෙනෙහසට නිගා දුන් තම එකම දියණිය විසින් පළවා හැරි මේ මාපිය යුවළ අපට හමුවූයේ මැදිරිගිරිය බස් නැවතුම්පොලේ සිටියදීයි.\nඅපට හමුවන විටත් ඔවුන් මෙහි පැමිණ දින 5ක් ගතව තිබුණා.\nසීලවති මව සහ ජෝතිපාල පියා පදිංචිව සිට ඇත්තේ මිනුවන්ගොඩ ප්‍රදේශයේයි.\nදරු දුක වෙනුවෙන් කවදත් හිත් උණුවන මොවුන් තමන් දිවි ගෙවූ නිවස දියණියගේ මුදල් අවශ්‍යතාවක් සපුරාදීමට විකුණා ඇත්තේ 2019 වසරේදීයි.\nඒ කෙදිනක හෝ දියණිය තමන් මහ පාරට ඇද දමනු ඇතැයි ඔවුන් විශ්වාස නොකළ නිසාවෙන්.\nසැමියාට ලැබුණු වැඩිහිටි දීමනාවෙන් සහ රෝගී දීමනාව වැය කරමින් වසර 2ක් තිස්සේ කුලී නිවාසවල දිවි ගෙවූ මේ දෙපළට කොවිඩ් වංසගත තත්ත්වයත් සමග එම දීමනාව අහිමි වී තිබෙනවා.\nඅවසානයේ ඔවුන් නතර වන්නේ මැදිරිගිරියේ බස් නැවතුම්පොළකයි.\nදියණිය පැහැර හැරි වගකීම දින 5ක් තිස්සේ ඉටුකරමින් මිනිසත්කම හඳුනන අවට ප්‍රදේශවාසීන් මාපිය යුවලට සරණක් වී සිටිනවා.\nඔවුන්ගේ නෙතින් තවමත් ගලන්නේ දරු දුක වෙනුවෙන් උණන කඳුළු නොවන බව කාට නම් කිව හැකි ද ?",
       "URL": "https://www.hirunews.lk/275954/මහ-මගට-දැමූ-මව්පිය-සෙනෙහස-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1844"
}