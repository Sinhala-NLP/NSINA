{
       "Source": "hirunews",
       "Timestamp": "Saturday, 29 January 2022 - 12:46",
       "Headline": "ශිෂ්‍යත්ව දරුවන්ට අසාධාරණයක් නොවන බවට විභාග කොමසාරිස් සහතික වෙයි (වීඩියෝ)",
       "News Content": "පහ ශ්‍රේණිය ශිෂ්‍යත්ව විභාගයට අදාළව ලැබී ඇති පැමිණිලි සම්බන්ධයෙන් දරුවන්ට අසාධාරණයක් නොවන පරිදි කටයුතු කරන බව, විභාග කොමසාරිස් ජෙනරාල් එල්.එම්.ඩී. ධර්මසේන ප්‍රකාශ කළා.\nහිරු ප්‍රවෘත්ති අංශය සමඟ සාකච්ඡාවකට එක්වෙමින් ඔහු වැඩිදුරටත් කියා සිටියේ, 2022 වසරට අදාළ සාමාන්‍ය පෙළ සහ උසස් පෙළ විභාග පැවැත්වීමේ දින වකවානු සම්බන්ධයෙන් කඩිනමින් තීරණයකට එළඹෙන බවයි.\nමේ අතර, පසුගියදා පැවති පහ ශ්‍රේණිය ශිෂ්‍යත්ව විභාගයේ ප්‍රතිඵල කඩිනමින් නිකුත් කරන බව ද විභාග කොමසාරිස් ජනරාල්වරයා මෙම සාකච්ඡාවේදී වැඩිදුරටත් සඳහන් කළා.\nපසුගිය ශිෂ්‍යත්ව විභාගය තුළ දී දරුවන්ට සිදු වූ අක්‍රමිකතා ගැන අදහස් පළ කළ විභාග කොමසාරි ජනරාල්වරයා පැවසුවේ, වංචා සිදුව නොමැති බවත්, එහෙත් දරුවන්ට ප්‍රශ්න පත්‍රය ලබාදීම වෙනුවෙන් ගතකළ කාලය සම්බන්ධයෙන් අක්‍රමිකතා බොහෝ ප්‍රදේශවලින් වාර්තා වූ බවයි.\nවිභාගය සඳහා දරුවන්ට නියමිත කාලයක් නොලැබුණු බවට මේ වනවිට ලැබී ඇති පැමිණිලිවලින් ප්‍රමුඛ වන බව ද හෙතෙම සඳහන් කළා.\nඑමෙන්ම එවැනි බරපතළ සිදුවීම් තුනක් පමණ තමන් හට වාර්තා වී ඇති අතර, ඒවා සිදු වී ඇත්තේ, ගල්ගමුව, නාගොඩ සහ වැලිමඩ යන ප්‍රදේශවල බවයි විභාග කොමසාරිස් ජනරාල්වරයා හිරු 'ඇත්ත' වැඩසටහන සමග එක්වෙමින් සඳහන් කළේ.\nකෙසේවෙතත් අදාළ සිදුවීම් සම්බන්ධයෙන් මේ වනවිටත් විභාග දෙපාර්තමේන්තුව විසින් විශේෂ විමර්ශනයක් ආරම්භ කර ඇති අතර, කිසිදු අයුරකින් තමන් දරුවන්ට අසාධාරණයක් සිදුවීමට ඉඩ නොතබන බව ද විභාග කොමසාරිස් ජෙනරාල්වරයා වැඩිදුරටත් පැවසුවා.\nඑමෙන්ම ශිෂ්‍යත්ව විභාග ප්‍රතිඵල හැකි ඉක්මනින් සාධාරණව නිකුත් කිරීමට පියවර ගන්නා බව ද ඔහු ප්‍රකාශ කළා.",
       "URL": "https://www.hirunews.lk/295552/ශිෂ්‍යත්ව-දරුවන්ට-අසාධාරණයක්-නොවන-බවට-විභාග-කොමසාරිස්-සහතික-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1389"
}