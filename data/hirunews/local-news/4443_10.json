{
       "Source": "hirunews",
       "Timestamp": "Saturday, 01 July 2017 - 13:55",
       "Headline": "ඩෙංගු අවදානම නිසා සති දෙකකට මොරටු සරසවිය වසයි",
       "News Content": "ඩෙංගු පැතිර යාමේ අවදානමක් හේතුවෙන් මොරටුව සරසවිය සති දෙකක කාලයක් සදහා වසා දමා තිබෙනවා.\nඑම විශ්වවිද්‍යාලයේ සිසුන් 80 කට පමණ මේ වනවිටත් ඩෙංගු රෝගය වැළදී ඇති අතර, එක් සිසුවියක් මියගොස් ඇති බව ද සදහන්.\nඒ සම්බන්ධයෙන් තවදුරටත් අදහස් දැක්වු මොරටුව විශ්වවිද්‍යාලයේ උපකුලපති මහාචාර්ය ආනන්ද ජයවර්ධන කියා සිටියේ විශ්වවිද්‍යාල පරිශ්‍රය පිරිසිදුව පැවතියත් අවට නිවෙස් සහ නේවාසිකාගාරවල මදුරුවන් බෝ වන පරිසරයක් පවතින බවයි.\nපවතින තත්ත්වයට කඩිනම් විසදුම් ලබාදෙන ලෙස ඉල්ලමින් මොරටුව සරසවියේ සිසුන් අද (01) උදෑසන විරෝධතාවයක ද නිරත වුණා.\nඑහිදී අදහස් දැක්වූ මොරටුව විශ්වවිද්‍යාලයීය මහා ශිෂ්‍ය සංගමයේ සභාපති කිත්සිරි චමින්ද කියා සිටියේ විශ්වවිද්‍යාල පාලනාධිකාරියට මේ සම්බන්ධයෙන් පෙර දැනුම්දීම් සිදුකළත් ඔවුන් ඊට නිසි ප්‍රතිචාරයක් නොදැක්වූ බවයි.\nමේ අතර, අධිකරණ අමාත්‍යාංශ පරිශ්‍රය පිරිසිදු කිරීමේ වැඩසටහනක්ද අද අධිකරණ අමාත්‍ය විජේදාස රාජපක්ෂගේ ප්‍රධානත්වයෙන් පැවැත්වුණා.\nඅනතුරුව අදහස් දැක්වූ අමාත්‍යවරයා සදහන් කළේ නඩු භාණ්ඩ ලෙස අධිකරණ සංකීර්ණ අසල ගොඩගසා ඇති ද්‍රව්‍ය සහ උපකරණ කඩිනමින් වෙන්දේසි කිරීම පිළිබදව අවධානය යොමුව ඇති බවයි.\nමේ අතර, සෞඛ්‍ය අමාත්‍යාංශය නිල වශයෙන් ඩෙංගු රෝගීන්ගේ දත්ත රටට හෙළි කිරීම නවතා දමා ඇති බවට රජයේ වෛද්‍ය නිලධාරින්ගේ සංගමය චෝදනා කරනවා.\nඒ හරහා සැබෑ ඩෙංගු මරණ සංඛ්‍යාව ජනතාවගෙන් වසන් කරන බවයි ඔවුන් නිවේදනයක් නිකුත් කරමින් පවසන්නේ.\nසෞඛ්‍ය අමාත්‍යාංශයේ වසංගත රෝග විද්‍යා ඒකකය සදහන් කළේ වසරේ ගත වූ කාලය තුළ ඩෙංගු රෝගීන් 71,298 දෙනෙකු වාර්තා වී ඇති බවයි.\nඉන් වැඩිම සංඛ්‍යාවක් බස්නාහිර පළාතෙන් වාර්තා වී ඇති අතර එය ප්‍රතිශතයක් ලෙස සියයට 42 යි දශම 7 යි 6 ක්.\nපසුගිය ජුනි මාසයේ ඩෙංගු රෝගීන් 11342 ක් වාර්තා වී ඇති අතර, ඩෙංගු රෝගීන් 15134 ක් මැයි මාසයේදී වාර්තා වී තිබෙනවා.",
       "URL": "https://www.hirunews.lk/164851/ඩෙංගු-අවදානම-නිසා-සති-දෙකකට-මොරටු-සරසවිය-වසයි",
       "Category": "Local News",
       "Parent URL": "https://www.hirunews.lk/local-news.php?pageID=4443"
}