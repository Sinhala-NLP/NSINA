{
       "Source": "hirunews",
       "Timestamp": "Wednesday, 12 April 2017 - 15:50",
       "Headline": "ගම්පහ වෙඩි තැබීමේ සැකකරුවන් දෙදෙනා පැය 48ක් රඳවාගෙන ප්‍රශ්න කරන්න අවසර",
       "News Content": "ගම්පහ ව්‍යාපාරිකයකු වන ඔස්මන් ගුණසේකර මහතා ගමන් ගත් වාහනයට වෙඩි තැබීමේ සිද්ධියට සැකපිට අත්අඩංගුවට ගත් දෙදෙනා පැය 48ක් රඳවාගෙන ප්‍රශ්න කිරීමට ගම්පහ ප්‍රධාන මහේස්ත්‍රාත් ඩී ඒ රුවන්පතිරණ අද (12) අවසර දුන්නා.\nඒ පොලිසිය කළ ඉල්ලීමක් සලකා බලමින්.\nගම්පහ පොලිසියට ලැබුණු තොරතුරක් මත අදාළ මෝටර් රථය හා සැකකරුවන් දෙදෙනෙක් අද(12) අලුයම ගනේමුල්ලේ දී අත්අඩංගුවට ගැනුනේ වෙඩි තැබීමට යොදාගත් T 56 ගිනි අවි 2 හා උණ්ඩ 51ක් මෙන්ම පතොරම් ගැබ් 2ක් ද සමගින්.\nපසුගිය අටවනදා කිරිඳිවිට ප්‍රදේශයේදී සිදුවූ මෙම වෙඩි තැබීමෙන් අදාළ ව්‍යාපාරිකයාට හානියක් සිදු නොවූ අතර, රථයේ පිටුපස අසුනේ ගමන් ගත් ඔහුගේ සහයකයෙකු තුවාල ලැබුවා.\nමෙම වෙඩි තැබීමෙන් පසුව සැකකරුවන් ප්‍රදේශයෙන් පලාගොස් සිටි අතර ඊයේ දිනයේ ගනේමුල්ල ප්‍රදේශයට ඔවුන් පැමිණෙන බවට ගම්පහ නීතිය බලගැන්වීමේ ඒකකය වෙත තොරතුරක් ලැබී තිබුණා.\nඒ අනුව සිදුකළ වැටලීමකදී අදාළ සැකකරුවන් අත්අඩංගුවට ගෙන ඇත්තේ. ඔවුන්ගෙන් සිදුකළ වැඩිදුර ප්‍රශ්න කිරීම්වලදී වෙඩි තැබීම සඳහා සැකකරුවන් පැමිණි මෝටර් රථයද සොයාගනු ලැබුවා.\nසැකකරුවන් අනාවරණ කර ඇත්තේ දීර්ඝ කාලයක් තිස්සේ ව්‍යාපාරිකයාට සම්බන්ධ පාර්ශවයක් සමග පැවති ආරවුලක ප්‍රතිඵලයක් ලෙස මෙම වෙඩි තැබීම සිදුකළ බවයි.\nසැකකරුවන් අවුරුදු 26 හා 28 පසුවන්නන්.",
       "URL": "https://www.hirunews.lk/159078/ගම්පහ-වෙඩි-තැබීමේ-සැකකරුවන්-දෙදෙනා-පැය-48ක්-රඳවාගෙන-ප්‍රශ්න-කරන්න-අවසර",
       "Category": "Local News",
       "Parent URL": "https://www.hirunews.lk/local-news.php?pageID=4566"
}