{
       "Source": "hirunews",
       "Timestamp": "Wednesday, 12 August 2020 - 7:43",
       "Headline": "අපේ ජනබල පක්ෂයේ ජාතික ලැයිස්තු මන්ත්‍රි ධුරය ගැසට් කිරීම කල් යයි",
       "News Content": "ජාතික ලැයිස්තුවෙන් අපේ ජනබල පක්ෂයට හිමිවූ මන්ත්‍රී ධුරය සඳහා කිසිදු තැනැත්තෙකුගේ නම ගැසට් මගින් ප්‍රසිද්ධ නොකිරීමට මැතිවරණ කොමිසන් සභාව තාවකාලිකව තීරණය කර ඇති බව දැනුම්දී තිබෙනවා.\nඒ, එම පක්ෂයේ ලේකම් ධුරය සම්බන්ධයෙන් ගැටළුවක් ඇති බැවින් සහ එහි  ලේකම් ලෙස පෙනී සිටින දෙදෙනාම විසින් එකම මන්ත්‍රි ධුරය සඳහා දෙදෙනෙකුගේ නම් යෝජනා කර ඇති බැවින් ඊට අදාළ නීතිමය තත්ත්වය නිසි ලෙස අධ්‍යයනය කර තීරණයක් ගැනීම සඳහායි.\nඅපේ ජනබල පක්ෂයේ ලේකම් පූජ්‍ය වේදිනිගම විමලතිස්ස හිමියන් මැතිවරණ කොමිසමට ලිපියක් ඉදිරිපත් කරමින් උන්වහන්සේගේ නම ජාතික ලැයිස්තු මන්ත්‍රි ධුරය සඳහා යෝජනා කර තිබුණා. කෙසේ වෙතත් පක්ෂයේ ලේකම් ධුරයෙන් පූජ්‍ය වේදිනිගම විමලතිස්ස හිමියන් මේ මස 7 වනදා සිට ක්‍රියාත්මක වන පරිදි ඉවත් කර නිශාන්ත රත්නායක, ලේකම්වරයා ලෙස පත් කර ඇති බව එහි සභාපති සමන් පෙරේරා මැතිවරණ කොමිසමට පසුව දන්වා තිබුණා.\nඒ අනුව නිශාන්ත රත්නායක ලේකම්වරයා ලෙස අත්සන් කළ ලිපියක් මගින් පක්ෂයේ ජාතික ලැයිස්තු මන්ත්‍රී ධුරය සඳහා සමන් පෙරේරා නම් කර මැතිවරණ කොමිසමට දැනුම්දී තිබෙනවා.\nඒ අනුවයි අපේ ජනබල පක්ෂයේ ලේකම් ධුරය සම්බන්ධයෙන් සහ ජාතික ලැයිස්තු මන්ත්‍රි ධුරය පිලිබඳව ගැටළුකාරී තත්ත්වයක් පැනනැගී ඇත්තේ.\nපසුගිය ඉරිදා මාධ්‍ය හමුවක් කැදවමින් අපේ ජනබල පක්ෂයේ සභාපති සමන් පෙරේරා කියා සිටියේ පූජ්‍ය ගලගොඩඅත්තේ ඥානසාර හිමියන් ජාතික ලැයිස්තු මන්ත්‍රී ධුරය සඳහා පත් කිරීමට මධ්‍යම කාරක සභාව තීරණය කළ බවයි.\nකෙසේ වෙතත්, අපේ ජනබල පක්ෂයේ පූජ්‍ය වේදිනිගම විමලතිස්ස හිමියන්, එහි සභාපති සමන් පෙරේරා සහ නිශාන්ත රත්නායක වෙත මැතිවරණ කොමිසන් සභාව දැනුම්දී ඇත්තේ අදාළ ජාතික ලැයිස්තු මන්ත්‍රි ධුරය සඳහා තාවකාලිකව කිසිවෙකුගේ නම ගැසට් මගින් ප්‍රසිද්ධ නොකිරීමට තීරණය කර ඇති බවයි.\nමේ අතර, අපේ ජන බල පක්ෂයේ මහලේකම් පුජ්‍ය වේදිනිගම විමලතිස්ස හිමියන් හිරු ප්‍රවෘත්ති අංශයට කියා සිටියේ තමා පාර්ලිමේන්තුවේ දිවුරුම් දීමෙන් පසු එම ධුරය පූජ්‍ය ගලගොඩඅත්තේ ඥානසාර හිමියන්ට ලබා දීමට තීරණයක සිටියදී එය වෙනස් කර පක්ෂය තුල අර්බුදයක් ගොඩනැගීමට ඇතැම් පිිරිස් කටයුතු කරමින් සිටින බවයි.",
       "URL": "https://www.hirunews.lk/247619/අපේ-ජනබල-පක්ෂයේ-ජාතික-ලැයිස්තු-මන්ත්‍රි-ධුරය-ගැසට්-කිරීම-කල්-යයි",
       "Category": "Local News",
       "Parent URL": "https://www.hirunews.lk/local-news.php?pageID=2525"
}