{
       "Source": "hirunews",
       "Timestamp": "Saturday, 02 July 2022 - 20:07",
       "Headline": "රෝහල් ආහාර වට්ටෝරුවේත් වෙනසක්",
       "News Content": "පවතින ඉන්ධන හිඟය රෝහල්වල ආහාර සැපයුමට මෙන්ම එහි වට්ටෝරුවටද බලපෑම් එල්ල කර තිබෙනවා.\nඒ අනුව දිවයිනේ ප්‍රධාන රෝහල් කිහිපයක රෝගීන් සඳහා ලබාදිය යුතු බවට නියම කරන ආහාර වට්ටෝරුවට පරිබාහිරව වෙනත් ආදේශක ආහාර වර්ග ඇතුළත් කිරීමට සිදුව ඇති බවයි වාර්තා වන්නේ.\nඒ හේතුවෙන් ලබාදෙන ආහාර වට්ටෝරුවල වෙනස් කම් කිරීමට දැනටමත් පියවර ගෙන ඇති බව ප්‍රධාන රෝහල් කිහිපයකම අධ්‍යක්ෂවරුන් හිරු ප්‍රවෘත්ති අංශයට සඳහන් කළා.\nකෙසේ වෙතත්, රෝගීන්ට ලබාදෙන ආහාර වේල අනිවාර්යයෙන්ම ලබාදීමට මේ දක්වා කටයුතු කර තිබෙනවා.\nඑසේම, ආහාර වේල සකස් කිරීම සඳහා දෛනිකව සැපයුම් ලබා ගැනීම වෙනුවට, කල් තබාගත හැකි ආහාර ද්‍රව්‍ය සතියකට පමණ ප්‍රමාණවත් තරම් තොග එකවර ලබා ගැනීමටද මේ වනවිට පියවර ගෙන ඇති බව සඳහන්.\nමේ අතර, කොස්ගෙඩියක් හිසට කඩා වැටීමෙන් 52 හැවිරිදි තිදරු මවක් මියයාමේ පුවතක් රත්නපුර - ගොඩකවෙල ප්‍රදේශයෙන් වාර්තා වනවා.\nඊයේ දහවල් අදාළ කාන්තාව නිවැසියන්ගේ ආහාරයට ගැනීම සඳහා ගෙවත්තේ තිබූ කොස්ගසෙහි ගෙඩි පැසී ඇත්දැයි බැලීමට ගිය අවස්ථාවේ මෙලෙස කොස්ගෙඩියක් කඩා වැටී ඇති බවයි අප වාර්තාකරු සඳහන් කළේ.\nඉන්ධන නොමැතිවීම හේතුවෙන් අදාළ කාන්තාව රෝහල් ගත කිරීම සදහා වාහනයක් සොයා ගැනීම ද අපහසු වී ඇති අතර එම තත්ත්වය හමුවේ ඇය රෝහල් ගත කිරීම ද ප්‍රමාද වී තිබෙනවා.\nපසුව රක්වාන ප්‍රාදේශිය රෝහලට ඇතුළත් කිරීමෙන් අනතුරුව එම කාන්තාව රත්නපුර මහ රෝහලට මාරු කර යවා ඇති අතර, එහිදී ඇය ජිවිතක්ෂයට පත්ව ඇති බවයි වාර්තා වන්නේ.",
       "URL": "https://www.hirunews.lk/308858/රෝහල්-ආහාර-වට්ටෝරුවේත්-වෙනසක්",
       "Category": "Local News",
       "Parent URL": "https://www.hirunews.lk/local-news.php?pageID=1051"
}