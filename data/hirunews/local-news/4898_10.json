{
       "Source": "hirunews",
       "Timestamp": "Thursday, 01 September 2016 - 11:24",
       "Headline": "ගෝඨාභය ඇතුලු අටදෙනාට නොතීසි",
       "News Content": "ඇවන්ගාඩ් පාවෙන අවි ගබඩාව සම්බන්ධයෙන් චෝදනා එල්ල වී ඇති හිටපු ආරක්ෂක ලේකම් ගෝඨාභය රාජපක්ෂ ඇතුළු 08 දෙනාට මේ මස 30 වැනිදා අධිකරණය හමුවේ පෙනී සිටින ලෙස අද නොතීසි නිකුත් කෙරුණා.\nඒ කොළඹ ප්‍රධාන මහෙස්ත්‍රාත් ගිහාන් පිලපිටිය හමුවේ මෙම නඩුව අද කැදවූ අවස්ථාවේදීයි.\nපාවෙන අවි ගබඩාවක් පවත්වාගෙන යාම සඳහා ඇවන්ගාඩ් මැරිටයිම් සර්විසස් පුද්ගලික සමාගමට නීතිවිරෝධී ලෙස අවකාශ සැලසීමෙන් රුපියල් බිලියන 11 දශම 04ක් හෝ ඊට ආසන්න මුදලක් රජයට පාඩුකර දූෂණය නම් වරද සිදු කළැයි චෝදනා නගමින් මොවුන් 08 දෙනාට අල්ලස් කොමිසම කොළඹ මහෙස්ත්‍රාත් අධිකරණය හමුවේ ඊයේ නඩු පවරනු ලැබුවා.\nගෝඨාභය රාජපක්ෂට අමතරව මෙලෙස නඩු පවරනු ලැබුවේ ඇවන්ගාඩ් සමාගමේ සභාපති නිශ්ශංක සේනාධිපති, ආරක්ෂක අමාත්‍යාංශයේ හිටපු අතිරේක ලේකම් සුජාතා දමයන්ති ජයරත්න, හිටපු නාවික හමුදාපතිවරුන් වන අද්මිරාල් සෝමතිලක දිසානායක, අද්මිරාල් ජයනාත් කොළඹගේ, ජයන්ත පෙරේරා සහ තවත් යුද හමුදාවේ හිටපු මේජර් ජෙනරාල්වරුන් දෙදෙනෙකුටයි.",
       "URL": "https://www.hirunews.lk/141976/ගෝඨාභය-ඇතුලු-අටදෙනාට-නොතීසි",
       "Category": "Local News",
       "Parent URL": "https://www.hirunews.lk/local-news.php?pageID=4898"
}