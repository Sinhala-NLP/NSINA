{
       "Source": "hirunews",
       "Timestamp": "Wednesday, 18 August 2021 - 13:31",
       "Headline": "තලේබාන් සම නිර්මාතෘ ඇෆ්ගනිස්ථානයට",
       "News Content": "ඇෆ්ගනිස්ථානයේ පාලනය සියතට ගැනීමත් සමඟ මෙතෙක් විදේශ රටවල සැඟවී සිටි තලේබාන් සංවිධානයේ නායකයින් යළි ඇෆ්ගනිස්ථානයට පැමිණෙමින් සිටිනවා.\nඒ අනුව තලේබාන් සංවිධානයේ සම නිර්මාතෘවරයෙකු වන මුල්ලා අබ්දුල් ඝානි කටාර්  රාජ්‍යයේ සිට ඇෆ්ගනිස්ථානයට පැමිණ ඇති බවයි විදෙස් මාධ්‍ය වාර්තා කළේ.\nමේ අතර ත්‍රස්තවාදය මුළුමනින් අතහැර දැමීම සහ කාන්තා හා මානව හිමිකම් සුරකින්නේ නම් ඇෆ්ගනිස්ථානයේ මේ වනවිට පාලන බලය හිමි තලේබාන් සංවිධානය පිළිගැනීමට සූදානම් බව යුරෝපා සංගමය ප්‍රකාශ කළා.\nකෙසේ වෙතත් ඇෆ්ගනිස්ථානයේ සිටින තම රාජ්‍ය තාන්ත්‍රික නියෝජිතයන් නැවත ගෙන්වා ගැනීමට යුරෝපා සංගමය තවදුරටත් කටයුතු කරමින් සිටිනවා.\nමේ අතර ඊයේ මාධ්‍ය හමුවක් පවත්වමින් තලේබාන් සංවිධානය ප්‍රකාශ කර තිබුණේ කාන්තා අයිතිවාසිකම් පිළිබඳව ඉස්ලාම් නීතිය යටතේ සළකා බැලීමට සූදානම් බවයි.",
       "URL": "https://www.hirunews.lk/280015/තලේබාන්-සම-නිර්මාතෘ-ඇෆ්ගනිස්ථානයට",
       "Category": "Local News",
       "Parent URL": "https://www.hirunews.lk/local-news.php?pageID=1746"
}