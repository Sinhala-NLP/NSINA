{
       "Source": "hirunews",
       "Timestamp": "Sunday, 10 January 2016 - 8:27",
       "Headline": "නිදහස් වූ සිවරාජා ගමට යයි",
       "News Content": "ජනාධිපති පොදු සමාව ලබා නිදහස් වූ හිටපු එල් ටී ටී ඊ සාමාජික සිවරාජා ජෙනිගන් ඊයේ යාපනය අච්චුවේලි හි පිහිටි ඔහුගේ නිවසට පැමිණියා.\nඒ, වසර 10 කට පසුවයි. දිගු කාලයකට පසුව නිදහස ලබා යාපනයට ගිය ඔහු මුලින්ම ගොඩවැදුනේ යාපනය  අච්චුවේලි මුරුගන් කෝවිලටයි.\nඅනතුරුවයි ඔහු සිය නිවසට පැමිණියේ.\n2006 වසරේ අප්‍රේල් 23 වනදා සිවරාජා ජෙනිගන්, කදුරුවෙල බස් නැවතුම්පොලේදී පොලිස් අත්අඩංගුවට පත්වූයේ එවකට මහවැලි අමාත්‍යවරයාව සිටි වත්මන් ජනාධිපති මෛත්‍රිපාල සිරිසේන මරාගෙන මැරෙන බෝම්බ ප්‍රහාරයකින් ඝාතනය කිරීමට තැත් කිරීමක් සම්බන්ධයෙන්.\nඑවකට මහවැලි අමාත්‍යවරයාව සිටි වත්මන් ජනාධිපති මෛත්‍රිපාල සිරිසේන වැලිකන්දේ රැස්වීමකට යන අතරතුර පාපැදියක බෝම්බයක් අටවා ඔහුව ඝාතනය කිරීමටයි සිවරාජා ජෙනිගන් සැළසුම් කර තිබුණේ.\nඒ වනවිට ඔහු පෙනී සිටියේ මොහොමඞ් කාදර් මොහිදීන් යන අන්වර්ථ නාමයෙන්.\nපොළොන්නරුව පොලීසියේ සහකාර පොලිස් අධිකාරී ආනන්ද ලියනපතිරණ ප්‍රමුඛ කණ්ඩායමක් සිවරාජා සහ ඔහු සමඟ සිටි තවත් අයෙකු අත්අඩංගුවට ගනු ලැබූ අතර, අනෙක් පුද්ගලයා පසුව සයිනයිඞ් කා සියදිවි හානිකරගත්තා.\nමෙම වැටලීම සිදුකළ සහකාර පොලිස් අධිකාරීවරයා ද අද වනවිට ජීවතුන් අතර නැහැ.\nකෙසේ වෙතත් අපරාධ පරීක්ෂණ දෙපාර්තමේන්තුව සිවරාජාට එරෙහිව පොළොන්නරුව මහාධිකරණයේ නඩු පැවරූ අතර, පසුව ඔහුට 2015 ජූනි 3 වනදා වසර 10 ක සිර දඩුවමක් නියම වුණා.\nතමා ඝාතනය කිරීමට තැත් කළ පුද්ගලයාට, මෛත්‍රීපාල සිරිසේන ජනාධිපතිවරයා, පසුගියදා කොළඹ බණ්ඩාරනායක අනුස්මරණ ශාලාවේ පැවති පදවි ප්‍රාප්ති උළෙලේදී සමාව ලබාදුන්නා.",
       "URL": "https://www.hirunews.lk/123706/නිදහස්-වූ-සිවරාජා-ගමට-යයි",
       "Category": "Local News",
       "Parent URL": "https://www.hirunews.lk/local-news.php?pageID=5215"
}