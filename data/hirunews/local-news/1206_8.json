{
       "Source": "hirunews",
       "Timestamp": "Wednesday, 27 April 2022 - 19:54",
       "Headline": "රඹුක්කන වෙඩි තැබීමට අණදුන් සහ වෙඩි තැබූ සියලුදෙනා වහා අත්අඩංගුවට ගැනීමට නියෝග - ඉන්ධන ටැංකිය අතුරුදන් (වීඩියෝ)",
       "News Content": "රඹුක්කන සිද්ධියට අදාළව වෙඩි තැබීමට නියෝග කළ සහ වෙඩි තැබූ පොලිස් නිලධාරින් සියලුදෙනා වහාම අත්අඩංගුවට ගෙන අධිකරණයට ඉදිරිපත් කරන ලෙස කෑගල්ල මහේස්ත්‍රාත් වාසනා නවරත්න පොලිස්පතිවරයාට නියෝග කර තිබෙනවා.\nමීට අදාළ නඩුව අද කැඳවූ අවස්ථාවේදි මහේස්ත්‍රාත්වරිය කියා සිටියේ අධිකරණ වෛද්‍යවරයාගේ වාර්තාවට අනුව මියගිය 42 හැවිරිදි පුද්ගලයාගේ මරණය වෙඩි තැබීමකින් සිදුවූවක් බවට අනාවරණ වී ඇති බවයි.\nපසුගිය 22 වනදා ඊට අදාළ නඩුව කෑගල්ල මහේස්ත්‍රාත් අධිකරණය හමුවේ කැඳවු අවස්ථාවේදි අනාවරණ වූයේ නොසන්සුන් තත්ත්වය පාලනය කිරීම සඳහා වෙඩි තැබීමට ට නියෝග කර ඇත්තේ කෑගල්ල කොට්ඨාශ භාරව සිටි ජ්‍යෙෂ්ඨ පොලිස් අධිකාරි කේ.බී.කීර්තිරත්න බවයි.\nඑමෙන්ම, එම නොසන්සුන් තත්ත්වය පාලනය කිරීමට පොලිස් කැරලි මර්දන කණ්ඩායම ටී 56 ගිනි අවි 4 ක් සහ උණ්ඩ 35 ක් භාවිත කර ඇති බවට ද අනාවරණ වුණා.\nපසුගිය 22 වනදා අධිකරණය හමුවේ සාක්ෂි ලබා දුන් කෑගල්ල කොට්ඨාශය භාර හිටපු ජ්‍යෙෂ්ඨ පොලිස් අධිකාරි කේ.පී. කීර්තිරත්න කියා සිටියේ තත්ත්වය පාලනය කිරීම සඳහා කඳුලු ගෑස් එල්ල කරත්, අවසානයේ එය අසාර්ථක වූ බැවින් වෙඩි වාර කිහිපයක් තැබීමට තමන් නියෝග කළ බවයි.\nඑම නියෝගය සිදුකළේ සද්භාවයෙන් බවත් ඔහු කෑගල්ල මහේස්ත්‍රාත්වරිය හමුවේ එදින ප්‍රකාශ කළා.\nකෙසේ වෙතත්, අද දින සිව්වන වරටත් රඹුක්කන සිද්ධියට අදාළව නඩුව කැඳවූ අවස්ථාවේදී කෑගල්ල මහේස්ත්‍රාත් වාසනා නවරත්න නියෝග කළේ වෙඩි තැබීමට නියෝග කළ සහ වෙඩි තැබූ පුද්ගලයින් සියලුදෙනා වහාම අත්අඩංගුවට ගන්නා ලෙසයි.\nශ්‍රී ලංකා නීතිඥ සංගමය එහිදී අධිකරණයෙන් ඉල්ලා සිටියේ සැකකරුවන් විදේශ ගත වීමට ඉඩ ඇති බැවින් විදේශ ගමන් තහනම් කරන ලෙසට ආගමන හා විගමන පාලකවරයාට නියෝගයක් නිකුත් කරන ලෙසටයි.\nඒ අනුව, සැකකරුවන්ට විදේශ ගත වීම වළක්වාලමින් මහේස්ත්‍රාත්වරිය නියෝගයක් නිකුත් කළා.\nඑහිදී අපරාධ පරීක්ෂණ දෙපාර්තමේන්තුව දැනුම් දුන්නේ රඹුක්කන සිද්ධියට මැදිවූ බවුසරය මේ වනවිට මීරිගම ප්‍රදේශයේ නවතා ඇති බවත්, එහි තිබූ ඉන්ධන වරකාපොල ප්‍රදේශයේදී නිදහස් කර ඇති බවයි.\nඊට ප්‍රතිචාර දක්වමින් ශ්‍රී ලංකා නීතිඥ සංගමයේ නීතිඥයින් කියා සිටියේ නඩු භාණ්ඩයක්ව පවතින ඉන්ධන බවුසරයෙන් එලෙස ඉන්ධන නිදහස් කිරීමට නියෝග දුන් නිලධාරියා කවුරුන් ද යන්න සම්බන්ධයෙන් සැකයක් පවතින බවයි.\nමීට අමතරව, අදාළ බවුසරයේ ඉදිරිපස කොටස පමණක් මේ වනවිට කෑගල්ල පොලිස් ස්ථාන පරිශ්‍රයේ නවතා ඇති බවත්, තෙල් ටැංකිය එම ස්ථානයේ නොතිබීම සම්බන්ධයෙනුත් අද අධිකරණයේදී අවධානයට ලක් වුණා.\nඑහිදී මහේස්ත්‍රාත්වරිය පොලීසියෙන් විමසා සිටියේ තෙල් ටැංකිය කුමන ස්ථානයේ පවතින්නේ ද යන්නයි.\nතෙල් ටැංකිය නොමැතිවීම සහ පොලීසිය මීට පෙර ඉදිරිපත් කර ඇති තොරතුරු සැක සහිත බවට ද එහිදී මහේස්ත්‍රාත්වරිය අධිකරණයේදී ප්‍රකාශ කළා.\nමීට අදාළ නඩු විභාගය එළඹෙන මැයි දෙවනදා දක්වා කල් තැබීමටයි එහිදී නියෝග කළේ.",
       "URL": "https://www.hirunews.lk/302959/රඹුක්කන-වෙඩි-තැබීමට-අණදුන්-සහ-වෙඩි-තැබූ-සියලුදෙනා-වහා-අත්අඩංගුවට-ගැනීමට-නියෝග-ඉන්ධන-ටැංකිය-අතුරුදන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1206"
}