{
       "Source": "hirunews",
       "Timestamp": "Wednesday, 27 April 2022 - 12:58",
       "Headline": "ගෑස් මෙට්‍රික් ටොන් 3600ක නෞකාවක් දිවයිනට",
       "News Content": "තවත් ගෑස් මෙටි්‍රක් ටොන් 3600ක් අඩංගු නෞකාවක් හෙට දිවයිනට පැමිණීමට නියමිත යි.\nමේ අතර, ඊයේ දිවයිනට පැමිණි ගෑස් නෞකාවේ අඩංගු ගෑස් මේ වනවිට දිවයින පුරා බෙදා හැරීම ආරම්භ කර ඇති බවයි ලිට්රෝ සමාගම සඳහන් කළේ.\nලිට්රෝ සමාගම විසින් පසුගිය 12 වන දා සිට ගෘහස්ථ ගෑස් බෙදා හැරීම තාවකාලිකව නතර කිරීමට පියවර ගෙන තිබුණේ ගෑස් නො මැති වීම හේතුවෙන්.\nකෙසේ වෙතත්, අද උදෑසන සිට ගෑස් සිලින්ඩර ලක්ෂයක් කෙරවලපිටිය පර්යන්තයෙන් මුදා හැර තිබුණා.\nමේ අතර, ඊයේ මධ්‍යම රාත්‍රියේ සිට ක්‍රියාත්මක වන පරිදි කිලෝග්‍රෑම් 12.5ක ගෘහස්ථ ගෑස් සිලින්ඩරයක මිල රුපියල් 2185කින් ඉහළ දැමීමට ලිට්රෝ සමාගම කටයුතු කළ අතර ඒ අනුව එහි නව මිල වන්නේ රුපියල් 4860ක්.\nඑමෙන්ම, ගෑස් ලබාදෙන ලෙස ඉල්ලමින් වාද්දුව ප්‍රදේශවාසීන් අද විරෝධතාවයක ද නිරත වුණා.\nමේ අතර, දිවයින පුරා ඉන්ධන පිරවුම්හල් අසල භූමිතෙල් පෝලිම් වැඩිවී ඇති බවට හිරු වාර්තාකරුවන් පවසනවා.\nඑලෙස භූමිතෙල් පෝලිමක පැය 5ක පමණ කාලයක් රැදී සිට අයෙකු නිවසට පැමිණි අවස්ථාවේදී මියයාමේ පුවතක් ද හැටන් ප්‍රදේශයෙන් අද වාර්තා වුණා.",
       "URL": "https://www.hirunews.lk/302932/ගෑස්-මෙට්‍රික්-ටොන්-3600ක-නෞකාවක්-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=1206"
}