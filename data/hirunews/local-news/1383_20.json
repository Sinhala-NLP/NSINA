{
       "Source": "hirunews",
       "Timestamp": "Tuesday, 01 February 2022 - 8:21",
       "Headline": "සපුගස්කන්දේ බලාගාරයක් යළි නවතියි",
       "News Content": "පෞද්ගලික බලාගාරවලින් හදිසි විදුලිය මිල දී ගැනීම සඳහා විෂය භාර අමාත්‍ය ගාමිණී ලොකුගේ ඉදිරිපත් කළ යෝජනාවට අමාත්‍ය මණ්ඩල අනුමැතිය හිමි නොවූ බව සම කැබිනට් ප්‍රකාශක අමාත්‍ය රමේෂ් පතිරණ සදහන් කළා.\nඑහි ඇතුළත් කොන්දේසි නැවත සලකා බලන ලෙස ජනාධිපතිවරයා, විදුලිබල අමාත්‍යවරයාට උපදෙස් ලබාදුන් බවයි රජයේ ප්‍රවෘත්ති දෙපාර්තමේන්තුවේ අද (01) පැවති කැබිනට් තීරණ දැනුම් දීමේ මාධ්‍ය හමුවට එක්වෙමින් ඔහු කියා සිටියේ.\nවසර 3ක් සඳහා පෞද්ගලික බලාගාරවලින් විදුලිය මිලදී ගැනීමට එමගින් යෝජනා කර තිබූ අතර මෙහිදී නැවත ටෙන්ඩර් කැදවීමක් සිදු කරන ලෙස ද ජනාධිපතිවරයා උපදෙස් දුන් බවයි අමාත්‍ය රමේෂ් පතිරණ කියා සිටියේ.\nමේ අතර, අද දිනයේදී ජාතික පද්ධතියට විදුලිය මෙගාවොට් 514ක පමණ ප්‍රමාණයක් අහිමි වී ඇති බව ලංකා විදුලිබල මණ්ඩලය ප්‍රකාශ කළා.\nඒ, මෙගාවොට් 270ක් ජනනය කරන නොරොච්චෝලේ අංක 3 බලාගාරය සහ මෙගාවොට් 130ක විදුලි ජනනයක් සිදුකරන කැළණිතිස්ස - සොජිස්ට් බලාගාරය අක්‍රීය වීම හේතුවෙන්.\nමීට අමතරව ඉන්ධන අවසන්වීම නිසා කොළඹ වරායේ බත්තල බලාගාරය හා සපුගස්කන්ද ඒ ජනන යන්ත්‍රය ද මේ වන විට අක්‍රීය වී ඇති බව ලංකා විදුලිබල මණ්ඩලය ප්‍රකාශ කළා.\nඑම බලාගාර දෙකෙන් පමණක් විදුලිය මෙගාවොට් 116ක් පමණ ජාතික පද්ධතියට මුදා හැරෙනවා. නොරොච්චෝලේ තුන් වන බලාගාරයේ ජනන යන්ත්‍රයක හදිසි අලුත්වැඩියාවක් නිසා එය ඊයේ රාත්‍රියේ අක්‍රිය කර ඇති අතර, අද පස්වරුවේ එය යළිත් ජාතික පද්ධතියට මුදා හැරීමට අපේක්ෂා කරන බවයි විදුලි ඉංජිනේරුවරුන් සදහන් කළේ.\nමේ අතර, මෙරටට අවශ්‍ය ඩීසල් මෙටි්‍රක් ටොන් 40,000ක් ඉන්දීය තෙල් සමාගමෙන් මිල දී ගැනීමට කැබිනට් අනුමැතිය හිමිව තිබෙනවා.\nඊට අදාළ පත්‍රිකාව බලශක්ති අමාත්‍ය උදය ගම්මන්පිළ ඉදිරිපත් කළ බවයි අද පැවති කැබිනට් තීරණ දැනුම්දීමේ මාධ්‍ය හමුවේදී සම කැබිනට් ප්‍රකාශක අමාත්‍ය රමේෂ් පතිරණ සඳහන් කළේ.\nමීට අමතරව පෙට්‍රල් මෙට්‍රික් ටොන් 40,000ක් ද මිල දී ගැනීම සඳහා එම සමාගම සමග බලශක්ති අමාත්‍යාංශය සාකච්ඡා කර තිබෙනවා.\nමේ අතර, දැනට වසා දමා ඇති සපුගස්කන්ද තෙල් පිරිපහදුව සදහා අවශ්‍ය බොරතෙල් ණය පදනම මත සයිප්‍රසයේ සමාගමකින් මිල දී ගැනීමට ද අමාත්‍ය මණ්ඩල අනුමැතිය හිමි වුණා.\nඒ යටතේ බොරතෙල් බැරල් හාරලක්ෂ 50,000ක් මූලික තොගයක් ලෙස සපයා ගැනීමට නියමිතව තිබෙනවා.",
       "URL": "https://www.hirunews.lk/295836/සපුගස්කන්දේ-බලාගාරයක්-යළි-නවතියි",
       "Category": "Local News",
       "Parent URL": "https://www.hirunews.lk/local-news.php?pageID=1383"
}