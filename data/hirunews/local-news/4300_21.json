{
       "Source": "hirunews",
       "Timestamp": "Wednesday, 27 September 2017 - 15:03",
       "Headline": "දෙවන හදවත් බද්ධ සැත්කම සාර්ථකයි (ඡායාරූප)",
       "News Content": "ශ්‍රී ලංකාවේ දෙවන හදවත් බද්ධ සැත්කම ඊයේ (26) රාත්‍රියේ මහනුවර ශික්ෂණ රෝහලේ දී සාර්ථකව සිදු කළ බව සෞඛ්‍ය, පෝෂණ හා දේශීය වෛද්‍ය අමාත්‍ය දොස්තර රාජිත සේනාරත්න කියා සිටිනවා.\nවිශේෂඥ වෛද්‍යවරුන්, වෛද්‍යවරුන් සහ හෙද හෙදියන් ඇතුලු සෞඛ්‍ය කාර්ය මණ්ඩල ඊයේ (26) රාත්‍රී 8.00 සිට අද (27) අලුයම 5.00 දක්වා හෘද බද්ධ සැත්කම සිදු කළ බව සඳහන්.\nමෙලෙස දෙවන සැත්කමට භාජනය කරනු ලැබුවේ හදවත 10% ක් තරම් වූ ක්‍රියාකාරිත්වයක් නොමැති අලුත්ගම කළුවා මෝදර පදිංචි 19 හැවිරිදි සචිනි සෙව්වන්දි නමැති දැරියක්.\nමහනුවර ශික්ෂණ රෝහලේ දී පළමු හෘද බද්ධ සැත්කම සාර්ථකව සිදු කළේ මීට මාස 02 කට පමණ පෙරයි.\nදෙවන හෘද බද්ධ සැත්කම සිදු කිරීමට යාමේ දී උපකරණ හිගයක් ඇති බව වෛද්‍යවරුන් සෞඛ්‍ය අමාත්‍යවරයාට දැනුම් දී තිබුනා.\nඒ අනුව සෞඛ්‍ය අමාත්‍යවරයා ත්‍රිකුණාමලය කින්නියා මුලික රෝහලට යවා තිබූ යන්ත්‍ර දෙකක් මහනුවර මහ රෝහලට යළි ලබාදෙන ලෙස සෞඛ්‍ය අමාත්‍යාංශ නිලධාරින්ට දැනුම් දුන්නා.\nනමුත් එම යන්ත්‍ර දෙක ප්‍රමාණවත් නොවන බව ප්‍රකාශ කිරීමෙන් පසු සෞඛ්‍ය අමාත්‍යවරයා විසින් මහනුවර ශික්ෂණ රෝහලේ අධ්‍යක්ෂවරයාට දැනුම් දී තිබුනේ එම යන්ත්‍ර අදාල සමාගමට දැනුම් දී කඩිනමින් රෝහලට ගෙන්වාගෙන හදවත් බද්ධ සැත්කම සිදු කරන ලෙසයි.\nනමුත් පසුගිය සදුදා පෙරවරුවේ මහනුවර මහ රෝහලේ අධ්‍යක්ෂවරයා ඇතුලු වෛද්‍යවරුන් කොළඹට කැදවා මේ පිළිබදව සෞඛ්‍ය අමාත්‍යවරයා විශේෂ සාකච්ඡාවක් කර තිබුනා.\nඉන් පසු අවශ්‍ය යන්ත්‍ර සුත්‍ර කඩිනමින් ගෙන්වාදීමට සෞඛ්‍ය අමාත්‍යවරයා පියවර ගත් අතර. මෙම සාකච්ඡාවේ දී සියලුම විශේෂඥ වෛද්‍යවරුන් ප්‍රකාශ කළේ කණ්ඩායම් හැගීමෙන් යුතුව දෙවන හදවත් බද්ධ සැත්කම මහනුවර ශික්ෂණ රෝහලේ දී සිදු කරන බවයි.\nමෙම හෘද බද්ධ සැත්කම සදහා විශේෂඥ වෛද්‍ය උදය කරුණාරත්න, විශේෂඥ වෛද්‍ය රවී විඡේකෝන්, වෛද්‍ය අනුර අබේසිංහ, විශේෂඥ වෛද්‍ය අනිල් අබේවික්‍රම, විශේෂඥ වෛද්‍ය මුදිත ලන්සක්කාර, විශේෂඥ වෛද්‍ය පී.කේ හරිස්චන්ද්‍ර, විශේෂඥ වෛද්‍ය එස්. සුබ්‍රමනියම්, විශේෂඥ වෛද්‍ය ජෙගති පෙරේරා , විශේෂඥ වෛද්‍ය අරුණි ජයසේකර, වෛද්‍ය පියන්ත දිසානායක, විශේෂඥ වෛද්‍ය රෝෂාන් පරණමාන, විශේෂඥ වෛද්‍ය දර්ම සමරකෝන්, වෛද්‍ය රෝහිත මුලුගල්ල, වෛද්‍ය මහේන් කොතලාවල ඇතුලු වෛද්‍යවරුන් හෙද හෙදියන් සෞඛ්‍ය කාර්ය මණ්ඩල දායක වූ බව මහනුවර ශික්ෂණ රෝහලේ අධ්‍යක්ෂ වෛද්‍ය සමන් රත්නායක ප්‍රකාශ කළා.\nමෙම සිද්ධිය සම්බන්ධයෙන් පසුගිය සෙනසුරාදා(23) හිරු නාලිකාව හරහා ප්‍රචාරය වූ පුවත පහතින්.\nමහනුවර - හේරත් ඒකනායක",
       "URL": "https://www.hirunews.lk/171977/දෙවන-හදවත්-බද්ධ-සැත්කම-සාර්ථකයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4300"
}