{
       "Source": "hirunews",
       "Timestamp": "Wednesday, 04 October 2017 - 17:51",
       "Headline": "වසර 8 කට පෙර ඝාතනය වු පුද්ගලයෙකුගේ සිරුරක් යළි ගොඩ ගනී (ඡායාරූප)",
       "News Content": "පෙම් සබඳතාවයකට එරෙහි වූ හෙයින් වාද්දුව ප්‍රදේශයේ පුතෙකු, විසින් මරා දැමුණ පියාගේ මළ සිරුර අද (04) ගොඩගනු ලැබුවා.\nමෙලෙස මරා දමා ඇත්තේ ඇත්තේ වාද්දුව මාවලකුරුන්ද ප්‍රදේශයේ පදිංචිව සිටි අවරුදු 60 හැවිරිදි 5 දරු පියෙක්.\nමීට වසර 8 කට පෙර අදාල සැකකරු ඔහුගේ මිතුරෙකු සමඟ එක්වී පියා ඝාතනය කර සිරුර හොර රහසේ වාද්දුව මොරොන්තුඩුව කන්දකඩේ සුසාන භූමියේ සොහොන් ගැබක් තුළට දමා ඇති බවයි අනාවරණ වී ඇත්තේ.\nමෙසේ පියා මරා දමා පසුව තම පියා  අතුරුදන් බව පවසමින් පොලිසියට පැමිණිල්ලක්ද සිදු කර ඇති බවද හෙළි වී තිබෙනවා.\nපුතා වන හමුදා සෙබලෙකු හා මිතුරා වන වඩු කාර්මිකයෙකු වූ මෙම සැකකරුවන් දෙදෙනා පසුගියදා වාද්දුව පොලිසිය විසින් අත්අඩංගුවට ගනු ලැබුවා.\nපියා අතුරුදන් වූ බවට පොලිසියේ පැමිණිල්ලක් දමා ඇත්තේ පියා මරා දැමු පුතා විසින් ම බවට වාද්දුව පොලිස් ස්ථානාධිපති අජිත් පිටිගලට තොරතුරක් ලැබීමෙන් පසු හමුදා සෙබල පුතා පළමුව අත්අඩංගුවට ගැනුනා.\nපෙම් සබඳතාවකට එරෙහි වීම නිසා පියා නිවසේ තනිව සිටින අවස්ථාවක පියාගේ මුහුණ වැසෙන සේ කොට්ටයකින් තදකර හුස්ම හිරකර පියා ඝාතනය කළ බවටයි මුලික පොලිස් පරීක්ෂණවල දී අනාවරණ වී ඇතැයි සඳහන්.\nපසුව එදින රාත්‍රී යහලුවෙකුට මත්පැන් බොන්නට දී ඔහුට අයත් ත්‍රි රෝද රථයෙන් පියාගේ සිරුර අසල කනත්තට රැගෙන ගොස් සොහොන් ගැබක කොන්ක්‍රීට් ලෑල්ල ඉවත් කර ඒ වල තුලට පුතා, පියාගේ මළ සිරුර දමා තිබෙනවා.\nසැකකාර සෙබල පුත්‍රයා පොලිසියට පවසා ඇති පරිදි මළ සිරුරට හිස පෙදෙසින් පොහොර උරයක්ද, පාද පෙදෙසින් පොහොර උරයක්ද බස්සවා තිබෙනවා.\nපුතා, පියා මරාදැමීමට කාලයකට පෙර ඔහුගේ මව මියගොස් තිබුනා.\nඑම පුතා හා පියා පමණක් ඉන්පසු නිවසේ ජිවත් වී තිබෙනවා.\nපස් දෙනෙකුගෙන් යුත් පවුලේ සැකකරුට වැඩිමහල් සොහොයුරියන් දෙදෙනෙක් හා සොහොයුරෙක් ද බාල සොහොයුරිය ද සිටිනවා.\nපියා මරා මාස කිහිපයකට පසු සැකකරු විවාහ වී ඇති අතර ඔහුට ද දැන් දරුවන් තුන් දෙනෙකු සිටිනවා.\nපියා දැමු බව කියන වල ඇති සුසාන භූමියට පොලිස් ආරක්ෂාව යොදා තිබු අතර වැඩිදුර පරීක්ෂණ සඳහා සිරුර ගොඩගත් අවස්ථාවට සැකකාර පුතා ද ආරක්ෂක අංශ විසින් රැගෙන විත් තිබුනා.\nඡායාරූප - බණ්ඩාරගම බිමල් ශ්‍යාමන්",
       "URL": "https://www.hirunews.lk/172599/වසර-8-කට-පෙර-ඝාතනය-වු-පුද්ගලයෙකුගේ-සිරුරක්-යළි-ගොඩ-ගනී-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4288"
}