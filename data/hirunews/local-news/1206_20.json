{
       "Source": "hirunews",
       "Timestamp": "Wednesday, 27 April 2022 - 14:40",
       "Headline": "රාජ්‍ය ආයතන උපයන ආදායම් භාණ්ඩාගාරයට - මහාචාර්ය චරිත හේරත්",
       "News Content": "රාජ්‍ය ආයතන විසින් වාර්ෂිකව උපයන ආදායම් නිසි පරිදි රාජ්‍ය භාණ්ඩාගාරයට ලැබිය යුතු බව කෝප් කමිටු සභාපති මහාචාර්ය චරිත හේරත් පවසනවා.\nරාජ්‍ය දැව සංස්ථාවේ 2019 – 2020 වර්ෂ සඳහා වූ විගණකාධිපති වාර්තා පරීක්ෂාව සහ කාර්යසාධනය ඇගයීම සඳහා එහි නිලධාරීන් කෝප් කමිටුව වෙත කැඳවූ අවස්ථාවේ සභාපතිවරයා මේ බව සඳහන් කර තිබුණා.\nරාජ්‍ය දැව සංස්ථාව 2021 වර්ෂය සඳහා මෙහෙයුම් ලාභය ලෙස රුපියල් බිලියන 1.4ක් ලබා ඇති නමුත් ඉන් රාජ්‍ය භාණ්ඩාගාරය වෙත සම්ප්‍රේෂණය කර ඇත්තේ රුපියල් මිලියන 100ක් පමණක් බවට කෝප් කමිටුවේදී අනාවරණය වී ඇති බව සඳහන්.\nමේ අතර රුපියල් මිලියන 14.4ක් වටිනා ණයගැතියන් භාණ්ඩාගාර අනුමැතියකින් තොරව සංස්ථාව විසින් කපාහැරීම පිළිබඳව ද කෝප් කමිටුව නිලධාරීන්ගෙන් කරුණු විමසා තිබෙනවා.\nඑහිදී නිලධාරීන් සඳහන් කර ඇත්තේ, ආයතනික විගණන හා කළමනාකරණ කමිටුවේ අනුමැතිය මත 2007 වසරේදී එවකට ක්‍රියාත්මක වූ අධ්‍යක්ෂ මණ්ඩලය විසින් එම තීරණය ගෙන ඇති බවයි.\nකෙසේවෙතත් රාජ්‍ය ණය පිළිබඳ ඒකාබද්ධ අරමුදල භාරව කටයුතු කරනු ලබන්නේ මහා භාණ්ඩාගාර ලේකම්වරයා බැවින් ණයගැතියන් කපා හරින්නේ නම් ඒ පිළිබඳ භාණ්ඩාගාර ‍ලේකම්වරයාගේ අවසර ලබාගත යුතු බව කෝප් කමිටු සභාපතිවරයා පෙන්වාදී තිබෙනවා.",
       "URL": "https://www.hirunews.lk/302942/රාජ්‍ය-ආයතන-උපයන-ආදායම්-භාණ්ඩාගාරයට-මහාචාර්ය-චරිත-හේරත්",
       "Category": "Local News",
       "Parent URL": "https://www.hirunews.lk/local-news.php?pageID=1206"
}