{
       "Source": "hirunews",
       "Timestamp": "Sunday, 19 December 2021 - 13:47",
       "Headline": "ප්‍රමිතිගත ගෑස් සැපයුමකට රජයට යෝජනාවලියක් (වීඩියෝ)",
       "News Content": "ප්‍රමිතිගත ගෑස් සැපයුමක් සිදු කිරීමට ගත යුතු දීර්ඝකාලීන හා කෙටිකාලීන යෝජනාවලියක් ගෑස් අර්බුදයට විසඳුම් ඉදිරිපත් කිරිමට පත් කළ විශේෂඥ කමිටුව මගින් රජයට ඉදිරිපත් කරන බව එම කමිටුවේ ජ්‍යෙෂ්ඨ සාමාජිකයෙකු හිරු ප්‍රවෘත්ති අංශයට සඳහන් කළා.\nමේ වනවිටත් අදාළ වාර්තාව සකස් කර අවසන් අතර, හෙට (20) දිනයේ එය, ජනාධිපතිවරයා වෙත භාරදීමට නියමිතයි.\nදිවයිනේ විවිධ ප්‍රදේශවලින් වාර්තා වූ ගෘහස්ථ මෙන්ම වෙළඳ හා විකිණුම් මධ්‍යස්ථානවල ගෑස් සිලින්ඩර ආශ්‍රිත ගිනිගැනීම්, පුපුරා යාම් සහ ඒ සඳහා හේතු සාධක සොයා බලා කඩිනම් විසඳුම් ඉදිරිපත් කිරීමට ජනාධිපති ගෝඨාභය රාජපක්ෂ විසින් පසුගිය නොවැම්බර් 30 වනදා කමිටුවක් පත්කළා.\nමොරටුව විශ්වවිද්‍යාලයේ මහාචාර්ය ශාන්ත වල්පලගේ සභාපතිත්වයෙන් පත් කළ මෙම කමිටුවට ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන්.\nමොරටුව විශ්වවිද්‍යාලයේ මහාචාර්ය අජිත් ද අල්විස් මෙන්ම ශ්‍රී ජයවර්ධනපුර විශ්විවිද්‍යාලයේ මහාචාර්ය ඩී.ඩබ්ලිව්.ඩී. ජයතිලක ද ඇතුළත්.\nමෙම කමිටුව මගින් ගෑස් සිලින්ඩර ආශ්‍රිත ගිනිගැනීම් හා පිපිරීම් සිදු වූ ස්ථාන ස්ථානීය පරීක්ෂණවල ලක් කරනු ලැබුවා.\nඑහිදී සිදුකළ නිරීක්ෂණයන් විද්‍යාත්මක තහවුරු කිරීම් සමඟ සැසඳීමෙන් පසු නිර්දේශ ඇතුළත් යෝජනාවලිය සකස් කර තිබෙනවා.\nකමිටුවේ පොදු අදහස වී ඇත්තේ ආයතන ගණනාවක් ගෑස් සැපයුම හා සම්බන්ධ ක්‍රියාවලිය විධිමත් කිරීම වෙනුවෙන් කටයුතු කළ යුතුව ඇති බවයි.\nඇතැම් යෝජනා කඩිනමින් ක්‍රියාවට නැංවිය යුතු බවද විශේෂඥ කමිටුව නිර්දේශ කර තිබෙනවා.\nමේ අතර උඩුනුවර - වෙලම්බඩ ප්‍රදේශයේ ගෑස් සිලින්ඩරයක් ආශ්‍රිත ගිනිගැනීමක් පරීක්ෂා කිරීමේදී එම ගෑස් සිලින්ඩරයේ පැරණි මුද්‍රා දෙකක් ද ඇති බව අනාවරණ වුණා.\nඑමෙන්ම ඇල්පිටිය - මැටිවිලිය ප්‍රදේශයේ තවත් ගෑස් උඳුනක් පිපිරී යාමේ සිද්ධියක් ඊයේ (18) වාර්තා වුණා.",
       "URL": "https://www.hirunews.lk/291506/ප්‍රමිතිගත-ගෑස්-සැපයුමකට-රජයට-යෝජනාවලියක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1483"
}