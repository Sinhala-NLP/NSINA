{
       "Source": "hirunews",
       "Timestamp": "Tuesday, 05 July 2022 - 19:44",
       "Headline": "හෙක්ටයාර දෙකට අඩු ඉඩම්වලට රාජ්‍ය බැංකු දුන් ණය කපාහැරීමට කැබිනට් අනුමැතිය (වීඩියෝ)",
       "News Content": "හෙක්ටයාර දෙකක් හෝ ඊට අඩු ඉඩම්වල වී වගාව සඳහා රාජ්‍ය බැංකු මගින් ලබා ගෙන ඇති මෙතෙක් නොගෙවූ මූලික ණය කපා හැරීම සඳහා කැබිනට් අනුමැතිය හිමිවූ බව සම කැබිනට් ප්‍රකාශක, අමාත්‍ය මහින්ද අමරවීර ප්‍රකාශ කළා.\nරජයේ ප්‍රවෘත්ති දෙපාර්තමේන්තුවේ අද පැවති කැබිනට් තීරණ දැනුම් දීමේ මාධ්‍ය හමුවට එක් වෙමින් අමාත්‍යවරයා කියා සිටියේ ඉන්දිීය ණය ආධාර යටතේ ලැබෙන යූරියා පොහොර රැගත් නෞකාව ලබන 9 වැනිදා මෙරටට ළඟාවීමට නියමිත බවයි.\nකෙසේ වෙතත් අදත් අනුරාධපුර, පොළොන්නරුව සහ අම්පාර ඇතුලු ප්‍රදේශ කිහිපයක ගොවීන් වගාවන්ට අවශ්‍ය පොහොර සහ ඉන්ධන නොමැති බව පවසමින් විරෝධතා වල නිරත වුණා.\nඅම්පාර ප්‍රදේශයේ ගොවීන්ද වගාවන් සිදුකිරීමට අවශ්‍ය යන්ත්‍ර ක්‍රියාකරවීමට ඉන්ධන ලබා දෙන ලෙස ඉල්ලමින් අම්පාර දිස්ත්‍රික් ලේකම් කාර්යාලය ඉදිරිපිට විරෝධතාවයක නිරත වුණා.\nඒ අනුව එම ගොවීන්ට අවශ්‍ය ඉන්ධන ලංගම ඩිපෝ මගින් නිකුත් කරවීමටයි දිස්ත්‍රික් ලේකම් වරයා පියවර ගත්තේ.\nහුරුලු වැව ප්‍රදේශයේ ගොවි ජනතාව අද පැවති මාධ්‍ය හමුවකට රජ ඇඳුම් වලින් සැරසී පැමිණ සිටියේ පවතින පොහොර සහ ඉන්ධන අර්බුදයට විරෝධය පල කරමින්.",
       "URL": "https://www.hirunews.lk/309142/හෙක්ටයාර-දෙකට-අඩු-ඉඩම්වලට-රාජ්‍ය-බැංකු-දුන්-ණය-කපාහැරීමට-කැබිනට්-අනුමැතිය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1044"
}