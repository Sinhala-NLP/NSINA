{
       "Source": "hirunews",
       "Timestamp": "Monday, 08 November 2021 - 7:50",
       "Headline": "10 සිට 13 දක්වා ශ්‍රේණි අද ඇරඹේ",
       "News Content": "දිවයින පුරා සියලු පාසල්වල 10 ශ්‍රේණියේ සිට 13 වන දක්වා, ශ්‍රේණි අද ආරම්භ කිරීමට නියමිතයි.\nඒ සඳහා සියලු කටයුතු සූදානම් කර ඇති බවයි අධ්‍යාපන අමාත්‍යාංශ ලේකම් මහාචාර්ය කපිල පෙරේරා හිරු ප්‍රවෘත්ති අංශයට සඳහන් කළේ.\nඔහු වැඩිදුරටත් කියා සිටියේ, සාමාන්‍ය පෙළ සහ උසස් පෙළ විභාග ඉලක්ක කර ගනිමින් 10, 11, 12 සහ 13 ශ්‍රේණි අධ්‍යයන කටයුතු සඳහා ආරම්භ කිරීමට කොවිඩ් මර්දන කමිටුවෙන් ලැබුනු නිර්දේශවලට අනුව මෙලෙස පාසල් විවෘත කරන බවයි.\nඒ අනුව පාසල තුලදීත් මුහුණු ආවරණ පැලඳීම, දෑත් විෂබීජහරණය සහ සිසුන් අතර දුරස්ථභාවය පවත්වා ගැනීම යන සෞඛ්‍ය පිළිවෙත් අනුගමනය කිරීම අනිවාර්ය වනවා.\nකොරෝනා වසංගතය හමුවේ වසර දෙකක පමණ කාලයක් දිවයිනේ පාසල් වරින් වර වසා දමා තිබූ අතර වසංගත තත්ත්වය යම් මට්ටමකට පාලනය වීමත් සමග දිවයින පුරා  සියලු‍ පාසල්වල ප්‍රාථමික අංශ පසුගිය මස 25 වැනි දා ආරම්භ කෙරුණා.\n6 ශ්‍රේණියේ සිට 9 ශ්‍රේණිය දක්වා අධ්‍යයන කටයුතු ආරම්භ කිරීම පිළිබඳ මෙන්ම අතපසු වූ විෂය නිර්දේශ ආවරණය කිරීම සහ විභාග පැවැත්වීමට අදාළ කටයුතු පිළිබඳව ද මේ වනවිටත් අවධානය යොමුව තිබෙනවා.\nමේ අතර, දැනට ආරම්භ කෙරෙන මේ වසරේ අවසන් පාසල් වාරය ලබන වසරේ මාර්තු 31 දක්වා දීර්ඝ කරන ලෙස ජාතික අධ්‍යාපන ආයතනය විසින් අධ්‍යාපන අමාත්‍යංශය වෙත යෝජනාවක් ඉදිරිපත් කර තිබෙනවා.\nඑමෙන්ම, කොරෝනා වසංගතය හේතුවෙන් මඟ හැරුණු පාසල් විෂය නිර්දේශ සති 20කින් ආවරණය කිරීම සඳහා අධ්‍යාපන අමාත්‍යාංශයට යෝජනාවක් ඉදිරිපත් කළ බවයි ජාතික අධ්‍යාපන ආයතනයේ අධ්‍යක්ෂ ජනරාල් ආචාර්ය සුනිල් ජයන්ත නවරත්න සඳහන් කළේ.\nඒ අනුව ශ්‍රේණි දෙකකට අදාළව මඟ හැරුණු විෂය නිර්දේශ සති 20ක් තුළ ආවරණය කර ඉහළ ශ්‍රේණියට දරුවන් සමත් කර ඉගෙනුම් සිදු කිරීමට නියමිතයි.\nමේ අතර, ගුරු - විදුහල්පති වැටුප් ගැටලුව හා රටේ පවතින ගැටලු සඳහා විසඳුම් ලබා දෙන ලෙස ඉල්ලා හෙට ජාතික විරෝධතා දිනයක් ලෙස නම් කිරීමට ගුරු - විදුහල්පති වෘත්තීය සමිති සන්ධානය තීරණය කර තිබෙනවා.\nසෑම අධ්‍යාපන කලාප කාර්යාලයක් ඉදිරිපිට එක්වෙමින් මෙම විරෝධතාව සිදු කිරීමට නියමිත බවයි ලංකා ගුරු සංගමයේ  ප්‍රධාන ලේකම් ජෝෂෆ් ස්ටාලින් සඳහන් කළේ.",
       "URL": "https://www.hirunews.lk/287330/10-සිට-13-දක්වා-ශ්‍රේණි-අද-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=1576"
}