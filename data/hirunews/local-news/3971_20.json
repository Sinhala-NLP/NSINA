{
       "Source": "hirunews",
       "Timestamp": "Friday, 27 April 2018 - 16:05",
       "Headline": "සතියක කාලයක් දඹුල්ලේ සුරාසැල් වැසේ",
       "News Content": "වෙසක් උත්සව සමය වෙනුවෙන් ඊයේ (26) සිට ක්‍රියාත්මක වන පරිදි ලබන මැයි මස 2 වනදා දක්වා දඹුල්ල අවට සියලු මත්පැන් අලෙවිසැල් වසා තැබෙන බව සුරාබදු දෙපාර්තමේන්තුව පවසනවා.\nදඹුල්ල රාජමහා විහාරස්ථානයේ සිට සැතපුමක සීමාව තුල සියලුම මත්පැන් අලෙවිසැල් වසා තැබීම සුරාබදු කොමසාරිස් ජෙනරාල්වරයා විසින් අනුමත කර ඇති බවයි එම දෙපාර්තමේන්තුව නිවේදනය කළේ.\nදඹුලු රාජමහා විහාරයේ වෙසක් පොසොන් කමිටුව විසින් කරන ලද යෝජනා සම්මතයක් අනුව දඹුල්ල ප්‍රාදේශීය ලේකම්වරයා විසින් කළ ඉල්ලීමකට අනුව සුරාබදු කොමසාරිස් ජෙනරාල්වරයා විසින් මෙම අනුමැතිය ලබාදී තිබෙනවා.\nමේ අතර ලබන 29 සහ 30 යන දෙදින දිවයිනේ පිහිටි සියලුම සුරාසැල් ද වසා තැබෙනවා.\nඑමෙන්ම එම දිනවල සුපිරි වෙළඳසැල්වල මත්පැන් අලෙවිය නතර කිරීමට, සත්ව ඝාතනය සිදු කෙරෙන ස්ථාන, රේස් බුකි, කැසිනෝ ශාලා සහ සමාජ ශාලා වසා තැබීමට මෙන්ම මස් මාංශ අලෙවිසැල් වසා තබන ලෙසටයි රජය දන්වා ඇත්තේ.",
       "URL": "https://www.hirunews.lk/189403/සතියක-කාලයක්-දඹුල්ලේ-සුරාසැල්-වැසේ",
       "Category": "Local News",
       "Parent URL": "https://www.hirunews.lk/local-news.php?pageID=3971"
}