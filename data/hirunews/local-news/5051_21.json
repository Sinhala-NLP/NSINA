{
       "Source": "hirunews",
       "Timestamp": "Tuesday, 10 May 2016 - 19:54",
       "Headline": "ඝාතනය වු SF බණ්ඩාගේ වැඩ CD පටයකින් හෙළිවෙයි",
       "News Content": "පාතාල ලෝකයේ ප්‍රබලයෙකු වූ නොච්චියාගම සරත් බණ්ඩාර හෙවත් එස් එෆ් බණ්ඩා සහ ඔහුගේ සහචරයන් දෙදෙනෙකු ඝාතනයට ලක් වන්නේ පසුගිය අප්‍රේල් මස 30 වැනිදායි.\nඒ තිරප්පනේ පොලිස් වසමේ කැලෑබද ප්‍රදේශයකදී.\nනාඳුනන පිරිසක් ඔහු ගමන්ගත් මෝටර් රථයට ටී - 56 වර්ගයේ ගිනි අවියෙන් වෙඩි ප්‍රහාර 15 ක් පමණ එල්ල කර පළාගොස් තිබුණා.\nඑහෙත් මෙම ඝාතන සම්බන්ධයෙන් මේ වනතෙක් පොලිසිය කිසිවෙකුත් අත්අඩංගුවට ගෙන නැහැ.\n937/12 යන අංකය යටතේ ලියාපදිංචි අපරාධකරුවන්නේ ලැයිස්තුවේ සිටින සරත් බණ්ඩාර හෙවත් එස් එෆ් බණ්ඩාට  එරෙහිව අපරාධ 36 කට ආසන්න සංඛ්‍යාවක් සම්බන්ධයෙන් දිවයිනේ අධිකරණ රැසක නඩු විභාග වෙමින් පවතිනවා.\nඑස් එෆ් බණ්ඩාගේ ඝාතනයට දින කිහිපයකට ඉහතදී නොච්චියාගම ප්‍රදේශයේ කෝටිපති ව්‍යාපාරිකයෙකු තරුණියක් සමග නිරුවතින් සිටියදී එහි කඩා වැදුණු එස් එෆ්  බණ්ඩා ඇතුළු පිරිසක් ව්‍යාපාරිකයා බිය වද්දමින් එහි දර්ශන වීඩියෝගත කර තිබුණා.\nහිරු සී අයි ඒ රහසිගත තොරතුරු අංශයට අදාළ වීඩියෝ දර්ශන මේ වනවිට ලැබී තිබෙනවා.",
       "URL": "https://www.hirunews.lk/132906/ඝාතනය-වු-sf-බණ්ඩාගේ-වැඩ-cd-පටයකින්-හෙළිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=5051"
}