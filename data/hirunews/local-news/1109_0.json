{
       "Source": "hirunews",
       "Timestamp": "Thursday, 09 June 2022 - 9:17",
       "Headline": "නාවික හමුදාවෙන් මහජනතාවට දැනුම්දීමක්",
       "News Content": "නීති විරෝධී සහ ඉතා අවධානම් සහගත ලෙස මෙරටින් සංක්‍රමණය වීමට උත්සහ කර ජාවාරම් කරුවන්ගේ කූට උපක්‍රමවලට හසුවී තම ජීවිත හා දේපල විනාශ කර ගැනීමෙන් වළකින ලෙස නාවික හමුදාව මහජනතාව වෙත අවධාරණය කරනවා.\nඑමෙන්ම, මේ සඳහා යොදාගනු ලබන්නේ භාවිතයෙන් ඉවත් කිරීමට ආසන්න පැරණි ධීවර යාත්‍රා බවට නිරීක්‍ෂණය වන අතර, එම යාත්‍රා මඟින් නීති විරෝධීව සංක්‍රමණය වීමට උත්සාහ කිරීමෙන් ඉතා ඉහළ ජීවිත අවදානමකටද ලක්විය හැකි බව නාවික හමුදාව අනතුරු අඟවන්නේ.\nමේ අතර නීති විරෝධීව මුහුදු මාර්ගයෙන් විදෙස් රටකට සංක්‍රමණය වීමට උත්සාහ කළ 91 දෙනෙකු නාවික හමුදාව විසින් අත්අඩංගුවට ගෙන තිබෙනවා.\nනාවික හමුදාව විසින් මාරවිල ප්‍රදේශයේ සහ බටහිර මුහුදු ප්‍රදේශයේ පසුගිය 7 වනදා සිදුකළ විශේෂ සෝදිසි මෙහෙයුම් මඟිනුයි මෙලෙස විදෙස් රටකට සංක්‍රමණය වීමට උත්සහ කළ බවට සැකකෙරෙන මෙම පුද්ගලයන් අත්අඩංගුවට ගෙන ඇත්තේ.\nඒ අනුව, බටහිර නාවික විධානයට අනුයුක්ත නාවික හමුදා කණ්ඩායමක් මාරවිල පොලිසිය හා එක්ව 7 වන දින අළුයම මාරවිල ප්‍රදේශයේ විශේෂ සෝදිසි මෙහෙයුමක් සිදු කර තිබෙනවා.\nඑහිදී නීති විරෝධීව මුහුදු මාර්ගයෙන් මෙරටින් සංක්‍රමණය වීමට සුදානම්ව එම ප්‍රදේශයේ ලැගුම්හලක රැඳී සිටි කෙරෙන පිරිමි පුද්ගලයන් 13ක්, පිරිමි දරුවෙක් සහ මෙම ජාවාරමට සම්බන්ධ ජාවාරම්කරුවකු ඇතුළුව වයස අවුරුදු 09ත් 58ත් අතර වයසේ පසුවන 15 දෙනෙකු අත්අඩංගුවට ගැනුණා.\nඑහිදී ජාවාරමට යොදා ගත් බවට සැකකෙරෙන වෑන් රථයක් සහ මෝටර් රථයක්ද සිය භාරයට ගත් බවයි නාවික හමුදාව ප්‍රකාශ කළේ.\nඑමෙන්ම, බටහිර නාවික විධානයට අනුයුක්ත හතරවන වේග ප්‍රහාරක යාත්‍රා බලඝණයට අයත් P481 යාත්‍රාව 07 වන දින දහවල් කාලයේ හලාවතට ඔබ්බෙන් වූ මුහුදු ප්‍රදේශයේ සිදුකල මුර සංචාරයකදී සැකකටයුතු මෙරට බහුදින ධීවර යාත්‍රාවක් නිරීක්‍ෂණය කර පරීක්‍ෂාවට ලක් කර තිබුණා.\nඑහිදී, එම බහුදින ධීවර යාත්‍රාවේ සිටි නීති විරෝධී ලෙස මුහුදු මාර්ග ඔස්සේ මෙරටින් විදෙස් රටකට සංක්‍රමණය වීමට උත්සාහ කල බවට සැකකෙරෙන පිරිමි පුද්ගලයන් 58ක්, කාත්තාවන් 05ක්, ළමුන් 07ක් සමඟ ජාවාරමට සම්බන්ධ පුද්ගලයන් 6 දෙනෙකු ඇතුළුව වයස අවුරුදු 01ත් 62ත් අතර වයසේ පසුවන 76දෙනෙකු බහුදින ධීවර යාත්‍රාව සමඟ නාවික හමුදා භාරයට ගෙන තිබෙනවා.\nමාරවිල ප්‍රදේශයේ ළැගුම්හලේදී අත් අඩංගුවට ගත් පිරිස යාපනය, ත්‍රිකුණාමලය, මුලතිව් සහ මාරවිල යන ප්‍රදේශයන්හී පදිංචිකරුවන් බවටයි හඳුනා ගෙන ඇත්තේ. එම පිරිස ඉදිරි විමර්ශන කටයුතු සඳහා මාරවිල පොලීසිය වෙත භාර දීමට කටයුතු කර තිබෙනවා.\nඑමෙන්ම, හලාවතට ඔබ්බෙන් වූ මුහුදු ප්‍රදේශයේදී අත්අඩංගුවට ගත් පිරිස, මීගමුව, හලාවත, පුත්තලම, කල්පිටිය, මාරවිල, මුලතිව්, කිලිනොච්චිය සහ ත්‍රිකුණාමලය යන ප්‍රදේශයන්හී පදිංචිකරුවන් බවට හෙළිවී තිබෙනවා.\nඔවුන් ඉදිරි නීතිමය කටයුතු සඳහා කොළඹ වරාය පොලිසිය වෙත භාරදුන් බවයි නාවික හමුදාව කියාසිටියේ.",
       "URL": "https://www.hirunews.lk/306629/නාවික-හමුදාවෙන්-මහජනතාවට-දැනුම්දීමක්",
       "Category": "Local News",
       "Parent URL": "https://www.hirunews.lk/local-news.php?pageID=1109"
}