{
       "Source": "hirunews",
       "Timestamp": "Saturday, 09 April 2022 - 8:25",
       "Headline": "ආණ්ඩුවට එරෙහි විශ්වාසභංගය ගැන සමගි ජනබලවේගය හෙට විශේෂ සාකච්ඡාවක",
       "News Content": "ආණ්ඩුවට එරෙහිව ගෙන එන විශ්වාසභංග යෝජනාව හෙට (10) රැස්වන සමගි ජන බලවේගයේ පාර්ලිමේන්තු කණ්ඩායම වෙත යොමු කිරීමට නියමිතයි.\nසමගි ජනබලවේගය නියෝජනය කරන ජ්‍යෙෂ්ඨ මන්ත්‍රීවරයෙකු සඳහන් කළේ හෙට සිය පක්ෂ කාර්යාලයේ දී මන්ත්‍රී කණ්ඩායම රැස්වන බවයි.\nඒ අනුව එම විශ්වාසභංග යෝජනාවට අත්සන් ලබාගැනීම මේ වනවිටත් ආරම්භ වී තිබෙනවා.\nඅදාළ මන්ත්‍රීවරයා සඳහන් කළේ විශ්වාසභංගයට අදාළ අත්සන් ලබා ගැනීමෙන් අනතුරුව එය කථානායකවරයා වෙත භාරදෙන බවයි.\nවිශ්වාසභංගයට සහය ලබා ගැනීම සඳහා ඉදිරියේදී පාර්ලිමේන්තුවේ සෙසු පක්ෂ සමග සහ ස්වාධීන වූ කණ්ඩායම් සමග සාකච්ඡා කිරීමට බලාපොරොත්තු වන බව ද ඔහු සඳහන් කළා.\nඒ අනුව, ආණ්ඩුවට පාර්ලිමේන්තුවේ 113 ක බහුතරය නොමැති බවට පෙන්වීම තම අරමුණ බවයි අදාළ ජ්‍යෙෂ්ඨ මන්ත්‍රීවරයා වැඩිදුරටත් සඳහන් කළේ.",
       "URL": "https://www.hirunews.lk/301536/ආණ්ඩුවට-එරෙහි-විශ්වාසභංගය-ගැන-සමගි-ජනබලවේගය-හෙට-විශේෂ-සාකච්ඡාවක",
       "Category": "Local News",
       "Parent URL": "https://www.hirunews.lk/local-news.php?pageID=1241"
}