{
       "Source": "hirunews",
       "Timestamp": "Tuesday, 06 September 2016 - 7:35",
       "Headline": "ආර්ථික අර්බුද හමුවේ නිහඩ විය නොහැකි බවට අග්‍රාමාත්‍යවරයාගෙන් ප්‍රකාශයක්",
       "News Content": "මෙරට තේ නිෂ්පාදනය සඳහා නව වෙළඳපොළ සොයා ගැනීමේ අවශ්‍යතාව තමා බොහෝ කලකට පෙර සිට පෙන්වා දුන් බව අග්‍රාමාත්‍ය රනිල් වික්‍රමසිංහ පවසනවා.\nකොළඹ ඊයේ පැවති වතු අධිකාරීවරුන්ගේ වාර්ෂික සමුළුව අමතමින් අග්‍රාමාත්‍යවරයා වැඩිදුරටත් සදහන් කළේ ලෝක වෙළදපොළේ තෙල් මිල මත අපේ නිෂ්පාදනවල අලෙවිය තීරණයවීමට ඉඩ දිය නොහැකි බවයි.\n‘‘ පාරිභෝගික භාණ්ඩවල මිල පහත වැටීම දැන් පවතින ගෝලීය ප්‍රවනතාවක්.\nඑය ලෝක වෙළදපොළේ තෙල් මිල හා රැඳී පවතිනවා. මෙම තත්ත්වය තව බොහෝ කලක් පැවතිය හැකියි.\nමන්ද ඉදිරි වසර කිහිපය තුළ දී තෙල් මිල ඉහළ යනු ඇතැයි අපේක්ෂා කළ හැකි වන්නේ නැහැ.\nමෙරට තේ වෙළදපොළ රැදී පැවතුණේ තෙල් සම්පතින් සශ්‍රීක වූ රටවල් මතයි. මේ නිසා මෙය ශ්‍රී ලංකාව අපේක්ෂා නොකළ තත්ත්වයක්.\nඅපේ ප්‍රතිපත්ති සැකසී තිබුණේ ද ඉහළ තෙල් මිලක් පවතිනු ඇතැයි අපේක්ෂාවෙන්.\nමේ නිසා වර්ධනයේ පහත වැටීමක් ද දක්නට ලැබෙනවා.\nමේ තත්ත්වයට අප අනෙකුත් සාධකවලට වරද පටවා නිහඬ විය නොහැකියි.\nමතු වී ඇති ගැටළුව හඳුනාගෙන ඊට විසදුම් සෙවීම අවශ්‍යතාවක්. ’’",
       "URL": "https://www.hirunews.lk/142327/ආර්ථික-අර්බුද-හමුවේ-නිහඩ-විය-නොහැකි-බවට-අග්‍රාමාත්‍යවරයාගෙන්-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=4891"
}