{
       "Source": "hirunews",
       "Timestamp": "Sunday, 08 August 2021 - 19:28",
       "Headline": "පරිප්පු සහ සුදු සීනි මිල ඉහළට -  සහල්වලට පාලන මිලක්  (වීඩියෝ)",
       "News Content": "ආනයනික සුදු සීනි සහ රතු පරිප්පු ඇතුලු තවත් භාණ්ඩ කිහිපයක මිල සතියක් ඇතුළත රුපියල් 10 කින් පමණ ඉහළ  ගොස් තිබෙනවා.\nමේ වනවිට රතු පරිප්පු කිලෝවක තොග මිල රුපියල් 180 ක් ලෙස සටහන් වන අතර, සුදු සීනි කිලෝවක තොග මිල දැක්වෙන්නේ රුපියල් 140 ක් ලෙසයි.\nරතු පරිප්පු ඕස්ටේ්‍රලියාවෙන් සහ කැනඩාවෙන් මෙරටට ආනයනය කරන අතර, ජාත්‍යන්තර වෙළඳපොලේ මිල ඉහළ යාම, දේශීය වෙළඳපොලේ මිල ඉහළයාමට හේතුවී තිබෙනවා.\nකෙසේ වෙතත් සීනි ආනයනය කිරීම මේ වනවිට සීමා කිරීම හේතුවෙන් වෙළඳපොලේ හිඟයක් මතුවීම, සීනි මිල ඉහළ යාමට හේතුව බව අත්‍යවශ්‍ය ආහාර ද්‍රව්‍ය ගෙන්වන්නන්ගේ සංගමයේ මාධ්‍ය ප්‍රකාශක නිහාල් සෙනෙවිරත්න සඳහන් කළා.\nමේ අතර අනුරාධපුරය - රිටිගල බතික් නිෂ්පාදන ගම්මානයේ කටයුතු ආරම්භ කිරීමේ අවස්ථාවට එක්වෙමින් රාජ්‍ය අමාත්‍ය ෂෙහාන් සේමසිංහ කියා සිටියේ නිෂ්පාදන කටයුතු සඳහා යොදාගන්නා අමුද්‍රව්‍ය ගෙන්වීමේදී සීමා පැනවීමක් සිදුකර නොමැති බවයි.\nමේ අතර වෙළඳ අමාත්‍ය ආචාර්ය බන්දුල ගුණවර්ධන, හෝමාගම රෝහලේ නිරීක්ෂණ චාරිකාවකට එක්වෙමින් අද සඳහන් කළේ නාඩු සහ කැකුළු සහල් සඳහා පාලන මිලක් ගෙන ඒමට කටයුතු කරන බවයි.\nඊට අදාළ යෝජනාව හෙට පැවැත්වෙන අමාත්‍ය මණ්ඩලයට ඉදිරිපත් කරන බව මාධ්‍යවේදීන් නැගූ ප්‍රශ්නවලට පිළිතුරු ලබාදෙමින් අමාත්‍යවරයා කියා සිටියා.",
       "URL": "https://www.hirunews.lk/279214/පරිප්පු-සහ-සුදු-සීනි-මිල-ඉහළට-සහල්වලට-පාලන-මිලක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1767"
}