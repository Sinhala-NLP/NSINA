{
       "Source": "hirunews",
       "Timestamp": "Friday, 06 May 2022 - 20:56",
       "Headline": "සජබ කතානායක කාර්යාලයට කඩා වදී - වේත්‍රධාරී සහ නියෝජ්‍ය වේත්‍රධාරී බිම ඇද වැටෙයි (වීඩියෝ)",
       "News Content": "ආණ්ඩුවට වහා ඉවත් වෙන ලෙස බල කරමින් පාර්ලිමේන්තු පිවිසුමේ පොල්දූව වටරවුම ආසන්නයේ අන්තර් විශ්වවිද්‍යාලයීය ශිෂ්‍ය බල මණ්ඩලය දියත් කළ විරෝධතාවයට අද දිනයේත් පොලිසිය ජල හා කඳුළුගෑස් ප්‍රහාර එල්ල කළා.\nඒ සමගම පාර්ලිමේන්තු රැස්වීමද උණූසුම් වූ අතර සභාව ලබන 17 වන දා දක්වා කල් තැබීමටයි කතානායකවරයා පියවර ගත්තේ.\nඊයේ ආරම්භ කළ මෙම විරෝධතාව අද ක්‍රියාත්මක වූයේ දෙවන දිනටයි.\nශ්‍රී ජයවර්ධනපුර විශ්වවිද්‍යාලය ඉදිරිපිට සිට විරෝධතා පා ගමනින් සරසවි සිසුන් ඊයේ පොල්දූව මංසන්දියෙන් පාර්ලිමේන්තුවට පිවිසෙන මාර්ගයට අවතීර්ණ වූ අතර එහිදී පොලිසිය ජල හා කඳුළු ගෑස් ප්‍රහාර එල්ල කර ඔවුන් විසුරුවා හැරීමට පියවර ගත්තා.\nඑහෙත් විරෝධතාකරුවන් අට්ටාල ගසමින් නවාතැන් ගෙන රැය පහන් කළා.\nඔවුන් අද දිනයේත් පාර්ලිමේන්තු මාර්ගය අවහිර කරමින් විරෝධතාවයේ යෙදී සිටි අතර අද හර්තාලයේ නිරතවූ වෘත්තීය සමිති සහ බහුජන සංවිධාන එකතුව රාජගිරියේ සිට පාගමනින් විශ්වවිද්‍යාල සිසුන්ගේ විරෝධතාවය එක්වුණා.\nඉන් ටික වේලාවකට පසුවයි පොලිසිය විසින් ජල හා කඳුළු ගෑස් ප්‍රහාර එල්ල කළේ.\nමෙම සිද්ධිය වාර්තා වීමත් සමඟ සමගි ජනබලවේගයේ මන්ත්‍රීවරුන් ආවේගකාරී ලෙස පාර්ලිමේන්තුවේ හැසිරෙන්නට වූ අතර, කඩිනමින් කතානායකවරයාව සභාවට කැඳවන්නයි හෙක්ටර් අප්පුහාමී, බුද්ධික පතිරණ, ජේ. සී අලවතුවල සහ හරීන් ප්‍රනාන්දු ඇතුළු සමගි ජනබලවේගයේ මන්ත්‍රීවරුන් මූලසනයේ සිටි පාර්ලිමේන්තු මන්ත්‍රී හේෂා විතානගේ වෙතින් ඉල්ලා සිටියා.\nඑහිදී උණුසුම් තත්වයක් ඇති වූ අතර මන්ත්‍රීවරුන් පිරිසක් සෙංකෝලය පැහැර ගැනීමට උත්සාහ කිරීමත් සමඟ ඇති වූ පොරබැදීම හේතුවෙන් වේත්‍රධාරී නරේන්ද්‍ර ප්‍රනාන්දු සහ නියෝජ්‍ය වේත්‍රධාරී කුෂාන් ජයරත්න බිම ඇද වැටී තිබෙනවා.\nඒ සමඟම සභාව විනාඩි 10 කට කල්තැබීමට මූලසනයේ සිටි පාර්ලිමේන්තු මන්ත්‍රී හේෂා විතානගේ කටයුතු කළා. පාර්ලිමේන්තු මන්ත්‍රී තාරක බාලසූරිය ද සංවාදයට මැදිහත් වුණා.\nමෙලස පාර්ලිමේන්තුව කල් තැබීමත් සමඟ සමගි ජනබලවේගයේ මන්ත්‍රීවරුන් කණ්ඩායමක් කතානායකවරයාගේ කාර්යාලයට ඇතුළු වූ අතර, ඉදිරිපත් කර ඇති විශ්වාසභංග යෝජනාව කඩිනමින් ගෙන එන ලෙස ඔවුන් එහිදී කතානායකවරයාට බලපෑම් කළා. එම ස්ථානයට පාර්ලිමේන්තු පොලිසියද පැමිණි අතර මන්ත්‍රීවරුන්ගේ විරෝධය හමුවේ ඔවුන් එම ස්ථානයෙන් පිටව ගියා.\nපසුව කතානායකවරයා පාර්ලිමේන්තුව යලි කැඳවමින් කියා සිටියේ ලබන සඳුදා පක්ෂ නායක රැස්වීමක් පවත්වා ඉදිරි ක්‍රියාමාර්ග තීරණය කරන බවයි. එසේ ම පාර්ලිමේන්තුව ලබන 17 වැනිදා දක්වා කල් තබන බවද ඔහු සභාවට දැනුම් දුන්නා.\nකෙසේ වෙතත්, සමගි ජන බලවේගයේ හරීන් ප්‍රනාන්දු, මනූෂ නානායක්කාර සහ දෙමළ ජාතික සන්ධානයේ මන්ත්‍රීවරුන් පිරිසක් පාර්ලිමේන්තු සංකීර්ණයෙන් පිටත්ව යන අවස්ථාවේදී ජයන්තිපුර ආසන්නයේ දී විරෝධතාකරුවන් පිරිසක් ඔවුන් අවහිර කරමින් උද්ඝෝෂණයේ නිරත වුණා.\nකෙසේ වෙතත්, කරුණු පහදා දීමෙන් පසුව මන්ත්‍රීවරුන්ට එම ස්ථානයෙන් පිටත්ව යාමට උද්ඝෝෂණකරුවන් ඉඩ ලබා දුන්නා.\nපාර්ලිමේන්තුව ලබන 17 වැනිදා දක්වා කල්තැබීමට කතානායකවරයා පියවර ගැනීමත් සමඟ විරෝධතාවයේ නිරත වෙමින් සිටි සරසවි සිසුන් දියත් කළ විරෝධතාව තාවකාලිකව අවසන් කළා.\nකෙසේ වෙතත්, අන්තර් විශ්වවිද්‍යාලයීය ශිෂ්‍ය බල මණ්ඩලයේ කැඳවුම්කරු කියා සිටියේ, පාර්ලිමේන්තුව යලි රැස්වන ලබන 17 වැනිදා සිය විරෝධතාව යළි ආරම්භ කරන බවයි.\nකෙසේ වෙතත් විරෝධතාවයේ නිරත වූ පිරිස් මේ වනවිට පා ගමනින් ගාලු මුවදොර පිහිටි විරෝධතා භූමියට පැමිණෙමින් සිටිනවා.",
       "URL": "https://www.hirunews.lk/303691/සජබ-කතානායක-කාර්යාලයට-කඩා-වදී-වේත්‍රධාරී-සහ-නියෝජ්‍ය-වේත්‍රධාරී-බිම-ඇද-වැටෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1187"
}