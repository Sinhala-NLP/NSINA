{
       "Source": "hirunews",
       "Timestamp": "Wednesday, 15 June 2022 - 9:32",
       "Headline": "ක්‍රියාත්මක නො වුණු යෝජනා පිළිබඳ 'ද ඉන්දියන් එක්ස්ප්‍රස්' වෙබ් අඩවියෙන් වාර්තාවක්",
       "News Content": "මේ දිනවල ශ්‍රී ලංකාව සහ ඉන්දියාව අතර රාජ්‍ය තාන්ත්‍රික සබඳතා යම් ගැටලු සහගත තත්ත්වයකට පත්ව තිබෙන්නේ මෙරට පුනර්ජනනීය ව්‍යාපෘති 2ක් ඉන්දියාවේ අදානි සමාගමට ලබා දීම සම්බන්ධයෙන් ලංකා විදුලි බල මණ්ඩලයේ හිටපු සභාපති එම්. එම්. සී. ෆර්ඩිනැන්ඩු කළ ප්‍රකාශයක් හේතුවෙන්.\nපසුගිය දිනෙක පොදු ව්‍යාපාර පිළිබඳ කාරක සභාව හෙවත් කෝප් කමිටුව හමුවට විදුලි බල මණ්ඩලය කැඳවූ අවස්ථාවේදී හිටපු සභාපතිවරයා පැවසුවේ පුනර්ජනනීය ව්‍යාපෘති අදානි සමාගමට ලබා දුන්නේ ඒ සම්බන්ධයෙන් ඉන්දීය අග්‍රාමාත්‍ය නරේන්ද්‍ර මෝදි තමන්ට බල කරන බවට ජනාධිපති ගෝඨාභය රාජපක්ෂ පැවසූ නිසාවෙන් බවයි.\nමෙවන් පසුබිමක, ඉන්දියාවේ තමිල්නාඩුව සහ ශ්‍රී ලංකාවේ යාපනය අර්ධද්වීපය එකිනෙක හා සම්බන්ධ කරන දීර්ඝ කාලයක් තිස්සේ සාකච්ඡාවට පමණක් ගැණුනු සහ ක්‍රියාත්මක නොවුණු යෝජනා දෙකකට කැබිනට් මණ්ඩලය අවසර ලබා දුන් බව ද ඉන්දියන් එක්ස්ප්‍රස් වෙබ් අඩවිය වාර්තා කරනවා.\nඑම යෝජනා දෙක වන්නේ යාපනයේ සිට තමිල්නාඩුවේ තිරුචිරපල්ලි (Trichi) දක්වා ගුවන් ගමන්, සහ යාපනයේ කන්කසන්තුරේ සිට පුදුචේරියේ කරෙයිකාල් දක්වා යාත්‍රා (Ferry) සේවාවක් ආරම්භ කිරීමයි.\n“යෝජනා සඳහා කැබිනට් අනුමැතිය ලැබී තිබෙනවා. යාත්‍රා තොටුපළ සඳහා අදාළ අමාත්‍යවරයා විසින් එම යෝජනාව අධ්‍යයනය කර ජනාධිපතිවරයා වෙත කරුණු ඉදිරිපත් කරනු ඇති. කොහොම වුණත් එය ලබන මස වන විට ආරම්භ වේවි,” ඩග්ලස් දේවානන්දා අමාත්‍යවරයා ද ඉන්දියන් එක්ස්ප්‍රස් වෙත පවසා තිබුණේ, එලෙසින්.\nදශක 3ක් පුරා ඇදුණු දිගුකාලීන සිවිල් යුද්ධයේ කේන්ද්‍රය වූ උතුරේ දෙමළ ජනතාවගේ ආර්ථික ක්‍රියාකාරකම්වලට ද දායක වන අයුරින් දෙරට අතර සම්බන්ධතා ඇති කර ගැනීම සඳහා වන පියවරක් ලෙස මෙම ගමනා ගමන සම්බන්ධතා ව්‍යාපෘති ද්විත්වය ආරම්භ කිරීම සම්බන්ධයෙන් දිගු කලක් තිස්සේ ඉන්දියාවේ අවධානය යොමුව තිබුණු අතර, ඒ සඳහා දෙරට අතර සාකච්ඡා වට ගණනාවක් ද සිදු කෙරුණා.\nකෙසේ නමුත් විවිධ හේතු මත එම ව්‍යාපෘති ආරම්භය දිනෙන් දින පමා වුණා.\nයුද්ධයෙන් පසුව උතුරු අර්ධද්වීපයේ ආර්ථිකය ප්‍රකෘතිමත් වීම ඉතා මන්දගාමී බව සංඛ්‍යාලේඛන පෙන්වා දෙනවා.\nඑවන් පසුබිමක දකුණු ඉන්දියාවෙන් පැමිණෙන සංචාරකයන්, යාපනය හා අවට ප්‍රදේශවල අවුල් සහගත ආර්ථිකයට වටිනා විදේශ විනිමය දායකත්වයක් ලබා දෙන බවට සැක නැහැ.\nඑමෙන්ම භාෂාමය සමානකම් සමඟ කලාප දෙක අතර සංස්කෘතික බැඳීම් ද ශක්තිමත් වනු ඇති.\nතමිල්නාඩුව සහ ශ්‍රී ලංකාවේ උතුරු අර්ධද්වීපය අතර ප්‍රවාහන සම්බන්ධතා ඉතා ඈත අතීතය දක්ව දිවෙනවා.\nඅතීතයේදී කොළඹ සිට තලෙයිමන්නාරම වෙත දුම්රියෙන් ගොස් එතැන් සිට යාත්‍රා සේවාව ඔස්සේ තමිල්නාඩුවට ළගා වීමේ අවස්ථාව ලැබුණා.\nකෙසේ වෙතත් එල්.ටී.ටී.ඊ. සංවිධානය හා ශ්‍රී ලංකා ආරක්ෂක අංශ අතර යුද්ධ ගැටුම් ආරම්භ වීමත් සමග 1970 දශකය දක්වා තමිල්නාඩුව වෙත පලාලි සිට සිදු කෙරුණු ගුවන් ගමන් සහ තලෙයිමන්නාරමේ සිට සිදුකෙරුණු යාත්‍රා සේවාව නතර කර දැමුණේ ආරක්ෂක හේතු මතයි.\nඑම සම්බන්ධතාව පුනර්ජීවනය කිරීමේ අදහසින් 2009 යුද්ධය අවසන් වීමෙන් පසු තමිල්නාඩුව පාර්ශ්වයෙන් පැමිණි යෝජනා සඳහා කොළඹින් ලැබුණේ එතරම් සුබවාදී ප්‍රතිචාරයක් නොවේ.\nකෙසේ වෙතත් හමුදා ගුවන් තොටුපළක් ලෙස පැවති පලාලි ගුවන් තොටුපළ පළමු වරට ජාත්‍යන්තර සිවිල් ගුවන් ගමන් සඳහා 2019 ඔක්තෝම්බර් මාසයේදී විවෘත කරනු ලැබුවා.\nචෙන්නායි සිට ගුවන් සමාගමේ ඉහළ නිලධාරීන් සහ මාධ්‍යවේදීන් රැගෙන පැමිණි එයාර් එලායන්ස් ගුවන් යානය එහි ගොඩබසින පළමු ජාත්‍යන්තර ගුවන් යානය වුණා.\nඑය භූගෝලීය වශයෙන් පමණක් නොව සංස්කෘතික හා ඓතිහාසික වශයෙන් ද එකිනෙකට සමීප වූ නගර දෙක අතර පැරණි ගුවන් සම්බන්ධතා යථා තත්ත්වයට පත් කළ සන්ධිස්ථානයක් ලෙස ඉතිහාසයට එක් වුණා.\nවාණිජ මෙහෙයුම් 2019 නොවැම්බර් 1 වන දින සතියකට ගුවන් ගමන් තුනකින් ආරම්භ කෙරුණේ දෛනික සේවාව ඉක්මනින් ආරම්භ කිරීමට බලාපොරොත්තු ඇතිවයි.\nනමුත් කොවිඩ් 19, වසංගතය මධ්‍යයේ මාස කිහිපයකින් ගුවන් තොටුපළ වසා දැමීමට සිදුවුණා.\nතමිල්නාඩුවේ ඉපැරණි නගරයක් වන තිරුචිරපල්ලි සිට ගුවන් ගමන් යළි ආරම්භ කිරීමට බලාපොරොත්තු වන්නේ ආගමන සහ රේගු පහසුකම් යාපනය ගුවන් තොටුපළේ යළි ස්ථාපිත කිරීමෙන් පසුව බව යාපනය දිස්ත්‍රික් පාර්ලිමේන්තු මන්ත්‍රී ධීවර අමාත්‍ය ඩග්ලස් දේවානන්දා ද ඉන්දියන් එක්ස්ප්‍රස් වෙත පවසා තිබුණා.\n2021 පෙබරවාරි මාසයේදී යාපනයේ කන්කසන්තුරේ සිට පුදුචේරියේ කරෙයිකාල් දක්වා යාත්‍රා සේවයක් ආරම්භ කිරීමට යෝජනා ඉදිරිපත් කෙරුණා.\nඑවකට නාවික කටයුතු පිළිබඳ ඉන්දීය මධ්‍යම රාජයේ අමාත්‍යවරයාව සිටි මන්සුඛ් මන්දාවියා පවසා තිබුණේ, මෙම ව්‍යාපෘතිය රාජ්‍ය - පුද්ගලික හවුල්කාරිත්ව (PPP) පදනමක් මත සිදුවන බවත් එහිදී අදාල මෙහෙයුම් සපයන්නා විසින් සේවාව පවත්වාගෙන යනු ඇති බවයි.\nඒ අනුව ආගමන විගමන සහ රේගු නිෂ්කාශන ලබා ගැනීමේ කටයුතු ද ආරම්භ කෙරුණා.\n2021 ජූලි මාසයේදී චෙන්නායි හි ශ්‍රී ලංකා නියෝජ්‍ය මහ කොමසාරිස් දොරයිසාමි වෙන්කටේෂ්වරන් කරෙයිකාල් වෙත ගොස් යාත්‍රා සේවය ඉක්මනින් ක්‍රියාත්මක කිරීම පිළිබඳව සාකච්ඡාවකද නිරත වුණා.\nඉන්දීය රජයට අයත් ව්‍යාවසායක් වන ඩ්‍රෙග්ඩින් කෝපරේෂන් ඔෆ් ඉන්දියා විසින් කන්කසන්තුරේ (KKS) වරාය පුලුල් කිරීමේ කටයුතු ද අවසන් කරනු ලැබුවා.\n2018 දී ඉන්දියාව විසින් කන්කසන්තුරේ වරාය වාණිජ වරායක් බවට පත් කිරීම සඳහා ඇමරිකානු ඩොලර් මිලියන 45.27ක් ලබා දුන් බව ද හින්දු පුවත්පත වාර්තා කර තිබුණා.\nයාත්‍රා සේවා ව්‍යාපතිය ඉන්දීය රාජ්‍ය ව්‍යවසායක් වන සීමාසහිත සාගර්මාලා සංවර්ධන සමාගම හරහා ක්‍රියාවට නංවනු ඇති බවයි ෆස්ට්පෝස්ට් වෙබ් අඩවිය වාර්තා කළේ.\nමෙම ව්‍යාපෘති දෙක මගින් ඉන්දියාව සහ ශ්‍රී ලංකාව අතර ගමන් කාලය අඩු කිරීමටත් ආර්ථික ක්‍රියාකාරකම් වැඩිදියුණු කිරීමටත් අපේක්ෂා කෙරෙනවා.\nශ්‍රී ලංකාවේ දෙමළ ජනතාව ආගමික කටයුතු සඳහා නිතර ඉන්දියාවට ගමන් කරන අතර සිංහල ජනතාවද බෞද්ධ සිද්ධස්ථාන වන්දනා කිරීම සඳහා ඉන්දියාවේ සංචාරය කරනවා.\nමෙම ව්‍යාපෘති දෙක ජාතීන් දෙකෙහිම වන්දනාකරුවන්ට ගමනා ගමන කටයුතු පහසු කරනු නොඅනුමානයි.\nධීවර අමාත්‍ය ඩග්ලස් දේවානන්දා ද ඉන්දියන් එක්ස්ප්‍රස් වෙත පවසා තිබුණේ මෙම නව සම්බන්ධතා ද්විත්වය හරහා උතුරු අර්ධද්වීපයේ කෝවිල් වෙත සංචාරක කටයුතු සඳහා දකුණු ඉන්දියාවෙන් සැලකිය යුතු වන්දනාකරුවන් පිරිසක් රැගෙන එනු ඇති බවයි.\nඑමෙන්ම ශ්‍රී ලංකාව සමඟ ඇති සම්බන්ධය කරෙයිකාල් ප්‍රදේශයේ සංවර්ධනයට සහ විශේෂයෙන් පුදුචේරි වෙත ව්‍යාපාරික හා ආර්ථික සංවර්ධනයක් ගෙන ඒමට උපකාරී වනු ඇතැයි අපේක්ෂා කරන බව ඉන්දීය මාධ්‍ය වාර්තා කරනවා.\nමන්නාරම - රාමේෂ්වරම් යාත්‍රා සේවාවක් සඳහා යෝජනාවක්ද කලක සිට පැවති නමුත් මේ වන විට කැබිනට් අනුමැතිය ලබා දී ඇත්තේ කන්කසන්තුරේ - කරෙයිකාල් යාත්‍රා සේවාව සඳහා පමණයි.",
       "URL": "https://www.hirunews.lk/307159/ක්‍රියාත්මක-නො-වුණු-යෝජනා-පිළිබඳ-ද-ඉන්දියන්-එක්ස්ප්‍රස්-වෙබ්-අඩවියෙන්-වාර්තාවක්",
       "Category": "Local News",
       "Parent URL": "https://www.hirunews.lk/local-news.php?pageID=1095"
}