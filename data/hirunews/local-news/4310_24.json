{
       "Source": "hirunews",
       "Timestamp": "Thursday, 21 September 2017 - 17:20",
       "Headline": "ව්‍යාජ ලේඛණ සකසා දේපළ අලෙවි කළ ජාවාරමක් හෙළිවෙයි",
       "News Content": "ඊයේ (20) දිනයේ අපරාධ පරික්ෂණ දෙපාර්තුමේන්තුවේ වාණිජ අපරාධ විමර්ශන අංශයට පුද්ගලික ඔත්තුකරුවෙකුගෙන් ලද තොරතුරක් මත සිදු කරන ලද වැටලිමකදි ව්‍යාජ ලේඛන සකස් කර දේපළ විකුණා වංචා කරනු ලබන සංවිධානාත්මක කණ්ඩායමක සැකකාරියක් සහ සැකකරුවෙකු අත්අඩංගුවට ගෙන තිබෙනවා.\nමෙම සැකකරුවන් සන්තකයේ තිබි ව්‍යාජ මුද්‍රා, ව්‍යාජව සකස් කරන ලද ඔප්පු, රජයේ විවිධ ප්‍රදේශවල ඉඩම්, රෙජිස්ටාර් කාර්යාල වලින්  වංචනිකව ඉවත් කරන ලද ලේඛන සහ දිවයිනේ නොයෙකුත් ප්‍රදේශයන්හි ඉඩම් සම්බන්ධ තොරතුරු ඇතුලත් ලේඛනද, අධිකරණවලින් ලබාගෙන ඇති නඩු තීන්දු පිටපත්ද ඇතුළු ලේඛන රාශියක් සොයාගත බවයි පොලිසිය කියා සිටියේ.\nමෙම වංචනික ක්‍රියාව සම්බන්ධයෙන් කොළඹ ප්‍රධාන මහේස්ත්‍රාත් අධිකරණයට කරුණු වාර්ථා කර සෝදිසි වරෙන්තුවක් ලබා ගැනිමෙන් පසු මෙම ක්‍රියාවන් සිදු කරනු ලැබු ස්ථානයක් වන අංක 122, මෙන්ඩිස් ආරෝග්‍ය ශාලාව, කින්සි පාර, කොළඹ 08 දරණ ස්ථානය පරික්ෂා කිරිමෙන් අනතුරුව පහත උපකරණ ද එම ස්ථානයේ තිබි සොයාගත බවද පොලිසිය සඳහන් කළා.\nව්‍යාජව සකස් කරන ලද ඔප්පු පිටපත් සහ එයට අදාල ලේඛන මෙන්ම මුද්‍රණ කටයුතු සිදු කිරිම සදහා යොදා ගත් පරිඝණක යන්ත්‍රයක් හා මුද්‍රණ යන්ත්‍රයක් ඒ අතර වනවා.\n‍\nඑම ස්ථානයේ පරිඝණක යන්ත්‍ර ක්‍රියාකාරිණියක් ලෙස හදුනා ගත් සැකකාරියක් වන ඉසුරු පෙදෙස පළමුවන පටුමඟ, මාකන්දන, මඩපාත යන ලිපිනයේ පදිංචි තැනැත්තියක් අත්අඩංගුවට ගෙන ඇති අතර මෙම ක්‍රියාවන් සඳහා සහය ලබාදුන් තවත් සැකකරුවෙකු වන මෙන්දිස් ආරෝග්‍ය ශාලාව, කින්සි පාර, කොළඹ 08 ලිපිනයේ පදිංචි සැකකරුවෙක්ද මෙම ස්ථානයේදී අත්අඩංගුවට ගැනීමට හැකිවී තිබෙනවා.\nමෙම සැකකරුගේ නිවසේ තිබී ඔප්පු සියයකට ආසන්න ප්‍රමාණයක්ද, රජයේ ඉඩම් රෙජිස්ටාර් කාර්යාල නමින් ව්‍යාජව සකස්කරන ලද මුද්‍රා කිහිපයක්ද, ඉඩම් රෙජිස්ටාර් කාර්යාලවල පවත්වාගෙන ගිය පත්ඉරු සටහන් ඇතුලත් ගොනු වලින් වංචනිකව ගලවා ඉවත් කරන ලද පත්ඉරු සටහන් වල මුල් සටහන් පත්ද සොයාගෙන ඇති අතර මෙම සියළු භාණ්ඩ සමඟ සැකකාරිය හා සැකකරු අද දින කොළඹ ප්‍රධාන මහේස්ත්‍රාත් අංක 01, වෙත ඉදිරිපත් කිරීමෙන් පසු 28 දින දක්වා රක්ෂිත බන්ධනාගාර ගත කළා.\nතවදුරටත් මෙම වංචනික ක්‍රියාවන් පිළිබඳව විමර්ශනය කිරීමේදී අනාවරණය කරගනු ලැබු තොරතුරු වලට අනුව මෙය සංවිධානාත්මක කණ්ඩායමක් විසින් මෙහෙයවා ඇති බවටද, මෙහි ප්‍රධාන සැකකරු පිළිබඳව සහ මෙයට සහය දක්වන ලද රජයේ විවිධ දෙපාර්තමේන්තුවල සේවය කරන නිලධාරින් සම්බන්ධයෙන්ද තොරතුරු අනාවරණය වෙමින් පවතින අතර ඔවුන්ව ද අත්අඩංගුවට ගැනීමට තවදුරටත් විමර්ශන කටයුතු අපරාධ පරික්ෂණ දෙපාර්තමේන්තුවේ වාණිජ අපරාධ විමර්ශන අංශය මඟින් සිදුකරගෙන යනු ලබනවා.",
       "URL": "https://www.hirunews.lk/171488/ව්‍යාජ-ලේඛණ-සකසා-දේපළ-අලෙවි-කළ-ජාවාරමක්-හෙළිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=4310"
}