{
       "Source": "hirunews",
       "Timestamp": "Tuesday, 14 February 2023 - 16:44",
       "Headline": "මහජනතාව නොලබන කිසිදු වරප්‍රසාදයක් මහජන නියෝජිතයින්ට නොලැබිය යුතුයි -සුනිල් හඳුන්නෙත්ති",
       "News Content": "මහජනතාව නොලබන කිසිදු වරප්‍රසාදයක් මහජන නියෝජිතයින්ට නොලැබිය යුතු බව පාර්ලිමේන්තු මන්ත්‍රී සුනිල් හඳුන්නෙත්ති පවසනවා.\nඔහු මේ බව සඳහන් කළේ අද පැවති මාධ්‍ය හමුවකදී.\nමේ පිළිබඳව වැඩි දුරටත් අදහස් දැක්වූ මන්ත්‍රීවරයා...\nසාමාන්‍ය පෙළ, උසස් පෙළ දරුවන් විභාගයට පාඩම් කරද්දී අද රටේ විදුලිය කප්පාදු කරනවා. ආණ්ඩුව ඉදිරිපත් කරන්නේ විදුලි වියදම් දරා ගන්න බැහැ ජනතාව කැපකිරීම් කරන්න ඕනෑ කියන තර්කය. ඒ වගේම ව්‍යාපාරවලට අතිවිශාල ලෙස බදු පනවා තිබෙනවා. පාසල් පොත් උපකරණවල මිල ඉහළ ගොස් තිබෙනවා. අත්‍යවශ්‍ය ශල්‍යකර්ම හැර අනෙකුත් ශල්‍යකර්ම නතර කරන්න කියලා දැන් සෞඛ්‍ය ඇමතිවරයා රෝහල්වලට නියෝග නිකුත් කර තිබෙනවා. මෙවැනි තත්වයක් යටතේ ජනතාව බොහෝ අපහසුතාවයන්ට පත්වෙලා තිබෙනවා. පළාත් පාලන මැතිවරණයේ ඡන්ද පත්‍රිකා මුද්‍රණය කරගන්න බැරි තත්වයක් ඇතිවෙලා තිබෙන බවකුත් වාර්තා වුණා. මේ අතර\nපසුගිය දිනවල ජන මාධ්‍යවල වාර්තා වුණා, හිටපු ජනාධිපතිවරුන් භුක්ති විඳින වරප්‍රසාද පිළිබඳව. ඔවුන්ට තිබෙන නිවාස, ගොඩනැගිලි, වාහන ආරක්ෂාව, වරප්‍රසාද පිළිබඳව අපේ ස්ථාවරය පැහැදිලි කරන්න ඕනෑ. හිටපු ජනාධිපතිවරුන්ගේ හිමිකම් සියල්ල ඔවුනට ලැබුණේ 1986 අංක 4 දරන ජනාධිපතිවරයන්ගේ හිමිකම් පනත මගින්. එය අවශ්‍යතාවයන් සොයා නොබලා ඉතා කෙටි කාලයකින් ක්‍රියාවට නගපු දෙයක්. එදා ඇතිකර ගත් වරප්‍රසාද දීමනා සියල්ල වසරින් වසර වැඩි කරමින් රටේ කුමන ආර්ථික අර්බුදයක් තිබුණත් මේ පහසුකම් ඉදිරියට ගෙන එනු ලැබුවා. මේ වරප්‍රසාද යටතේ ‘හිටපු ජනාධිපතිවරයෙකුට හා හිටපු ජනාධිපතිවරයෙකුගේ වැන්දඹුවකටම ඔහුගේ ඇයගේ ජීවිත කාලයට නිවාසයක් කුලියෙන් තොරව සැපයිය යුතුයි’ යනුවෙන් තිබෙනවා. ‘එසේ උචිත නිවාසයක් නොසපයන අවස්ථාවක අවශ්‍යතාවය පරිදි ජනාධිපතිවරයාට හෝ වැන්දඹුවට මාසික විශ්‍රාම වැටුපෙන් 1/3කට සමාන දීමනාවක් ගෙවිය යුතුයි. ඒ වගේම ජනාධිපතිවරයාගේ පෞද්ගලික ලේකම් ධුරය දරන තැනැත්තාට ඒ ධුරය දරපු කාලය තුළ ලැබුණු මාසික වැටුපට සමාන මාසික දීමනාවක් සෑම හිටපු ජනාධිපතිවරයෙකුටම ගෙවිය යුතු බව එහි සඳහන්. අමාත්‍ය මණ්ඩලයේ අමාත්‍යවරයෙකුගේ පෞද්ගලික ලේකම් ධුරය දරන තැනැත්තෙකුට ඒ තත්කාලයේදී ගෙවනු ලබන මාසික වැටුපට සමාන මාසික ලේකම් දීමනාවක් හිටපු ජනාධිපතිවරයෙකුගේ වැන්දඹුවකට ගෙවිය යුතුයි. සෑම හිටපු ජනාධිපතිවරයෙකුට සහ හිටපු ජනාධිපතිවරයෙකුගේ වැන්දඹුවකටම අමාත්‍ය මණ්ඩලයේ අමාත්‍යවරයෙකුට තත්කාලයේ සපයනු ලබන නිල ප්‍රවාහන හා වෙනත් සියලු පහසුකම් සැපයිය යුතුයි. ඇමතිවරයෙකුට ඇමති ධුරය දරන කාලයේදී ලැබෙන වරප්‍රසාදිත වාහන සහ සියලු පහසුකම් ජනාධිපතිවරයෙකුගේ වැන්දඹුවකටත් ජනාධිපතිවරයෙකු විශ්‍රාම ගියාට පසුවත් හිමිවිය යුතුය. හිටපු ජනාධිපතිවරයෙකු මියගිය අවස්ථාවකදී ඔහුට ලැබීමට හිමිකම් තිබූ ජනාධිපති ධුරය දැරීම නතර වූ අවස්ථාවේදී හිටපු ජනාධිපතිවරයාට හිමිකම් තිබූ මාසික විශ්‍රාම වැටුපෙන් 2/3කට සමාන මාසික විශ්‍රාම වැටුපක් හිටපු ජනාධිපතිවරයාගේ වැන්දඹුවට ඇයගේ ජීවිත කාලය තුළ ගෙවිය යුතුයි.’",
       "URL": "https://www.hirunews.lk/327414/මහජනතාව-නොලබන-කිසිදු-වරප්‍රසාදයක්-මහජන-නියෝජිතයින්ට-නොලැබිය-යුතුයි-සුනිල්-හඳුන්නෙත්ති",
       "Category": "Local News",
       "Parent URL": "https://www.hirunews.lk/local-news.php?pageID=536"
}