{
       "Source": "hirunews",
       "Timestamp": "Tuesday, 30 November 2021 - 14:16",
       "Headline": "ප්‍රොපේන් 50යි බියුතේන් 50යි ගෑස් සිලින්ඩරයේ සැබෑ සංයුතිය පාර්ලිමේන්තුවේ දී හෙළි වෙයි (වීඩියෝ)",
       "News Content": "ගෑස් සිලින්ඩරයක තිබිය යුතු සංයුතියේ සැබෑ ප්‍රතිශතය කුමක්  ?\nමෙය මේ දිනවල මෙරට ජනසමාජ ප්‍රබල ලෙස කලඹන කරුණක් වී තිබෙනවා.\nමෙරට සමස්ත ජනගහනයෙන් ඉවුම් පිහුම් කටයුතු සඳහා ගෑස් භාවිත කරන ප්‍රතිශතය වන්නේ, 30%කට මදක් වැඩි ප්‍රමාණයක්.\nනමුත් මෙම ප්‍රතිශතයට සැපයෙන ගෑස්වල ඇති ප්‍රමිතිය සම්බන්ධයෙන් මේ දිනවල ජාතික වශයෙන් සාකච්ඡා කෙරෙන මාතෘකාවක් පාර්ලිමේන්තුවෙත් ඉන් පිටතත් බිහි වී තිබෙනවා.\nඒ රටපුරා තැන තැන ගෑස් සම්බන්ධ පිපිරීම් දිනපතා වාර්තා වන පසු පසුබිමක් යටතේයි.\nමෙරටට ගෑස් සපයන ආයතන වසර ගණනාවක් තිස්සේ එම සංයුතිය ලෙස යොදා ගෙන තිබුණේ 80/20 ප්‍රතිශතයයි.\nඒ අනුව බියුතේන් 80%ක් සහ ප්‍රොපේන් 20% ලෙස මෙම ගෑස් සංයුතිය සකස් කර තිබුණේ ඝර්ම කලාපීය රටක් වන ශ්‍රී ලංකාවට වඩාත් ගැලපෙන ගෑස් ප්‍රතිශතය එය ලෙස නිර්වචනය කරමින්.\nකෙසේ වෙතත් ලිට්රෝ ගෑස් සමාගමේ හිටපු සභාපතිවරයෙකු වන අනිල් කොස්වත්ත මෙම සංයුතිය වෙනස් කරමින් 50ට 50 ප්‍රතිශතයක් ලෙස අදාළ වායූන් මිශ්‍ කරමින් නව එල්පී ගෑස් මාදිලියක් මෙරට පාරිභෝගිකයින්ට හඳුන්වා දුන්නා.\nඔහු එම ගෑස් මාදිලිය ප්‍රවර්ධනය කිරීම සඳහා යොදා ගත්තේ එය දහන ශක්තියෙන් අධික බව සහ ජනනය කරනා අධික තාපය හේතුවෙන් වඩාත් කාර්යක්ෂම ලෙස එදිනෙදා මුළුතැන්ගෙයි කටයුතු සිදු කරගත හැකි බවට යි.\nඊට අමතරව මෙතෙක් කිලෝග්‍රෑම් 13ක් ලෙස පැවති ගෑස් සිලින්ඩර පරිමාව ලීටර වලට මාරු කරමින් ලීටර 18ක් ලෙස හඳුන්වා දෙන්නටත් ඔහු කටයුතු කළේ එහි මිලත් යම්කිසි ප්‍රමාණයකින් ඉහළ දමමින්.\nපසුගිය අප්‍රේල් මාසයේ සිදු වූ මෙම ක්‍රියාදාමයක් සමඟ මෙරට ගෑස් වෙළෙඳ පොළේ බරපතළ පෙරළියක් සිදු වුණා.\nපාරිභෝගික අධිකාරියට මේ නව හඳුන්වාදීම සම්බන්ධයෙන් දිගින් දිගටම පැමිණිලි ලැබුණු අතර විෂය භාර අමාත්‍යවරයා මැදිහත් වී මෙම නව හඳුන්වාදීම ආපසු හරවා ගන්නා ලෙසත් ලිට්රෝ සමාගමට දැනුම් දුන්නා.\nමේ අතර වාරයේ ලෝක වෙළඳපොළේ සිදු වන ගෑස් මිල ඉහළ යාම සහ මෙරට විදෙස් මුදල් අර්බුදය හේතුවෙන් බරපතළ ගෑස් හිඟයක් වෙළඳපොළ තුළ මතු වුණා.\nමේ සමග මෙරට අනෙක් ප්‍රධාන ගෑස් සැපයුම්කරු වන ලාෆ් සමාගම ගෑස් ආනයනය තාවකාලිකව අත්හිට වූ අතර ඒ සමගම ලිට්රෝ ගෑස් වෙත බරපතළ ඉල්ලුම් වැඩි වීමක් සිදු වනවා.\nපවතින ඉල්ලුමට සරිලන ලෙස සැපයුම සකසා ගැනීම සඳහා ලිට්‍රෝ ගෑස් සමාගම නව ගෑස් සිලින්ඩර ලක්ෂයක් හඳුන්වාදීමටත් කටයුතු කරන්නේ මේ අතරවාරයේයි.\nගෑස් ප්‍රශ්නය පුපුරා යාම ආරම්භ වන්නේ ඉන් අනතුරුව යි.\nමීට පෙර මාස ගණනාවකට එකක් අහඹු ලෙස වාර්තා වන ගෑස් සම්බන්ධ ගිනි ගැනීම් සහ පුපුරායාම් දිනපතා වාර්තා වන්නට පටන් ගැනෙනවා.\nමේ සම්බන්ධයෙන් ගෑස් සමාගම් නිදහසට විවිධ කරුණු ඉදිරිපත් කළ ද එම කරුණු දිවයිනේ තැනින් තැන සිදු වන ගෑස් සම්බන්ධ අනතුරු අඩුවක් වන්නට හේතුවන්නේ නැහැ.\nමෙම අර්බුදය බරපතළ ගැටලු සහගත තත්ත්වයක් නිර්මාණය කරමින් පාර්ලිමේන්තුව තුළ දින ගණනාවක් සාකච්ඡා කෙරෙන මාතෘකාවක් බවට ද පත්වනවා.\nවිපක්ෂය මෙන්ම ආණ්ඩු පක්ෂයේ මන්ත්‍රීවරුන් පවා නැඟූ එක් බර බරපතළ පැනයක් වූයේ, ඇත්ත වශයෙන්ම මෙරට භාවිත වන ගෑස්වල නියම සංයුතිය කවරෙක් ද යන්නයි.\nමෙම ගැටලුව හමුවේ කොස් කොළයෙන් විළි වසා ගැනීමට වෙර දරන රජයේ පාර්ශවයේ මැති ඇමැත්තන් විවිධ අඳබාල ප්‍රකාශ නිකුත් කිරීමටත් පටන් ගන්නවා.\nරාජ්‍ය අමාත්‍ය නාලක ගොඩහේවා, පාර්ලිමේන්තු මන්ත්‍රී සනත් නිශාන්ත වැන්නන් කියා සිටියේ, ගෑස් සම්බන්ධ පිපිරීම් අද ඊයේ වාර්තා වූවක් නොවන බවත් ඕනෑ තරම් එවැනි සිදුවීම් වාර්තා වී ඇති බවත් ය.\nගෑස් සම්බන්ධ පිපිරීම් අතීතයේ වරින් වර වාර්තා වූ බව අප සැම දන්නා කරුණක් වුව ද දිනපතා ගෑස් අනතුරු පහ හය වාර්තා වන ඉතිහාසයක් අපට නො තිබූ බව මෙම අඳබාල මැති ඇමැත්තන්ට නො තේරීම පුදුමයට කරුණක්.\nරාජ්‍ය ඇමැතිවරු, මන්ත්‍රීවරු එසේ පවසද්දී කැබිනට් අමාත්‍යවරයෙකු වන වාසුදේව නානායක්කාර තවත් අඳබාල ප්‍රකාශයක් නිකුත් කරමින් කියා සිටියේ, මෙම ගෑස් අනතුරු බහුල වීමට හේතුව ගෑස් භාවිතය ඉහළ යාම බවයි.\nමෙම ගැටලුවට වරින් වර විවිධ ආකාරයේ පිළිතුරු ලැබුණ ද අද පාර්ලිමේන්තුව තුළ දී පාරිභෝගික කටයුතු රාජ්‍ය අමාත්‍ය ලසන්ත අලගියවන්න පවසා සිටියේ, මේ වන විට ලිට්‍රෝ සමාගමේ ගෑස් සංයුතිය 50ට 50 තත්ත්වයේ පවතින බවයි.\nඑසේනම් තැනින් තැන සිදු වන ගෑස් ආශ්‍රිත පිපිරීම්වලට හේතුව වන්නේ මෙම නව මිශ්‍රණයත් සමග ගෑස් නල තුළ සහ උපාංගවලට ඇති කරන අධික පීඩනය ද?\nප්‍රොපේන් වායුව බියුතේන් වායුව මෙන් සිව්ගුණයක් අධි ක්‍රියාකාරී සහ පීඩනයකින් යුක්තයි.\nඑබැවින් මේ සංයුති වෙනස සිදු කරන්නට පෙර මෙම කරුණු සම්බන්ධයෙන් අදාළ ගෑස් සමාගම සලකා නො බැලුවේ මන්ද?\nමේ අයුරින් පාරිභෝගිකයින්ගේ ජීවිත පවා අනතුරේ හෙළීමට ඔවුන්ට ඇති අයිතිය කුමක් ද?\nමේ ගැටලුවලට රජය මෙන්ම අදාළ සමාගමත් වගකිව යුතු මෙන්ම පිළිතුරු ද සැපයූ යුතුව ඇත.\nඑමෙන්ම මේ අනතුරු හේතුවෙන් හානි සිදු වූ සියල්ල ට හානි පූර්ණය කිරීමේ වගකීමෙන් ද රජයට සහ අදාළ සමාගමට කිසිසේත් ගැල වී යා නො හැකියි.",
       "URL": "https://www.hirunews.lk/289620/ප්‍රොපේන්-50යි-බියුතේන්-50යි-ගෑස්-සිලින්ඩරයේ-සැබෑ-සංයුතිය-පාර්ලිමේන්තුවේ-දී-හෙළි-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1527"
}