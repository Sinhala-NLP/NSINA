{
       "Source": "hirunews",
       "Timestamp": "Friday, 03 March 2023 - 12:56",
       "Headline": "උපයෝගීතා කොමිසමේ සභාපතිගේ ලිපිගොනු 28ක් ගැන පරීක්ෂණ",
       "News Content": "මාර්තු 1 වනදා ක්‍රියාත්මක වූ විරෝධතා දිනයේදී ලංකා විදුලිබල මණ්ඩලයේ සේවක පැමිණීම, ඉදිරි ප්‍රතිව්‍යුහගතකරණ පිළිවෙල සඳහා නිර්ණායකයක් බව විදුලිබල හා බලශක්ති අමාත්‍ය කංචන විජේසේකර පවසනවා.\nට්විටර් සටහනක් තබමින් ඔහු පෙන්වා දෙන්නේ එදින ලංකා විදුලිබල මණ්ඩලයේ සේවක පැමිණීම සියයට 60ක් පමණ වූ බව යි.\nමෙමඟින් ඉදිරි ප්‍රතිව්‍යුහගතකරණ වැඩපිළිවෙල සඳහා ලංකා විදුලිබල මණ්ඩලයේ අඛණ්ඩ සේවාවක් පවත්වාගෙන යාමට අවශ්‍ය සේවක සංඛ්‍යාව පිළිබඳ සළකා බැලිය හැකි බව විදුලිබල හා බලශක්ති අමාත්‍ය කංචන විජේසේකර අදාළ ට්විටර් සටහනේ වැඩිදුරටත් දක්වා තිබෙනවා.\nඑම ට්විටර් පණිවුඩයට සේවක පැමිණීම පිළිබඳ දත්ත සටහනක්ද එක්ක කර ඇති අතර, විරෝධතා දිනයේ වැඩිම පැමිණීමක් වාර්තා වී ඇත්තේ විදුලිබල මණ්ඩලයේ ආයතනික ක්‍රමෝපාය අංශයේයි.\nඑය සියයට 67.9ක්.\nඅවම පැමිණීමක් සටහන් වී ඇත්තේ සම්ප්‍රේෂණ - රැහැන් සහිත අංශයේ වන අතර, එහි පැමිණීමේ ප්‍රතිශතය සියයට 17.4ක්.\nමේ අතර මහජන උපයෝගීතා කොමිසමේ සභාපති ජනක රත්නායකගේ කාර්යාලයේ තිබූ ලිපි ගොනු 28ක් සම්බන්ධයෙන් කොල්ලුපිටිය පොලිසිය විමර්ශන ආරම්භ කර තිබෙනවා.\nකොටුව මහේස්ත්‍රාත් අධිකරණයෙන් ලබාගත් නියෝගයක් අනුව පසුගිය පෙබරවාරි 16 වනදා ඔහුගේ කාර්යාලයට මුද්‍රා තැබුණේ එහි රාජ්‍ය විරෝධී කටයුත්තක් සිදුවන බවට කොල්ලුපිටිය පොලිසියට ලද තොරතුරකට අනුවයි.\nඒ වනවිට මහජන උපයෝගීතා කොමිසමේ සභාපතිවරයා විදේශ ගතව සිටි අතර, පසුගියදා ඔහු දිවයිනට පැමිණීමෙන් පසු කොල්ලුපිටිය පොලිසිය ඔහු සමඟ ගොස් එම කාර්යාලයේ මුද්‍රා ඉවත් කර අදාළ ලිපි ගොනු පොලිස් භාරයට ගනු ලැබුවා.",
       "URL": "https://www.hirunews.lk/328872/උපයෝගීතා-කොමිසමේ-සභාපතිගේ-ලිපිගොනු-28ක්-ගැන-පරීක්ෂණ",
       "Category": "Local News",
       "Parent URL": "https://www.hirunews.lk/local-news.php?pageID=500"
}