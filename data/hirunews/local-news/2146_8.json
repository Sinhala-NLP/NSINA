{
       "Source": "hirunews",
       "Timestamp": "Monday, 15 February 2021 - 11:10",
       "Headline": "අධි අවදානම් ප්‍රදේශවල පුද්ගලයින්ට අද සිට කොවිඩ් එන්නත - යුද හමුදාපති (වීඩියෝ)",
       "News Content": "කොරෝනා වෛරසයට එරෙහි ඔක්ස්ෆර්ඩ් ඇස්ට්‍රාසෙනෙකා එන්නත ජනතාවට ලබාදීම බස්නාහිර පළාතෙන් අද (15) සිට ආරම්භ කරන බව යුද හමුදාපති ජෙනරාල් ශවේන්ද්‍ර සිල්වා ප්‍රකාශ කළා.\nඔහු කියා සිටියේ බස්නාහිර පළාතේ වෛරසය වැළඳීමේ වැඩි අවදානමක් සහිත පිරිස් සහ ජනතාව සමඟ වැඩි වශයෙන් ගැවසෙන පුද්ගලයන්ට ඒ යටතේ ප්‍රමුඛත්වය ලබා දෙන බවයි.\nමේ අතර කොරෝනා ආසාදිතව ඊයේ (14) අභාවප්‍රාප්ත වූ හිටපු කථානායකවරයෙකු වන වි.ජ.මු. ලොකුබණ්ඩාරගේ අවසන් කටයුතු අද (15) පස්වරු පහට කොටිකාවත්ත ආදාහානාගාරයේදී සිදු කිරීමට නියමිතයි.\nනුගේගොඩ පිහිටි ඔහුගේ නිවසෙහි අද පස්වරු තුන දක්වා ඔහු වෙනුවෙන් ශෝකය සටහන් කිරීම සඳහා අවස්ථාව ලබාදී ඇති බවයි අප වාර්තාකරු සඳහන් කළේ.\nමේ දක්වා මෙරටින් කොරෝනා ආසාදිතයන් 75,654 කු වාර්තාවී ඇති අතර, ඊයේ වාර්තාවූ නව ආසාදිතයන් 802 දෙනාගෙන් වැඩිම පිරිසක්, එනම් 238 දෙනෙකු කොළඹ දිස්ත්‍රික්කයෙන් වාර්තාවී තිබෙනවා.\nගම්පහ දිස්ත්‍රික්කයෙන් ආසාදිතයන් 162 කුත් කළුතරින් 68 දෙනෙකුත් රත්නපුරයෙන් 45 දෙනෙකුත් පුත්තලමෙන් 39 දෙනෙකුත් නුවරඑළිය සහ කුරුණෑගලින් ආසාදිතයන් 38 දෙනෙකුත් වාර්තා වුණා.\nඑමෙන්ම මහනුවරින් 32 කු, මාතලෙන් 25 දෙනෙකු සහ කිලිනොච්චියෙන් ආසාදිතයන් 20 දෙනෙකු වාර්තාවී ඇති බවයි කොවිඩ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානය කියා සිටියේ.\nකෙසේ වෙතත් රට තුලින් වාර්තාවන ආසාදිතයන් පිළිබඳ නිවැරදි සංඛ්‍යාලේඛණ ඉදිරිපත් කරන්නේද යන්න පිළිබඳ මේ වනවිට ගැටළු පවතින බව රජයේ වෛද්‍ය නිලධාරීන්ගේ සංගමයේ සංස්කාරක වෛද්‍ය හරිත අලුත්ගේ ප්‍රකාශ කළා.\nමේ අතර නව කොරෝනා ප්‍රභේදය රට තුළ කොතරම් දුරට ව්‍යාප්තව පවතින්නේද යන්න මේ වනවිට සෞඛ්‍ය අමාත්‍යාංශය අධ්‍යයනය කරමින් සිටින බව ප්‍රාථමික සෞඛ්‍ය සේවා, වසංගත රෝග හා කොවිඩ් රෝග පාලන කටයුතු රාජ්‍ය අමාත්‍යාංශයේ ලේකම් විශේෂඥ වෛද්‍ය අමල් හර්ෂ ද සිල්වා අද පැවති මාධ්‍ය හමුවකදි කියා සිටියා.\nදංකොටුව - බුජ්ජම්පොල ප්‍රදේශයේ පවත්වාගෙන යන කුකුළු ආහාර නිෂ්පාදනය කරන ආයතනයකින් කොරෝනා ආසාදිතයන් 36 දෙනෙකු වාර්තාවී තිබෙනවා.\nඑම කර්මාන්තශාලාවෙන් මීට පෙර ආසාදිතයන් අටදෙනෙකු හඳුනාගැනීමත් සමඟ පනස්දෙනෙකුට සිදුකළ පී.සී.ආර්. පරීක්ෂණවලින් මෙම නව ආසාදිතයන් හඳුනාගෙන ඇති බවයි සෞඛ්‍ය වෛද්‍ය නිලධාරී කාර්යාලය සඳහන් කළේ.\nදඹුල්ල ආර්ථික මධ්‍යස්ථානයෙන් කොරෝනා ආසාදිතයන් 10 දෙනෙකු හඳුනාගැනීමත් සමඟ එහි වෙළඳසැල් 5 ක් වසා දැමීමට පියවර ගැනුනා.\nඑමෙන්ම කොරෝනා ආසාදිත නිලධාරියෙකු හඳුනාගැනීම හේතුවෙන් නුගේගොඩ ජාතික ප්‍රවාහන වෛද්‍ය ආයතනය අද දිනයේ වසා තැබෙන බව ඊයේ නිවේදනය කළද ඒ පිළිබඳව සන්නිවේදනය නොවූ පිරිස් සේවා ලබාගැනීම සඳහා එම ස්ථානය පැමිණ තිබුණා.\nඑම තත්වය හමුවේ නුගේගොඩ ජාතික ප්‍රවාහන වෛද්‍ය ආයතන පරිශ්‍රය තුළ යම් නොසන්සුන්කාරී තත්වයක් හටගත් බවයි අප වාර්තාකරු සඳහන් කළේ.",
       "URL": "https://www.hirunews.lk/262625/අධි-අවදානම්-ප්‍රදේශවල-පුද්ගලයින්ට-අද-සිට-කොවිඩ්-එන්නත-යුද-හමුදාපති-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2146"
}