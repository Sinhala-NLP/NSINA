{
       "Source": "hirunews",
       "Timestamp": "Tuesday, 13 April 2021 - 20:45",
       "Headline": "මෙරට කොරෝනා මරණ 600 ඉක්මවයි",
       "News Content": "කොරෝනා ආසාදිත රෝගීන්ගේ මරණ 04 ක් අද දිනයේදී වාර්තා වීමත් සමඟ මෙරටින් වාර්තා වන කොරෝනා මරණ සංඛ්‍යාව හය සියයේ ඉක්මවා යමින් මේ වනවිට 602 ක් ලෙස සටහන් වනවා.\nරජයේ ප්‍රවෘත්ති දෙපාර්තමේන්තුව සඳහන් කළේ මහරගම පදිංචි 76 හැවිරිදි පිරිමි පුද්ගලයෙක්, අකුරැස්සේ පදිංචි 71 හැවිරිදි කාන්තාවක්, නාරාහේන්පිට පදිංචි 74 හැවිරිදි කාන්තාවක් සහ ගාල්ලේ පදිංචි 45 හැවිරිදි පිරිමි පුද්ගලයෙක් එලෙස ජීවිතක්ෂයට පත්ව ඇති බවයි.\nමේ අතර, අද දිනයේදී රෝහල්ගතව ප්‍රතිකාර ලැබූ තවත් කොරෝනා ආසාදිතයින් 151 දෙනෙකු සුවය ලබා නිවෙස් වෙත පිටත්ව ගොස් තිබෙනවා. ඒ අනුව සුවය ලැබූ සමස්ත කොරෝනා ආසාදිතයින් සංඛ්‍යාව 91,926 ක්.\nඑසේම අද දිනයේදි කොරෝනා ආසාදිතයන් 153 දෙනෙකු අලුතින් හඳුනාගත්තා.\nඒ අනුව මේ වනවිට මෙරටින් කොරෝනා ආසාදිතයින් 95,547 ක් වාර්තා වන අතර, තවදුරටත් රෝහල්ගතව ප්‍රතිකාර ලබන්නේ ආසාදිතයින් 3,019 ක් පමණයි.\nකොරෝනා වෛරස ව්‍යාප්තියත් සමඟ බලපෑමට ලක්වූ අඩු ආදායම්ලාභී පවුල් සඳහා සිංහල දෙමල අලුත් අවුරුද්ද වෙනුවෙන් රුපියල් 5000 දීමනාව ලබාදීම අදත් සිදුකෙරුණා.",
       "URL": "https://www.hirunews.lk/268365/මෙරට-කොරෝනා-මරණ-600-ඉක්මවයි",
       "Category": "Local News",
       "Parent URL": "https://www.hirunews.lk/local-news.php?pageID=2022"
}