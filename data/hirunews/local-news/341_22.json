{
       "Source": "hirunews",
       "Timestamp": "Monday, 15 May 2023 - 14:25",
       "Headline": "ඩෙංගු මර්දන කටයුතුවලට බාධා කළහොත් නඩු පවරන බව මහජන සෞඛ්‍ය පරික්ෂකවරුන් පවසයි",
       "News Content": "ඩෙංගු මර්දන කටයුතු සඳහා පැමිණෙන සෞඛ්‍ය නිලධාරීන්ට බාධා කළහොත් නඩු පවරන බව මහජන සෞඛ්‍ය පරීක්ෂකවරුන්ගේ සංගමය පවසනවා.\nබස්නාහිර පළාත ආවරණය වන පරිදි පැවැත්වූ විශේෂ ඩෙංගු මර්දන වැඩසටහනේදී ගතවූ දින දෙක තුළ මදුරු කීටයින් බෝවන ස්ථාන 3,142 ක් හඳුනාගෙන තිබෙනවා.\nබස්නාහිර පළාත හා රථවාහන කොට්ඨාසය මගින් සිදුකරන ලද මෙම වැඩසටහනේදී පුද්ගලයින් 3,344 දෙනෙකුට අවවාද කළ බවයි එම කාර්යාලය නිකුත් කළ නිවේදනයේ දැක්වෙන්නේ.\nමෙම ඩෙංගු මර්දන වැඩසටහනට ත්‍රිවිධ හමුදාව, පොලිසිය සෞඛ්‍ය වෛද්‍ය නිලධාරීන්, පළාත්පාලන ආයතන කම්කරුවන්, ප්‍රාදේශීය කාර්යාල නිලධාරීන් සහ වෙනත් පුද්ගලයින් ඇතුලු 7,351 දෙනෙකු එක්ව සිටිනවා.\nඑමෙන් ම ඩෙංගු රෝගී තත්වය හේතුවෙන් මෙම වසර තුළ මරණ 22 ක් වාර්තාවී ඇති බව‍යි ජාතික ඩෙංගු මර්දන ඒකකයේ අධ්‍යක්ෂ විශේෂඥ වෛද්‍ය නලින්ද ආරියරත්න පවසන්නේ.\nකොළඹ අද පැවති මාධ්‍ය හමුවකට එක්වෙමින් ඔහු පවසා  සිටියේ මේ වනවිට දිවයිනෙන් ඩෙංගු රෝගීන් 33,742 කු වාර්තාවී ඇති බවයි.",
       "URL": "https://www.hirunews.lk/335270/ඩෙංගු-මර්දන-කටයුතුවලට-බාධා-කළහොත්-නඩු-පවරන-බව-මහජන-සෞඛ්‍ය-පරික්ෂකවරුන්-පවසයි",
       "Category": "Local News",
       "Parent URL": "https://www.hirunews.lk/local-news.php?pageID=341"
}