{
       "Source": "hirunews",
       "Timestamp": "Thursday, 27 October 2022 - 7:47",
       "Headline": "සෞඛ්‍ය පිරිහුණු පොලිස් නිලධාරීන් 4,000ක් රාජකාරියේ",
       "News Content": "සෞඛ්‍ය පරිසාධන මට්ටමේ නොසිටින පොලිස් නිලධාරීන් 4,000ක් පමණ මේ වනවිටත් පොලිස් සේවයේ රාජකාරියේ නිරත වන බව පොලිස්පති සී.ඩී. වික්‍රමරත්න පවසනවා.\nඒ, මහජන ආරක්ෂක කටයුතු පිළිබඳ අමාත්‍යාංශයීය උපදේශක කාරක සභාවේ පළමු රැස්වීම, එහි සභාපති අමාත්‍ය ටිරාන් අලස්ගේ ප්‍රධානත්වයෙන් පසුගිය දා පාර්ලිමේන්තුවේ දී පැවති අවස්ථාවේදීයි.\nඑහි දී දැනට සෞඛ්‍ය පරිසාධන මට්ටමේ නොසිටින පොලිස් නිලධාරීන්ගේ සේවය අවසන් කිරීම පිළිබඳව අවධානය යොමුව තිබෙනවා.\nමෙම රැස්වීමට එක්ව සිටි මන්ත්‍රීවරුන් කියා සිටියේ යහපත් සෞඛ්‍ය මට්ටමේ නොසිටින බොහෝ පිරිසක් පොලිස් සේවයේ සිටින අතර, වෛද්‍ය සහතික පෙන්වා ඔවුන් අපහසු රාජකාරිවල නො යෙදෙන බව යි.\nමේ හේතුවෙන් නිරතුරුව ම රාජකාරිය නිවැරදිව ඉටු කරන නිලධාරීන් අපහසුතාවයට පත්වන බවද ඔවුන් පෙන්වා දුන්නා.\nපොලිස්පතිවරයාගේ ප්‍රකාශයට ප්‍රතිචාර දක්වමින් අමාත්‍ය ටිරාන් අලස් උපදෙස් ලබා දී ඇත්තේ සෞඛ්‍ය පරිසාධන මට්ටමේ නොසිටින පොලිස් නිලධාරීන් සේවයෙන් ඉවත් කිරීම පිළිබඳව අවශ්‍ය යෝජනාව පොලිස් දෙපාර්තමේන්තුවෙන් සකස්කර අමාත්‍යාංශයට යොමු කරන ලෙසට යි.\nඑසේම, මෙම වසරේ දී විශාල පොලිස් නිලධාරීන් පිරිසක් විශ්‍රාම යන බවත්, එබැවින් පොලිස් නිලධාරීන් 16,000ක පමණ පුරප්පාඩු ප්‍රමාණයක් මේ වසරේ දී ඇති වන බවත් මෙහි දී පොලිස්පතිවරයා පෙන්වා දී තිබෙනවා.\nමත්ද්‍රව්‍ය භාවිත කර ඇතැ යි පැවසෙන පොලිස් නිලධාරීන් සම්බන්ධයෙන් ද මෙහි දී සාකච්ඡා කර තිබුණා.",
       "URL": "https://www.hirunews.lk/318923/සෞඛ්‍ය-පිරිහුණු-පොලිස්-නිලධාරීන්-4000ක්-රාජකාරියේ",
       "Category": "Local News",
       "Parent URL": "https://www.hirunews.lk/local-news.php?pageID=776"
}