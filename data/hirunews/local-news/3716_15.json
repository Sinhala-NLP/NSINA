{
       "Source": "hirunews",
       "Timestamp": "Thursday, 04 October 2018 - 8:27",
       "Headline": "Update - තෙබුවනදී නොසන්සුන් වූ පොලිස් නිලධාරියා රිමාන්ඩ්",
       "News Content": "කළුතර - තෙබුවනදී ගිනි අවියක් රැගෙන නොසන්සුන්කාරී ලෙස හැසිරීමේ සිද්ධිය සම්බන්ධයෙන් අත්අඩංගුවට ගත් පොලිස් සැරයන්වරයා මේ මස 9 වනදා දක්වා රක්ෂිත බන්ධනාගාර ගත කර තිබෙනවා.\nඒ ඔහු ඊයේ රාත්‍රියේ මතුගම අතිරේක මහේස්ත්‍රාත් තරංගා මහවත්ත හමුවට ඉදිරිපත් කිරීමෙන් අනතුරුවයි.\nඑසේම මොහුගේ මානසික තත්වය පරීක්ෂා කිරීම සඳහා මානසික වෛද්‍යවරයෙකු වෙත යොමු කරන ලෙස පොලීසිය කළ ඉල්ලීමටද අතිරේක මහේස්ත්‍රාත්වරිය මෙහිදී අවසර ලබාදී තිබෙනවා.\nනීතිවිරෝධීව වැලි ප්‍රවාහනය කළ රථයක් සිය භාරයට ගත්තද, ඊට එරෙහිව නීතිය ක්‍රියාත්මක කිරීමට ඉඩ ලබා නොදුන් බව පවසමින් මොහු ඊයේ තෙඹුවන නගරයේ  නොසන්සුන්කාරී ලෙස හැසිරුණා.\nසනත් ගුණවර්ධන නමැති මෙම සැරයන්වරයා තවදුරටත් කියා සිටියේ තමන්ට සාධාරණය ඉෂ්ඨ නොකරන්නේ නම් වෙඩි තබා ගන්නා බවයි.\nපසුව ඔහුගේ පවුලේ ඥාතීන් කිහිපදෙනෙකු මෙන්ම උසස් පොලිස් නිලධාරීන්ද එම ස්ථානයට පැමිණ තත්ත්වය පාලනය කිරීමට උත්සහයක නිරත වුණා.\nපැය දෙකකට පසුව සැරයන්වරයා සිය ග්‍රහණයට ගැනීමට පොලිස් විශේෂ කාර්ය බලකායේ සෙබළුන්ට හැකි වු අතර මේ වනවිට මොහුගේ සේවය ද තාවකාලිකව අත්හිටුවා තිබෙනවා.\nකෙසේ වෙතත් නඩු කටයුත්තක් සඳහා අද අලුත්කඩේ උසාවි සංකීර්ණයට පැමිණි අවස්ථාවේදී නීතිය හා සාමය පිළිබඳ නියෝජ්‍ය අමාත්‍ය නලින් බණ්ඩාරගෙන් මාධ්‍යවේදීන් මෙම සිද්ධිය සම්බන්ධයෙන් ප්‍රශ්ණ කළා.\nඑහිදී ඔහු කියා සිටියේ පොලිස් සැරයන්වරයා සම්බන්ධයෙන් විමර්ශනයක් සිදුවන අතර, ඔහු යම්කිසි මානසික තත්වයකින් පෙළෙන්නක්ද යන්න පිළිබඳව පරික්ෂණවලදී නිගමනය කළ හැකි බවයි.\nඒකාබද්ධ විපක්ෂය කොළඹ අද කැඳවා තිබූ මාධ්‍ය හමුවකට එක්වෙමින් පාර්ලිමේන්තු මන්ත්‍රී ෂෙහාන් සේමසිංහ ප්‍රකාශ කළේ පොලීසියේ පහළ නිලධාරීන්ට ක්‍රියාත්මක වන නීතිය එහි ඉහළ නිලධාරීන්ට ක්‍රියාත්මක නොවීම පුදුම සහගත බවයි.\nමේ අතර සොරකමක් පිළිබඳව යාපනය පොලීසියට ලැබුණු පැමිණිල්ලකට නිසි විමර්ශනක් සිදු නොකිරීමේ සිද්ධියක් සම්බන්ධයෙන් යාපනය පොලීසියේ නිලධාරීන් 16 දෙනෙකුට ස්ථාන මාරු ලබාදී තිබෙනවා.\nයාපනය ප්‍රදේශයේ ව්‍යාපාරිකයෙකු සිය වෙළඳසැලේ සිදුවූ සොරකමක් සම්බන්ධයෙන් පොලිසියට පැමිණිලි කර තිබුණේ පසුගිය මස 24 වනදායි.\nඅදාළ පැමිණිල්ල නිසි පරිදි සටහන් කර නොගැනීම හා විමර්ශන සිදු නොකිරීම සම්බන්ධයෙන් කළ පරීක්ෂණවලට අදාලව මෙලෙස පොලිස් නිලධාරීන්ට ස්ථාන මාරු ලබාදී ඇති බවයි යාපනය පොලිසියේ උසස් නිලධාරියෙකු හිරු ප්‍රවෘත්ති අංශයට සඳහන් කළේ.\nමෙලෙස ස්ථාන මාරු ලද පිරිස අතර යාපනය පොලීසියේ අපරාධ අංශයේ ස්ථානාධිපතිවරයාද වනවා.\nඑසේම එම පැමිණිල්ල සටහන් කරගත් යාපනය පොලීසියේ සැරයන්වරයෙකුගේ සේවය තාවකාලිකව අත්හිටුවීමට ද කටයුතු කර තිබෙනවා.\nUpdate :- Thursday, October 4, 2018 9.43 pm\n---------------------------------------------------------------\nකළුතර - තෙබුවනදී ගිනි අවියක් රැගෙන නොසන්සුන් ලෙස හැසිරී මේ හේතුවෙන් අත්අඩංගුවට ගැනුණු පොලිස් සැරයන්වරයා ඊයේ (03) මතුගම මහේස්ත්‍රාත් අධිකරණය වෙත ඉදිරිපත් කෙරුනා.\nමේ අතර ඔහුගේ සේවයද තාවකාලිකව අත්හිටුවා තිබෙනවා.\nනීතිය හා සාමය පිළිබඳ අමාත්‍ය රංජිත් මද්දුමබණ්ඩාර හිරු ප්‍රවෘත්ති අංශයට කියා සිටියේ අදාළ නිලධාරියාගේ මානසික තත්ත්වය සම්බන්ධයෙන් වාර්තාවක් ලබාගන්නා ලෙසට අදාළ අංශ වෙත උපදෙස් ලබාදුන් බවයි.\nමෙම පොලිස් සැරයන්වරයා යුද සමයේදී එල්.ටී.ටී.ඊ. අත්අඩංගුවේ සිට පසුව නිදහස් වූ පුද්ගලයෙකු බවද වාර්තාවනවා.\nතමන්ට සාධාරණය ඉෂ්ඨ නොකරන්නේ නම් වෙඩි තබා ගන්නා බව ප්‍රකාශ කරමින් මෙම පොලිස් සැරයන්වරයා ඊයේ (03) තෙඹුවන නගරයේදී නොසන්සුන්කාරී ලෙස හැසිරුණා.\nඔහු එහිදී කියා සිටියේ තමා නීතිවිරෝධීව වැලි ප්‍රවාහනය කළ රථයක් සිය භාරයට ගත්තද, ඊට එරෙහිව නීතිය ක්‍රියාත්මක කිරීමට ඉඩ ලබා නොදුන් බවයි.\nඅදාළ වැලි ප්‍රවාහන රථයට නීතිමය බලපත්‍ර තිබීම හේතුවෙන් පසුව එය නිදහස් කිරීමට තෙඹුවන පොලීසියේ ස්ථානාධිපතිවරයා කටයුතු කර ඇති බව පොලිස් මාධ්‍ය ප්‍රකාශක කාර්යාලය සඳහන් කළා.\nමෙම සිද්ධියට විරෝධය පළ කරමින් සනත් ගුණවර්ධන නැමති මෙම පොලිස් සැරයන්වරයා සිය ගිනි අවිය පෙන්වමින් සාධාරණය ඉෂ්ඨ නොකරන්නේ නම් වෙඩි තබාගන්නා බව ප්‍රකාශ කළා.\nඑහිදී ඔහුගේ පවුලේ ඥාතීන් කිහිපදෙනෙකු මෙන්ම උසස් පොලිස් නිලධාරීන්ද එම ස්ථානයට පැමිණ සිටි අතර, පැය දෙකක කාලයකින් පසු අදාළ සැරයන්වරයා මෙල්ල කරගැනීමට පොලිස් විශේෂ කාර්ය බලකායේ නිලධාරීන් පියවර ගත්තා.\nඑහිදී වෙඩි තැබීමක් සිදුවූ අතර, ඉන් කිසිවෙකුටත් හානි සිදුව තිබුණේ නැහැ.",
       "URL": "https://www.hirunews.lk/201365/update-තෙබුවනදී-නොසන්සුන්-වූ-පොලිස්-නිලධාරියා-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=3716"
}