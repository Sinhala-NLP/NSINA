{
       "Source": "hirunews",
       "Timestamp": "Wednesday, 29 June 2022 - 20:47",
       "Headline": "ඉන්දියානු සමාගම් රුසියාවෙන් සිදු කරන මිලදී ගැනීම් වලට යුවාන් වලින් ගෙවීම් කරයි",
       "News Content": "ඉන්දියාවේ ප්‍රමුඛතම සිමෙන්ති නිෂ්පාදන සමාගමක් වන අල්ට්‍රාටෙක් සිමෙන්ති සමාගම ඇණවුම් කරන ලද ගල් අඟුරු මෙට්‍රික් ටොන් 157,000 කට අදාළ ගෙවීම් චීන යුවාන් මුදලින් ගෙවා දමා ඇති බව වාර්තා වනවා.\nමේ අතර තවත් ප්‍රමුඛ පෙළේ ඉන්දිය සමාගම් කිහිපයක්ම මේ අඩි පාරේ යමින් රුසියාව සමග සිදුකරන ගනුදෙනු පියවීම සඳහා ඩොලර් වෙනුවට චීන යුවාන් භාවිතා කිරීමට සැලසුම් කර ඇති බව ඉන්දීය මාධ්‍ය වාර්තා කරනවා.\nරුසියාව යුක්‍රේනය සමග යුද ගැටුමකට මැදිහත්වීමත් සමගම ඇමෙරිකාව ප්‍රමුඛ යුරෝපා රටවල් බොහොමයක් රුසියාව ට එරෙහිව විවිධ ආර්ථික සම්බාධක පනවනු ලැබුවා.\nඒ අතරෙන් රුසියානු ඛනිජ තෙල් මිලදී ගැනීම අත්හිටුවීම ප්‍රමුඛ කාරණයක්.\nකෙසේ වෙතත් යුරෝපාකරයේ ගෑස් සැපයුමෙන් 40% ක භාරයක් දරන රුසියාව තවමත් ගෑස් අපනයනය නවතා දමා නැහැ.\nමේ අතර ඉන්දීය සමාගම් රුසියාවෙන් සිදුකරන ගල්අඟුරු ඇණවුම් සඳහා මෙලෙස යුවාන් මුදල් ඒකකයෙන් ගෙවීම් කටයුතු සිදු කිරීමට සූදානම් වීම සම්බන්ධයෙන් ආර්ථික විශ්ලේෂකයින් පෙන්වා දෙන්නේ මේ හරහා රුසියාවේ ආර්ථික උපක්‍රමය නව පණක් ගන්නා බවයි.\nඇමරිකානු ඩොලරය වෙනුවට රුසියානු රූබලය සහ චීන යුවාන් මුදල් ඒකකය ශක්තිමත් කිරීම සඳහා චීනය සහ රුසියාව එක්ව කටයුතු කරන අතර ඉදිරියේදී මෙම ගෙවීම් තව තවත් ජනප්‍රිය වනු ඇති බවට ආර්ථික විශේෂඥයින් පෙන්වා දෙනවා.\nරුසියාව විසින් මෙම ගෙවීම් අනුමත කිරීමත් සමග තවත් රටවල් ගණනාවක් මේ ආකාරයටම යුවාන් සහ රූබල් මුදල් ඒකක මගින් රුසියාවත් සමග ගනුදෙනු කිරීමට සූදානම් වන බවයි වාර්තා වන්නේ.",
       "URL": "https://www.hirunews.lk/308570/ඉන්දියානු-සමාගම්-රුසියාවෙන්-සිදු-කරන-මිලදී-ගැනීම්-වලට-යුවාන්-වලින්-ගෙවීම්-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1058"
}