{
       "Source": "hirunews",
       "Timestamp": "Wednesday, 27 January 2021 - 10:42",
       "Headline": "අරුන්දිකටත් කොරෝනා - ආසාදිත පාර්ලිමේන්තු මන්ත්‍රීවරුන් ගණන 7 දක්වා ඉහළට",
       "News Content": "පොල්, කිතුල් හා තල් වගා ප්‍රවර්ධනය හා ආශ්‍රිත කාර්මික භාණ්ඩ නිෂ්පාදන හා අපනයන විවිධාංගීකරණ රාජ්‍ය අමාත්‍ය අරුන්දික ප්‍රනාන්දුට කොරෝනා වෛරසය ආසාදනය වී තිබෙනවා.\nහිරු ප්‍රවෘත්ති අංශය කළ විමසීමකදී ඔහු මේ බව තහවුරු කළා. පසුගිය දින කිහිපයේ තමා සමඟ කටයුතු කළ පිරිසගෙන් රාජ්‍ය අමාත්‍යවරයා ඉල්ලා සිටියේ ස්වයං නිරෝධායනයට යොමු වී සෞඛ්‍ය උපදෙස් අනුව කටයුතු කරන ලෙසයි.\nමේ වනවිට රාජ්‍ය අමාත්‍ය අරුන්දික ප්‍රනාන්දුද ඇතුළුව පාර්ලිමේන්තුව නියෝජනය කරන 07 දෙනෙකුට කොරෝනා වෛරසය ආසාදනය වී තිබෙනවා. අමාත්‍යවරුන් වන පවිත්‍රා වන්නිආරච්චි, වාසුදේව නානායක්කාර, රාජ්‍ය අමාත්‍යවරුන් වන දයාසිරි ජයසේකර, පියල් නිශාන්ත සහ පාර්ලිමේන්තු මන්ත්‍රීවරුන් වන රවුෆ් හකීම් සහ වසන්ත යාපා බණ්ඩාරට මීට පෙර වෛරසය ආසාදනය වී ඇති බව හඳුනා ගැනුණා.\nඔවුන්ගෙන් රාජ්‍ය අමාත්‍ය දයාසිරි ජයසේකර සහ අමාත්‍ය වාසුදේව නානායක්කාර මේ වනවිට සුවය ලබා නිවස වෙත පැමිණ තිබෙනවා.\nමේ අතර, මෙරටින් කොරෝනා ආසාදිතයෙකු වාර්තා වී අදට වසරක් සපිරෙනවා. සංචාරයක් සඳහා දිවයිනට පැමිණි 43 හැවිරිදි ‘ලූ යැං’ නැමැති චීන ජාතික කාන්තාවට පසුගිය වසරේ ජනවාරි මස 27 වැනිදා මෙලෙස වෛරසය ආසාදනය වී ඇති බව මෙරට සෞඛ්‍ය බලධාරීන් තහවුරු කළා.\nජාතික බෝවන රෝග විද්‍යායතනයේ ප්‍රතිකාර ලැබූ ඇය සම්පූර්ණයෙන්ම සුවය ලබා යළි චීනය බලා පිටත්ව ගියේ පසුගිය වසරේ පෙබරවාරි 19 වැනිදායී.\nමේ වනවිට මෙරටින් කොරෝනා ආසාදිතයින් 59,922 ක් හඳුනාගෙන ඇති අතර, ඉන් 51,046 දෙනෙකු සුවය ලබා තිබෙනවා. ඒ අනුව මෙරටින් වාර්තා වූ ආසාදිතයින්ගෙන් 85.19%ක්ම සුවය ලබා තිබීම විශේෂත්වයක්.\nඑසේම, මෙරටින් ඊයේ වාර්තා වූ කොරෝනා ආසාදිතයින් 755 දෙනා අතරින් වැඩිම සංඛ්‍යාව වූ 369 දෙනෙකු කොළඹ දිස්ත්‍රික්කයෙන් වාර්තා වුණා. කොළඹ මහ නගර සභා සීමාවෙන් හඳුනාගත් ආසාදිතයින් 195 දෙනෙකු ඒ අතර වනවා. ඒ අනුව කොළඹ කොටුවෙන් ආසාදිතයින් 20 ක්, පාදුක්කෙන් ආසාදිතයින් 14 ක්, මට්ටක්කුලියෙන් හඳුනාගත් ආසාදිතයින් 12 දෙනෙකු ඒ අතර වනවා.\nඑසේම, ඊයේ දිනයේදී වාර්තා වූ ආසාදිතයින් අතර ගම්පහ දිස්ත්‍රික්කයෙන් හඳුනාගත් ආසාදිතයින් 124 දෙනෙකු වන බවයි කොවිඩ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානය නිවේදනය කළේ. කළුතර දිස්ත්‍රික්කයෙන්ද ඊයේ ආසාදිතයින් 80 දෙනෙකු හඳුනාගෙන තිබුණා.\nගාල්ල සවුත්ලන්ඩ් විද්‍යාලයේ 03 වන ශ්‍රේණිය සඳහා ඉගැන්වීම් කටයුතු සිදුකරන ගුරුවරියකට කොරෝනා වෛරසය ආසාදනය වී තිබෙනවා. ඒ හේතුවෙන් එම ශ්‍රේණියේ අනෙකුත් ගුරුවරුන් ස්වයං නිරෝධායනයට යොමු කර තිබෙනවා. ඒ අනුව එම විද්‍යාලයේ 03 වන ශ්‍රේණියේ පන්ති 06 ක් අද සිට ලබන සිකුරාදා දක්වා තාවකාලිකව වසා දැමුණා.\nමෙරටින් හඳුනාගත් බවට ඊයේ වාර්තා වූ නව විකෘති කොරෝනා ප්‍රභේදය පිළිබඳව අදහස් පළ කරමින් රජයේ වෛද්‍ය නිලධාරීන්ගේ සංගමයේ සංස්කාරක වෛද්‍ය හරිත අලුත්ගේ කියා සිටියේ ඒ සම්බන්ධයෙන් බලධාරීන් වඩා කාර්යක්ෂමව ප්‍රතිචාර දැක්විය යුතු බවයි.\nමේ අතර, පොදු ප්‍රවාහන සේවාවල නිරෝධායන නීතින් අනුගමනය කරන්නේද යන්න පිළිබඳව සොයා බැලීම සඳහා පොලිසිය විශේෂ මෙහෙයුමක් ආරම්භ කර ඇති බව පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ පැවසුවා.",
       "URL": "https://www.hirunews.lk/260863/අරුන්දිකටත්-කොරෝනා-ආසාදිත-පාර්ලිමේන්තු-මන්ත්‍රීවරුන්-ගණන-7-දක්වා-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=2186"
}