{
       "Source": "hirunews",
       "Timestamp": "Sunday, 30 April 2023 - 11:03",
       "Headline": "පූසාරීවරයෙකු කපා කොටා ඝාතනය කෙරේ",
       "News Content": "මුලතිව් සිලාවත්ත ප්‍රදේශයේ නිවසක සිටි කෝවිලක පූසාරීවරයෙකු කපා කොටා ඝාතනය කොට ඔහුගේ නිවසින් රුපියල් ලක්ෂ අසූවක් පමණ වටිනා ස්වර්ණාභරණ හා රුපියල් ලක්ෂයක මුදලක් මංකොල්ල කා තිබෙනවා.\nඊයේ (29) දින සිලාවත්ත ප්‍රදේශයේ පිහිටි කෝවිලක පූසාරීවරයා වන අප්පාදුරෙයි වේලායුදම් නමැති 69 හැවිරිදි පුද්ගලයෙකුයි මෙලෙස ඝාතනය කර ඇත්තේ.\nඝාතනය සිදුවන අවස්ථාවේදී පූසරිවරයාගේ බිරිද හා බීරිදගේ සහෝදරයෙකු නිවසේ සිට ඇති අතර මංකොල්ලකරුවන් ඔවුන් දෙදෙනාව බැඳ දමා පූසාරීවරයා ලවාම නිවසේ ස්වර්ණාභරණ සොයා ගනිමින් ඔහුව මරාදමා පලා ගොස් තිබෙනවා.\nසිද්ධිය සැලවීමෙන් පසුව එහි ගිය මුලතිව් පොලිසිය බැද දමා සිටි පුද්ගලයින් දෙදෙනා නිදහස් කොට මුලතිව් අධිකරණයට තොරතුරු වාර්තා කොට තිබෙන බවයි අප ප්‍රාදේශීය මාධ්‍ය වාර්තා කරු පවසන්නේ.\nඝාතනය සිදු කළ ස්ථානයට පැමිණි මුලතිව් දිස්ත්‍රික් මහේස්ත්‍රාත් ආර්.සරවනරාජා මහතා ස්ථානීය මරණ පරීක්ෂණය සිදු කිරීමෙන් අනතුරුව සිද්දියට සම්බන්ධ සැකකරුවන් අත්අඩංගුවට ගෙන අධිකරණය හමුවට ඉදිරිපත් කරණ ලෙසයි නියෝගකර ඇත්තේ.\nමුලතිව් පොලිසිය සිද්ධිය සම්බන්ධයෙන් වැඩිදුර විමර්ශන සිදු කරනු ලබනවා.",
       "URL": "https://www.hirunews.lk/333837/පූසාරීවරයෙකු-කපා-කොටා-ඝාතනය-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=380"
}