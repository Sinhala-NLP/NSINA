{
       "Source": "hirunews",
       "Timestamp": "Thursday, 27 January 2022 - 13:29",
       "Headline": "හවුල්කාර පක්ෂ 10න් ආණ්ඩුවට යෝජනාවලියක්",
       "News Content": "රට මුහුණ දී ඇති බරපතල අර්බුදවලින් ගොඩගැනීම සඳහා යෝජනාවලියක් ආණ්ඩුවට ඉදිරිපත් කිරීමට ආණ්ඩුවේ හවුල්කාර පක්ෂ 10ක නායකයින් තීරණය කර තිබෙනවා.\nඔවුන්ගේ ප්‍රධානත්වයෙන් සාකච්ඡාවක් පෙරේදා (25) ශ්‍රී ලංකාවේ කොමියුනිස්ට් පක්ෂ ප්‍රධාන කාර්යාලයේ දී පැවැත්වුණා.\nඅදාළ යෝජනාව ජනාධිපතිවරයාට සහ අගමැතිවරයාට කඩිනමින් භාරදීමටත් අනතුරුව ජනතාවට එය ප්‍රසිද්ධ කිරීමටත් එහිදී තීරණය කර තිබෙනවා.\nමෙහිදී විදුලි අර්බුදය, යුගදනවි ගිවිසුම, පොහොර අර්බුදය සම්බන්ධයෙන් ද සාකච්ඡා වී තිබෙනවා.\nරට මුහුණ දී ඇති අර්බුදය පිළිබදව සත්‍ය තොරතුරු ජනතාවට ඉදිරිපත් කළ යුතු බවයි මෙහිදී ප්‍රකාශ වී ඇත්තේ.\nමෙම සාකච්ඡාවට පාර්ලිමේන්තු මන්ත්‍රී පූජ්‍ය අතුරලියේ රතන හිමියන්, අමාත්‍යවරුන් වන විමල් වීරවංශ, උදය ගම්මන්පිළ, වාසුදේව නානායක්කාර මෙන්ම අනෙකුත් ආණ්ඩුවේ හවුල්කාර පක්ෂවල නායකයින් සහ නියෝජිතයින් ද එක්වුණා.",
       "URL": "https://www.hirunews.lk/295336/හවුල්කාර-පක්ෂ-10න්-ආණ්ඩුවට-යෝජනාවලියක්",
       "Category": "Local News",
       "Parent URL": "https://www.hirunews.lk/local-news.php?pageID=1394"
}