{
       "Source": "hirunews",
       "Timestamp": "Friday, 18 August 2023 - 14:29",
       "Headline": "පිහිනුම් තරගයේ ජය ආච්චි අම්මාට",
       "News Content": "යාපනයේදී සංවිධානය කළ කාන්තා පිහිනුම් තරගාවලියකදී වයස අවුරුදු 56 ක කාන්තාවක් මුහුදු සැතපුමක් දුර පීනා ඊයේ (17) තුන් වන ස්ථානයට පැමිණ තිබෙනවා.\nයාපනය වඩමරච්චි කාන්දීපන් ක්‍රීඩා සමාජය විසින් වඩමරච්චි මුහුදේ මෙම පිහිණුම් තරගාවලිය සංවිධානය කොට තිබූ අතර තරගාවලියේදී පලමු හා දෙවන ස්ථාන ලබා ගෙන ඇත්තේ ඉතා අඩු වයස් වල ක්‍රීඩිකාවන්ය.\nතරග ඉසව්ව සදහා ක්‍රීඩිකාවන් 27 දෙනෙකු සහභාගී වී ඇති අතර ඉන් තුන් වන ස්ථානයට පත්ව ඇත්තේ ලාබල ක්‍රීඩිකාවන් රැසක් පරාජයට පත් කරමින් දරුවන් හය දෙනෙකුගේ මවක් හා මුණුබුරන් පස් දෙනෙකුගේ ආච්චි අම්මා කෙනෙකු වන එස්. සෙල්වරානී නැමති 56 හැවිරිදි කාන්තාවක්.\nඇයට තුන් වන ස්ථානයට හිමි ත්‍යාගය ප්‍රදානය කරන ලද අවස්ථාවේදී පිහිනුම් තරගාවලිය නැරඹීමට ගොස් සිටි ජනකාය අතරින් විශාල පිරිසක් ඇයට සිය පෞද්ගලික ධනයෙන් මුදල් ත්‍යාග පිරිනමා ඇති බවයි අප වාර්තාකරු සඳහන් කළේ.",
       "URL": "https://www.hirunews.lk/345279/පිහිනුම්-තරගයේ-ජය-ආච්චි-අම්මාට",
       "Category": "Local News",
       "Parent URL": "https://www.hirunews.lk/local-news.php?pageID=88"
}