{
       "Source": "hirunews",
       "Timestamp": "Tuesday, 22 March 2022 - 6:27",
       "Headline": "වැඩි මිලට තෙල් විකිණූ අයට වැඩ වැරදෙයි",
       "News Content": "ඉන්ධන තොග සගවාගෙන පාරිභෝගිකයින් නොමග යවමින් වැඩි මිලට එම ඉන්ධන අළෙවි කළ කොබෙයිගනේ ප්‍රදේශයේ සිපෙට්කෝ ඉන්ධන පිරවුම්හලක් වටලා පාරිභෝගික කටයුතු පිළිබඳ අධිකාරි පනත යටතේ නඩු පැවරූ බව කුරුණෑගල පාරිභෝගික අධිකාරි කාර්‍යාලය පවසනවා.\nවිමර්ශන නිලධාරීන් එම ඉන්ධන පිරවුම්හලට ගිය අවස්ථාවේ දී සාමාන්‍ය ඩීසල් ලීටර් 7000ක් සහ සුපර් ඩීසල් ලීටර් 23000ක් සන්තකයේ තබාගෙන ඩීසල් නොමැති බව පවසා පිරවුම්හලේම එක් පසෙක සාමාන්‍ය ඩීසල් ලීටරයක් රුපියල් 28.50ක් වැඩි මිළට විකුණූ බව යි එම නිලධාරින් සඳහන් කරන්නේ.\nමහජන පැමිණිල්ලක් මත ඊයේ (21) දහවල් මෙම වැටලීම සිදු කෙරී තිබෙනවා.\nමෙම පිරවුම්හලේ ඉන්ධන පවතින අවස්ථාවේ දී එහි පැමිණෙන පාරිභෝගික ජනතාවට ඉන්ධන අවසන් බව පවසා එම ඉන්ධන පිරවුම්හලේ අයිතිකරුට අයත් වෙනත් ස්ථානයක දී වැඩි මිළට ඉන්ධන අළෙවි කරන බව පැමිණිල්ලේ සඳහන්.\nඋපාය දූතයෙකු යොදවා පාරිභෝගික අධිකාරියේ නිලධාරීන් විසින් ඩීසල් 20ක් මිළ දී ගැනීමට අවශ්‍ය බව පවසා එම පිරවුම්හලට ගිය අවස්ථාවේ දී එහි සේවකයෙකු පවසා ඇත්තේ, පිරවුම් හලේ ඩීසල් නැති බව යි.\nඑහෙත් ලීටර් 22ක ඩීසල් බහාලුමක් රුපියල් 4500ක මුදලකට දිය හැකි බවත් ඒ සදහා පිරවුම්හලේ පිටුපසට යන ලෙසත් එම සේවකයා උපාය දූතයාට කියා තිබුණා.\nපාරිභෝගික නිලධාරීන් යෙදවූ උපාය දූතයා විසින් පිරවුම්හලේ ම පසුපස කාමරයක තිබූ ඩීසල් ලීටර් 22ක බහාලුමක් මිළදී ගත් පසු අනෙක් නිලධාරීන් පැමිණ පිරවුම්හල පරීක්ෂාවට භාජනය කර ඇති අතර, ඉන්ධන පිරවුම්හල පරීක්ෂා කිරීමේ දී ඩීසල් ලීටර් 22 බැගින් පිරවූ ප්ලාස්ටික් කෑන් 14ක් පිරවුම්හලේ පසුපස කාමරයක තිබී සොයා ගෙන තිබෙනවා.\nඅනතුරුව පිරවුම්හලේ ඉන්ධන ගබඩා කරන ටැංකි පරීක්ෂා කිරීමේදී සුපර් ඩීසල් ලීටර් 23000ක් සහ සාමාන්‍ය ඩීසල් ලීටර් 7000ක් පමණ තිබී නිලධාරීන්ට හමු වී ඇති බව වාර්තා වනවා.\nඑහෙත් පිරවුම්හලේ ඩීසල් නො මැති බවට දැන්වීම් ප්‍රදර්ශනය කර තිබුණා.\nසගවා තිබී සොයාගත් ඉන්ධන නියම මිළ යටතේ පාරිභෝගිකයින්ට අලෙවි කරන ලෙස පාරිභෝගික අධිකාරියේ නිලධාරීන් විසින් පිරවුම්හලේ කළමණාකාරීත්වයට උපදෙස් දුන් අතර, එම ඉන්ධන ඒ අවස්ථාවේ දී ම අළෙවි කිරීම ආරම්භ වූ බව යි වාර්තා වන්නේ.",
       "URL": "https://www.hirunews.lk/300044/වැඩි-මිලට-තෙල්-විකිණූ-අයට-වැඩ-වැරදෙයි",
       "Category": "Local News",
       "Parent URL": "https://www.hirunews.lk/local-news.php?pageID=1279"
}