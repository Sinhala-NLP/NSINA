{
       "Source": "hirunews",
       "Timestamp": "Thursday, 26 January 2023 - 7:44",
       "Headline": "ATM යන්ත්‍රය ගලවාගෙන ගිය, වෑන් රථයේ රියදුරු ගැන පොලිසියේ අවධානය",
       "News Content": "ගම්පොළ නගරයේ පිහිටි පෞද්ගලික බැංකුවක ඒ.ටී.එම්. යන්ත්‍රය ගලවාගෙන යෑමේ සිද්ධියට අදාළ ව පොලිස් භාරයට ගත් වෑන් රථයේ සිටි රියදුරු සම්බන්ධයෙන් මේ වන විට පොලිසියේ දැඩි අවධානය යොමු ව තිබෙනවා.\nඒ, ඔහු සිදු කරන පරස්පර ප්‍රකාශ හේතුවෙන්.\nඒ.ටී.එම්.යන්ත්‍රය ගලවාගෙන යාමේ සිද්ධියට කොල්ලකරුවන් පැමිණි වෑන් රථය පේරාදෙණිය ප්‍රදේශයේ දමාගොස් තිබිය දී ඊයේ සොයාගත් අතර, එහි රියදුරු පොලීසිය විසින් මේ වනවිට රඳවාගෙන ප්‍රශ්න කරමින් සිටිනවා.\nගම්පොල නගරයේ පිහිටි පෞද්ගලික බැංකු ශාඛාවක මුදල් තැන්පතු යන්ත්‍රය ආයුධ සන්නද්ධව වෑන් රථයකින් පැමිණි පුද්ගලයින් සිව් දෙනෙකු විසින් ගලවාගෙන රැගෙන ගොස් තිබුණේ ඊයේ අලුයම් කාලයේයි.\nමොවුන් බැංකුවේ ආරක්ෂක නිලධාරියාගේ හිසට පිස්තෝලයක් එල්ල කර ඔහුව පුටුවක ගැටගසා මෙම සොරකම සිදු කර තිබුණා.\nකොල්ලකරුවන් කුලී පදනම මත අදාල වෑන් රථය මෙම සිද්ධියට රැගෙනවිත් ඇති අතර, පසුව වෑන් රථය පේරාදෙණිය ප්‍රදේශයේ දමා ගොස් තිබියදී සොයා ගෙන තිබුණේ එහි රියදුරු පොලිස් හදිසි ඇමතුම් අංශයට ලබාදුන් තොරතුරක් මතයි.\nකොල්ලකරුවන් වෑන් රථය තුල රියදුරුගේ දෑත් බැඳ දමා පලාගිය බව වාර්තා වූ අතර පසුව ඔහු දෑත් ගලවා ගෙන පොලීසියට ඒ පිළිබඳව දැනුම්දී තිබුණා.\nවෑන් රථය කොල්ලකරුවන් විසින් අරණායක ප්‍රදේශයෙන් අන්තර්ජාලය හරහා කුලී පනම මත ලබාගෙන ඇති අතර, රියදුරුට දැනුම්දී ඇත්තේ වෑන් රථය පේරාදෙණිය හරහා ගලහා ප්‍රදේශයට රැගෙන එන ලෙසටයි.\nඑහි දී ගලහ ප්‍රදේශයෙන් වෑන් රථයට තිදෙනෙකු ගොඩවී තිබෙනවා.\nඔවුන් දෙල්තොට ප්‍රදේශයට ගොස් එම ස්ථානයෙන් ද තවත් දෙදෙනෙකු වෑන් රථයට නංවාගෙන ඇති අතර මද දුරක් ගිය පසු තමාගේ දෑස් බැඳ එක් අයෙකු දෙල්තොට ප්‍රදේශයේ ස්ථානයකින් බැස්ස වූ බවටයි රියදුරා පොලීසියට ප්‍රකාශ කර ඇත්තේ.\nඅනතුරුව කොල්ලකරුවන් පෞද්ගලික බැංකුවේ මුදල් තැන්පතු යන්ත්‍රය ගලවා ඉවත් කර තමන්ව රථයට නංවාගෙන පේරාදෙණිය ගලහ ප්‍රදේශයෙන් වෑන් රථය දමාගිය බව රියදුරු පොලීසියට ප්‍රකාශ කර තිබුණා.\nඑහෙත්, ඔහුගේ ඇතැම් ප්‍රකාශ පරස්පර වන බවයි විමර්ශන සිදුකරන ජ්‍යෙෂ්ඨ පොලිස් නිලධාරියෙකු හිරු ප්‍රවෘත්ති අංශයට සඳහන් කළේ.\nකෙසේ වෙතත්, සොරාගෙන ගිය ඒ.ටී.එම්. යන්ත්‍රය හෝ ඊට අදාළ සැකකරුවන් මෙතෙක් අනාවරණ කරගෙන නොමැති අතර, පොලිසිය සඳහන් කළේ ඒ.ටී.එම්. යන්ත්‍රයේ රුපියල් 7,646,700ක් තිබූ බව යි.",
       "URL": "https://www.hirunews.lk/325896/atm-යන්ත්‍රය-ගලවාගෙන-ගිය-වෑන්-රථයේ-රියදුරු-ගැන-පොලිසියේ-අවධානය",
       "Category": "Local News",
       "Parent URL": "https://www.hirunews.lk/local-news.php?pageID=579"
}