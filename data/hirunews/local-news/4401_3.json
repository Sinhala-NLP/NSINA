{
       "Source": "hirunews",
       "Timestamp": "Thursday, 27 July 2017 - 7:20",
       "Headline": "තහනම් ලැයිස්තුවෙන් ඉවත් කළත් යුරෝපා සංගමයේ කොටි තහනමේ වෙනසක් නැහැ",
       "News Content": "එල්.ටී.ටී.ඊ. සංවිධානය, තහනම් සංවිධාන ලැයිස්තුවෙන් ඉවත් කිරීමට යුරෝපා සංගම් අධිකරණය නියෝග කර තිබුණත්, එම සංවිධානය තවදුරටත් ත්‍රස්තවාදී සංවිධානයක් ලෙස සළකන බව යුරෝපා සංගමය පවසනවා.\nනිවේදනයක් නිකුත් කරමින් ඔවුන් කියා සිටියේ ඒ අනුව යුරෝපා සංගමය තුළ එල්.ටී.ටී.ඊ. තහනම තවදුරටත් එලෙසම ක්‍රියාත්මක බවයි.\n2009 වසරේදී ශ්‍රී ලංකා රජය එල්.ටී.ටී.ඊ. සංවිධානය, පරාජයට පත් කිරීමෙන් පසුව තවදුරටත් එල්.ටී.ටී.ඊ. ත්‍රස්ත අවදානමක් ඇති බවට සාක්ෂි නොමැති බැවින් එම සංවිධානය තහනම් සංවිධාන ලැයිස්තුවෙන් ඉවත් කිරීමට යුරෝපා සංගම් අධිකරණය පියවර ගත්තා.\nමෙම තහනම ඉවත් කිරීම සම්බන්ධයෙන් යුරෝපා සංගමය නිවේදනයක් නිකුත් කරමින් කියා සිටියේ මෙම අධිකරණය අදාළ නියෝගය සිදුකර ඇත්තේ 2011 - 2015 එල්.ටී.ටී.ඊ. තහනමට අදාළව බවයි.\nඑහෙත් 2015 - 2017 කාලයට අදාළව යුරෝපා සංගමය පැනවූ එල්.ටී.ටී.ඊ. තහනමට මෙම තීන්දුව බල නොපාන බවද එම සංගමය පවසනවා.\nඑමෙන්ම යුරෝපා අධිකරණය විසින් එල්.ටී.ටී.ඊ තහනම ඉවත් කළද, ඔවුන් වෙනුවෙන් අරමුදල් සහ වත්කම් රැස් කිරීමට ඉඩ ලබා නොදෙන බවද එම නිවේදනයේ තවදුරටත් සඳහන්.\nයුරෝපා අධිකරණය එල්.ටී.ටී.ඊ. තහනම ඉවත් කිරීම සම්බන්ධයෙන් හිරු ප්‍රවෘත්ති අංශය මානව හිමිකම් කොමිෂන් සභාවේ හිටපු කොමසාරිස්වරයෙකු වන ආචාර්ය  නීතීඥ ප්‍රතිභා මහනාමහේවාගෙන් විමසීමක් කළා.\nඑහිදී ඔහු කියා සිටියේ එම අධිකරණය වෙත ශ්‍රී ලංකා රජය විසින් ඇපෑලක් ඉදිරිපත් කිරීමේ අවස්ථාවක් ඇති බවයි.",
       "URL": "https://www.hirunews.lk/166870/තහනම්-ලැයිස්තුවෙන්-ඉවත්-කළත්-යුරෝපා-සංගමයේ-කොටි-තහනමේ-වෙනසක්-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=4401"
}