{
       "Source": "hirunews",
       "Timestamp": "Saturday, 05 June 2021 - 7:03",
       "Headline": "දිස්ත්‍රික්ක නවයකට නාය යාමේ අවදානම් නිවේදන නිකුත් කරයි (වීඩියෝ)",
       "News Content": "අධික වර්ෂාපතනයත් සමඟ නායයාමේ අවදානම දිස්ත්‍රික්ක 09 ක් සඳහා දිගුකර තිබෙනවා.\nජාතික ගොඩනැගිලි පර්යේෂණ සංවිධානය ප්‍රකාශ කළේ කොළඹ දිස්ත්‍රික්කයේ සීතාවක දිසා ලේකම් ප්‍රදේශය මෙන්ම, ගාල්ල දිස්ත්‍රික්කයේ නෙලුව ප්‍රදේශය, කළුතර දිස්ත්‍රික්කයේ වලල්ලාවිට සහ හොරණ දිසා ලේකම් ප්‍රදේශ වල මෙලෙස නායයාමේ අවදානම් පවතින බවයි.\nමීට අමතරව, මහනුවර දිස්ත්‍රික්කයේ තුම්පනේ, උඩුනුවර සහ යටිනුවර නායයාමේ අවදානමක් පවතිනවා.\nමාතලේ, මාතර, නුවරඑළිය සහ රත්නපුර දිස්ත්‍රික්කවල මෙන්ම කෑගල්ල දිස්ත්‍රික්කයේ ගලිගමුව, මාවනැල්ල, කෑගල්ල, යටියන්තොට, රුවන්වැල්ල, දැරණියගල, බුලත්කොහුපිටිය, දෙහිඕවිට, රඹුක්කන, අරණායක සහ වරකාපොල ප්‍රදේශවල ද නායයාමේ අවදානමක් හෙට (06) අලුයම 5.30 දක්වා ප්‍රකාශයට පත් කර තිබෙනවා.\nමේ අතර බස්නාහිර, සබරගමුව, මධ්‍යම සහ වයඹ පළාත්වලත් ගාල්ල, මන්නාරම සහ යාපනය දිස්ත්‍රික්කවලත් අද (05) දිනය තුල විටි විට වැසි හෝ ගිඟුරුම් සහිත වැසි ඇති විය හැකි බව කාලගුණ විද්‍යා දෙපාර්තමේන්තුව නිවේදනය කරනවා.\nබස්නාහිර සහ සබරගමුව පළාත්වල ඇතැම් ස්ථානවලට මිලි මීටර් 100 ට පමණ තද වැසි ද ඇතිවිය හැකියි.\nවයඹ සහ මධ්‍යම පළාත්වල ඇතැම් ස්ථානවලට මිලි මීටර් 50 ට වැඩි තරමක් තද වැසි ද ඇතිවිය හැකි බවයි එම දෙපාර්තමේන්තුව දැනුම් දෙන්නේ.\nසෙසු ප්‍රදේශ වල අද (05) සවස් කාලයේදී හෝ රාත්‍රි කාලයේදී තැනින් තැන වැසි හෝ ගිඟුරුම් සහිත වැසි ඇතිවිය හැකි බව කාලගුණ විද්‍යා දෙපාර්තමේන්තුව අද උදෑසන නිකුත් කළ නිවේදනයේ සඳහන්.",
       "URL": "https://www.hirunews.lk/273417/දිස්ත්‍රික්ක-නවයකට-නාය-යාමේ-අවදානම්-නිවේදන-නිකුත්-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1905"
}