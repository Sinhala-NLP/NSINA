{
       "Source": "hirunews",
       "Timestamp": "Saturday, 12 February 2022 - 13:34",
       "Headline": "සෑම දිස්ත්‍රික් කමිටුවකටම හමුදා නිලධාරියෙක් (වීඩියෝ)",
       "News Content": "යල කන්නයේ දී වී ගොවීන්ට සහය ලබාදීමේ අරමුණින් සෑම දිස්ත්‍රික් කමිටුවක්ම නියෝජනය කරන පරිදි හමුදා නිලධාරියෙකු යෙදවීමට පියවර ගෙන ඇති බව යුද හමුදාපති ජෙනරල් ශවේන්ද්‍ර සිල්වා ප්‍රකාශ කළා.\nහිරු ප්‍රවෘත්ති අංශය කළ විමසීමක දී ඔහු සඳහන් කළේ ලබන මාර්තු සිට සැප්තැම්බර් දක්වා යල කන්නයේ වී ගොවීන්ගේ වගා කටයුතුවලට උපරිම සහය දැක්වීම සහ ඉන් නිසි අස්වැන්නක් ලබාගැනීම මෙහි ප්‍රධාන අරමුණ බවයි.\nඒ අනුව ගොවිජන සේවා මධ්‍යස්ථාන සහ දිස්ත්‍රික් කමිටු නියෝජනය කරන පරිදි එහි සම්බන්ධීකරණ කටයුතු සඳහා මෙලෙස හමුදා නිලධාරීන් සෑම දිස්ත්‍රික්කයකටම යෙදවීමට නියමිතයි.\nඒ පිළිබඳව සාකච්ඡා කිරීම සඳහා ඊයේ දිස්ත්‍රික් ලේකම්වරුන්ගේ ප්‍රධානත්වයෙන් සාකච්ඡාවක් ද පවත්වා තිබෙනවා.\nමේ අතර රජයේ මුදල් කෝටි ගණනක් වැය කර ඉදිකරනු ලැබූ සතොස ආයතනයට අයත් හිඟුරක්ගොඩ කැකුළු සහල් නිෂ්පාදනාගාරයක් ප්‍රයෝජනයක් නොගෙන විනාශවීමේ අවදානමකට ලක්ව ඇති බව හිරු ප්‍රවෘත්ති අංශයට වාර්තා වුණා.\n1998 වසරේ මෙම හිඟුරක්ගොඩ පිහිටි සතොස වී ගබඩා සංකීර්ණය කැකුළු සහල් නිෂ්පාදනය සඳහා නව යන්ත්‍ර සවි කර ආරම්භ කරනු ලැබුවා.\nමෙම වී ගබඩා සංකීර්ණය රජයට අයත් වී ගබඩා සංකීර්ණවලින් දෙවන විශාලතම වී ගබඩා සංකීර්ණයයි.\nමේ වනවිට එහි නිෂ්පාදන කටයුතු නවතා දමා ඇත්තේ යන්ත්‍ර සූත්‍ර දිරායාමට ලක්වීම හේතුවෙන්.\nමෙහි වී කිලෝ එක්කෝටි විසි ලක්ෂයක් ගබඩා කළ හැකියි.",
       "URL": "https://www.hirunews.lk/296817/සෑම-දිස්ත්‍රික්-කමිටුවකටම-හමුදා-නිලධාරියෙක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1361"
}