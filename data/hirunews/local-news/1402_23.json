{
       "Source": "hirunews",
       "Timestamp": "Monday, 24 January 2022 - 14:08",
       "Headline": "මෙරට ආහාර උද්ධමනය ලෝකයේ 12 වන තැනට",
       "News Content": "මෙරට ආහාර කාණ්ඩයේ උද්ධමනය 2021 දෙසැම්බර් මාසයේ සියයට 21.5 දක්වා ඉහළ ගිය අතර, ඒ අනුව ලොව ආහාර උද්ධමනය අතින් ශ්‍රී ලංකාව 12 වන ස්ථානයට පත්ව තිබෙනවා.\nටේ්‍රඩින් ඉකොනොමික්ස් වෙබ් අඩවියේ යාවත්කාලීන කළ දත්තවලට අනුව එලෙස වැඩිම ආහාර උද්ධමනයක් පවතින රට වන්නේ වෙනිසියුලාවයි.\nලෙබනනය සහ සුරිනාම් එහි දෙවන සහ තුන්වන ස්ථානවල රැඳී සිටිනවා.\nශ්‍රී ලංකාවට වඩා ඉහළ ආහාර උද්ධමනයක් පවතින අනෙකුත් රටවල් වන්නේ සිම්බාබ්වේ, ආජන්ටිනාව, තුර්කිය, ඉරානය, සිරියාව, ඉතියෝපියාව, ඇන්ගෝලාව සහ හයිටි රාජ්‍යයයි.\nපසුගිය වසර අවසාන මාස කිහිපය තුළ මෙරට උද්ධමනය සීග්‍රයෙන් ඉහළ ගිය අතර, දෙසැම්බරයේ එය සියයට 21.5 දක්වා ඉහළ ගියේ නොවැම්බරයේ 16.9 ක් ලෙස සටහන්වීමෙන් අනතුරුවයි.\nඑමෙන්ම, ජාතික පාරිභෝගික මිල දර්ශකයේ වාර්ෂික ලක්ෂ්‍යමය වෙනස මගින් මනිනු ලබන උද්ධමනය පසුගිය නොවැම්බර් මාසයේ පැවති සියයට 11.1 සිට දෙසැම්බරයේදී සියයට 14 දක්වා ඉහළ ගොස් ඇති බවයි, මහ බැංකුව ප්‍රකාශ කළේ.\nදෙසැම්බරයේදී මෙලෙස ආහාර කාණ්ඩයේ එළවළු, සහල් සහ අමුමිරිස් මිල ගණන් විශේෂයෙන් ඉහළ ගිය අතර, ආහාර නොවන කාණ්ඩය තුළ ආපනශාලා සහ හෝටල්, මත්පැන් සහ බුලත් මිල ගණන් ඉහළ ගොස් තිබෙනවා.",
       "URL": "https://www.hirunews.lk/294985/මෙරට-ආහාර-උද්ධමනය-ලෝකයේ-12-වන-තැනට",
       "Category": "Local News",
       "Parent URL": "https://www.hirunews.lk/local-news.php?pageID=1402"
}