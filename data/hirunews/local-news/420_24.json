{
       "Source": "hirunews",
       "Timestamp": "Tuesday, 11 April 2023 - 10:23",
       "Headline": "ගිනි අවි ළඟ තබා ගත් පුද්ගලයින් තිදෙනෙක් මාට්ටු",
       "News Content": "පොලිසිය විසින් මෙරට නිෂ්පාදිත ගිනි අවි ළඟ තබා ගත් පුද්ගලයින් තිදෙනෙක් ගත වූ පැය 24ක කාලය තුල දී දිවයිනේ විවිධ ප්‍රදේශවලින් අත්අඩංගුවට ගෙන තිබෙනවා.\nපුවරසන්කුලම පම්පමඩුව වැව ප්‍රදේශයේ දී ඊයේ(10) පුවරසන්කුලම පොලිස් නිලධාරීන් විසින් වැටලීමක් සිදුකර මෙරට නිෂ්පාදිත බෙහෙත් කොටන තුවක්කුවක් සන්තකයේ තබාගෙන සිටි වයස අවුරුදු 29ක සැකකරුවෙක් අත්අඩංගුවට ගෙන තිබෙනවා.\nසැකකරු සුන්දරපුරම්, වව්නියාව ප්‍රදේශයේ පදිංචිකරුවෙක් වන අතර, ඔහුව වව්නියාව මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුව ශරීර ඇප මත නිදහස් කර තිබෙනවා.\nඑමෙන්ම ගල්ගමුව බුදුරුව කන්ද ප්‍රදේශයේ දී ගල්ගමුව පොලිස් නිලධාරීන් විසින් සිදුකළ වැටලීමකදී ද මෙරට නිෂ්පාදිත බෙහෙත් කොටන තුවක්කුවක් තම සන්තකයේ තබාගෙන සිටි වයස අවුරුදු 60ක් වන සැකකරුවෙක් අත්අඩංගුවට ගෙන තිබෙනවා.\nඑම සැකකරු ද ගල්ගමුව මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුව ඇප මත නිදහස් කර තිබෙනවා.\nතවද අඟුණකොළපැලැස්ස බරවකුඹුක ප්‍රදේශයේ දී ඊයේ(10) උදෑසන අඟුණකොළපැලැස්ස පොලීසියේ නිලධාරීන් ලද තොරතුරක් මත කල වැටලීමක දී මෙරට නිෂ්පාදිත ස්වයංක්‍රීය ගිනි අවියක්, අත් බෝම්බයක් සහ ජීව උණ්ඩ 03ක් සන්තකයේ තබාගෙන සිටි පුද්ගලයෙකු ද අත්අඩංගුවට ගෙන තිබෙනවා.\nඅත්අඩංගුවට ගත් එම සැකකරු වයස අවුරුදු 29ක් වන එම ප්‍රදේශයේ ම පදිංචිකරුවෙක් වන අතර, ඔහු අද(11) දින අඟුණකොළපැලැස්ස මහේස්ත්‍රාත් අධිකරණය වෙත ඉදිරිපත් කිරීමට නියමිතයි.",
       "URL": "https://www.hirunews.lk/332253/ගිනි-අවි-ළඟ-තබා-ගත්-පුද්ගලයින්-තිදෙනෙක්-මාට්ටු",
       "Category": "Local News",
       "Parent URL": "https://www.hirunews.lk/local-news.php?pageID=420"
}