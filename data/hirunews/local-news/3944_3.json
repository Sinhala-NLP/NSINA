{
       "Source": "hirunews",
       "Timestamp": "Tuesday, 15 May 2018 - 19:10",
       "Headline": "මාළිගාවත්තේ අවුරුදු දෙකක දරුවෙකු මියගිය රහස හෙළිවේ",
       "News Content": "පහරදීම්වලින් පසු මියගිය අවුරුදු දෙකක දරුවෙකුගේ අවසන් කටයුතු කරුණු සඟවා සිදුකිරීමට යාමේ උත්සාහයක් වළක්වා මරණය පිළිබඳ අභිරහස විසඳා ගැනීමට පොලීසිය අද සමත්වුණා.\nමෙම සිද්ධිය වාර්තාවුණේ මාළිගාවත්ත හිජ්රා මාවතේ නිවසකින්.\nරුධිරගත සීනි මට්ටම වැඩිවීම නිසා දරුවා මියගිය බව පවසමින් අවසන් කටයුතු සිදුකිරීමට දෙමව්පියන් උත්සහ දරා ඇති අතර, පොලීසියට ලද තොරතුරක් මත දරුවාගේ පාදයේ තිබූ තුවාලයක් පිළිබඳ සැක සිතී එය ඊයේ වළක්වනු ලැබුවා.\nපසුව අධිකරණ නියෝග මත අද සිදුකළ පශ්චාත් මරණ පරීක්ෂණයේදී හෙළිව තිබුණේ මොට බලයක් යොදා සිදුකළ පහරදීමකින් ඇතිවූ බහුවිධ තුවාල හේතුවෙන් දෙහැවිරිදි දරුවා මියගොස් ඇති බවයි.\nඅවස්ථා කිහිපයකදී දරුවාට මෙලෙස පහරදී ඇති බව කොළඹ නාගරික අතිරේක හදිසි මරණ පරීක්ෂකවරිය තීන්දු කළා.\nමේ අතර සුහද රග්බි තරගාවලියකට පැමිණ හදිසියේ අසනීප වී රෝහල් ගතකර සිටි අනෙක් 27 හැවිරිදි බ්‍රිතාන්‍ය ජාතික රග්බි ක්‍රීඩකයාද ජීවිතක්ෂයට පත්ව තිබෙනවා.\nඔහු සමඟ රෝහලට ඇතුළත් කළ 26 හැවිරිදි තවත් රග්බි ක්‍රීඩකයෙකු පෙරේදා ජීවිතක්ෂයට පත්වූ අතර ඔහුගේ පශ්චාත් මරණ පරීක්ෂණයේදී  විවෘත තීන්දුවක් ලබාදී තිබුණා.\nමූලික පරීක්ෂණවලදී අනාවරණ වී තිබුණේ ඔවුන් අධික ලෙස මත්පැන් සහ මත්ද්‍රව්‍ය භාවිත කර ඇති බවයි.",
       "URL": "https://www.hirunews.lk/190821/මාළිගාවත්තේ-අවුරුදු-දෙකක-දරුවෙකු-මියගිය-රහස-හෙළිවේ",
       "Category": "Local News",
       "Parent URL": "https://www.hirunews.lk/local-news.php?pageID=3944"
}