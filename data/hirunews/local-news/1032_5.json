{
       "Source": "hirunews",
       "Timestamp": "Sunday, 10 July 2022 - 14:17",
       "Headline": "පක්ෂ කිහිපයක් රහස් සාකච්ඡාවල - තීරණාත්මක පක්ෂ නායක රැස්වීමක් හෙට (වීඩියෝ)",
       "News Content": "ඉදිරි දේශපාලන තත්ත්වය සම්බන්ධයෙන් තීරණාත්මක පක්ෂ රැස්වීමක් කථානායක මහින්ද යාපා අබේවර්ධනගේ ප්‍රධානත්වයෙන් හෙට (11) පෙරවරුවේ පැවැත්වීමට නියමිතයි.\nවැඩබලන ජනාධිපතිවරයෙකු පත් කරගැනීමේ ක්‍රියාවලිය මෙන්ම සර්වපාක්ෂික ආණ්ඩුවක් පිහිටුවීම සම්බන්ධයෙන් ද මෙහිදී තීරණය කෙරෙන බවයි කථානායකවරයාට සමීප ආරංචි මාර්ග සඳහන් කළේ.\nමේ අතර අද දිනයේදී පක්ෂ කිහිපයක අභ්‍යන්තර සාකච්ඡා පැවැත්වෙන බව වාර්තාවනවා.\nහිටපු ජනාධිපති මෛත්‍රිපාල සිරිසේනගේ ප්‍රධානත්වයෙන් එම පක්ෂයේ ජ්‍යෙෂ්ඨයන්ගේ හමුවක් අද පැවැත්වෙන අතර, සමගි ජනබලවේගය ද පක්ෂ මහ ලේකම්වරයාගේ ප්‍රධානත්වයෙන් අද සාකච්ඡාවක් පැවැත්වීමට නියමිතයි.\nජනතා විමුක්ති පෙරමුණද අද දහවල් ජ්‍යෙෂ්ඨයන්ගේ හමුවක් කැඳවා ඇති අතර, එහිදී ගනු ලබන තීරණ පස්වරුවේ පැවැත්වෙන මාධ්‍ය හමුවේදී ප්‍රකාශයට පත් කිරීමටයි නියමිතව ඇත්තේ.\nමේ අතර ඉන්දීය සහන ණය යෝජනා ක්‍රමය යටතේ සැපයෙන යූරියා පොහොර තොගය අද නිල වශයෙන් ශ්‍රී ලංකා රජයට භාරදීම අද සිදු කෙරෙනවා.\nඒ, කොළඹ පිහිටි ඉන්දියානු මහ කොමසාරිස් නිල නිවසේදියි.\nසිය අවසන් රාජකාරිය ලෙස මෙම පොහොර තොගය භාරගනු ලැබුවේ කෘෂිකර්ම අමාත්‍ය මහින්ද අමරවීර විසින්.\nඅද (10) මෙලෙස මෙරටට ලැබුණු යූරියා පොහොර තොගය ලොරි මගින් හුණුපිටියට ප්‍රවාහනය කර එතැන් සිට ග්‍රාමීය ප්‍රදේශ වෙත ප්‍රවාහනය කිරීමටයි නියමිතව ඇත්තේ.",
       "URL": "https://www.hirunews.lk/309596/පක්ෂ-කිහිපයක්-රහස්-සාකච්ඡාවල-තීරණාත්මක-පක්ෂ-නායක-රැස්වීමක්-හෙට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1032"
}