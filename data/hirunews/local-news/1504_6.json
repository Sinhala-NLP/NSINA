{
       "Source": "hirunews",
       "Timestamp": "Friday, 10 December 2021 - 14:55",
       "Headline": "එන්නත් කාඩ්පත නොමැතිව පොදු ස්ථානවලට ඇතුළු වීම තහනම්",
       "News Content": "එළඹෙන උත්සව සමයේදී කොරෝනා ව්‍යාප්තිය පාලනය සඳහා බූස්ටර් හෙවත් වර්ධක මාත්‍රාව ඉදිරි දෙසතිය තුළදී ලබාදී අවසන් කරන ලෙස ජනාධිපති ගෝඨාභය රාජපක්ෂ කොවිඩ් මර්දන විශේෂ කමිටු සාමාජිකයින්ට අද උපදෙස් ලබාදුන්නා.\nදෙවන මාත්‍රාව ලබාගෙන මාස 3 ක් සම්පූර්ණ කළ සියලු දෙනා වර්ධක මාත්‍රාව ලබාගැනීමට සුදුසුකම් ලබන බවයි, ජනාධිපති කාර්යාලයේ පැවති මෙම සාකච්ඡාවේදී සඳහන් වුණේ.\nඑන්නත ලබාදෙන ඕනෑම ස්ථානයකින් හෙට සිට දිනපතා වර්ධක මාත්‍රාව ලෙස ෆයිසර් එන්නත ලබාගැනීමට අවස්ථාව සැළසෙනවා.\nඑසේම කොරෝනා ව්‍යාප්තිය වැළැක්වීමට එන්නත නොගත් පිරිසට පොදු ස්ථානවලට ඇතුලුවීම වැළැක්වීම සඳහා මේ වනවිට නීතිපති උපදෙස් ලබාගෙන අවසන්.\nඑය සැළකිල්ලට ගෙන ඉදිරියේදී පොදු ස්ථානවලට ඇතුලුවීමේදී එන්නත් කාඩ්පත අනිවාර්ය කිරීමටද කොවිඩ් කමිටුව අද(10)දින තීරණය කළ බවයි, ජනාධිපති මාධ්‍ය අංශය නිවේදනය කළේ.\nමේ අතර, වයස අවුරුදු 12 ත් 15 ත් අතර සියලු දරුවන්ට කොරෝනා මර්දන එන්නතක පළමු මාත්‍රාව ලබාදීමට අනුමැතිය හිමිව තිබෙනවා.\nජනාධිපති කාර්යාලයේ අද පැවති කොවිඩ් මර්දන විශේෂ කමිටු රැස්වීමේදී ජනාධිපතිවරයා උපදෙස් ලබා දුන්නේ අධ්‍යාපන අමාත්‍යාංශය සමග සැලසුම්කොට එන්නත ලබාදීමට කඩිනමින් කටයුතු කරන ලෙසටයි.\nමේ සම්බන්ධයෙන් හිරු ප්‍රවෘත්ති අංශය අධ්‍යාපන අමාත්‍යාංශයේ සෞඛ්‍ය හා පෝෂණ අධ්‍යක්ෂ කමනි ගුණරත්නගෙන් සිදුකළ විමසීමකදී ඇය කියා සිටියේ, සෞඛ්‍ය සේවා අධ්‍යක්ෂවරයාගේ දැනුම්දීම මත ඉදිරියේදී දරුවන්ට එන්නත් ලබාදෙන දින සම්බන්ධයෙන් තීරණයක් ගන්නා බවයි.\nමේ අතර, වයස අවුරුදු 16 ත් 19 ත් අතර දරුවන්ට කොරෝනා මර්දන එන්නතක දෙවන මාත්‍රාව ලබාදීම සඳහා ද අනුමැතිය හිමිව තිබෙනවා.\nඑසේම, ඔමික්‍රෝන් ප්‍රභේදය පැතිර යාමේ අවදානම නිසා දකුණු අප්‍රිකාව, නැමීබියාව, සිම්බාබ්වේ, බොට්ස්වානා, ලෙසතෝ සහ ස්වාසිලන්තයේ සිට දිවයිනට පැමිණීමට පනවා තිබූ තාවකාලික තහනම ද වහාම ක්‍රියාත්මක වන පරිදි ඉවත් කළ බව සිවිල් ගුවන් සේවා අධිකාරිය අද ප්‍රකාශ කළා.",
       "URL": "https://www.hirunews.lk/290595/එන්නත්-කාඩ්පත-නොමැතිව-පොදු-ස්ථානවලට-ඇතුළු-වීම-තහනම්",
       "Category": "Local News",
       "Parent URL": "https://www.hirunews.lk/local-news.php?pageID=1504"
}