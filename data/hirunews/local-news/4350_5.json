{
       "Source": "hirunews",
       "Timestamp": "Monday, 28 August 2017 - 10:40",
       "Headline": "ගිරිබාවේ සිසුවිය දූෂණය කර මරා දැමූ, සහාසිකයාගේ මව පොලිසියට ලිපියක් යවයි (ඡායාරූප)",
       "News Content": "ගල්ගමුව ගිරිබාව සාලිය අසෝකපුර ප්‍රදේශයේ 17 හැවිරිදි පාසල් සිසුවියක් ඝාතනය කිරීමේ සිද්ධිය සම්බන්ධයෙන් සැකපිට අත්අඩංගුවට ගත් 36 හැවිරිදි හර්ෂණ සමන් කුමාර නැමැත්තාගේ මව වන ආර්.කේ කුසුමාවතී මෙම අපරාධය කළ තම පුතු එල්ලා මැරුවද තමාගේ කිසිදු අකමැත්තක් නොමැති බව ප්‍රකාශ කර තිබෙනවා.\nඒ ඇය, ඝාතනයට ලක්වූ දැරියගේ අවමංගල්‍ය උත්සවයේ දී සැවොම ඉදිරියේ කියවන ලෙස ඉල්ලමින් ගල්ගමුව සහකාර පොලිස් අධිකාරී අනුර දෙල්ගහපිටිය වෙත යොමුකළ ලිපිය මගින්.\nආර්.කේ කුසුමාවතීගේ අත්සනින් යුතු එම ලිපියේ සඳහන් වුයේ මෙවැනි සාහසික අපරාධකරුවෙකුගේ මවක් වීම හේතුවෙන් දැනෙන වේදනාව ඉවසා දරාගත නොහැකි බවයි.\nඑමෙන්ම ඝාතනයට ලක් වූ දියණිය වෙනුවෙන් තමා කරන පිං ඇයගේ පරලොව දිවිය වෙනුවෙන් අනුමෝදන් වේවා ලෙසද කුසුමාවතී ප්‍රාර්තනා කරනවා.\nතවද ඇය වැඩිදුරටත් ප්‍රකාශ කර තිබුනේ මෙම අපරාධය කළ තම පුතු එල්ලා මැරුවද තමාගේ කිසිදු අකමැත්තක් නොමැති බවයි.\nමෙම සිසුවිය දුෂණය කර ඝාතනය කරන්නට ඇති බවට පොලිසිය මුල සිටම සැක පළ කරා.\nඝාතනය සිදු වූ දින උදෑසන මෙම දැරියගේ මව අසල නිවසකට ගොස් ඇත්තේ දෛනික රැකියාව සඳහායි.\nඑම නිවසේ මුරුක්කු නිශ්පාදනය කෙරෙන අතර එම කාන්තාව එහි සේවය කරන බව සඳහන්.\nඇය යළිත් එදින දහවල් 12 ට පමණ නිවසට පැමිණ ඇති අතර එහිදී ඇයගේ කෑ ගැසීම ඇසුනු ප්‍රදේශවාසීන් පැමිණ කළ සොයා බැලීමේදී පාසල් සිසුවිය අත් ගැටසා ඇඳ මත වැටී සිටින අයුරු දැක තිබෙනවා.\nසිසුවියගේ සිරුරේ සීරීම් තුවාල කිහිපයක් සහ උඩු තොලේ තුවාලයක් ද ඇති බවයි අප වාර්තාකරු කියාසිටියේ.\nසිද්ධියට අදාළ සැකකරු තරුණයන් පිරිසකගේ මැදිහත් වීමෙන් අත්අඩංගුවට පත්ව තිබුණා.\nසැකකරු එම ප්‍රදේශයේම පදිංචි අයෙක්.\nඑම සැකකරු මත්පැන් සහ මත්ද‍්‍රව්‍ය පානයට දැඩිව ඇබ්බැහි වී සිටි අයෙක් බවටයි හෙළිවී ඇත්තේ.\nඔහු සිසුවියගේ නිවස ආසන්නයෙන් බස් රථයක නැගී තඹුත්තේගම දෙසට පිටත්ව ගොස් තිබෙනවා.\nඑහිදී බස් රථයේ කොන්දොස්තරවරයාට ඔහුගේ හැසිරීම පිළිබඳ මතුවු සැකයක් මත ත්‍රී රෝද රථ රියදුරන් පිරිසක් දැනුවත් කර ඇති බවයි අප වාර්තාකරු සඳහන් කළේ.\nඑහිදී එම ත්‍රී රෝද රථ රියදුරන් බස් රථය පසුපස ගොස් එය නතර කර සැකකරු අල්ලා පොලිස් භාරයට පත් කර තිබෙනවා.\nආර්.කේ කුසුමාවතී කළ ඉල්ලිම ඇතුළත් ලිපිය පහතින්.\n(ඡායාරූප - ගල්ගමුව අරෝෂන / ගල්ගමුව රොෂාන්)",
       "URL": "https://www.hirunews.lk/169562/ගිරිබාවේ-සිසුවිය-දූෂණය-කර-මරා-දැමූ-සහාසිකයාගේ-මව-පොලිසියට-ලිපියක්-යවයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4350"
}