{
       "Source": "hirunews",
       "Timestamp": "Wednesday, 15 June 2022 - 19:34",
       "Headline": "ඉන්දීය ණය පහසුකමේ අවසන් තෙල් නැව හෙට - ලිට්රෝ මිල වැඩි කිරීමක් ඉල්ලයි (වීඩියෝ)",
       "News Content": "ඉන්දියන් ණය ආධාර යටතේ මෙරටට ලැබෙන මෙට්‍රික් ටොන් 40,000 ක් රැගත් අවසන් ඉන්ධන නෞකාව හෙට දිනයේ දිවයිනට ළගා වීමට නියමිතයි.\nමේ අතර, පාර්ලිමේන්තු මන්ත්‍රී උදය ගම්මන්පිල රජයට යෝජනා 10 ක් ඉදිරිපත් කර තිබෙනවා.\nඒ ඉන්ධන පරිහරණය අවම කර ගැනීම සඳහායි.\nමේ අතර, කඩිනම් ගාස්තු සංශෝධනයක් සදහා රජය ප්‍රතිපත්ති තීන්දුවක් ගතයුතු බව දුම්රිය සාමන්‍යාධිකාරී ධම්මික ජයසුන්දර ප්‍රකාශ කළා.\nකොළඹ අද පැවති මාධ්‍ය හමුවකට එක්වෙමින් ඔහු සදහන් කළේ ඉහල යන ඉන්ධන මිල දෙපාර්තමේන්තුවට දරාගත නොහැකි තත්ත්වයකට පත්ව ඇති බවයි.\nමේ වනවිට දුම්රිය සේවාවන්හි දැඩි මගී තදබදයක් පවතිනවා.\nමේ අතර, ඉන්ධන හිඟය සහ ඉන්ධන සදහා අධික පිරිවැයක් දැරීමට සිදුවීම මත ජනතාව වෙනුවෙන් ප්‍රවාහන අමාත්‍යාංශය ක්‍රියත්මක කරන විශේෂ පොදු ප්‍රවාහන සේවාවන් කිහිපයක් අද සිට ආරම්භ කෙරුණා.\nඒ යටතේ අද සිට පාසල් සිසුන් සදහා කොළඹට පැමිණෙන මාර්ග කිහිපයක් ඔස්සේ බස්රථ 20ක්ද ක්‍රියාත්මක කිරීමටයි කටයුතු යොදා තිබුණේ.\nකොළඹ නගරය ආශ්‍රීතව පාර්ක් ඇන්ඩ් රයිඩ් මගී ප්‍රවාහන සේවාවද අද සිට මාකුඹුර බහුවිධ ප්‍රවාහන මධ්‍යස්ථාන පරිශ්‍රයේදී ආරම්භ කෙරුණේ ප්‍රවාහන අමාත්‍ය බන්දුල ගුණවර්ධනගේ ප්‍රධානත්වයෙන්.\nමේ අතර, පෞද්ගලික බස් රථ සඳහා වෙන් වූ ඉන්ධන පිරවුම්හලක් අද කොළඹ - බැස්ටියන් මාවතේදී විවෘත කෙරුණා.\nදුම්රිය ඉන්ධන ප්‍රවාහන ටැංකියක් යොදා ගෙන ඊට සැපයුම් ලබාදෙනවා. මේ අතර, ඉන්ධන හිඟය හේතුවෙන් ජනතාව තවදුරටත් පීඩාවට පත්ව සිටිනවා.\nවෙනදාට වඩා දිවයිනේ ප්‍රදේශ රැසක ඉන්ධන පිරවුම්හල් අවට දිගු පෝලීම් දක්නට ලැබෙන බවයි අප වාර්තාකරුවන් සදහන් කළේ.\nබේස්ලයින් මාර්ගයේ දැඩි රථවාහන තදබදයක්ද අද පෙරවරුවේ හටගත් අතර ඒ ඉන්ධන ඉල්ලා දෙමටගොඩ ප්‍රදේශයේ සිදුකළ විරෝධතාවක් හේතුවෙන්.\nඑමෙන්ම පංචිකාවත්ත ප්‍රදේශයේදී ද ඉන්ධන ඉල්ලා විරෝධතාවක් පැවැත්වුණා. අද දිනයේත් ඉන්ධන පෝලිම්වල රැදී සිටි කිහිපදෙනෙකු අදහස් දක්වා සිටියා.\nමේ අතර, ලංකා ඛනිජ තෙල් පෞද්ගලික ටැංකි රථ හිමියන්ගේ සංගමයේ සම ලේකම් ශාන්ත සිල්වා කියා සිටියේ හෙට සහ අනිද්දා දිනයන්හි ඩීසල් සහ පෙට්‍රල් නෞකා දෙකක් දිවයිනට පැමිණෙන බවට අමාත්‍යවරයා ප්‍රකාශ කළ බවයි.\nලංකා ඛනිජ තෙල් සංස්ථාව දෛනිකව පාරිභෝගිකයන්ට බෙදා හැරීම සඳහා පිරවුම්හල්වලට නිකුත් කරන පෙට්‍රල්, ඩීසල්, භූමිතෙල් ඇතුලු සියලුම ඉන්ධන පිළිබඳ වාර්තාව වෙබ් අඩවියේ මෙන්ම, සංස්ථා ෆේස්බුක් පිටුව ඔස්සේ පළ කිරීමට කටයුතු කර ඇති බව ලංකා ඛනිජ තෙල් නීතිගත සංස්ථාව නිවේදනය කළා.\nමේ අතර, ඉදිරියේදී ගෑස් මෙටි්‍රක් ටොන් ලක්ෂයක් ආනයනය කිරීම සඳහා සාකච්ඡා පවත්වමින් සිටින බව ලිට්රෝ සමාගමේ නව සභාපති ලෙස අද වැඩ භාර ගත් මුදිත පිරීස් ප්‍රකාශ කළා.\nඔහු කියා සිටියේ ලිට්රෝ ගෑස් මිල ද රුපියල් 210 කින් ඉහළ නැංවීම සඳහා අවසර ඉල්ලා ඇති බවයි.\nකෙසේ වෙතත් ගෑස් ලබා ගැනීම සඳහා තවදුරටත් ජනතාව පෝලිම්වල රැදී සිටින බව අප වාර්තාකරුවන් පෙන්වා දුන්නා.",
       "URL": "https://www.hirunews.lk/307217/ඉන්දීය-ණය-පහසුකමේ-අවසන්-තෙල්-නැව-හෙට-ලිට්රෝ-මිල-වැඩි-කිරීමක්-ඉල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1093"
}