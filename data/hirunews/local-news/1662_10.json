{
       "Source": "hirunews",
       "Timestamp": "Wednesday, 29 September 2021 - 8:45",
       "Headline": "කොළඹ වරායේ බහාලුම් සඳහා ඩොලර් නිදහස් කෙරෙයි",
       "News Content": "සහල් සඳහා පනවා තිබූ පාලන මිල ඉවත් කිරීමට රජය කටයුතු කිරීමත් සමඟ වෙළදපළ තුළ අවශ්‍ය තරම් සහල් පවතින බව තොග වෙළදුන් පවසනවා.\nපාරිභෝගික ජනතාව චෝදනා කරන්නේ ආර්ථික ගැටලු පවතින මොහොතක සහල් මිල ඉහළ යාම දරා ගැනීමට නො හැකි බවයි.\nඑසේම පවතින මිලට සහල් තොග මිල දී ගෙන සිල්ලර මිලට අලෙවි කිරීමට යාමේ දී තමන්ට පාඩු සිදු වන බව සිල්ලර වෙළදාමේ නිරත පිරිස් පවසනවා.\nකෙසේ වෙතත්, පාරිභෝගික ආරක්ෂණ රාජ්‍ය අමාත්‍ය ලසන්ත අලගියවන්න ඊයේ කොළඹ පැවති මාධ්‍ය හමුවකට එක්වෙමින් ප්‍රකාශ කළේ පාලන මිල ඉවත් කළ ද අසාධාරණ ලෙස සහල් විකිණීමට ඉඩ ලබා නො දෙන බවයි.\nඑසේම අමාත්‍ය එස්.එම්. චන්ද්‍රසේන ද අද පැවති මාධ්‍ය හමුවක දී ප්‍රකාශ කළේ මහා පරිමාණ මෝල් හිමියන් සහල් මිල තීරණය කිරීම සම්බන්ධයෙන් කණගාටු වන බවයි.\nගොවි සංවිධාන ඇතුළු සංවිධාන කිහිපයක් ද අද මාධ්‍ය හමු කැදවා තිබූ අතර ඔවුන් ප්‍රකාශ කළේ, සහල් අර්බුදය පාලනය කර ගැනීමට නො හැකි වූ විෂය භාර අමාත්‍යවරුන් ඉල්ලා අස්විය යුතු බවයි.   ගොවි අරගල ව්‍යාපාරයේ මෙහෙයුම් කමිටු සාමාජික ඉන්ද්‍රානන්ද ද සිල්වා, පරාක්‍රම සමුද්‍ර ව්‍යාපාරයේ ඩී.කේ.ඩී. විජේරත්න සහ මහනුවර දිස්ත්‍රික් සහල් නිෂ්පාදකයින්ගේ සංගමයේ සභාපති නිශාන්ත අත්තනායක එම මාධ්‍ය හමුවට එක් ව සිටියා.\nමේ අතර ඩොලර් හිඟය හේතුවෙන් කොළඹ වරායේ සිර වී තිබෙන අත්‍යවශ්‍ය ආහාර ද්‍රව්‍ය අඩංගු බහලුම් නිදහස් කරගැනීම සඳහා ඇමරිකානු ඩොලර් මිලියන 50 ක් රාජ්‍ය බැංකු දෙකක් වෙත නිදහස් කිරීමට මහ බැංකුව තීරණය කර තිබෙනවා.\nඑසේ ම අවශ්‍ය නම් තවත් මුදල් එලෙස නිකුත් කිරීමට හැකියාව පවතින බවයි මහ බැංකු අධිපති අජිත් නිවාඩ් කබ්රාල් ප්‍රකාශ කළේ.\nඩොලර් හිඟය හේතුවෙන් කොළඹ වරායේ බහලුම් 800ක් පමණ සිරවී තිබූ අතර, මේ වනවිට ඉන් 400 ක් පමණ නිදහස් කර ඇති බව ද සඳහන්.",
       "URL": "https://www.hirunews.lk/283521/කොළඹ-වරායේ-බහාලුම්-සඳහා-ඩොලර්-නිදහස්-කෙරෙයි",
       "Category": "Local News",
       "Parent URL": "https://www.hirunews.lk/local-news.php?pageID=1662"
}