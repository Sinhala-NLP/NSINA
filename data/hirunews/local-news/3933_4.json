{
       "Source": "hirunews",
       "Timestamp": "Tuesday, 22 May 2018 - 13:19",
       "Headline": "පීඩාවට පත්වූවන් මුදා ගැනීමේ මෙහෙයුම් අඛණ්ඩව - කැළණි, කළු, ගිං සහ මාඔයේ ජල මට්ටම් යළි ඉහළට (ඡායාරූප)",
       "News Content": "දිවයිනට බලපා ඇති අයහපත් කාලගුණයෙන් දිස්ත්‍රික්ක 12ක පවුල් 10,000කට අයත් පුද්ගලයින් 38,000කට වැඩි පිරිසක් පීඩාවට පත්වී සිටිනවා.\nඑමෙන්ම, අයහපත් කාලගුණය හේතුවෙන් මේ වන විට පුද්ගලයින් 08 දෙනෙකු මිය ගොස් ඇති බවයි ආපදා කළමනාකරණ මධ්‍යස්ථානය සඳහන් කළේ.\nමේ අතර, කළුතර, රත්නපුර, කෑගල්ල, නුවරඑළිය සහ ගාල්ල යන දිස්ත්‍රික්කවලට තවදුරටත් නාය යාමේ අවදානම බලාත්මක කර තිබෙනවා.\nඑමෙන්ම කැළණි, කළු, ගිං යන ගංඟා මෙන්ම මාඔයේ ද ජල මට්ටම යළි ඉහළ යමින් පවතින බවයි වාරිමාර්ග දෙපාර්තමේන්තුව සඳහන් කළේ.\nඊයේ (21) දින ඉහළ ගොස් තිබූ නිල්වලා ගඟේ සහ අත්තනගලු ඔයේ ජල මට්ටම් මේ වන විට පහත බසිමින් පවතින බව එම දෙපාර්තමේන්තුව තවදුරටත් කියා සිටියා.\nකෙසේ වෙතත්, දින කිහිපයක් යන තුරු ජලාශ පරිහරණය කිරීමෙන් වළකින ලෙසටයි වාරිමාර්ග දෙපාර්තමේන්තුව ජනතාවගෙන් ඉල්ලා සිටියේ.\nමීට අමතරව පොල්ගොල්ල ජලාශයේ වාන් දොරටු 07 තවමත් විවෘතව පවතින අතර, එමගින් පිටවන ජලය මහවැලි ගඟට නිකුත් කෙරෙන බැවින් ඒ පිළිබදව විමසිල්ලෙන් පසුවිය යුතු බවටයි මහවැලි අධිකාරිය සඳහන් කළේ.\nඑමෙන්ම ඉහළ කොත්මලේ සහ ලක්ෂපාන ජලාශයේ විවෘත කර තිබූ වාන් දොරටු මේ වනවිට වසා දමා තිබෙනවා.\nකෙසේ වෙතත්, දැදුරුඔය ජලාශයේ වාන් දොරටු 08ම තවමත් අඩිය බැගින් විවෘතව පවතින අතර, මේ හේතුව නිසා පුත්තලම සහ ආනමඩුව ප්‍රදේශ රැසක් ජලයෙන් යට වී ඇති බවයි අප වාර්තාකරුවන් සඳහන් කළේ.\nඑම ප්‍රදේශවල කුඩා වැව් සියල්ලම ඊයේ (21) රාත්‍රිය වන විට වාන් දමමින් පැවතියා.\nකඩුපිටිඔය පිටාර ගැලීම නිසා හලාවත - කොළඹ මාර්ගයේ ගමනාගමන කටයුතුවලට ද බාධා එල්ල වී තිබෙනවා.\nඑමෙන්ම රතඹලාඔය පිටාර ගැලීමත් සමඟ සේරුකැළේ සහ මදවක්කුලම යන ගම්මානවල පහත්බිම් රැසක් ජලයෙන් යට වී ඇති බවයි වාර්තා වන්නේ.\nකලාඔයේ ජල මට්ටම ද ඉහළ යාම නිසා පුත්තලම - මන්නාරම පැරණි මාර්ගයේ ගමනාගමන කටයුතු අඩාල වී තිබෙනවා.\nඑමෙන්ම හැමිල්ටන් ඇල පිටාර ගැලීමත් සමඟ පුත්තලම - කොළඹ ප්‍රධාන මාර්ගයේ දුම්රිය ගමනාගමනය ලුණුවිල දුම්රිය ස්ථානය දක්වා සීමා කර ඇති බවයි දුම්රිය පාලක මැදිරිය සඳහන් කළේ.\nපුත්තලම ප්‍රදේශයේ පුද්ගලයින් රැසක් ජල ගැලීම් හේතුවෙන් ස්ථාන කිහිපයක කොටු වී සිටින බවටද වාර්තා වනවා.\nනාන්තණ්ඩිය - තුන්මෝදර ප්‍රදේශයේ කොටු වී සිටි පවුල් 16ක් නාවික හමුදාව විසින් බේරා ගනු ලැබුවා.\nමේ අතර, වර්ෂාවෙන් රත්නපුර දිස්ත්‍රික්කයට ද දැඩි බලපෑමක් එල්ල වී තිබෙනවා.\nඇහැළියගොඩ, කුරුවිට, කිරිඇල්ල, ඇලපාත සහ කලවාන ප්‍රදේශවල පහත්බිම් රැසක් ජලයෙන් යට වී ඇති බවටයි අප වාර්තාකරුවන් සඳහන් කළේ.\nඊයේ (21) රාත්‍රියේදී අදාළ ප්‍රදේශවලට විදුලිය විසන්ධි කරනු ලැබුවේ සිදුවිය හැකි අනතුරු වළක්වා ගැනීම සඳහායි.\nජල ගැලීම් හේතුවෙන් රත්නපුර - කලවාන ප්‍රදේශයේ කොටුවී සිටි ගැබිණි මව්වරුන් 09 දෙනෙකු ඇතුළු එකසිය හැත්තෑ දෙදෙනෙකු නාවික හමුදාව සහ ආපදා කළමනාකරණ මධ්‍යස්ථානයේ නිලධාරීන් එක්ව ඊයේ බේරා ගැනුණේ සිදුකළ මෙහෙයුම්වලින් අනතුරුවයි.\nඑම මව්වරුන්ගෙන් 06 දෙනෙකු මේ වන විට ප්‍රතිකාර සඳහා කලවාන රෝහලට ඇතුළත් කර තිබෙනවා.\nරත්නපුර අප වාර්තාකරු ධනේෂ් පෙරේරා කියා සිටියේ මේ වන විටත් එම ප්‍රදේශයට වැසි ඇද හැලෙමින් පවතින බවයි.\nඅයහපත් කාලගුණ තත්ත්වය හේතුවෙන් රත්නපුර, නිවිතිගල සහ දෙහි ඕවිට අධ්‍යාපන කලාපවල සියළුම පාසල්වලට ඊයේ (21) සහ අද (22) යන දෙදින නිවාඩු ලබාදුන්නා.\nමීට අමතරව ගාල්ල සහ මාතර යන දිස්ත්‍රික්කවල ද ඇතැම් ප්‍රදේශ තවමත් සුළු වශයෙන් ජලයෙන් යට වී පවතිනවා.\nගාල්ල දිස්ත්‍රික්කයේ කුරුපනාව, නාගොඩ සහ බුදපනාගම ප්‍රදේශවල මෙන්ම මාතර දිස්ත්‍රික්කයේ අකුරැස්ස, පානදුගම යන ප්‍රදේශවල පහත්බිම් රැසක් මේ වනවිට ජලයෙන් යට වී පවතිනවා.\nකළුතර දිස්ත්‍රික්කයේ ජලයෙන් යටවූ පහත්බිම්වල ජලය බැස යමින් පවතින බවයි අප වාර්තාකරු සඳහන් කළේ.\nජල ගැලීම් සහ විවිධ ආපදා හේතුවෙන් විපතට පත් පුද්ගලයන් මුදා ගැනීම සඳහා නාවික හමුදාව, යුද හමුදාව සහ ආපදා කළමනාකරණ මධ්‍යස්ථානයේ නිලධාරීන් එක්ව මේ වන විට විශේෂ මෙහෙයුම් ආරම්භ කර තිබෙනවා.\nයුද හමුදා මාධ්‍ය ප්‍රකාශක, බ්‍රිගේඩියර් සුමිත් අතපත්තු කියා සිටියේ රත්නපුර, කළුතර යන දිස්ත්‍රික්කවලට තවත් අතිරේක බල ඇණි කිහිපයක් යෙදවීමට කටයුතු කළ බවයි.\nඑමෙන්ම ජල ගැලීම් සහ ආපදා තත්ත්වයන් පිළිබද සොයා බැලීම සඳහා ගුවන් හමුදාවට අයත් බීච් ක්‍රාෆ්ට් ගුවන් යානයක් එම ප්‍රදේශවල නිරීක්ෂණ චාරිකාවක අද උදෑසන යෙදවීමට පියවර ගත්තා.\nවර්ෂාවත් සමඟ පස් කඳු සහ ගල් පෙරලීම් හේතුවෙන් ප්‍රදේශ රැසක මාර්ග අවහිරතා පිළිබඳව තොරතුරු වාර්තා වනවා.\nපස් කඳු කඩාවැටීම් හේතුවෙන් අවහිර වූ හැටන් - කොළඹ ප්‍රධාන මාර්ගයේ ගමනාගමන කටයුතු එක් මංතීරුවකට පමණක් සීමා කර තිබෙනවා.\nමීට අමතරව බියගම - මල්වාන, බණ්ඩාරවත්ත, මාපිටිගම යන ප්‍රදේශ කැළණි ගඟ පිටාර ගැලීම හේතුවෙන් මාර්ග අංක 226 මාර්ගය සහ කැළණිය - බියගම මාර්ගයේ ගමනාගමනයට බාධා එල්ල වී  ඇති බවයි අප වාර්තාකරුවන් සඳහන් කළේ.\nඑමෙන්ම අධික වර්ෂාවත් සමඟ කොළඹ පිටත වටරවුම් මාර්ගයේ කඩුවෙල අන්තර් හුවමාරුවෙන් වාහන පිටවීම නතර කර තිබෙනවා.\nඒ, බියගම මාර්ගය ස්ථාන කිහිපයකින් ජලයෙන් යටවීමත් සමඟයි.\nමේ හේතුවෙන් කඩවත සිට පැමිණෙන වාහන අතුරුගිරිය හුවමාරුවෙන් මෙන්ම මාතර සහ ගාල්ලේ සිට පැමිණෙන වාහන කොතලාවල අන්තර් හුවමාරුවෙන් පිටවන ලෙසයි මාර්ග සංවර්ධන අධිකාරිය දැනුම් දෙන්නේ.\nමාතර - අකුරැස්ස, ගාල්ල, කළුතර සහ ගම්පහ යන ප්‍රදේශවලද ඊයේ ඇතිවූ වර්ෂාපතනයත් සමඟ මාර්ග අවහිරතා ඇති වුණා.\nඑමෙන්ම හලාවත - කොළඹ මාර්ගය, මාදම්පේ සහ මහවැව යන ප්‍රදේශවලින් තවමත් ජලයෙන් යට වී ඇති බවයි අප වාර්තාකරු සඳහන් කළේ.\nරතඹලාඔය පිටාර ගැලීම නිසා ආනමඩුව - හලාවත මාර්ගයේ ඇතැම් ස්ථාන ද මේ වන විට ජලයෙන් යටව පවතිනවා.",
       "URL": "https://www.hirunews.lk/191303/පීඩාවට-පත්වූවන්-මුදා-ගැනීමේ-මෙහෙයුම්-අඛණ්ඩව-කැළණි-කළු-ගිං-සහ-මාඔයේ-ජල-මට්ටම්-යළි-ඉහළට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=3933"
}