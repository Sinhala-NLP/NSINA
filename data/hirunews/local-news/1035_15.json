{
       "Source": "hirunews",
       "Timestamp": "Saturday, 09 July 2022 - 6:44",
       "Headline": "''රොඳ බඳිමු - පන්නමු'' - රටම අද කොළඹට",
       "News Content": "පවතින ආර්ථික, දේශපාලනික සහ සමාජීය අර්බුදවලට විසඳුම් සෙවීම හා එම අර්බුද නිර්මාණය කිරීමේ වරදකරු වූ වත්මන් ආණ්ඩුවට වහාම ඉල්ලා අස්වෙන ලෙස බල කරමින්, නන් දෙසින් ජනතාව වීදි බැසීමට තීරණය කර තිබෙනවා.\nඒ අනුව අද (09) දිනයේ දී ''රොඳ බඳිමු - පන්නමු'' යන තේමා පාඨය මුල් කර ගනිමින්, දිවයිනේ සියලුම ප්‍රදේශවලින් මහජනතාව කොළඹට පැමිණීමට සූදානම්ව ඇති අතර, ඊට බලපෑම් කණ්ඩායම්වල ද පූර්ණ සහාය හිමිව තිබෙනවා.\nමේ හේතුවෙන් කොළඹ - කොටුව අවට ප්‍රදේශයේ ආරක්ෂාව තරකර තිබෙනවා.\nඒ අනුව පොලීසිය, පොලිස් විශේෂ කාර්ය බලකාය, යුද හමුදාව මෙන්ම කැරළි මර්දන ඒකකය ද ස්ථානගත කර ඇති ආකාරයක් දක්නට ලැබෙනවා.\nපොලීසිය මහජනතාවට දැනුම් දෙන්නේ සාමකාමීව කටයුතු කරන ලෙසටයි.\nඊයේ දිනයේදී අන්තර් විශ්වවිද්‍යාල ශිෂ්‍ය බල මණ්ඩලය විසින් ජූලි 09 මහජන අරගලය වෙනුවෙන් පළමු අරගල උණ්ඩය පත්තු කළ අතර, ඔවුන් කැළණිය විශ්වවිද්‍යාලය අසල සිට ගෝල්ෆේස් දක්වා උද්ඝෝෂණ පාඨ කියමින් පා ගමනක නිරත වුණා.\nඊට පොලිසිය හා යුද හමුදාව එක්ව අරගලකරුවන් විසුරුවා හැරීමට කඳුලු ගෑස් එල්ල කිරීම ද සිදු වුණා.\nකෙසේවෙතත් මෙවන් අර්බුදකාරී දේශපාලන වාතාවරණයක් තුළ ඊයේ (08) රාත්‍රියේ සිට කොළඹ දකුණ, කොළඹ උතුර සහ කොළඹ මධ්‍යම, ගල්කිස්ස, නුගේගොඩ ආදී ප්‍රදේශවලට නැවත දැනුම්දෙන තුරු පොලිස් ඇඳිරිනීතිය පනවනු ලැබුවා.\nඑහිදී පොලිස්පති සී.ඩී. වික්‍රමරත්න මහජනතාවගෙන් ඉල්ලා සිටියේ, ඇඳිරිනීතිය කඩනොකොට නිවෙස්වලට වී සිටින ලෙසයි.\nමේ අතර, අද දිනයේ රට තුළ ඇරඹෙන මහජන අරගලය ගැන ශ්‍රී ලංකා ඇමරිකානු තානාපතිනිය ජූලි චන්ග් විසින් ද ට්විටර් පණිවිඩයක් සටහන් කර තිබුණා.\nඒ කිසිදු ලෙසකින් අර්බුද විසඳීම උදෙසා ප්‍රචණ්ඩත්වය ඇති නොකරන ලෙසටත්, අරගල කරන්නේ නම්, සාමකාමීව එය කිරීමට සියලුදෙනා වගබලාගත යුතු බවයි.\nඑමෙන්ම සාමකාමී උද්ඝෝෂණවලට රටක් තුළ ඉඩක් ඇති බවත් සාමකාමී විරෝධතාකරුවන් ආරක්ෂා කිරීමට පොලිසිය හා හමුදාව සතු වගකීමක් බවත් ඇය ප්‍රකාශ කර සිටිනවා.\nඅද පැවැත්වෙන මහජන අරගලයට ප්‍රබල දේශපාලන පක්ෂ කිහිපයක ද සහාය හිමිව ඇති බව දක්නට ලැබෙනවා.\nශ්‍රී ලංකා නිදහස් පක්ෂයේ සභාපති හිටපු ජනපති මෛත්‍රීපාල සිරිසේන පැවසුවේ, සාමකාමී අරගලවලට සිය පක්ෂයේ ද සහාය හිමිවන බවයි.\nඑමෙන්ම ජනතා විමුක්ති පෙරමුණේ සහාය ද මෙම අරගලයට හිමිව තිබෙනවා.\nමේ අතර, ඊයේ දිනයේදී වීදි බැස ගෝල්ෆේස් වෙත පැමිණෙන්නට උත්සාහ කළ අන්තර් විශ්වවිද්‍යාල ශිෂ්‍ය බල මණ්ඩලයේ සාමාජිකයින් මේ වනවිට තවමත් කොළඹ ලෝක වෙළෙඳ මධ්‍යස්ථානය අසල රැඳී සිටින බවයි වාර්තා වන්නේ.\nමේ අතර, අන්තර් විශ්වවිද්‍යාලයීය ශිෂ්‍ය බල මණ්ඩලයට ඊයේ සහ අද කොළඹ කුරුඳුවත්ත ප්‍රදේශයේ මාර්ග කිහිපයකට ඇතුළු ඇතුළු වීම වළක්වාලමින් නියෝගයක් නිකුත් කරන ලෙස ඉල්ලා පොලිසිය කළ ඉල්ලීමක් කොළඹ ප්‍රධාන මහේස්ත්‍රාත් අධිකරණය ඊයේ ප්‍රතික්ෂේප කළා.\nමෙවන් පසුබිමක් තුළයි රටම කොළඹට - ජූලි 9 අරගලය අද කොළඹ දී සංවිධාන කර ඇත්තේ.\nඒ අනුව විරෝධතා සිදු කිරීමේදී ප්‍රචණ්ඩකාරී තත්ත්වයන් උද්ගත වුවහොත් නීතිය ක්‍රියාත්මක කිරීමට සිදුවන බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි නිහාල් තල්දූව සඳහන් කළා.\nමේ අතර කොළඹ නගරයේ දුරකථන සැපයුම් සේවා කටහඬ සන්නිවේදනයට පමණක් සීමා කරන්නැයි දන්වා යැවූ බව කියැවෙන ලිපියෙහි කිසිදු සත්‍යතාවක් නොමැති බව විදුලි සංදේශ නියාමන කොමිසම සඳහන් කළා.\nමේ අතර ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න සඳහන් කළේ අද පැවැත්වෙන විරෝධතාව සඳහා සහභාගී වීමට පැමිණෙන පිරිස් වෙත සිය සංගමයේ බස් රථ ලබා නොදෙන බවයි.\nකෙසේවෙතත් අද දිනයේ පෞද්ගලික වෛද්‍ය ප්‍රතිකාර සේවාවලින් ඉවත් වීමට තීරණය කළ බව විශේෂඥ වෛද්‍යවරුන්ගේ සංගමය ප්‍රකාශ කළා.\nඅද පැවැත්වීමට සැලසුම් කර ඇති සාමකාමී විරෝධතාවයට සහාය පළ කරමින් එම තීරණයට එළැඹි බවයි එම සංගමය කියා සිටියේ.\nමේ අතර මහා සංඝරත්නය ඇතුළු සර්ව ආගමික නායකයින් පිටකොටුව බෝධිය ඉදිරිපිට ඊයේ ආරම්භ කළසත්‍යග්‍රහය අද 3වන දිනටත් ක්‍රියාත්මකයි.\nගාලු‍මෝදර අරගලයට අදට දින 91 ක් සම්පූර්ණ වනවා.",
       "URL": "https://www.hirunews.lk/309497/රොඳ-බඳිමු-පන්නමු-රටම-අද-කොළඹට",
       "Category": "Local News",
       "Parent URL": "https://www.hirunews.lk/local-news.php?pageID=1035"
}