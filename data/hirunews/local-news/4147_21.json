{
       "Source": "hirunews",
       "Timestamp": "Monday, 01 January 2018 - 10:49",
       "Headline": "උතුරේ ලංගම සේවකයින් වර්ජනයක",
       "News Content": "වවුනියාව පැරණි බස් නැවතුම්පල වසා දැමීමට එරෙහිව උතුර පළාතේ ශ්‍රී ලංකා ගමනාගමන මණ්ඩලයේ සේවකයින් මේ වනවිට වර්ජනයක් ආරම්භ කර තිබෙනවා.\nවර්ජනය සඳහා එම පළාතේ සියලුම ඩිපෝ සේවකයින් එක්ව සිටින බවයි එම මණ්ඩලයේ නියෝජ්‍ය සාමාන්‍යාධිකාරී රෝහණ චන්ද්‍රසිරි ප්‍රකාශ කළේ.\nවවුනියාව පැරණි බස් නැවතුම්පල ඊයේ (31) මධ්‍යම රාත්‍රියේ සිට බස් රථවලට ඇතුලුවීමට නොහැකිවන ලෙස වසා දමා ඇත්තේ වවුනියාව නගර සභාව විසින්.\nමේ වනවිට බස් නැවතුම්පල වෙත පොලිස් ආරක්ෂාවද යොදවා තිබෙනවා.\nරුපියල් කෝටි 20 ක වියදමින් ඉදිකළ වවුනියාව නව බස් නැවතුම්පල වෙත ගමන් කිරීමට ශ්‍රී ලංගම සේවකයින් අකමැත්ත පළ කිරීම හේතුවෙන් අධිකරණ නියෝග මත පැරණි බස් නැවතුම්පල මෙලෙස වසා දමා ඇති බවයි වවුනියාව පොලීසියේ උසස් නිලධාරියෙකු සඳහන් කළේ.\nනව බස් නැවතුම්පල පසුගිය වසරේ ජනවාරි 17 වනදා විවෘත කළද ඊට පසුදා එය වසා දැමීමට සිදුවුණේ බස් නැවතුම්පල සම්බන්ධයෙන් පෞද්ගලික බස් රථ සේවකයින් සහ ලංගම සේවකයින් අතර ඇතිවූ ගැටුම් හේතුවෙන්.\nපසුව ඒකාබද්ධ කාලසටහනකට අනුව එහි ධාවන කටයුතු සිදුකරන ලෙස උතුර පළාත් ප්‍රධාන අමාත්‍ය සී.වී. විග්නේෂ්වරන් බස් සේවකයින්ට දැනුම් දුන්නා.\nපෞද්ගලික බස් රථ සේවකයින් ඊට කැමැත්ත පළ කළ නමුත් ලංගම සේවකයින් ඊට අකමැත්ත පළ කළා.\nමෙවන් පසුබිමකයි වවුනියාව පැරණි බස් නැවතුම්පල වසා දැමීමට වවුනියාව නගර සභාව පියවර ගත්තේ.",
       "URL": "https://www.hirunews.lk/179843/උතුරේ-ලංගම-සේවකයින්-වර්ජනයක",
       "Category": "Local News",
       "Parent URL": "https://www.hirunews.lk/local-news.php?pageID=4147"
}