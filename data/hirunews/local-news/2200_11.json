{
       "Source": "hirunews",
       "Timestamp": "Wednesday, 20 January 2021 - 13:52",
       "Headline": "ගොඩකවෙල ගර්භණී මව්වරුන් දැඩි අසීරුවක (වීඩියෝ)",
       "News Content": "මේ ගොඩකවෙල - බලවින්න ප්‍රදේශයේ පිහිටා තිබෙන පවුල් සෞඛ්‍ය සේවා නිලධාරි කාර්යාලයයි.\n1988 වර්ෂයේ සිට මෙහි ගර්භණී මාතාවන්ගේ සහ කුඩා දරුවන්ගේ සායන පවත්වන අතර මෙම පවුල් සෞඛ්‍ය සේවා නිලධාරී කාර්යාලයෙන් ගම්මාන 15ක පමණ ගැබිණි මාතාවන් සහ මව්වරුන් සේවාවන් ලබාගන්නවා.\nකෙසේ වෙතත් මෙම ස්ථානයේ පවුල් සෞඛ්‍ය සේවා නිලධාරී කාර්යාලය ඉවත්කර එහි ප්‍රාථමික සෞඛ්‍ය මධ්‍යස්ථානයක් ඉදිකිරීමට රත්නපුර ප්‍රාදේශීය සෞඛ්‍ය වෛද්‍යවරයා තීරණය කර ඇති බව මව්වරුන් පවසනවා.\nඑසේ වුවහොත් තමන්ට විශාල දුරක් ගෙවමින් පින්නකන්ද හෝ ගොඩකවෙල ප්‍රදේශවලට තම සායන සඳහා යෑමට සිදුවන බවටයි මව්වරුන් චෝදනා කරන්නේ.\nමෙම ස්ථානයේ සිට 2km පමණ දුරකින් ගොඩකවෙල සහ පල්ලේබැද්ද යන ප්‍රදේශවල රෝහල් 2ක් තිබියදීත් මෙහි තවත් ප්‍රාථමික සෞඛ්‍ය මධ්‍යස්ථානයක් ඉදිකිරීමට අවශ්‍ය නොවන අතර මේ සඳහා වැයකිරීමට සූදානම් වන මුදලින් ගොඩකවෙල රෝහලේ ප්‍රසූතාගාර ඉදිකිරීමට හැකිනම් එය මෙම ප්‍රදේශවල මව්වරුන්ට ඉතා පහසුවක් වනු ඇති බවයි ඔවුන් පෙන්වාදෙන්නේ.\nප්‍රදේශවාසීන් පවසන්නේ තමන් අපහසුතාවට ලක්කරමින් මෙවැනි තීරණ නොගන්නා ලෙසටයි.",
       "URL": "https://www.hirunews.lk/260220/ගොඩකවෙල-ගර්භණී-මව්වරුන්-දැඩි-අසීරුවක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2200"
}