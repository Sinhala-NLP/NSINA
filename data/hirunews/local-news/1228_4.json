{
       "Source": "hirunews",
       "Timestamp": "Saturday, 16 April 2022 - 12:47",
       "Headline": "ඉන්දියාවට යන ශ්‍රී ලාංකික දෙමළ ජනතාවට තාවකාලික සරණාගතභාවය? (වීඩියෝ)",
       "News Content": "ආර්ථික අර්බුදය හේතුවෙන් ශ්‍රී ලංකාවේ උතුරුකරයේ සිට තමිල්නාඩුවට මුහුදු මාර්ගයෙන් පැමිණෙන දෙමළ ජනතාවට විශේෂ අවසරයක් යටතේ තාවකාලික සරණාගතභාවය ලබාදෙන ලෙස තමිල්නාඩු මහඇමති එම්.කේ.ස්ටාලින්, ඉන්දීය අග්‍රාමාත්‍ය නරේන්ද්‍ර මෝදිගෙන් ඉල්ලීමක් කර තිබෙනවා.\nහින්දු පුවත්පත වාර්තා කරන පරිදි එමගින් ශ්‍රී ලංකාවෙන් පැමිණෙන සංක්‍රමණිකයන්ට එහි සරණාගත කඳවුරුවල රැදී සිටීමට හැකිවනු ඇති.\nශ්‍රී ලංකාවෙන් පැමිණෙන මොවුන් සහෝදර ජනතාවක් ලෙස සලකා පිලිගන්නා බවයි තමිල්නාඩු මහඇමතිවරයා නිවේදනයක් නිකුත් කරමින් ප්‍රකාශ කළේ.\nඑමෙන්ම, ඔහු ඊයේ එලෙස පැමිණි ශ්‍රී ලාංකික සංක්‍රමණික ජනතාව සමග වීඩියෝ තාක්ෂණය ඔස්සේ සංවාදයකට ද එක්වුණා.\nමේ වනවිට මෑතකදී ශ්‍රී ලංකාවේ සිට පැමිණි 39 දෙනෙකු තමිල්නාඩුවේ - රාමනාදන්පුරම්හි මණ්ඩපම් සරණාගත කඳවුරේ රැදී සිටිනවා.\nඊට කාන්තාවන් 11 දෙනෙකු සහ ළමයින් 16 දෙනෙකු ඇතුළත්.\nමෙරට යුද්ධය පැවති සමයේ පටන් පැමිණි ශ්‍රී ලාංකික දෙමළ පවුල් 19,233කට අයත් 58,540 දෙනෙකු තමිල්නාඩු ප්‍රාන්තයේ දිස්ත්‍රික්ක 29ක පිහිටි පුනරුත්ථාපන කඳවුරු 108ක තවදුරටත් රැදී සිටිනවා.\nඔවුන්ට ආහාර සහ අනෙකුත් අත්‍යාවශ්‍ය ද්‍රව්‍ය සපයනු ලබන්නේ තමිල්නාඩු ප්‍රාන්ත රජය විසින්.\nසරණාගත කඳවුරුවල සිටින ශ්‍රී ලාංකික දෙමළ ජනතාව සමග වීඩියෝ තාක්ෂණය ඔස්සේ සංවාදයට එක්වෙමින් තමිල්නාඩු මහඇමතිවරයා විමසා සිටියේ ඔවුන්ගේ අවශ්‍යතා සහ සුබ සාධනය පිළිබඳවයි.\nමෙරට උතුරුකරයේ දෙමළ ජනතාවට අවශ්‍ය සැපයුම් තූත්තුකුඩි වරායේ සිට නෞකා මාර්ගයෙන් ලබාදිය හැකි බව තමිල්නාඩු මහඇමති එම්.කේ. ස්ටාලින් යලි අවධාරණය කළා.\nඑමෙන්ම, ශ්‍රී ලංකා මුහුදු තීරයේදී අත්අඩංගුවට ගැණුනු ඉන්දීය ධීවරයන් කඩිනමින් නිදහස් කර ගැනීමට පියවර ගන්නා ලෙස ද ඔහු මධ්‍යම රජයෙන් ඉල්ලා තිබෙනවා.",
       "URL": "https://www.hirunews.lk/302057/ඉන්දියාවට-යන-ශ්‍රී-ලාංකික-දෙමළ-ජනතාවට-තාවකාලික-සරණාගතභාවය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1228"
}