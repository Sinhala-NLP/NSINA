{
       "Source": "hirunews",
       "Timestamp": "Wednesday, 15 March 2023 - 21:53",
       "Headline": "මීනගයා බිලිඳාගේ මව සහ පියා යලි රිමාන්ඩ් - පවුලම භාර ගන්න වැඩිහිටියන් කැමැත්තෙන්",
       "News Content": "මඩකලපුව බලා ධාවනය වීමට කොළඹ කොටුව දුම්රිය ස්ථානයේ නවතා තිබූ මීනගයා දුම්රියේ වැසිකිලියක දමාගොස් තිබිය දී සොයා ගත් බිලිඳාගේ මව සහ පියා ලබන 17 වනදා දක්වා යළි රක්ෂිත බන්ධනාගාර ගත කර තිබෙනවා.\nඒ ඊට අදාළ නඩුව අද (15) කොටුව මහේස්ත්‍රාත් තිලිණ ගමගේ හමුවේ කැඳවූ අවස්ථාවේදී යි.\nඑහි දී සැකකාර යුවල සහ ඔවුන්ගේ දෙමාපියන් දරුවා භාර ගැනීමට කැමැත්ත පළ කර ඇති බැවින් ඕනෑ ම ඇප කොන්දේසියක් යටතේ ඔවුන් මුදා හරින ලෙස සැකකරුවන් වෙනුවෙන් පෙනී සිටි නීතිඥවරුන් අධිකරණයෙන් ඉල්ලා සිටියා.\nඑම ඉල්ලීම ප්‍රතික්ෂේප කළ මහේස්ත්‍රාත්වරයා සඳහන් කළේ දරුවාට මව්කිරි ලබාදීම අධිකරණයේ මුඛ්‍ය අරමුණ බැවින් ඒ සම්බන්ධයෙන් පරිවාස වාර්තාවක් කැඳවන ලෙසයි.\nමේ අතර, දරුවාගේ උපත සම්බන්ධයෙන් සිදුකරන පරීක්ෂණ සඳහා වේරහැර කොතලාවල ආරක්ෂක රෝහලේ අධ්‍යක්ෂවරයාගෙන් ප්‍රකාශයක් ලබා ගැනීමට කොටුව පොලීසිය සිදුකළ ඉල්ලීමට ද මහේස්ත්‍රාත්වරයා අද අවසර ලබා දුන්නා.",
       "URL": "https://www.hirunews.lk/330047/මීනගයා-බිලිඳාගේ-මව-සහ-පියා-යලි-රිමාන්ඩ්-පවුලම-භාර-ගන්න-වැඩිහිටියන්-කැමැත්තෙන්",
       "Category": "Local News",
       "Parent URL": "https://www.hirunews.lk/local-news.php?pageID=474"
}