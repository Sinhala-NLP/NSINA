{
       "Source": "hirunews",
       "Timestamp": "Thursday, 13 January 2022 - 20:49",
       "Headline": "මහ බැංකු අධිපතිට මන්ත්‍රී හර්ෂගෙන් ප්‍රතිචාර (වීඩියෝ)",
       "News Content": "මෙරට ආර්ථිකය යථාවත් කර ගැනීමට සහයක් ලෙස ඉන්දියාව අමෙරිකානු ඩොලර් මිලියන 900ක මුදල් පහසුකමක් ලබා දී තිබෙනවා.\nමේ අතර මහ බැංකු අධිපතිවරයා ප්‍රවෘත්ති සාකච්ඡාවක් කැඳවමින් මෙරට ආර්ථික තත්ත්වය පිළිබඳව පළ කළ අදහස් සම්බන්ධයෙන් සමගි ජන බලවේගයේ ආචාර්ය හර්ෂ ද සිල්වා මන්ත්‍රීවරයා අද ප්‍රතිචාර දැක්වුවා.\nඔහු සඳහන් කළේ මේ අවස්ථාවේදී සිදුකළ යුත්තේ ණය ආපසු ගෙවීම නොව ප්‍රතිව්‍යුහගත කිරීම බවයි.\nමේ අතර, මහ බැංකු අධිපති අජිත් නිවාඩ් කබ්රාල් සහ ඉන්දීය මහ කොමසාරිස් ගෝපාල් බග්ලේ යන මහත්වරුන් අතර අද පස්වරුවේ හමුවක් පැවැත්වුණා.\nමෙරට විදෙස් මුදල් සංචිතය ප්‍රකෘති කිරීම සඳහා ඉන්දියාව අමෙරිකානු ඩොලර් මිලියන 900ක පහසුකමක් ලබා දීමට එහිදී එකඟ වී තිබෙනවා.\nඊට අමෙරිකානු ඩොලර් මිලියන 400ක මූල්‍ය හුවමාරු පහසුකමක් ඇතුළත්.\nශ්‍රී ලංකාව විසින් ආසියානු නිෂ්කාශන බේරුම්කරණ රාමුව යටතේ ඉන්දියාවට ගෙවීමට තිබූ අමෙරිකානු ඩොලර් මිලියන 500ක මුදල් ගෙවීමේ කාලසීමාව දීර්ඝ කිරීමට ද පියවර ගත් බවයි ඉන්දීය මහ කොමසාරිස් කාර්යාලය නිවේදනය කළේ.\nමේ අතර, රාජ්‍ය නිලධාරීන්ට සහ විශ්‍රාමිකයන්ට රුපියල් 5000ක මාසික දීමනාවක් ලබාදීමට අදාළ චක්‍රලේඛය රාජ්‍ය සේවාල පළාත් සභා හා පළාත් පාලන අමාත්‍යාංශය අද නිකුත් කළා.\nඒ අනුව මාසික වැටුප් ලබන ස්ථිර, තාවකාලික, කොන්ත්‍රාත් පදනම යටතේ සිටින රාජ්‍ය නිලධාරීන්, දෛනික වැටුප් ලබන නිලධාරීන් හා විශ්‍රාමිකයින් හට මෙම දීනාමනාව හිමිවනු ඇති.",
       "URL": "https://www.hirunews.lk/293946/මහ-බැංකු-අධිපතිට-මන්ත්‍රී-හර්ෂගෙන්-ප්‍රතිචාර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1426"
}