{
       "Source": "hirunews",
       "Timestamp": "Monday, 03 July 2017 - 8:54",
       "Headline": "ලක්ෂ 77 කොල්ලයේ සැකකරුවන් අත්අඩංගුවට",
       "News Content": "කඩවත ප්‍රධාන පෙළේ නිමි ඇඳුම් ප්‍රදර්ශනාගාරයකට අයත් රුපියල් ලක්ෂ 77 කට අධික මුදලක් කොල්ලකෑමේ සිද්ධියට සම්බන්ධ ප්‍රධාන සැකකරු ඇතුලූ පස්දෙනෙකු අත්අඩංගුවට ගෙන තිබෙනවා.\nපොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර සඳහන් කළේ ඊයේ අත්අඩංගුවට ගත්  සැකකරුවන් අතර හිටපු යුද හමුදා සෙබළුන් දෙදෙනෙකු ද සිටින බවයි.\n45 සහ 35 යන වයස්වල පසුවන ඔවුන්, රාගම සහ තංගල්ල ප්‍රදේශවල පදිංචිකරුවන්. අත්අඩංගුවට ගත් සැකකරුවන්ගෙන් එක් අයෙකු නිමි ඇඳුම් ප්‍රදර්ශනාගාරයේම සේවය කරන පුද්ගලයෙකු බවයි පොලීසිය සඳහන් කළේ.\nඅත්අඩංගුවට ගත් අනෙක් සැකකරුවන් දෙදෙනාගෙන් එක් අයෙකු තණමල්විල ප්‍රදේශයේ පදිංචි 29 හැවිරිදි පුද්ගලයෙක් වනවා.\nඅනෙක් සැකකරු රඹුක්කන ප්‍රදේශයේ පදිංචි 35 හැවිරිදි පුද්ගලයෙක් වන අතර, ඔහු මීට පෙර කොල්ලකෑම් රැසක් සම්බන්ධයෙන් රක්ෂිත බන්ධනාගාරගතව සිට ඇප මත නිදහස්ව සිටි අයෙකු බව පොලීසිය කියා සිටියා.\nකොල්ලකන ලද රුපියල් 77 ලක්ෂ 80 000 ක මුදලින් 44 ලක්ෂ 51 000 ක් සොයාගැනීමට පොලීසියට හැකිවී තිබෙනවා.\nමෙම කොල්ලකෑමේ සිද්ධියේ විමර්ශන කටයුතු පිළිබඳව පැහැදිළි කිරීම සඳහා පොලිස් මාධ්‍ය ප්‍රකාශක, පොලිස් අධිකාරී  රුවන් ගුණසේකර නුවරඑළිය පොලිස් ස්ථානයේ අද මාධ්‍ය හමුවක් ද කැඳවා තිබුණා.\nපසුගිය මස මස 26 වනදා මෙම කොල්ලකෑම සිදුකර තිබුණේ රාගම - බැසිලිකා විදුහල ආසන්නයේදියි. වෑන් රථයකින් රැගෙන යමින් තිබූ අදාළ මුදල් තොගය මෝටර් රථයකින් පැමිණි පිිරිසක් කොල්ලකනු ලැබූ අතර, ඔවුන්  වෑන් රථයේ ටයර්වලට ද වෙඩි තබා තිබුණා.\nසැකකරුවන් අත්අඩංගුවට ගැනීම සඳහා සී සී ටී වී දර්ශන සහ නවීන තාක්ෂණය ද උපයෝගී කරගත් බවයි පොලිස් මාධ්‍ය ප්‍රකාශකවරයා වැඩිදුරටත් කියා සිටියේ.",
       "URL": "https://www.hirunews.lk/164954/ලක්ෂ-77-කොල්ලයේ-සැකකරුවන්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4441"
}