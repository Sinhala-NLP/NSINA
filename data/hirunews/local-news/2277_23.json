{
       "Source": "hirunews",
       "Timestamp": "Sunday, 13 December 2020 - 12:38",
       "Headline": "මූලාශ්‍ර සොයා ගත නොහැකි කොරෝනා ආසාදිතයින් වාර්තා වන බවට මහජන සෞඛ්‍ය පරීක්ෂකයන්ගෙන් හෙළිදරව්වක්",
       "News Content": "මුලාශ්‍ර සොයාගත නොහැකි කොරෝනා ආසාදිතයින් මේ වනවිට වාර්තා වෙමින් පවතින බව ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමය පවසනවා.\nඊයේ දිනයේදී මෙරටින් වාර්තා වූ ආසාදිතයින් 760 දෙනා අතරින් වැඩිම සංඛ්‍යාවක් වූ 397 දෙනෙකු කොළඹ දිස්ත්‍රික්කයෙන් වාර්තා වී තිබුණා.\nඒ අතර බොරැල්ලෙන් ආසාදිතයින් 60ක්, මට්ටක්කුලියෙන් 46ක්, දෙමටගොඩින් 36 දෙනෙකු වනවා.\nඒ අනුව කොරෝනා දෙවන රැල්ලේ ව්‍යාප්තිය ආරම්භ වූ ඔක්තෝම්බර් මස 04 වැනිදා සිට මේ දක්වා කාලය තුළ කොළඹ දිස්ත්‍රික්කයෙන් වාර්තා වී ඇති සමස්ත ආසාදිතයින් සංඛ්‍යාව 14,107ක්.\nඑසේම, කළුතර දිස්ත්‍රික්කයෙන් ආසාදිතයින් 136 දෙනෙකු සහ මහනුවර දිස්ත්‍රික්කයෙන් ආසාදිතයින් 55 දෙනෙකුද ඊයේ මෙරටින් වාර්තා වූ ආසාදිතයින් අතර වන බව කොවිඩ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානය නිවේදනය කළා.\nමේ වනවිට මිනුවන්ගොඩ බ්‍රැන්ඩික්ස්, පෑලියගොඩ මත්ස්‍ය වෙළඳපොල සහ බන්ධනාගාර ආශ්‍රිතව වාර්තා වන සමස්ත කොරෝනා ආසාදිතයින් සංඛ්‍යාව 28,502ක්.\nඊයේ දිනයේ තවත් කොරෝනා මරණ 02 ක් වාර්තාවීමත් සමඟ මෙරට සමස්ත කොරෝනා මරණ සංඛ්‍යාව 149 දක්වා ඉහළ ගියා.\nමෙරටින් වාර්තා වන සමස්ත කොරෝනා ආසාදිතයින් සංඛ්‍යාව 32,135 ක් වන අතර, ඉන් 23,304 ක් මේ වනවිට සම්පූර්ණයෙන්ම සුවය ලබා තිබෙනවා. තවදුරටත් රෝහල්ගතව ප්‍රතිකාර ලබන්නේ ආසාදිතයින් 8682 දෙනෙකු පමණයි.\nමේ අතර, කොරෝනා ව්‍යාප්තිය පාලනය කිරීමට බණ්ඩාරගම - අටලුගම ජනතාවගෙන් ලැබෙන සහය සම්බන්ධයෙන් සෑහීමකට පත්විය නොහැකි බවයි නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් කියා සිටියේ.\nකෙසේ වෙතත්, පවතින කොරෝනා අවදානම සම්බන්ධයෙන් වසංගත රෝග විද්‍යාඥයින් ජනතාව දැනුවත් කළ යුතු බව ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමයේ සභාපති උපුල් රෝහණ ප්‍රකාශ කළා.\nමේ අතර, ඉඳුරුව සෞඛ්‍ය වෛද්‍ය නිලධාරී කොට්ඨාශයේ පාසලක 12 හැවිරිදි සිසුවියකට ද කොරෝනා වෛරසය ආසාදනය වී තිබෙනවා.\nඇය ඉගෙනුම ලැබූ පාසලේ සිසුන් 26 දෙනෙකු පමණක් අධ්‍යාපනය ලබන අතර, ඔවුන් සියලුම දෙනා නිරෝධායනයට ලක් කිරීමට පියවර ගත් බව ගාල්ල දිස්ත්‍රික් ප්‍රාදේශීය වසංගත රෝග විද්‍යාඥ වෛද්‍ය වෙනුර කේ සිංගාරච්චි ප්‍රකාශ කළා.\nදඹුල්ල ආර්ථික මධ්‍යස්ථානයෙන් තවත් කොරෝනා ආසාදිතයින් 04 දෙනෙකු හඳුනාගෙන ඇති බව දඹුල්ල නගරාධිපති ජාලිය ඕපාත කියා සිටියා.\nමේ වනවිට දඹුල්ල ආර්ථික මධ්‍යස්ථානයෙන් කොරෝනා ආසාදිතයන් 12 දෙනෙකු වාර්තා වන බව ඔහු වැඩිදුරටත් සඳහන් කළා.\nඑසේම, ගතවූ පැය 24 ක කාලය තුළ ශ්‍රී ලාංකික ගුවන් මගීන් 594 දෙනෙකු දිවයිනට පැමිණ ඇති බව කටුනායක හිරු ගුවන් තොටුපල වාර්තා සඳහන් කළා.\nඑම පිරිස අතර ඩුබායි සිට පැමිණි 144 දෙනෙකු, කටාර් රාජ්‍යයේ සිට පැමිණි 51ක්, ඕස්ටේ්‍රලියාවේ සිට පැමිණි 75ක්, මාලදිවයිනේ සිට පැමිණි 31ක් සහ ජපානයේ සිට පැමිණි 203 දෙනෙකු වනවා.\nඔවුන් සියලු දෙනා පී.සී.ආර්. පරීක්ෂණ සිදුකිරීමෙන් අනතුරුව නිරෝධායනය සඳහා යොමුකර තිබෙනවා.\nමේ අතර, රජයේ ආයූර්වේද වෛද්‍ය නිලධාරීන්ගේ සංගමයේ සභාපති වෛද්‍ය ප්‍රසාද් හෙන්දාවිතාරණ කියා සිටියේ අලුතින් හඳුන්වාදෙන ඖෂධ නියාමනයකින් යුතුව ජනතාව වෙත ගෙන යා යුතු බවයි.",
       "URL": "https://www.hirunews.lk/256919/මූලාශ්‍ර-සොයා-ගත-නොහැකි-කොරෝනා-ආසාදිතයින්-වාර්තා-වන-බවට-මහජන-සෞඛ්‍ය-පරීක්ෂකයන්ගෙන්-හෙළිදරව්වක්",
       "Category": "Local News",
       "Parent URL": "https://www.hirunews.lk/local-news.php?pageID=2277"
}