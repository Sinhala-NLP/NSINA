{
       "Source": "hirunews",
       "Timestamp": "Saturday, 14 May 2022 - 18:58",
       "Headline": "මැති ඇමති නිවෙස්වලට පහරදුන් හිමිනමක් ඇතුලු සැකකරුවන් 08 ක් අත්අඩංගුවට (වීඩියෝ)",
       "News Content": "රට තුළ පසුගිය 09 වනදා ඇතිවූ කළහකාරී තත්වය අතරතුර හිටපු අමාත්‍ය මහින්දානන්ද අලුත්ගමගේගේ නාවලපිටිය පිහිටි කාර්යාලයට පහරදුන් සැකකරුවන් සිව් දෙනෙකු අත්අඩංගුවට ගෙන තිබෙනවා.\nඒ හිටපු අමාත්‍ය මහින්දානන්ද අලුත්ගමගේගේ පෞද්ගලික ලේකම්වරයා විසින් සැකකරුවන් 16 දෙනෙකු සම්බන්ධයෙන් නාවලපිටිය පොලීසිය වෙත කල පැමිණිල්ලකට අනුව සිදුකල විමර්ශනයකදීයි.\nකෙසේ වෙතත් එම සැකකරුවන් අද නාවලපිටිය මහේස්ත්‍රාත් නිලන්ත විමලවීර වෙත ඉදිරිපත් කිරීමෙන් පසු ඔවුන් රුපියල් ලක්ෂයක් බැගින් වූ පුද්ගලික ශරීර ඇප මත මුදා හැර තිබෙනවා.\nඅධිකරණයේදී නීතීඥවරුන් දෙදෙනෙකු සැකකරුවන් වෙනුවෙන් ස්වෙච්ඡාවෙන් ඉදිරිපත්ව සිටි බවයි අප වාර්තාකරු සඳහන් කළේ.\nඑමෙන්ම හිටපු අමාත්‍යවරුන් වන එස්.එම් චන්ද්‍රසේන, චන්න ජයසුමන සහ රාජ්‍ය අමාත්‍ය දුමින්ද දිසානායකගේ නිවෙස්වලට පහරදී අලාභ හානි සිදුකිරීම් සම්බන්ධයෙන් තවත් සැකකරුවන් සිව් දෙනෙකු අත්අඩංගුවට ගෙන තිබෙනවා.\nපොලීසිය සඳහන් කළේ එලෙස අත්අඩංගුවට ගත් පිරිස අතර හිමිනමක්ද සිටින බවයි.\nමේ අතර, රට තුළ පසුගිය 09 වනදා ඇතිවූ කළහකාරී තත්ත්වය අතරතුර බස් රථ ගිනි තැබීම සම්බන්ධයෙන් වහා පරීක්ෂණයක් පැවැත්විය යුතු බව ලංකා පෞද්ගලික බස් හිමියන්ගේ සංගමය පවසනවා.\nඑහි සභාපති ගැමුණු විජේරත්න මාධ්‍ය හමුවක් කැඳවමින් කියා සිටියේ බස් රථ 08 ක් හැර සෙසු බස් රථ සියල්ල කුලී පදනම මත ලබා ගෙන ඇති බවයි.\nමේ අතර, රට තුළ පසුගිය 09 වනදා ඇතිවූ කළහකාරී තත්වය අතරතුර නිවාස ගිණිතැබීම්, පහරදීම් සහ අලාභ හානී සිදු කිරීම් වලට සම්බන්ධ සියලු සැකකරුවන් අත්අඩංගුවට ගැනීම සඳහා මෙහෙයුම් ක්‍රියාත්මක බව පොලීසිය ප්‍රකාශ කළා.\nඒ අනුව 1997 සහ 119 ඇමතුම් අංක ඔස්සේ ඒ පිළිබඳ තොරතුරු පොලීසිය වෙත ලබාදිය හැකියි.\nමේ අතර, ගාලු මුවදොර අරගලය අද 36 වන දිනටත් ක්‍රියාත්මකයි.",
       "URL": "https://www.hirunews.lk/304354/මැති-ඇමති-නිවෙස්වලට-පහරදුන්-හිමිනමක්-ඇතුලු-සැකකරුවන්-08-ක්-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1168"
}