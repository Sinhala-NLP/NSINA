{
       "Source": "hirunews",
       "Timestamp": "Wednesday, 20 May 2020 - 7:03",
       "Headline": "අවදානම් නොවන දිස්ත්‍රික්ක අතර බස් ධාවනය අද සිට",
       "News Content": "අවදානමක් නොමැති දිස්ත්‍රික්ක හා පළාත් අතර පොදු මගී බස් රථ ධාවනයට අද සිට අවසර ලැබෙන බව මගී ප්‍රවාහන කළමනාකරණ අමාත්‍යාංශය ප්‍රකාශ කළා.\nකෙසේ වෙතත් මෙලෙස පොදු මගී බස් රථ ධාවනය වුවද ඒවායේ ගමන් කිරීමට හැකිවන්නේ අත්‍යාවශ්‍ය කාරණාවලට පමණක් බවත්, බස් රථ තුළදී සෞඛ්‍යාරක්ෂිත ක්‍රම අනුගමනය කිරීම අනිවාර්ය බවත් විෂයභාර අමාත්‍ය මහින්ද අමරවීර ප්‍රකාශ කළා.\nකොළඹ සහ ගම්පහ යන දිස්ත්‍රික්ක අධිඅවදානම් කලාප ලෙසද කළුතර සහ පුත්තලම අවදානම් කලාප ලෙසද තවදුරටත් සළකන හෙයින් එම දිස්ත්‍රික්ක අතර ගමනාගමනයට පොදු මගී බස් රථවලට අවසර හිමිවන්නේ නැහැ.\nමේ සම්බන්ධයෙන් සාකච්ඡාවක් ප්‍රවාහන අමාත්‍යාංශයේදී ඊයේ පැවති අතර, ඊට පොලිස්, සෞඛ්‍ය, ලංගම, දුම්රිය, ජාතික ගමනාගමන කොමිසන් සභාව මෙන්ම පළාත් මාර්ගස්ථ මගී ප්‍රවාහන අධිකාරීවල සභාපතිවරුන්ද එක්ව සිටියා.\nමේ අතර මෝටර් රථ ප්‍රවාහන දෙපාර්තමේන්තුවේ සාමාන්‍ය සේවා අද සිට ආරම්භ කරන බව මෝටර් රථ ප්‍රවාහන කොමසාරිස් ජනරාල් සුමිත් අලහකෝන් ප්‍රකාශ කළා.\nඔහු කියා සිටියේ එක්දින සේවාව හැර අනෙකුත් සේවාවන් අද සිට ක්‍රියාත්මක කරනු ලබන්නේ මීට පෙර දිනයක් සහ වේලාවක් වෙන් කරගත් අයට පමණක් බවයි.\nකොරෝනා වසංගතය හේතුවෙන් මාර්තු මස 16 වනදා සිට මෝටර් රථ ප්‍රවාහන දෙපාර්තමේන්තුවේ සේවා කටයුතු අත්හිටවනු ලැබුවා.",
       "URL": "https://www.hirunews.lk/241092/අවදානම්-නොවන-දිස්ත්‍රික්ක-අතර-බස්-ධාවනය-අද-සිට",
       "Category": "Local News",
       "Parent URL": "https://www.hirunews.lk/local-news.php?pageID=2721"
}