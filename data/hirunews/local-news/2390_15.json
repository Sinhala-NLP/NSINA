{
       "Source": "hirunews",
       "Timestamp": "Wednesday, 14 October 2020 - 13:35",
       "Headline": "ජීවිත අවදානම නොතකමින් කැඩුණු පාලමකින් එගොඩ වෙන ඇලපාත ගම්වැසියන් (වීඩියෝ)",
       "News Content": "තම ජීවිත අවදානම නොතකමින් කැඩුණු පාලමකින් සිය ගමනාගමන කටයුතුවල යෙදෙන ගම්වැසියන් පිරිසක් පිළිබඳව අපට වාර්තා වුණේ ඇලපාත ප්‍රාදේශීය ලේකම් කොට්ඨාශයෙන්.\nඅද රතු මිනිත්තුව දිග හැරෙන්නේ ඒ පිළිබඳවයි.\nමේ නිවිතිගල මැතිවරණ බල ප්‍රදේශයට අයත් ඇලපාල ප්‍රාදේශීය ලේකම් කොට්ඨාශයයි.\nඇලපාත සහ නිරිඇල්ල ගම් යා කරමින් වාහන ගමන් කළ හැකි මෙම කොන්ක්‍රීට් පාලම ඉදිකර ඇත්තේ 2013 වර්ෂයේයි.\nනිරිඇල්ල, වටවල, දිගන, අලිගාල, පිටපැල සහ කරවිට යන ගම්මානවල පවුල් 300කට අධික ජනතාවක් තම දෛනික කටයුතු සඳහා ගමන් කරනු ලබන්නේ මෙම පාලම හරහායි.\n2020 මැයි මස 19 වන දින ගැලූ ගංවතුර හේතුවෙන් මෙම කොන්ක්‍රීට් පාලම සම්පූර්ණයෙන්ම විනාශයට පත්ව තිබෙනවා.\nගම්වැසියන් චෝදනා කරන්නේ ගම් 6ක ජනතාව එක්ව දේශපාලන අධිකාරිය සහ රාජ්‍ය නිලධාරීන් ලිඛිතව සහ වාචිකව මේ සම්බන්ධයෙන් දැනුවත් කළ ද මෙතෙක් කිසිදු බලධාරියෙකු ඒ සම්බන්ධයෙන් විසඳුම් ලබා නොදුන් බවයි.\nකැඩී ගිය පාලම වෙනුවට ගම්වැසියන් දැනට භාවිත කරන්නේ 1954 දී ඉදිකරන ලද අතහැර දමා ඇති දිරා ගිය පැරණි මෙම පාලමයි.\nඔවුන් පවසන්නේ රත්නපුර රෝහලට කිලෝමීටර් 8කින් පැමිණීමට තිබූ ගමන් මාර්ගය මේ හේතුවෙන් කිලෝමීටර් 18ක් දුර ගෙවා යාමට සිදුව ඇති බවයි.\nමෙම ගම්මාන ආශ්‍රීත බොහෝදෙනෙකු තේ වගාව, රබර් වගාව, පතල් කර්මාන්තයේ නියැලෙන අතර ඇතැම් පුද්ගලයින් කම්කරුවන් සහ කුලීකරුවන් ලෙස සිය රැකියාවල නිරත වන්නේ බොහෝ දුෂ්කරතා මධ්‍යයේයි.\nගම්වැසියන් පවසන්නේ රත්නපුර දිස්ත්‍රික්කයේ ප්‍රාදේශීය ලේකම් කොට්ඨාශ 17න් වැඩිම ගංවතුර අවදානමකට ලක්වන්නේ ඇලපාත ප්‍රාදේශීය ලේකම් කොට්ඨාශය වන අතර ඒ හේතුවෙන් නිරිඇල්ල ගඟ නිරන්තරයෙන් ජලගැලීම්වලට ලක්වන\nබැවින් දිරාපත්ව ඇති මෙම පාලම භාවිතය ඉතා අවදානම් බවයි.\nකැඩුණු පාලමක් නිසා අහිංසක ජීවිතයක් වියැකී යන්නට මත්තෙන් ගම්වැසියන්ගේ මෙම ඉල්ලීම කෙරෙහි බලධාරීන්ගේ අවධානය යොමු කර ඊට නිසි විසඳුමක් ලබාදෙන තෙක් රතු මිනිත්තුව අවධානයෙන්.",
       "URL": "https://www.hirunews.lk/252531/ජීවිත-අවදානම-නොතකමින්-කැඩුණු-පාලමකින්-එගොඩ-වෙන-ඇලපාත-ගම්වැසියන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2390"
}