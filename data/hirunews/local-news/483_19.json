{
       "Source": "hirunews",
       "Timestamp": "Saturday, 11 March 2023 - 13:20",
       "Headline": "ඡන්ද පත්‍රිකා මුද්‍රණයට තවමත් මුදල් නැහැ - මුද්‍රණාලයාධිපතිනියගෙන් ප්‍රකාශයක් (වීඩියෝ)",
       "News Content": "ඡන්ද පත්‍රිකා මුද්‍රණය කිරීමට අවශ්‍ය මුදල් මෙතෙක් ලැබී නොමැතිවීම හේතුවෙන් ලබන 20 වනදාට පෙර තැපැල් ඡන්ද පත්‍රිකා මැතිවරණ කොමිසමට භාරදීමට නොහැකි තත්වයක් මතු වී ඇති බව රජයේ මුද්‍රණාලායාධිපතිනි ගංගානි ලියනගේ පවසනවා.\nහිරු ප්‍රවෘත්ති අංශය කළ විමසීමකදී ඇය කියා සිටියේ ඡන්ද පත්‍රිකා මුද්‍රණය කිරීමට අදාළව කිසිදු ගෙවීමක් සිදුකර නොමැති හෙයින් වැඩකටයුතු ආරම්භ කිරීමට නොහැකි වී ඇති බවයි.\nඑමෙන්ම, ඡන්ද පත්‍රිකා සැකසීම, ප්‍රතිඵල ලේඛන සෑදීම ඇතුළු මේ දක්වා මුද්‍රණය කළ පත්‍රිකාවලට ගෙවිය යුතු රුපියල් මිලියන 152 ක මුදල සහ සේවක ශ්‍රමය සදහා ගෙවිය යුතු තවත් මිලියන 52 ක මුදල් ද තවමත් ලැබී නොමැති බව ද ඇය ප්‍රකාශ කළා.\nමේ දක්වා නිමවා ඇති සියලු වැඩකටයුතුවලට ද මිලියන 40 ක් පමණක් භාණ්ඩාගාරයෙන් ගෙවා ඇති බවයි මුද්‍රණාලායාධිපතිනි ගංගානි ලියනගේ ප්‍රකාශ කළේ.\nයම් හෙයකින් මුදල් ලැබුණොත් ඡන්ද පත්‍රිකා මුද්‍රණය කිරීමට මසක කාලයක් ගත වනු ඇති බව ද ඇය වැඩිදුරටත් සදහන් කළා.\nමේ අතර, මුද්‍රණාලයේ ආරක්ෂාව සඳහා පොලිස් නිලධාරින් ඉල්ලා සිටියද ඊට දින හතරක පහක කාලයක් ගතවන බවට පොලිස්පතිවරයා දැනුම් දුන් බවයි මුද්‍රණාලායාධිපතිනි ගංගානි ලියනගේ හිරු ප්‍රවෘත්ති අංශය සිදුකළ විමසීමේදී වැඩිදුරටත් සඳහන් කළා.",
       "URL": "https://www.hirunews.lk/329619/ඡන්ද-පත්‍රිකා-මුද්‍රණයට-තවමත්-මුදල්-නැහැ-මුද්‍රණාලයාධිපතිනියගෙන්-ප්‍රකාශයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=483"
}