{
       "Source": "hirunews",
       "Timestamp": "Friday, 14 April 2017 - 19:11",
       "Headline": "මීතොටමුල්ලට ගිය ෆවුසි ඇතුළු පිරිසකට විරෝධය",
       "News Content": "මීතොටමුල්ල කුණු කන්දේ කොටසක් අද (14) දහවල් කඩා වැටීමෙන් මීතොටමුල්ල - දහම්පුර ප්‍රදේශයේ නිවාස 40 කට ආසන්න සංඛ්‍යාවක් ගිලා බැසීමට සහ ආපදාවට ලක්ව ඇති බව පොලිස් මාධ්‍ය ප්‍රකාශක නියෝජ්‍ය පොලිස්පති ප්‍රියන්ත ජයකොඩි ප්‍රකාශ කළා.\nඒ තුළ සිර වූ බවට පැවසෙන පිරිස් මුදාගැනීමේ මෙහෙයුම් මේ වනවිටත් ක්‍රියාත්මකයි. තුවාලකරුවන් 07 දෙනෙකු කොළඹ ජාතික රෝහලේ ප්‍රතිකාර ලබනවා. ත්‍රිවිධ හමුදාවට අමතරව පොලිස් විශේෂ කාර්ය බලකාය සහ ගුවන් හමුදා හෙලිකොප්ටර් යානයක්ද මෙහෙයුම් සඳහා එක්ව සිටිනවා.\nමේ අතර, එම ස්ථානයට පැමිණි අමාත්‍ය ඒ.එච්.එම්.ෆවුසි ඇතුළු පිරිසකටද ප්‍රදේශවාසීන් විරෝධය පළ කළා. එසේම, රජය ඉල්ලා සිටියේ සහන කටයුතුවලට බාධා වන නිසා එම ස්ථානය නැරඹීමට යාමෙන් වළකින ලෙසයි.",
       "URL": "https://www.hirunews.lk/159201/මීතොටමුල්ලට-ගිය-ෆවුසි-ඇතුළු-පිරිසකට-විරෝධය",
       "Category": "Local News",
       "Parent URL": "https://www.hirunews.lk/local-news.php?pageID=4563"
}