{
       "Source": "hirunews",
       "Timestamp": "Tuesday, 03 January 2023 - 14:01",
       "Headline": "ජ්‍යේෂ්ඨ නියෝජ්‍ය පොලිස්පති නිලන්ත ජයවර්ධනට තනතුරක්",
       "News Content": "පොලිස් පරිපාලන අංශයේ වැඩ බලන ප්‍රධානී තනතුර සඳහා ජ්‍යෙෂ්ඨ නියෝජ්‍ය පොලිස්පති නිලන්ත ජයවර්ධන පත් කර තිබෙනවා.\nපොලිස්පති සී.ඩී. වික්‍රමරත්න විසින් ඊයේ (02) මෙම පත්වීම ලබා දී ඇති බව යි පොලිස් මාධ්‍ය ප්‍රකාශක ජ්‍යේෂඨ පොලිස් අධිකාරි නිහාල් තල්දූව කියා සිටියේ.\nමෙතෙක් එම ධුරයේ කටයුතු කළ ජ්‍යෙෂ්ඨ නියෝජ්‍ය පොලිස්පති නන්දන මුණසිංහ පසුගිය 21 වනදා විශ්‍රාම ගැනීමත් සමග මෙම තනතුර පුරප්පාඩු වුණා.\nඒ අනුව එම තනතුරට පත්කෙරුණු ජ්‍යෙෂ්ඨ නියෝජ්‍ය පොලිස්පති නිලන්ත ජයවර්ධන පොලිස්පතිවරයාට පසු ව පොලිස් දෙපාර්තමේන්තුවේ සිටින ජ්‍යෙෂ්ඨම නිළධාරියාද වනවා.\nඅදාළ පුරප්පාඩුවට නිලන්ත ජයවර්ධන පත් කරන ලෙස පොලිස්පතිවරයා විසින් සිය නිර්දේශ මහජන ආරක්ෂක අමාත්‍යාංශයේ ලේකම් මගින් ජාතික පොලිස් කොමිෂන් සභාවට ද මේ වන විට ඉදිරිපත් කර ඇති බවයි වාර්තා වන්නේ.\nජ්‍යෙෂ්ඨ නියෝජ්‍ය පොලිස්පති නිලන්ත ජයවර්ධන 1998 වසරේ පෙබරවාරි 23 වනදා සහකාර පොලිස් අධිකාරිවරයෙකු ලෙස පොලිස් සේවයට එක්ව ඇති අතර ඔහු ජ්‍යෙෂ්ඨ නියෝජ්‍ය පොලිස්පති ධුරයට පත්වූයේ 2019 වසරේ පෙබරවාරි 28 වනදායි.\nරාජ්‍ය බුද්ධි සේවයේ හිටපු අධ්‍යක්ෂකවරයෙකුද වන නිලන්ත ජයවර්ධන පාස්කු ඉරුදින ත්‍රස්ත ප්‍රහාරය වළක්වා ගැනීමට කටයුතු නොකිරීම සම්බන්ධයෙන් හිටපු ආරක්ෂක ලේක්ම් හේමසිරි ප්‍රනාන්දු සහ හිටපු පොලිස්පති පූජිත් ජයසුන්දරට එරෙහි ව විභාග වන නඩුවේ පැමිණිල්ලේ සාක්ෂිකරුවෙකු ද වනවා.",
       "URL": "https://www.hirunews.lk/324178/ජ්‍යේෂ්ඨ-නියෝජ්‍ය-පොලිස්පති-නිලන්ත-ජයවර්ධනට-තනතුරක්",
       "Category": "Local News",
       "Parent URL": "https://www.hirunews.lk/local-news.php?pageID=626"
}