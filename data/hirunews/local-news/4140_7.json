{
       "Source": "hirunews",
       "Timestamp": "Friday, 05 January 2018 - 17:18",
       "Headline": "මහ බැංකුව දීර්ඝ කළ තහනම - බැඳුම්කර නිර්දේශ ගැන, අරලියගහ මන්දිරයේත් සාකච්ඡාවක්",
       "News Content": "පර්පෙචුවල් ටෙ‍්‍රෂරීස් සමාගම ප්‍රාථමික අලෙවිකරුවෙකු ලෙස සිදුකරන ව්‍යාපාර කටයුතු සහ ක්‍රියාකාරකම් තවත් මාස 6කට අත්හිටුවීමට ශ්‍රී ලංකා මහබැංකුව තීරණය කර තිබෙනවා.\nඑය අද සිට ක්‍රියාත්මකයි.\nමහබැංකු බැඳුම්කර සිද්ධියට අදාළව එල්ල වූ චෝදනා හේතුවෙන් පර්පෙචුවල් ටෙ‍්‍රෂරීස් සමාගම ප්‍රාථමික අලෙවිකරුවෙකු ලෙස සිදුකරන කටයුතු මහබැංකුව මීට පෙර තහනම් කළ අතර, එම කාලසීමාව අදින් අවසන්වීමට නියමිතව තිබුණා.\nකෙසේ වෙතත්, සිදුකරන විමර්ශන කටයුතු හේතුවෙන් එම තහනම තවත් මාස 6කට දීර්ඝ කිරීමටයි ඊයේ රැස්වූ මහබැංකුවේ මුදල් මණ්ඩලය තීරණය කර ඇත්තේ.\nමේ අතර, බැඳුම්කර කොමිසමේ නිර්දේශ ක්‍රියාත්මක කිරීම සඳහා කඩිනම් පියවර ගැනීම  සම්බන්ධයෙන් වන සාකච්ඡාවක් අග්‍රාමාත්‍ය රනිල් වික්‍රමසිංහගේ ප්‍රධානත්වයෙන් අරලියගහ මන්දිරයේදී අද පැවැත්වුණා.\nඊට මුදල් අමාත්‍ය මංගල සමරවීර, සාගල රත්නායක, නිරෝෂන් පෙරේරා, ඉරාන් වික්‍රමරත්න යන අමත්‍යවරුන් සහ නියෝජ්‍ය අමාත්‍ය ආචාර්ය හර්ෂ ද සිල්වා මෙන්ම මහබැංකු අධිපතිවරයා ද එක්ව තිබෙනවා.\nකොමිසම නිර්දේශ කර ඇති පරිදි වෝහාරික විගණන පරීක්ෂණයක් පැවැත්වීමට සුදුසු ආයතනයක් තෝරා ගැනීමට කටයුතු කරමින් සිටින බවයි මහබැංකු අධිපති ආචාර්ය ඉන්ද්‍රජිත් කුමාරස්වාමි මෙහිදී සඳහන් කර ඇත්තේ.\n2008 වසරේ සිට 2015 වසර දක්වා සිදුවූ දූෂණ පිළිබඳව නිසි ක්‍රියාමාර්ග ගත යුතු බව කොමිසම දන්වා ඇති බැවින් මහබැංකුවේ සියලූ ලිපිගොනු සුරක්ෂිත කිරීමේ අවශ්‍යතාව පිළිබඳව ද මෙහිදී සාකච්ඡා කෙරුණා.\nඊට අදාළ පියවර ගැනීම මහබැංකු අධිපතිවරයා, මහා භාණ්ඩාගාර ලේකම්වරයා සහ නීතිය හා සාමය පිළිබඳ අමාත්‍යාංශ ලේකම්වරයා ඇතුළත් කමිටුවකට පවරා තිබෙනවා.",
       "URL": "https://www.hirunews.lk/180274/මහ-බැංකුව-දීර්ඝ-කළ-තහනම-බැඳුම්කර-නිර්දේශ-ගැන-අරලියගහ-මන්දිරයේත්-සාකච්ඡාවක්",
       "Category": "Local News",
       "Parent URL": "https://www.hirunews.lk/local-news.php?pageID=4140"
}