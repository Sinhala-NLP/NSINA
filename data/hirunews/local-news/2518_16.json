{
       "Source": "hirunews",
       "Timestamp": "Sunday, 16 August 2020 - 8:31",
       "Headline": "බැසිල් වෙනස්කම් ගැන අවධානයෙන් (වීඩියෝ)",
       "News Content": "මහමැතිවරණයේදී ජනතාව ලබා දුන් තුනෙන් දෙකක බහුතර බලයක් සහිත දැවැන්ත ජනවරම මෙරට ආර්ථික සංවර්ධනය සඳහා යොදා ගත යුතුව ඇතැයි ආර්ථික පුනර්ජීවන හා දරිද්‍රතාවය තුරන් කිරීම සඳහා වන ජනාධිපති කාර්ය සාධක බලකායේ සභාපති බැසිල් රාජපක්ෂ පවසනවා.\nශ්‍රී ලංකා ක්‍රම සම්පාදන සේවා සංගමයේ නියෝජිතයින් සමග අරලියගහ මන්දිරයේ ඊයේ පැවති සාකච්ඡාවකට එක්වෙමින් ඔහු මේ බව කියා සිටියා.\nජනාධිපතිවරයාගේ සෞභාග්‍යයේ දැක්ම ප්‍රතිපත්ති මාලාව ක්‍රියාත්මක කිරීම සඳහා දැවැන්ත ජනවරමක් ලබාදුන් ජනතාව මෙරට සංවර්ධනයේ පැහැදිලි වෙනසක් අපේක්ෂාවෙන් සිටින අතර, එම වෙනස උදා කිරීම සඳහා සැලසුම් සේවයට අතිවිශාල කාර්යයක් පැවරී ඇති බවයි බැසිල් රාජපක්ෂ එහිදී පෙන්වා දුන්නේ.\nසමස්ත රාජ්‍ය සේවය පිළිබඳවම අවධානය යොමුකර ව්‍යූහාත්මක සහ පරිපාලනමය වෙනස්කම් සම්බන්ධයෙන් ජනාධිපතිවරයාගේ සහ අග්‍රාමාත්‍යවරයා ප්‍රමුඛ අමාත්‍ය මණ්ඩලයේ අවධානය යොමු කිරීමට අවශ්‍ය සම්බන්ධීකරණය සිදුකිරීමට පියවර ගන්නා බව ද එහිදී ඔහු සඳහන් කළා.",
       "URL": "https://www.hirunews.lk/247915/බැසිල්-වෙනස්කම්-ගැන-අවධානයෙන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2518"
}