{
       "Source": "hirunews",
       "Timestamp": "Friday, 20 May 2022 - 7:45",
       "Headline": "සාමාන්‍ය පෙළ විභාග රාජකාරී ගුරුවරුන්ට කැඳවීමක්",
       "News Content": "රට තුළ පවතින ඉන්ධන හිඟය සහ ප්‍රවාහන අපහසුතා සැලකිල්ලට ගනිමින් අත්‍යවශ්‍යම සේවකයන් හැර අනෙකුත් රජයේ සේවකයන්ට අද (20) නිවාඩු ලබාදීමට රජය තීරණය කළා.\nඒ සම්බන්ධයෙන් අග්‍රාමාත්‍ය රනිල් වික්‍රමසිංහ ඊයේ (19) පාර්ලිමේන්තුවේ දී ප්‍රකාශයක් සිදුකළ අතර, පසුව ඊට අදාළ චක්‍රලේඛය රාජ්‍ය පරිපාලන අමාත්‍යාංශ ලේකම්වරයා විසින් නිකුත් කරනු ලැබුවා.\nඅත්‍යවශ්‍යම සේවාවන් පවත්වාගෙන යාමට අවශ්‍ය නිලධාරීන් හැර අනෙකුත් රජයේ නිලධාරීන් හෙට සේවයට වාර්තා කිරීම අවශ්‍ය නොවන බව එහි දැක්වෙන අතර, හදිසි හා අත්‍යවශ්‍ය රාජකාරී සඳහා නිලධාරීන් සේවයට කැඳවීම සම්බන්ධයෙන් වන ආයතන ප්‍රධානියාගේ අභිමතයට මෙය බාධාවක් නොවිය යුතු බව ද එහි වැඩිදුරටත් සඳහන්.\nමේ අතර, රජයේ සහ රජයේ අනුමත පෞද්ගලික පාසල් සඳහා අද සිට නිවාඩු ලබාදෙන බව අධ්‍යාපන අමාත්‍යාංශය නිවේදනය කළා.\nඒ අනුව මේ වර්ෂයේ පළමු පාසල් වාරයේ පළමු වන අදියර ඊයේ දිනයෙන් අවසන් කෙරෙනවා.\nපළමු පාසල් වාරයේ දෙවන අදියර සාමාන්‍ය පෙළ විභාගයෙන් පසු ලබන ජුනි මස 06 වැනිදා යළි ආරම්භ කිරීමට නියමිතයි.\nඅද පාසල් නිවාඩු දිනයක් වූවත්, සාමාන්‍ය පෙළ විභාග රාජකාරීවල නිරත කාර්ය මණ්ඩලයට මීට පෙර යොදාගත් පරිදි සේවයට වාර්තා කරන ලෙසටයි විභාග දෙපාර්තමේන්තුව දැනුම් දෙන්නේ.",
       "URL": "https://www.hirunews.lk/304780/සාමාන්‍ය-පෙළ-විභාග-රාජකාරී-ගුරුවරුන්ට-කැඳවීමක්",
       "Category": "Local News",
       "Parent URL": "https://www.hirunews.lk/local-news.php?pageID=1157"
}