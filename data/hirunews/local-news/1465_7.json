{
       "Source": "hirunews",
       "Timestamp": "Tuesday, 28 December 2021 - 13:28",
       "Headline": "පොහොර මිටි 20ක් සොරාගත් පුද්ගලයෙකු අත්අඩංගුවට(වීඩියෝ)",
       "News Content": "වේයන්ගොඩ - යටගම ප්‍රදේශයේ පොල් වත්තක ගබඩා කර තිබූ යුරියා පොහොර මිටි 20ක් සොරා ගත් අයෙකු පොලීසිය අත්අඩංගුවට ගෙන තිබෙනවා.\nපසුගිය 25 වන දා මොහු විසින් මෙම සොරකම සිදුකර තිබූ බවට පොලීසියට පැමිණිලි ලැබී තිබූ අතර, පසුව අනාවරණ වී ඇත්තේ, සැකකරු ඔහුගේම කුඩා ලොරි රථයකින් සොරා ගත් මෙම පොහොර තොගය අනුරාධපුර ප්‍රදේශයට රැගෙන ගොස් ඇති බවයි.\nඑහිදී මේවා රුපියල් 60,000කට අලෙවි කර ඇති බවට ද අනාවරණ වී තිබෙනවා.\nමේ අතර, ගෑස්, ඉන්ධන සහ භූමි තෙල් පෝලිම්වලට අමතර ව පොහොර මිල දී ගැනීම සඳහාත් ජනතාව පෝලිම්වල රැදී සිටින අයුරු අද දක්නට ලැබුණා.\nදඹුල්ල නගරයේ වෙළෙඳසලකට රසායනික පොහොර තොගයක් ලැබී ඇති බවට ඊයේ රාත්‍රියේ ලද තොරතුරකට අනුව ගොවීන් පොහොර මිල දී ගැනීම සඳහා පෝලිම්වල රැදී සිටි බවයි හිරු වාර්තාකරු සඳහන් කළේ.\nකෙසේ වෙතත්, එම වෙළෙඳසලට ලැබී ඇත්තේ, එළවළු සඳහා යොදන රසායනික පොහොර තොගයක් පමණක් බවත් ඒවා ද රුපියල් 8500කට වැඩි මුදලකට අලෙවි වී තිබෙනවා.\nකිලෝ 50ක බරින් යුත් එම ඇසුරුමක් පසුගිය කාලයේ දී අලෙවි කර ඇත්තේ, රුපියල් 1500ක් වැනි මුදලකට යි.",
       "URL": "https://www.hirunews.lk/292370/පොහොර-මිටි-20ක්-සොරාගත්-පුද්ගලයෙකු-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1465"
}