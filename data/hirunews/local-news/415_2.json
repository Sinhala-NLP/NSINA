{
       "Source": "hirunews",
       "Timestamp": "Friday, 14 April 2023 - 12:43",
       "Headline": "අවුරුද්ද පිළිගන්න රටම සැරසෙයි (වීඩියෝ)",
       "News Content": "සිංහල දෙමළ අලුත් අවුරුද්ද එළඹීමට තවත් ඇත්තේ හෝරා කිහිපයක් පමණයි.\nමේ ගෙවෙන්නේ සුර්යයයා මීන රාශියෙන් මේෂ රාශියට මාරුවන නොනගත කාලයයි.\nඒ අනුව, අද (14) පෙරවරු 8.35ට ඇරඹුණු පුණ්‍ය කාලයේ දී ආගමික වතාවත්වලට මුල් තැනක් දී කටයුතු කිරීමට ජනතාව පෙළ ගැසුණා.\nපූර්වභාග 8.35 ආරම්භ වු පුණ්‍ය කාලය අපරභාග 9.23 දක්වා යෙදී තිබෙනවා.\nඅවුරුද්දේ ප්‍රධාන සුබ නැකැත් යෙදී තිබෙන්නේ පුණ්‍ය කාලයේ අපර කොටසේදියි.\nඒ අනුව අලුත් අවුරුදු උදාව සිදුවන්නේ, අද අපරභාග 2.59ටයි.\nඅපරභාග 3.29ට යෙදෙන සුබ නැකතින් විචිත්‍ර වර්ණ වස්ත්‍රාභරණයෙන් සැරසී, දකුණු දිශාව බලා ලිප් බැඳ - ගිනි මොළවා , දී කිරි මිශ්‍ර කිරිබතක් ද, තල සහ\nවිලඳ මිශ්‍ර කැවිලි වර්ගයක් ද පිළියෙලකර ආහාර පිසීමේ චාරිත්‍රය ඉටු කිරීම සුදුසු බව අවුරුදු චාරිත්‍රවල සඳහන්.\nවැඩ ඇල්ලීම, ගනුදෙනු කිරීම සහ ආහාර අනුභවය සඳහාවන නැකත යෙදී ඇත්තේ, අද (14) අපරභාග 5.05ටයි.\nඑම සුබ නැකතේ දී විචිත්‍ර වර්ණ වස්ත්‍රාභරණයෙන් සැරසී දකුණු දිශාව බලා සියලු වැඩ අල්ලා, ගනුදෙනු කොට ආහාර අනුභවය මැනවි යනුවෙන් අවුරුදු නැකැත් සීට්ටුවේ දැක්වෙනවා.\nමෙවර සිංහල දෙමළ අලුත් අවුරුද්දේ හිස තෙල් ගෑමේ නැකත අප්‍රේල් මස 16 වැනිදා ඉරිදා පූර්ව භාග 9.41ට යෙදී තිබෙනවා.\nඅවුරුදු නැකැත් සීට්ටුවේ සඳහන් වන්නේ, රතු සහ කහ මිශ්‍ර වර්ණ නොහොත් තඹ පැහැති වස්ත්‍රාභරණයෙන් සැරසී දකුණු දිශාව බලා හිසට ඉඹුල්පත් ද පයට නුග පත් ද තබා ඉඹුල් පත් යුෂ මිශ්‍ර නානු හා තෙල් ගා ස්නානය කිරීම සුදුසු බවයි.\nරැකී රක්ෂා සඳහා පිටත්ව යාමේ නැකත යෙදී ඇත්තේ, අප්‍රේල් මස 17 වැනිදා සඳුදා පූර්වභාග 6.28ටයි.\nශ්වේත වර්ණ හෙවත් සුදු පැහැති වස්ත්‍රාභරණයෙන් සැරසී දී කිරි මිශ්‍ර කිරිබතක් හා කැවිලි වර්ගයක් අනුභවකර දකුණු දිශාව බලා රැකී රක්ෂා සඳහා පිටත්ව යාම සුදුසු බව අලුත් අවුරුදු නැකැත් සීට්ටුවේ සඳහන්.\nමෙවර පැල සිටුවීමේ නැකත යෙදී ඇත්තේ, අප්‍රේල් මස 20 වැනිදා බ්‍රහස්පතින්දාටයි.\nඑදින පූර්වභාග 6.38ට රන්වන් පැහැති වස්ත්‍රාභරණයෙන් සැරසී නැගෙනහිර දිශාව බලා පැලයක් සිටුවීම සුදුසු බවයි අලුත් අවුරුදු නැකැත් සීට්ටුවේ සඳහන් වන්නේ.",
       "URL": "https://www.hirunews.lk/332509/අවුරුද්ද-පිළිගන්න-රටම-සැරසෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=415"
}