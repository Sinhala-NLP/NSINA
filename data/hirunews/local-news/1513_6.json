{
       "Source": "hirunews",
       "Timestamp": "Monday, 06 December 2021 - 17:45",
       "Headline": "රත්නපුර - ඇඹිලිපිටිය ප්‍රධාන මාර්ගය හරස් කරමින් උද්ඝෝෂණයක්",
       "News Content": "කහවත්ත - වැල්ලදුර, නාව්නිකන්ද මාර්ගයට කඩා වැටුණු පස් කඳු සහ ගල් දින හතරක සිට ඉවත් නොකිරීමත්, එම මාර්ගයේ ප්‍රතිසංස්කරණ කටයුතු ඉක්මනින් ආරම්භ කරන ලෙසත් ඉල්ලා ගම්වාසීන් පිරිසක් වැල්ලදුර නගරයේ දී රත්නපුර ඇඹිලිපිටිය ප්‍රධාන මාර්ගය හරස් කරමින් උද්ඝෝෂණයක නිරත වුණා.\nඅද (06) දහවල් විනාඩි 45ක පමණ කාලයක් උද්ඝෝෂණය පැවති අතර, මේ නිසා රත්නපුර - ඇඹිලිපිටිය ප්‍රධාන මාර්ගයේ ගමනාගමනයට ද දැඩි බාධා එල්ල වූ බවයි වාර්තා වන්නේ.\nඋද්ඝෝෂණය සිදුවන අවස්ථාවේදී, ගමන් කිරීමට නොහැකිව නතර කර තිබූ වාහනවල සිටි කිහිප දෙනෙකු පැමිණ ජනතාව අපහසුතාවයට පත් නොකරන ලෙස විරෝධතාකරුවන්ගෙන් ඉල්ලා සිටි අතර, එහිදී එම අපහසුතාවයට පත් පිරිස සහ උද්ඝෝෂකයින් අතර උණුසුම් වචන හුවමාරුවක් ද ඇති වුණා.\nමේ නිසා, වාහන 100 ගණනකට ගමන් කිරීමට නොහැකි වූ අතර, කහවත්ත පොලිසියේ නිලධාරීන් පැමිණ, මාර්ගය මැදට දමා තිබූ ටයර් ඉවත් කිරිමෙන් පසුවයි, ගමනාගමනයට අවස්ථාව සැලසුණේ.\nගම්වාසීන් සඳහන් කළේ, වර්ෂාව නිසා පස් කඳු නාය ගොස් දින තුනක කාලයක් ගතවුවත්, ප්‍රාදේශීය සභාවට දැනුම් දුන්න ද, කිසිදු පියවරක් මෙතෙක් ගෙන නොමැති බවයි.\nමේ හේතුවෙන් පවුල් 600ක පමණ ජනතාව දැඩි අසීරුතාවට පත්ව ඇති බවයි ප්‍රදේශවාසීන් පැවසුවේ.\nපසුව පොලිසිය මැදිහත්විමෙනුයි, විරෝධතාකරුවන් විසිරී ගියේ.",
       "URL": "https://www.hirunews.lk/290211/රත්නපුර-ඇඹිලිපිටිය-ප්‍රධාන-මාර්ගය-හරස්-කරමින්-උද්ඝෝෂණයක්",
       "Category": "Local News",
       "Parent URL": "https://www.hirunews.lk/local-news.php?pageID=1513"
}