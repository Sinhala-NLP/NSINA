{
       "Source": "hirunews",
       "Timestamp": "Thursday, 03 December 2020 - 15:30",
       "Headline": "නවසීලන්ත පාර්ලිමේන්තුවට තේරී පත්වූ ශ්‍රී ලාංකික සම්භවයක් සහිත කත පාර්ලිමේන්තුව අමතයි",
       "News Content": "නවසීලන්ත පාර්ලිමේන්තුවට තේරී පත්වූ ශ්‍රී ලාංකික සම්භවයක් සහිත “වනූෂි වෝල්ටර්ස්“ පළමු වරට පාර්ලිමේන්තුව ඇමතුවා.\n“ආයුබෝවන්“ ලෙස පවසමින් ආරම්භ කළ ඇයගේ කතාව අවසානයේදී ගැලරියේ සිටි පිරිසක් තම්මැට්ටම් සහ හක්ගෙඩි වාදනය කරමින් ඇයට ප්‍රශංසාව පළ කිරීම සුවිශේෂී වුණා.\nවනුෂි වෝල්ටර්ස් උපත ලබන්නේ 1981 වසරේදී ශ්‍රී ලංකාවේදී.\nකොළඹ නගරාධිපතිවරයෙකු වූ රත්නසෝති සරවණමුත්තු සහ හිටපු පාර්ලිමේන්තු මන්ත්‍රිනියක් වූ නායිසම් සරවණමුත්තුගේ මිනිබිරිය වන වනුෂි වෝල්ටර්ස් වයස අවුරුදු 5දී පමණ සිය මව්පියන් සමග නවසීලන්ත බලා පිටත්ව ගොස් තිබුණා.\nඑහිදී වැඩිදුර අධ්‍යාපනය හැදෑරූ ඇය මේවන විට නවසීලන්තයේ පාර්ලිමේන්තුව නියෝජනය කරන්නේ 39 හැවිරිදි තරුණ මන්ත්‍රිනියක් ලෙසින්.\nසිය මංගල පාර්ලිමේන්තු කතාව සිදුකිරීමට ඇය පැමිණ තිබුණේ ශ්‍රී ලාංකිකත්වය ලොවට විදහාපාමින් සාරියකින් සැරසෙමින්.\nසිය මංගල කතාව අවසානයේදී පාර්ලිමේන්තු ගැලරියේ සිටි පිරිස් තම්මැට්ටම් සහ හක්ගෙඩි වාදනය කරමින් ඇයට ප්‍රශංසාව පළකළේ මෙලෙසින්.\nමේ මොහොත අද උදෑසන හැමදාම එළැඹෙන උදෑසනක් නෙවෙයි. ජීවිත කාලයටම වරක් නැගෙන උදෑසනක්. ඔබට අද  නැවුම් ආරම්භයක් ලැබිලා තියෙනවා.\nමැතිවරණ දින උදෑසන අපර්  හාබර් මැතිවරණ කොට්ඨාසයේ පළමු  කම්කරු පක්ෂ පාර්ලිමේන්තු මන්ත්‍රීවරිය තේරී පත්වූ අවස්ථාව ඉතාම සුවිශේෂි. නමුත් මම නවසීලන්ත පාර්ලිමේන්තුවට එක්වුණු පළමු ශ්‍රී ලාංකිකයා නොවෙයි.\nනවසීලන්ත පාර්ලිමේන්තු පුස්තකාලයේ වේගවත් සොයා ගැනීමට ස්තූති වන අතරම එම ගෞරවය හිමිවන්නේ ඇනේකින්ග්ටයි. කෙසේ වෙතත්, මම තමයි ශ්‍රී ලංකාවේ උපත ලබා නවසීලන්ත පාර්ලිමේන්තුව නියෝජය කරන පළමු නියෝජිතවරිය.\nයථාර්ථය දැන් මම ශ්‍රී ලාංකිකයෙක්  පමණක් නෙවෙයි, නවසීලන්ත  වැසියෙක්.\nමගේ පවුල, නවසීලන්තයට ආවේ 1987 අවුරුද්දේ. මට මතකයි එක් උදෑසනක මගේ අම්මා රිචඩ් සොයිසා ගැන පැවසූ දේ. ඔහු මගේ පියාගේ සමීපතම ඥාතියෙක්. 1990 දී ඔහු ඝාතනය කෙරෙනවා පවතින රජය දැඩි ලෙස විවේචනය කළ නිසා.\nඑය තමයි මගේ අවුරුදු 27ක මානව හිමිකම් පිළිබඳ නීතිඥ වෘති කතාවේ ආරම්භය. මිනිසුන්ගේ මානව හිමිකම් වෙනුවෙන් තවත් සිදුකළ යුතු බොහෝ දේවල් ලොවපුරා තවත් රටවල ඉතිරිව තිබෙනවා. මොකද මානව හිමිකම් සියල්ලන්ටම අයිති නිසා.",
       "URL": "https://www.hirunews.lk/256216/නවසීලන්ත-පාර්ලිමේන්තුවට-තේරී-පත්වූ-ශ්‍රී-ලාංකික-සම්භවයක්-සහිත-කත-පාර්ලිමේන්තුව-අමතයි",
       "Category": "Local News",
       "Parent URL": "https://www.hirunews.lk/local-news.php?pageID=2297"
}