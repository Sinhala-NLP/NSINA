{
       "Source": "hirunews",
       "Timestamp": "Monday, 05 October 2020 - 7:44",
       "Headline": "කොරෝනා වැළඳුණු කාන්තාවගේ ආශ්‍රිතයන් 780ක් සමඟ දියණියගේ පාසලේ ළමයින් පිරිසකුත් නිරෝධායනයට",
       "News Content": "දිවුලපිටිය - බෝඹුගම්මන ප්‍රදේශයේ පදිංචි 39 හැවිරිදි ඇඟලුම් සේවිකාවක සහ ඇගේ දියණිය කොරෝනා ආසාදිතයන් බවට තහවුරුවීමත් සමඟ මෙම කාන්තාවගේ ආශ්‍රිතයන් මෙන්ම දියණිය ඉගෙනුම ලැබූ පාසලේ ළමයින් ඇතුලු ආශ්‍රිතයන් පිරිසක් නිරෝධායනයට යොමුකර තිබෙනවා.\nකොරෝනා ආසාදිත ඇඟළුම් සේවිකාවගේ ආශ්‍රිතයන් 780 දෙනෙකු පමණ මේ වනවිට නිරෝධායනයට යොමු කර ඇති බවයි වාර්තාවන්නේ.\nඅදාළ කාන්තාව කොරෝනා ආසාදිතයෙකු බවට තහවුරුවීමත් සමඟ එම නිවසේ සිටි ස්වාමි පුරුෂයා, දරුවන් හතරදෙනා සහ කාන්තාවගේ පියා, නිරෝධායනය සඳහා හබරාදූව නිරෝධායන මධ්‍යස්ථානයට යොමුකළා.\nඔවුන් සම්බන්ධයෙන් කරාපිටිය ශික්ෂණ රෝහලේ සිදුකළ පී.සී.ආර්. පරීක්ෂණයෙන් 16 හැවිරිදි දියණියද කොරෝනා ආසාදිතයෙකු බවට හඳුනා ගැනුනා. එම සිද්ධියත් සමඟ ඇය අයි.ඩී.එච්.\nරෝහලට රැගෙන එනු ලැබූ අතර, මෙම දරුවා ඉගෙනුම ලැබූ පාසලේ ළමයින් පිරිසක් ඊයේ රාත්‍රියේ ස්වයං නිරෝධායනයට යොමු කර ඇති අතර, දැරිය ළඟින් ඇසුරු කළ ළමයින් පිරිසක් නිරෝධායන මධ්‍යස්ථාන කරා යොමුකළ බවයි ශ්‍රී ලංකා මහජන පරීක්ෂකවරුන්ගේ සංගමයේ සභාපති උපුල් රෝහණ කියා සිටියේ.\nකොවිඩ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානයේ ප්‍රධානී, යුද හමුදාපති ලුතිනන් ජෙනරාල් ශවේන්ද්‍ර සිල්වා කියා සිටියේ දිවුලපිටියෙන් කොවිඞ් ආසාදිතයෙකු හඳුනාගැනීමත් සමඟ ඊයේ දිනයේදී පී.සී.ආර්. පරීක්ෂණ 1,490 ක් සිදුකර ඇති බවයි.\nමෙම කාන්තාවගේ සමීපතමයන්ගේ පී.සී.ආර්. වාර්තා අද දිනයේ ලැබීමට නියමිත බවද ඔහු ප්‍රකාශ කළා.\nඑමෙන්ම දැනට ඇඳිරි නීිතිය පනවා ඇති පොලිස් බල ප්‍රදේශ තුනට පසුගිය දින හත තුළ ගමන් කළ, රෝග ලක්ෂණ පහළවූ පුද්ගලයන් වේ නම් ඒ සම්බන්ධයෙන් දැනුම් දෙන ලෙසද යුද හමුදාපතිවරයා ඉල්ලීමක් කළා.\nමේ අතර, වැඩබලන සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය එස්. ශ්‍රීධරන් උපුටා දක්වමින් රජයේ ප්‍රවෘත්ති දෙපාර්තමේන්තුව කියා සිටියේ ගම්පහ දිස්ත්‍රික්කයේ පදිංචි පුද්ගලයෙකු උණ රෝගයෙන් පෙළෙන්නේ නම් වහාම ළඟම පිහිටි රෝහල වෙත ගොස් පී.සී.ආර්. පරීක්ෂණයකට යොමු වන ලෙසයි.\nඑමෙන්ම, ඩුබායි සිට පැමිණ පසුගිය අගෝස්තු මාසයේදී කොරෝනා ආසාදිත බවට හඳුනා ගත් 23 හැවිරිදි තරුණයෙකුට 3 වන වරටත් කොරෝනා ආසාදනය වීමේ පුවතක් ආනමඩුව - තෙන්නන්කුරියා ප්‍රදේශයෙන් වාර්තා වනවා.\nවයඹ පළාත් සෞඛ්‍ය සේවා අධ්‍යක්ෂ වෛද්‍ය එම්. හරීඞ් සඳහන් කළේ පළමුවර කොරෝනා වෛරසයෙන් සුවය ලබා නිවසේ නිරෝධායනයට ලක්වෙමින් සිටියදී දෙවන වරටත් කොරෝනා රෝග ලක්ෂණ පහළවීම නිසා පසුගිය සැප්තැම්බර් 17 වන දා හලාවත රෝහලේ කොවිඩ් ඒකකයට ඇතුළත් කර ඇති බවයි. එහිදී සිදුකළ පී.සී.ආර්. පරීක්ෂණවලදී ඔහු කොරෝනා ආසාදිතයෙකු බවට හඳුනා ගත් අතර, එම අවස්ථාවේදී ද ඉරණවිල රෝහලට ඇතුළත් කර ප්‍රතිකාර ලබා යළි නිවසට පැමිණ තිබුණා.\nපසුව පසුගිය 2 වන දා යළි නිවාස නිරෝධායනයේ පසුවෙමින් සිටියදී කොරෝනා රෝග ලක්ෂණ පහළවීම හේතුවෙන් හලාවත රෝහලේ කොවිඞ් ඒකකයට ඇතුළත් කර ඇති අතර, එහිදී යළිත් වතාවක් ඔහුට කොරෝනා ආසාදනය වී ඇති බවටයි තහවුරු වී ඇත්තේ.\nමේ අතර ඊයේ දිනයේ ආසාදිතයන් හත්දෙනෙකු වාර්තාවීමත් සමඟ මෙරට සමස්ත කොරෝනා ආසාදිතයන් සංඛ්‍යාව 3,402 දක්වා ඉහළ ගියා.\nදිවුලපිටියෙන් සොයාගත් කොරෝනා ආසාදිත කාන්තාව සහ ඇගේ දියණියට අමතරව, යුක්රේන ජාතික නාවිකයෙකු, සෞදි අරාබියේ සිට පැමිණි පුද්ගලයෙකු, එක්සත් අරාබි එමීර් රාජ්‍යයේ සිට පැමිණි නැවියෙකු සහ එහි සිට පැමිණි තවත් දෙදෙනෙකු ඊයේ කොරෝනා ආසාදිතයන් බවට තහවුරු කරගත් බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nඒ අනුව තවදුරටත් ආසාදිතයන් 131 දෙනෙකු වෛද්‍ය අධීක්ෂණය යටතේ පසුවන අතර, සුවය ලැබූ සංඛ්‍යාව 3,258 ක්.\nඑමෙන්ම ජපානයේ සහ කටාර් හි රැකියා සඳහා ගොස් ශ්‍රී ලංකාවට පැමිණීමට නොහැකිව සිටි ශ්‍රී ලාංකිකයන් 425 දෙනෙකු අද අලුයම කටුනායක සහ මත්තල ගුවන් තොටුපල වෙත පැමිණියා. කටාර් රාජ්‍යයේ සිට ශ්‍රීී ලාංකිකයන් 142 කු කටුනායකට පැමිණි අතර, ජපානයේ සිට මත්තල ගුවන් තොටුපලට පැමිණි සංඛ්‍යාව 283 ක්.",
       "URL": "https://www.hirunews.lk/251825/කොරෝනා-වැළඳුණු-කාන්තාවගේ-ආශ්‍රිතයන්-780ක්-සමඟ-දියණියගේ-පාසලේ-ළමයින්-පිරිසකුත්-නිරෝධායනයට",
       "Category": "Local News",
       "Parent URL": "https://www.hirunews.lk/local-news.php?pageID=2410"
}