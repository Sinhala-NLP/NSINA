{
       "Source": "hirunews",
       "Timestamp": "Saturday, 05 November 2022 - 9:48",
       "Headline": "දිස්ත්‍රික්ක තුනකට යූරියා පොහොර එකවර බෙදයි",
       "News Content": "වී වගාව සඳහා අවශ්‍ය යූරියා පොහොර සම්පූර්ණ ප්‍රමාණයම එකවර මඩකලපුව, අම්පාර සහ ත්‍රිකුණාමලය දිස්ත්‍රික්කවලට යොමු කරන බව කෘෂිකර්ම, වනජීවී හා වන සංරක්ෂණ අමාත්‍ය මහින්ද අමරවීර ප්‍රකාශ කර තිබෙනවා.\nනිවේදනයක් නිකුත් කරමින් කෘෂිකර්ම අමාත්‍යාංශය සඳහන් කළේ මේ වනවිටත් දිවයිනේ පිහිටි ගොවිජන සේවා මධ්‍යස්ථාන 566 ක් සඳහා අවශ්‍ය පොහොර ලබාදී ඇති බවයි.\nඑමෙන් ම නැගෙනහිර පළාතේ දිස්ත්‍රික්ක 3 හැර අනෙකුත් දිස්ත්‍රික්ක සියල්ලටම දෙවන සහ තුන්වන පොහොර මුර සඳහා අවශ්‍ය යූරියා සමඟ එම්.ඕ.පී. හෙවත් මඩපොහොර එකවර ලබාදීමට කටයුතු කරන බව අමාත්‍යවරයා සඳහන් කර තිබෙනවා.\nමේ අතර මඩකලපුවේ පිහිටි ලංකා පොහොර ගබඩාවෙන් යූරියා පොහොර නිකුත් කිරීමද අද(05) සිදුකෙරෙන බවයි කෘෂිකර්ම අමාත්‍යාංශය වැඩිදුරටත් සඳහන් කළේ.",
       "URL": "https://www.hirunews.lk/319653/දිස්ත්‍රික්ක-තුනකට-යූරියා-පොහොර-එකවර-බෙදයි",
       "Category": "Local News",
       "Parent URL": "https://www.hirunews.lk/local-news.php?pageID=756"
}