{
       "Source": "hirunews",
       "Timestamp": "Sunday, 02 January 2022 - 7:39",
       "Headline": "මාර්ග නීති කඩමින් රිය පැදවූ මොටෝරියක් වාහන දෙකක ගැටී නවතියි (වීඩියෝ)",
       "News Content": "එකම පවුලේ පස් දෙනෙකුගෙන් යුත් පිරිසක් ගමන් ගත් මෝටර් රථයක් බණ්ඩාරගම - ගම්මන්පිල වැව අසල දී අද (02) පෙරවරුවේ ටිපර් රථයක සහ ත්‍රිරෝද රථයක මුහුණට මුහුණ ගැටීමෙන් මෝටර් රථයේ ගමන්ගත් පිරිස සහ ත්‍රීරෝද රථයේ ගමන් ගත් දෙදෙනෙකු තුවාල ලබා රෝහල්ගත කළ බව බණ්ඩාරගම පොලීසිය පවසනවා.\nරෝහල්ගත කළ පුද්ගලයන් අතර වයස අවුරුදු දෙකක කුඩා දරුවකු ද සිටින බවයි පොලීසිය පවසන්නේ.\nමෝටර් රථයේ ගමන් ගත් කුඩා දරුවා ඇතුළු අනෙකුත් අයගේ තත්ත්වය තරමක් බරපතළ බව ද රෝහල් ආරංචි මාර්ග සඳහන් කරනවා.\nඅදාළ මෝටර් රථය බණ්ඩාරගම දෙස සිට වැල්මිල්ල දෙසට පැමිණීමේදී ගම්මන්පිල බබා ආසන්නයේදී වෙනත් මෝටර් රථයකට මාර්ග නීති උල්ලංඝනය කරමින් ඉස්සර කිරීමත් සමගම ඉදිරියෙන් පැමිණි ත්‍රීරෝද රථයේ සහ ටිපර් රථයේ මුහුණට මුහුණ ගැටී මෙම අනතුරට ලක් වුණා.\nඅනතුර වන අවස්ථාවේ දී මෝටර් රථය පැයට කිලෝ මීටර් 90 ක වේගයෙන් ධාවනය කර ඇති බවට මීටර් පද්ධතිය පරික්ෂා කිරීමේදී තොරතුරු අනාවරණ වී ඇතැයි පොලිස් විමර්ශනවල දී හෙළිව තිබෙනවා.\nමෝටර් රථ රියදුරුගේ අපරීක්ෂාකාරී සහ නොසැලකිලිමත් රිය ධාවනය අනතුරට හේතු වී ඇති බව ද පොලීසිය වැඩිදුරටත් සඳහන් කරන අතර, සිද්ධිය සම්බන්ධයෙන් පුළුල් විමර්ශන ක්‍රියාත්මකයි.",
       "URL": "https://www.hirunews.lk/292784/මාර්ග-නීති-කඩමින්-රිය-පැදවූ-මොටෝරියක්-වාහන-දෙකක-ගැටී-නවතියි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1455"
}