{
       "Source": "hirunews",
       "Timestamp": "Thursday, 12 May 2016 - 7:24",
       "Headline": "පැනමා පත්‍රිකාවල නම් සඳහන් ලාංකිකයන්ට නිදහසට කරුණු කියන්න සති දෙකක්",
       "News Content": "පැනමා පත්‍රිකාවල සඳහන් මෙරට පුද්ගලයින් සම්බන්ධයෙන් නිදහසට කරුණු කීමට සති දෙකක කාලයක් ලබාදෙන බව මුදල් අමාත්‍යාංශය පවසනවා.\nසති දෙකක් ඇතුළත ඊට  අදාළව පිලිතුරු නොලැබුණහොත් පොලිස් මූල්‍ය අපරාධ විමර්ශන කොට්ඨාශය මගින් ඔවුන්ට විරුද්ධව කටයුතු කරන බවයි එම අමාත්‍යාංශය සඳහන් කළේ.\nදැනටමත් පැනමා පත්‍රිකාවල නම් සඳහන් මෙරට පුද්ගලයින් පිළිබඳව සොයා බැලීමට කමිටුවක්ද පත්කර තිබෙනවා.\nඊට මුදල් අමාත්‍යාංශ  සහ මහ බැංකු නිලධාරීන් ඇතුළත්.\nගවේෂණාත්මක ජනමාධ්‍යවේදීන්ගේ අන්තර්ජාතික සංසදය මගින් බදු පැහැර හැරීම් සහ විදේශයන්හි ගිණුම් පවත්වාගෙන යන පුද්ගලයින් සහ ආයතන  දෙලක්ෂයක පමණ තොරතුරු පසුගියදා අන්තර්ජාලයට එක්කළා.\nඒ අනුව පැනමාවේ මොසැක් ෆොන්සිකා නීති සමාගම ඔස්සේ විදේශගත ගිණුම් පවත්වාගෙන ගිය ශ්‍රී ලාංකික සමාගම් 03 ක් අතරමැදියන් 07 දෙනෙකු සහ පුද්ගල නාම 65 ක් මේ වනවිට අනාවරණය වී තිබෙනවා.\nපැනමා ලියවිලිවල නවතම හෙළිදරව්ව මගින් ශ්‍රී ලංකාවට සම්බන්ධ පුද්ගලයන් 19 දෙනෙකු සහ ගිණුම් 22 ක මෙරට ලිපින සහ ඔවුන් ව්‍යාපාර කටයුතු සිදුකළ මූල්‍ය හා සේවා ආයතන පිළිබඳ විස්තර දැක්වුණා.\nමීට පෙර ශ්‍රී ලාංකිකයන් හතලිස් දෙදෙනෙකුගේ ගිණුම් 43 ක තොරතුරු එමගින් හෙළිදරව් කර තිබුණා.",
       "URL": "https://www.hirunews.lk/133011/පැනමා-පත්‍රිකාවල-නම්-සඳහන්-ලාංකිකයන්ට-නිදහසට-කරුණු-කියන්න-සති-දෙකක්",
       "Category": "Local News",
       "Parent URL": "https://www.hirunews.lk/local-news.php?pageID=5050"
}