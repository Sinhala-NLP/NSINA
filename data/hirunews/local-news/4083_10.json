{
       "Source": "hirunews",
       "Timestamp": "Monday, 12 February 2018 - 13:05",
       "Headline": "සී.අයි.ඩීයට ලැබුණු අවසරය",
       "News Content": "පර්පෙචුවෙල් ටෙ‍්‍රෂරීස් සමාගමේ හිමිකාර අර්ජුන් ඇලෝසියස් සහ එහි ප්‍රධාන විධායක නිලධාරී කසුන් පලිසේනගෙන් ප්‍රකාශයක් ලබාගැනීමට අවසර දෙන්නැයි අපරාධ පරීක්ෂණ දෙපාර්තමේන්තුව කළ ඉල්ලීමකට කොළඹ - කොටුව මහේස්ත්‍රාත්වරිය අද (12) අවසර ලබා දුන්නා.\nඅද පෙරවරුවේ අපරාධ පරීක්ෂණ දෙපාර්තමේන්තුව කොළඹ - කොටුව මහේස්ත්‍රාත් ලංකා ජයරත්නගෙන් ඉල්ලා සිටියේ බැදුම්කර ගණුදෙනුවට අදාල පරීක්ෂණ සඳහා මේ මස 13,14 සහ 15 යන දිනවල මොවුන්ගෙන් ප්‍රකාශයක් ලබා ගැනීමට අවශ්‍ය බවයි.\nඒ අනුව එම ඉල්ලීමට අවසර දෙමින් ඊට ඉඩ සලසන ලෙස ඇය වැලිකඩ බන්ධනාගාර අධිකාරිවරයාට නියෝගයක් ද නිකුත් කළා.",
       "URL": "https://www.hirunews.lk/183475/සී-අයි-ඩීයට-ලැබුණු-අවසරය",
       "Category": "Local News",
       "Parent URL": "https://www.hirunews.lk/local-news.php?pageID=4083"
}