{
       "Source": "hirunews",
       "Timestamp": "Sunday, 07 March 2021 - 13:01",
       "Headline": "නව ආණ්ඩුක්‍රම ව්‍යවස්ථා කෙටුම්පත මේ මස අගදී",
       "News Content": "නව ආණ්ඩුක්‍රම ව්‍යවස්ථාවේ මූලික කෙටුම්පතක් මේ මස අවසානයේදී ඒ සඳහා අධ්‍යයනය කිරීමට පත් කළ විද්වත් කමිටුව විසින් රජයට භාරදීමට නියමිතව තිබෙනවා.\nනව ආණ්ඩුක්‍රම ව්‍යවස්ථාවක් සම්පාදනය කිරීම සඳහා මෙම විද්වත් කමිටුව පත් කරනු ලැබුවේ මීට මාස 6 කට ඉහතදියි.\nඒ, ජනාධිපති නීතීඥ රොමේෂ් ද සිල්වාගේ සභාපතිත්වයෙන්.\nජනාධිපති නීතීඥවරුන් වන මනෝහර ද සිල්වා, ගාමිණී මාරපන, සංජීව ජයවර්ධන, සමන්තා රත්වත්තේ මෙන්ම මහාචාර්යවරුන් වන නසීමා කමුර්දීන්, ජී.එච්. පීරිස්, වසන්ත සෙනෙවිරත්න සහ ආචාර්ය ඒ.සර්වේෂ්වරන් එහි සෙසු සාමාජිකයන්.\nගතවූ කාලසීමාව තුළ මෙම විද්වත් කමිටුව මගින් සියලු පක්ෂ නායකයන්ගෙන්, ආගමික නායකයන්, සිවිල් සංවිධාන ඇතුලු පාර්ශව රැසකගෙන් අදහස් හා යෝජනා ලබාගත්තා.\nපසුව එම යෝජනා දීර්ඝ ලෙස විශ්ලේෂණය කරමින් මීට සති කිහිපයකට ඉහතදී කෙටුම්පත් සකස් කිරීම ආරම්භ කර තිබෙනවා.\nමේ මාසය අවසන් වනවිට අදාළ කමිටුවේ නිල කාලයද අවසන් වන අතර, ඊට පෙර නව ආණ්ඩුක්‍රම ව්‍යවස්ථා කෙටුම්පත අධිකරණ අමාත්‍යවරයා වෙත භාරදීමටයි නියමිතව ඇත්තේ.\nපසුව එය අමාත්‍ය මණ්ඩලය වෙත ඉදිරිපත් කිරීමෙන් පසු නීති කෙටුම්පත් දෙපාර්තමේන්තුවට යොමු කෙරෙනු ඇති.\nනව ව්‍යවස්ථා කෙටුම්පත පාර්ලිමේන්තුවේ සභාගත කෙරෙන්නේ ඉන් අනතුරුවයි.",
       "URL": "https://www.hirunews.lk/264588/නව-ආණ්ඩුක්‍රම-ව්‍යවස්ථා-කෙටුම්පත-මේ-මස-අගදී",
       "Category": "Local News",
       "Parent URL": "https://www.hirunews.lk/local-news.php?pageID=2105"
}