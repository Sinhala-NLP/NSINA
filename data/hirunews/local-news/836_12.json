{
       "Source": "hirunews",
       "Timestamp": "Thursday, 29 September 2022 - 13:19",
       "Headline": "පියා ඝාතනය කර සැඟව සිටි හෝකන්දර පුතු අත්අඩංගුවට",
       "News Content": "හෝකන්දර - දකුණ ප්‍රදේශයේදී උදැල්ලකින් පහරදී සිය පියා ඝාතනය කර සැඟව සිටි 26 හැවිරිදි පුත්‍රයා පොලිසිය අත්අඩංගුවට ගෙන තිබෙනවා.\nඅතුරුගිරිය ප්‍රදේශයේ සැඟව සිටියදී අද අලුයම මොහු අත්අඩංගුවට ගත් බවයි පොලිසිය සඳහන් කළේ.\nසැකකරු අත්අඩංගුවට ගැනීම සඳහා පොලිස් කණ්ඩායම් දෙකක් විමර්ශන ආරම්භ කර තිබුණා.\nමොහු විසින් ඊයේ(28) සිය නිවස තුළදී පියාට උදැල්ලෙන් පහරදී ඝාතනය කර තිබුණා.\nඑය වැළැක්වීමට ගිය මවද මේ වන විට තුවාල ලබා ජාතික රෝහලේ ප්‍රතිකාර ලබනවා. ඇයගේ දෑත්වලට හානි සිදුව ඇති බවයි රෝහල් ආරංචි මාර්ග සඳහන් කළේ.\n26 හැවිරිදි පුත්‍රයා දැඩි ලෙස මත්ද්‍රව්‍ය සඳහා ඇබ්බැහි වූවෙකු බවත් ඔහු පුනරුත්ථාපනය සඳහා යොමුකර යළිත් ඉන් පිටව ආ අයෙකු බවත් පොලිසිය කියා සිටියා.\nඅවස්ථා කිහිපයකදීම ඔහු විසින් දෙමාපියන්ගෙන් මුදල් ඉල්ලා ගැටුම් ඇතිකර ගෙන ඇත්තේ මත්ද්‍රව්‍ය පානය කිරීම සඳහායි.\nපහරදීම සඳහා හේතු වී ඇත්තේ ද එදින අලුයම මත්ද්‍රව්‍ය පානය කිරීම සඳහා මුදල් ඉල්ලා පියා සමඟ ඇතිකර ගත් කතාබහක් දුරදිග යාම හේතුවෙන් බව ද අනාවරණ වී තිබෙනවා.",
       "URL": "https://www.hirunews.lk/316614/පියා-ඝාතනය-කර-සැඟව-සිටි-හෝකන්දර-පුතු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=836"
}