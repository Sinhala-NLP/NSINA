{
       "Source": "hirunews",
       "Timestamp": "Tuesday, 14 December 2021 - 16:22",
       "Headline": "ලුණුගම්වෙහෙර ජාතික වනෝද්‍යානය, යාල වනපෙතේ කලාපයක් බවට පත් කෙරේ",
       "News Content": "හෙක්ටයාර 23,499කින් සමන්විත යාල නැගෙනහිර රක්ෂිත කලාපය සහ උඩවලව ජාතික වනෝද්‍යානයේ බටහිර කොටසක් සංක්‍රමණය වන අලින්ගේ නවාතැන්පොළක් වශයෙන් 1995 වසරේ දී 'ලුණුගම්වෙහෙර ජාතික උද්‍යානය' ප්‍රකාශයට පත් කර තිබෙනවා.\nමෙම ජාතික උද්‍යානය යාල ජාතික උද්‍යානයට සමාන කාලගුණික ලක්ෂණවලින් සමන්විත වන අතර, ජාතික උද්‍යාන දෙකෙහි වාසය කරන සත්ත්ව විශේෂයන්ගෙන් ද සමාන වන බවයි අමාත්‍ය මණ්ඩල තීරණ දැනුම්දීමේ නිවේදනයේ දැක්වෙන්නේ.\nඑබැවින් එක සමාන වූ කාලගුණික ලක්ෂණ , ජෛව විවිධත්වය සහ පාරිසරික ලක්ෂණවලින් සමන්විත ජාතික උද්‍යාන 02ක් වශයෙන් පවත්වාගෙන යාම වෙනුවට ලුණුගම්වෙහෙර ජාතික උද්‍යානය , යාල ජාතික උද්‍යානයේ කලාප අංක 06 වශයෙන් ප්‍රකාශයට පත් කිරීම පිණිස වනජීවි සහ වනසංරක්ෂණ අමාත්‍යවරයා විසින් ඉදිරිපත් කරන ලද යෝජනාව අමාත්‍ය මණ්ඩලය විසින් අනුමත කරනු ලැබුවා.",
       "URL": "https://www.hirunews.lk/291007/ලුණුගම්වෙහෙර-ජාතික-වනෝද්‍යානය-යාල-වනපෙතේ-කලාපයක්-බවට-පත්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=1494"
}