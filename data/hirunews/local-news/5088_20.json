{
       "Source": "hirunews",
       "Timestamp": "Thursday, 14 April 2016 - 19:14",
       "Headline": "අවුරුදු නිවාඩු නිසා ලංගම බස් නෑ",
       "News Content": "නව අවුරුදු උදාවත් සමඟ දක්ෂිණ අධිවේගී මාර්ගය හරහා ගම්බිම් බලා පිටත්ව යාමට පැමිණි පිරිස් අද දැඩි අපහසුතාවයකට පත්වුණා.\nඒ, මහරගම සිට ගාල්ල දක්වා දක්ෂිණ අධිවේගී මාර්ගයේ ගමන් ගන්නා බස් රථ හිඟ වීම හේතුවෙන්.\nමගීන් සඳහන් කරන්නේ පැය ගණනාවක සිට දිගු පෝලිම්වල රැඳී සිටීමට අද (14) දිනයේදී තමන්ට සිදුවු බවයි.\nමේ හේතුවෙන් මහරගම නගරයේ දිගු පෝලිම්වල ගම්බිම් බලා පිටත්ව යාමට පැමිණි ජනතාව රැඳී සිටින අයුරු අද දැක ගන්නට හැකිවුණා.\nඅප මේ පිළිබඳව ශ්‍රී ලංකා ගමනාගමන මණ්ඩලයේ සභාපති රමාල් සිරිවර්ධනගෙන් විමසීමක් කළා.\nඔහු කියා සිටියේ තම සේවකයන් ඊයේ සහ අද දිනයේ නිවාඩු වාර්තා කර ඇති බැවින් මෙම තත්ත්වය හටගෙන ඇති බවයි.\nමේ අතර, දක්ෂිණ අධිවේගී මාර්ගයේ මාතර - ගොඩගම පිටවීමේ දොරටුව ආසන්නයේ පැය කිහිපයක් පුරා රථවාහන තදබදයක්ද හටගෙන තිබුණා.\nඅලූත් අවුරුදු උදාවත් සමඟ අධිවේගී මාර්ගය භාවිතා කරන පිරිස ඉහළ යාම මෙලෙස රථවාහන තදබදයක් නිර්මාණය වීමට හේතුවී ඇති බව සදහන්.",
       "URL": "https://www.hirunews.lk/130866/අවුරුදු-නිවාඩු-නිසා-ලංගම-බස්-නෑ",
       "Category": "Local News",
       "Parent URL": "https://www.hirunews.lk/local-news.php?pageID=5088"
}