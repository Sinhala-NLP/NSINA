{
       "Source": "hirunews",
       "Timestamp": "Thursday, 23 July 2020 - 7:36",
       "Headline": "ගාල්ල - හිරිඹුර තරුණියකගේ මුදල් වංචා කළ සැකකරුවෙකු සොයා විමර්ශන",
       "News Content": "ගාල්ල - හිරිඹුර ප්‍රදේශයේ තරුණියකගෙන් රුපියල් තුන්ලක්ෂ 75,000 ක මුදලක් වංචා කිරීම සම්බන්ධ සැකකරුවෙකුගේ බැංකු ගිණුම් වාර්තාවක් ලබාගැනීමට ගාල්ල මහේස්ත්‍රාත් අධිකරණය අපරාධ පරීක්ෂණ දෙපාර්තමේන්තුවට නියෝග කර තිබෙනවා.\nඒ, අපරාධ පරීක්ෂණ දෙපාර්තමේන්තුවේ නිලධාරීන් අධිකරණයෙන් කළ ඉල්ලීමකට අනුවයි.\nපසුගිය දිනක ජාත්‍යන්තර ක්‍රිකට් කවුන්සිලයෙන් ඇමරිකානු ඩොලර් හත්ලක්ෂ 50,000ක මුදලක් දිනා ඇති බව පවසමිනුයි සැකකරු මෙම වංචා කර ඇත්තේ.\nපසුගිය මස 24 වනදා එංගලන්තයේ සිට සිය නියෝජිතයෙකු අදාළ ත්‍යාගය සහිත චෙක්පත රැගෙන මෙරටට පැමිණෙන බවත්, ඔහුට රේගු ගාස්තු සඳහා රුපියල් 90,245ක මුදලක් නිට්ටඹුව ප්‍රදේශයේ බැංකුවක තැන්පත් කරන ලෙස සහ තවත් අවස්ථා කිහිපයකදී පෞද්ගලික බැංකු කිහිපයක මුදල් තැන්පත් කරන ලෙසත් සැකකරු සඳහන් කර ඇති බවයි අපරාධ පරීක්ෂණ දෙපාර්තමේන්තුව වැඩිදුරටත් කරුණු දක්වමින් කියා සිටියේ.\nඅදාළ සැකකරු මේ වනතෙක් අත්අඩංගුවට ගෙන නොමැති අතර, ඔහු අත්අඩංගුවට ගැනීම සඳහා මුදල් තැන්පත් කළ බැංකු ගිණුම් හිමියන්ගේ වාර්තා ඔස්සේ පරීක්ෂණ සිදුකෙරෙනවා.",
       "URL": "https://www.hirunews.lk/246195/ගාල්ල-හිරිඹුර-තරුණියකගේ-මුදල්-වංචා-කළ-සැකකරුවෙකු-සොයා-විමර්ශන",
       "Category": "Local News",
       "Parent URL": "https://www.hirunews.lk/local-news.php?pageID=2566"
}