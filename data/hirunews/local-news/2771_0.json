{
       "Source": "hirunews",
       "Timestamp": "Monday, 27 April 2020 - 7:17",
       "Headline": "ලොව පුරා කොරෝනා වෛරස් ආසාදිතයින්, 29 ලක්ෂ 94000ත් ඉක්මවයි",
       "News Content": "ලොව රටවල් රැසක් පුරා පැතිර ගොස් ඇති කොරෝනා වසංගතය හේතුවෙන් මිය ගිය සංඛ්‍යාව 206,988ක් දක්වා ඉහළ ගොස් තිබෙනවා.\n29 ලක්ෂ 94,722කට වෛරසය ආසාදනය වී ඇති අතර ඉන් සුවය ලැබූ සංඛ්‍යාව 837,611ක්.\nඇමරිකාව තුළ කොරෝනා මරණ 55,413ක් වාර්තා වන අතර , 987,160කට මේ වන විට වෛරසය ආසාදනය වී තිබෙනවා.\nප්‍රංශයේ වාර්තා වන මුළු කොරෝනා මරණ සංඛ්‍යාව 22,856ක්.\nආසාදිතයින් 162,100ක් දක්වා ඉහළ ගොස් ඇති බවයි විදෙස් වාර්තා සඳහන් කළේ.\nඉන්දියාවෙන් මේ වන විට කොරෝනා ආසාදිතයින් 27,890ක් වාර්තා වන අතර, මරණ සංඛ්‍යාව සටහන් වන්නේ 881ක් ලෙසයි.\nඑමෙන්ම කොරෝනා වෛරසයෙන් දරුණු බලපෑමකට ලක්ව තිබූ යුරෝපයේ වැඩිම මරණ සංඛ්‍යාවක් වාර්තාවූ ඉතාලියේ මරණ සංඛ්‍යාව මේ වනවිට පහළ අගයක් වාර්තා කර තිබෙනවා.\nපසුගිය මාර්තු 14 සිට මේ දක්වා කාලය තුළ වාර්තාවූ අවම මරණ සංඛ්‍යාව ඊයේ දිනයේ වාර්තාවූ අතර, එය 260ක් ලෙසයි දැක්වුණේ.\nමෙම තත්ත්වයත් සමඟ එරට දැනට පනවා ඇති සීමාවන් සහ තහනම් කිරීම් මැයි මස 4 වනදා සිට ලිහිල් කිරීමටයි අගමැති ගුසෙප් කොන්ටේ තීරණය කර ඇත්තේ.\nමේ අතර, පේරු රාජ්‍යයේ පොලිස් නිලධාරීන් 17 දෙනෙකු කොරෝනා වෛරසය ආසාදනය වීමෙන් ජීවිතක්ෂයට පත්වී තිබෙනවා.\nතවත් පොලිස් නිලධාරීන් දහසකට වැඩි පිරිසකට වෛරසය ආසාදනය වී ඇති බවයි විදෙස් වාර්තා සඳහන් කළේ.\nඑරට පොලිස් නිලධාරීන්ට මුඛ ආවරණ සහ වෛද්‍ය ප්‍රතිකාර ලබාදීමට අපොහොසත්වීම සම්බන්ධයෙන් චෝදනා කරමින් පසුගිය සිකුරාදා පේරු රාජ්‍යයේ අභ්‍යන්තර කටයුතු අමාත්‍ය කාලෝස් මොරාන් සිය ධුරයෙන් ද ඉල්ලා අස්වුණා.\nපේරු රාජ්‍යයේ මිලියන 32ක ජනගහනයක් සිටින අතර, එරටින් වාර්තා වන කොරෝනා රෝගීන් සංඛ්‍යාව 25,000 ඉක්මවා තිබෙනවා.\nඑමෙන්ම මරණ 700ක් ද වාර්තා වී ඇති බවයි විදෙස් වාර්තා පෙන්වා දෙන්නේ.\nමේ අතර, කොරෝනා වෛරසය ආසාදනය වීම හේතුවෙන් රාජකාරීවලින් බැහැර වූ බ්‍රිතාන්‍ය අග්‍රාමාත්‍ය බොරිස් ජොන්සන් අද සිට යළි වැඩ ආරම්භ කිරීමට නියමිතයි.\nබ්‍රිතාන්‍යයේ දෛනික කොරෝනා පරීක්ෂණ ධාරිතාව ඉහළ නැංවීමට පියවර ගෙන ඇති අතර, ඒ අනුව දිනකට පරීක්ෂණ 50,000ක් දක්වා සිදුකිරීමේ හැකියාවක් පවතින බවයි විදෙස් වාර්තා සඳහන් කළේ.\nකළු කඩ වෙළඳාම සඳහා නිකුත් කිරීමට සූදානම් වූ මුඛ ආවරණ එක්ලක්ෂ 40,000ක් ප්‍රංශ පොලීසිය මගින් සිය භාරයට ගෙන තිබෙනවා.\nඋතුරු පැරීසියේ ඩෙනිස් නගරයේදී එම මුඛ ආවරණ තොගය සමඟ ව්‍යාපාරිකයෙකු ද පොලිස් අත්අඩංගුවට ගෙන ඇති බවයි වාර්තා වන්නේ.",
       "URL": "https://www.hirunews.lk/239513/ලොව-පුරා-කොරෝනා-වෛරස්-ආසාදිතයින්-29-ලක්ෂ-94000ත්-ඉක්මවයි",
       "Category": "Local News",
       "Parent URL": "https://www.hirunews.lk/local-news.php?pageID=2771"
}