{
       "Source": "hirunews",
       "Timestamp": "Sunday, 24 September 2023 - 8:55",
       "Headline": "ගම්පොලදී බස් රථ රියදුරෙකු පැහැරගනී",
       "News Content": "මාවෙල සිට මහනුවර දක්වා ධාවනය වූ ලංගම බස් රථයක් ජයමාලපුර ප්‍රදේශයේදී හරස් කොට එහි සේවා ස්ථානයට ගමන් කරමින් සිටි රියදුරෙකුට තියුණු ආයුධයකින් පහරදී ඉන් අනතුරුව පැහැරගෙන ගොස් තිබෙනවා.\nඅද උදෑසන මෙම පැහැරගැනීම සිදුව ඇති බව පොලිසිය සඳහන් කළා.\nවෑන් රථයකින් පැමිණි පිරිසක් මෙම පැහැරගැනීම සිදුකර ඇති අතර, සැකකරුවන් සම්බන්ධයෙන් වැඩිදුර තොරතුරු මෙතෙක් වාර්තා වී නැහැ.\nඑම පුද්ගලයා ගම්පොල - කඩදොර ප්‍රදේශයෙන් බස් රථයට නැගී ගමන් කර ඇති අතර, ගම්පොල - රිවර්සයිඩ් ප්‍රදේශයේදී තවත් පුද්ගලයින් සිව්දෙනෙකු බස් රථයට නැග තිබෙනවා.\nබස් රථයේ ඉදිරි පස සහ පිටුපස දොරටුවෙන් ඇතුලු වූ ඔවුන් අදාළ පුද්ගලයාට තියුණු ආයුධයකින් ප්‍රහාර කිහිපයක් එල්ල කර ඇති බව සඳහන්.\nපසුව ජයමාලපුර ප්‍රදේශයේදී වෑන් රථයක් බසය හරස් කොට නවතා අදාළ පුද්ගලයාව වෑන් රථයට දමාගෙන පැහැරගෙන ගොස් ඇති බවයි පොලිසිය සඳහන් කළේ.\nමෙම සිද්ධියත් සමඟ බස් රථයේ රියදුරු බස් රථය ගම්පොල පොලිසිය වෙත ධාවනය කර තිබුණා.\nපසුව පොලිසිය සිදුකළ මූලික විමර්ශනවලදී අනාවරණ වී ඇත්තේ පැහැරගැනීමට ලක්වූ පුද්ගලයාගේ වැඩිමහල් සහෝදරයෙකුගේ පුතෙකු මෙම සිද්ධියට සම්බන්ධ බවටයි.\nපැහැරගත් පිරිස පිළිබඳ කිසිදු තොරතුරක් මේ වනවිට අනාවරණ වී නොමැති අතර ඔවුන් සොයා කණ්ඩායම් කිහිපයක් විමර්ශන ආරම්භ කර ඇති බවයි පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව කියා සිටියේ.",
       "URL": "https://www.hirunews.lk/349234/ගම්පොලදී-බස්-රථ-රියදුරෙකු-පැහැරගනී",
       "Category": "Local News",
       "Parent URL": "https://www.hirunews.lk/local-news.php?pageID=10"
}