{
       "Source": "hirunews",
       "Timestamp": "Monday, 27 July 2020 - 6:11",
       "Headline": "“සෞභාග්‍යයේ දැක්ම” ප්‍රතිපත්ති ප්‍රකාශනයෙන් දුන් පොරොන්දු නොපිරිහෙළා ඉටුකරන බව ජනපති අවධාරණය කරයි (වීඩියෝ)",
       "News Content": "“සෞභාග්‍යයේ දැක්ම” ප්‍රතිපත්ති ප්‍රකාශනයෙන් දුන් පොරොන්දු නොපිරිහෙළා ඉටුකරන බව ජනාධිපති ගෝඨාභය රාජපක්ෂ අවධාරණය කරනවා.\nඒ සඳහා අවශ්‍ය පාර්ලිමේන්තු බලය සහ වැඩපිළිවෙළ සාර්ථක කර ගැනීමට සහය දෙන ලෙසටයි ජනාධිපතිවරයා ජනතාවගෙන් ඉල්ලා සිටින්නේ.\nපොදුජන පෙරමුණෙන් මහ මැතිවරණයට තරග වදින අපේක්ෂකයන්ගේ ජය තහවුරු කිරීමට ඊයේ (26) කුරුණෑගල  දිස්ත්‍රික්කයේ චාරිකාවක නිරත වූ ජනාධිපතිවරයා නිකවැරටිය පොළ භූමියේ පැවති ජන හමුවට සහභාගී වූ අවස්ථාවේදියි මේබව කියාසිටියේ.\nජනාධිපති මාධ්‍ය අංශය සඳහන් කළේ ජනහමුවට වැඩම කර සිටී මහ සංඝරත්නය ජනාධිපතිවරයා ගෙන යන වැඩපිළිවෙළ අගය කර ඔහුට සෙත් ප්‍රාර්ථනා කළ බවයි.\nපෙර පාසල් පද්ධතිය අමාත්‍යාංශයක් යටතට පත් කිරීමට ජනාධිපතිවරයා ගත් තීරණය අගය කළ පෙර පාසල් ගුරුවරියන් ප්‍රකාශ කර ඇත්තේ එය දරුවන්ගේ මුල් ළමා විය සංවර්ධනයට ගත් දැවැන්ත පියවරක් බවයි.\nනිකවැරටිය ජයන්ති මධ්‍ය මහා විද්‍යාලයේ ක්‍රීඩාංගණය ප්‍රතිසංස්කරණය කර දෙන්නැයි  සිසුන් පිරිසක් කළ ඉල්ලීම වහා ඉටුකරන ලෙස ගෝඨාභය රාජපක්ෂ මහතා යුද හමුදාපතිවරයාට දන්වා තිබෙනවා.\nමහව සති පොළ භූමියේ පැවති ජන හමුවකට ද ජනාධිපතිවරයා එක්වුණා.\nඑහිදී ප්‍රදේශයේ ජනතාව මුහුණ පාන ප්‍රධාන ගැටළුවක් වන වන අලි තර්ජනයට ස්ථිර විසදුමක් දීමේ අවශ්‍යතාව ද අවධාරණය කර තිබෙනවා.\nමහව මංසන්ධියේ ඉදිකිරීමට යෝජිත ගුවන් පාලම, සංස්කෘතික චතුරශ්‍රයේ ඉදිකිරීම්, ඉඩම් සහ ජල ගැටළු පිළිබඳව ද ජනතාව ජනාධිපතිවරයා දැනුවත් කර තිබෙනවා.\nජනාධිපති මාධ්‍ය අංශය කියාසිටියේ පාසල් දරුවෙක් කොවිඩ් අරමුදලට පරිත්‍යාග ලෙස  මුදල් කැටයක් ජනාධිපතිවරයා වෙත පිළිගැන්වූ බවයි.\nගල්ගමුව යූ.බී. වන්නිනායක ක්‍රීඩාංගණයේ සංවිධාන කර තිබූ ජන  හමුවට ද ජනාධිපති ගෝඨාභය රාජපක්ෂ සහභාගී වුණා.\nවන අලි තර්ජනය, ගල්ගමුව රෝහලේ අඩු පාඩු සහ බස් රථ හිඟය වැනි ගැටළු හේතුවෙන් ගම්මාන කිහිපයක ජනතාව මුහුණ දෙන දුෂ්කරතා පිළිබදව මෙහිදී ජනතාව ජනාධිපතිවරයා දැනුවත් කර තිබෙනවා.",
       "URL": "https://www.hirunews.lk/246469/සෞභාග්‍යයේ-දැක්ම-ප්‍රතිපත්ති-ප්‍රකාශනයෙන්-දුන්-පොරොන්දු-නොපිරිහෙළා-ඉටුකරන-බව-ජනපති-අවධාරණය-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2558"
}