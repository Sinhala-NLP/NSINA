{
       "Source": "hirunews",
       "Timestamp": "Saturday, 13 June 2020 - 7:42",
       "Headline": "ලීසිං සමාගම්වලට නීතිවිරෝධීව, වාහන අත්පත් කරගැනීමට ඉඩ නොදෙන්නැයි, ජනපතිගෙන් නියෝග",
       "News Content": "ලීසිං පහසුකම් යටතේ වාහන මිලට ගෙන ණය වාරික ගෙවීමට අසමත් වන පුද්ගලයන්ගේ වාහන අත්පත් කරගැනීමට අදාළ සමාගම් අනුගමනය කරන ක්‍රමය නීතිවිරෝධී බැවින් ඊට ඉඩ නොතබන්නැයි ජනාධිපති ගෝඨාභය රාජපක්ෂ පොලීසියට නියෝග කර තිබෙනවා.\nවාහන අත්පත් කරගැනීමෙන් පසු පොලීසියට ලැබෙන පැමිණිලි නැවත දැනුම් දෙනතුරු භාර නොගන්නා ලෙස ද ජනාධිපතිවරයා වැඩබලන පොලිස්පති සී.ඩී. වික්‍රමරත්නට උපදෙස් ලබාදී ඇති බවයි ජනාධිපති මාධ්‍ය ඒකකය සඳහන් කළේ.\nකොවිඩ් වසංගතය ව්‍යාප්තවීමත් සමඟ ත්‍රිරෝද රථ හිමියන් විසින් ගෙවනු ලබන ලීසි වාරික අයකරගනු ලැබීම මාස හයකට අත්හිටුවනු ලැබුවා.\nඊට අදාළ චක්‍රලේඛය ජනාධිපතිවරයාගේ අත්සනින් යුතුව පසුගිය මාර්තු 23 වනදා නිකුත් කර තිබෙනවා.\nඑසේ තිබියදී ණය වාරික නොගෙවීම මත වාහන අත්පත් කරගැනීම රජයේ නියමය කඩකිරීමක් වන බවයි ජනාධිපතිවරයා පෙන්වා දී ඇත්තේ.\nඑබැවින් ණය වාරික නොගෙවීම මත වාහන අත්පත් කරගැනීමට ඉඩනොතබන ලෙස ජනාධිපතිවරයා පොලීසියට දැනුම් දී තිබෙනවා.\nජනාධිපතිවරයාගේ එම නියෝගය මේ වනවිට සියලු පොලිස් ස්ථානාධිපතිවරුන් වෙත දැනුම්දී ඇති බව පොලිස් මූලස්ථානය ද සඳහන් කළා.\nමේ අතර, මහ බැංකුවේ ලියාපදිංචි නොවූ මූල්‍ය ආයතන නියාමනය කිරීම සඳහා අවශ්‍ය නීති කෙටුම්පත් ඉදිරියේදී කැබිනට් අනුමැතියට ඉදිරිපත් කරන බව මහ බැංකු අධිපති මහාචාර්ය ඩබ්ලිව්.ඩී. ලක්ෂ්මන් පවසනවා.\nමහ බැංකු අධිපතිවරයා මේ බව සඳහන් කළේ හිරු ප්‍රවෘත්ති සමඟ විශේෂ සම්මුඛ සාකච්ඡාවකට එක්වෙමින්.\nකොවිඩ් 19 ව්‍යාප්තිය හමුවේ ඇඳිරි නීතිය පැනවීමත් සමඟ ක්ෂේත්‍ර ගණනාවක් සඳහා සහන ලබාදෙන බව රජය පසුගිය මාර්තු මස 30වන දින නිවේදනය කළා.\nඒ යටතේ සියළුම ත්‍රීරෝද රථ , පාසල් ප්‍රවාහන වෑන් රථ, ලොරි රථ, භාණ්ඩ ප්‍රවාහනය සඳහා යොදා ගන්නා කුඩා රථ, බස් රථ සහ ස්වයං රැකියා නියුක්තිකයන් හෝ හිමිකරුවන් විසින් සේවයේ යෙදෙන යතුරුපැදි හා කුඩා රථ සඳහා කල්බදු වාරික ගෙවීමට මාස හයක සහන කාලයක් ලබා දුන්නා.\nකෙසේ වෙතත් අදාළ සහන පැකේජ බැංකු සහ මූල්‍ය ආයතන තුලින් ලබා නොදීම සම්බන්ධයෙන් විවිධ චෝදනා එල්ල වූ අතර, සුනිල් ජයවර්ධන ඝාතන සිද්ධියත් සමඟ ඒ පිළිබඳව සමාජයේ කතාබහ ඉහළ ගියා.",
       "URL": "https://www.hirunews.lk/242931/ලීසිං-සමාගම්වලට-නීතිවිරෝධීව-වාහන-අත්පත්-කරගැනීමට-ඉඩ-නොදෙන්නැයි-ජනපතිගෙන්-නියෝග",
       "Category": "Local News",
       "Parent URL": "https://www.hirunews.lk/local-news.php?pageID=2663"
}