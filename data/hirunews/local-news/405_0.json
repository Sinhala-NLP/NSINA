{
       "Source": "hirunews",
       "Timestamp": "Wednesday, 19 April 2023 - 12:45",
       "Headline": "සිලෝන් යන්න ශ්‍රී ලංකාව ලෙස වෙනස් වීම මේ විනාශ වලට හේතුවයි",
       "News Content": "මින් පෙර මෙරට හැඳින්වූ සිලෝන් යන නාමය ශ්‍රී ලංකාව ලෙස වෙනස් කිරීම පසුගිය දශක කිහිපය තුළ රටක් වශයෙන් වූ සියලු විනාශයන්ට හේතුව බව ප්‍රකට විද්‍යා ලේඛක සහ තාරකා විද්‍යාඥයෙකු වන අනුර සී පෙරේරා පවසා සිටිනවා.\nඔහු පවසා සිටින පරිදි 'ශ්‍රී' යන අහිතකර වචනය විනාශයම කැඳවන්නක්.\nමේ පිළිබඳ වැඩිදුරටත් අදහස් දක්වමින් ඔහු පැහැදිලි කරනුයේ, ශ්‍රී ලංකාවේ අවසන් රජු වන ශ්‍රී වික්‍රම රාජසිංහට පවා විනාශය අත් කර දුන්නේ එම නාමකරණය හේතුවෙන් බවයි.\nතවද, රටේ නමට පෙර ශ්‍රී යන වචනය භාවිතා කිරීමත්, නායකයින්, දේශපාලන පක්ෂ සහ රාජ්‍ය ආයතනවල නම් 'ශ්‍රී' යන්නෙන් සඳහන් කිරීමත් රට බංකොලොත් වීමට හේතු වූ බව ඔහු වැඩිදුරටත් පවසා සිටියා.\nඅපේ රටට අවාසනාවන්ත තත්ත්වයක් උදා වූයේ, 1956 සිට ශ්‍රී ලංකා නිදහස් පක්ෂය (ශ්‍රීලනිප) එහි නිර්මාතෘ එස්.ඩබ්ලිව්.ආර්.ඩී.බණ්ඩාරනායක විසින් පිහිටුවීමත් සමඟ බවයි ඔහු පවසන්නේ.\nරටේ වාහන අංක තහඩුවලට ‘ශ්‍රී’ අකුර එකතු කළ අතර පසුව සිංහල දෙමළ ජාතීන් අතර ගැටුමක් ඇති කළ බවත් එම ගැටුම් වලදී රටට විශාල ජීවිත හානි සහ දේපළ හානි සිදු වූ බවත් ඔහුූ උදාහරණ දක්වමින් පැහැදිලි කර සිටියා.\nමේ පිළිබඳ දැනුවත් කෙරුණු මාධ්‍ය හමුවේදී, ශ්‍රී ලංකාව ලෙස රට නම් කිරීමට පෙර අප රට හැඳින්වූයේ ලංකා, සිංහලේ, තම්බපන්නි, සෙරන්ඩිබ්, තැප්‍රොබේන්, සයිලාන්, සිලෝන්, හෙළදිව, දහම් දිවයින, හෝ ලක්බිම කියා හැඳින්වුවත් 'ශ්‍රී' යන වචනය භාවිතා කර නැහැ\" යනුවෙන් ඔහු අදහස් දැක්වූවා.\nඑමෙන්ම ඔහු \"මේ වචනයේ වැදගත්කම ජනාධිපතිතුමාට සහ අගමැතිතුමාට දන්වන්න මම අදහස් කරනවා\" යනුවෙන් ද පවසා සිටියා.",
       "URL": "https://www.hirunews.lk/332906/සිලෝන්-යන්න-ශ්‍රී-ලංකාව-ලෙස-වෙනස්-වීම-මේ-විනාශ-වලට-හේතුවයි",
       "Category": "Local News",
       "Parent URL": "https://www.hirunews.lk/local-news.php?pageID=405"
}