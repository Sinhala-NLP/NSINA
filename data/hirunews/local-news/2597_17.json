{
       "Source": "hirunews",
       "Timestamp": "Friday, 10 July 2020 - 7:40",
       "Headline": "කන්දකාඩු පුනරුත්ථාපන මධ්‍යස්ථානයේ නිවාඩු ගිය උපදේශකයන් 08ක් යළි කැඳවයි - ආසාදිත උපදේශකවරියගේ මව, පියා ඇතුළු පවුල් 07ක් ස්වයං නිරෝධායනයට",
       "News Content": "නාත්තන්ඩිය - කොට්රාමුල්ල ප්‍රදේශයෙන් හඳුනාගත් කොරෝනා ආසාදිත 27 හැවිරිදි තරුණියගේ මව, පියා ඇතුළු ආශ්‍රිත පවුල් 10 ක පිරිස් ස්වයං නිරෝධායනය සඳහා යොමුකර තිබෙනවා.\nඅදාළ තරුණිය මත්ද්‍රව්‍යවලට ඇබ්බැහිවූවන් පුනරුත්ථාපනය කරන කන්දකාඩු මධ්‍යස්ථානයේ උපදේශිකාවක ලෙස කටයුතු කරන අයෙක් වන අතර, ඇය නිවාඩු ලබා නිවසට පැමිණ ඇත්තේ පසුගිය 28 වැනිදායී.\nනිවසට පැමිණීමේදී ඇය පොදු ප්‍රවාහන සේවා භාවිත කර ඇති බවට අනාවරණ වී තිබෙනවා.\nනිවසට පැමිණීමෙන් පසු ඇය උණ, කැස්ස වැනි රෝග ලක්ෂණ හේතුවෙන් නිවස ආසන්නයේ වෛද්‍යවරයෙකුගෙන් ප්‍රතිකාර ලබාගෙන ඇති අතර, එහිදී අදාළ රෝග ලක්ෂණ ඇය වෙතින් පහව ගොස් ඇති බවයි වාර්තා වන්නේ.\nකෙසේ වෙතත්, කන්දකාඩු පුනරුත්ථාපන මධ්‍යස්ථානයෙන් කොරෝනා ආසාදිතයන් 56 දෙනෙකු හඳුනා ගැනීමත් සමඟ නිවාඩු ලබා ගොස් සිටි එම පුනරුත්ථාපන මධ්‍යස්ථානයේ කාර්ය මණ්ඩලයේ පිරිස්ද පී.සී.ආර්. පරීක්ෂණවලට භාජනය කර තිබෙනවා.\nඒ අනුව නාත්තන්ඩිය - කොට්රාමුල්ල ප්‍රදේශයේ අදාළ තරුණියට කොරෝනා ආසාදිත බව ඊයේ තහවුරු වුණා.\nමේ අතර, පවතින තත්ත්වය හමුවේ කොරෝනා වෛරසය සමාජයට ව්‍යාප්තවීම වැළැක්වීම සඳහා ගත යුතු සියලූ ක්‍රියාමාර්ග ගෙන ඇති බව කොවිඩ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානයේ ප්‍රධානී, යුද හමුදාපති ලූතිනන් ජෙනරාල් ශවේන්ද්‍ර සිල්වා ප්‍රකාශ කළා.\nකන්දකාඩු පුනරුත්ථාපන මධ්‍යස්ථානය අධිකරණ අමාත්‍යාංශය යටතේ පවත්වාගෙන යනු ලබන ප්‍රතිකාර හා පුනරුත්ථාපන මධ්‍යස්ථානයක් ලෙස මත්ද්‍රව්‍යවලට ඇබ්බැහිවූවන් සඳහා පමණක් ක්‍රියාත්මක වන මධ්‍යස්ථානයක් බවයි යුද හමුදාපතිවරයා පෙන්වා දෙන්නේ.\nඅක්කර 70 ක පමණ ප්‍රදේශයක ව්‍යාප්ත වී පවතින කන්දකාඩු මත්ද්‍රව්‍යවලට ඇබ්බැහිවූවන් පුනරුත්ථාපන මධ්‍යස්ථානයේ රැඳවියන් 472 දෙනෙකු සිටින අතර, නිලධාරින් ඇතුළු කාර්ය මණ්ඩලයේ 204 දෙනෙකු එහි සේවය කරනවා.\nපසුගිය මාසයේදී මත්ද්‍රව්‍යවලට ඇබ්බැහි වී සිටි පුද්ගලයින් කිහිප දෙනෙකු පී.සී.ආර්. පරීක්ෂණ සිදුකර වෛරසය ආසාදිත නොවන බවට තහවුරු කර ගැනීමෙන් පසු පුනරුත්ථාපනය සඳහා මෙම මධ්‍යස්ථානය වෙත යොමුකර තිබුණා.\nඔවුන්ගෙන් පුනරුත්ථාපන මධ්‍යස්ථානයේ සිටි අදාළ පිරිසට මෙම වෛරසය ආසාදනය වී ඇත්ද යන්න සම්බන්ධයෙන් සෞඛ්‍ය අමාත්‍යාංශය මේ වනවිටත් පරීක්ෂණ සිදුකරමින් පවතින බවයි කොවිඩ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානයේ ප්‍රධානී, යුද හමුදාපති ලූතිනන් ජෙනරාල් ශවේන්ද්‍ර සිල්වා සඳහන් කළේ.\nඊයේ දිනයේ මත්ද්‍රව්‍යවලට ඇබ්බැහිවූවන් පුනරුත්ථාපනය කරන කන්දකාඩු මධ්‍යස්ථානයෙන් වාර්තා වූ ආසාදිතයින් 57 දෙනාට අමතරව තවත් ආසාදිතයින් 03 දෙනෙකු වාර්තා වුණා.\nඔවුන් අතර නාවික හමුදා සාමාජිකයෙක්, බංග්ලාදේශයේ සහ කටාර් රාජ්‍යයේ සිට පැමිණි පුද්ගලයින් දෙදෙනෙකු වන බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nඒ අනුව මෙරටින් වාර්තා වන සමස්ත කොරෝනා ආසාදිතයින්ගේ සංඛ්‍යාව 2154 ක් වන අතර, රෝහල්ගතව ප්‍රතිකාර ලබන පුද්ගලයින්ගේ සංඛ්‍යාව 164ක්.\nසම්පූර්ණයෙන්ම සුවය ලැබූ ආසාදිතයින්ගේ සංඛ්‍යාව 1979 ක් බවයි වසංගත රෝග විද්‍යා ඒකකය සඳහන් කළේ.",
       "URL": "https://www.hirunews.lk/245115/කන්දකාඩු-පුනරුත්ථාපන-මධ්‍යස්ථානයේ-නිවාඩු-ගිය-උපදේශකයන්-08ක්-යළි-කැඳවයි-ආසාදිත-උපදේශකවරියගේ-මව-පියා-ඇතුළු-පවුල්-07ක්-ස්වයං-නිරෝධායනයට",
       "Category": "Local News",
       "Parent URL": "https://www.hirunews.lk/local-news.php?pageID=2597"
}