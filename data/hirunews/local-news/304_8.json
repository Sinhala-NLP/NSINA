{
       "Source": "hirunews",
       "Timestamp": "Wednesday, 31 May 2023 - 15:01",
       "Headline": "ජාත්‍යන්තර ක්‍රිකට් කවුන්සිලයේ නිලධාරින් පාකිස්ථානයට",
       "News Content": "ඉන්දියාවේ දී ලබන ඔක්තෝම්බර් මස ආරම්භ වීමට නියමිත එක්දින ලෝක කුසලාන ක්‍රිකට් තරගාවලියට පාකිස්ථාන සහභාගිත්වය පිළිබඳ සාකච්ඡා කිරීම සදහා ජාත්‍යන්තර ක්‍රිකට් කවුන්සිලයේ නියෝජිතයින් පිරිසක් එරටට ගොස් තිබෙනවා.\nඑම කවුන්සිලයේ සභාපති ග්‍රේක් බාර්ක්ලේ සහ ප්‍රධාන විධායක නිලධාරි ජෙෆ් ඇලඩරීස් ඊයේ (30) දිනයේ පාකිස්ථානයට ගොස් ඇති අතර, එහිදී පාකිස්ථානයේ සහභාගිත්වය පිළිබද තීරණයක් ගැනීමට නියමිතයි.\nසැප්තැම්බර් මාසයේ පැවැත්වීමට නියමිත ආසියානු කුසලාන තරගාවලියේ සත්කාරක රට ලෙස පාකිස්ථානය කටයුතු කරන අතර, ඉන්දියාවට දැනටමත් එරටට යාම ප්‍රතික්ෂේප කර තිබෙනවා.\nඑම තත්ත්වය මත ඉන්දියාවේ පැවැත්වෙන එක්දින ලෝක කුසලාන තරගාවලිය සඳහා පාකිස්ථාන සහභාගිත්වය ද අවිනිශ්චිත වනු ඇති බව ක්‍රිකට් විචාරකයින් ප්‍රකාශ කළා.\nකෙසේ වෙතත්, කුමන තත්ත්වයක් පැවතිය ද ලබන මස 7 වැනිදා එංගලන්තයේ - ඕවල්හි දි පැවැත්වෙන ලෝක ශූරතා ටෙස්ට් තරගාවලියේ අවසන් මහා තරගයෙන් අනතුරුව එක්දින ලෝක කුසලාන තරගාවලියේ කාල සටහන නිකුත් කරන බවයි ජාත්‍යන්තර ක්‍රිකට් කවුන්සිලය අවධාරණය කර ඇත්තේ.",
       "URL": "https://www.hirunews.lk/336692/ජාත්‍යන්තර-ක්‍රිකට්-කවුන්සිලයේ-නිලධාරින්-පාකිස්ථානයට",
       "Category": "Local News",
       "Parent URL": "https://www.hirunews.lk/local-news.php?pageID=304"
}