{
       "Source": "hirunews",
       "Timestamp": "Sunday, 01 January 2023 - 14:59",
       "Headline": "දලයි ලාමාතුමාට ශ්‍රී ලංකාවේ සංචාරයකට ආරාධනාවක්",
       "News Content": "අති උතුම් දලයි ලාමා හිමිපාණන් ට ශ්‍රී ලංකාවේ සංචාරයක් සඳහා මෙරට බෞද්ධ භික්ෂූන් වහන්සේලා ආරාධනා කර ඇතැයි ANI පුවත් සේවය වාර්තා කරනවා.\nපසුගිය දා බුද්ධගයා වන්දනාවේ ගිය ශ්‍රී ලාංකේය බෞද්ධ භික්ෂූන් වහන්සේලා පිරිසක් විසින් දලයි ලාමා හිමිපාණන්ට මෙම ආරාධනය කර ඇති බවයි එම පුවත් වාර්තා වැඩිදුරටත් සඳහන් කරන්නේ.\nඒ සම්බන්ධයෙන් ANI පුවත් සේවය සමග සම්මුඛ සාකච්ඡාවකට මුහුණ දෙමින් ශ්‍රී සම්බුද්ධ ශාසනෝදය සංඝ සභාවේ මහානායක අතිපූජ්‍ය වස්කඩුවේ මහින්දවංශ හිමියන් පවසන්නේ,\n“මේ දවස්වල බුද්ධගයාව හරිම සීතලයි, සාමාන්‍යයෙන් මිනිස්සු එන්නේ නැහැ, නමුත් දලයි ලාමාතුමා නිසා මිනිස්සු ඉන්නවා.\"\nයනුවෙන්.\nඑසේ ම දලයි ලාමාතුමාට ශ්‍රී ලංකාවට පැමිණ තම රට මේ වන විට මුහුණ දී සිටින ආර්ථික දුෂ්කරතා මඟහරවා ගැනීමට උපකාර වන ලෙස මෙරට භික්ෂූන්වහන්සේලා ආරාධනා කර ඇති බව කියන ANI පුවත් සේවය මහින්දවංශ හිමියන් උපුටා දක්වමින් සඳහන් කරන්නේ, දලයි ලාමාතුමා බුද්ධගයාවට ගියා වගේ ශ්‍රී ලංකාවට ඒවි යැයි තමන් විශ්වාස කරන බවයි.\nතව ද මහින්දවංශ හිමියන් අදාල සම්මුඛ සාකච්ඡාවේ දී පවසා ඇත්තේ දලයි ලාමාතුමා ශ්‍රී ලංකාවට පැමිණියහොත් ශ්‍රී ලංකාවට සංචාරකයන් දහස් ගණනින් පැමිණෙනු ඇති අතර එමඟින් ආර්ථිකය ඉහළ නැංවිය හැකි බවත්, අර්බුදකාරී තත්ත්වයක පසුවන ශ්‍රී ලංකාවට එය යම් සහනයක් වනු ඇති බවයි.",
       "URL": "https://www.hirunews.lk/324017/දලයි-ලාමාතුමාට-ශ්‍රී-ලංකාවේ-සංචාරයකට-ආරාධනාවක්",
       "Category": "Local News",
       "Parent URL": "https://www.hirunews.lk/local-news.php?pageID=630"
}