{
       "Source": "hirunews",
       "Timestamp": "Tuesday, 13 July 2021 - 17:00",
       "Headline": "ජපානයෙන් ශ්‍රී ලංකාව ඇතුළු ආසියාතික රටවලට ඇස්ට්‍රාසෙනෙකා එන්නත් පරිත්‍යාගයක්",
       "News Content": "ශ්‍රී ලංකාව ඇතුළු ආසියාතික රටවල් 6කට මෙන්ම පැසිෆික් දූපත් රාජ්‍යයන් වෙත ඇස්ට්‍රාසෙනෙකා කොරෝනා එන්නත් මිලියන 11ක් පරිත්‍යාග කිරීමට ජපානය සූදානම් බව එරට විදේශ අමාත්‍ය ටොෂිමිට්සු මොටේගි ප්‍රකාශ කළා.\nකොවැක්ස් වැඩසටහන යටතේ ශ්‍රී ලංකාව හැරුණු කොට එම එන්නත් ලබාදෙන අනෙකුත් ආසියාතික රටවල් වන්නේ බංග්ලාදේශය, කාම්බෝජය, ඉරානය, ලාඕසය සහ නේපාලයයි.\nමීට අමතරව, ඉන්දුනීසියාව, තායිවානය සහ වියට්නාමය යන රටවලට ඇස්ට්‍රාසෙනෙකා එන්නත් මාත්‍රා මිලියනය බැගින් අනිද්දා යැවීමට ද ජපානය කටයුතු යොදා තිබෙනවා.\nමෙලෙස පරිත්‍යාග කරනු ලබන්නේ ජපානයේ නිෂ්පාදිත ඇස්ට්‍රාසෙනෙකා එන්නත් වන අතර, ඊට ලෝක සෞඛ්‍ය සංවිධානයේ අනුමැතිය හිමිවනවා.\nඑමෙන්ම, කොවැක්ස් වැඩසටහන සඳහා ඩොලර් බිලියනයක් සහ එන්නත් මාත්‍රා මිලියන 30ක් ලබාදීමට ද ජපානය ප්‍රතිඥා දී තිබෙනවා.",
       "URL": "https://www.hirunews.lk/276872/ජපානයෙන්-ශ්‍රී-ලංකාව-ඇතුළු-ආසියාතික-රටවලට-ඇස්ට්‍රාසෙනෙකා-එන්නත්-පරිත්‍යාගයක්",
       "Category": "Local News",
       "Parent URL": "https://www.hirunews.lk/local-news.php?pageID=1822"
}