{
       "Source": "hirunews",
       "Timestamp": "Thursday, 16 December 2021 - 14:59",
       "Headline": "මෙරට සංවිධාන තුනක් ෆේස්බුක් සමාගම විසින් වාරණය කෙරෙයි",
       "News Content": "facebook සමාජ මාධ්‍ය ජාලාවේ සිදු කරන නව යාවත්කාලීන කිරීම් සහ ඊට අදාළ රෙගුලාසි යටතේ ලෝ පුරා විවිධ සංවිධාන ගණනාවක් ෆේස්බුක් සමාජ මාධ්‍ය ජාලය ඔස්සේ ප්‍රචාරය කිරීම හෝ ඒ හරහා ප්‍රචාරණයක් ලබා ගැනීම වාරණය කර තිබෙනවා.\nමෙම ලැයිස්තුව වාර්ෂිකව යාවත්කාලීන කෙරෙන අතර මෙවර යාවත්කාලීන කිරීමේදී ශ්‍රී ලංකාවේ ක්‍රියාත්මක වන සංවිධාන තුනකටත් ෆේස්බුක් සමාජ මාධ්‍ය ජාලයේ වාරණය පැන වී තිබෙනවා.\nමේ යටතේ නැවත වතාවක් එල්.ටී.ටී.ඊ සංවිධානයට ෆේස්බුක් සමාජ මාධ්‍ය ඔස්සේ කිසිදු ප්‍රචාරණයක් ලබාදීම වාරණය කර ඇති අතර එය වසර ගණනාවක සිට ක්‍රියාත්මක වන්නක්.\nඑමෙන්ම එම සංවිධානය මෙම වර්ගීකරණය යටතේ ත්‍රස්තවාදී සංවිධානයක් ලෙසටයි නම්කර ඇත්තේ.\nමීට අමතරව මෙරට ක්‍රියාත්මක වන ආගම්වාදී සංවිධානයක් වන බොදු බල සේනා සංවිධානය සහ එහි කැඳවුම්කරු වන පූජ්‍ය ගලගොඩඅත්තේ ඥානසාර හිමියන් සම්බන්ධයෙන් ද කිසිදු සටහනක් තවදුරටත් ෆේස්බුක් සමාජ මාධ්‍ය ජාලය ඔස්සේ තැබිය නොහැකියි.\nඑමෙන්ම තවත් දේශීය ජාතික ව්‍යාපාරයක් වන සිංහලේ ජාතික බලමුළුව සංවිධානයටත් තවදුරටත් ෆේස්බුක් මාධ්‍ය ජාලයේ වාරණය පැනවී තිබෙනවා.\nමෙම සංවිධාන දෙකම ෆේස්බුක් සමාජ මාධ්‍ය ජාලය වර්ගීකරණයට ලක් කර ඇත්තේ වෛරී ප්‍රකාශ නිකුත් කරන සහ සමාජයේ විවිධ ජනවර්ගයන් අතර වෛරය පැතිරවීමට ක්‍රියාකරන කරන සංවිධාන ලෙසටයි.\nමේ අතර බොදු බල සේනා සංවිධානයේ කැඳවුම්කරු වන පූජ්‍ය ගලගොඩඅත්තේ ඥානසාර හිමියන් පසුගියදා එක රටක් එක නීතියක් ජනාධිපති විශේෂ කාර්ය සාධක බලකායේ ප්‍රධානියා ලෙසටද ජනාධිපතිවරයා විසින් පත් කළා.",
       "URL": "https://www.hirunews.lk/291237/මෙරට-සංවිධාන-තුනක්-ෆේස්බුක්-සමාගම-විසින්-වාරණය-කෙරෙයි",
       "Category": "Local News",
       "Parent URL": "https://www.hirunews.lk/local-news.php?pageID=1489"
}