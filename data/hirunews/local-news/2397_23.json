{
       "Source": "hirunews",
       "Timestamp": "Saturday, 10 October 2020 - 19:50",
       "Headline": "කටුනායක ආයෝජන කලාපයේ ආසාදිතයන් ගණන 14 දක්වා ඉහළට (වීඩියෝ)",
       "News Content": "මිනුවන්ගොඩ බ්‍රැන්ඩික්ස් ඇඟලුම් කර්මාන්තශාලාවෙන් වාර්තා වූ කොරෝනා පොකුරේ ව්‍යාප්තියත් සමඟ කටුනායක ආයෝජන කලාපයේ පිහිටි කර්මාන්තශාලාවල සේවක සේවිකාවන් 14 දෙනෙකුට කොරෝනා වෛරසය ආසාදනය වී ඇති බව මේ වනවිට අනාවරණ වනවා.\nඑම ආයෝජන කලාපයේ කර්මාන්තශාලා තුනකින් ඊයේ දිනයේ ආසාදිතයන් තුන්දෙනෙකු වාර්තාවූ අතර, ඒ අනුව අදාළ ආසාදිතයන්ගේ ආශ්‍රිතයන්ගේ සිදුකළ පී.සී.ආර්. පරීක්ෂණවලදී තවත් 11 දෙනෙකු කොරෝනා ආසාදිත බවට අද දිනයේ තහවුරු වූ බවයි ශ්‍රී ලංකා ආයෝජන මණ්ඩලය සඳහන් කළේ.\nමෙම තත්වයත් සමඟ කටුනායක ආයෝජන කලාපයේ කර්මාන්තශාලා 12ක 1,325 දෙනෙකුගේ පීසීආර් පරීක්ෂණ සිදුකර තිබෙනවා.\nපසුගිය 7 වන දා උණ රෝගී තත්ත්වයක් හේතුවෙන් මීගමුව දිස්ත්‍රික් මහරෝහලට ඇතුළත් කෙරුණු කටුනායක ආයෝජන කලාපයේ එක් ඇඟළුම් කර්මාන්තශාලාවක සේවිකාවකට සිදුකළ පී.සී.ආර්. පරීක්ෂණයකදී ඇයට කොරෝනා ආසාදිත බව තහවුරු වී තිබුණා.\nවැඩිදුර පරීක්ෂණ සඳහා ඇය මාරවිල මූලික රෝහලට ඇතුළත් කෙරුණු අතර, එහිදී ද ඇයට කොරෝනා ආසාදිත බව තවදුරටත් තහවුරු වී ඇති බවයි වාර්තා වන්නේ.\nඑසේම,  කටුනායක ආයෝජන කලාපයේ තවත් ඇඟලුම් කර්මාන්තශාලාවක ආරක්ෂක නිලධාරියෙකුට කොරෝනා ආසාදිත බව ඊයේ තහවුරු වූ අතර, ඔහුගේ බිරිඳ මිනුවන්ගොඩ බ්‍රැන්ඩික්ස් ආයතනයේ සේවිකාවක බව අනාවරණ වී තිබෙනවා.\nමිනුවන්ගොඩ බ්‍රැන්ඩික්ස් ආයතනයේ සේවය කළ තවත් කාන්තාවක් කටුනායක ආයෝජන කලාපයේ වෙනත් ඇඟලුම් කර්මාන්තශාලාවක සේවයට පැමිණ ඇති අතර ඊයේ එම කාන්තාවට ද කොරෝනා ආසාදිත බවට හඳුනා ගැනුණා.\nමෙවන් පසුබිමක් තුළයි කටුනායක ආයෝජන කලාපයෙන් තවත් 11 දෙනෙකු කොරෝනා ආසාදිතයන් බවට අද හඳුනාගෙන ඇත්තේ.\nපවතින කොරෝනා තත්ත්වය  හමුවේ කටුනායක ආයෝජන කලාපය සම්පූර්ණයෙන් වසා දැමීමට මෙතෙක් තීරණයක් ගෙන නොමැති බව ගුවන් සේවා හා අපනයන කලාප සංවර්ධන රාජ්‍ය අමාත්‍ය ඩී.වී. චානක ප්‍රකාශ කළා.\nහිරු ප්‍රවෘත්ති අංශයට අදහස් දක්වමින් ඔහු සදහන් කළේ කටුනායක ආයෝජන කලාපයේ ඇඟලුම් කර්මාන්තශාලාවලින් කොරෝනා ආසාදිතයන් හඳුනා ගැනීමත් සමඟ අදාළ ආයතන පමණක් විෂබීජහරණය සඳහා වසා දැමීමට කටයුතු කර ඇති බවයි.\nමේ අතර කුලියාපිටිය - බරිගොඩ ප්‍රදේශයෙන් කොරෝනා ආසාදිතයෙකු වාර්තාවීමත් සමඟ එම රෝගියාගේ ආශ්‍රිතයින් වන පවුල් 30 ක පුද්ගලයින් නිරෝධායනයට ලක් කර තිබෙනවා.\nගම්පහ - වතුපිටිවල රෝහලේදී පී.සී.ආර් පරීක්ෂණවලට ලක් කළ මවක සහ දියණියක රෝහල් බලධාරීන්ට නොදන්වා ඊයේ රාත්‍රියේ ආපසු නිවෙස් වෙත යාමේ සිදුවීමක්ද වාර්තාවුණා.\nඔවුන් රණවිරුගම ප්‍රදේශයේ පදිංචිකරුවන් වන අතර, සෞඛ්‍ය නිලධාරීන් සහ පොලීසිය සිදුකළ දැනුවත් කිරීමෙන් පසු යළි රෝහල වෙත පැමිණ තිබෙනවා.\nඔවුන්ගේ පී.සී.ආර් පරීක්ෂණ වාර්තා මෙතෙක් නිකුත් කර නැහැ.\nයම් හෙයකින් ඔවුන් ආසාදිතයන් බවට තහවුරු වුවහොත් ඔවුන් ගමන් මාර්ගය සහ රණවිරුගම ප්‍රදේශය නිරෝධායනයට ලක් කිරිමට සිදුවන බවයි සෞඛ්‍ය අංශ පෙන්වා දුන්නේ.\nදික්ඕවිට වරායෙන් මුහුදු ගිය ධීවරයෙකුට කොරෝනා ආසාදිත බවට තහවුරු වීම හේතුවෙන් ඔහු අදාළ බෝට්ටුව තුළදීම නිරෝධායනයට ලක් කිරීමට පියවර ගැනුනා. ඒ හේතුවෙන් දික්ඕවිට වරායද තාවකාලිකව වසා දමා ඇති බවයි අප වාර්තාකරු සඳහන් කළේ.\nදිවයිනේ සියලු ප්‍රියසම්භාෂණ හා උත්සව ආදිය පැවැත්වීම අත්හිටුවා ඇති මොහොතක ඊයේ රාත්‍රියේ අකුරැස්ස තලහගම ප්‍රදේශයේදී සංගීත ප්‍රසංගයක් පවත්වා ඇති බවට තොරතුරු වාර්තා වුණා.\nමේ අතර කොරෝනා වෛරසය ආසාදනය වී රෝහල්ගතව ප්‍රතිකාර ලැබූ තවත් පුද්ගලයින් 10 දෙනෙකු සම්පූර්ණයෙන්ම සුවය ලබා තිබෙනවා.\nඒ අනුව මෙරට සුවය ලැබූ සමස්ත කොරෝනා ආසාදිතයින්ගේ සංඛ්‍යාව 3,306ක් වන අතර, තවදුරටත් රෝහල්ගතව ප්‍රතිකාර ලබන සංඛ්‍යාව 1,204ක්.\nමේ වනවිට මිනුවන්ගොඩ බ්‍රැන්ඩික්ස් පොකුරෙන් වාර්තාවී ඇති ආසාදිතයන් සංඛ්‍යාව 1,083ක්.\nමේ අතර ගම්පහ දිස්ත්‍රික්කයේ පොලිස් බල ප්‍රදේශ 18 කට පනවා ඇති ඇඳිරි නීතිය තවදුරටත් ක්‍රියාත්මකයි.\nකෙසේ වෙතත් එම ප්‍රදේශවල පිහිටි සතොස අලෙවිසැල්, සමූපකාර, ඔසුසැල් සහ අත්‍යාවශ්‍ය භාණ්ඩ අලෙවි කරන වෙළඳසැල් අද රාත්‍රී අට දක්වාත් විවෘතව තැබෙනවා.\nමේ අතර පවතින කොරෝනා තත්ත්වය තුළ ආරක්ෂිත පියවරක් ලෙස රෝහල්වල නේවාසිකව ප්‍රතිකාර ලබන රෝගීන් බැලීමට යාමේදී සෞඛ්‍ය අංශ විසින් ලබාදී ඇති සෞඛ්‍ය මාර්ගෝපදේශ තරයේ පිළිපදින ලෙස සෞඛ්‍ය අමාත්‍යාංශය ජනතාවට දැනුම් දෙනවා.\nසෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය එස්. ශ්‍රීධරන්ගේ අත්සනින් යුතුව නිකුත් කර ඇති එහි දැක්වෙන්නේ අත් සේදීම, මීටරයක සමාජ දුරස්ථභාවය පවත්වා ගැනීම සහ මුහුණු ආවරණයක් පැළඳීම යන උපදෙස් තරයේ පිළිපදින ලෙසයි.\nඑසේම, නේවාසික ප්‍රතිකාර ලබන රෝගීන් බැලීමට යාම අවම කරන ලෙසද ජනතාවට දැනුම් දෙනවා.\nමේ අතර හමුදාපති ලුතිනන් ජෙනරාල් ශවේන්ද්‍ර සිල්වා සියලු ජනතාවට දැනුම් දෙන්නේ පසුගිය සැප්තැම්බර් 23 වනදායින් පසු මිනුවන්ගොඩ බ්‍රැන්ඩික්ස් ආයතනයේ කුමන හෝ සේවකයෙකු ආශ්‍රය කර ඇත්නම් වහාම පී.සී.ආර්. පරීක්ෂණයකට යොමුවන ලෙසටයි.",
       "URL": "https://www.hirunews.lk/252247/කටුනායක-ආයෝජන-කලාපයේ-ආසාදිතයන්-ගණන-14-දක්වා-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2397"
}