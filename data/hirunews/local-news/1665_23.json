{
       "Source": "hirunews",
       "Timestamp": "Monday, 27 September 2021 - 13:29",
       "Headline": "වරායේ ගොඩගැසී ඇති බහලුම් නිදහස් කිරීම ගැන රේගුව නීතිපති උපදෙස් පතයි (වීඩියෝ)",
       "News Content": "වරායේ ගොඩගැසී ඇති අත්‍යවශ්‍ය ආහාර ද්‍රව්‍ය සහිත බහලුම් නිදහස් කිරීම සම්බන්ධයෙන් නීතිපති උපදෙස් ලබාගැනීමට රේගු දෙපාර්තමේන්තුව සූදානම් වනවා.\nමෙලෙස ගොඩගැසී ඇති අත්‍යවශ්‍ය ආහාර ද්‍රව්‍ය සහිත බහලුම් අතර නඩු කටයුතුවලට අදාළ බහලුම් ද පැවතීම, ඊට හේතුව බවයි රේගු අධ්‍යක්ෂ ජනරාල්, විශ්‍රාමික මේජර් ජෙනරාල් විජිත රවිප්‍රිය සඳහන් කළේ.\nවරායේ රඳවා ඇති අත්‍යවශ්‍ය භාණ්ඩ නිදහස් කිරීමට වහා කටයුතු කරන ලෙස අග්‍රාමාත්‍ය මහින්ද රාජපක්ෂ පසුගියදා රේගු අධ්‍යක්ෂ ජනරාල්වරයාට සහ ආනයන අපනයන පාලක ජනරාල්වරියට නියෝග කළා.\nඒ ඩොලර් හිඟයත් සමඟ අත්‍යවශ්‍ය භාණ්ඩ නිදහස් කර ගත නොහැකි වී ඇති බවට අත්‍යවශ්‍ය ආහාර ද්‍රව්‍ය ආනයනකරුවන්ගේ සහ වෙළඳුන්ගේ සංගමය මතු කල කරුණු සැලකිල්ලට ගනිමින්.\nවරායේ ගොඩගැසී ඇති බහලුම්වලින් වැඩි ප්‍රමාණයක් ඇමරිකානු ඩොලර් නොමැතිකමින් නිදහස් කර නොගත් බහලුම් බවයි රේගු අධ්‍යක්ෂ ජනරාල්, විශ්‍රාමික මේජර් ජෙනරාල් විජිත රවිප්‍රිය කියා සිටියේ.\nමේ වනවිට අත්‍යවශ්‍ය ආහාර ද්‍රව්‍ය රැගත් කන්ටේනර් 800ක් මෙලෙස වරාය තුළ සිරවී ඇති බව සඳහන්.",
       "URL": "https://www.hirunews.lk/283367/වරායේ-ගොඩගැසී-ඇති-බහලුම්-නිදහස්-කිරීම-ගැන-රේගුව-නීතිපති-උපදෙස්-පතයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1665"
}