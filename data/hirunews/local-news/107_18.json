{
       "Source": "hirunews",
       "Timestamp": "Friday, 11 August 2023 - 9:01",
       "Headline": "මළ සිරුරු නිසියාකාරව මිහිදන් නොකිරීමෙන් යාපනයේ පිරිසක් දුෂ්කරතාවක (ඡායාරූප)",
       "News Content": "යාපනයේ කොම්බයාන් ප්‍රදේශයේ පිහිටි හින්දු සුසාන භූමියේ මිහිදන් කෙරෙන මළ සිරුරු නිසියාකාරව මිහිදන් නොකිරීම නිසා මළ සිරුරු කොටස් බල්ලන් හා කපුටන් විසින් රැගෙන යන්නට පටන් ගෙන තිබෙනවා.\nඒ හේතුව නිසා මළ සිරුරු කොටස් සුසාන භූමිය හා ගම්මානය අවට වරින් වර දැකිය හැකි බව යාපනයේ කොම්බයාන් ගම්මානයේ වැසියෝ කියා පවසනවා.\nමෙම සුසාන භූමියේ මිහිදන් කරන ලද කුඩා ළමයෙකුගේ මළ සිරුරක හිස බල්ලන් විසින් රැගෙන යමින් තිබියදී ප්‍රදේශවාසීන් පිරිසක් බල්ලන් පලවා හැර මළ සිරුරේ කොටස් ආරක්ෂා කොට ඒ බව බලධාරීන්ට ඊයේ (10) දැනුම් දී ඇති බවයි වාර්තා වන්නේ.\nපසුව එම හිස කොටස එම සුසාන භූමියේම මිහිදන් කර තිබෙනවා.\nමේ පිළිබදව අප කළ සොයා බැලීමකදී වාර්තා වූයේ කොම්බයාන් සුසාන භූමියේ මළ සිරුරු වළ දැමීම ආදාහනය කිරීම සංවිධානය වූ කීප දෙනෙකු විසින් කුළී පදනමක් මත සිදු කරණ බවයි.\nපවුලේ ඥාතීන්ට හෝ හිත මිතුරන්ට එක්ව මෙම සුසාන භූමියේ මළ සිරුරු මිහිදන් කිරීමට හෝ ආදාහනය කිරීමට එම සංවිධානාත්මක පිරිස ඉඩ ලබා නොදෙන බවටද වාර්තා වෙනවා.\nඑම කණ්ඩායම විසින් මුදල් ලබා ගෙන මළ සිරුරු භූමදාන කරන අවස්ථාවලදී අධික ලෙස මත්පැන් පානය කිරීම නිසා මළ සිරුරු මිහිදන් කිරීම හෝ ආදාහනය කිරීම නිස නිසි ලෙස සිදු නොවන බවයි අප වාර්තාකරු සඳහන් කළේ.\nමේ තත්ත්වය කාලයක සිට දිගින් දිගටම පවතින සිදු වීමක් නිසා මළ සිරුරු නිසි ලෙස භූමදානය කිරීමක් හෝ ආදානය කිරීමක් සිදු නොකරන පිරිස ඉවත් කිරීමට පියවර ගන්නා ලෙස කොම්බයාන් ප්‍රදේශයේ ජනතාව යාපනයේ බලධාරීන්ගෙන් ඉල්ලා සිටිනවා.",
       "URL": "https://www.hirunews.lk/344400/මළ-සිරුරු-නිසියාකාරව-මිහිදන්-නොකිරීමෙන්-යාපනයේ-පිරිසක්-දුෂ්කරතාවක-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=107"
}