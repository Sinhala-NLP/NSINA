{
       "Source": "hirunews",
       "Timestamp": "Monday, 11 June 2018 - 6:23",
       "Headline": "අධි සංවේදන ස්කෑනර් යන්ත්‍රයක් ප්‍රවාහනය කළ තිදෙනෙක් පොලීසියට කොටු",
       "News Content": "භූගතව පවතින ලෝහ සහ වෙනත් ද්‍රව්‍ය සෙවීමට භාවිත කරන අධි සංවේදන ස්කෑනර් යන්ත්‍රයක් ප්‍රවාහනය කළ පුද්ගලයින් තිදෙනෙකු වව්නියාව, ඉරට්ටපෙරියකුලම ප්‍රදේශයේදී ඊයේ (10) රාත්‍රියේදී වව්නියාව පොලිස් විශේෂ කාර්ය බළකා නිළධාරීන් විසින් අත්අඩංගුවට ගෙන තිබෙනවා.\nඉරට්ටපෙරියකුලම පොලිසිය පැවසූවේ පොලිස් වි‍ශේෂ කාර්ය බළකා නිළධාරීන් වෙත ලද තොරතුරක් මත සිදුකළ මෙහෙයුමකදී සැකකරුවන් අත්අඩංගුවට ගත් බවයි.\nනවීන මෝටර් රථයකින් අදාළ ස්කෑනර් යන්ත්‍රය සැකකරුවන් ප්‍රවාහනය කර ඇති අතර මහනුවර ප්‍රදේශයේ පදිංචි සැකකරුවන් තිදෙනෙක් මෙලෙස අත්අඩංගුවට ගෙන ඇති බව සඳහන්.\nසැකකරුවන් විසින් නිධන් සෙවීමට හෝ එල්.ටී.ටී.ඊ සංවිධානය විසින් සැඟවූ රත්රන් සෙවීමට අදාළ ස්කෑනර් යන්ත්‍රය ගෙන එන්නට ඇති බවට සැක කෙරෙනවා.\nඅත්අඩංගුවට ගත් ස්කෑනර් යන්ත්‍රය රුපියල් ලක්ෂ 50 කට වඩා වැඩි වටිනාකමින් යුක්‍ත වන අතර සැකකරුවන් අද (11)  වව්නියාව මහේස්ත්‍රාත් අධිකරණයට ඉදිරිපත් කිරීමට නියමිත බවයි අප වාර්තාකරු පැවසුවේ.",
       "URL": "https://www.hirunews.lk/192759/අධි-සංවේදන-ස්කෑනර්-යන්ත්‍රයක්-ප්‍රවාහනය-කළ-තිදෙනෙක්-පොලීසියට-කොටු",
       "Category": "Local News",
       "Parent URL": "https://www.hirunews.lk/local-news.php?pageID=3902"
}