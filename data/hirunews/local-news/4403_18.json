{
       "Source": "hirunews",
       "Timestamp": "Tuesday, 25 July 2017 - 19:35",
       "Headline": "සයිටම් විරෝධී ජන පවුරෙන් ජාතික විරෝධතා දිනයක්",
       "News Content": "සයිටම් අහෝසි කිරීම ඇතුළු ඉල්ලීම් කිහිපයක් මුල් කරගනිමින් සයිටම් විරෝධී ජන පවුර ලබන අගෝස්තු දෙවැනිදා ජාතික විරෝධතා දිනයක් වශයෙන් ප්‍රකාශයට පත් කළා.\nඒ ඔවුන් අද පස්වරුවේ කොළඹ විහාර මහාදේවි එළිමහන් රංග පීඨයේදී පැවැත්වූ ජාතික නියෝජිත මහ සමුළුවේදී.\nජාතික මහා සමුළුව ආරම්භවීමට ප්‍රථම එයට සහභාගි වූ නියෝජිතයින්ගේ සහභාගිත්වයෙන් පාගමනක් පැවැත්වුණා.\nකොළඹ ජාතික රෝහල, වොක්ෂෝල් වීථිය සහ නෙළුම් පොකුණ රඟහල අසලින් පාගමන් තුනක් එහිදී ආරම්භ වූ පසුව ඔවුන් එක්ව විහාරමහා දේවී එළිමහන් රංග පීඨය දක්වා පැමිණියා.\nඊට විශ්වවිද්‍යාල සිසුන් මෙන්ම රජයේ වෛද්‍ය නිලධාරීන්ගේ සංගමය, වෘත්තීය සමිති මෙන්ම දේශපාලන පක්ෂ නියෝජිතයින්ද එක්ව සිටියා.\nමෙම පාගමන හේතුවෙන් අද පස්වරුවේ කොළඹ නගරයේ දැඩි රථවාහන තදබදයක්ද හටගත්තා.\nඑම සමුළුවට එක්වෙමින් අදහස් දැක්වු ජනතා විමුක්ති පෙරමුණේ නායක, පාර්ලිමේන්තු මන්ත්‍රී අනුර කුමාර දිසානායක කියා සිටියේ මෙම ගැටළුව විසඳිම සඳහා ආණ්ඩුව තෝරාගන්නා කුමන ආකාරයේ මර්දනකාරී මාවතකට වුවද පිළිතුරු ලබාදීමට සයිටම් විරෝධී ජනපවුර ගොඩනංවා ඇති බවයි.\nසමුළුව ඇමතූ වෛද්‍ය පීඨ ශිෂ්‍ය ක්‍රියාකාරී කමිටුවේ කැඳවුම් කරු රයන් ජයලත් කියා සිටියේ  නිදහස් අධ්‍යාපනය සහ සෞඛ්‍ය වනසන සයිටම් ආයතනය අහෝසි කළ යුතු බවට වන පොදු සටන් පාඨයට සියලූදෙනා මේ වනවිට රැගෙන විත් ඇති බවයි.",
       "URL": "https://www.hirunews.lk/166764/සයිටම්-විරෝධී-ජන-පවුරෙන්-ජාතික-විරෝධතා-දිනයක්",
       "Category": "Local News",
       "Parent URL": "https://www.hirunews.lk/local-news.php?pageID=4403"
}