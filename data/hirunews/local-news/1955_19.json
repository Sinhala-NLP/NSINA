{
       "Source": "hirunews",
       "Timestamp": "Thursday, 13 May 2021 - 19:37",
       "Headline": "ඌරු ජුවා සහ කොස්ගොඩ තාරකගේ මරණ, නීතිඥ සංගමය හෙළා දකී(වීඩියෝ)",
       "News Content": "පොලිස් අත්අඩංගුවේ සිටි සැකකරුවන් දෙදෙනෙකු වන මෙලන් බාබුලා හෙවත් ඌරු ජුවා සහ තාරක පෙරේරා හෙවත් කොස්ගොඩ තාරක ආසන්න දින දෙකකදී මරණයට පත් වීම   ශ්‍රී ලංකා නීතිඥ සංගමය දැඩි ලෙස හෙලා දැක තිබෙනවා.\nඑහි සභාපති නීතිඥ සාලිය පීරිස් සහ ලේකම් නීතිඥ රජිව් අමරසූරිය නිවේදනයක් නිකුත් කරමින් සඳහන් කරන්නේ සිරභාරයේ සිටින පුද්ගලයින්ගේ ආරක්ෂාව තහවුරු කරන්නැයි රජයෙන් ඉල්ලා සිටින බවයි.\nමේ අතර, කොස්ගොඩ තාරකගේ මරණය සම්බන්ධයෙන් පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ අද කොළඹ පැවති මාධ්‍ය හමුවකදී සඳහන් කළේ මෙම සිද්ධිය සම්බන්ධයෙන් පරීක්ෂණයක් ක්‍රියාත්මක බවයි.\nබස්නාහිර පළාත, උතුර භාර නියෝජ්‍ය පොලිස්පතිවරයාගේ අධීක්ෂණය යටතේ එය ක්‍රියාත්මක අතර, මෘත ශරීරය මේ වනවිට මහේස්ත්‍රාත් පරීක්ෂණයෙන් අනතුරුව පශ්චාත් මරණ පරීක්ෂණය සඳහා වතුපිටිවල රෝහල වෙත යොමුකර තිබෙනවා.",
       "URL": "https://www.hirunews.lk/271288/ඌරු-ජුවා-සහ-කොස්ගොඩ-තාරකගේ-මරණ-නීතිඥ-සංගමය-හෙළා-දකී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1955"
}