{
       "Source": "hirunews",
       "Timestamp": "Sunday, 02 May 2021 - 17:35",
       "Headline": "ශ්‍රී ලංකා එක්දින කණ්ඩායමේ සුක්කානම කුසල් ජනිත්ට",
       "News Content": "ශ්‍රී ලංකා එක්දින කණ්ඩායමේ  නායකත්වය කුසල් ජනිත්ට පැවරීමට නිර්දේශ කර ඇති බව ශ්‍රී ලංකා ක්‍රිකට් තේරීම් කමිටු සාමාජිකයෙකු හිරු ප්‍රවෘත්ති සමඟ පැවසුවා.\nඔහු සඳහන් කළේ මෙම කණ්ඩායමේ උප නායකත්ව සඳහා කුසල් මෙන්ඩිස් නිර්දේශ කර ඇති බවයි.\nනම්කර ඇති නව එක්දින කණ්ඩායමේ ස්ථාන නවකයින් ගණනාවකට විවර වී තිබෙනවා.\nමෙම කණ්ඩායම 2023 ලෝක කුසලාන එක්දින තරඟාවලිය ඉලක්ක කරගෙන නම්කළ බවයි එම ප්‍රකාශකයා අප සමඟ පැවසුවේ.\nකණ්ඩායමේ පල පුරුදු ක්‍රීඩකයින් වන දිමුත් කරුණාරත්න, ඇන්ජලෝ මැතිව්ස්, සුරංග ලක්මාල්, තිසර පෙරේරාට ස්ථාන හිමි නොවීම විශේෂත්වයක්.\nනායකත්ව සඳහා ක්‍රීඩකයින් තේරීමේදී කුසල් ජනිත්, දසුන් ශානක, කුසල් මෙන්ඩිස් ආදීන් සම්බන්ධයෙන් අවධානය යොමුකළ බව පැවසූ  අදාල ප්‍රකාශකයා කියා සිටියේ මේ වන විට ටෙස්ට්, විස්සයි විස්ස  සහ එක්දින තරඟ ත්‍රිත්වයම ක්‍රීඩා කළ හැකි ක්‍රීඩකයෙකු වන්නේ කුසල් ජනිත් පමණක් බවයි.\nදසුන් ශානකට කණ්ඩායමේ ස්ථානය තහවුරු කරගත හැකි නම් ඔහුටත් නායකත්වය සඳහා හොඳ අවස්ථාවක් ඇති බව ඔහු වැඩිදුරටත් කියා සිටියා.\nශ්‍රී ලංකා කණ්ඩායම බංග්ලාදේශය සමඟ තරඟ තුනකින් සමන්විත එක්දින තරඟාවලියක් සඳහා මැයි මස 15 වනදා බංග්ලාදේශය බලා පිටත්ව යාමට නියමිතයි.\nඉන් අනතුරුව එංගලන්තය සමඟ එක්දින තරඟ 03ක් සහ පන්දුවාර 20-20 තරඟ තුනකට ජුනි මස මැද භාගයේදී එක්වනවා.",
       "URL": "https://www.hirunews.lk/270217/ශ්‍රී-ලංකා-එක්දින-කණ්ඩායමේ-සුක්කානම-කුසල්-ජනිත්ට",
       "Category": "Local News",
       "Parent URL": "https://www.hirunews.lk/local-news.php?pageID=1980"
}