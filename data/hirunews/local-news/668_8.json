{
       "Source": "hirunews",
       "Timestamp": "Wednesday, 14 December 2022 - 7:32",
       "Headline": "පාරිභෝගික පනත සංශෝධනයට පියවර",
       "News Content": "සාධාරණ වෙළෙඳපොළ ක්‍රමයක් ස්ථාපිත කිරීමේ අරමුණින් 2003 අංක 9 දරණ පාරිභෝගික පනත සංශෝධනය කිරීමට පියවර ගන්නා බව වෙළඳ, වාණිජ හා ආහාර සුරක්ෂිතතා අමාත්‍ය නලීන් ප්‍රනාන්දු පවසනවා.\nඔහු මේ බව කියා සිටියේ, වෙළඳ, වාණිජ හා ආහාර සුරක්ෂිතතා කටයුතු පිළිබඳ අමාත්‍යංශයීය උපදේශක කාරක සභාව පාර්ලිමේන්තුවේ දී පසුගියදා රැස්වූ අවස්ථාවේ දී යි.\nඅද වන විට වෙළඳපොළ තුළ අත්‍යාවශ්‍ය ආහාර ද්‍රව්‍යවල මිල ඉහළ යෑම පාලනය කිරීමට සිය අමාත්‍යාංශයට හැකියාව ලැබී තිබෙන බවද මෙහිදී අමාත්‍යවරයා කියා සිටියා.\nපසුගිය මාර්තු සහ අප්‍රේල් මාසවල විවෘත වෙළෙඳපොළේ මිල සංසන්දනය කරන විට නොවැම්බර් මස වන විට අත්‍යාවශ්‍ය භාණ්ඩවල මිල අඩුවීමේ සහනය පාරිභෝගිකයාට ලබා දීමට හැකියාව ලැබී ඇති බවයි ඔහු පෙන්වා දුන්නේ.\nඊට අමතර ව සාධාරණ වෙළෙඳපොළ ක්‍රමයක් ස්ථාපිත කිරීමේ අරමුණ ඇතිව 2003 අංක 9 දරණ පාරිභෝගික පනත සංශෝධනය කිරීමටත් කටයුතු කරන බවයි අමාත්‍ය නලින් ප්‍රනාන්දු අවධාරණය කළේ.\nඑහි දී පාරිභෝගික අධිකාරියේ සභාපතිවරයා ඇතුළු පූර්ණකාලීන සාමාජිකයන්ගේ සුදුසුකම් උක්ත පනතට ඇතුළත් කිරීමට සහ නිෂ්පාදකයන් හා වෙළඳුන්ට එරෙහි ව ලැබෙන පාරිභෝගික පැමිණිලි විමර්ශනය කිරීමේ ක්‍රමවේදය වඩා ක්‍රමවත් හා ශක්තිමත් අයුරින් පනතට ඇතුළත් කිරීමට අපේක්ෂා කරන බවද අමාත්‍යවරයා කියා සිටියා.\nනව වගන්ති ඇතුළත් සංශෝධිත කෙටුම්පත මීළඟ උපදේශක කාරක සභා රැස්වීමට යොමු කිරීමට අදහස් කරන බවයි ඔහු ප්‍රකාශ කළේ.",
       "URL": "https://www.hirunews.lk/322639/පාරිභෝගික-පනත-සංශෝධනයට-පියවර",
       "Category": "Local News",
       "Parent URL": "https://www.hirunews.lk/local-news.php?pageID=668"
}