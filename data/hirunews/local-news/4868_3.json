{
       "Source": "hirunews",
       "Timestamp": "Thursday, 22 September 2016 - 14:20",
       "Headline": "අධිකරණයට යමින් සිටි පුද්ගලයාට තියුණු ආයුධවලින් පහරදුන් සිව්දෙනා පොලීසියට  භාරවේ",
       "News Content": "මොරටුව අධිකරණයට යමින් සිටියදී පුද්ගලයෙකුට පහරදුන් බවට චෝදනා එල්ල වූ සැකකරුවන් සිව්දෙනෙකු නීතීඥයෙකු මාර්ගයෙන් අද (22) පොලීසියට භාරවී තිබෙනවා.\nපසුගිය අඟහරුවාදා මෙම පුද්ගලයාට ත්‍රිරෝද රථයකින් පැමිණි පුද්ගලයන් හතරදෙනෙකු තියුණු ආයුධවලින් පහරදී තිබුණා.\nපොලිසිය සදහන් කළේ ඔහුගේ වම් අතෙහි ඇගිල්ලක් කැපී වෙන්ව තිබූ බවයි.\nඑමෙන්ම දෙපයේ පහළ කොටසේ ද බරපතල කැපුම් තුවාල තිබීම නිසා ඔහු කළුබෝවිල රෝහලට ඇතුළත් කෙරුණා.\nඑම අවස්ථාවේදී ඔහුගේ කැපී වෙන් වූ ඇගිල්ල බද්ද කිරීමට ද කටයුතු කර තිබුණා.\nකළුබෝවිල රෝහලෙන් අප කළ විමසීමකදී එහි ප්‍රකාශකයෙකු සදහන් කළේ මේ වනවිට ඔහු යහපත් සෞඛ්‍ය තත්ත්වයෙන් පසුවන බවයි.\nමෙලෙස පහරදීමෙන් බරපතල තුවාල ලැබුවේ අගුලාන මුහුදුබඩ ප්‍රදේශයේ පදිංචි 32 හැවිරිදි මනෝජ් ප්‍රදීප් කුමාර නමැති පුද්ගලයෙක්.\nඔහු මැස්සා යන නමින් ද හඳුන්වනු ලබන බවයි පොලිසිය සදහන් කළේ.\nමත්කුඩු චෝදනාවක් සම්බන්ධයෙන් සිය මවට එරෙහිව මොරටුව අධිකරණයේ විභාග වෙමින් තිබූ නඩු කටයුත්තකට සහභාගි වීම සදහා යමින් සිටි අතුරතුරයි ඔහු මෙලෙස පහරකෑමට ලක්ව තිබුණේ.",
       "URL": "https://www.hirunews.lk/143567/අධිකරණයට-යමින්-සිටි-පුද්ගලයාට-තියුණු-ආයුධවලින්-පහරදුන්-සිව්දෙනා-පොලීසියට-භාරවේ",
       "Category": "Local News",
       "Parent URL": "https://www.hirunews.lk/local-news.php?pageID=4868"
}