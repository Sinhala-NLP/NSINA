{
       "Source": "hirunews",
       "Timestamp": "Wednesday, 28 June 2023 - 7:09",
       "Headline": "කැලණිවැලි මාර්ගයේ දුම්රිය ධාවනයට අදත් බාධා (වීඩියෝ)",
       "News Content": "මත්ද්‍රව්‍යවලට ඇබ්බැහිවූවන් දුම්රිය මාර්ගවල ඇණ ගැලවීම කැලණිවැලි මාර්ගයේ දුම්රිය පීලිපැනීමට හේතුව බව දුම්රිය නියෝජ්‍ය සාමාන්‍යාධිකාරී වී.එස්. පොල්වත්තගේ පවසනවා.\nඔහු සඳහන් කළේ එම මාර්ගයේ දුම්රිය ධාවනය අද (28) පස්වරුව වන විට යථා තත්ත්වයට පත් කිරීමට හැකි වනු ඇති බවයි.\nබේස්ලයින් පාර සහ කෝට්ටේ පාර දුම්රිය ස්ථාන අතර ඊයේ (27) පස්වරුවේ දුම්රියක් පීලිපැනීමෙන් දුම්රිය ගමනාගමනයට බාධා එල්ල වුණා.\nකොළඹ, කොටුවේ සිට කොස්ගම දක්වා ධාවනය වූ දුම්රියක් බේස්ලයින් පාර හා කෝට්ටේ පාර දුම්රිය ස්ථාන අතර පිහිටි සර්පන්ටයින් දුම්රිය හරස් මාර්ගයේදී පීලි පැනීමකට ලක්වුණේ ඊයේ පස්වරු 4ටයි.\nඑහිදී දුම්රියේ එන්ජිම සහ මැදිරි 4ක් මෙලෙස පීලි පැනීමට ලක් වූ අතර මේ හේතුවෙන් කැලණිවැලි මාර්ගයේ දුම්රිය ධාවනය සම්පූර්ණයෙන් ඇනහිටියා.\nදුම්රිය මාර්ගයේ පිළිසකර කිරීමේ කටයුතු ඊයේ දිනයේදීම ආරම්භ වූ අතර අද උදෑසන අවිස්සාවේල්ල දුම්රිය ස්ථානයෙන් ගමන් ආරම්භ කළ එක් දුම්රියක් පමණක් නාරාහේන්පිට දක්වා ධාවනය කළ බවයි දුම්රිය නියෝජ්‍ය සාමාන්‍යාධිකාරී වී.එස්. පොල්වත්තගේ සඳහන් කළේ.\nඑමෙන්ම තවත් දුම්රියක් කොට්ටාව හෝ හෝමාගම දුම්රිය ස්ථානවලින් ආරම්භ කර අවිස්සාවේල්ල දක්වා ධාවනය කරන බවද නියෝජ්‍ය සාමාන්‍යාධිකාරීවරයා පැවසුවා.\nකෙසේ වෙතත් මෙම තත්ත්වය හමුවේ කැලණිවැලි මාර්ගයේ ගමන් ගන්නා මගීන් දැඩි අපහසුතාවට පත් වුණා.",
       "URL": "https://www.hirunews.lk/339309/කැලණිවැලි-මාර්ගයේ-දුම්රිය-ධාවනයට-අදත්-බාධා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=231"
}