{
       "Source": "hirunews",
       "Timestamp": "Sunday, 04 June 2017 - 7:52",
       "Headline": "රට වෙනුවෙන් හිරු, හිරු සහන යාත්‍රා ක්‍රියාන්විතයේ 8වන ආධාර තොගය ගාල්ලේ තවත් ප්‍රදේශ රැසකට - සෞඛ්‍ය ක්‍රියාන්විතය අදත්",
       "News Content": "දිවයිනේ ප්‍රදේශ රැසකට බලපෑ ආපදා තත්ත්වයෙන් විපතට පත් අපේම සහෝදර ජනතාවට සහන සැලසීම අරමුණු කරගත් රට වෙනුවෙන් හිරු, හිරු සහන යාත්‍රා ක්‍රියාන්විතයේ 8 වන ආධාර තොගය අද ගාල්ල දිස්ත්‍රික්කයේ තවත් ප්‍රදේශ කිහිපයක පීඩාවට පත් ජනතාව වෙත ලබාදීමට නියමිතයි.\nඒ අනුව උඩුගම, ගල්අන්දල, නෙළුව යන ප්‍රදේශවලට ආධාර තොගය රැගත් විශේෂ රථ පෙළ අද පිටත්ව යනවා.\nපසුගිය දින දෙකේදී ආපදා තත්ත්වය බලපෑ මාතර දිස්ත්‍රික්කයේ පීඩාවට පත් ජනතාව වෙත 6 වන සහ 7 වන ආධාර තොග ලබාදීමටයි අප කටයුතු කළේ.\nඅකුරැස්ස - අතුරලිය සහ පිටබැද්දර ප්‍රාදේශීය ලේකම් කාර්යාල වෙත ඊයේ එම ආධාර තොග බෙදාදුන්නා.\nඑම ආධාර ලබාගත් ජනතාව ආසියානු මාධ්‍ය ජාලයට සිය කෘතඥතාව පළ කළා.\nරට වෙනුවෙන් හිරු, හිරු සහන යාත්‍රා ක්‍රියාන්විතය වෙනුවෙන් නුගේගොඩ - නාවල පාරේ, පිහිටි ප්‍රධාන එකතු කිරීමේ මධ්‍යස්ථානයට ඊයේ දිනයේද විශාල වශයෙන් ජනතාව ආධාර ලබා දුන්නා.\nඅදත් එම මධ්‍යස්ථානයේ ආධාර එක් රැස්කිරීම සිදුකරනු ලබනවා.\nමේ අතර, හිරු එෆ්.එම්. සහ හිරු ටී.වී. ප්‍රමුඛ ආසියානු මාධ්‍ය ජාලය අයහපත් කාලගුණයෙන් විපතට පත් ජනතාවට සහන සැලසීමේ අරමුණින් ආරම්භ කළ රට වෙනුවෙන් හිරු, හිරු සහන යාත්‍රා ක්‍රියාන්විතයේ තවත් දැවැන්ත පියවරක් වන රට වෙනුවෙන් හිරු සෞඛ්‍ය ක්‍රියාන්විතය ද තවදුරටත් ක්‍රියාත්මක වනවා.\nමාතර හා හංවැල්ල - කළු අග්ගල ප්‍රදේශවලදී ඊයේ දිනයේදී අදාළ සෞඛ්‍ය ක්‍රියාන්විතය ක්‍රියාත්මක වුණා.\nඊට එම ප්‍රදේශවල ආපදාවන්ට මුහුණ දුන් විශාල පිරිසක් එක්ව සිටි බවයි අප වාර්තාකරුවන් ප්‍රකාශ කළේ.\nමෙම සෞඛ්‍ය කදවුරු හරහා ජල ගැලීම් සහ නායයෑම් හේතුවෙන් විපතට පත්වූ ජනතාවට විශේෂඥ වෛද්‍ය පහසුකම්, ප්‍රථමාධාර ඇතුළු සෞඛ්‍ය සේවාවන් රැසක් සැලසීම විශේෂත්වයක්.\nසෞඛ්‍ය සේවා ලබාගැනීමට රට වෙනුවෙන් හිරු සෞඛ්‍ය ක්‍රියාන්විතයට එක්වූ ජනතාව ඒ සම්බන්ධයෙන් මෙලෙස පැහැදිළි කළා.\nඅද දිනයේදී වැල්ලම්පිටිය - කොටුවිල ගාමිණී මහා විද්‍යාලයේ සහ ගාල්ල - නෙළුව නැගෙනහිර ප්‍රදේශයේද සෞඛ්‍ය කඳවුරු ක්‍රියාත්මක කෙරෙනවා.\nපිහිටක් අවැසි මොහොතක පීඩාවට පත් අපේම ජනතාව වෙනුවෙන් හිරු ටී.වී. සහ හිරු එෆ්.එම්. ප්‍රමුඛ ආසියානු මාධ්‍ය ජාලය ඔබ වෙනුවෙන් ඉදිරියටත් කැපවී සිටින බව අප සිහිපත් කරන්නේ නිහතමානීවයි.",
       "URL": "https://www.hirunews.lk/162781/රට-වෙනුවෙන්-හිරු-සහන-යාත්‍රා-ක්‍රියාන්විතයේ-8වන-ආධාර-තොගය-ගාල්ලේ-තවත්-ප්‍රදේශ-රැසකට-සෞඛ්‍ය-ක්‍රියාන්විතය-අදත්",
       "Category": "Local News",
       "Parent URL": "https://www.hirunews.lk/local-news.php?pageID=4485"
}