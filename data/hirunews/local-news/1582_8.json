{
       "Source": "hirunews",
       "Timestamp": "Friday, 05 November 2021 - 18:28",
       "Headline": "කඨින උත්සවවලට ජනප්‍රිය ගීත නොව, උචිත ගීත පමණක් වාදනය කරන්න - සංස්කෘතික අමාත්‍යාංශයෙන් නිවේදනයක්",
       "News Content": "කඨින උත්සවවලට ජනප්‍රිය ගීත නොව, උචිත ගීත පමණක් වාදනය කරන්න - සංස්කෘතික අමාත්‍යාංශයෙන් නිවේදනයක්\nමෙම දිනවල දිවයිනේ විහාරස්ථාන කේන්ද්‍ර කරගනිමින් කඨින පූජෝත්සවය පැවැත්වෙන අතර, ඒ සම්බන්ධයෙන් සමාජ මාධ්‍ය ඔස්සේ පැතිර යන අසත්‍ය විචාර පිළිබඳ විශේෂ නිවේදනයක් බුද්ධශාසන,ආගමික හා සංස්කෘතික කටයුතු අමාත්‍යාංශය විසින් අද (05) නිකුත් කර තිබෙනවා.\nමේ හේතුවෙන් සංස්කෘතික අමාත්‍යාංශය නිවේදනයක් නිකුත් කරමින් සඳහන් කරන්නේ, සියලුම විහාරස්ථාන විසින් නිවේදනයේ ඇති කරුණු කෙරෙහි අවධානය යොමුකොට ක්‍රියා කරන ලෙසයි.\nඒ අනුව සෞඛ්‍ය මාර්ගෝපදේශයන්ට අනුගත වෙමින් විහාරස්ථාන තුළ කඨින පූජෝත්සවය පැවැත්වීමට කටයුතු කරන ලෙස දන්වා ඇති අතර, පූජනීය ස්ථානවල භක්ති ගීත ප්‍රචාරය කිරීමේදී වර්තමානයේ පවතින ජනප්‍රිය ගීත නොව, ආගමික පසුබිමක් පවතින සහ ආගමික ස්ථානයකට උචිත ගීත පමණක් වාදනයට පියවර ගනිමින්, එකී ආගමික කටයුත්තේ පූජනීයත්වය සහ ගෞරවය ආරක්ෂා කිරීමට පියවර ගන්නා ලෙසටයි එම නිවේදනයෙන් වැඩිදුරටත් ඉල්ලා සිටින්නේ.",
       "URL": "https://www.hirunews.lk/287109/කඨින-උත්සවවලට-ජනප්‍රිය-ගීත-නොව-උචිත-ගීත-පමණක්-වාදනය-කරන්න-සංස්කෘතික-අමාත්‍යාංශයෙන්-නිවේදනයක්",
       "Category": "Local News",
       "Parent URL": "https://www.hirunews.lk/local-news.php?pageID=1582"
}