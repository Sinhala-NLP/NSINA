{
       "Source": "hirunews",
       "Timestamp": "Tuesday, 13 December 2016 - 11:02",
       "Headline": "අත්හිටවූ ගුවන්ගමන් පිළිබඳව ශ්‍රී ලන්කන් ගුවන් සමාගමෙන් නිවේදනයක්",
       "News Content": "වර්ධා සුළි කුණාටුව හේතුවෙන් අත්හිටවූ චෙන්නායි දක්වා ගුවන් ගමන් යළි ආරම්භ කර තිබෙනවා.\nඒ අනුව අද දිනයේ එරට රැදී සිටින මගීන් මෙරටට ගෙන්වා ගැනීම සඳහා පුළුල් බඳ සහිත යානා 5ක් යොදවා ඇති බවයි ශ්‍රී ලන්කන් ගුවන් සමාගම ප්‍රකාශ කළේ.\nබෙංගාල බොක්ක මුහුදු ප්‍රදේශයේ පැවති වර්ධා සුළි කුණාටුව හේතුවෙන් චෙන්නායි දක්වා සිය ගුවන් ගමන් කටයුතු අද උදෑසන 7 දක්වා අත්හිටුවීමට ශ්‍රී ලන්කන් ගුවන් සමාගම ඊයේ තීරණය කළා.\nඒ අනුව ශ්‍රී ලන්කන් ගුවන් සේවයේ පළමු ගුවන් යානය වන UL - 121 යානය උදෑසන 11.30 ට පමණ චෙන්නායි අන්තර්ජාතික ගුවන් තොටුපළ බලා කටුනායක ගුවන් තොටුපලින් පිටත්ව ගියා.\nඑහි මගීන් 295 ක් සහ කාර්යමණ්ඩලය 11ක් සිටි බව ශ්‍රී ලන්කන් ගුවන් සේවයේ මාධ්‍ය ප්‍රකාශකවරයා පැවසුවා.\nමෙවැනි ගුවන් යානා 5 ක් අද (13) දින තුල කටුනායක ගුවන් තොටුපළින් චෙන්නායි ගුවන් තොටුපළ බලා පිටත් කර හැරීමට ශ්‍රී ලන්කන් ගුවන් සේවය බලාපොරොත්තු වන බව ඒ මහතා වැඩිදුරටත් පැවසුවා.",
       "URL": "https://www.hirunews.lk/149591/අත්හිටවූ-ගුවන්ගමන්-පිළිබඳව-ශ්‍රී-ලන්කන්-ගුවන්-සමාගමෙන්-නිවේදනයක්",
       "Category": "Local News",
       "Parent URL": "https://www.hirunews.lk/local-news.php?pageID=4756"
}