{
       "Source": "hirunews",
       "Timestamp": "Monday, 01 March 2021 - 20:30",
       "Headline": "වේල්ලවීදියේ ගමන් බෑගයක, කාන්තා මළ සිරුරක් (වීඩියෝ)",
       "News Content": "කොළඹ - වේල්ලවීදිය ප්‍රදේශයේ දී ගමන් බෑගයක තිබී කාන්තා මළ සිරුරක් හමුවී තිබෙනවා.\nපොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ සදහන් කළේ ප්‍රදේශවාසීන්ගෙන් ලද තොරතුරකට අනුව අදාළ මළ සිරුර සහිත බෑගය සොයාගත් බවයි.\nකිසියම් පුද්ගලයෙකු විසින් ගමන් බෑගය එම ස්ථානයට ගෙනවිත් දමන අයුරු සී.සී.ටී.වී. කැමරාවල ද පටිගත වී ඇති අතර, ඒ ඔස්සේ මේ වන විටත් විමර්ශන ආරම්භ කර තිබෙනවා. කෙසේ වෙතත්, අදාළ කාන්තාවගේ අනන්‍යතාව මෙතෙක් තහවුරු වී නැහැ.\nමේ අතර, ඝාතනය කර යතුරුපැදියක ගැට ගසා හොරණ - ගුරුගොඩඔයට දමා තිබියදී පසුගිය 11 වන දා හමුවූ පුද්ගල ඇටසැකිල්ල හිටපු හමුදා සෙබලෙකුගේ බවට පොලීසිය හඳුනාගෙන තිබෙනවා.\nඔහු වැල්ලම්පිටිය ප්‍රදේශයේ පදිංචිකරුවෙකු වන අතර, මුදල් පොලියට ලබාදීමේ ව්‍යාපාරයක් ද ඔහු විසින් පවත්වාගෙන ගොස් ඇති බවටයි පොලීසිය සිදුකරන ලද පරීක්ෂණවලින් අනාවරණවී ඇත්තේ.\nමීට අමතරව ඔහු සංවිධානාත්මක අපරාධකරුවෙකු වන ඉන්දියාවේදී මිය ගොස් ඇති බවට පැවසෙන අංගොඩ ලොක්කාගේ ගෝලයෙකු බවට ද අනාවරණ වී තිබෙනවා.\nසැකකරු වැල්ලම්පිටිය ප්‍රදේශයෙන් පළා විත් හොරණ ප්‍රදේශයේ මිතුරෙකුගේ නිවසක සැඟව සිට ඇති අතර එහිදී ඇති වූ ආරවුලකදී මොහු ඝාතනය කොට ගුරුගොඩඔයට දමා ඇති බව සඳහන්.",
       "URL": "https://www.hirunews.lk/264032/වේල්ලවීදියේ-ගමන්-බෑගයක-කාන්තා-මළ-සිරුරක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2117"
}