{
       "Source": "hirunews",
       "Timestamp": "Thursday, 16 June 2022 - 10:15",
       "Headline": "අනවසරයෙන් පොල් කැඩූ පුද්ගලයෙකුට ඉඩම් හිමිකරු වෙඩි තබයි",
       "News Content": "කොච්චිකඩේ - ඇත්ගාල - කැරම් වත්ත ප්‍රදේශයේදී අනවසරයෙන් පොල් කැඩූ පුද්ගලයෙකුට ඉඩම් හිමියා වෙඩි තබා තිබෙනවා.\nසිද්ධියෙන් බරපතළ තුවාල ලැබූ මීගමුව ප්‍රදේශයේ පදිංචි පුද්ගලයා මීගමුව දිස්ත්‍රික් රෝහලට ඇතුළත් කර ඇති බවයි පොලිසිය සඳහන් කළේ.\nඊයේ (15) පස්වරුවේ මෙම පුද්ගලයා අදාළ පොල් ඉඩමේ සිටියදී හිමිකරු බෝර 12 වර්ගයේ තුවක්කුවකින් වෙඩි තබා තිබුණා.\nඉඩම් හිමියා තුවක්කුව ද රැගෙන කොච්චිකඩේ පොලිසියට ඉදිරිපත්වීමෙන් අනතුරුව අත්අඩංගුවට ගෙන තිබෙනවා.\nමේ අතර මොරගහහේන - ගෝනපල - ගොඩිගමුව ප්‍රදේශයේදී තියුණු ආයුධයකින් පහරදී පුද්ගලයෙකු ඝාතනය කර තිබෙනවා.\nපොලිසිය සඳහන් කළේ කුරුවිට ප්‍රදේශයේ පදිංචි 44 හැවිරිදි දෙදරු පියෙකු මෙලෙස ඊයේ ඝාතනය කර ඇති බවයි.\nමියගිය පුද්ගලයා ඔහුගේ සහෝදරියගේ ගොඩිගමුව ප්‍රදේශයේ නිවසට පැමිණ ඇත්තේ සහෝදරියගේ දියණියට නිවස අසළ පදිංචිකරුවෙකු විසින් බැණ තර්ජනය කිරීමේ සිද්ධියක් සම්බන්ධයෙන් සොයාබැලීම සඳහායි.\nඒ අනුව මියගිය පුද්ගලයා ඒ පිළිබඳව විමසීමට යාමේදී ඇති වූ බහින්බස්වීමක් දුරදිගයාමෙන් මෙම ඝාතනය සිදුකර තිබෙනවා.\nපුද්ගලයන් කිහිපදෙනෙකු විසින් ඔහුට පහර දී ඇති අතර, සිද්ධියට සම්බන්ධ එක් පුද්ගලයෙකු අත්අඩංගුවට ගෙන ඇති බවයි පොලිසිය සඳහන් කළේ.",
       "URL": "https://www.hirunews.lk/307250/අනවසරයෙන්-පොල්-කැඩූ-පුද්ගලයෙකුට-ඉඩම්-හිමිකරු-වෙඩි-තබයි",
       "Category": "Local News",
       "Parent URL": "https://www.hirunews.lk/local-news.php?pageID=1092"
}