{
       "Source": "hirunews",
       "Timestamp": "Saturday, 11 June 2022 - 18:53",
       "Headline": "ඉන්ධන අර්බුදයට එකම විසඳුම මැදපෙරදිගින් ණයට ඉන්ධන ගැනීම බව ඛනිජ තෙල් විශේෂඥයින් කියයි (වීඩියෝ)",
       "News Content": "මේ මොහොතේ ඉන්ධන අර්බුදය විසඳා ගැනීමට පවතින එකම මාර්ගය මැදපෙරදිග රටකින් ණය පදනම යටතේ මාස 3 කට සරිලන ඉන්ධන ලබා ගැනීම පමණක් බව ඛනිජ තෙල් ගවේෂණ විශේෂඥයින් පෙන්වා දෙනවා.\nපවතින ඉන්ධන අර්බුදය සම්බන්ධයෙන් හිරු ප්‍රවෘත්ති කළ විමසීමකදී සාගර ඛනිජ තෙල් ගවේෂණ විශේෂඥ ඉංජිනේරු නිමල් ද සිල්වා, මේ බව කියාසිටියා.\nඉන්ධන සහ ගෑස් නොමැතිකමින් ප්‍රදේශ රැසක ජනතාව මේ වනවිටත් පත්ව සිටින්නේ දැඩි පීඩාවකටයි.\nදින ගණනාවක සිටම ජනතාව දිවා කාලයේ මෙන්ම රාත්‍රි කාලයේදීත් දිගු පෝලිම්වල රැදී සිටින අයුරු ද තවමත් විවිධ ප්‍රදේශවලින් වාර්තා වුණා.\nමේ අතර, ගම්පොල - ඉන්ධන පිරවුම්හලක ආරක්ෂාවට යොදවා සිටි යුද හමුදා සෙබළෙකුට පහරදුන් පුද්ගලයෙකු පොලිසිය අත්අඩංගුවට ගෙන තිබෙනවා.\nඊයේ රාත්‍රියේ අදාළ පිරවුම්හලෙන් ඉන්ධන ලබාගැනීමට පැමිණි ටිපර් රථ රියදුරෙකු විසින් බූලියකට ඉන්ධන ඉල්ලා එසේ ලබා නොදෙන බව යුද හමුදා සෙබළා විසින් ප්‍රකාශ කිරීමත් සමඟ මෙම පහරදීම සිදුකර ඇති බවයි පොලිසිය සඳහන් කළේ.\nමේ අතර, ටැංකි රථ වෙත ඉන්ධන ඇණවුම් නිකුත් කිරීමේ අඩුවක් පවතින බව ලංකා ඛනිජ තෙල් පෞද්ගලික ටැංකි රථ හිමියන්ගේ සංගමයේ සම ලේකම් ශාන්ත සිල්වා සඳහන් කළා.\nඩීසල් අර්බුදය නිසා ආනයන අපනයන බහාලුම් රථ ප්‍රවාහනය කිරීමට නොහැකි වීමෙන් ආයෝජන කලාප වල නිෂ්පාදන අපනයනය කිරීමේ දැඩි දුෂ්කරතාවකට මුහුණදී සිටින බව එක්සත් ලංකා බහාලුම් ප්‍රවාහන රථ හිමිකරුවන්ගේ සංගමය පවසනවා.\nඑහි සභාපති සනත් මංජුල පැවසුවේ ඉන්ධන ලබාදීමේ නිසි ක්‍රමවේදයක් නොමැතිවීම හේතුවෙන් එම රථ සියයට 80ක් පමණ ධාවනයෙන් ඉවත්ව සිටින බවයි.\nපවතින ඩීසල් අර්බුදයත් සමඟ ඉදිරි සතිය තුළ පෞද්ගලික බස් ධාවනය සම්පූර්ණයෙන්ම අඩාල විය හැකි බව ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න පෙන්වා දුන්නා.\nකෙසේ වෙතත්, මේ වනවිට පවතින තත්වය හේතුවෙන් දුම්රිය මගී සංඛ්‍යාවේ සීග්‍ර ඉහළ යාමක් දක්නට ලැබෙනවා.\nමෙවන් පසුබිමක ගෑස් ලබා ගැනීම සඳහා ද දිවයිනේ විවිධ ප්‍රදේශවල ජනතාව පෝලිම්වල රැදී සිටින්නේ දිවා රෑ නොතකායි.\nමෙට්‍රික් ටොන් 3,900ක් අඩංගු ගෑස් නෞකාව සඳහා තවමත් මුදල් ගෙවීමට හැකියාව ලැබී නැහැ.\nමේ අතර, පොසොන් පොහොය යෙදෙන ලබන 14 වනදා විදුලිය කප්පාදු කරනු ලබන්නේ පැයක කාලයක් පමණක් බව මහජන උපයෝගිතා කොමිෂන් සභාව සඳහන් කළා.\nඑහෙත් අනිද්දා සහ ලබන 15, 16, 17 සහ 18 යන දිනයන්හි පැය 2යි විනාඩි 15ක කාලයක් විදුලිය කප්පාදු කිරීමට අවසර ලබාදුන් බවයි එම කොමිෂන් සභාව සඳහන් කළේ.\nඑමෙන්ම, ඉරිදා දිනයක් වන ලබන 19 වනදා ද විදුලිය කප්පාදු කරනු ලබන්නේ පැයක කාලයක් පමණයි.",
       "URL": "https://www.hirunews.lk/306856/ඉන්ධන-අර්බුදයට-එකම-විසඳුම-මැදපෙරදිගින්-ණයට-ඉන්ධන-ගැනීම-බව-ඛනිජ-තෙල්-විශේෂඥයින්-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1102"
}