{
       "Source": "hirunews",
       "Timestamp": "Friday, 07 October 2022 - 21:09",
       "Headline": "කරළියට ඇදෙන සුදු වෑන් නඩුව - උස්සගෙන ගිහින් අතකුත් කඩලා (වීඩියෝ)",
       "News Content": "පාර්ලිමේන්තු මන්ත්‍රී රාජිත සේනාරත්න මහතාට එරෙහි සුදු වෑන් නඩුවේ දෙවැනි සාක්ෂිකරු සුදුවෑන් රථයකින් පැහැරගෙන ගොස් පහර දී බියගම පට්ටිය හංදිය ප්‍රදේශයේ දමා ගොස් තිබෙනවා.\nඅදාළ පහරදීමෙන් සාක්ෂිකරුගේ අතක් බිඳී ගොස් ඇති අතර ඔහුව මේ වනවිට ප්‍රතිකාර සඳහා ජාතික රෝහලට ඇතුළත් කර තිබෙනවා.\nපසුගිය ජනාධිපතිවරණ සමයේදී සුදු වෑන්වලින් පැමිණ පුද්ගලයන් පැහැරගෙන ගිය බවට පුද්ගලයන් දෙදෙනෙකු මෙලෙස ආන්දෝලනාත්මක ප්‍රවෘත්ති සාකච්ඡාවක් පැවැත්වුවා.\nඅදාළ ප්‍රවෘත්ති සාකච්ඡාව සඳහා එම පුද්ගලයන්ව වෙන් ගන්වා කැඳවාගෙන පැමිණ තිබුණේ පාර්ලිමේන්තු මන්ත්‍රී රාජිත සේනාරත්න විසින්.\nකෙසේවෙතත් ප්‍රවෘත්ති සාකච්ඡාවට සහභාගී වු පුද්ගලයන් පසුව ප්‍රකාශ කළේ තමන්ට මුදල් ලබා දී මෙම ප්‍රවෘත්ති සාකච්ඡාවට සහභාගී වන ලෙස බලපෑම් කළ බවයි.\nමෙම සිද්ධිය සම්බන්ධයෙන් මේ වනවිට අධිකරණයේ නඩුවක් ද පවතිනවා.\nඑවන් පසුබිමක පෙරේදා මෙම නඩුවේ දෙවන සාක්ෂිකරු වන කැලණියේ පදිංචි අතුල සංජීව මදනායක යන අයගේ නිවසට පැමිණි පිරිසක් ඔහුට පහර දී පැහැර ගෙන ගොස් තිබෙනවා.\nඅදාල පිරිස පැමිණ ඇත්තේ මෙම සුදු පැහැති වෑන් රථයෙන් බවයි වාර්තා වන්නේ.\nපසුව පැහැරගත් පුද්ගලයාව බියගම - පට්ටිය හංදිය ප්‍රදේශයෙන් දමා ගොස් තිබෙනවා.\nපහරදීමෙන් අතුල සංජීවගේ අතක් බිඳීගොස් ඇති අතර ඔහුව ජාතික රෝහලට ඇතුලත් කිරීමෙන් පසු ශල්‍යකර්මයකට ද භාජනය කර තිබෙනවා.",
       "URL": "https://www.hirunews.lk/317286/කරළියට-ඇදෙන-සුදු-වෑන්-නඩුව-උස්සගෙන-ගිහින්-අතකුත්-කඩලා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=818"
}