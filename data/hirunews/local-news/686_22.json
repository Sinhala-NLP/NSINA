{
       "Source": "hirunews",
       "Timestamp": "Monday, 05 December 2022 - 15:07",
       "Headline": "ලක්ෂ 350 ක් වැයකර පිඩැලි ඇල්ලූ බෝගම්බර ක්‍රීඩාංගණය මඩ වගුරක් වෙයි",
       "News Content": "මහනුවර නගරය තුළ පිහිටි ප්‍රධානතම ක්‍රීඩාංගණය වන බෝගම්බර ක්‍රීඩාංගණය නවීකරණය කිරීම සඳහා වැය කළ රුපියල් ලක්ෂ 350 ක මුදලක් අපතේ ගොස් ඇති බවට එම ක්‍රීඩාංගණයේ භාරකරුවන් චෝදනා කරනවා.\nසුගතදාස ජාතික ක්‍රීඩා සංවර්ධන අධිකාරිය යටතේ පාලනය වන මෙම ක්‍රීඩාංගණය ජාතික සහ ජාත්‍යන්තර මට්ටමේ පාපන්දු, රගර්, අත්පන්දු, දැල්පන්දු ඇතුලු ක්‍රීඩා රැසක් පැවැත්වීමට යොදාගන්නවා.\nඑමෙන්ම මහනුවර නගරයේ පාසල් විශාල සංඛ්‍යාවක් ක්‍රීඩා තරග පවත්වනු ලබන්නේද මෙම ක්‍රීඩාංගණයේයි.\nකෙසේ වෙතත් මෙම ක්‍රීඩාංගණයට අලුතින් පිඩැලි අල්ලා නවීකරණය කිරීම සඳහා රුපියල් ලක්ෂ 350 ක්, 2019 වසරේ වෙන් කර වැඩ ආරම්භ කර තිබුණත්, අද වනවිට එහි කිසිදු ක්‍රීඩාවක් කළ නොහැකි ආකාරයට පත්ව ඇති බවයි ක්‍රීඩා භූමි පාලක එස්.ඩී.ජී. විතානගේ සඳහන් කළේ.\nමෙම තත්වය සොයාබැලීම සඳහා ක්‍රීඩා අමාත්‍යාංශ නිලධාරීන් පිරිසක් ඊයේ බෝගම්බර ක්‍රීඩාංගණයට පැමිණ තිබුණා.",
       "URL": "https://www.hirunews.lk/322016/ලක්ෂ-350-ක්-වැයකර-පිඩැලි-ඇල්ලූ-බෝගම්බර-ක්‍රීඩාංගණය-මඩ-වගුරක්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=686"
}