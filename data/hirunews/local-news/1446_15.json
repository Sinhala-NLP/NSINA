{
       "Source": "hirunews",
       "Timestamp": "Wednesday, 05 January 2022 - 19:35",
       "Headline": "ලොව වැඩිම දෛනික කොරෝනා ආසාදිතයින් ඊයේ (වීඩියෝ)",
       "News Content": "ඉන්දියාවේ ප්‍රාන්ත කිහිපයක කොරෝනා ආසාදිතයින් යළි ඉහළ යන පසුබිමක එරට පළමු ඔමික්‍රොන් කොරෝනා මරණය අද (05) වාර්තා වුණා.\nමෙලෙස ජීවිතක්ෂයට පත්ව ඇත්තේ, බටහිර රාජස්ථාන් ප්‍රාන්තයේ පදිංචි 73 හැවිරිදි පුද්ගලයෙක්.\nපසුගිය මස 15 වනදා අසනීප තත්ත්වයක් හේතුවෙන් ඔහු රෝහල්ගත කර තිබෙනවා.\nඑසේම, ඔමික්‍රොන් ආසාදිතයින් සංඛ්‍යාව සීඝ්‍රයෙන් ඉහළ යාමත් සමග තමිල්නාඩු ප්‍රාන්තයට සහ මුම්බායි නගරයට අද රාත්‍රියේ සිට ඇඳිරිනීතිය පැනවීමටයි පියවර ගෙන ඇත්තේ.\nගෝලියව වාර්තා වූ දෛනික වැඩිම කොරෝනා ආසාදිතයින් සංඛ්‍යාව ඊයේ වාර්තා වූ අතර, එම සංඛ්‍යාව ලක්ෂ 21 ඉක්මවා තිබෙනවා. එහි වැඩිම ආසාදිතයින් වාර්තා වී ඇත්තේ යුරෝපීය කලාපයෙන්.\nමේ අතර, බ්‍රිතාන්‍යයේ රැදී සිටින රාජ්‍ය අමාත්‍ය රොෂාන් රණසිංහට ද කොරෝනා ආසාදනය වී තිබෙනවා.\nමෙරට ඔමික්‍රොන් ප්‍රභේදය ආසාදිතයින් යම් මට්ටමකට ඉහළ යාමත් සමඟ අවදානම අවම කර ගැනීම සඳහා එන්නත් ලබා ගැනීම වැදගත් බවයි රුහුණු විශ්වවිද්‍යාලයේ වෛද්‍ය පීඨයේ මහාචාර්ය සරත් ලේකම්වසම් ප්‍රකාශ කළේ.\nමේ අතර, සෞඛ්‍ය අමාත්‍ය කෙහෙළිය රඹුක්වැල්ල කියා සිටියේ ලබන සඳුදා සිට සාමාන්‍ය පරිදි පාසල් වලට සිසුන් ගෙන්වීමට අවසර ලබාදුන් බවයි.\nඅවුරුදු 12 ත් 15 ත් අතර, වයස්වල පසුවන ළමුන් සඳහා එන්නත්කරණය අනිද්දා (07) ආරම්භ වනවා.\nඑමෙන්ම, කොරෝනා වසංගතය හේතුවෙන් මේ දක්වා කොටස් වශයෙන් හෝ සතියකට දින කිහිපයක් සිසුන් ගෙන්වා අධ්‍යයන කටයුතු සිදු කෙරුණු අතර, ලබන සඳුදා සිට සාමාන්‍ය පරිදි සිසුන් පාසල් වෙත ගෙන්වීමට අවසර ලබාදුන් බවයි සෞඛ්‍ය අමාත්‍ය කෙහෙළිය රඹුක්වැල්ල කියා සිටියේ.",
       "URL": "https://www.hirunews.lk/293129/ලොව-වැඩිම-දෛනික-කොරෝනා-ආසාදිතයින්-ඊයේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1446"
}