{
       "Source": "hirunews",
       "Timestamp": "Monday, 21 June 2021 - 13:34",
       "Headline": "සෞඛ්‍ය උපදෙස් නොතකා ජනතාව මහමඟ (වීඩියෝ)",
       "News Content": "සංචරණ සීමා අද අලුයම ඉවත් කිරීමත් සමඟ කොළඹ ඇතුළු තදාසන්න නගර බොහොමයක දැඩි රථ වාහන තදබදයක් දක්නට ලැබුණා.\nදෛනික කොරෝනා ආසාදිතයින් සහ කොරෝනා මරණ ඉහළ යාම හේතුවෙන් දින 30 කට ආසන්න කාලයක් සංචරණ සීමා පනවා තිබූ අතර, අද එය ඉවත්කළ පසු ජනතාව සෞඛ්‍ය මාර්ගෝපදේශ නිසියාකාරව පිළිපදින ආකාරයක් දක්නට ලැබුණේ නැහැ.\nදිවයිනේ බොහෝ නගරවලට විශාල පිරිසක් පැමිණ සිටි අතර වෙළඳසැල්, බැංකු සහ ඒ.ටී.එම්. යන්ත්‍ර මෙන්ම උකස් මධ්‍යස්ථාන ආශ්‍රිතව දිගු පෝලිම්වල ජනතාව එක්රැස් වී සිටියේ නිරෝධායන නීති ද උල්ලංඝණය කරමින්.\nකෙසේ වෙතත් බොහෝදෙනෙකු මුව ආවරණ පැළඳ සිටි අතර, මීටරයේ දුර පවත්වා ගැනීම සිදුකරන ආකාරයක් දක්නට ලැබුණේ නැහැ.\nඑසේම සෞඛ්‍ය මාර්ගෝපදේශන මාලාවේ සඳහන් කර තිබූ වෙළදසැල් තුළ රැඳී සිටිය යුතු සංඛ්‍යාව ඉක්මවමින් පුද්ගලයින් සිටින ආකාරයක් දක්නට ලැබුණා.\nදිවයිනේ බොහෝ ප්‍රදේශවල බස් රථ ධාවනය පහත වැටී තිබූ අතර පෞද්ගලික බස් ධාවනය වූයේ ඉතා අවම ප්‍රමාණයක්.\nකෙසේ වෙතත්, දුම්රිය දෙපාර්තමේන්තුව සඳහන් කළේ අද දිනයේ දුම්රිය වාර 23 ක් ක්‍රියාත්මක වූ බවයි.\nමේ, දෛනික රාජකාරී කටයුතු සඳහා කොළඹට පැමිණි පිරිස් පොදු ප්‍රවාහන පහසුකම් නිසියාකාරව නොතිබූ බවයි ජනතාව චෝදනා කළේ.",
       "URL": "https://www.hirunews.lk/274893/සෞඛ්‍ය-උපදෙස්-නොතකා-ජනතාව-මහමඟ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1870"
}