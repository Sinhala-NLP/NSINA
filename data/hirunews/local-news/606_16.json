{
       "Source": "hirunews",
       "Timestamp": "Thursday, 12 January 2023 - 18:06",
       "Headline": "සේවක අවබෝධය මත නොසන්සුන්තාව සමනය වුණා - ඇමති මනූෂ",
       "News Content": "විදේශ සේවා නියුක්ති කාර්‍යාංශයේ අද (12) දහවල් ඇති වූ නොසන්සුන්තාව සේවකයින්ගේ අවබෝධය මත සමනය කරගැනීමට හැකි වූ බව කම්කරු හා විදේශ රැකියා අමාත්‍ය මනූෂ නානායක්කාර පවසනවා.\nවර්ෂ අවසාන ප්‍රසාද දීමනා (බෝනස්) ගෙවීමට මෙතෙක් අනුමැතිය නොලැබීම හේතුවෙනුයි ශ්‍රී ලංකා විදේශ සේවා නියුක්ති කාර්‍යාංශයේ නොසන්සුන්තාවක් හටගත්තේ.\nකොරියාව ප්‍රමුඛ රටවල විදෙස් රැකියා අපේක්ෂාවෙන් පසුවන පිරිසගේ එම කටයුතු අඩාල කළ නොහැකි බැවින්, සේවකයින් පිරිස ඒ සම්බන්ධයෙන් සාකච්ඡා කොට, තත්ත්වය පාලනය කරගැනීමට කටයුතු කළ බව අමාත්‍යවරයා වැඩිදුරටත් සඳහන් කළා.\nමෙම සේවකයින්ගේ බෝනස් මුදල් ගෙවීමේ ක්‍රියාවලිය කඩිනමින් මුදල් අමාත්‍යාංශය සමග සාකච්ඡා කර, විසඳුමකට එළඹීමට තමන් අපේක්ෂා කරන බව ද අමාත්‍ය මනූෂ නානායක්කාර කියා සිටියා.",
       "URL": "https://www.hirunews.lk/324887/සේවක-අවබෝධය-මත-නොසන්සුන්තාව-සමනය-වුණා-ඇමති-මනූෂ",
       "Category": "Local News",
       "Parent URL": "https://www.hirunews.lk/local-news.php?pageID=606"
}