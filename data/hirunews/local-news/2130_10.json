{
       "Source": "hirunews",
       "Timestamp": "Tuesday, 23 February 2021 - 6:13",
       "Headline": "ඇමරිකාවේ කොරෝනා මරණ පන්ලක්ෂය ඉක්මවයි",
       "News Content": "ඇමරිකා එක්සත් ජනපදයෙන් වාර්තා වන කොවිඩ් 19 ආසාදිත මරණ සංඛ්‍යාව 500,000 ඉක්මවා ගොස් ඇති බව විදෙස් මාධ්‍ය වාර්තා කරනවා.\nඒ, ලොව වෙනත් කිසිදු රටකින් වාර්තා නොවූ කොරෝනා මරණ සංඛ්‍යාවක්.\nඒ අනුව මේ වනවිට එරට සමස්ත කොවිඩ් මරණ සංඛ්‍යාව දැක්වෙන්නේ 512,477ක් ලෙසයි.\nජෝන් හොප්කින්ස් සරසවි දත්තවලට අනුව එම අඳුරු කඩයිම අමෙරිකාව ඊයේ සලකුණු කළ අතර, එරට මුළු ආසාදිත සංඛ්‍යාවද දෙකෝටි අසූ එක්ලක්ෂය ඉක්මවා ඇත්තේ තවත් ලෝක වාර්තාවක් ලෙසින්.\nමෙම ශෝකාන්විත තත්ත්වය පිළිබඳව ජාතිය අමතා අදහස් දැක්වූ ජනපති ජෝ බයිඩ්න් දින 05 ක කාලයක් එරට සියලු රාජ්‍ය ගොඩනැගිලිවල ජාතික ධජ අඩකුඹු කරන ලෙස දන්වා තිබෙනවා.\nජනපති ජෝ බයිඩ්න් කියා සිටියේ පළමු ලෝක යුද්ධය, දෙවන ලෝක යුද්ධය සහ වියට්නාම යුද්ධයේදී සිදුවූ අමෙරිකානුවන්ගේ මරණ සියල්ල එක් කළද ඊට වඩා වැඩි ජීවිත හානි ගතවූ වසර තුළ කොරෝනා වෛරසය හේතුවෙන් සිදුවී ඇති බවයි.",
       "URL": "https://www.hirunews.lk/263385/ඇමරිකාවේ-කොරෝනා-මරණ-පන්ලක්ෂය-ඉක්මවයි",
       "Category": "Local News",
       "Parent URL": "https://www.hirunews.lk/local-news.php?pageID=2130"
}