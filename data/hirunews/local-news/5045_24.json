{
       "Source": "hirunews",
       "Timestamp": "Sunday, 15 May 2016 - 6:47",
       "Headline": "අදත් කාලගුණයේ ලොකු වෙනසක්",
       "News Content": "අද දිනයේදී දිවයිනේ අතැැම් ප්‍රදේශවලට මිලිමීටර් 150 ක පමණ තද වැසි ඇතිවිය හැකි බව කාලගුණ විද්‍යා දෙපාර්තමේන්තුව අනතුරු අගවනවා.\nශ්‍රී ලංකාව ආසන්න වායුගෝලයේ ස්ථාපිත වී පැවති කැළඹිලි ස්වභාවය මේවන විට අඩු පීඩන කලාපයක් දක්වා වර්ධනය වී ඇති බවයි දෙපාර්තමේන්තුව නිවේදනය කලේ.\nඑය තවදුරටත් ක්‍රමයෙන් පීඩන අවපාතනයක් දක්වා වර්ධනය වෙමින් දිවයිනේ සහ දිවයින වටා වන මුහුදු ප්‍රදේශවල කාලගුණ තත්වයට බලපෑම් කරමින් දිවයිනට ආසන්නව ගමන් කරනු ඇති බවටයි අපේක්ෂා කෙරෙන්නේ.\nමේ හේතුවෙන් දිවයිනේ සහ අවට මුහුදු ප්‍රදේශවල වැසි සහ සුළං කාලගුණය තවදුරටත් බලාපොරොත්තු වනවා.\nගිගුරුම් සහිත වැසි ඇතිවන විට එම ප්‍රදේශවල තාවකාලිකව තද සුළං ද ඇතිවිය හැකි බවයි කාලගුණ විද්‍යා දෙපාර්තමේන්තුව ප්‍රකාශ කලේ.\nමේ අතර විශේෂයෙන් දකුණු සහ නැගෙනහිර ඇතුලු දිවයින වටා වන මුහුදු ප්‍රදේශවල නිරන්තර වැසි හෝ ගිගුරුම් සහිත වැසි ඇති වනවා.\nඅඩු පීඩන කලාපය හා සබැඳිව පවතින  ක්‍රියාකාරී වලාකුලු පද්ධතිය හේතුවෙන් දිවයින වටා වන මුහුදු ප්‍රදේශවල සුළං වේගය පැයට කිලෝමීටර් 70 ත් 80 ත් පමණ දක්වා ක්ෂණිකව ඉහළ යාමේ ඉඩක් පවතිනවා.\nමේ හේතුවෙන් එම මුහුදු ප්‍රදේශ ක්ෂණිකව රලු විමේ වැඩි හැකියාවක් පවතින බවයි කාලගුණ විද්‍යා දෙපාර්තමේන්තුව ප්‍රකාශ කලේ.\nමේ අතර, වසරේ මේ දක්වා අකුණු අනතුරු හේතුවෙන් පුද්ගලයන් 10 දෙනෙකු ජීවිතක්ෂයට පත්ව තිබෙනවා.\nඉන් 09 දෙනෙකු මියගොස් ඇත්තේ පසුගිය අප්‍රේල් පළමුවනදා සිට මේ දක්වා කාලය තුළ බවයි කාලගුණ විද්‍යා දෙපාර්තමේන්තුව සඳහන් කළේ.\nමේ හේතුවෙන් පවතින අකුණු අනතුරු සම්බන්ධයෙන් දැඩි අවධානයෙන් පසුවන ලෙස එම දෙපාර්තමේන්තුව ජනතාවගෙන් ඉල්ලා සිටිනවා.\nපසුගිය වසරේ ජනවාරි මාසයේ සිට මැයි මස අවසානය දක්වා කාලය තුළ අකුණු අනතුරු හේතුවෙන් මියගිය පුද්ගලයින් සංඛ්‍යාව 12 ක්.",
       "URL": "https://www.hirunews.lk/133234/අදත්-කාලගුණයේ-ලොකු-වෙනසක්",
       "Category": "Local News",
       "Parent URL": "https://www.hirunews.lk/local-news.php?pageID=5045"
}