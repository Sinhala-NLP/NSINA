{
       "Source": "hirunews",
       "Timestamp": "Friday, 20 May 2022 - 9:05",
       "Headline": "පිරවුම්හල් 4ක බලපත්‍ර අහෝසි කෙරෙයි -තෙල් ආ බව දැනගන්නත් තාක්ෂණයෙන් පිළියම් (වීඩියෝ)",
       "News Content": "මාර්ගෝපදේශ හා රෙගුලාසි නො සලකා හරිමින් කෑන් සහ බැරල්වලට බෙදාහැරීම සහ බෙදාහැරීමකින් තොරව තොග තබාගැනීම හේතුවෙන් ඉන්ධන පිරවුම්හල් 4ක බලපත්‍රය CPC විසින් ඊයේ රාත්‍රියේ අත්හිටුවා තිබෙනවා.\nඅනෙකුත් වාහන සඳහා ඉන්ධන අලෙවි කිරීමට පොලිස් ඉන්ධන පිරවුම්හලේ තාවකාලික බලපත්‍රය ද අවලංගු කර ඇති බව යි අමාත්‍ය කංචන විජේසේකර පවසන්නේ.\nඒ තම නිල ට්විටර් ගිණුමේ පණිවිඩයක් තබමින්.\nමේ අතර, පවතින ඉන්ධන අර්බුදය අවම කිරීම වෙනුවෙන්, ඉන්ධන ලබා ගැනීමට අවශ්‍ය තොරතුරු පාරිභෝගිකයන්ට ලබාදීමට, ඉන්ධන පිරවුම්හල්වල පවතින ඉන්ධන තොග පිළිබඳව අවශ්‍ය තොරතුරු ලබා ගැනීමට සහ ඉන්ධන තොග ලැබෙන වේලාවන් දැනුවත් කිරීමට සකස් කර ඇති අවශ්‍ය තාක්ෂණික පහසුකම් ලබාදීමේ වැඩපිළිවෙළ පිළිබඳව ලංකා ඛණිජ තෙල් සංස්ථාව සහ තාක්ෂණ අමාත්‍යංශය අතර හමුවක් ඊයේ සවස බලශක්ති අමාත්‍යංශයේදී පැවැත්වුණා.\nවිදුලිබල හා බලශක්ති අමාත්‍ය කංචන විජේසේකරගේ ප්‍රධානත්වයෙන් මෙම වැඩසටහන ක්‍රියාත්මක කිරීම සතියක් තුළ සිදු කෙරෙනු ඇති.\nමේ අතර, වහාම ක්‍රියාත්මක වන පරිදි ලංකා IOC පිරවුම්හල්වල ඇති වාහනවල ඉන්ධන ටැංකියට පෙට්‍රල් සෘජුව ම සැපයිය යුතු අතර, LIOC පිරවුම්හල්වලින් ටින් හෝ බෝතල්වලට පෙට්‍රල් විකිණීමට ඉඩ නො දෙන බව වාර්තා වනවා.",
       "URL": "https://www.hirunews.lk/304796/පිරවුම්හල්-4ක-බලපත්‍ර-අහෝසි-කෙරෙයි-තෙල්-ආ-බව-දැනගන්නත්-තාක්ෂණයෙන්-පිළියම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1156"
}