{
       "Source": "hirunews",
       "Timestamp": "Tuesday, 11 January 2022 - 14:38",
       "Headline": "කාබනික පොහොර මිලට ගැනීමට කැබිනට්ටුවෙ අවසරය (වීඩියෝ)",
       "News Content": "එළැඹෙන යල කන්නය සඳහා දේශීය කාබනික පොහොර මිල දී ගැනීමට අමාත්‍ය මණ්ඩලයේ අනුමැතිය හිමිවී තිබෙනවා.\nකෘෂිකර්ම අමාත්‍යවරයා අමාත්‍ය මණ්ඩලයට දන්වා ඇත්තේ දේශීය පොහොර සමාගම් දෙක හරහා මෙම මිලදී ගැනීම් සිදු කරන බවයි.\nමේ අතර කොමර්ෂල් පොහොර සමාගමේ සභාපති මෙත්සිරි විජේගුණවර්ධන මහතා සඳහන් කළේ, පසුගිය වසරේදී මහත් ආන්දෝලනයට තුඩු දුන් චීන පොහොර සමාගමේ නෞකා කිහිපයක් ලබන මාර්තු සහ අප්‍රේල් මාසවලදී මෙරටට පැමිණෙන අතර එම පොහොර යොදාගනිමින් ඉදිරි යල කන්නයේ කටයුතු සිදු කිරීමට සැලසුම් කර ඇති බවයි.\nමේ අතර පොහොර නොමැතිකමින් එළවලු ගොවීන් මේ වනවිට පත්ව ඇත්තේ දැඩි දුෂ්කරතාවකටයි.\nතමන් අස්වනු විකුණාගත නොහැකි තත්ත්වයකට පත්ව ඇති බවයි වැලිමඩ ප්‍රදේශයේ රාබු වගා කළ ගොවීන් පෙන්වා දෙන්නේ.\nවැල්ලවාය හඳපානාගල ප්‍රදේශයේ බඩඉරිඟු වගා කළ ගොවීන්ද පෙන්වා දෙන්නේ, රසායනික පොහොර නොමැතිව සිය වගාවන් විනාශ වී ඇති බවයි.\nමේ අතර යල මහ දෙකන්නයේම අක්කර විසිපන්දහසක් පමණ වගා කටයුතු සිදු කරන මහවැලි සී කලාපයේ ගොවීන් මෙවර කාබනික පොහොර සහ රසායනික පොහොර යොදා සිදුකළ වී වගාවන්වල වෙනස මෙලෙස පෙන්වා දුන්නා.\nමේ අතර පොළොන්නරුව දිස්ත්‍රික්කයේ කවුඩුල්ල වැවේ වාන් දොරටු විවෘත කර ඇතත් වගාවට අවශ්‍ය පොහොර නොමැතිව එම ගොවීන් ද පත්ව ඇත්තේ අසීරුතාවකටයි.\nපොළොන්නරුව ඇළහැර ගොවීන් ද පොහොර නොමැතිව තමන් පත්ව ඇති පීඩාවට සාධාරණයක් වශයෙන් වන්දි ඉල්ලා උද්ඝෝෂණයක නිරත වුණා.",
       "URL": "https://www.hirunews.lk/293674/කාබනික-පොහොර-මිලට-ගැනීමට-කැබිනට්ටුවෙ-අවසරය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1432"
}