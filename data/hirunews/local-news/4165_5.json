{
       "Source": "hirunews",
       "Timestamp": "Tuesday, 19 December 2017 - 19:47",
       "Headline": "\"අපිට ගහලා අපිව ඇල්ලුවා\" (ඡායාරූප)",
       "News Content": "සුරාබදු නිලධාරීන් පිරිසක් විසින් කාන්තාවන් දෙදෙනෙකුට පහරදුන් බව කියන පුවතක් බිංගිරිය, මොරගොල්ල, නාගොල්ලාගොඩ ප්‍රදේශයෙන් වාර්තා වනවා.\nසිද්ධියට මුහුණදුන් කාන්තාවන් පැවසුවේ, සුරාබදු නිලධාරීන් අද පෙරවරු 10.30ට පමණ තම නිවසට පැමිණ නීතිවිරෝධී මත්පැන් ඇත්දැයි විමසා තර්ජනය කර පහර දුන් බවයි.\nඑම චෝදනා ප්‍රතික්ෂේප කළ පසු තමන්ට හා තම දියණියට පහර දී දියණිය බිම දිගේ ඇදගෙන ගොස් ඔවුන් පැමිණි වාහනයට දමාගත් බව පහර කෑමට ලක්වූ එක් කාන්තාවක් ප්‍රකාශ කළා.\nඔවුන් චෝදනා කරන්නේ එක් නිලධාරිනියක හෝ මෙම අවස්ථාවට සම්බන්ධ නොවූ බවයි.\nනීති විරෝධී මත්පැන් වැටලීමකට පැමිණි අවස්ථාවේදී සිය රාජකාරියට බාධා කළ බවට සුරාබදු නිලධාරීන් විසින් බිංගිරිය පොලිසියට පැමිණිල්ලක් ඉදිරිපත් කර තිබෙනවා.\nමේ අතර, පහර කෑමට ලක්වූ කාන්තාවන් ද මේ සම්බන්ධයෙන් බිංගිරිය පොලිසියට පැමිණිලි කර තිබෙනවා.",
       "URL": "https://www.hirunews.lk/178821/අපිට-ගහලා-අපිව-ඇල්ලුවා-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4165"
}