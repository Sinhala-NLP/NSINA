{
       "Source": "hirunews",
       "Timestamp": "Friday, 03 December 2021 - 19:02",
       "Headline": "ශ්‍රී ලංකා ක්‍රිකට් කණ්ඩායමේ පුහුණුකරු මිකී ආතර් ජයග්‍රාහී ලීලාවෙන් කණ්ඩායමට සමුදෙයි",
       "News Content": "ශ්‍රී ලංකා ක්‍රිකට් කණ්ඩායමේ ප්‍රධාන පුහුණුකරු ලෙස කටයුතු කළ මිකී ආතර් අද (03) පස්වරුවේ ලද කොදෙව් - ශ්‍රී ලංකා දෙවන සහ අවසන් තරග ජයග්‍රහණයෙන් අනතුරුව සිය පුහුණුකාර ධුරයට සමු දුන්නා.\nඒ කොදෙව් ශ්‍රී ලංකා දෙවන ටෙස්ට් තරගයෙනුත්, ශ්‍රී ලංකා කණ්ඩායම විශිෂ්ට ජයක් අත්පත් කර ගනිමින් පූර්ණ ටෙස්ට් තරගාවලි ජයක් තහවුරු කර ගැනීමත් සමගයි.\nඑය ශ්‍රී ලංකා කණ්ඩායම විසින් සිය ආදරණීය සහ අතිදක්ෂ පුහුණුකරු වන මිකී ආතර්ට ලබා දුන් අවසන් සහ සුන්දර තරග ජයග්‍රහණයක් පිරි මතකයක් වීම ද සුවිශේෂී.\nමේ තරග ජයග්‍රහණයෙන් අනතුරුව ශ්‍රී ලංකා ක්‍රිකට් කණ්ඩායමේ ප්‍රධාන පුහුණුකරු ලෙස කටයුතු කළ මිකී ආතර් සිදු කළ ප්‍රකාශයයි.\nශ්‍රී ලංකා කණ්ඩායම සමග සිටි වසර 2 අතිශයින් ස්මරණීය යි.\nමෙහි ගෙවුණු සෑම තත්පරයකටම මම ආදරෙයි.\nඇත්ත වශයෙන්ම මෙම වසර දෙක ඉතාම තීරණාත්මක වසර දෙකක් වුණා.\nඑහි ඇතැම් අවස්ථා මට මහත් සංවේගයක් ගෙන දෙනවා.\nහැබැයි මම සන්තෝස වෙනවා, මම කණ්ඩායම අත්හැර යනකොට කණ්ඩායම තියෙන ස්ථානය ගැන, මට එය තිබූ තැනින් ඉහළට ඔසවන්නට හැකියාව ලැබුණා.\nමම මේ රටට හරිම ආදරෙයි,\nශ්‍රී ලංකා කණ්ඩායමේ තරුණ ශක්තිය ගැන කතා කරනවා නම්, ඔවුන්ට තිබෙන්නේ ඇදහිය නොහැකි දක්ෂතාවන්.\nමේ තරුණ ක්‍රීඩකයින් ශ්‍රී ලංකා ක්‍රිකට් ක්‍රීඩාවේ ඉදිරිය වර්ණවත් කරාවි.\nඒ වගේම තමයි දිමුත් වගේ ජේෂ්ඨ ක්‍රීඩකයින් ඔහු මා මේ තනතුර භාර ගත් දා පටන්ම ටෙස්ට් ක්‍රිකට් ක්‍රීඩාවේ ඉහළම දස්කම් දක්වමින් සිටියා.\nතරුණ ක්‍රීඩකයින් තෝරාගෙන ඔවුන්ට නිදහසේ ඔවුන්ගේ දක්ෂතා ප්‍රකට කරන්නට ලබා දුන් අවස්ථාවේ ප්‍රතිලාභ දැන් අපි විඳිනවා.\nපුහුණුකරු හැටියට මට මීටත් වඩා සතුටු වෙන්න දෙයක් නෑ, මම ඔවුන්ට විශ්වාසය ලබා දුන්නා, ඒ වගේම අඛණ්ඩව අවස්ථාව ලබා දුන්නා.\nඒ දුන් අවස්ථාවෙන් උපරිම ප්‍රයෝජන අරගෙන ඔවුන් දස්කම් දක්වනවා.\nමා පුහුණුකරු ලෙස සිටි වසර දෙක ගැන නැවත හැරී බලනවා නම් මේ අතරවාරයේ කිසිම දවසක මට ඔස්ට්‍රේලියාවට යන්න හැකියාවක් ලැබුනෙ නෑ.\nමම 2019 නොවැම්බර් මාසේන් පස්සේ මගේ දියණිය දැකලා නෑ. ඒ වගේම තමයි ජෛව බුබුලකින් තවත් ජෛව බුබුළකට මාරුවෙන එක ක්‍රීඩකයින්ට වගේම අපිටත් අතිශය පීඩාකාරී දෙයක් වුණා.\nමෙහිදී තරග තහනමට ලක්ව සිටින ක්‍රීඩකයින් සම්බන්ධයෙන් ද අදහස් දැක්වූ මිකී ආතර් කියා සිටියේ, වත්මන් ක්‍රීඩා පිටිය තුළ සමාජ මාධ්‍ය ක්‍රීඩකයින්ගේ පැවැත්මට සහ බිද වැටීමට විශාල කාර්ය භාරයක් ඉටු කරන බවයි.\nඒ තත්ත්වය තේරුම් ගෙන ඒ තත්ත්වයන්ට අනුකූලව තමන්ගේ ක්‍රීඩාව සහ එදිනෙදා පැවැත්ම සකසා ගැනීම අද ක්‍රීඩකයින් ඉදිරියේ ඇති විශාල අභියෝගයක් බවත් ඔහු කියා සිටියා.",
       "URL": "https://www.hirunews.lk/289952/ශ්‍රී-ලංකා-ක්‍රිකට්-කණ්ඩායමේ-පුහුණුකරු-මිකී-ආතර්-ජයග්‍රාහී-ලීලාවෙන්-කණ්ඩායමට-සමුදෙයි",
       "Category": "Local News",
       "Parent URL": "https://www.hirunews.lk/local-news.php?pageID=1519"
}