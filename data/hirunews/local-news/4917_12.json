{
       "Source": "hirunews",
       "Timestamp": "Friday, 19 August 2016 - 6:39",
       "Headline": "ජාතික රජයේ පළමු සංවත්සරය අද",
       "News Content": "ජාතික රජයේ පළමු සංවත්සරය අදට (19) යෙදී තිබෙනවා.\n2015 අගෝස්තු මස 17 වනදා පැවති මහමැතිවරණයෙන් පසු එය ජය ගත් එක්සත් ජාතික පක්ෂය සහ ශ්‍රී ලංකා නිදහස් පක්ෂය එක්ව ජාතික රජයක් පිහිටුවීමට තීරණය කළා.\nඒ අනුව 2015 අගෝස්තු මස 19 වනදා එම ජාතික රජය පිහිටවූ අතර එහි අග්‍රාමාත්‍යවරයා ලෙස එක්සත් ජාතික පක්ෂ නායක රනිල් වික්‍රමසිංහ තෝරා පත් කරගනු ලැබුවා.\nඑක්සත් ජාතික පක්ෂය සහ ශ්‍රී ලංකා නිදහස් පක්ෂයේ මන්ත්‍රීවරුන් මෙම ජාතික රජයට ඇතුළත් වූ අතර ඔවුන්ට අමතරව ප්‍රධාන පක්ෂ දෙකට සහය ලබාදුන් තවත් පක්ෂ කිහිපයක් ද ජාතික රජයට එක්වුණා.\nජාතික රජයේ පළමු සැමරුම් උත්සවය අද සවස මාතරදී ජනාධිපති මෛත්‍රීපාල සිරිසේන සහ අග්‍රාමාත්‍ය රනිල් වික්‍රමසිංහගේ ප්‍රධානත්වයෙන් පැවැත්වෙනවා.\nපසුගිය වසර තුළ රජය රටේ ජනතාව වෙනුවෙන් සිදුකළ සේවය ඇගයීම මෙම සැමරුම් උත්සවයේ ප්‍රධාන අරමුණක් බවයි රජයේ ප්‍රකාශකයෙකු සදහන් කළේ.",
       "URL": "https://www.hirunews.lk/140952/ජාතික-රජයේ-පළමු-සංවත්සරය-අද",
       "Category": "Local News",
       "Parent URL": "https://www.hirunews.lk/local-news.php?pageID=4917"
}