{
       "Source": "hirunews",
       "Timestamp": "Wednesday, 26 April 2023 - 15:00",
       "Headline": "මෛත්‍රීගේ අලි ලිපිගොනුව අතුරුදන් (වීඩියෝ)",
       "News Content": "හිටපු ජනාධිපති මෛත්‍රීපාල සිරිසේනගේ නියෝග මත වනජීවි දෙපාර්තමේන්තුව භාරයේ සිටි කණ්ඩුල, මංගල සහ කාංචන යන හස්තීන් නීත්‍යානුකූල නොවන අයුරින් භාරදීමේ සිද්ධිය සම්බන්ධයෙන් ජනාධිපති මන්දිරයේ තිබූ ලිපිගොනු අස්ථානගත වී ඇති බව පොලිස් විශේෂ විමර්ශන කොට්ඨාශය කොටුව මහේස්ත්‍රාත් තිලිණ ගමගේ හමුවේ අද(26) දන්වා සිටියා.\nඑම සිද්ධිය සම්බන්ධයෙන් හිටපු ජනාධිපති මෛත්‍රීපාල සිරිසේනගෙන් ප්‍රකාශයක් ලබාගත් බවත් එහෙත් මුල් ලිපි ගොනුව පරිශීලනය නොකර නිසි ප්‍රකාශයක් ලබාදිය නොහැකි බවට ඔහු ප්‍රකාශ කළ බවයි පොලිස් විශේෂ විමර්ශන කොට්ඨාසයේ අධ්‍යක්ෂවරයා අධිකරණයට දැනුම් දුන්නේ.\nප්‍රශ්නගත අලි තුන්දෙනා සම්බන්ධයෙන් වන ගොනුව ජනාධිපති ලේකම් කාර්යාලයේ නොමැති බවත් එය අස්ථානගතවී ඇති බවත් ජනාධිපති අතිරේක ලේකම්වරයෙකු ප්‍රකාශ ලබාදෙමින් කියා ඇති බව මේ සම්බන්ධයෙන් සිදුකරන විමර්ශනවල ප්‍රගතිය දැනුම් දෙමින් අධ්‍යක්ෂවරයා සඳහන් කළා.\nහිටපු වනජීවි අධ්‍යක්ෂ ජනරාල් අනුර සිල්වාට ශල්‍යකර්මයක් කර ඇති බව අධිකරණයට දන්වා සිටි පොලිස් විශේෂ විමර්ශන කොට්ඨාසයේ අධ්‍යක්ෂවරයා ඔහුට මතකය නැති බවත් කියවීමට නොහැකි බවත් කියමින් ප්‍රකාශ ගැනීමට තවත් කාලයක් ගතවන බවත් අධිකරණයට දන්වා සිටියා.\nඑමෙන්ම, සත්වෝද්‍යානයේ අධ්‍යක්ෂ ජනරාල්වරයාගෙන් ප්‍රශ්න හතරක් සහ වනජීවි අධ්‍යක්ෂ ජනරාල්වරයාගෙන් ප්‍රශ්න හයක් සහිතව ප්‍රශ්නාවලියක් යොමුකළ බවත් ඔවුන්ගෙන් ප්‍රකාශ ලබා ගැනීමට අවසර දෙන ලෙසත් පොලිස් විශේෂ විමර්ශන කොට්ඨාසයේ අධ්‍යක්ෂවරයා අධිකරණයෙන් කළ ඉල්ලීමට අවසරද හිමිවුණා.",
       "URL": "https://www.hirunews.lk/333502/මෛත්‍රීගේ-අලි-ලිපිගොනුව-අතුරුදන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=389"
}