{
       "Source": "hirunews",
       "Timestamp": "Monday, 02 August 2021 - 7:10",
       "Headline": "මුහුණු පොතෙන් මිතුරු වී රන් ආභරණ සොරාගත් තරුණියක් අල්ලයි",
       "News Content": "රුපියල් ලක්ෂ තුනක් පමණ වටිනා රන් මාලයක් සොරකම් කළ තරුණියක් සීදූව පොලිසිය විසින් අත්අඩංගුවට ගෙන තිබෙනවා.\nමෙලෙස අත්අඩංගුවට ගෙන ඇත්තේ මිනුවන්ගොඩ ප්‍රදේශයේ පදිංචි 24 හැවිරිදි තරුණියක් බවයි පොලිස් මාධ්‍ය ප්‍රකාශකවරයා සඳහන් කළේ.\nසීදූව, කොටුගොඩ ප්‍රදේශයේ පදිංචි 23 හැවිරිදි තරුණියක් මීට මාස කිහිපයකට ඉහත සැකකාර තරුණිය මුහුණු පොත ඔස්සේ හඳුනාගෙන ඇති බවයි වාර්තා වන්නේ.\nඅනතුරුව ඇයට සිය නිවසට පැමිණෙන ලෙස 23 හැවිරිදි තරුණිය ආරාධනා කර ඇති අතර එම ආරාධනයට අනුව පසුගිය ජනවාරි මාසයේදී  සැකකාර තරුණිය අදාල නිවසට ගොස් තිබෙනවා.\nඑහිදී නිවසේ තිබූ රන් අත් පළඳනාවක් සොරාගෙන ගොස් ඇති බවට අනාවරණය වී ඇති බවයි පොලිස් මාධ්‍ය ප්‍රකාශකවරයා වැඩිදුරටත් සඳහන් කළේ.\nඉන් අනතුරුව යළි පෙරේදා (31) දිනයේ සැකකාරිය සිය මිතුරියගේ නිවසට ගොස් ඇති අතර එම අවස්ථාවේදී ඇය විසින් රුපියල් ලක්ෂ තුනක් පමණ වටිනා රන් මාලය සොරාගෙන ගොස් ඇති බවට හෙළිව තිබෙනවා.\nඅනතුරුව නිවැසියන් විසින් සිදුකළ පැමිණිල්ලකට අනුව අත්අඩංගුවට ගත් 24 හැවිරිදි සැකකාර තරුණිය අද (02) දිනයේදී මීගමුව අධිකරණය හමුවට ඉදිරිපත් කිරීමට නියමිතව තිබෙනවා.",
       "URL": "https://www.hirunews.lk/278615/මුහුණු-පොතෙන්-මිතුරු-වී-රන්-ආභරණ-සොරාගත්-තරුණියක්-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=1781"
}