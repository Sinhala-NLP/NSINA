{
       "Source": "hirunews",
       "Timestamp": "Friday, 18 June 2021 - 15:55",
       "Headline": "කාබනික පොහොර නිපදවන ගොවීන්ට දසදහසක් (වීඩියෝ)",
       "News Content": "හෙක්ටයාරයක් සඳහා කාබනික පොහොර නිෂ්පාදනය කරන ගොවියෙකුට රුපියල් දස දහසක මුදලක් ලබාදීමට කෘෂිකර්ම අමාත්‍යාංශය තීරණය කර තිබෙනවා.\nඒ, එළඹෙන මහ කන්නයට අවශ්‍ය කාබනික පොහොර නිෂ්පාදනය කිරීම පිළිබඳව විෂය භාර අමාත්‍ය මහින්දානන්ද අලුත්ගමගේගේ ප්‍රධානත්වයෙන් අද කෘෂිකර්ම අමාත්‍යාංශයේ පැවති සාකච්ඡාවකදියි.\nමේ අතර අදත් පොහොර හිඟයට විසඳුම් ඉල්ලා දිවයිනේ ස්ථාන කිහිපයකදී විරෝධතා පැවැත්වුණා.\nකෘෂිකර්ම අමාත්‍යවරයාගේ ප්‍රධානත්වයෙන් අද පැවති සාකච්ඡාවේදී අනාවරණ වූයේ හෙක්ටයාරයකට කාබනික පොහොර කිලෝග්‍රෑම් 500ක්, ශාඛ පෝෂක ඇමෝනියම් ඇසිඩ් කිලෝ 5ක්, පොටෑසියම් කිලෝග්‍රෑම් 35ක් හා ජෛව පොහොර ලීටර් 10ක් යෙදිය යුතු බවයි.\nවගා කෙරෙන හෙක්ටයාර 16 සඳහා මෙම නිර්දේශයන්ට අනුව කාබනික පොහොර නිෂ්පාදනය කළ යුතු බව අමාත්‍යවරයා මෙහිදී කියා සිටියා.\nකුඩා තේ වතු හිමියන්ගේ ජාතික සම්මේලනය හා තේ තවාන් හිමියන් එක්ව ගාල්ලේ දී උද්ඝෝෂණයක නිරතවුණා.\nඒ, පොහොර නොමැතිකමින් තේ පැළ තවාන් වලට දැඩි බලපෑමක් සිදුවී ඇති බව පවසමින්.\nමේ අතර, වීරකැටිය ගොවිජන සේවා මධ්‍යස්ථානයේ පොහොර බෙදා දෙන බවට කළ දැනුම්දීමකට අනුව එම ස්ථානයට ගොවීන් පැමිණ සිටියා.\nපැය තුනක කාලයක් එහි රැදී සිටි ගොවීන්ට ලබන සදුඳා පොහොර ලබා දෙන බවට දැනුම්දීමත් සමඟ ඔවුන් එම ස්ථානයෙන් පිටත්ව ගියා.\nඑමෙන්ම, සෞඛ්‍ය උපදෙස් නොතකමින් විශාල පිරිසක් අද උදෑසන ඉබ්බාගමුව ගොවිජන සේවා මධ්‍යස්ථානයට පැමිණ සිටියේ පොහොර ලබා ගැනීමටයි.\nඑහිදි පිරිස පාලනය කිරීම සඳහා පොලීසියේ ද සහය ලබා ගැනීමට එහි නිලධාරීන්ට සිදුවුණා.\nමේ අතර, එප්පාවල - ඛෙත්තාරාම විහාරස්ථානයේ කාබනික පොහොර භවිතා කරමින් සිදු කරන ලද සාර්ථක වගාව ඉඩම් අමාත්‍ය එස්. එම්. චන්ද්‍රසේනගේ නිරීක්ෂණයට ලක්වුණා.",
       "URL": "https://www.hirunews.lk/274649/කාබනික-පොහොර-නිපදවන-ගොවීන්ට-දසදහසක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1876"
}