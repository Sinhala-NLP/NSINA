{
       "Source": "hirunews",
       "Timestamp": "Wednesday, 09 August 2017 - 19:17",
       "Headline": "කැබිනට් රැස්වීමට නොපැමිණි ඇමති රවී ජනාධිපති ලේකම් කාර්යාලයට",
       "News Content": "විදේශ අමාත්‍ය රවී කරුණානායකට ධුරයෙන් ඉල්ලා අස්වන ලෙස දැනුම් දෙන්නැයි නිදහස් පක්ෂයේ අමාත්‍යවරුන් අග්‍රාමාත්‍යවරයාගෙන් ඉල්ලීමක් කර තිබෙනවා.\nමේ අතර, ජනාධිපති මෛත්‍රීපාල සිරිසේනගේ ප්‍රධානත්වයෙන් අද (09) පැවති කැබිනට් රැස්වීමට අමාත්‍ය රවී කරුණානායක සහභාගි නොවූ බවයි රජයේ ජ්‍යෙෂ්ඨ අමාත්‍යවරයෙකු ප්‍රකාශ කළේ.\nකැබිනට් රැස්වීමට පෙර නිදහස් පක්ෂය නියෝජනය කරන අමාත්‍යවරුන් අග්‍රාමාත්‍යවරයා හමුවුණේ ජනාධිපති ලේකම් කාර්යාලයේදීයි.\nඑහිදී අමාත්‍යවරුන් ප්‍රකාශ කර ඇත්තේ එක්සත් ජාතික පක්ෂයේ හා නිදහස් පක්ෂයේ මෙන්ම ආණ්ඩුවේ ගෞරවයද ආරක්ෂා කිරීම අමාත්‍ය රවී කරුණානායකගේ වගකීමක් බවයි.\nනිදහස් පක්ෂයේ අමාත්‍යවරුන් ඊයේ (08) රාත්‍රියේ ජනාධිපති මෛත්‍රීපාල සිරිසේනද මුණ ගැසී රවී කරුණානායක අමාත්‍යවරයා පිළිබඳව සාකච්ඡා කර තිබෙනවා.\nඑහිදී ජනාධිපතිවරයා ප්‍රකාශ කර ඇත්තේ ඉදිරි දින කිහිපය තුළ මෙම ගැටලූව සම්බන්ධයෙන් විසඳුමක් ලබාදීමට කටයුතු කරන බවයි.\nමේ අතර, අද (09) පැවති අමාත්‍ය මණ්ඩල රැස්වීමේදී ප්‍රශ්නගත බැඳුම්කර කොමිසම පිළිබඳව සාකච්ඡාවට ලක්ව තිබෙනවා.\nඑහිදී අමාත්‍ය රාජිත සේනාරත්න ප්‍රශ්න කර ඇත්තේ ගෙවල් සහ දුරකතන පිළිබඳව විමර්ශනය කරන කොමිසමට බැඳුම්කර සිද්ධිය පිළිබඳව අමතක වී ඇත්ද යන්නයි.\nමෙම කොමිසම පත්කරනු ලැබුවේ තනි මතයට නොව අග්‍රාමාත්‍යවරයාගෙන්ද කරුණු විමසීමෙන් අනතුරුව බව අමාත්‍ය මණ්ඩල රැස්වීමේදී ජනාධිපතිවරයා ප්‍රකාශ කර තිබෙනවා.\nඒ, ඊයේ අමාත්‍ය හරීන් ප්‍රනාන්දු කොළඹ පැවති මාධ්‍ය හමුවකදී සොරුන් ඇල්ලීම පිළිබඳව කළ ප්‍රකාශයක්ද සිහිපත් කරමින්.\nඅද පැවති අමාත්‍ය මණ්ඩල රැස්වීමට අමාත්‍ය රවී කරුණානායක සහභාගි නොවුනද, ඔහු ජනාධිපති ලේකම් කාර්යාලයේදී අග්‍රාමාත්‍ය රනිල් වික්‍රමසිංහද මුණ ගැසී ඇති බවයි දේශපාලන ආරංචි මාර්ග ප්‍රකාශ කළේ.",
       "URL": "https://www.hirunews.lk/168032/කැබිනට්-රැස්වීමට-නොපැමිණි-ඇමති-රවී-ජනාධිපති-ලේකම්-කාර්යාලයට",
       "Category": "Local News",
       "Parent URL": "https://www.hirunews.lk/local-news.php?pageID=4379"
}