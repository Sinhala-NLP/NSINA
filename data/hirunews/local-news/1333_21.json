{
       "Source": "hirunews",
       "Timestamp": "Friday, 25 February 2022 - 15:42",
       "Headline": "බ්‍රිතාන්‍ය ගුවන්යානාවලට රුසියාවෙන් තහනමක්",
       "News Content": "බ්‍රිතාන්‍ය ගුවන් සේවාවන්ට රුසියාවේ ගුවන් තොටුපළවලට ගොඩබෑම සහ ගුවන් සීමාව තරණය කිරීම තහනම් කිරීමට රුසියාව පියවර ගෙන තිබෙනවා.\n\"එක්සත් රාජධානියේ ගුවන් බලධාරීන්ගේ මිත්‍රශීලී නොවන තීරණවලට\"  ප්‍රතිචාරයක් ලෙස මෙම පියවර ගත් බවයි රුසියානු සිවිල් ගුවන් සේවා නියාමකවරයා ප්‍රකාශ කර ඇත්තේ.\nඊයේ එක්සත් රාජධානිය රුසියාවේ ජාතික ගුවන් සේවය වන Aeroflot බ්‍රිතාන්‍යයට ගොඩබෑම තහනම් කරනු ලැබුවා.\nමෙම පියවර රුසියාව යුක්රේනය ආක්‍රමණය කිරීමෙන් පසු පැනවූ සම්බාධකවල කොටසක්.\nඑක්සත් රාජධානියේ ආරක්ෂක ලේකම් බෙන් වොලස් විදෙස් මාධ්‍ය වෙත ප්‍රකාශ කළේ  Aeroflot සමාගමට එක්සත් රාජධානියේ ගුවන් සීමා භාවිතා කිරීම සහ ගොඩබෑම තහනම් කිරීම හමුවේ රුසියාව පළිගැනීමක් ලෙසට මෙම තීරණය ගන්නට ඇති බවයි.\nමෙම පියවර ගෙන ඇත්තේ රුසියාව සහ එක්සත් රාජධානිය අතර අන්තර් රාජ්‍ය ගුවන් සේවා ගිවිසුමේ විධිවිධානවලට අනුකූලව එක්සත් රාජධානියේ ගුවන් සේවා බලධාරීන් විසින් හිමිකාරීත්වය දරන, කුලියට ගත් ගුවන් යානා වල නිත්‍ය ගුවන් ගමන් සීමා කිරීම සම්බන්ධයෙන් ගත් මිත්‍රශීලී නොවන තීරණවලට ප්‍රතිචාරයක් ලෙස මෙම පියවර ගත් බව රුසියාවේ සිවිල් ගුවන් සේවා අධිකාරිය ප්‍රකාශ කළා.\nබ්‍රිතාන්‍ය ගුවන් සමගම නිවේදනයක් නිකුත් කරමින් කියා සිටියේ අවලංගු කරන ලද සේවාවන් පිළිබඳව පාරිභෝගිකයින්ට දැනුම් දෙන අතර සම්පූර්ණ මුදල් ආපසු ලබා දෙන බවයි.\nබ්‍රිටිෂ් එයාර්වේස් සාමාන්‍යයෙන් ලන්ඩන් සහ මොස්කව් නුවර අතර සතියකට ගුවන් ගමන් තුනක් ක්‍රියාත්මක කරනු ලබනවා.\nරුසියානු හමුදා විසින් යුක්රේන හමුදා ආක්‍රමණයක් ආරම්භ කිරීමෙන් පසු බ්‍රහස්පතින්දා යුක්රේනයේ ගුවන් කලාපය ද වසා දමනු ලැබුවා.\nමෝල්ඩෝවා සිය ගුවන් කලාපය වසා දමන බව සහ බෙලරුස් රාජ්‍ය බ්‍රහස්පතින්දා සිය ගුවන් සීමාවේ කොටසක් වසා දැමූ බව ද ප්‍රකාශ කළා.\nආරක්ෂක කවුන්සිලයෙන් රුසියාව නෙරපා දැමීමට ඇමරිකානු කොංග්‍රසයෙන් යෝජනාවක්.\nරුසියාවේ නිවේදනයෙන් පසුව වර්ජින් අත්ලාන්තික් සමාගම ප්‍රකාශ කළේ, එක්සත් රාජධානිය, පකිස්ථානය සහ ඉන්දියාව අතර ඇතැම් සේවා සඳහා ගුවන් ගමන් පහසුකම් සකස් කර ඇති බවයි.\nමෙම මාර්ගවල පියාසැරි වේලාවන් විනාඩි 15ත් පැයත් අතර කාලයකින් දීර්ඝ කර තිබෙනවා.\nරුසියාව ඇතුළු යුක්රේනයේ දේශසීමා ආසන්නයේ ගුවන් අවකාශයේ පියාසර කිරීමේදී ආරක්ෂිත අවදානම් පිළිබඳව යුරෝපා සංගමය විසින් ගුවන් සේවා ආරක්ෂණ ඒජන්සිය වෙත අනතුරු අඟවා ඇතැයි ද සඳහන්.\nසාමාන්‍ය මගී ගුවන් යානා චේතනාන්විතව ඉලක්ක කිරීම සහ වැරදි ලෙස හඳුනාගැනීම යන කරුණු දෙක මතම අවදානමක් පවතින බවයි ඔවුන් ප්‍රකාශ කර ඇත්තේ.\nමේ අතර එක්සත් ජාතීන්ගේ ආරක්ෂක කවුන්සිලයෙන් රුසියාව නෙරපා දැමීම සඳහා ඇමරිකානු කොංග්‍රස් මණ්ඩලය ජගත් සංවිධානයට යෝජනාවක් ඉදිරිපත් කර තිබෙනවා.\nකොංග්‍රසය නියෝජනය කරන ඩිමොක්‍රටික් හා රිපක්බ්ලිකන් පක්ෂ දෙක අතර දීර්ඝ වශයෙන් සාකච්ඡා කර එම යෝජනාව ඉදිරිපත් කර ඇති බවයි විදෙස් මාධ්‍ය වාර්තා කළේ.\nඑක්සත් ජාතීන්ගේ ප්‍රඥප්තියේ 23 වන වගන්තිය සංශෝධනය කර රුසියාව ආරක්ෂක කවුන්සිලයේ නිත්‍ය සාමාජිකත්වයෙන් ඉවත් කරන ලෙස අදාල යෝජනාවෙන් ඉල්ලා තිබෙනවා.\nඩිමොක්‍රටික් පක්ෂයේ සම්බන්ධීකරණයෙන් විදේශ සබඳතා කමිටු සාමාජික රිපක්බ්ලිකන් පාක්ෂික ක්ලෝඩියා ටෙනී විසින් මෙම යෝජනාව ඉදිරිපත් කර ඇති බවයි විදෙස් වාර්තා සඳහන් කළේ.",
       "URL": "https://www.hirunews.lk/298027/බ්‍රිතාන්‍ය-ගුවන්යානාවලට-රුසියාවෙන්-තහනමක්",
       "Category": "Local News",
       "Parent URL": "https://www.hirunews.lk/local-news.php?pageID=1333"
}