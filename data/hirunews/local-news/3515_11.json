{
       "Source": "hirunews",
       "Timestamp": "Wednesday, 06 February 2019 - 19:00",
       "Headline": "වතු වැටුප් ගිවිසුමෙන් ඉවත්වීමට වඩිවේල් සුරේෂ් සැරසෙයි",
       "News Content": "වතු කම්කරුවන්ගේ දෛනික වැටුප ඉහළ නංවමින් පසුගියදා අත්සන් කළ ගිවිසුමෙන් වතු කම්කරුවන්ට අසාධාරණයක් සිදුවන්නේ නම් නිල වශයෙන් තමන් එම ගිවිසුමෙන් ඉවත්වන බව ලංකා ජාතික වතු කම්කරු සංගමයේ මහලේකම් රාජ්‍ය අමාත්‍ය වඩිවේල් සුරේෂ් ප්‍රකාශ කළා.\nමේ අතර දෙමළ ප්‍රගතිශීලි සන්ධානයේ නායක,  අමාත්‍ය මනෝ ගනේෂන් අද යළි කියා සිටියේ අත්සන් කළ සාමූහික ගිවිසුම තවදුරටත් පැවතියහොත් තම සන්ධානය, ආණ්ඩුවේ සිටින්නේද නැද්ද යන්න සම්බන්ධයෙන් ඉදිරියේදී තීරණයක් ගන්නා බවයි.\nපසුගිය මස 28 වනදා වතු කම්කරුවන්ගේ වැටුප ඉහළ නංවමින් මෙම ගිවිසුමට අත්සන් තැබුණේ අග්‍රාමාත්‍ය රනිල් වික්‍රමසිංහගේ ප්‍රධානත්වයෙන් අරලියගහ මන්දිරයේදියි.\nඑහිදී වතු කම්කරුවෙකුගේ මූලික දෛනික වැටුප රුපියල් 700 ක් ලෙස ඉහළ නංවනු ලැබුවා.\nඑමෙන්ම ස්ථීර දීමනාව රුපියල් තිහේ සිට පණහ දක්වා වැඩි කළ නමුත් පෙර පැවති රුපියල් 60 ක පැමිණීමේ දීමනාව සහ රුපියල් 140 ක නිෂ්පාදන දීමනාව මෙවර ගිවිසුමට ඇතුළත් කර තිබුණේ නැහැ.\nමීට අමතරව රුපියල් 75 ක්ව පැවති සියයට 15 ක් වන සේවක අර්ථසාධක අරමුදල් දීමනාව රුපියල් 105 කින් ඉහළ දැමීමටයි නව ගිවිසුමෙන් තීරණය කෙරුණේ.\nකෙසේ වෙතත් මෙම ගිවිසුමට ආණ්ඩුව නියෝජනය කරන දෙමළ ප්‍රගතිශීලී සන්ධානය විරෝධය පළ කළ අතර, ඔවුන් ප්‍රකාශ කළේ ගිවිසුම ක්‍රියාත්මක කළහොත් තමන් ආණ්ඩුවෙන් ඉවත්වන බවයි.",
       "URL": "https://www.hirunews.lk/209858/වතු-වැටුප්-ගිවිසුමෙන්-ඉවත්වීමට-වඩිවේල්-සුරේෂ්-සැරසෙයි",
       "Category": "Local News",
       "Parent URL": "https://www.hirunews.lk/local-news.php?pageID=3515"
}