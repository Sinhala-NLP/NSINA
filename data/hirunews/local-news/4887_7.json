{
       "Source": "hirunews",
       "Timestamp": "Thursday, 08 September 2016 - 18:59",
       "Headline": "පොලිස් සිරමැදිරියේ සිටි බඳගිරියේ තරුණයෙකු අතුරුදන්",
       "News Content": "හම්බන්තොට - බඳගිරිය - යහන්ගල ප්‍රදේශයේදී වී මළු සොරකම් කිරීමේ චෝදනාවක් මත අත්අඩංගුවට ගත් තම සොහොයුරා පොලිස් සිරමැදිරිය තුළ සිටියදී අතුරුදන්වී ඇතිබවට ඥාතීන් චෝදනා කරනවා.\nපසුගිය සඳුදා සවස මෙම තරුණයා සහ ඔහුගේ මිතුරන් දෙදෙනෙකු හම්බන්තොට පොලීසිය විසින් අත්අඩංගුවට ගෙන තිබුණේ මෙම ප්‍රදේශයේ  ගබඩාවකින් වී තොගයක් සොරකම් කිරීමේ චෝදනාවටයි.\nකෙසේ වෙතත් අතුරුදන් වූ තරුණයාගේ සොහොයුරා කියා සිටියේ එදින රාත්‍රියේ තම සොහොයුරාගේ සුවදුක් බැලීමට හම්බන්තොට පොලිස් ස්ථානයට ගිය අවස්ථාවේ ඔහු පොලිස් සිරමැදිරියේ සිටි බවයි.\nනමුත් පසුදින ජී.ජී. ගයාෂාන් නැමති තම සොහොයුරා පොලීසියෙන් පළා ගොස් ඇති බවට තමන්ට දැනුම් දුන් බවයි ඔහු කියා සිටියේ.\nමෙම තරුණයා සමඟ අත්අඩංගුවට ගත් මිතුරන් දෙදෙනා පසුදින ඇප මත මුදාහැර ඇති බවද ඔහු වැඩිදුරටත් සඳහන් කළා.\nකෙසේ වෙතත් මෙතෙක් තම සොහොයුරා පිළිබඳ කිසිදු  තොරතුරක් දැනගන්නට නොමැති බවයි අතුරුදන්වූ බව කියන තරුණයාගේ සොහොයුරා වන ජී.ජී. රෝෂන් හිරු ප්‍රවෘත්ති අංශයට කියා සිටියේ.\nකෙසේ වෙතත් මේ සම්බන්ධයෙන් හිරු ප්‍රවෘත්ති අංශය හම්බන්තොට පොලීසියෙන් කළ විමසීමකදී එහි ප්‍රකාශකයෙකු කියා සිටියේ වී තොගයක් සොරකම් කිරීමේ චෝදනාව මත තරුණයින් දෙදෙනෙකු පමණක් අත්අඩංගුවට ගත් බවයි.\nඔවුන්ගෙන් කළ ප්‍රශ්න කිරීම් අනුව ජී.ජී. ගයාෂාන් නැමැත්තා පසුව අත්අඩංගුවට ගැනීමට යාමේදී ඔහු පළාගිය බවයි පොලීසිය වැඩිදුරටත් කියා සිටියේ්.\nඅත්අඩංගුවට ගෙන සිටියදී පලාගිය බවට සඳහන් තරුණයාගේ මිතුරන් දෙදෙනා ඊට පසුදින හම්බන්තොට අධිකරණයට ඉදිරිපත් කිරීමෙන් අනතුරුව ඇප මත මුදා හැරුණු බවයි පොලීසිය සඳහන් කළේ.",
       "URL": "https://www.hirunews.lk/142551/පොලිස්-සිරමැදිරියේ-සිටි-බඳගිරියේ-තරුණයෙකු-අතුරුදන්",
       "Category": "Local News",
       "Parent URL": "https://www.hirunews.lk/local-news.php?pageID=4887"
}