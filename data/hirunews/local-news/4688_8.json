{
       "Source": "hirunews",
       "Timestamp": "Saturday, 28 January 2017 - 18:14",
       "Headline": "සුමන්දිරන්ට මරණ තර්ජන",
       "News Content": "දෙමළ ජාතික සන්ධාන පාර්ලිමේන්තු මන්ත්‍රී එම්.ඒ.සුමන්දිරන් ඝාතනය කිරීමේ උත්සාහයක් අනාවරණය කර ගැනීමට ආරක්ෂක අංශ සමත් වී තිබෙනවා.\nමේ මස මුලදී ත්‍රස්ත විමර්ශන කොට්ඨාශය විසින් කිලිනොච්චියේදී අත්අඩංගුවට ගත් හිටපු එල්.ටී.ටී.ඊ.සාමාජිකයන් දෙදෙනෙකුගෙන් සිදුකළ ප්‍රශ්න කිරීම්වලදීයි මෙම ඝාතන උත්සාහය සම්බන්ධයෙන් තොරතුරු අනාවරණය වී ඇත්තේ.\nපසුගිය මස 13 වනදා යාපනයේ සිදුකිරීමට නියමිතව තිබූ සංචාරයක් අතරතුර පාර්ලිමේන්තු මන්ත්‍රී සුමන්දිරන් ඝාතනය කිරීමට සැලසුම් කර ඇති බවට තොරතුරු අනාවරණය වී තිබෙනවා.\nඒ අනුව මතු වී ඇති අනතුරුදායක තත්ත්වය හේතුවෙන් පාර්ලිමේන්තු මන්ත්‍රීවරයා දැනුවත් කිරීමට ආරක්ෂක අංශ පියවර ගෙන ඇති බව සඳහන්.\nඒ සම්බන්ධයෙන් හිරු ප්‍රවෘත්ති අංශය සිදුකළ විමසීමකදී පාර්ලිමේන්තු මන්ත්‍රී එම්.ඒ.සුමන්දිරන් කියා සිටියේ ව්‍යවස්ථා සංශෝධන ක්‍රියාවලිය සම්බන්ධයෙන් නොසතුටට පත් ඇතැම් අන්තගාමී පුද්ගලයින් මෙම උත්සාහය පසුපස සිටින බවයි.\nනව ව්‍යවස්ථා කෙටුම්පත සකස් කිරීමේ කාර්යයේදී යම් යම් අභ්‍යන්තර ගැටුම් තිබුණද එය සාර්ථක කර ගැනීමට සියලු පාර්ශව උපරිමයෙන් කටයුතු කරන බව ඔහු සඳහන් කළා.\nකෙසේ වෙතත්, නව ව්‍යවස්ථාව හරහා දෙමළ ජනතාවගේ ගැටලුවලට විසඳුම් ලැබීම දක්නට අකමැති පාර්ශව සිංහල සමාජයේ මෙන්ම දෙමළ සමාජයේද සිටින බවයි මන්ත්‍රීවරයා වැඩිදුරටත් කියා සිටියේ.\nමෙම සිද්ධියත් සමඟ තමාගේ ආරක්ෂාව තර කිරීමට මේ වනවිට පියවර ගෙන ඇති බවද අප කළ විමසීමේදී ඔහු තවදුරටත් ප්‍රකාශ කළා.",
       "URL": "https://www.hirunews.lk/153140/සුමන්දිරන්ට-මරණ-තර්ජන",
       "Category": "Local News",
       "Parent URL": "https://www.hirunews.lk/local-news.php?pageID=4688"
}