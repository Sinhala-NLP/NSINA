{
       "Source": "hirunews",
       "Timestamp": "Monday, 10 May 2021 - 13:15",
       "Headline": "කොකේන් සමඟ ඇල්ලූ දකුණු අප්‍රිකානු ජාතිකයා රඳවාගෙන ප්‍රශ්න කිරීමට අවසර",
       "News Content": "රුපියල් මිලියන 60 කට පමණ වටිනා කොකේන් මත්ද්‍රව්‍ය කිලෝ 02 යි ග්‍රෑම් 29ක් සමඟ කටුනායක ගුවන්තොටුපලේදී අත්අඩංගුවට ගත් දකුණු අප්‍රිකානු ජාතිකයා පොලිස් මත්ද්‍රව්‍ය නාශක කාර්යාංශයේ රඳවාගෙන ප්‍රශ්න කිරීමට අධිකරණය අවසර ලබා දී තිබෙනවා.\nඒ අනුව, අදාළ පුද්ගලයාගෙන් ලබන 15 වනදා දක්වා රඳවා ගෙන ප්‍රශ්න කිරීමටයි මීගමුව වැඩබලන මහේස්ත්‍රාත් ප්‍රිමාල් අමරසිංහ නියෝග කර ඇත්තේ.\nකෙන්යාවේ - නයිරෝබි නුවර සිට කටුනායක ගුවන්තොටුපලට පැමිණි මොහු ඊයේ අත්අඩංගුවට ගනු ලැබූ අතර, ඔහුගේ ගමන් මළු ගුවන්තොටුපල රේගු මත්ද්‍රව්‍ය පාලක ඒකකයේ නිලධාරින් විසින් එහිදි පරීක්ෂාවට ලක් කළා.\nඑහිදී ඔහුගේ ගමන් මල්ලේ ෂැම්පු බෝතල් 02ක පාර්සල් 03ක් ලෙස මෙම කොකේන් තොගය සගවා තිබුණු බවයි රේගුව ප්‍රකාශ කළේ.",
       "URL": "https://www.hirunews.lk/270947/කොකේන්-සමඟ-ඇල්ලූ-දකුණු-අප්‍රිකානු-ජාතිකයා-රඳවාගෙන-ප්‍රශ්න-කිරීමට-අවසර",
       "Category": "Local News",
       "Parent URL": "https://www.hirunews.lk/local-news.php?pageID=1963"
}