{
       "Source": "hirunews",
       "Timestamp": "Friday, 13 May 2022 - 16:06",
       "Headline": "අත්‍යවශ්‍ය සේවා කොමසාරිස්ගෙන් දැනුම්දීමක්",
       "News Content": "මහජන සේවාවන් පවත්වාගෙන යාම සඳහා මැදිහත්වීමට අවශ්‍ය ඕනෑම අවස්ථාවක ඒ සඳහා මැදිහත් වීමට තමාගේ කාර්යාලය සූදානමින් සිටින බව නව අත්‍යවශ්‍ය සේවා කොමසාරිස් ජනරාල් කේ. ඩී. එස්. රුවන්චන්ද්‍ර පවසනවා.\nඉන්ධන බෙදාහැරීම සහ නිකුත් කිරීමේ කටයුතු විධිමත් කිරීම සඳහාත් අවශ්‍ය උපදෙස් අදාළ බලධාරීන් වෙත ලබාදී ඇති අතර කෘෂිකර්ම ක්ෂේත්‍රයේ පොහොර ලබාදීමේ දී පවතින ගැටළු පිළිබඳ කෘෂිකර්ම බලධාරීන් සමග ද සාකච්ඡා කර අවශ්‍ය උපදෙස් ලබාදුන් බවයි ඔහු කියාසිටියේ.\nඅත්‍යවශ්‍ය සේවාවන් බාධාවකින් තොරව පවත්වා ගැනීම සඳහා පළාත් ප්‍රධාන ලේකම්වරුන්, දිස්ත්‍රික් ලේකම්වරුන් සහ ප්‍රාදේශීය ලේකම්වරුන් මෙන්ම ආර්ථික මධ්‍යස්ථාන කළමනාකාරීත්වය සමග ඊයේ සාකච්ඡා කර අවශ්‍ය සේවා බාධාවකින් තොරව පවත්වාගෙන යාමට උපදෙස් ලබාදුන් බව ද අත්‍යවශ්‍ය සේවා කොමසාරිස් ජනරාල්වරයා ප්‍රකාශ කළා.\nඔහු ඊයේ සිය ධුරයේ රාජකාරී ආරම්භ කළ අතර නව ධුරයේ සහයට අතිරේක කොමසාරිස්වරුන් දෙදෙනෙකු ද පත්කර තිබෙනවා.\nමහජන ආරක්ෂක පනතට අනුව ජනාධිපතිවරයාට පැවරී ඇති බලතල අනුවයි අත්‍යවශ්‍ය සේවා කොමසාරිස්වරයා ලෙසට කේ. ඩී. එස්. රුවන්චන්ද්‍ර මහතා පසුගිය 11 වනදා සිට ක්‍රියාත්මක වන පරිදි පත්කරනු ලැබුවේ.",
       "URL": "https://www.hirunews.lk/304246/අත්‍යවශ්‍ය-සේවා-කොමසාරිස්ගෙන්-දැනුම්දීමක්",
       "Category": "Local News",
       "Parent URL": "https://www.hirunews.lk/local-news.php?pageID=1171"
}