{
       "Source": "hirunews",
       "Timestamp": "Tuesday, 22 February 2022 - 7:52",
       "Headline": "ගොවීන්ට වන්දි ගෙවීම ඇරඹේ (වීඩියෝ)",
       "News Content": "පොහොර ගැටලු හේතුවෙන් වගා හානි සිදුවූ ගොවීන්ට වන්දි ලබාදීමට ගත් තීරණයට අනුව ඊයේ (21) පැවති අමාත්‍ය මණ්ඩල හමුවේදී වන්දි ලබාදෙන ක්‍රමවේදය සම්බන්ධයෙන් අනුමැතිය හිමිව තිබෙනවා.\nඒ අනුව අක්කර භාගයකට අඩු වී වගා සඳහා වී කිලෝවකට රුපියල් 50 බැගින් රුපියල් 13,500ක මුදලක් ලබාදීමට නියමිතයි.\nමීට අමතරව අක්කරයකට අඩු නම් වී කිලෝවකට රුපියල් 50 බැගින් රුපියල් 27,000ක මුදලකුත් ලබාදීමට ඊයේ පැවති අමාත්‍ය මණ්ඩල හමුවේ දී අනුමැතිය හිමිව තිබෙනවා.\nඑමෙන්ම, අක්කර දෙකට අඩු නම් රුපියල් 56,625ක මුදලක් ලබාදෙනු ඇති.\nමීට අමතරව හෙක්ටයාර භාගයට වැඩි අක්කර 5ට අඩු කුඹුරු සඳහා රුපියල් 67,500ක වන්දි මුදලක් ද ලබාදීමටයි ඊයේ පැවති අමාත්‍ය මණ්ඩල හමුවේ දී අනුමැතිය හිමිව ඇත්තේ.\nමේ අතර, පොහොර නොලැබීමෙන් හානි වූ වී වගාව සඳහා මෙතෙක් වන්දි නොලැබීම සම්බන්ධයෙන් ප්‍රදේශ රැසක ගොවි ජනතාව චෝදනා කරනවා.\nඔවුන් බලධාරීන්ගෙන් ඉල්ලා සිටින්නේ , ඉදිරි කන්නය සඳහා හෝ නිසි වැඩපිළිවෙලක් යටතේ පොහොර ලබා දීමට පියවර ගන්නා ලෙසයි.\nමැදිරිගිරිය එලබටුවැව ප්‍රදේශයේ මෙවර මහකන්නය සඳහා වගා කළ වී අස්වැන්න අඩුවීම හේතුවෙන් අස්වනු නෙළා ගැනීමකින් තොරව වගාව අත්හැර දැමීමට සිදුව ඇති බව ගොවීන් පවසනවා.\nඔවුන් පවසන්නේ පසුගිය කන්නය සඳහා ප්‍රමාණවත් පරිදි පොහොර නොලැබීම මීට හේතු වී ඇති බවයි.\nහානි වූ වගාවන් සඳහා නිසි වන්දි මුදලක් ලබා දෙන ලෙසයි ගොවීන් ඉල්ලා සිටින්නේ.\nවැලිකන්ද ප්‍රදේශයේ වී ගොවීන්ද වී අස්වැන්න අඩුවී ඇති බවට චෝදනා කළා.\nමේ අතර උහන ගලපිටගල ප්‍රදේශයේ වී ගොවීන් ද දැඩි දුෂ්කරතාවකට මුහුණ දී සිටිනවා.\nපසුගිය කන්නයට වඩා මෙවර වී අස්වැන්න සීග්‍ර ලෙස අඩුවී ඇති බවටයි ඔවුන් චෝදනා කරන්නේ.\nමේ අතර, අද පැවති කැබිනට් තීරණ දැනුම් දීමේ ප්‍රවෘත්ති සාකච්ඡාවේදී වගා හානි සඳහා වන්දි ලබාදීමේ ක්‍රමවේදය සම්බන්ධයෙන් මාධ්‍යවේදීන් ප්‍රශ්න කළා.\nහිඟුරක්ගොඩ ප්‍රදේශයේ විසිතුරු මල් වගාකරුවන් ද මේ වන පසුවන්නේ දැඩි දුෂ්කරතාවයකින්.\nඒ ප්‍රමාණවත් පරිදි පොහොර නොලැබීම හා මල් වගා කිරීම සඳහා යොදා ගන්නා පොලිතින් මිල ඉහළ යාමෙන්.\nමේ හේතුවෙන්, මල් පැළ මිල ඉහළ යාමත් සමඟ පාරිභෝගිකයින් ඒවා මිලදී ගැනීමේ අඩුවක් දක්නට ලැබෙන බවටයි ඔවුන් පවසන්නේ.",
       "URL": "https://www.hirunews.lk/297670/ගොවීන්ට-වන්දි-ගෙවීම-ඇරඹේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1342"
}