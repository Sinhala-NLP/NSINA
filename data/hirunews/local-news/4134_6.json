{
       "Source": "hirunews",
       "Timestamp": "Tuesday, 09 January 2018 - 18:08",
       "Headline": "ඇප නැතිව මාස 9 ක් මහඋළු ගෙදර තපින්න ලැහැස්ති වෙන්නැයි රජයේ ප්‍රබලයෙක් ඇලෝසියස්ට කියයි ?",
       "News Content": "ප්‍රශ්නගත මහ බැංකු බැඳුම්කර ගනුදෙනුව සම්බන්ධයෙන් චෝදනා එල්ලවී සිටින අර්ජුන ඇලෝසියස් ඉදිරියේදී මාස 9 ක කාලයක් රක්ෂිත බන්ධනාගාරගත කරනු ඇති බව රජයේ අතිශය විශ්වාසදායක ආරංචි මාර්ග පවසනවා.\nරජයේ ප්‍රබලයෙකු අර්ජුන ඇලෝසියස්ට පවසා ඇත්තේ ඇප නොමැතිව මාස 9 ක කාලයක් බන්ධනාගාරයේ සිටීමට සූදානම් වන ලෙස යැයි එම ආරංචි මාර්ග වැඩිදුරටත් තහවුරු කරයි.\nපර්පචුවෙල් ටෙ‍්‍රෂරීස් සමාගමේ හිමිකරු අර්ජුන ඇලෝසියස් ඇතුළු තිදෙනෙකුට අදාළ බැඳුම්කර ගනුදෙනුවට අදාළව අල්ලස් කොමිසම හරහා නඩු පැවරිය යුතු බවයි බැඳුම්කර කොමිසමේ වාර්තාව මගින් නිර්දේශ කෙරුණේ.\nඉන් එක් අයෙකු හිටපු මුදල් අමාත්‍ය රවී කරුණානායක වන අතර අනෙක් පුද්ගලයා වන්නේ  පර්පචුවෙල් ටෙ‍්‍රෂරීස් සමාගමේ ප්‍රධාන විධායක නිලධාරී කසුන් පලිසේනයි.\nජනපති විසින් පත්කරන ලද බැඳුම්කර කොමිසමේ සාක්ෂි විමසීම අතරතුර පර්පචුවෙල් ටෙ‍්‍රෂරීස් සමාගමේ හිමිකරු අර්ජුන් ඇලෝසියස්ගෙන් අපරාධ පරීක්ෂණ දෙපාර්තමේන්තුව පුරා දින 4ක් ප්‍රශ්න කිරීමද සිදුකළා.\nමේ අතර අදාළ බැඳුම්කර කොමිසමේ වාර්තාව ජනපති මෛත්‍රීපාල සිරිසේන විසින් ප්‍රකාශයට පත්කළේ මෙලෙසින්.\nඊයේ දිනයේ පැවති උත්සවයකට එක්වූ හිටපු ජනාධිපතිනි චන්ද්‍රිකා කුමාරතුංග ද අදාළ ගනුදෙනුවට අදාලව දඬුවම් ලබාදීම පිලිබඳව මෙලෙස අදහස් පලකලා.\nප්‍රශ්නගත බැඳුම්කර ගනුදෙනුවේදී අගමැතිවරයා, හිටපු මුදල් ඇමතිවරයා සහ හිටපු මහ බැංකු අධිපතිවරයාගේ සම්බන්ධය පිළිබඳව ජනාධිපතිවරයා කළ ප්‍රකාශය ජාත්‍යන්තර මාධ්‍ය ඔස්සේ ද පසුගියදා වාර්තා කර තිබුණා.\nහිටපු රාජ්‍ය තාන්ත්‍රික නිලධාරියෙකු වන ආචාර්ය දයාන් ජයතිලක මහතා පෙන්වා දෙන්නේ එමගින් රටේ ප්‍රතිරූපයට වූ හානිය නැංවිය හැක්කේ අග්‍රාමාත්‍යවරයා සිය ධුරයෙන් ඉල්ලා අස්වීමෙන් බවයි.\nප්‍රශ්නගත බැඳුම්කර ගනුදෙනුවට අදාළ ජනාධිපති කොමිසම ඉදිරිපත් කළ වාර්තාව පිළිබඳ ජනාධිපතිවරයා කළ විශේෂ ප්‍රකාශය ජාත්‍යන්තර මාධ්‍යයේ දැඩි අවධානයකට ලක්ව තිබෙනවා.\nඒ පිළිබඳව වාර්තා කරන “ද හින්දු“ වෙබ් අඩවිය පෙන්වා දී තිබුනේ එක්සත් ජාතික පක්ෂය ප්‍රමුඛ නව රජයේ අනාවරණය වූ පළමු මහා පරිමාණ වංචාව මෙය බවයි.\nසෙසු ජාත්‍යන්තර මාධ්‍ය මෙම වංචාවට අග්‍රාමාත්‍යවරයා, හිටපු මුදල් අමාත්‍යවරයා සහ හිටපු මහ බැංකු අධිපතිවරයාගේ සම්බන්ධය පිළිබඳව විශේෂ අවධානයක් යොමුකර තිබුණා.\nමේ අතර ප්‍රශ්නගත බැඳුම්කර නිකුතුව සම්බන්ධ සුදුසු ඉදිරි ක්‍රියාමාර්ග නීතිපති දෙපාර්තමේන්තුව මගින් ගනු ඇති බව අග්‍රාමාත්‍ය කාර්යාලය පවසනවා.\nඑම කාර්යාලය නිකුත් කළ නිවේදයක දැක්වෙන්නේ කොමිසම සඳහන් කළ පරිදි 2008 වසරේ සිට සිදුවූ දූෂණ සහ අක්‍රමිකතා පිළිබඳව පරීක්ෂණකොට නීතිමය ක්‍රියාමාර්ග ගැනීම යහපාලන රජයේ අරමුණ බවයි.\nමාස 10 ක පමණ කාලයක් බැඳුම්කර ගනුදෙනුවට අදාළ විමර්ශන සිදුකළ කොමිසමට පළමුව ස්තූතිය පළ කරන අග්‍රාමාත්‍ය කාර්යාලය නිකුත්කළ නිවේදනයේ දැක්වෙන්නේ මේ සම්බන්ධව කෝප් කමිටුව සිදුකළ වාර්තාවද අග්‍රාමාත්‍යවරයාගේ උපදෙස් මත නීතිපතිවරයා වෙත යොමුකර ඇති බවයි.\nප්‍රශ්නගත බැඳුම්කර නිකුතුව සම්බන්ධ සුදුසු නෛතික පියවර ගැනීමේ වගකීම්‍ර 2016 දෙසැම්බර් මාසයේදී අග්‍රාමාත්‍යවරයා විසින්ද, 2018 ජනවාරි වනවිට ජනාධිපතිවරයා විසින්ද නීතිපති දෙපාර්තමේන්තුවට පවරා ඇති බව එම නිවේදනයේ සඳහන්.\nඒ අනුව, ඉදිරි නීතිමය කටයුතු නීතිපති දෙපාර්තමේන්තුව විසින් ගනු ඇතැයි බලාපොරොත්තුවන අග්‍රාමාත්‍ය කාර්යාලය පවසන්නේ 2008 වසරේ සිට සිදුවූ දූෂණ සහ අක්‍රමිකතා පිළිබඳ නිසි පරීක්ෂණයක් සිදුකොට නීතිමය ක්‍රියාමාර්ග ගැනීමද යහපාලන රජයේ අභිප්‍රාය බවයි.\nපසුගිය රජය සමයේ ක්‍රියාත්මක වූ ද්වේශසහගත මඩ ගැසීමේ සම්ප්‍රදාය වෙනුවට නීතියට බලපෑම් නොකරමින් කටයුතු කිරීම සැමගේ අභිලාශය වී ඇති බව එම නිවේදනයේ වැඩිදුරටත් දැක්වෙනවා.\nමේ අතර, හිටපු කෝප් කමිටු සභාපති ඩිව් ගුණසේකර මහතා පවසන්නේ මෙම බැඳුම්කර වංචාව වැළැක්වීම සඳහා අග්‍රමාත්‍යවරයාගේ වගවීම නිසි ආකාරව සිදුකර නැති බවයි.",
       "URL": "https://www.hirunews.lk/180615/ඇප-නැතිව-මාස-9-ක්-මහඋළු-ගෙදර-තපින්න-ලැහැස්ති-වෙන්නැයි-රජයේ-ප්‍රබලයෙක්-ඇලෝසියස්ට-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4134"
}