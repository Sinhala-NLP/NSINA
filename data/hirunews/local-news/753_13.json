{
       "Source": "hirunews",
       "Timestamp": "Sunday, 06 November 2022 - 13:53",
       "Headline": "සංචාරක වීසා මත විදෙස් රැකියාවලට ගිය ශ්‍රී ලාංකිකයින් පිරිසක් අපහසුතාවක",
       "News Content": "සංචාරක වීසා මගින් ඩුබායි ඇතුලු මැදපෙරදිග රටවලට රැකියා සඳහා පිටත්ව ගිය ශ්‍රී ලාංකිකයන් රැසක් රැකියා නොලැබීමෙන් අපහසුතාවට පත්ව ඇතැයි විදේශ මාධ්‍ය වාර්තා කළා.\nහිරු ප්‍රවෘත්ති අංශය කළ විමසීමක දී විදේශ සේවා නියුක්ති කාර්යාංශය සඳහන් කළේ නිසි ක්‍රමවේදයන් යටතේ විදෙස් රැකියා සඳහා පිටත්ව නොයන්නේ නම් ඔවුන්ගේ සුරක්ෂිතභාවය පිළිබඳ වගකීමක් භාරගත නොහැකි බවයි.\nමෙලෙස අවිධිමත් මාර්ග ඔස්සේ විදේශ ගතවූවන් රැකියා නොමැතිවීමෙන් අසරණභාවයට පත්ව ඇති අවස්ථා පිළිබඳව කාර්යාංශය වෙත ද තොරතුරු වාර්තා වී ඇති බව විදේශ සේවා නියුක්ති කාර්යාංශය පවසනවා.\nඑහි මාධ්‍ය ප්‍රකාශක සහ පුහුණුකිරීම් අංශයේ නියෝජ්‍ය සාමාන්‍යාධිකාරී ජී. එස්. යාපා හිරු ප්‍රවෘත්ති අංශය කළ විමසීමක දී ඉල්ලීමක් කළේ විදේශ සේවා නියුක්ති කාර්යාංශයේ නිසි පරිදි ලියාපදිංචි වී රැකියා සඳහා පිටත්ව යන ලෙසයි.\nමේ අතර ඩුබායි සහ ඕමාන රාජ්‍යවලට සංචාරක වීසා මත පුද්ගලයින් රැගෙන ගොස් අතරමං කරන ජාවාරම්කරුවන් සම්බන්ධයෙන් අපරාධ පරීක්ෂණ දෙපාර්තමේන්තුව සහ පොලිසිය එක්ව කටයුතු කරන බව කම්කරු හා විදේශ රැකියා අමාත්‍ය මනූෂ නානායක්කාර පසුගියදා ප්‍රකාශ කළා.",
       "URL": "https://www.hirunews.lk/319761/සංචාරක-වීසා-මත-විදෙස්-රැකියාවලට-ගිය-ශ්‍රී-ලාංකිකයින්-පිරිසක්-අපහසුතාවක",
       "Category": "Local News",
       "Parent URL": "https://www.hirunews.lk/local-news.php?pageID=753"
}