{
       "Source": "hirunews",
       "Timestamp": "Friday, 04 March 2022 - 19:44",
       "Headline": "ශේන් වෝන් දිවි ගමනට සමුදෙයි (වීඩියෝ)",
       "News Content": "ලොව එතෙක් මෙතෙක් බිහිවූ ලොව සුපිරිතම පා දඟ පන්දු යවන්නා ලෙසට සැලකෙන ශේන් වෝන් අභාවප්‍රාප්ත වී තිබෙනවා.\n52 හැවිරිදි මේ ඔස්ට්‍රේලියානුවා තායිලන්තයේ සංචාරයක නිරතව  සිටියදී මියගොස් ඇත්තේ හදිසියේ හටගත් හෘදයාබාධයක් හේතුවෙන් බවටයි වාර්තා වන්නේ.\nතායිලන්තයේ සුපිරි හෝටල් සංකීර්ණයක රැඳී සිටියදී ඔහු මෙම හදිසි තත්වයට පත්ව ඇති අතර ඔහු සමග සිටි කාර්ය මණ්ඩලය ශේන් වෝන්ගේ දිවි බේරා ගැනීම සඳහා දැඩි උත්සාහයක් දැරුව ද එය ව්‍යර්ත වූ බවයි ෆොක්ස් වෙබ් අඩවිය පවසන්නේ.\nමේ අතර අද උදෑසන දිවි සැරියට සමුදුන් රොඩ්නි මාර්ෂ්ගේ අභාවය සම්බන්ධයෙන් ශේන් වෝන් සිය පෞද්ගලික ට්විටර් ගිණුමේ ශෝකය පළකර තිබුණා.\nවසර 15ක කාලයක් ඔස්ට්‍රේලියා ක්‍රිකට් කණ්ඩායම නියෝජනය කළ ශේන් වෝන් ටෙස්ට් තරග 145කට සහභාගී වී දවාගෙන ඇති කඩුලු සංඛ්‍යාව 708ක්.\nඑය ලෝක ක්‍රිකට් ඉතිහාසයේ පන්දු යවන්නෙකු විසින් ලබාගත් දෙවන හොඳම කඩුලු ලබාගැනීමේ වාර්තාව ද වනවා.\nසිය ක්‍රිකට් දිවිය තුල ඔස්ටේ්‍රලියාව නියෝජනය කරමින් එක්දින ජාත්‍යන්තර තරග 194කට එක්වූ ශේන් වෝන් එහිදී කඩුලු 293ක් දවාගෙන තිබෙනවා.\nශේන් වෝන්ගේ නම ඉදිරියේ ලියවී ඇති පන්දුවාර 20 කඩුලු සංඛ්‍යාව 70ක්.\n1969 සැප්තැම්බර් මස 13 වන දින ඔස්ට්‍රේලියාවේ වික්ටෝරියා ප්‍රාන්තයේ ෆ්‍රන්ටීගලීහිදී උපත ලැබූ ශේන් වෝන් මියයන වයස අවුරුදු 52 යි දන 172ක් පසුකර තිබුණා.\nමේ අතර, මෙම ක්‍රිකට් දැවැන්තයාගේ හදිසි වියෝව ක්‍රිකට් ලොව බොහෝ දෙනෙක් සංවේගයට පත් කර තිබෙනවා.\n''ඔහු කෙතරම් අපූරු විශිෂ්ටයෙක් ද ? කෙතරම් අපූරු ක්‍රිකට් ක්‍රීඩකයෙක් ද? කෙරතම් අපූරු මිනිසෙක්ද ? ඔහුගේ ගුණ වයන්නට මගේ ශබ්ද කෝෂය ප්‍රමාණවත් නැහැ...”\nමේ විශිෂ්ට ක්‍රීඩකයාගේ වියෝව කණ වැකුණු කම්පනයෙන් රාවල් පින්ඩි එක්ස්පර්ස් හෙවත් ශොයිබ් අක්තාර්, ඔහුගේ ටිව්ටර් ගිණුමේ අකුරු කර තිබුණේ එලෙසින්.\nමේ අතර, කුමාර් සංගක්කාර ද ඔහුගේ ටිව්ටර් ගිණුමට සංවේදී සටහනක් එක් කර තිබෙනවා.\nශේන් වෝන්ගේ වියෝව කණ වැකුණු තමන් කම්පනයට පත් වූ බව සංගක්කාර් සිය සටහනේ කියා තිබුණා.",
       "URL": "https://www.hirunews.lk/298667/ශේන්-වෝන්-දිවි-ගමනට-සමුදෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1318"
}