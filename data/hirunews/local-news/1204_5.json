{
       "Source": "hirunews",
       "Timestamp": "Thursday, 28 April 2022 - 19:14",
       "Headline": "ප්‍රදේශ රැසක විරෝධතා - ගුවන්තොටුපල මාර්ගයත් අවහිර කරයි (වීඩියෝ)",
       "News Content": "දීප ව්‍යාප්ත වැඩවර්ජනයට සමගාමීව වෘත්තීය සංගම් රැසක් විරෝධතා පාගමනින් ගාලු මුවදොර අරගල භූමියට අද දහවල් ළඟා වුණා.\nඑසේම, දිවයින පුරා ප්‍රධාන නගර කේන්ද්‍ර කරගනිමින් විරෝධතා සංවිධාන කර තිබුණේ ආණ්ඩුවට ඉවත්වන ලෙස බල කරමින්.\nකටුනායක ආයෝජන ප්‍රවර්ධන කලාපයේ සේවක සේවිකාවන්ද ඇවරිවත්ත, අයෝජන ප්‍රවර්ධන කලාපයේ ප්‍රධාන දොරටුව අසලදී විරෝධතාවක නිරත වුණා. ඒ හේතුවෙන් කටුනායක අධිවේගී මාර්ග පිවිසුම සහ පිටවුම මෙන්ම ඇවරිවත්ත මංසන්ධියෙන් ගුවන් තොටුපල මාර්ගයද අද පස්වරුවේ අවහිර වුණා.\nවිරෝධතාව හේතුවෙන් ගුවන් තොටුපලට යෑමට පැමිණි මගීන්ට පාගමනින් යෑමට සිදුවූ බවයි අප වාර්තාකරුවන් පැවසුවේ.\nවතුපිටිවල අපනයන සැකසුම් කලාපයේ සේවක සේවිකාවන් ද නිට්ටඹුව නගරය දක්වා පා ගමනින් පැමිණ ටයර් පුළුස්සමින් අද විරෝධතාවයේ නිරත වුණා.\nඑසේම, කොග්ගල නිදහස් වෙළඳ කලාපයේ සේවක සේවිකාවන් 6,000කට ආසන්න පිරිසක් එම වෙළද කලාපය ඉදිරිපිටදී රජයේ ක්‍රියාකලාපයට විරෝධය පළ කරමින් විරෝධතාවට එක්වුණා.\nපෑලියගොඩ මැනිං වෙළඳ සංකීර්ණය අද මුළුමනින්ම වසා දමා එහි වෙළඳුන් වෙළඳ සංකීර්ණය ඉදිරිපිට විරෝධතාවක නිරත වුණා.\nමේ අතර, වෛද්‍යවරුන්, හෙද හෙදියන් ඇතුලු‍ රෝහල් කාර්ය මණ්ඩලය වැඩවර්ජනයේ නිරත නොවුව ද රෝහල් ඉදිරිපිට විරෝධතාවන්ට එක්ව සිටියා.\nවිශ්ව විද්‍යාල ආචාර්යවරුන් සිසුන් හා අනධ්‍යන කාර්ය මණ්ඩල සාමාජිකයන් දිවයිනේ ප්‍රදේශ රැසක සිට විරෝධතාවලට එක්ව සිටියා.\nඒ අනුව සෞන්දර්ය විශ්ව විද්‍යාලය අසල පැවති විරෝධතාවට කලාකරුවන් පිරිසක්ද එක්ව සිටි අතර, ඔවුන් එහිදී විරෝධතාවයේ නිරතවුණා.\nමේ අතර, රජයේ පරිපාලන සේවා සංගමය ද ටොරින්ටන් සිට කොළඹ පුරහල දක්වා විරෝධතා පාගමනින් පැමිණයා. විරෝධතා පා ගමනට මැතිවරණ කොමිසමේ හිටපු සභාපති මහින්ද දේශප්‍රියද එක්ව සිටියා.\nජාතික ජල සම්පාදන හා ජලාපවහන මණ්ඩලයේ ප්‍රධාන කාර්යාලය ඉදිරිපිටද අද විරෝධතාවක් පැවති අතර, රේගු නිලධාරීන්ගේ ඒකාබද්ධ වෘත්තීය සමිති සන්ධානයද රේගු මූලස්ථානය ඉදිරිපිට අද විරෝධතාවක නිරත වුණා.\nමේ අතර, රිදීමාලියද්ද - ආඳාඋල්පත මංසන්ධියේ පැවති විරෝධතාවය උණුසුම් වූයේ රිදීමාලියද්ද ප්‍රාදේශීය සභාවේ සභාපති නිශාන්ත ජයසුන්දර විරෝධතාකරුවෙකුට පහරදුන් බවට චෝදනාවක් එල්ල වීමත් සමඟයි.\nවිරෝධතාව ප්‍රාදේශීය සභාවේ සිට රූගත කිරීම සම්බන්ධයෙන් විමසීමට ගිය අවස්ථාවේදී සභාපතිවරයා විරෝධතාකරුවෙකුට පහරදුන් බව පවසමින් විරෝධතාකරුවන් රිදීමාලියද්ද ප්‍රාදේශීය සභාව අද පස්වරුවේ වටලනු ලැබුවා.\nපැය එකහමාරකට ආසන්න කාලයක් විරෝධතාකරුවන් සභාව වටලා තිබූ අතර, අනතුරුව පොලිසිය පැමිණ සභාපතිවරයා ඉන් පිටතට රැගෙන යද්දී ඔහුට විරෝධතාකරුවන් පහර දුන්නා.\nඑසේම, ගාලු මුවදොර පැවැත්වෙන විරෝධතාව අද ක්‍රියාත්මක වන්නේ 20 වැනි දිනටයි. අරලියගහ මන්දිරය අසල පැවැත්වෙන මයිනාගෝගම විරෝධතාවයද තවමත් ක්‍රියාත්මකයි.\nසමගි ජන බලවේගය මහනුවරින් ආරම්භ කළ විරෝධතා පාගමනේ 03 වන දිනයද අදයි. එය අද දංඕවිට දක්වා පැමිණියා.\nමේ අතර, විරෝධතාවලට එක්වීමේදී රාජ්‍ය සහ පෞද්ගලික දේපළවලට හානි සිදුනොකරන ලෙස දෙමළ ජාතික සන්ධාන පාර්ලිමේන්තු මන්ත්‍රී රාසමානික්කම් ශානක්‍යන්ට අධිකරණය නියෝගයක් නිකුත් කර තිබෙනවා. ඒ, කලවංචිකුඩි පොලිසිය කළ පැමිණිල්ලකට අනුවයි.\nඑම නියෝගයට අනුව මන්ත්‍රීවරයා විරෝධතාවලට එක්වීමේදී මාර්ගයේ මැදින් ගමන් නොකළ යුතු අතර, නියෝගය අද සිට දින 14ක කාලයක් සඳහා බල පැවැත්වෙනවා.",
       "URL": "https://www.hirunews.lk/303035/ප්‍රදේශ-රැසක-විරෝධතා-ගුවන්තොටුපල-මාර්ගයත්-අවහිර-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1204"
}