{
       "Source": "hirunews",
       "Timestamp": "Saturday, 07 August 2021 - 16:43",
       "Headline": "තවත් ඇස්ට්‍රාසෙනෙකා එන්නත් මාත්‍රා 728,000ක් දිවයිනට (වීඩියෝ)",
       "News Content": "ජපන් රජය විසින් පරිත්‍යාග කරන ලද ඇස්ට්‍රාසෙනෙකා එන්නත් මාත්‍රා හත්ලක්ෂ 28,000ක් රැගත් ගුවන් යානය අද පස්වරුවේ දිවයිනට පැමිණියා.\nගුවන් තොටුපල හිරු වාර්තාකරු සඳහන් කළේ ශ්‍රී ලංකන් ගුවන් සේවයට අයත් යානයකින් ජපානයේ නරීටා නුවර සිට මෙම එන්නත් තොගය රැගෙන ආ බවයි.\nලෝක සෞඛ්‍ය සංවිධානයේ කොවැක්ස් පහසුකම යටතේ ජනාධිපතිවරයා ජපන් රජයෙන් කළ ඉල්ලීමට අනුව මෙම එන්නත් තොගය මෙරටට පරිත්‍යාග කර තිබෙනවා.\nමේ අතර ඇස්ට්‍රාසෙනෙකා එන්නතේ දෙවන මාත්‍රාව ලබා නොගත් පුද්ගලයන්ට පොලිස්  ක්‍ෂේත්‍ර බලකා මූලස්ථානය, බණ්ඩාරනායක ජාත්‍යන්තර සම්මන්ත්‍රණ ශාලා පරිශ්‍රය,  සුගතදාස ක්‍රීඩාංගණය සහ පී.ඩී. සිරිසේන ක්‍රීඩාංගණය යන ස්ථානවලදී එම මාත්‍රාව ලබාදීම අද සිදු කෙරුණා.\nමෙරට එන්නත්කරණය වේගවත් කිරීම සඳහා ශ්‍රී ලංකා යුද හමුදා වෛද්‍ය බලකාය සහ අනෙකුත් හමුදාවන්හි ශ්‍රම දායකත්වයෙන් එන්නත්කරණ මධ්‍යස්ථාන පිහිටවනු ලැබුවා.\nඒ  අනුව පසුගිය 2 වනදා සිට කොළඹ විහාරමහාදේවි පරිශ්‍රයේ 24 පැය පුරා ක්‍රියාත්මක  එන්නත්කරණ මධ්‍යස්ථානයක් ස්ථාපිත කළ අතර, එම මධ්‍යස්ථානය තුළ ඇස්ට්‍රාසෙනෙකා එන්නතේ දෙවන මාත්‍රාව පමණක් ලබාදී ඇති සංඛ්‍යාව 40,795ක්.\nඒ අනුව අගෝස්තු 2 වන දා සිට මේ දක්වා යුද හමුදාවේ මැදිහත්වීමෙන් ඇස්ට්‍රාසෙනෙකා එන්නතේ දෙවන මාත්‍රාව මධ්‍යස්ථාන 7කදී 181,243 දෙනෙකුට ලබාදී තිබෙනවා.\nවයස අවුරුදු 60ට වැඩි සහ 30ට වැඩි පුද්ගලයන් සඳහා සයිනොෆාම් එන්නතේ පළමු හා දෙවන මාත්‍රාව ලබාදීම පනාගොඩ බෝධිරාජාරාමය, වේරහැර පළමු වන වෛද්‍ය බලකා කඳවුර සහ නාරාහේන්පිට යුද හමුදා රෝහලේදී අදත් සිදුකෙරුණා.\nඊට අමතරව සයිනොෆාම් එන්නතේ පළමු මාත්‍රාව ලබා ගත් 60ට වැඩි අයට ගාල්ල විද්‍යාලෝක විද්‍යාලයේදීත්, මාතර - මහින්ද රාජපක්ෂ විද්‍යාලයේදීත් එන්නත්කරණ වැඩසටහන් ක්‍රියාත්මක වුණා.\nඑම සියළු මධ්‍යස්ථානවල හෙට දිනයේත් උදෑසන 7 සිට රාත්‍රී 7 දක්වා එන්නත් ලබාදීමට නියමිතයි. යාපනයේ පැවති උත්සවයක් අතරතුර යුද හමුදාපති ජෙනරාල් ශවේන්ද්‍ර සිල්වා එන්නත්කරණ වැඩසටහන සම්බන්ධයෙන් අදහස් පළ කළා.\nමේ අතර, කොළඹ නගරයේ එක් එන්නත් මාත්‍රාවක් හෝ ලබා නොගත් වයස අවුරුදු 30ට වැඩි පුද්ගලයින් සොයා එන්නත් ලබාදීමේ මෙහෙයුමක් පොලීසිය මගින් අද සිට ආරම්භ කළා.\nප්‍රජා පොලිස් කමිටු මගින් එවැනි පුද්ගලයන් 5000කට ආසන්න පිරිසකට සෞඛ්‍ය බලධාරීන් හා කොළඹ මහ නගර සභාවේ සහයෝගයෙන් එන්නත්කරණයට ලක් කිරීම සිදු කෙරුණේ කොළඹ සුගතදාස ක්‍රීඩාංගණයේදියි.\nකොරෝනා ප්‍රතිශක්තිකරණ  එන්නත්කරණය ආරම්භ කළ පසුගිය ජනවාරි මාසයේ සිට මේ දක්වා කුමන වර්ගයක හෝ එක් එන්නත් මාත්‍රාවක් හෝ ලබාගෙන ඇති පුද්ගලයන් සංඛ්‍යාව 10,871,332ක්.\nඒ අතරින් පුද්ගලයින් 2,699,350 දෙනෙකු දෙවන මාත්‍රාව ද ලබාගෙන එන්නත්කරණය සම්පූර්ණ කර තිබෙනවා.",
       "URL": "https://www.hirunews.lk/279126/තවත්-ඇස්ට්‍රාසෙනෙකා-එන්නත්-මාත්‍රා-728000ක්-දිවයිනට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1769"
}