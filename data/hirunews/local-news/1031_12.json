{
       "Source": "hirunews",
       "Timestamp": "Sunday, 10 July 2022 - 18:13",
       "Headline": "ශ්‍රී ලංකාවේ ජනතාව සමග සිටින බව ඉන්දියාව කියයි",
       "News Content": "ඉන්දීය රජය ශ්‍රී ලංකාවට සෑම අවස්ථාවකදීම සහයෝගය දක්වන බව එරට විදේශ කටයුතු අමාත්‍ය එස් ජයශංකර් පවසනවා.\nඉන්දියාවේ තිරුවානන්තපුරම් ගුවන් තොටුපලේදී මාධ්‍යවේදීන් අමතමින් ඔහු පැවසුවේ, ඉන්දියාව ශ්‍රී ලංකාවට විශාල සහයෝගයක් ලබා දී ඇති බවයි.\nතවදුරටත් උදව් කිරීමට පියවර ගන්නා බව ද ඔහු ප්‍රකාශ කර තිබෙනවා.\nශ්‍රී ලංකාව මේ වන විට පවතින ගැටළු සම්බන්ධයෙන් කටයුතු කරමින් සිටින අතර, ඔවුන් කරන්නේ කුමක්දැයි බලා සිටිය යුතු බවයි ඔහු සඳහන් කළේ.\nශ්‍රී ලංකාවේ ආර්ථික අර්බුදය සම්බන්ධයෙන් ඉන්දියාවේ ස්ථාවරය පිළිබඳව කළ විමසීමකට පිළිතුරු දෙමින් ඔහු මේ බව ප්‍රකාශ කර තිබෙනවා.\nශ්‍රී ලංකාවේ සරණාගත අර්බුදයක් පවතින්නේදැයි මාධ්‍යවේදීන් මෙහිදී විමසීමක් කර තිබෙනවා.\nඑහිදී අමාත්‍යවරයා පැවසුවේ දැනට සරණාගත අර්බුදයක් නොමැති බවයි.\nඉන්දීය මාධ්‍ය වාර්තා පෙන්වා දෙන්නේ ජයිශංකර්ගේ ප්‍රකාශවලින් පිළිඹිබු වන්නේ දුෂ්කර කාලවලදී ඉන්දියාව තම අසල්වැසියන් සමඟ දිගටම රැඳී සිටින ආකාරය පෙන්නුම් කෙරෙන බවයි.\nශ්‍රී ලංකාව පෙර නොවූ විරූ දේශපාලන හා ආර්ථික අර්බුදයකට මුහුණ දී සිටින බැවින් ඔහුගේ ප්‍රකාශයන් වඩාත් වැදගත් වන බව ඔවුන් පෙන්වා දෙනවා.\nඉන්දු - ශ්‍රී ලංකා සබඳතා පිළිබඳ යොමු වූ ප්‍රශ්නයකට පිළිතුරු දෙමින් ඔහු කියා සිටියේ, දුෂ්කරතා මඟහරවා ගැනීම සඳහා සහය ලබා දෙන ලෙස ශ්‍රී ලංකා රජය කළ ඉල්ලීමට හදිසි ප්‍රතිචාරයක් ලබා දී ඇති බවයි. එමෙන්ම ඉන්දියාව ශ්‍රී ලංකාවේ ජනතාව සමඟ සහයෝගයෙන් සිටින අතර ඔවුන්ගේ උපරිමයෙන් ක්‍රියා කරන බව සඳහන් කළා.\nමේ අතර ඉන්දීය විදේශ කටයුතු අමාත්‍යංශ ප්‍රකාශක අරින්දම් බග්චි සඳහන් කළේ ඉන්දියාව අඛණ්ඩව ශ්‍රී ලංකාවේ ජනතාව සමග සිටින බවයි.\nඊයේ විරෝධතාවයෙන් අනතුරුව ශ්‍රී ලංකාව සම්බන්ධයෙන් ඔවුන් ප්‍රකාශයක් නිකුත් කළ පළමු අවස්ථාව මෙයයි.\nවිදේශ කටයුතු අමාත්‍යංශ ප්‍රකාශකයා පෙන්වා දෙන්නේ ඉන්දියාව ශ්‍රී ලංකාවට මීට පෙර ද සහයෝගය ලබා දී ඇති බවයි.\nඑමෙන්ම සෑම අවස්ථාවකදීම උදව් කිරීමට උත්සාහ කරන අතර හැකි සෑම අවස්ථාවකදීම උදව් කරන බව ද ඔහු ප්‍රකාශ කර තිබෙනවා.\nඉන්දියාව අසල්වැසියාට පළමුව සැලකීමේ ප්‍රතිපත්තියට ප්‍රමුඛත්වය ලබා දී ඇති බව අවධාරණය කරමින් අරින්දම් බග්චි පැවසුවේ යටිතල පහසුකම් සම්බන්ධතාවය සහ පුනර්ජනනීය බලශක්තිය හරහා දෙරට අතර ආර්ථික සම්බන්ධතා වැඩි දියුණු කිරීමට ඉන්දියාව උත්සාහ කරනු ඇති බවයි.\nඑහි “අසල්වැසි ප්‍රථම” ප්‍රතිපත්තියට අනුකූලව, ඉන්දියාව ශ්‍රී ලංකාවේ ආර්ථික අර්බුදයේදී ශ්‍රී ලංකාවට උපකාර කිරීම සඳහා ඉතා ක්‍රියාකාරී වී තිබෙනවා.\nපසුගිය මාස දෙක තුළ ඉන්දියානු රජය සහ ජනතාව විසින් පරිත්‍යාග කරන ලද ඖෂධ සහ වෛද්‍ය සැපයුම් ටොන් 25 කට වැඩි ප්‍රමාණය ශ්‍රී ලංකා මුදලින් රුපියල් මිලියන 370 කට ආසන්න අගයක් ගන්නවා. මෙය ඇමරිකානු ඩොලර් බිලියන 3.5ක පමණ ආර්ථික ආධාර සහ සහල්, කිරිපිටි, භූමිතෙල් වැනි අනෙකුත් මානුෂීය සැපයුම් සැපයීමට අමතරවයි.\nමෙම මානුෂීය සැපයුම් මූල්‍ය ආධාර, විදේශ විනිමය ආධාර, ද්‍රව්‍ය සැපයුම සහ තවත් බොහෝ ආකාරවලින් ශ්‍රී ලංකාවේ ජනතාවට ඉන්දියානු රජය විසින් ලබා දෙන අඛණ්ඩ සහයෝගය අඛණ්ඩව පවතින බව ඉන්දීය මාධ්‍ය වාර්තා කරනවා.\nඔවුන් පෙන්වා දෙන්නේ මෙම ක්‍රියාකාරකම් වලින් ඔප්පු වන්නේ අගමැති නරේන්ද්‍ර මෝදිගේ අසල්වැසියාට පළමුව සැලකීමේ ප්‍රතිපත්තිය තවමත් ක්‍රියාකාරී වන බවයි.\nමේ අතර මෙම අර්බුදකාරී මොහොතේදී ශ්‍රී ලංකාවට උපකාර කරන ලෙස ඉන්දීය කොන්ග්‍රස් පක්ෂය ලෝක ප්‍රජාවෙන් ඉල්ලීමක් කරනවා.\nනිවේදනයක් නිකුත් කරමින් කොංග්‍රසයේ සභාපති සෝනියා ගාන්ධි කියාසිටියේ ශ්‍රී ලංකාවේ පවතින දේශපාලන තත්ත්වය පිළිබඳව තම පක්ෂය කනස්සල්ලෙන් පසුවන බවයි.\n“ආර්ථික අභියෝග, මිල ඉහළ යාම සහ ආහාර, ඉන්ධන සහ අත්‍යාවශ්‍ය භාණ්ඩ හිඟය නිසා ශ්‍රී ලංකාවේ ජනතාවට විශාල දුෂ්කරතා සහ පීඩාවන් ඇති කර තිබෙනවා. කොංග්‍රස් පක්ෂය මෙම බරපතල අර්බුදයේ දී ශ්‍රී ලංකාව සහ එහි ජනතාව සමඟ සහයෝගයෙන් කටයුතු කරන අතර ඔවුන්ට එය ජය ගැනීමට හැකි වනු ඇතැයි අපේක්ෂා කරනවා. වත්මන් දුෂ්කරතා සමඟ කටයුතු කිරීමේදී ඉන්දියාව ශ්‍රී ලංකාවේ ජනතාවට සහ රජයට අඛණ්ඩව සහාය වනු ඇතැයි අපි බලාපොරොත්තු වෙමු, ” සෝනියා ගාන්ධි සඳහන් කළා.\nශ්‍රී ලංකාවට සියලු ආධාර සහ සහයෝගය ලබා දෙන ලෙසට ද ඇය ජාත්‍යන්තර ප්‍රජාවෙන් ඉල්ලීමක් කරනවා.",
       "URL": "https://www.hirunews.lk/309622/ශ්‍රී-ලංකාවේ-ජනතාව-සමග-සිටින-බව-ඉන්දියාව-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1031"
}