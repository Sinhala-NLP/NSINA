{
       "Source": "hirunews",
       "Timestamp": "Thursday, 02 February 2023 - 11:55",
       "Headline": "මුඛයේ ආබාධයක් සහිත ඇත් පැටවෙකුට ප්‍රතිකාර (ඡායාරූප)",
       "News Content": "මුඛයේ ආබාධයක් සහිතව කහල්ල පලුලේකැලේ අභය භූමියේ සැරිසරණ ඇත් පැටවකුට ප්‍රතිකාර ලබාදීමට නිකවැරටිය වනජීවී පශු වෛද්‍ය ඒකකයේ පශු වෛද්‍ය ඉසුරු හේවා කෝට්ටගේ ඇතුලු නිලධාරීන් කටයුතු කර තිබෙනවා.\nමුඛයේ ඇති වී තිබෙන ආබාධ තත්ත්වයක් සහිත එම ඇත් පැටවා ගල්කිරියාගම වන සත්ත්ව අඩවි කාර්යාලයේ නිලධාරීන් විසින් සොයා ගෙන තිබිණා.\nඒ, කහල්ල පල්ලේකැලේ අභය භූමිය තුළ ආඩියාගල හිගුරුවැව ප්‍රදේශයේ සැරිසරමින් සිටිය දීයි.\nරෝගී තත්ත්වයෙන් පෙළෙන එම ඇත් පැටවා වයස අවුරුදු පහක් පමණ වන බවටයි වනජීවී නිලධාරීන් අනුමාන කරන්නේ.\nඅඩි එකහමාරක් පමණ හොඳින් වැඩුණු දළ යුගලයක් ද සහිත එම ඇත් පැටවාගේ උස අඩි 05ක්.\nනිකවැරටිය වනජීවී පශු වෛද්‍ය ඉසුරු හේවා කෝට්ටගේ විසින් එම ඇත්පැටවාට අවශ්‍ය ප්‍රතිකාර සිදුකළ අතර ප්‍රතිකාර ලබා දීම සදහා එම ඇත් පැටවා නිර්වින්දනය කිරීමට ද වනජීවී නිලධාරීන්ට සිදුවුණා.\nගල්කිරියාගම වනසත්ත්ව අඩවි කාර්යාලයේ නිලධාරීන් ද එම ප්‍රතිකාර කටයුතු සඳහා සහය දක්වා තිබෙනවා.",
       "URL": "https://www.hirunews.lk/326476/මුඛයේ-ආබාධයක්-සහිත-ඇත්-පැටවෙකුට-ප්‍රතිකාර-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=563"
}