{
       "Source": "hirunews",
       "Timestamp": "Wednesday, 17 February 2021 - 14:14",
       "Headline": "ත්‍රිකුණාමලයේ තෙල් ටැංකි මෙරටට ලබාදීමට ඉන්දියාව කැමැත්ත පළ කළ බව ඇමති ගම්මන්පිළ කියයි(වීඩියෝ)",
       "News Content": "ත්‍රිකුණාමලයේ තෙල් ටැංකි යළි ශ්‍රී ලංකාවට ලබාදීමට මෙරට ඉන්දීය මහ කොමසාරිස්වරයා එකඟතාව පළ කළ බව බලශක්ති අමාත්‍ය උදය ගම්මන්පිල ප්‍රකාශ කළා. ඒ, අගමැති මහින්ද රාජපක්ෂද එක් ව සිටි කොළොන්නාව තෙල් තොග ගබඩා පර්යන්ත සංකීර්ණයේ අද පැවති උත්සවයකදීයි.\nමෙහිදි අමාත්‍යවරයා සඳහන් කළේ පසුගිය ඉරිදා ඉන්දීය මහකොමසාරිස් ගෝපාල් බග්ලේ සමග පැවති සාකච්ජාවකදී මේ පිළිබදව එකඟතාවකට පැමිණි බවයි.\nමේ සම්බන්ධයෙන් කොළඹ පිහිටි ඉන්දීය මහ කොමසාරිස් කාර්යාලයද ප්‍රකාශයක් නිකුත් කළ අතර, ලක් රජය සමග සාකච්ජා කරනු ලැබුවේ අදාළ තෙල් ටැංකි දෙරටටම වාසි දායක වන අයුරින් සංවර්ධනය සහ මෙහෙයවීම සම්බන්ධයෙන් බවයි බවයි ඉන්දීය මහකොමසාරිස් කාර්යාලයේ ප්‍රකාශකවරයා එමඟින් දක්වා තිබුණේ.\nතවද ශ්‍රී ලංකාවේ බලශක්ති ආරක්ෂණය සම්බන්ධයෙන් ඉන්දීයාව ප්‍රමුඛතාව ලබාදෙන බවද ඔහු කියා සිටියා.\nත්‍රිකුණාමලයේ තෙල් ටැංකි 99ක් පවතින අතර ඉන් 15ක් මේ වන විටත් මෙහෙයවනු ලබන්නේ ඉන්දියාවේ අයි.ඕ.සි සමාගම මගින්. ඉතිරි තෙල් ටැංකි 84 සංවර්ධනය සම්බන්ධයෙන් දෙරට අතර දිගුකාලීන සාකච්ජා පැවත්වෙනවා.\nඉන් තෙල් ටැංකි 10ක් මිශ්‍ර ආයෝජන ව්‍යාපෘතියක් ලෙස පවත්වාගෙන යාමට පසුගිය යහපාලන රජය සමයේදී සැලසුම් කළද එය අසාර්ථක වුණා.",
       "URL": "https://www.hirunews.lk/262866/ත්‍රිකුණාමලයේ-තෙල්-ටැංකි-මෙරටට-ලබාදීමට-ඉන්දියාව-කැමැත්ත-පළ-කළ-බව-ඇමති-ගම්මන්පිළ-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2141"
}