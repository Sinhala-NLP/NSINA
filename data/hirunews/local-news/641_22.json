{
       "Source": "hirunews",
       "Timestamp": "Monday, 26 December 2022 - 20:22",
       "Headline": "ඉන්ධන භාවිතය සියයට 40කින් අඩු වෙයි (වීඩියෝ)",
       "News Content": "ආර්ථික අර්බුදය හමුවේ ජනතාව විදුලි පාරිභෝජනය අඩු කර ඇති අවස්ථාවක විදුලි බිල යළි වැඩි කිරීමට කිසිදු සාධාරණ හේතුවක් නොමැති බව මහජන සභාව පවසනවා.\nකොළඹ අද (26) පැවති මාධ්‍ය හමුවකට එක් වෙමින් එහි නියෝජිත පූජ්‍ය ආචාර්ය ඕමල්පේ සෝභිත හිමියන් ප්‍රකාශ කළේ විදුලි ගාස්තු යලි ඉහළ නැවීමට කටයුතු කළ හොත් ඊට එරෙහිව නීතිමය ක්‍රියාමාර්ග ගන්නා බවයි.\nඑම මාධ්‍ය හමුවට එක්ව සිටි විදුලිය පාවිච්චි කරන්නන්ගේ සංගමයේ සභාපති එම්.ඩි. ආර්. අතුල කියා සිටියේ යළි විදුලි ගාස්තු ඉහළ නැංවීම නිසා ජනතාව විදුලි පාරිභෝජනය තවදුරටත් අඩු කිරීමෙන් විදුලි බල මණ්ඩලයට පාඩු සිදුවිය හැකි බවයි.\nමේ අතර, හෙට සිට ලබන 30 වනදා දක්වා විදුලි කප්පාදුව පැය 2යි මිනිත්තු 20ක කාලයක් සිදු කිරීමට මහජන උපයෝගිතා කොමිසම විදුලිබල මණ්ඩලයට අවසර ලබා දී තිබෙනවා.\nඒ අනුව දිවා කාලයේ දී පැයකුත්, රාත්‍රියේ දී පැයයි විනාඩි 20ක් මෙම විදුලි කප්පාදුව සිදු කරනු ඇති.\nමේ අතර කිව්.ආර් කේතය හඳුන්වා දීමෙන් පසු ඉන්ධන පාරිභෝජනය සියයට 40කින් අඩු වී ඇති බව ඛනිජ තෙල් නීතිගත සංස්ථාව පවසනවා.\nදෛනිකව ඩීසල් මෙට්‍රික් ටොන් 5500ක් මීට පෙර පාරිභෝජනය සඳහා ඉල්ලුම් කෙරුණ ද මේ වන විට එය මෙට්‍රික් ටොන් 4000 දක්වා අඩු වී ඇති බවයි එම සංස්ථාව සඳහන් කළේ.\nපෙට්‍රල් මෙට්‍රික් ටොන් 3750ක් සඳහා පැවති ඉල්ලුම ද කිව්ආර් කේතය හඳුන්වා දීමෙන් පසු මෙට්‍රික් ටොන් 3000 දක්වා පහත බැස තිබෙනවා.\nභූමිතෙල් පාරිභෝජනය සඳහා දිනකට මෙට්‍රික් ටොන් 800ක ඉල්ලුමක් පැවති අතර, මේ වන විට ඒ සඳහා ඉල්ලුම පවතින්නේ මෙට්‍රික් ටොන් 300 ක් සඳහා පමණක් බවයි ඛනිජ තෙල් නීතිගත සංස්ථාව කියා සිටියේ.",
       "URL": "https://www.hirunews.lk/323617/ඉන්ධන-භාවිතය-සියයට-40කින්-අඩු-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=641"
}