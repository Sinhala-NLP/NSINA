{
       "Source": "hirunews",
       "Timestamp": "Sunday, 02 May 2021 - 10:44",
       "Headline": "කෘෂිකර්ම ඇමති මහින්දානන්ද අලුත්ගමගේ ස්වයං නිරෝධායනයට",
       "News Content": "තම ආරක්ෂක අංශ සාමාජිකයෙකුට සහ රියදුරන් කිහිප දෙනෙකුට කොරෝනා වෛරසය ආසාදනය වීම හේතුවෙන් කෘෂිකර්ම අමාත්‍ය මහින්දානන්ද අලුත්ගමගේ ස්වයං නිරෝධායනයට ලක්ව සිටිනවා.\nඔහු සිය ෆේස් බුක් ගිණුම ඔස්සේ සටහනක් තබමින් ප්‍රකාශකර ඇත්තේ තම ආරක්ෂක අංශයේ පොලිස් නිලධාරීවරයෙකුට සහ රියදුරන් දෙදෙනෙකුට වෛරසය ආසාදනය වී ඇතැයි තහවුරු වී ඇති බවයි.\nසිය ආරක්ෂක අංශයේ පොලිස් නිලධාරීවරයෙකුට වෛරසය ආසාදිත බවට තහවුරු වීමෙන් පසු මහින්දානන්ද අලුත්ගමගේ සහ පවුලේ සාමාජිකයන් නිවසේ ස්වයං නිරෝධායනයට ලක්ව තිබුණා.\nඅනතුරුව සිදු කළ පී.සී.ආර් පරීක්ෂණවලිනුයි ඔහුගේ රියදුරන් දෙදෙනෙකු ආසාදිතයන් බවට හඳුනාගෙන ඇත්තේ.\nකෙසේවෙතත් තමා සහ අනෙක් කිසිවෙකුට වෛරසය ආසාදනය වී නොමැති බවට එම පරීක්ෂණවලින් පෙන්නුම් කර ඇතැයි කෘෂිකර්ම අමාත්‍යවරයා සිය ෆේස්බුක් ගිණුමේ ප්‍රකාශකර තිබෙනවා.\nඑහෙත් දෙවන පී.සී.ආර් පරීක්ෂණයක් සිදුකරන තෙක් සියලුදෙනා නිවසේ ස්වයං නිරෝධායනයට ලක්වන අතර අමාත්‍යංශ කාර්ය මණ්ඩලය ද පසුගිය සිකුරාදා (30) සිට නිරෝධායනයට ලක්ව සිටින බවයි ඔහු සඳහන් කර ඇත්තේ.\nඅමාත්‍යවරයා දැනුම් දෙන්නේ තමාගේ ආරක්ෂක අංශ සාමාජිකයන් හෝ කාර්ය මණ්ඩලයේ කිසිවෙකු පසුගිය 27 වනදා සිට හමුවූයේ නම් ස්වයං නිරෝධායනයට ලක්වන ලෙසටයි.",
       "URL": "https://www.hirunews.lk/270171/කෘෂිකර්ම-ඇමති-මහින්දානන්ද-අලුත්ගමගේ-ස්වයං-නිරෝධායනයට",
       "Category": "Local News",
       "Parent URL": "https://www.hirunews.lk/local-news.php?pageID=1981"
}