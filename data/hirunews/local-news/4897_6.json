{
       "Source": "hirunews",
       "Timestamp": "Friday, 02 September 2016 - 8:36",
       "Headline": "Update : දෙල්ගොඩ ඝාතනය පාතාල කල්ලි දෙකක් අතර ගැටුමක්",
       "News Content": "දෙල්ගොඩ - සියඹලාපෙවත්ත ප්‍රදේශයේදී තරුණයෙකුට තියුණු ආයුධවලින් පහරදී ඝාතනය කිරීමේ සිද්ධිය පාතාල කල්ලි දෙකක් අතර ගැටුමක ප්‍රතිඵලයක් බව පොලිසිය පවසනවා.\nත්‍රීරෝද රථයක ගමන් කරමින් සිටියදී ඊයේ (01) රාත්‍රියේ මෙලෙස ඝාතනයට ලක්වුණේ නවගමුව - රණාල - වලව්වත්ත ප්‍රදේශයේ පදිංචි 25 හැවිරිදි ඩිලාන් මධුශංක නොහොත් මිථිල නැමැත්තෙක්.\nඑම ත්‍රිරෝද රථය පදවා ඇත්තේ ද ඔහු විසින්.\nතවත් ත්‍රීරෝද රථයකින් පැමිණි පිරිසක් නවතා තිබූ ත්‍රීරෝද රථයේ සිටි මෙම තරුණයා ඝාතනය කර තිබූ අතර, ඔහු තවත් තරුණියක සහ කාන්තාවක් රැගෙන රණාලේ සිට ජාඇල - මාකවිට දක්වා ගමන් කරමින් සිටියා.\nත්‍රීරෝද රථයේ සිටි තරුණියගේ පෙම්වතා පැමිණෙන තුරුයි ඔහු ත්‍රීරෝද රථය නවතාගෙන සිට ඇත්තේ.\nඑම අවස්ථාවේ පැමිණි සැකකරුවන් ඔහුට තියුණු ආයුධයකින් පහර දී පළාගොස් තිබූ අතර, ඔවුන් පැමිණි ත්‍රීරෝද රථයේ හිමිකරු ඊයේ රාත්‍රියේම මීගහවත්ත පොලිසිය මගින් අත්අඩංගුවට ගනු ලැබුවා.\nමෙලෙස මියගිය තරුණයා මීට වසරකට පමණ පෙර රණාල ප්‍රදේශයේ ආපනශාලාවකදී ඝාතනයට ලක්වු චාමර නැමැත්තාගේ සොහොයුරෙකු බවයි අනාවරණය වී ඇත්තේ.\nඑම ඝාතනය සම්බන්ධයෙන් දැනට චමින්ද නැමැත්තෙකු බන්ධනාගාරගතව සිටින අතර, ඔහුගේ අනුගාමිකයින් පිරිසක් ඊයේ රාත්‍රියේ අදාළ ඝාතනය සිදුකර ඇති බවට තොරතුරු හෙළි වී තිබෙනවා.\nUpdate : Friday, September 2, 2016 : 1.03\n..................................................................................................................\nදෙල්ගොඩ - සියඹලාපේ වත්ත ප්‍රදේශයේදී ඊයේ රාත්‍රියේ පුද්ගලයෙකු තියුණු ආයුධයකින් පහරදී ඝාතනය කර තිබෙනවා.\nඔහු සිය බිරිඳ සහ තවත් කාන්තාවක් සමඟ ත්‍රිරෝද රථයකින් ගමන් කරමින් සිටියදී මුහුණු ආවරණය කරගෙන පැමිණි තරුණයන් සිව් දෙනෙකු ඝාතනය සිදුකර පලාගොස් ඇති බවයි අප වාර්තාකරු ප්‍රකාශ කළේ.\nඝාතනයට ලක්වූ තරුණයාගේ මෘත දේහය මේ වනවිට රාගම රෝහලේ මෘත ශරීරාගාරයේ තැන්පත් කර ඇති අතර, ඝාතකයන් සොයා පරීක්ෂණ  ආරම්භ  කර ඇති බවයි මීගහවත්ත පොලිසිය සඳහන් කළේ.",
       "URL": "https://www.hirunews.lk/142045/update-දෙල්ගොඩ-ඝාතනය-පාතාල-කල්ලි-දෙකක්-අතර-ගැටුමක්",
       "Category": "Local News",
       "Parent URL": "https://www.hirunews.lk/local-news.php?pageID=4897"
}