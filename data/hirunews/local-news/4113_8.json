{
       "Source": "hirunews",
       "Timestamp": "Tuesday, 23 January 2018 - 7:37",
       "Headline": "කොළඹ තවත් ඉන්ධන පිරවුම්හලකට සීල්",
       "News Content": "භූමි තෙල් මිශ්‍ර කළ බවට චෝදනා එල්ල වූ කොළඹ ප්‍රදේශයේ තවත් ඉන්ධන පිරවුම්හලකට මුද්‍රා තැබීමට ඛනිජ තෙල් සම්පත් සංවර්ධන අමාත්‍යාංශය පියවර ගෙන තිබෙනවා.\nනුගේගොඩ - දෙල්කඳ ප්‍රදේශයේ පිහිටි ඉන්ධන පිරවුම්හලක පෙට්‍රල් නිකුත් කරන පොම්ප දෙකකට ඊයේ (22) රාත්‍රියේ මෙලෙස මුද්‍රා තැබීමට කටයුතු කර ඇති බව සඳහන්.\nඅධිකරණ ක්ෂේත්‍රයේ ඉහළ නිලධාරියෙකු කොහුවල පොලීසියට සිදුකරන ලද පැමිණිල්ලකට අනුව අදාළ ඉන්ධන පිරවුම්හල සම්බන්ධයෙන් පරීක්ෂණ ආරම්භ කර තිබෙනවා.\nඑම ඉන්ධන පිරවුම්හලෙන් ලබා ගත් නියැදි කිහිපයක් පරීක්ෂා කිරීමේදී හෙළි වී ඇත්තේ එහි පෙට්‍රල් වලට භූමි තෙල් මිශ්‍ර වී ඇති බවටයි.\nමීට පෙර ද නාවල ප්‍රදේශයේ ඉන්ධන පිරවුම්හලකට මුද්‍රා තැබීමට පියවර ගත්තේ භූමි තෙල් මිශ්‍ර වී ඇති බවට තහවුරු වීම හේතුවෙන්.\nමේ අතර, රථවාහනවලට, කර්මාන්තශාලාවට, බවුසර්වලට සහ තොග වශයෙන් භාජනවලට මෙන්ම බැරල්වලට ලංකා භූමිතෙල් අලෙවි කිරීම තහනම් කරමින් ලංකා ඛණිජ තෙල් නීතිගත සංස්ථාවට අයත් දිවයිනේ සියලුම පිරවුම්හල් වෙත ඊයේ දිනයේදී නියෝගයක් ද නිකුත් කළා.\nඒ, ඇතැම් පිරවුම්හල්වල බෙදුම්කරුවන් අධික ලාභ ලැබීමේ පරමාර්ථයෙන් ලංකා භූමිතෙල් වැඩි වශයෙන් ව්‍යාපාරිකයන්ට සහ කර්මාන්තශාලාවලට නිකුත් කිරීම හේතුවෙන්.\nඑමෙන්ම පසුගිය වසරවලට සාපේක්ෂව මෙරට භූමි තෙල් භාවිතය ඉහළ ගොස් ඇති බව ඛනිජ තෙල් නීතිගත සංස්ථාව මීට පෙර ප්‍රකාශ කළා.\nඑහි ප්‍රකාශකයෙකු සඳහන් කළේ 2004 වර්ෂයේදී භූමි තෙල් භාවිතය ලීටර් දෙලක්ෂ 2282ක් වුවද, 2017 දී භූමි තෙල් භාවිතය ලීටර් දෙලක්ෂ 68,303ක් දක්වා ඉහළ ගොස් ඇති බවයි.",
       "URL": "https://www.hirunews.lk/181766/කොළඹ-තවත්-ඉන්ධන-පිරවුම්හලකට-සීල්",
       "Category": "Local News",
       "Parent URL": "https://www.hirunews.lk/local-news.php?pageID=4113"
}