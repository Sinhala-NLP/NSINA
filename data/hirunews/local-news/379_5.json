{
       "Source": "hirunews",
       "Timestamp": "Sunday, 30 April 2023 - 18:43",
       "Headline": "හෙට කොළඹ ආරක්ෂාවට පොලිසියෙන් 3500 ක්-විශේෂ රථවාහන සැලැස්මකුත් (වීඩියෝ හා ඡායාරූප)",
       "News Content": "ලොව පුරා කම්කරුවන් වෙනුවෙන් වෙන්වූ ජාත්‍යන්තර මැයි දිනය හෙටට (01) යෙදී තිබෙනවා.\nඒ වෙනුවෙන් මෙරට දේශපාලන පක්ෂ සහ වෘත්තීය සමිති රැසක් සිය මැයි රැළි පැවැත්වීම සඳහා මේ වන විටත් සියලු කටයුතු සූදානම් කර අවසන්.\nඑක්සත් ජාතික පක්ෂයේ මැයි රැළිය හෙට පස්වරුවේ පැවැත්වීමට නියමිතව ඇත්තේ කොළඹ සුගතදාස ගෘහස්ථ ක්‍රීඩාංගණයේදීයි.\nඒ සඳහා පක්ෂයේ ඉදිරි පෙළ නායකයින් රැසක් එක්වීමට නියමිතයි.\nඑමෙන්ම ශ්‍රී ලංකා පොදුජන පෙරමුණ අභියෝග බිඳ අභිලාෂය ජයගනිමු තේමාවෙන් මෙවර මැයි දින රැලිය පවත්වන්නේ බොරැල්ල කැම්බල් පිටියේදියි.\nශ්‍රී ලංකා නිදහස් පක්ෂය මෙවර මැයි දින රැලිය මහනුවර පොදු වෙළඳපොල ඉදිරිපිටදී පැවැත්වීමටයි සැළසුම් කර ඇත්තේ.\nඑමෙන්ම සමගි ජන බලවේගය මැයි දිනය වෙනුවෙන් මැයි දින පෙළපාලියක් හෙට සංවිධානය කර ඇති අතර එම පෙළපාලිය මාලිගාවත්ත, පී.ඩී. සිරිසේන ක්‍රීඩාංගණය අසළින් ආරම්භ වනවා.\nඔවුන්ගේ මැයි රැළිය පැවැත්වෙන්නේ කොළඹ - ඒ.ඊ. ගුණසිංහ ක්‍රීඩාගනයේදීයි.\nමේ අතර රට විකුණන ජන පීඩක දූෂිත පාලනය පරදවමු - ජනතාවාදී පාලනයක් ගොඩනගමු යන්න තේමා කරගනිමින් ජනතා විමුක්ති පෙරමුණ ද මෙවර මැයි දින රැළිය සංවිධානය කර ඇත්තේ කොළඹ විහාර මහාදේවී උද්‍යානය ඉදිරිපිටදීයි.\nපෙරටුගාමී සමාජවාදී පක්ෂයේ මැයි දින රැළිය පැවැත්වෙන්නේ නුගේගොඩ ආනන්ද සමරකෝන් එළිමහන් රංග පීඨයේදීයි.\nඋත්තර ලංකා සභාගයද හෙට දින මැයි රැළියක් සංවිධානය කර ඇති අතර එය හයිඩ් පාර්ක් පිටියේදී පැවැත්වීමට සැළසුම් කර තිබෙනවා.\nමේ අතර හෙට දින පැවැත්වීමට නියමිත මැයි රැළි වෙනුවෙන් පොලිසිය විශේෂ ආරක්ෂක වැඩපිළිවෙලක් සහ විශේෂ රථවාහන සැළැස්මක් ක්‍රියාත්මක කර තිබෙනවා.\nඒ පිළිබඳ පොලිස් මූලස්ථානයේ අද පැවති මාධ්‍ය හමුවකට එක්වෙමින් කරුණු පැහැදිලි කරන පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි නිහාල් තල්දූව සඳහන් කළේ කොළඹ නගරයේ ආරක්ෂාවට පොලිසියෙන් 3500 ක් යොදවා ඇති බවයි.",
       "URL": "https://www.hirunews.lk/333878/හෙට-කොළඹ-ආරක්ෂාවට-පොලිසියෙන්-3500-ක්-විශේෂ-රථවාහන-සැලැස්මකුත්-වීඩියෝ-හා-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=379"
}