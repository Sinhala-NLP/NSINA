{
       "Source": "hirunews",
       "Timestamp": "Tuesday, 24 May 2016 - 18:50",
       "Headline": "ලෝක බැංකු ණය කොන්දේසි ලිහිල් වන ලකුණු",
       "News Content": "ශ්‍රී ලංකාවට ලබාදෙන මූල්‍යමය ප්‍රතිපාදන තවදුරටත් ලිහිල් ප්‍රතිපත්තියක් යටතේ ප්‍රදානය කිරීමට ලෝක බැංකුව තීරණය කර තිබෙනවා.\nමෙරට සංචාරය කරන ලෝක බැංකුවේ විධායක නිලධාරීන් කණ්ඩායම මේ බව සඳහන් කළේ ජනාධිපති නිල නිවසේදී ජනාධිපති මෛත්‍රිපාල සිරිසේන අද හමුවූ අවස්ථාවේදියි.\nඅදාළ මූල්‍යමය ප්‍රතිපාදන තවත් වසර 4 ක් සඳහා ලිහිල් ප්‍රතිපත්තියක් යටතේ ලබාදෙන ලෙස ඉල්ලා තිබුණේද ජනාධිපතිවරයා විසින්.\nලෝක බැංකු ආධාර යටතේ මෙරට ක්‍රියාත්මක ව්‍යාපෘතිවල ප්‍රගතිය සොයාබැලීමට දිවයිනට පැමිණි එහි විධායක නිලධාරී කණ්ඩායම පසුගිය දින කිහිපයේ දිස්ත්‍රික්ක කිහිපයකද සංචාරය කළා.\nවත්මන් රජය සංවර්ධන වැඩපිළිවෙල තුළ, ලෝක බැංකු ණය ආධාර නිසි ක්‍රමවේදයක් යටතේ යොදවා ඇති බවයි ඔවුන් ජනාධිපතිවරයාට ප්‍රකාශ කර ඇත්තේ.\nරටේ ආර්ථික තත්ත්වය පිළිබඳවද මෙහිදී ලෝක බැංකු නියෝජිත පිරිස දැනුවත් කළ බව ජනාධිපති මාධ්‍ය අංශය ප්‍රකාශ කළා.",
       "URL": "https://www.hirunews.lk/133927/ලෝක-බැංකු-ණය-කොන්දේසි-ලිහිල්-වන-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=5034"
}