{
       "Source": "hirunews",
       "Timestamp": "Saturday, 29 April 2023 - 13:14",
       "Headline": "ලංකාවේ ආර්ථිකය නගා සිටුවීමට පූර්ණ සහය ලබා දෙනවා - චීන තානාපතිවරයා",
       "News Content": "මේ වසරේ දී සියයට සෘණ 2 ක පැවති මූර්ත දළ දේශීය නිෂ්පාදන වර්ධනය ලබන වසරේ දී සියයට 3.3 ක් වනු ඇති බව මහ බැංකු වාර්ෂික වාර්තාවේ සඳහන් වෙනවා.\nඑමෙන්ම මේ වසරේ දී සියයට 20.6 ක අගයක පැවති වාර්ෂික සාමාන්‍ය උද්ධමනය ලබන වසර වන විට සියයට 5 ක් දක්වා පහත යනු ඇති බවයි ඔවුන් පවසන්නේ.\nමේ අතර ශ්‍රී ලංකාවේ ආර්ථිකය පෙර තිබූ තත්ත්වයට නගා සිටුවීම සඳහා අවශ්‍ය පූර්ණ සහය චීන රජය විසින් ලබා දෙන බව මෙරට චීන තානාපති චී ෂෙන්හොන්ග් මහතා පවසනවා.\nමෙරට චීන තානාපතිවරයා ඒ බව පැවසුවේ, මහනුවර, අස්ගිරිය චන්දානන්ද බෞද්ධ විද්‍යාලයේ වාර්ෂික ත්‍යාග ප්‍රදානෝත්සවයට එක්වෙමින්.\nමෙම උත්සවය පැවැත්වුණේ, අස්ගිරි පාර්ශ්වයේ මහානායක අතිපූජ්‍ය වරකාගොඩ ශ්‍රී ඥාණරතන නාහිමිපාණන් වහන්සේගේ ප්‍රධානත්වයෙන්.\nඋත්සවයේ ප්‍රධාන දේශනය පවත්වමින් මෙරට චීන තානාපතිවරයා පැවසුවේ, ශ්‍රී ලංකාවේ ආර්ථිකය මේ වනවිට යම්කිසි පසුබෑමකට ලක්ව තිබුණත් එය ඉතා කඩිනමින් පෙර තිබූ තත්ත්වයටම පත්වනු ඇති බවට චීනය විශ්වාස කරන බවයි.\nමේ වනවිටත් චීන රජයෙන් ඒ සඳහා අවශ්‍ය ආයෝජන ශ්‍රී ලංකා රජයට ලබා දෙමින් පවතින බව ද මෙරට චීන තානාපතිවරයා වැඩිදුරටත් සඳහන් කළා.\nචීන තානාපතිවරයා ඒ පිළිබඳ දැක් වූයේ මෙවන් අදහසක්\n''ත්‍රස්තවාදය, සුනාමිය සහ අනෙකුත් ආපදාවලට ශ්‍රී ලාංකික ජනතාව පරද්දන්න හැකියාව ලැබුණේ නැහැ. මේ රට මුහුණ දෙන දුෂ්කරතා තාවකාලිකයි. ශ්‍රී ලංකාවට නැවතත් ආර්ථිකය යථා තත්ත්වයට පත්කර ගැනීමට, සමාජ සංවර්ධනයට සහ ජනතාවට සතුට ළඟා කර ගැනීමට සහය වීම සඳහා චීනය ඔබ සමග ඉන්නවා කියලා මම සහතික වෙනවා. පසුගිය මාස 2 ඇතුළත චීන සංචාරකයෝ මෙහි යළි ආවා. චීන ආයෝජකයිනුත් යළි ආවා. චීන - ශ්‍රී ලංකා සහයෝගීතාව ගැඹුරින් පවතින තුරු දෙරට අතර හවුල්කාරීත්වය තවත් ශක්තිමත් වෙනවා කියලා අපි තරයේ විශ්වාස කරනවා ''",
       "URL": "https://www.hirunews.lk/333755/ලංකාවේ-ආර්ථිකය-නගා-සිටුවීමට-පූර්ණ-සහය-ලබා-දෙනවා-චීන-තානාපතිවරයා",
       "Category": "Local News",
       "Parent URL": "https://www.hirunews.lk/local-news.php?pageID=382"
}