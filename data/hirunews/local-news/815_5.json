{
       "Source": "hirunews",
       "Timestamp": "Sunday, 09 October 2022 - 13:27",
       "Headline": "ජලය නැතිකමින් බඩ ඉරිඟු වගාව අර්බුදයක",
       "News Content": "අවශ්‍ය පරිදි ජලය නොලැබීම හේතුවෙන්, ඇලහැර ප්‍රාදේශීය ලේකම් කොට්ඨාසයට අයත් මොරගහකන්ද කලාපයේ බඩඉරිඟු ගොවීන් මේ වනවිට දැඩි අපහසුතාවට පත්ව සිටිනවා.\nඔවුන් පෙන්වා දෙන්නේ, රජයේ ඉල්ලීම මත තමන් බඩඉරිඟු වගාවට යොමුවුවත් ඊට අවශ්‍ය ජලය ලබාදීමට මහවැලි බලධාරීන් පියවර ගෙන නොමැති බවයි.\nඇලහැර ප්‍රාදේශීය ලේකම් කොට්ඨාසයට අයත් දියබෙදුම, ගඟේයාය, කටුකැලියාව, ජයසිරිපුර, ඇලිකිඹුලාවල, ජඹුරේවෙල, කෝඳුරුවාව ඇතුළු ප්‍රදේශ රැසක අක්කර 700ක පමණ බඩඉරිඟු වගා කිරීමට ප්‍රදේශයේ ගොවීන් පෙළඹුණේ ඒ සඳහා පැවති අධික ඉල්ලුම හේතුවෙන්.\nසත්ත්ව ආහාර නිෂ්පාදනය සඳහා ප්‍රමුඛවන බඩඉරිඟු වගාවට යොමුවන ලෙසට රජයද පසුගිය සමයේ ගොවීන්ගෙන් ඉල්ලා සිටියා.\nඒ අනුව තමන් ඒ සඳහා යොමුවුවත්, අස්වැන්න නෙළා ගැනීමට තවත් මසක පමණ කාලයක් තිබියදී ඊට අවශ්‍ය කරන ජලය සැපයීමට මහවැලි බලධාරීන් පියවර ගෙන නොමැති බවටයි ගොවීන් චෝදනා කරන්නේ.\nමේ හේතුවෙන් සිය කණකර පවා උකස් කර බඩඉරිඟු වගාව ඇරඹූ ගොවීන් බහුතරයක් පත්ව ඇත්තේ දැඩි අපහසුතාවකටයි.\nබඩඉරිඟුවලට අමතරව වට්ටක්කා, වම්බටු, මඤ්ඤොක්කා වැනි අතිරේක භෝගවලටද මෙම ගොවීන් යොමු වුවත් එම වගාවන්ද මේ වනවිට විනාශ වී යාමේ අවදානමක් මතුව තිබෙනවා.\nමේ අතර, කුරුඳු මිල පහළ යාම හේතුවෙන් අම්බලන්ගොඩ ඇතුළු දිවයිනේ ප්‍රදේශ රැසක කුරුඳු ගොවීන් දැඩි අපහසුතාවට පත්ව සිටිනවා.\nඔවුන් පෙන්වා දෙන්නේ, මීට පෙර රුපියල් 4,800ක් වැනි මිලකට අලෙවි වූ කුරුඳු මේ වනවිට රුපියල් 3,000ක මිලක් දක්වා පහත වැටී ඇති බවයි.\nවෙළෙඳපොළේ භාණ්ඩ මිල ගණන් ද ශීඝ්‍රයෙන් ඉහළ ගොස් ඇති පසුබිමක කුරුඳු සඳහා සාධාරණ මිලක් නොලැබීම හමුවේ තමන්ට ජීවත් වීමට පවා අපහසු තත්ත්වයක් උද්ගතව ඇති බවයි මොවුන් පෙන්වා දෙන්නේ.",
       "URL": "https://www.hirunews.lk/317423/ජලය-නැතිකමින්-බඩ-ඉරිඟු-වගාව-අර්බුදයක",
       "Category": "Local News",
       "Parent URL": "https://www.hirunews.lk/local-news.php?pageID=815"
}