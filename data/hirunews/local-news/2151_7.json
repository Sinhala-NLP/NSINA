{
       "Source": "hirunews",
       "Timestamp": "Friday, 12 February 2021 - 18:59",
       "Headline": "බ්‍රිතාන්‍යයේ නව කොරෝනා වෛරස් ප්‍රභේදය දිවයිනේ ස්ථාන 4කින් හඳුනා ගැනේ (වීඩියෝ)",
       "News Content": "බ්‍රිතාන්‍යයේ පැතිර යන ඉහළ ප්‍රචාරණ හැකියාවක් සහිත බී 1-1-7 කොරෝනා වෛරස් ප්‍රභේදය දිවයිනේ ස්ථාන 04 කින් හඳුනාගෙන තිබෙනවා.\nඒ, කොළඹ, අවිස්සාවේල්ල, බියගම සහ වවුනියාව යන ප්‍රදේශවලින්.\nමෙම සොයාගැනීම සිදු කර ඇත්තේ කොරෝනා වෛරසයේ ජානමය හැසිරීම්වල වෙනස්කම් පිළිබඳ පරීක්ෂණ සිදු කරන ශ්‍රී ජයවර්ධනපුර විශ්වවිද්‍යාලයේ ආසාත්මිකතා, ප්‍රතිශක්ති විද්‍යා හා සෛල ජෛව විද්‍යා ආයතනය මඟින්.\nදිවයිනම ආවරණය වන පරිදි එම ආයතනයට ලැබුණු සාම්පල 92 කින් 13ක මෙලෙස නව වෛරස ප්‍රභේදය අන්තර්ගත බවට හඳුනාගෙන ඇති බවයි එහි අධ්‍යක්ෂ වෛද්‍ය චන්දිම ජීවන්දර කියා සිටියේ.\nමෙම වෛරස් ප්‍රභේදයේ පැතිරීමේ හැකියාව ඉතා ඉහළ බව බ්‍රිතාන්‍යයේ වෛද්‍ය විශේෂඥයින්ද පෙන්වා දී තිබුණා.\nබ්‍රිතාන්‍ය ජාන නිරීක්ෂණ වැඩසටහන නිවේදනය කළේ මෙම වෛරස් ප්‍රභේදය මේ වනවිට ලොව පුරා රටවල් 50ක ව්‍යාප්ත වී ඇති බවයි.\nමීට පෙර අවස්ථාවකදීද මෙම ඒකකය මගින් බි්‍රතාන්‍යයෙන් පළමු වරට හමුවූ විකෘති වූ ප්‍රභේදය මෙරටින් හඳුනා ගත්තා.\nඑම අවස්ථාවේදී අදාළ වෛරසය වැළඳී තිබූණේ තරග සංචාරයකට පැමිණි එංගලන්ත ක්‍රිකට් ක්‍රීඩකයකුටයි.\nපසුගිය ජනවාරි මාසයේ ඔවුන්ට ලැබුණු සාම්පල පරීක්ෂා කිරීමේදී එලෙස බ්‍රිතාන්‍ය නව කොරෝනා වෛරස ප්‍රභේදය ආසාදනය වූ ආසාදිතයින් හඳුනාගෙන ඇති බව ශ්‍රී ජයවර්ධනපුර විශ්වවිද්‍යාලයේ ආසාත්මිකතා, ප්‍රතිශක්ති විද්‍යා සහ සෛල ජෛව විද්‍යා ආයතනයේ අධ්‍යක්ෂ වෛද්‍ය චන්දිම ජීවන්දර ප්‍රකාශ කළා.\nවෛද්‍ය චන්දිම ජීවන්දර වැඩිදුරටත් කියා සිටියේ එය නිරෝධායන මධ්‍යස්ථානයකින් හෝ මෙරට තුළදීම වෛරසය විකෘති වී හටගෙන ඇති බවට සැක පළ කරන බවයි.\nමේ අතර, තවත් පුද්ගලයින් 773 දෙනෙකු අද සුවය ලැබූ අතර ඒ අනුව සුවය ලැබූ සමස්ත කොරෝනා ආසාදිතයින් සංඛ්‍යාව සටහන් වන්නේ 66,984ක් ලෙසයි.\nකොවිෂීල්ඩ් එන්නත ලබාගන්නේ නම් මාස හයක්වත් ගතවන තුරු දුම්වැටි සහ මධ්‍යසාර වලින් වැළකී සිටිය යුතු බව දුම්කොළ හා මද්‍යසාර පිළිබඳ ජාතික අධිකාරියේ සභාපති වෛද්‍ය සමාධි රාජපක්ෂ කොළඹ අද පැවති මාධ්‍ය හමුවකදී පෙන්වා දුන්නා.",
       "URL": "https://www.hirunews.lk/262440/බ්‍රිතාන්‍යයේ-නව-කොරෝනා-වෛරස්-ප්‍රභේදය-දිවයිනේ-ස්ථාන-4කින්-හඳුනා-ගැනේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2151"
}