{
       "Source": "hirunews",
       "Timestamp": "Tuesday, 10 January 2023 - 7:57",
       "Headline": "ඉඳිකටුවලින් ඇණ කුඩා දැරියකට හිංසා කළ යකදුරෙකු අත්අඩංගුවට",
       "News Content": "දේවාරූඪයෙන් ලෙඩ සුවකරන මුවාවෙන් අවුරුදු තුනහමාරක් පමණ වයසැති කුඩා දැරියකට ඉඳිකටුවලින් ඇණ හිංසා කළා කියන බෙන්තොට - කහගල්ල - වඩුමුල්ල ප්‍රදේශයේ යකදුරෙකු පොලිසිය අත්අඩංගුවට ගෙන තිබෙනවා.\nමෙම දැරිය ඇගේ මව සහ නැන්දණිය විසින් බෙන්තොට - වඩුමුල්ල ප්‍රදේශයේ දේවාලයට රැගෙනවිත් ඇති අතර දැරියගේ පියා ද මෙම යකදුරා කලක පටන් හඳුනන බවයි වාර්තා වන්නේ.\nදැරියගේ ශරීර අභ්‍යන්තරයේ ඇති රෝගයක් සුව කර දීමට දෙපාර්ශවයේ එකඟතාව මත සැකකාර කපුවා අවස්ථා තුනක දී රුපියල් ලක්ෂ දෙකක මුදලක් ද මොවුන්ගෙන් ලබාගෙන ඇති බව සඳහන්.\nඑහිදී එම දැරියගේ ශරීර අභ්‍යන්තරයේ භයානක ප්‍රතිඵල ගෙන දිය හැකි කිසියම් රෝගයක් තිබෙන බැවින් එය දේව මණ්ඩලයේ නියමය පරිදි සුව කර දිය හැකි බව පවසා ශරීරයෙන් රුධිරය පිටතට එන තෙක් ඉඳිකටුවලින් ඇණ මෙලෙස හිංසා කර ඇති බවයි පොලිසිය කියා සිටියේ.\nපසුව ඇගේ පියා අලු‍ත්ගම පොලීසියට පැමිණිලි කිරීමේන් පසු මෙම යකදුරා පොලිස් භාරයට ගෙන තිබෙනවා.",
       "URL": "https://www.hirunews.lk/324678/ඉඳිකටුවලින්-ඇණ-කුඩා-දැරියකට-හිංසා-කළ-යකදුරෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=612"
}