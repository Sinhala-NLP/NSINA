{
       "Source": "hirunews",
       "Timestamp": "Wednesday, 15 March 2017 - 13:41",
       "Headline": "ඇවන්ගාඩ් නඩුව මැයි 29 දක්වා කල් යයි",
       "News Content": "ඩ්.ඒ. රාජපක්ෂ පදනමට බදු පදනම මත ලබාදුන් බත්තරමුල්ලේ පිහිටි ගොඩනැගිල්ලක් නාගරික සංවර්ධන අධිකාරිය නැවත පවරා ගැනීම වළක්වාලන ලෙස ඉල්ලා පාර්ලිමේන්තු මන්ත්‍රී චමල් රාජපක්ෂ අභියාචනාධිකරණයේ පෙත්සමක් ගොනුකර තිබෙනවා.\nමෙම පෙත්සම අද කැඳවු අවස්ථාවේදි නාගරික සංවර්ධන අධිකාරියේ අධ්‍යක්‍ෂ ජනරාල්වරයා ඇතුලූ පෙත්සමේ වගඋත්තරකරුවන්ට මැයි මස 5 වනදා අධිකරණයේ පෙනී සිටින ලෙසටයි අභියාචනාධිකරණය නොතීසි නිකුත් කළේ.\nවසර 30 ක බදු පදනමක් මත නාගරික සංවර්ධන අධිකාරිය ලබාදුන් මෙම ගොඩනැගිල්ල කාලය ඉක්ම යාමට පෙර බදු ගිවිසුම අවලංගු කර පවරාගැනීමේ සුදානමක් ඇති බවට පවසමින් පාර්ලිමේන්තු මන්ත්‍රී චමල් රාජපක්ෂ මෙම පෙත්සම ගොනු කර තිබෙනවා.\nමේ අතර පසුගිය ජනාධිපතිවරණ සමයේ දිවිනැගුම සංවර්ධන දෙපාර්තමේන්තුවට අයත් රුපියල් දෙකෝටි 94 ලක්ෂයක මුදලක් වැය කර හිටපු ජනාධිපති මහින්ද රාජපක්ෂගේ රුව සහිත ලිත් මුද්‍රණය කර බෙදා හැරීම ඇතුළු චෝදනා 5කට හිටපු අමාත්‍ය බැසිල් රාජපක්ෂට විවෘත අධිකරණයේදී අද අධිචෝදනා භාර දුන්නා.\nඒ, මෙම නඩුව කොළඹ මහාධිකරණය විනිසුරු ගිහාන් කුලතුංග හමුවේ කැදවූ අවස්ථාවේදියි.\nඅධිකරණයේ පෙනී සිටි බැසිල් රාජපක්ෂ රුපියල් ලක්ෂයක මුදල් ඇපයක් සහ රුපියල් ලක්ෂ 5 බැගින් වූ ශරීර ඇප දෙකක් මත මුදා හැරීමට ද විනිසුරුවරයා මෙහිදී නියෝග කළා.\nඑමෙන්ම දිවි නැගුම සංවර්ධනලාභීන්ට සෙවිලි තහඩු බෙදා දීමේදී දිවිනැගුම සංවර්ධන දෙපාර්තමේන්තුවට අයත් රුපියල් මිලියන 2991ක මුදලක් සාපරාධී සාවද්‍ය පරිහරණය සම්බන්ධයෙන් වන නඩුව කොළඹ අංක 01 මහාධිකරණයට මාරු කිරීමටද අද නියෝග කෙරුණා.\nඒ මෙම නඩුව කැදවූ අවස්ථාවේදී හිටපු අමාත්‍ය බැසිල් රාජපක්ෂ වෙනුවෙන් පෙනී සිටි නීතිඥවරයා අධිකරණයෙන් කරුණු ලැබූ ඉල්ලීමකට අනුවයි.\nඔහු මෙහිදී කියා සිටියේ මෙම චෝදනාව සම්බන්ධයෙන් බරපතල වංචා විමර්ශනය කෙරෙන ජනාධිපති කොමිසමද පරීක්ෂණයක් සිදු කර ඇති බවයි.\nඑම කොමිසමේ සාමාජිකයෙකු ලෙස නඩු විභාගය සිදු කරන මහාධිකරණ විනිසුරු ගිහාන් කුලතුංග කටයුතු කරන බැවින් මෙම නඩුව අදාල විනිසුරුවරයා ඉදිරියේ විභාගයට ගැනීමට විරුද්ධ බවද නීතිඥවරයා කියා සිටියා.\nඑමෙන්ම තම සේවාදායකයා බරපතල කොමිසමේ විනිසුරුවරුන් පත් කිරීම අභියෝගයට ලක් කරමින් රිට් පෙත්සමක් ද අභියාචනාධිකරණය හමුවේ පවරා ඇති බවයි ඔහු මෙහිදී සිහිපත් කර සිටියේ.\nමේ අතර, ඇවන්ගාඩ් සිද්ධියට අදාල නඩුව අද කැදවනු ලැබුවේ කොළඹ ප්‍රධාන මහේස්ත්‍රාත් ලාල් රණසිංහ බණ්ඩාර හමුවේයි.\nඑහිදී මෙම නඩුවේ සැකකරුවන් වන හිටපු ආරක්ෂක ලේකම් ගෝඨාභය රාජපක්ෂ ඇතුළු 08 දෙනා මෙම චෝදනාවලට අදාල මූලික විරෝධතා ගොනු කළා.\nඑහිදී මහේස්ත්‍රාත්වරයා නීතිපතිවරයාට නියෝග කළේ මේ සඳහා ප්‍රති විරෝධතා මෙම නඩුව යලි කැදවන මැයි මස 29 වැනිදාට සති දෙකකට පෙර ගොනුු කරන ලෙසයි.\nඇවන්ගාඩ් මැරිටයිම් සමාගමට නීති විරෝධී ලෙස පාවෙන අවි ගබඩාවක් පවත්වාගෙන යාමට අවසර දීම තුලින් රුපියල් කෝටි 1140ක පාඩුවක් සිදු කිරීම සම්බන්ධයෙන් හිටපු ආරක්ෂ ලේකම්වරයා ඇතුළු 08 දෙනෙකුට විරුද්ධව මෙම නඩුව පවරා තිබෙනවා.\nනඩු විභාගයෙන් අනතුරුව අධිකරණ භුමියෙන් පිටතට පැමිණි හිටපු ආරක්ෂක ලේකම්වරයා මාධ්‍යවේදින් නැගු ප්‍රශ්නවලට පිලිතුරු ලබා දෙමින් කියා සිටියේ  පසුගිය සමයේ මැඩපවත්වා තිබු සෝමාලියානු මුහුදු කොල්ලකරුවන්ගේ ක්‍රියාකාරකම් නැවතත් ආරම්භ වි ඇති බවයි.\nමේ අතර හිටපු ජනාධිපති මහින්ද රාජපක්ෂ බරපතල වංචා විමර්ශනය කෙරෙන ජනාධිපති කොමිසම වෙත හෙට කැදවා තිබෙනවා.\nඒ, පසුගිය ජනාධිපතිවරණයේදී ඔහුගේ මැතිවරණ දැන්වීම් විකාශය කිරීම නිසා ශ්‍රී ලංකා රූපවාහිනී සංස්ථාවට සිදුවී ඇති මූල්‍ය අලාභය පිළිබද සිදුකෙරෙන විමර්ශනයට අදාළව ප්‍රකාශයක් ලබාගැනීමටයි.",
       "URL": "https://www.hirunews.lk/156919/ඇවන්ගාඩ්-නඩුව-මැයි-29-දක්වා-කල්-යයි",
       "Category": "Local News",
       "Parent URL": "https://www.hirunews.lk/local-news.php?pageID=4613"
}