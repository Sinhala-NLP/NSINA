{
       "Source": "hirunews",
       "Timestamp": "Wednesday, 03 July 2019 - 22:34",
       "Headline": "සමෘද්ධි ප්‍රදානෝත්සවයක් අතර උණුසුම් තත්වයක්",
       "News Content": "ඇඹිලිපිටිය ප්‍රාදේශීය ලේකම් කාර්යාලයේ සංවිධානය කර තිබූ සමෘද්ධි ප්‍රතිලාභ ප්‍රදානෝත්සවයක් අතරතුර අද උණුසුම් තත්ත්වයක් ඇතිවුණා.\nඒ, තෝරාගත් පිරිසකට පමණක් එම ප්‍රතිලාභ ලබාදී ඇති බවට තවත් පිරිසක් චෝදනා කිරීමත් සමගින්.\nසමෘද්ධිලාභීන් 2500 දෙනෙකුට ප්‍රතිලාභ බෙදාදීමේ වෙනුවෙන් සංවිධාන කර තිබූ මෙම උත්සවය පැවැත්වුණේ ඇඹිලිපිටිය ප්‍රාදේශීය ලේකම් ප්‍රසංග උදයකාන්ත සහ එක්සත් ජාතික පක්ෂ කොළොන්න ආසන සංවිධායක පී. අබේනායක මහතාගේ ප්‍රධානත්වයෙන්.\nඋත්සවය පැවැත්වෙන අතරතුර ඇඹිලිපිටිය ප්‍රා දේශීය සභාවේ ශ්‍රී ලංකාවේ පොදුජන පෙරමුණු මන්ත්‍රී නුවන් විදානගමගේ මහතා සමගින් එම ස්ථානයට පැමිණි පිරිසක් තමන්ටද සමෘද්ධි ප්‍රතිලාභ හිමිවිය යුතු බවට පවසමින් උත්සව ශාලාවට ඇතුළුවීමට උත්සාහ කිරීමත් සමග උණුසුම් තතත්වයක් හටගත්තා.\nඑහිදී උත්සව සභාවෙන් පිටතට පැමිණි ඇඹිලිපිටිය ප්‍රාදේශීය ලේකම් ප්‍රසංග උදයකාන්ත මහතා විරෝධතාකරුවන් හමුවුණා.\nකොළොන්න එක්සත් ජාතික පක්ෂ සංවිධායක පී. අබේනායක මහතා එම ස්ථානයෙන් පිටව යන අවස්ථාවේදී පැමිණ සිටි පිරිසගෙන් එල්ලවූයේ දැඩි විරෝධයක්.\nඅනතුරුව විරෝධතාකරුවන් දෙදෙනෙකු සමෘද්ධි ප්‍රතිලාභ ලබා නොදීමට විරෝධය පළ කරමින් ප්‍රාදේශීය ලේකම් කාර්යාලයේ ජල ටැංකිය මත නැගී උපවාසයක් ආරම්භ කළා.\nමේ අතර, එක්සත් ජාතික පක්ෂ ආසන සංවිධායක පී.අබේනායක මහතා තමන්ට පහරදුන් බවට පවසමින් ඇඹිලිපිටිය ප්‍රාදේශීය සභාවේ ශ්‍රී ලංකා පොදුජන පෙරමුණු මන්ත්‍රී නුවන් විදානගමගේ මහතා රෝහල් ගතව තිබෙනවා.",
       "URL": "https://www.hirunews.lk/219603/සමෘද්ධි-ප්‍රදානෝත්සවයක්-අතර-උණුසුම්-තත්වයක්",
       "Category": "Local News",
       "Parent URL": "https://www.hirunews.lk/local-news.php?pageID=3268"
}