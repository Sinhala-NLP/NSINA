{
       "Source": "hirunews",
       "Timestamp": "Monday, 18 May 2020 - 7:33",
       "Headline": "මැතිවරණය කැඳවීමේ ගැසට්ටුවට එරෙහි පෙත්සම් සළකා බැලීම අද",
       "News Content": "මැතිවරණය ලබන ජූනි මස 20 වනදා පැවැත්වීමට මැතිවරණ කොමිසම නිකුත් කර තිබෙන ගැසට් නිවේදනය සහ පාර්ලිමේන්තුව විසුරුවා හැරීමේ ගැසට් නිවේදනය බලරහිත කරන්නැයි ඉල්ලා ගොනු කර තිබෙන මූලික අයිතිවාසිකම් පෙත්සම් පංච පුද්ගල ශ්‍රේෂ්ඨාධිකරණ විනිසුරු මඩුල්ලක් හමුවේ සලකා බැලීම අද සහ හෙට සිදු කෙරෙනවා.\nමේ සඳහා පත් කෙරුණු අගවිනිසුරු ජයන්ත ජයසූරියගේ සභාපතීත්වයෙන් යුත් මෙම විනිසුරු මඩුල්ලට බුවනෙක අලුවිහාරේ, සිසිර ද ආබෲ, ප්‍රියන්ත ජයවර්ධන සහ විජිත් මලල්ගොඩ යන ශ්‍රේෂ්ඨාධිකරණ විනිසුරුවරුන් ඇතුළත්.\nනීතිඥ චරිත ගුණරත්න මේ සම්බන්ධයෙන් පළමු පෙත්සම ගොනු කරනු ලැබූ අතර, ඉන් අනතුරුව සමගි ජන බලවේගය ඇතුළු පාර්ශව 06ක් පෙත්සම් ගොනු කරනු ලැබුවේ.\nජාතික වැදගත්කමින් යුතු පෙත්සම් වන බැවින් මේවා පූර්ණ විනිසුරු මඩුල්ලක් හමුවේ සලකා බලන්නැයි පෙත්සම්කාර පාර්ශව කළ ඉල්ලීමට අනුව මෙම පෙත්සම් සලකා බැලීමට පංච පුද්ගල විනිසුරු මඩුල්ලක් පත් කිරීමට ඉකුත් 14 වනදා අගවිනිසුරුවරයා තීරණය කළා.\nමෙම පෙත්සම්වල වගඋත්තරකරුවන් ලෙස මැතිවරණ කොමිසමේ සභාපති මහින්ද දේශප්‍රිය, එහි සාමාජිකයන් වන ජනාධිපති නීතිඥ එන්.ජේ. අබේසේකර, මහාචාර්ය රත්නජීවන් හුල්, ජනාධිපති ලේකම් ආචාර්ය පී.බී. ජයසුන්දර, සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අනිල් ජාසිංහ සහ නීතිපතිවරයා නම් කර තිබෙනවා.\nමෙම පෙත්සම් සම්බන්ධයෙන් පූජ්‍ය මුරුත්තෙට්ටුවේ ආනන්ද හිමියන්, ආචාර්ය ගුණදාස අමරසේකර ඇතුළු 11 දෙනෙකු අතරමැදි පෙත්සම් ගොනුකර කළා.",
       "URL": "https://www.hirunews.lk/240954/මැතිවරණය-කැඳවීමේ-ගැසට්ටුවට-එරෙහි-පෙත්සම්-සළකා-බැලීම-අද",
       "Category": "Local News",
       "Parent URL": "https://www.hirunews.lk/local-news.php?pageID=2726"
}