{
       "Source": "hirunews",
       "Timestamp": "Sunday, 26 August 2018 - 8:03",
       "Headline": "මහනුවර දළදා පෙරහරේ දිය කැපීමේ මංගල්‍යය අවසන්",
       "News Content": "මහනුවර ශ්‍රී දළදා මාළිගාවේ ඇසළ මංගල්‍යයේ අවසන් රන්දෝලි පෙරහර අතිවිශාල ජනකායක් මධ්‍යයේ ඊයේ රාත්‍රියේ වීථි සංචාරය කෙරුණා.\nඇසළ පෙරහර මංගල්‍යයේ දිය කැපීමේ චාරිත්‍රය අද උදෑසන ගැටඹේ මහවැලි ගං තොටේදී සිදු කෙරුණු බවයි හිරු ප්‍රාදේශීය වාර්තාකරු ආර්.එම්.ආර්. රත්නායක කියා සිටියේ.\nපසුගිය 12 වනදා කප් සිටුවීමෙන් අනතුරුව මහනුවර ඇසළ පෙරහර මංගල්‍යයේ පළමු කුඹල් පෙරහර පැවැත්වුණේ 16 වනදායි.\nරන්දෝලි පෙරහර පසුගිය 21 වනදා ආරම්භ වූ අතර, එය දින 5 ක් පුරා වීථි සංචාරය කෙරුණා.\nමේ අතර පෙරහර මංගල්‍යය සාර්ථකව අවසන් වූ බවට සැළකෙරෙන සංදේශය අද පස්වරුවේ ජනාධිපති මෛත්‍රිපාල සිරිසේන වෙත භාරදීමෙන් අනතුරුව මහනුවර ඇසළ පෙරහර මංගල්‍යයේ කටයුතු අවසන් වීමට නියමිතයි.",
       "URL": "https://www.hirunews.lk/198405/මහනුවර-දළදා-පෙරහරේ-දිය-කැපීමේ-මංගල්‍යය-අවසන්",
       "Category": "Local News",
       "Parent URL": "https://www.hirunews.lk/local-news.php?pageID=3780"
}