{
       "Source": "hirunews",
       "Timestamp": "Tuesday, 29 May 2018 - 21:55",
       "Headline": "බස් රථයකට ගසක් කඩා වැටී තරුණයෙක් මරුට",
       "News Content": "දියතලාව ගල්කන්ද ප්‍රදේශයේදී බස් රථයක් මතට ගසක් කඩා වැටීමෙන් තරුණයෙකු මියගොස් තිබෙනවා.\nඅද පස්වරුවේ සිදුවූ මෙම අනතුරින් තවත් අයෙක් තුවාල ලබා ඇති බවයි පොලිසිය ප්‍රකාශ කළේ.\nබදුල්ල සිට කොළඹ දක්වා ධාවනය වන බස් රථයකට ගස කඩාවැටී ඇති අතර මියගොස් ඇත්තේ බදුල්ල සොරණතොට පදිංචි  24 හැවිරිදි කවිඳු මලිශාන් නමැති තරුණයෙක්.\nමෙම අනතුර හේතුවෙන් හපුතලේ දියතලාව මාර්ගය ද අවහිර වී තිබෙනවා.\nමේ අතර දිවයිනට බලපෑ වැසි තත්ත්වයේ අඩුවීමක් දක්නට ලැබුනද තද සුළං සහිත තත්ත්වයේ වර්ධනයක් පෙන්නුම් කරන බව කාලගුණ විද්‍යා දෙපාර්තමේන්තුව පවසනවා.\nආපදා කළමණාකරණ මධ්‍යස්ථානය සදහන් කරන්නේ මධ්‍යම කදුකරයේ ප්‍රදේශ රැසකට මෙම සුළං තත්ත්වය බලපා ඇති අතර මේ හේතුවෙන් ප්‍රදේශ කිහිපයක ගස් කඩාවැටීම් සහ නිවාසවලට හානි සිදුවීම් වාර්තා වන බවයි.\nකාලගුණ විද්‍යා දෙපාර්තමේන්තුව පවසන්නේ මධ්‍යම කදුකරයේ බටහිර බෑවුම් ප්‍රදේශවලට මෙන්ම මුහුදු ප්‍රදේශවල සුළගේ වේගය ඇතැම්විට පැයට කිලෝමීටර් 60 – 70 දක්වා ඉහළ යා හැකි බවයි.\nබස්නාහිර, සබරගමුව, මධ්‍යම, වයඹ හා උතුරුමැද පළාත්වල සහ ගාල්ල හා මාතර යන දිස්ත්‍රික්කවල අද දිනයේ ඇති වූ තද සුළං හේතුවෙන් ආපදා තත්ත්වයන් වාර්තා වුණා.\nඑමෙන්ම ගස් කඩාවැටීමෙන් ප්‍රදේශ රැසක විදුලිය හා දුරකථන සේවාවන්ද බිදවැටී තිබෙනවා.\nවිදුලිබල හා පුනර්ජනනීය බලශක්ති අමාත්‍යාංශය සදහන් කළේ දඹුල්ල, නාවුල, තෙල්දෙණිය, කුණ්ඩසාලේ සහ බදුල්ල යන ප්‍රදේශවල විදුලි පාරිභෝගිකයන් 14000 කට වැඩි පිරිසකට විදුලිය ඇණහිට ඇතිබවයි.\nබදුල්ල දිස්ත්‍රික්කයේ පස්සර, වැලිමඩ, ඌව පරණගම, හල්දුම්මුල්ල සහ හපුතලේ යන ප්‍රදේශීය ලේකම් කොට්ඨශවල නිවාස 70 කට පමණ සුළගින් හානි සිදුව තිබෙනවා.\nනිවෙස් මතට ගස් කඩාවැටීම හේතුවෙන් පුද්ගලයින් සිව් දෙනෙකු තුවාල ලබා ඇති අතර ඔවුන් මේ වන විට බදුල්ල මහරෝහලේ හා වැලිමඩ මූලික රෝහල්වල ප්‍රතිකාර ලබනවා.",
       "URL": "https://www.hirunews.lk/191869/බස්-රථයකට-ගසක්-කඩා-වැටී-තරුණයෙක්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=3920"
}