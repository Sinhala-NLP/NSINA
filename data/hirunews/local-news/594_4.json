{
       "Source": "hirunews",
       "Timestamp": "Wednesday, 18 January 2023 - 14:16",
       "Headline": "අලුත් පාපන්දු සම්මේලන නිලධාරීන්ට අතුරු තහනමක්",
       "News Content": "ශ්‍රී ලංකා පාපන්දු සංගමයේ නව සභාපති ජේ ශ්‍රී රංගා ඇතුළු නව නිලධාරී මණ්ඩලය ට රාජකාරි කටයුතු වළක්වාලමින් අභියාචනාධිකරණය විසින් අද (18) අතුරු තහනම් නියෝගයක් පනවා තිබෙනවා.\nඑම නියෝගය හෙට දිනය දක්වා බලපැවැත්වෙන ලෙසයි පනවා ඇත්තේ.\nඅභියාචනාධිකරණය විසින් අදාල අතුරු තහනම ලබාදී ඇත්තේ ශ්‍රී ලංකා පාපන්දු සංගමයේ හිටපු සභාපති ජස්වර් උමාර් විසින් ගොනු කළ පැමිණිල්ලක් සලකා බලමින්.\nපසුගිය සෙනසුරාද පැවති ශ්‍රී ලංකා පාපන්දු සම්මේලන නිලවරණයෙදී හිටපු සභාපති ජස්වර් උමාර්ට තරග කිරීමේ අවස්ථාව ක්‍රීඩා අමාත්‍ය රොෂාන් රණසිංහ විසින් අවසන් මොහොතේ දී අහිමි කර තිබුණා.\nසභාපති ධුරය සඳහා ඉදිරිපත්වූ තමාට ඒ සඳහා අවස්ථාවක් ලබා නො දී ක්‍රීඩා අමාත්‍ය රොෂාන් රණසිංහ විසින් තමන්ට බලවත් අසාධාරණයක් කල බවට චෝදනා කරමින් ජස්වර් උමාර් අධිකරණය වෙත පැමිණිල්ලක් ගොනුකර තිබුනේ ඊයේ පස්වරුවේ දී යි.",
       "URL": "https://www.hirunews.lk/325330/අලුත්-පාපන්දු-සම්මේලන-නිලධාරීන්ට-අතුරු-තහනමක්",
       "Category": "Local News",
       "Parent URL": "https://www.hirunews.lk/local-news.php?pageID=594"
}