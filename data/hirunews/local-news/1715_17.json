{
       "Source": "hirunews",
       "Timestamp": "Thursday, 02 September 2021 - 15:39",
       "Headline": "තවත් සැගවූ සීනි කිලෝග්‍රෑම් එක්ලක්ෂ 67,000ක් සොයා ගැනේ - සැඟවූ වී සොයා අම්පාරේ මෙහෙයුමක් (වීඩියෝ)",
       "News Content": "නීති විරෝධී ලෙස සගවා තිබෙන සීනි, වී තොග සොයා පාරිභෝගික කටයුතු පිළිබද අධිකාරිය අදත් දිවයින පුරා වැටලීම් ක්‍රියාත්මක කළා.\nකුරුණෑගල - මල්ලවපිටිය - උයන්දන ප්‍රදේශයේ ගබඩාවක සගවා තිබියදී කිලෝග්‍රෑම් 167,000ක් පමණ සීනි තොගයක් අද වටලනු ලැබුවේ පාරිභෝගික කටයුතු පිළිබද අධිකාරියට ලද තොරතුරකට අනුවයි.\nඅදාළ සීනි ගබඩාව ද පාරිභෝගික අධිකාරියෙහි ලියාපදිංචි කර නොමැති බවට විමර්ශනවලින් අනාවරණ වී තිබෙනවා.\nගබඩා තුළ සගවා තිබියදී සොයා ගත් සීනි මෙට්‍රික් ටොන් 29,900ක් රජයට පවරා ගත් බව අත්‍යාවශ්‍ය සේවා කොමසාරිස් ජනරාල් මේජර් ජෙනරාල් එන්.ඩී.එස්.පී. නිවුන්හැල්ල ඊයේ ප්‍රකාශ කළා.\nමෙලෙස රජයට පවරා ගත් මෙම සීනි තොග පාලන මිලක් යටතේ රාජ්‍ය සහ පෞද්ගලික වෙළද ආයතන මගින් ජනතාව වෙත අලෙවි කිරීමට සැලසුම් කර ඇති බවයි ඔහු කියා සිටියේ.\nමේ අතර, අද දින අම්පාර - අක්කරෙයිපත්තුව ප්‍රදේශයේ සගවා ඇති වී තොග සොයා පාරිභෝගික කටයුතු පිළිබද අධිකාරිය මෙහෙයුමක් දියත් කළා.\nඒ සඳහා පාරිභෝගික කටයුතු පිළිබද අධිකාරියේ සභාපති විශ්‍රාමික මේජර් ජනරාල් ශාන්ත දිසානායක ඇතුළු පිරිසක් ද එක්ව සිටි අතර එහිදී වී කිලෝග්‍රෑම් 585,000කට වැඩි ප්‍රමාණයක් සොයාගෙන තිබෙනවා.\nඑමෙන්ම, වේයන්ගොඩ - මැදගම්පිටිය ප්‍රදේශයේ සිමෙන්ති වැඩි මිලට අලෙවි කළ ස්ථානයක් ද පාරිභෝගික කටයුතු පිළිබද අධිකාරියේ කණ්ඩායමක් අද වටලනු ලැබුවා.\nදැනට වෙළදපළේ සිමෙන්ති කොට්ටයක් රුපියල් 1100 ඉක්මවා අලෙවි වන බවට පාරිභෝගිකයින් විසින් සිදුකරන ලද පැමිණිලිවලට අදාළවයි මෙම වැටලීම් ආරම්භ කරනු ලැබුවේ.\nසමූපකාර සේවා, අලෙවි සංවර්ධන හා පාරිභෝගික ආරක්ෂණ රාජ්‍ය අමාත්‍ය ලසන්ත අලගියවන්න ඊයේ සදහන් කළේ සීනි සහ සහල් සඳහා උපරිම සිල්ලර මිලක් පැනවීමට අද දිනයේදී කටයුතු කරන බවයි. ඊට අදාළ ගැසට් නිවේදනය ද අද දින නිකුත් කිරීමට නියමිතව ඇති බව වාර්තා වනවා.\nසීනි මිල ඉහළ යාමත් සමග රජය විසින් දුඹුරු සීනි කිලෝග්‍රෑමයක් රුපියල් 130ක මිලකට සතොස වෙළදසැල් හරහා අලෙවි කිරීමට කටයුතු කළේ පසුගිය සඳුදා දිනයේ සිටයි.\nකෙසේ වෙතත් ජනතාව චෝදනා කරන්නේ ප්‍රමාණවත් පරිදි සීනි සතොස, සමූපකාර වෙළදසැල් තුළ නොමැති බවයි.\nඑලෙස සීනි මිලදී ගැනීම සදහා ජනතාව වැඩි වශයෙන් පැමිණීම හේතුවෙන් ඇතැම් සතොස වෙළදසැල් ඉදිරිපිට අද දිනයේත් පෝලිම් දක්නට ලැබුණා.",
       "URL": "https://www.hirunews.lk/281210/තවත්-සැගවූ-සීනි-කිලෝග්‍රෑම්-එක්ලක්ෂ-67000ක්-සොයා-ගැනේ-සැඟවූ-වී-සොයා-අම්පාරේ-මෙහෙයුමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1715"
}