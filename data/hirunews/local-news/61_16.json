{
       "Source": "hirunews",
       "Timestamp": "Thursday, 31 August 2023 - 8:24",
       "Headline": "මහනුවර පෙරහර නිම කිරීමේ සන්දේශය අද ජනපතිට",
       "News Content": "මහනුවර දළදා පෙරහර මංගල්‍යය පසුගිය දින කිහිපය තුළම අති උත්කර්ෂවත් අන්දමින් පැවැත්වුණා.\nදිවයිනේ සෑම ප්‍රදේශයකින්ම විශාල ජන ගඟක් පෙරහර නැරඹීමට එක්රොක් වී සිටි අයුරු දක්නට ලැබුණු අතර ඊයේ මහා රන්දෝලි පෙරහරෙන් පසු ඇසළ පෙරහර මංගල්‍යය අවසන් වූවා.\nමහනුවර ඇසළ පෙරහර මංගල්‍යය පෞරාණික චාරිත්‍රවලට ගරු කරමින් සාර්ථකව පවත්වා අවසන් කළ බව දැක්වෙන පෙරහර සන්දේශය අද (31) පස්වරුවේ මහනුවර ජනපති මැදුරේදී සම්ප්‍රදායානුකූලව දියවඩන නිලමේ ප්‍රදීප් නිලංග දෑල විසින් ජනාධිපති රනිල් වික්‍රමසිංහට භාර දීමට නියමිතයි.\nදවල් පෙරහර නිම වීමෙන් පසු දියවඩන නිලමේ ප්‍රමුඛ සතර මහා දේවාල සහ පිටිසර දේවාල බස්නායක නිලමේවරු පෙරහර සන්දේශය රැගෙන පෙරහරින් ජනපති මැදුර වෙත ගමන් කරනවා.\nමහනුවර ඇසළ මංගල්‍යය නිල වශයෙන් නිමාවට පත් වන්නේ පෙරහර සංදේශය ජනාධිපතිවරයාට භාර දීමෙන් පසුවයි.\nසංදේශය භාර දීමෙන් අනතුරුව පෙරහර මංගල්‍යය සඳහා දළදා මාළිගාව සහ සතර මහා දේවාල නියෝජනය කරමින් විශිෂ්ට දක්ෂතා දැක්වූ කලා ශිල්පීන් අගයමින් ජනපති සම්මාන ප්‍රදානය කිරීම සාමාන්‍ය සිරිතයි.\nමේ අවස්ථාවට පළාත් ආණ්ඩුකාරවරු, මැති ඇමැතිවරු, රාජ්‍ය නිලධාරීන් ඇතුළු පිරිසක් සහභාගි වනු ඇති.\nමහනුවර ඇසළ පෙරහර මංගල්‍යයේ දවල් පෙරහර උතුරු දිශාභිමුඛව අද (31) පෙරවරු 11.59ට ගණ දෙවි කෝවිලෙන් ආරම්භ වෙනවා.\nසතර මහා දේවාල පෙරහර ගණ දෙවි කෝවිලෙන් පිටත්ව කටුකැලේ වීදිය, දළදා වීදිය, ඊ.එල්. සේනානායක වීදිය, කන්දේ වීදිය ඔස්සේ ගමන් ගෙන ඩී.එස්. සේනානායක වීදියට පැමිණෙන අතර අස්ගිරි ගෙඩියේ විහාරයෙන් පස්වරු 1.16ට පිටත්වන දළදා මාළිගාවේ පෙරහර හා දේවාල පෙරහර ඩී.එස්. සේනානායක වීදියේදී සම්බන්ධ වීමට නියමිතයි.\nපසුව දළදා මාළිගා පෙරහර පෙරටු කර ගත් සතර මහා දේවාල පෙරහර ඩී.එස්. සේනානායක වීදිය, පන්සල පාර, දේව වීදිය ඔස්සේ ගමන් ගෙන රජ වීදිය දිගේ ඉහළට පැමිණ මාළිගා චතුරස්‍රයේ තෙවිටක් ගමන් කොට ගෙවදීම සිදු වෙනවා.",
       "URL": "https://www.hirunews.lk/346662/මහනුවර-පෙරහර-නිම-කිරීමේ-සන්දේශය-අද-ජනපතිට",
       "Category": "Local News",
       "Parent URL": "https://www.hirunews.lk/local-news.php?pageID=61"
}