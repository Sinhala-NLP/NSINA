{
       "Source": "hirunews",
       "Timestamp": "Thursday, 30 July 2020 - 18:33",
       "Headline": "සාමාන්‍ය පෙළ අයදුම්කරුවන්ට විභාග දෙපාර්තමේන්තුවෙන් දැනුම්දීමක්",
       "News Content": "මෙවර සාමාන්‍ය පෙළ විභාගයට අගෝස්තු 31 වනදා දක්වා මාර්ගගත (online ) ක්‍රමවේදය ඔස්සේ පමණක් අයදුම්පත්‍ර කැඳවන බව විභාග දෙපාර්තමේන්තුව පවසනවා.\nඅයදුම් කරන පාසල් සිසුන් විදුහල්පති මගින් (online) ක්‍රමයට අයදුම්පත්‍ර ඉදිරිපත් කළ යුතු බවයි නිවේදනයක් නිකුත් කරමින් ශ්‍රී ලංකා විභාග දෙපාර්තමේන්තුව කියාසිටියේ.\nපෞද්ගලික අයදුම්කරුවන් www.doenets.lk නිල වෙබ් අඩවිය වෙත පිවිස එහි සඳහන් උපදෙස් හොඳින් කියවා ඒ අනුවම නිවැරදිව අයදුම්පත්‍ර මාර්ගගත (online) ක්‍රමයට ඉදිරිපත් කළ යුතුයි.\nසෑම පෞද්ගලික අයදුම්කරුවෙක්ම තම අයදුම්පත්‍රයේ මුද්‍රිත පිටපතක් ලබාගත යුතු අතර එහි සඳහන් තොරතුරු නිවැරදි බවට තහවුරු කර ග්‍රාම නිලධාරී මගින් සිය අත්සන සහතික කරවාගෙන ලියාපදිංචි තැපෑලෙන් ශ්‍රී ලංකා විභාග දෙපාර්තමේන්තුව වෙත යොමු කළ යුතුයි.\nඑහෙත් අත්‍යවශ්‍ය රාජකාරීවල නිරතව සිටින රජයේ හෝ සංස්ථා හෝ ව්‍යවස්ථාපිත මණ්ඩලවල හෝ කාර්ය මණ්ඩල සඳහා පමණක් සිය අයදුම්පත්‍රයේ අත්සන තමා සේවය කරනු ලබන ආයතනයේ ප්‍රධානියා මගින් සහතික කර ඉදිරිපත් කිරීමට අවසර ලැබෙන බව විභාග දෙපාර්තමේන්තුව සඳහන් කළා.\nසියලුම අයදුම්පත්‍ර ලියාපදිංචි තැපෑල මගින් යොමු කළ යුතුයි.\nඅයදුම්පත්‍ර බහාලන කවරයේ වම් පස ඉහළ කෙළවරේ \"අ.පො.ස. (සා.පෙළ) විභාගය - 2020\" ලෙස සඳහන් කර අයදුම්කරුගේ නගර අංකය සහ නගරය සඳහන් කර\nවිභාග කොමසාරිස් ජනරාල්,\nපාසල් විභාග සංවිධාන හා ප්‍රතිඵල ශාඛාව,\nශ්‍රී ලංකා විභාග දෙපාර්තමේන්තුව,\nතැ.පෙ. 1503,\nකොළඹ. යන ලිපිනයට යොමු කළ යුතුයි.\nමේ සම්බන්ධයෙන් කිසියම් විමසීමක් අවශ්‍ය වන්නේ නම් පාසල් විභාග සංවිධාන හා ප්‍රතිඵල ශාඛාවේ 0112784537, 0112784208, 0113188350, 0113140314 හෝ 1911 ක්ෂණික ඇමතුම් අංකය ඔස්සේ විමසීම් සිදු කළ හැකියි.",
       "URL": "https://www.hirunews.lk/246783/සාමාන්‍ය-පෙළ-අයදුම්කරුවන්ට-විභාග-දෙපාර්තමේන්තුවෙන්-දැනුම්දීමක්",
       "Category": "Local News",
       "Parent URL": "https://www.hirunews.lk/local-news.php?pageID=2549"
}