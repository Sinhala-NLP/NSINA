{
       "Source": "hirunews",
       "Timestamp": "Thursday, 13 July 2017 - 10:15",
       "Headline": "මවගේ දේහය වෙනුවෙන් සහෝදර සහෝදරියන් ගුටි බැට හුවමාරුවක",
       "News Content": "ජීවතුන් අතර සිටියදී රෝගාතුරව  සිටි මවට උදව්වක් උපකාරයක් නොකල පුතෙකු සිය මවගේ මරණය සිදු වූ දා තම ආයතනයෙන් ලබා දෙන වන්දි මුදල ලබා ගැනීමට මවගේ මිනිය ඉල්ලා සිය සොහොයුරිය සමග උරණ වී ආරවුලක් ඇති කරගත්  සිදුවීමක් ගල්ගමුව ප්‍රදේශයෙන්වාර්තා වෙනවා.\nසිද්ධියට අදාල මිය ගිය මව ගල්ගමුව, මහ ඇඹෝගම ප්‍රදේශයේ පදිංචිව සිටි පස් දරු කාන්තාවක් බවයි වාර්තාවන්නේ.\nසමේ ඇති වූ යම් ආසාධනික තත්වයක් මත ප්‍රතිකාර ලබමින් සිටියදී පසුගි දා ඇය මිය ගොස් තිබෙනවා.\nකෙසේ වෙතත් මව ජීවත්ව සිට ඇත්තේ ඇගේ බාල පුතුගේ නිවසේ වන අතර ඇයගේ රෝගී තත්වය හේතුවෙන් ඇය තම නිවසේ රැදී සිටීම විශාල කරදරයක් බව පවසමින් ඔහුගේ බිරිද විසින්  මවට අවලාද අපහාස නගා ඇති බවයි වාර්තා වන්නේ.\nදිනක් රෝගී මවට ඇද මත මළ පහ වීමේ සිද්ධියක් මුල් කර ගනිමින් බාල පුතුගේ බිරිද විසින් ඔහු ඉදිරියේම මෙම මව නිවසින් පිටතට ද ඇද දමා ඇති බව සදහන්.\nකෙසේ වෙතත් අදාල මව එම නිවසේ ජීවත් වීමට නොහැකිවීම හේතුවෙන් මහව,නෙත්තිපලගම ප්‍රදේශයේ පදිංචිව සිටින තම දියණියගේ නිවසට තනිවම පැමිණ තිබෙනවා.\nඒ වන විටත් ඇයගේ ආසාධන තත්වය උත්සන්න වී තිබීම හේතුවෙන් දියණිය විසින් සිය මවට ප්‍රතිකාර ලබා දී රැක බලාගෙන ඇති බවයි වාර්තා වන්නේ.\nනමුත් ඇගේ බාල අනෙක් සොහොයුරන් කිසිදු අවස්ථාවක සිය මවගේ සැප දුක් සොයා බැලීමට පැමිණ නොමැති අතර වැඩිමල් සොහොයරු විසින් ඔහුට හැකි අවස්ථාවක යම් කිසි මුදලක් සිය මවගේ කටයුතු සහා තම සහෝදරිය වෙත ලබා දී තිබෙනවා.\nකෙසේ වෙතත් මව මිය යෑමෙන් පසුව මීට පෙර කිසිදු දිනෙක තම මෑණියන් බැලීමට නොපැමිණි බාල පුතු හා අනෙකුත් දරුවන් මහව තම සහෝදරියගේ නිවසට ඒ අවස්ථාවේදීම පැමිණ ඇති අතර එහිදී පවසා ඇත්තේ මවගේ මෘත ශරීරය ඇඹෝගම ප්‍රදේශයේ තම නිවසට රැගෙන යාමට තමන් පැමිණි බවටයි.\nනමුත් මව රැක බලාගත් දියණිය විසින් ඒ අවස්ථාවේදී ඊට විරුද්ධ වී ඇති අතර එම අවස්ථාවේදී  දෙපාර්ශවය අතර වචන හුවමාරුවක් ඇති වී ඇති බවයි වාර්තා වන්නේ.\nපසුව එම අවස්ථාවේදී එතැනින් පිටව ගිය බාල පුතු ඔහුගේ බිරිද හා දරුවන් පසුදින උදෑසනම පැමිණ තම මවගේ දේහය පිට පළාතක වළ දැමීමට ඉඩ දිය නොහැකි බව පවසමින් නැවතත් මවගේ මෘත ශරීරය රැගෙන යාමට උත්සාහ දරා තිබෙනවා.\nඅදාල සිද්ධිය හේතුවෙන් මවගේ අවසන් කටයුතු සිදු වූ දිනට පසු දිනෙක නැවතත් දෙපාර්ශවය අතර ආරවුලක් ඇති වී ඇති අතර එය ගුටි බැට හුවමාරුවක්   දක්වා වර්ධන වී ඇති බව අප වාර්තාකරු සදහන් කළා.\nඑහිදී  මව රැක බලා ගත් දියණියගේ මිතුරියකටද රෝහල් ගතවන්නට පහර දී ඇති අතර අදාල සිදුවීමෙන් පසු අනාවරණය වී ඇත්තේ බාල පුතු විසින් පවත්වාගෙන යනු ලබන ව්‍යාපාරික ආයතනයෙන් මවගේ මරණය වෙනුවෙන් ලබා දෙන රුපියල් ලක්ෂ දෙකහමාරක මුදල ලබා ගැනීමේ අරමුණින් මවගේ දේහය ඔහුගේ නිවසට රැගෙන යාමට උත්සාහ දරා ඇති බවයි.\nඅවමගුල් කටයුතුවලට උදව් කළ පවසමින් බාලපුතුගේ බිරිද සහ දරු දෙදෙනාත් විසින් පහර දී ඇති කාන්තාව මේ වන විට කුරුණෑගල ශික්ෂණ රෝහලේ ප්‍රතිකාර ලබමින් සිටින බව වාර්තා වෙනවා.\nඅදාල සිද්ධිය සම්බන්ධයෙන් මේ වන විට ගල්ගමුව අධිකරණයේ නඩුවක් විභාග වෙමින් පවතින අතර ගල්ගමුව පොලිසිය වැඩිදුර පරීක්ෂණ පවත්වනවා.",
       "URL": "https://www.hirunews.lk/165770/මවගේ-දේහය-වෙනුවෙන්-සහෝදර-සහෝදරියන්-ගුටි-බැට-හුවමාරුවක",
       "Category": "Local News",
       "Parent URL": "https://www.hirunews.lk/local-news.php?pageID=4424"
}