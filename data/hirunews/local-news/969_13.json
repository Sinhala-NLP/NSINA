{
       "Source": "hirunews",
       "Timestamp": "Wednesday, 03 August 2022 - 13:41",
       "Headline": "දේශබන්දු තෙන්නකෝන් පිළිබඳ පරීක්ෂණ අවසන් වෙයි",
       "News Content": "ඉකුත් මැයි මස 09 වැනි දා ගාලු මුවදොර 'ගෝඨාගෝගම' අරගළයට පහරදීමේ සිද්ධිය සම්බන්ධයෙන් සිදු කරන විමර්ශනවලට අදාළ ප්‍රගතිය අගෝස්තු මස 24 වැනි දා වාර්තා කරන ලෙස කොළඹ කොටුව මහෙස්ත්‍රාත් අධිකරණය අද (03) අපරාධ පරීක්ෂණ දෙපාර්තමේන්තුවට නියම කළා.\nඑම පැමිණිල්ල අද කොළඹ කොටුව මහෙස්ත්‍රාත් තිළිණ ගමගේ ඉදිරියේ යි කැඳවා තිබුණේ.\nඑහි දී විමර්ශන සිදු කරන අපරාධ පරීක්ෂණ දෙපාර්තමේන්තුව වෙනුවෙන් පෙනී සිටි නියෝජ්‍ය සොලිසිටර් ජනරාල් ලක්මිණි ගිරිහාගම, අධිකරණය හමුවේ කරුණු දක්වමින් මෙම විමර්ශනවල දී නම් සඳහන් වී ඇති බස්නාහිර පළාත භාර ජ්‍යේෂ්ඨ නියෝජ්‍ය පොලිස්පති දේශබන්දු තෙන්නකෝන් සම්බන්ධයෙන් සිදු කළ විමර්ශන කටයුතු අවසන් කර ඇති බවත් එහි වාර්තා නීතිපති දෙපාර්තමේන්තුව වෙත ඉදිරිපත් කර තිබෙන බවත් සඳහන් කර තිබෙනවා.\nනියෝජ්‍ය පොලිස්පතිවරයා සම්බන්ධයෙන් තීරණයක් ගැනීමේ දී දැනට ඉදිරිපත් වී ඇති කරුණු පමණක් ප්‍රමාණවත් නොවන බව පෙන්වා දුන් නියෝජ්‍ය සොලිසිටර් ජනරාල්වරිය, විමර්ශනයේ දී අනාවරණය වන සමස්ත සාක්ෂි අධ්‍යයනය කිරීමෙන් පසු ව ඒ සම්බන්ධයෙන් තීරණයක් ගැනීම සුදුසු බව යි පවසා ඇත්තේ.\nමෙහි දී මහෙස්ත්‍රාත්වරයා අධිකරණ හමුවේ කරුණු දක්වමින්, ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් සම්බන්ධයෙන් නීතිපතිවරයා විසින් 03 වතාවක් උපදෙස් නිකුත් කර තිබෙන බවත් සඳහන් කළා.",
       "URL": "https://www.hirunews.lk/311762/දේශබන්දු-තෙන්නකෝන්-පිළිබඳ-පරීක්ෂණ-අවසන්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=969"
}