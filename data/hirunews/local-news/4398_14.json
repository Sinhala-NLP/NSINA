{
       "Source": "hirunews",
       "Timestamp": "Friday, 28 July 2017 - 13:58",
       "Headline": "රාත්‍රියේදී අරපිරිමැස්මෙන් විදුලිය භාවිත කරන්නැයි ඉල්ලීමක්",
       "News Content": "පස්වරු 06.30 ත් රාත්‍රි 10.30ත් අතර කාලසීමාවේදී විදුලිය අරපිරිමැස්මෙන් භාවිත කරන ලෙස විදුලිබල හා බලශක්ති අමාත්‍යාංශය ජනතාවගෙන් ඉල්ලීමක් කරනවා.\nඑහි මාධ්‍ය ප්‍රකාශක සුලක්ෂණ ජයවර්ධන කියා සිටියේ පවතින වියළි කාලගුණ තත්ත්වය හේතුවෙන් ජල විදුලි නිෂ්පාදනයට දැඩි අභියෝගයක් එල්ල වී ඇති බවයි.\nපසුගිය දින කිහිපය මුළුල්ලේම දිවයිනේ ප්‍රදේශ රැසකින් විදුලි කප්පාදු සිදුවූ බවට හිරු ප්‍රවෘත්ති අංශයට වාර්තා වුණා.\nජනතාව ප්‍රකාශ කළේ මේ හේතුවෙන් දෛනික කටයුතුවලට බලපෑම් එල්ල වූ බවයි.\nඑමෙන්ම, මේ දිනවල පාසල් වාර විභාග පැවැත්වීම සහ උසස් පෙළ සහ ශිෂ්‍යත්ව විභාගවලට පෙනී සිටින දරුවන්ගේ පාඩම් කටයුතුවලටද ඉන් බලපෑම් එල්ල වූ බවයි ඔවුන් සඳහන් කළේ.\nමේ අතර, ඛනිජ තෙල් සේවකයින් දියත් කළ වර්ජනය හේතුවෙන් ගාල්ල, ඇඹිලිපිටිය ඇතුළු ප්‍රදේශ කිහිපයක ග්‍රිඩ් උපපොලවල් කිහිපයක කටයුතු ඇණ හිටි නමුත් මේ වනවිට එය යථා තත්වයට පත්කර ඇති බව විදුලි බල අමාත්‍යාංශයේ මාධ්‍ය ප්‍රකාශක සුලක්ෂණ ජයවර්ධන කියා සිටියා.\nකෙසේ වෙතත්, පවතින වියලි කාලගුණ තත්වය නිසා විදුලි ඉල්ලුම මේ වනවිට ඉහළ ගොස් ඇති බවයි ඔහු තවදුරටත් ප්‍රකාශ කළේ.",
       "URL": "https://www.hirunews.lk/166998/",
       "Category": "Local News",
       "Parent URL": "https://www.hirunews.lk/local-news.php?pageID=4398"
}