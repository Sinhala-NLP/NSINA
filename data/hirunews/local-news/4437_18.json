{
       "Source": "hirunews",
       "Timestamp": "Wednesday, 05 July 2017 - 12:22",
       "Headline": "සියල්ල හැර දමා  අනියම් සැමියා එක්ක ගිය විවාහක කාන්තාවට සැමියාගෙන් ලැබුණු දේ",
       "News Content": "සිය දරුවන් හා විවාහක සැමියා අතහැර අනියම් සැමියා සමඟ පලා යමින් සිටි අනියම් අඹු සැමි යුවලට පිහි ඇනුමක් සිදුව තිබෙනවා.\nවිවාහක කාන්තාවගේ සැමියා විසින් ඔහුගේ බිරිදට සහ අනියම් සැමියාට මෙලෙස පිහියෙන් ඇන ඇති බවයි වාර්තා වන්නේ.\nමෙලෙස පිහි පහර කෑමට ලක්ව ඇත්තේ ගල්නෑව, අවුකන ප්‍රදේශයේ පදිංචි 33 හැවිරිදි කාන්තාවක් සහ 35 හැවිරිදි  අවිවාහක පුද්ගලයෙකු බවයි අප වාර්තාකරු සදහන් කළේ.\nඅදාල කාන්තාව සහ අනියම් සැමියා ඉකුත් 30 වැනිදා කාන්තාවගේ විවාහක සැමියා විසින් ගල්නෑව පොලිසියේ ගොනු කර තිබූ පැමිණිල්ලක් විභාග කිරීම සදහා ගොස් තිබෙනවා.\nපසුව ගල්නෑව සිට කුරුණෑගල බලා ධාවනය වන ලංගම බස් රථයකින් ඔවුන් දෙදෙනා  ආපසු යමින් සිටිය දී පොල්පිතිගම, සාලියගම ප්‍රදේශයේදී  මෙම ප්‍රහාරය එල්ලවී ඇති බවයි වාර්තාවන්නේ.\nසාලියගම ප්‍රදේශයේදී බස් රථයට ඉදිරිපස දොරෙන් ගොඩ වුණු කාන්තාවගේ විවාහක සැමියා ඉදිරිපස අසුනේ අසුන්ගෙන සිටි මෙම කාන්තාවටත් අනියම් සැමියාටත් ස්ථාන කිහිපයකට පිහියෙන් ඇන පලා ගොස් තිබෙනවා.\nඅනතුරින් කාන්තාවගේ හිසටත් දනිස් ප්‍රදේශයටත් පිහි පහර කිහිපයක් එල්ල වී ඇති අතර අනියම් සැමියාගේ උරහිසට හා පාදවලට පිහි ඇනුමින් තුවාල සිදුවී ඇති බවයි වාර්තා වන්නේ.\nතුවාල කරුවන් අදාල බස් රථයෙන්ම පොල්පිතිගම රෝහලට රැගෙන ගොස් ඇති අතර වැඩිදුර ප්‍රතිකාර කටයුතු සදහා කුරුණෑගල ශික්ෂණ රෝහලට මාරු කර යැවුනා.\nඅදාල සිද්ධිය සිදුවූ ලංගම බස් රථය මේ වන විට පොල්පිතිගම පොලිස්ථානය මගින් සිය භාරයට ගෙන ඇති අතර කාන්තාවගේ විවාහක සැමියා ගල්නෑව ප්‍රදේශයේ සැගව සිටියදී පොල්පිතිගම පොලිසිය විසින් ඉකුත් 03 වැනිදා අත්අඩංගුවට ගෙන අධිකරණයට ඉදිරිපත් කර තිබෙනවා.\nසිද්ධිය සම්බන්ධයෙන් පොල්පිතිගම පොලීසිය වැඩිදුර පරීක්ෂණ පවත්වන බවයි අප වාර්තාකරු වැඩිදුරටත් සදහන් කළේ.",
       "URL": "https://www.hirunews.lk/165129/සියල්ල-හැර-දමා-අනියම්-සැමියා-එක්ක-ගිය-විවාහක-කාන්තාවට-සැමියාගෙන්-ලැබුණු-දේ",
       "Category": "Local News",
       "Parent URL": "https://www.hirunews.lk/local-news.php?pageID=4437"
}