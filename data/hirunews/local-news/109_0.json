{
       "Source": "hirunews",
       "Timestamp": "Thursday, 10 August 2023 - 15:16",
       "Headline": "සමනල වැවෙන් උඩවලවට අදත් ජලය",
       "News Content": "වාරි කටයුතු සඳහා සමනළ වැව ජලාශයෙන් උඩවලව ජලාශයට අද දිනයේත් ජලය නිකුත් කෙරුණා.\nවලව කලාපයට බලපා ඇති වියළි කාලගුණය හේතුවෙන් වාරි කටයුතු සිදු කර ගැනීමට ප්‍රමාණවත් ජලය නොලැබීම හේතුවෙන් ගොවීන් පසුගිය කාලසීමාවේ දැඩි දුෂ්කරතාවට පත්වුණා.\nමේ හේතුවෙන් සමනල වැව ජලාශයෙන් උඩවලව ජලාශයට ජලය නිකුත් කරන්නැයි ඉල්ලා ගොවීන් සත්‍යග්‍රහයක් ආරම්භ කළේ මීට දින 17කට පෙරයි.\nකෙසේ වුවත් පසුගිය පසුගිය 8 වැනිදා අලුයම සිට සමනල වැව ජලාශයෙන් උඩවලව ජලාශයට ජලය නිකුත් කෙරුණා.\nමේ අතර, දිවයිනට බලපා ඇති වියළි කාලගුණයෙන් මේ වන විට දිස්ත්‍රික්ක 7කට බලපෑම් එල්ල වී තිබෙනවා.\nඉන් පීඩාවට පත්ව ඇති සංඛ්‍යාව 93,000 ඉක්මවා ඇති බවයි ආපදා කළමනාකරණ මධ්‍යස්ථානය සඳහන් කළේ.\nවියළි කාලගුණයෙන් දැඩි බලපෑම් එල්ල වී ඇත්තේ රත්නපුර, ත්‍රිකුණාමලය, මන්නාරම, පුත්තලම, කුරුණෑගල, සහ බදුල්ල යන දිස්ත්‍රික්කවලටයි.\nපවතින වියළි කාලගුණ තත්ත්වය හමුවේ ගත යුතු ක්‍රියාමාර්ග පිළිබඳ තීරණ ගැනීම සඳහා විශේෂ කමිටුවක් ද පත් කර තිබෙනවා.\nකෘෂිකර්ම, ආපදා කළමනාකරණ, වාරිමාර්ග යන අමාත්‍යංශ මෙන්ම ජාතික ගොඩනැඟිලි පර්යේෂණ සංවිධානය, වනජීවි සංරක්ෂණ දෙපාර්තමේන්තුව වන සංරක්ෂණ දෙපාර්තමේන්තුව, මහජන උපයෝගීතා කොමිෂන් සභාව, මහවැලි අධිකාරිය සහ ලංකා විදුලිබල මණ්ඩලයේ ප්‍රධානීන් මෙම කමිටුවට ඇතුළත්.\nමේ අතර අනුරාධපුරයේ ගොවීන් ද වර්ෂාව නොමැති වීමෙන් වගා කටයුතුවල නිරතවීමට නොහැකිව අසරණව සිටිනවා.\nමේ නියං සමය නිමා කොට වැසි ප්‍රාර්ථනා කරමින් තඹුත්තේගම එච් කලාපයේ ගොවීන් තඹුත්තේගම නල්ලච්චිය වැව අසලදී දින 3ක් පිරිත් සජ්ජජායනය කළා.\nමේ අතර, කාසල්රි සහ මවුස්සාකැලේ ජලාශවල ජල මට්ටම ශීඝ්‍රයෙන් පහළ බසමින් පවතිනවා.\nමේ හේතුවෙන් ජලාශයට යට වී තිබූ නටබුන් රැසක් ද යළි මතුවෙමින් තිබෙනවා.",
       "URL": "https://www.hirunews.lk/344341/සමනල-වැවෙන්-උඩවලවට-අදත්-ජලය",
       "Category": "Local News",
       "Parent URL": "https://www.hirunews.lk/local-news.php?pageID=109"
}