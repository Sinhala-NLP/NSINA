{
       "Source": "hirunews",
       "Timestamp": "Tuesday, 10 January 2023 - 7:40",
       "Headline": "සඳගල සිද්ධිය සම්බන්ධයෙන් දෙදෙනෙකු අත්අඩංගුවට (වීඩියෝ)",
       "News Content": "කුණ්ඩසාලේ උඩමළුව පුරාවිද්‍යා රක්ෂිතයේ තිබුණු සඳගල නමින් ප්‍රකට කිලෝ ග්‍රෑම් දහසකට අධික බරකින් යුත් ස්මාරකය කඩා එහි තිබූ පුරා වස්තු සොරා ගෙන තිබෙනවා.\nසඳගල සොරා ගැනීමේ විමර්ශන නොමඟ යවා මෙහි මහ මොළකරුවන් නීතියේ හිඩැස්වලින් රිංගීමට උත්සාහ ගන්නා බවයි අපරාධ පරීක්ෂණ දෙපාර්තමේන්තුව විසින් කරනු ලබන විමර්ශනවලින් පෙනී ගොස් ඇති බවයි පොලිසිය පවසන්නේ.\nසඳගල සොරා ගැනීමෙන් පසු එය පල්ලෙකැලේ යම් ස්ථානයක තබා කොළඹට රැගෙන ගියේ යැයි සැක කරන කැන්ටර් රථය සමඟ සැකකරුවන් දෙදෙනෙක් කෑගල්ල පොලිසිය අත්අඩංගුවට ගෙන අපරාධ පරීක්ෂණ දෙපාර්තමේන්තුවට භාර දී තිබුණා.\nඔවුන්ගෙන් එක් සැකකරුවෙක් දිවුලපිටියේ පදිංචිකරුවෙක් වන අතර, අනෙක් සැකකරු මහනුවර හිරැස්සල පදිංචිකරුවෙක්.\nකෑගල්ල පොලිසිය අපරාධ පරීක්ෂණ දෙපාර්තමේන්තුවට පවසා ඇත්තේ මාර්ගයේ ගමන් කරමින් තිබුණු මෙම කැන්ටර් රථය සඳගල සිදුවීමට සම්බන්ධ බවට ලද තොරතුරකට අනුව එම අත්අඩංගුවට ගැනීම සිදු කළ බවයි.\nඒ වන විට එහි කැඩූ කළුගල් රැසක් ද තිබී ඇති අතර කැන්ටරය සමඟ අත්අඩංගුවට ගත් සැකකරුවන් පොලිසියට පවසා ඇත්තේ එම ගල් කැබැලි සඳගලේ ගල් කැබැලි බවයි\nදෙසැම්බර් 14 වැනිදා සොරා ගත් සඳගල කැබැලිවලට කඩා කැබැලි ජනවාරි 05 වෙනිදා කැන්ටරයේ දමාගෙන මාර්ගයේ ගමන් කිරීමම විහිළුවක් බව පොලිස් මූලස්ථානයේ උසස් නිලධාරියෙක් පවසනවා.\nමේ වන විට මෙම සොරකමට සම්බන්ධ විශාල පිරිසකගේ තොරතුරු අනාවරණය වී ඇති බවත් දේශපාලනයට සම්බන්ධ අය පවා සිටින බව පෙනී යන බවයි වාර්තා වෙන්නේ.\nමෙම සොරකමට යතුරුපැදි දෙකකින් ද, කැන්ටර් රථයකින් ද, බූම් ට්‍රක් රථයකින් ද, ඩිෆෙන්ඩරයකින් ද පුද්ගලයින් පිරිසක් සම්බන්ධ වී සිට ඇති බව අනාවරණය වී තිබෙනවා.\nකැන්ටර් රථය සමඟ අත්අඩංගුවට ගත් දෙදෙනා හැරුණුකොට සෙසු සියලුම සැකකරුවන් මේ වන විටත් අතුරුදන්ව සිටින බවයි පොලිසිය පවසන්නේ.\nඒ අතර ප්‍රාදේශීය සභාවක මන්ත්‍රීවරයෙක් ද සිටින බවට තොරතුරු අපරාධ පරීක්ෂණ දෙපාර්තමේන්තුව විසින් හෙළි කරගෙන තිබෙනවා.\nඅපරාධ පරීක්ෂණ දෙපාර්තමේන්තුව විසින් මේ වන විට කැන්ටරයට අමතරව ඩි‍‍ෆෙන්ඩරය ද, බූම් ට්‍රක් රථය ද සිය භාරයට ගෙන ඇති බවයි පොලිසිය පවසන්නේ.\nඩිෆෙන්ඩරයේ හිමිකරු දේශපාලනයට සම්බන්ධ පුද්ගලයෙක් වන අතර පල්ලෙකැලේ පදිංචි ඔහු ධනවත් ව්‍යාපාරිකයෙකු බවයි අපරාධ පරීක්ෂණ දෙපාර්තමේන්තුව පවසන්නේ.\nඑමෙන්ම මෙම සොරකමට යොදා ගත් බූම් ට්‍රක් රථය මහනුවර අරුප්පල පිහිටි දේශපාලනඥයෙකුගේ සම්බන්ධීකරණ ලේකම්වරයෙකුගේ ව්‍යාපාරික ස්ථානයක තිබියදී පොලිසිය ඊයේ (09) සොයා ගෙන තිබෙනවා.\nමෙම බූම් ට්‍රක් රථය කුලී පදනම මත ද ලබා දෙන බැවින් එය රැගෙන ගිය අය කුමන කටයුත්තකට එය භාවිත කළේ දැයි සම්බන්ධීකරණ ලේකම්වරයා නොදන්නා බව පවසා ඇති බවයි පොලිසිය පවසන්නේ.",
       "URL": "https://www.hirunews.lk/324676/සඳගල-සිද්ධිය-සම්බන්ධයෙන්-දෙදෙනෙකු-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=612"
}