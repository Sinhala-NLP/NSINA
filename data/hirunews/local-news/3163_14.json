{
       "Source": "hirunews",
       "Timestamp": "Wednesday, 04 September 2019 - 19:40",
       "Headline": "කරුණු විමසන ලිපි තවමත් ලැබී නැහැ - නිදහස් පක්ෂ ජාතික ලැයිස්තු මන්ත්‍රීවරුන්",
       "News Content": "කරුණු විමසා පක්ෂය යොමුකළ ලිපි මෙතෙක් තමන් වෙත ලැබී නොමැති බව ශ්‍රී ලංකා නිදහස් පක්ෂයෙන් ඉවත්ව වෙනත් පක්ෂවලට සහය දැක්වූ ජාතික ලැයිස්තු මන්ත්‍රීවරුන් ප්‍රකාශ කළා.\nදින 7 ක් තුළ කරුණු දක්වන ලෙස දන්වමින් අදාළ ලිපි යොමුකළ බව එම පක්ෂයේ මහලේකම් පාර්ලිමේන්තු මන්ත්‍රී දයාසිරි ජයසේකර අද පැවති මාධ්‍ය හමුවකදී කියා සිටියේ. එස්.බී. දිසානායක, ඩිලාන් පෙරේරා, ඒ.එච්.එම් ෆවුසි, විජිත් විජයමුණි සොයිසා සහ ලක්ෂ්මන් යාපා අබේවර්ධන එම මන්ත්‍රීවරුන්.\nකරුණු දැක්වීමක් සිදුනොකළහොත් ඊට එරෙහිව ගන්නා ක්‍රියාමාර්ගද සකස් කර ඇති බවයි නිදහස් පක්ෂ මහ ලේකම් දයාසිරි ජයසේකර කියා සිටියේ.\nඑම මාධ්‍ය හමුවට එක්සත් ජනතා නිදහස් සන්ධානයේ මහලේකම් පාර්ලිමේන්තු මන්ත්‍රී මහින්ද අමරවීරද එක්ව සිටි අතර, එහිදී පක්ෂ සම්මේලනය සම්බන්ධයෙන් මෙන්ම මාධ්‍ය හමුව පවත්වන අවස්ථාවේදී විදුලිය විසන්ධි වී තිබීම පිළිබඳවද අදහස් පළ වුණා.",
       "URL": "https://www.hirunews.lk/223614/කරුණු-විමසන-ලිපි-තවමත්-ලැබී-නැහැ-නිදහස්-පක්ෂ-ජාතික-ලැයිස්තු-මන්ත්‍රීවරුන්",
       "Category": "Local News",
       "Parent URL": "https://www.hirunews.lk/local-news.php?pageID=3163"
}