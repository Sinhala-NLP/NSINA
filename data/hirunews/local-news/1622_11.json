{
       "Source": "hirunews",
       "Timestamp": "Sunday, 17 October 2021 - 17:39",
       "Headline": "අන්තර් පළාත් දැඩි සංචරණ සීමා මැද නුවරඑළියට දේශීය සංචාරකයින් පැමිණීමේ ඉහළ යාමක්",
       "News Content": "පළාත් අතර දැඩි සංචරණ සීමා පනවා තිබියදීත්, සතිඅන්තයේ නුවරඑළියට දේශීය සංචාරකයින්ගේ පැමිණීමේ වැඩිවීමක් දක්නට ලැබෙනවා.\nකෙසේවෙතත් තවත් පිරිසක් තම වෙන්කර ගැනීම් අවලංගු කර ඇති බවයි අප වාර්තාකරු සඳහන් කළේ.\nදීර්ඝ නිවාඩුවත් සමග නුවරඑළිය ප්‍රදේශයේ පිහිටි සංචාරක නිකේතන සහ නවාතැන් පහසුකම් ලබාදෙන නිවාඩු නිකේතන ඇතුළු නිවාස රැසක් දේශීය සංචාරකයින් විසින් කලින් වෙන් කරගනු ලැබුවා.\nපළාත් අතර, සංචරණ සීමා දැඩි කිරීමත් සමග ඇතැමුන් ඒවා අවලංගු කරගෙන ඇති බවයි නුවරඑළිය සංචාරක හෝටල් හිමියන් පැවසුවේ.\nපළාත් අතර සංචරණ සීමා දැඩි කළ ද, ඇතැම් දේශීය සංචාරකයින් පැමිණ සිය නිවාඩුව ගත කරමින් සිටින අතර එම සංචාරකයින්ට නිරෝධායන උපදෙස්වලට අනුකුලව පහසුකම් සලසා දී ඇති බව, නුවරඑළිය සංචාරක හෝටල් හිමියන් ප්‍රකාශ කළා.\nමේ අතර, මෙම සති අන්තයේ යෙදෙන දීර්ඝ නිවාඩුව හමුවේ පොලීසිය නිරෝධායන නීති උල්ලංඝනය කරන්නන්ට එරෙහිව දැඩිව නීතිය ක්‍රියාත්මක කිරීමට කටයුතු යොදා තිබෙනවා.\nඒ අනුව මාර්ග බාධක යොදා වාහන පරික්ෂා කිරීම, නිරෝධායන නීති උල්ලංඝනය කරන්නන් සොයා මෙහෙයුම් සිදු කිරීම හා සති අන්තයේදී ද පළාත් සංචරණ සීමා ක්‍රියාත්මක කිරීම සිදු කෙරෙනු ඇති.",
       "URL": "https://www.hirunews.lk/285271/අන්තර්-පළාත්-දැඩි-සංචරණ-සීමා-මැද-නුවරඑළියට-දේශීය-සංචාරකයින්-පැමිණීමේ-ඉහළ-යාමක්",
       "Category": "Local News",
       "Parent URL": "https://www.hirunews.lk/local-news.php?pageID=1622"
}