{
       "Source": "hirunews",
       "Timestamp": "Saturday, 02 October 2021 - 12:48",
       "Headline": "වරායේ සිරවුණු කිරිපිටි තොග ලබන අඟහරුවාදා නිදහස් (වීඩියෝ)",
       "News Content": "කොළඹ වරායේ සිර වී ඇති කිරිපිටි තොග ලබන අඟහරුවාදා වන විට නිදහස් කර ගැනීමට හැකි වනු ඇති බව කිරිපිටි ආනයනකරුවන් ප්‍රකාශ කළා.\nඑම එකමුතුවේ සාමාජික ලක්ෂ්මන් වීරසූරිය සඳහන් කළේ, ඩොලර් හිඟය හේතුවෙන් කිරිපිටි බහලුම් මුදා ගැනීමට මතු ව තිබූ බාධා මේ වන විට මහබැංකුවේ මැදිහත්වීමෙන් ඉවත් වෙමින් පවතින බවයි.\nපසුගිය දිනවල මතු වූ ඩොලර් අර්බුදයත් සමඟ කොළඹ වරායේ කිරිපිටි ඇතුළු අත්‍යවශ්‍ය ආහාර ද්‍රව්‍ය සහිත බහලුම් රැසක් සිර වී තිබූ අතර අග්‍රමාත්‍යවරයා උපදෙස් ලබා දී තිබුණේ එම බහලුම් මුදා හැරීමට කඩිනම් පියවර ගන්නා ලෙසයි.\nඒ අනුව මහබැංකු අධිපතිවරයා පසුගිය දා රාජ්‍ය බැංකු දෙකකට ඩොලර් මුදා හැරීමට පියවර ගත්තා.\nකෙසේ වෙතත් ආනයනකරුවන් ඉල්ලා සිටියේ පෞද්ගලික බැංකු වෙතින් ද ඩොලර් ලබා ගැනීමට අවශ්‍ය පහසුකම් සලසා දෙන ලෙසට යි.\nඒ අනුව ලබන සඳුදා වන විට ඩොලර් ශ්‍රී ලංකා මහබැංකුව විසින් වානිජ බැංකු වෙත යොමු කරනු ඇති බවයි වාර්තා වන්නේ.\nමෙම තත්ත්වය හමුවේ කොළඹ වරායේ සිර වී තිබූ කිරිපිටි මෙටි්‍රක් ටොන් 360ක් නිදහස් කර ගැනීමට අවස්ථාව සැලසෙනු ඇති.\nතවමත් ප්‍රදේශ රැසක කිරිපිටි මිල දී ගැනීම සඳහා ජනතාව දිගු පෝලිම්වල රැදී සිටින ආකාරයක් දක්නට ලැබෙනවා.",
       "URL": "https://www.hirunews.lk/283835/වරායේ-සිරවුණු-කිරිපිටි-තොග-ලබන-අඟහරුවාදා-නිදහස්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1654"
}