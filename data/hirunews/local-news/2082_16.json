{
       "Source": "hirunews",
       "Timestamp": "Wednesday, 17 March 2021 - 14:50",
       "Headline": "96 ක්‍රිකට් ලෝක ශූරයන් අගමැති හමුවේ (වීඩියෝ)",
       "News Content": "ක්‍රිකට් පිළිබදව සොයා බැලීම සඳහා කොමිසමක් පත් කරන ලෙස 1996 වසරේදී ලෝක කුසලාන ක්‍රිකට් කිරුළ මෙරටට දිනා දුන් ශ්‍රී ලංකා කණ්ඩායමේ නායක අර්ජුණ රණතුංග ප්‍රකාශ කළා.\n96 ලෝක ක්‍රිකට් ශූරයින්ට සහ එවකට සිටි ක්‍රිකට් පරිපාලකයින්ට උපහාර දැක්වීම සඳහා අග්‍රාමාත්‍ය මහින්ද රාජපක්ෂගේ ප්‍රධානත්වයෙන් අරලිය ගහ මන්දිරයේ දැන් පැවැත්වෙන උත්සවයට එක්වෙමිනුයි ඔහු මේ බව කියා සිටියේ.\nලෝක කුසලානයේ අභිමානවත් 25 වන සැමරුම වෙනුවෙන් මෙම උත්සවය සංවිධානය කර තිබුණා. එම අවස්ථාවට 96 ලෝක කුසලාන කණ්ඩායමට ක්‍රීඩා කළ අරවින්ද ද සිල්වා, රොෂාන් මහානාම, හෂාන් තිලකරත්න, උපුල් චන්දන, මුත්තයියා මුරලිදරන්, රොමේෂ් කළුවිතාරණ ඇතුළු ක්‍රීඩකයින් ද එක්ව සිටියා.\nමෙහිදී ලෝක කුසලානය මෙරටට දිනා දී වසර 25ක් පිරීම නිමිත්තෙන් සමරු මුද්දරයක් ද නිකුත් කෙරුණා.\nමීට වසර 25කට පෙර පාකිස්තානයේ ලාහෝර් ගඩාෆි ක්‍රීඩාංගණයේ පැවති ලෝක කුසලාන අවසන් තරගයේදී ශ්‍රී ලංකාව ලෝක ශූරතාව දිනා ගනු ලැබුවේ ප්‍රබල ඕස්ටේ්‍රලියානු කණ්ඩායම පරාජයටපත් කරමින්.",
       "URL": "https://www.hirunews.lk/265629/96-ක්‍රිකට්-ලෝක-ශූරයන්-අගමැති-හමුවේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2082"
}