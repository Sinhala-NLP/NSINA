{
       "Source": "hirunews",
       "Timestamp": "Friday, 25 September 2020 - 9:28",
       "Headline": "Update :-   පොඩි ලැසී ඔක්තෝම්බර් 9 වනදා දක්වා  රිමාන්ඩ් - තර්ජනය නොකළ බව විත්ති කූඩුවේදී හඬා වැටෙමින් කියයි (වීඩියෝ - ඡායාරූප)",
       "News Content": "බූස්ස බන්ධනාගාරයේ රඳවා සිටින සංවිධානාත්මක අපරාධකරුවෙකු වන ජනිත් මධුසංක හෙවත් පොඩි ලැසී ලබන මස 09 වනදා දක්වා යළි රක්ෂිත බන්ධනාගාර ගත කෙරුණා.\nඒ, ඔහු අද (25) නැවතත්, ගාල්ල මහේස්ත්‍රාත් හර්ෂණ කැකුණවෙල හමුවට ඉදිරිපත් කිරීමෙන් අනතුරුවයි.\nසැකකරු අද අධිකරණයට රැගෙන එනු ලැබුවේ බන්ධනාගාර, පොලිස් හා පොලිස් විශේෂ කාර්ය බලකායේ  ආරක්ෂාව මධ්‍යයේයි.\nබූස්ස බන්ධනාගාරයේදී ජනාධිපතිවරයාට, ආරක්ෂක ලේකම්වරයාට සහ බන්ධනාගාර නිලධාරීන්ට ප්‍රසිද්ධියේ මරණ තර්ජන එල්ල කිරීමේ සිද්ධිය සම්බන්ධයෙන් නීතිපති දෙපාර්තමේන්තුව අධිකරණයට කළ කරුණු දැක්වීමට අදාළ, නඩු විභාගය සඳහා ඔහු අද (25) පෙරවරුවේ ගාල්ල මහේස්ත්‍රාත් හමුවට ඉදිරිපත් කෙරුණා.\nඑහිදී නියෝජ්‍ය සොලිසිටර් ජනරාල් දිලීප පීරිස් පසුගියදා අපරාධ පරීක්ෂණ දෙපාර්තමේන්තුවේ නිලධාරීන් බූස්ස බන්ධනාගාරය වෙත ගොස් පොඩි ලැසීගෙන් ලබාගත් ප්‍රකාශවල සාරාංශය ඇතුළත් වැඩිදුර වාර්තාවක් අද අධිකරණයට ඉදිරිපත් කරනු ලැබුවා.\nතමන් එවැනි තර්ජනයක් නොකළ බවත්, තමන්ට සිදුවන අපහසුතාවන් පිළිබඳ පමණක් පැවසූ බවටත් සැකකරු ප්‍රකාශ ලබාදෙමින් සඳහන් කළ බව නියෝජ්‍ය සොලිසිටර් ජනරාල්වරයා අධිකරණයට කියා සිටියා.\nගාල්ල මහේස්ත්‍රාත් හර්ෂණ කැකුණවෙල නඩුවේ දෙවන සැකකරු ලෙස නම් කර සිටින පොඩි ලැසී වෙනුවෙන් නීතීඥ සහයක් ඇත්දැයි විමසා සිටි අතර, ප්‍රකාශයක් ලබාදීමට අවසර ලබාදෙන ලෙස එහිදී පොඩි ලැසී අධිකරණයෙන් ඉල්ලීමක් කළා.\nඑහෙත් ඊට අවසර හිමි නොවූ බවයි අප අධිකරණ වාර්තාකරු කියා සිටියේ.\nකෙසේ වෙතත් එහිදී කඳුළු පිරි දෙනෙතින් පොඩි ලැසී සංවේදී වූ බවයි හිරු අධිකරණ වාර්තාකරු වැඩිදුරටත් සඳහන් කළේ.\nඅපරාධ පරීක්ෂණ දෙපාර්තමේන්තුව ගොනුකළ මෝසමක් අනුව ගාල්ල මහේස්ත්‍රාත් අධිකරණය හමුවේ පසුගිය 17 වනදා කැඳවූ නඩුවේදී අපරාධ පරීක්ෂණ දෙපාර්තමේන්තුව ඉල්ලා සිටියේ පොඩි ලැසී මරණ තර්ජනය කිරීමේ නඩුවේ දෙවන සැකකරු ලෙස නම් කිරීමට අවසර ලබාදෙන ලෙසයි.\nඒ අනුව ඊට අවසර ලබාදුන් ගාල්ල ප්‍රධාන මහේස්ත්‍රාත් හර්ෂණ කැකුණවෙල සැකකරු අද දිනය දක්වා රක්ෂිත බන්ධනාගාර ගත කර තිබුණා.\nupdate :- Friday, September 25, 2020,9.59 AM\n-------------------------------------------------------------------\n'පොඩි ලැසී' ගාල්ල මහේස්ත්‍රාත් අධිකරණයට\nසංවිධානාත්මක අපරාධකරුවෙකු වන ජනිත් මධුසංක හෙවත් 'පොඩි ලැසී' ගාල්ල මහේස්ත්‍රාත් අධිකරණයට මේ වනවිට රැගෙනවිත් තිබෙනවා.",
       "URL": "https://www.hirunews.lk/251055/update-පොඩි-ලැසී-ඔක්තෝම්බර්-9-වනදා-දක්වා-රිමාන්ඩ්-තර්ජනය-නොකළ-බව-විත්ති-කූඩුවේදී-හඬා-වැටෙමින්-කියයි-වීඩියෝ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=2431"
}