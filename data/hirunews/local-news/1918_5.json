{
       "Source": "hirunews",
       "Timestamp": "Sunday, 30 May 2021 - 18:48",
       "Headline": "ස්පුට්නික් දෙවන මාත්‍රාව අවශ්‍ය ද යන්න ගැන පරීක්ෂණයක්  (වීඩියෝ)",
       "News Content": "ස්පුට්නික් එන්නතේ දෙවන මාත්‍රාව ලබාදීම අවශ්‍යද යන්න සම්බන්ධයෙන් කොවිඩ් තාක්ෂණික කමිටුව මගින් මේ වනවිට සාකච්ඡා ආරම්භ කර තිබෙනවා.\nමහනුවර එන්නත්කරණ වැඩසටහන නිරීක්ෂණයට පැමිණි අවස්ථාවේ කැබිනට් ප්‍රකාශක අමාත්‍ය කෙහෙළිය රඹුක්වැල්ල මේ බව සදහන් කළා.\nඑමෙන්ම නාරාහේන්පිට අභයාරාම විහාරස්ථානයේ ඊයේ ඇතිවූ සිද්ධිය සෞඛ්‍ය අමාත්‍යාංශය විසින් සංවිධාන කරන ලද හෝ අනුදැනුම ඇතිව සිදුකරන ලද වැඩසටහනක් නොවන බව සෞඛ්‍ය ඇමතිනි පවිත්‍රා වන්නිආරච්චි ප්‍රකාශ කළා.\nඊයේ පෙරවරුවේ සිට නාරාහේන්පිට අභයාරාම විහාරස්ථානයට ජනතාව විශාල ලෙස රැස්වී සිටින බවට වාර්තාවූ අතර, එම තත්වය කොරෝනා මර්දන වැඩපිළිවෙලට බාධාවක් බවයි ඇය පෙන්වා දෙන්නේ.\nකෙසේ වෙතත් අභයාරාමාධිපති ස්වාමීන් වහන්සේගේ ඉල්ලීම පරිදි පස්වරු පහට පමණ රැස්ව සිටි සුළු පිරිසකට කොවිෂීල්ඩ් එන්නත ලබාදීමට පියවර ගත් බවට සෞඛ්‍ය  ඇමතිනි පවිත්‍රා වන්නිආරච්චි කියා සිටියා.\nකෙසේ වෙතත් අද දිනයේත් අභයාරාම විහාරස්ථාන පරිශ්‍රයේ විශාල පිරිසක් රැස්ව සිටියේ එන්නත් ලබාගැනීම සඳහා බව පවසමින්. එලෙස එන්නත් ලබාගැනීමට පැමිණි පිරිස අතර නොසන්සුන්තාවක්ද හට ගත්තා.\nඑමෙන්ම අග්‍රාමාත්‍ය මහින්ද රාජපක්ෂ අද මාතර දිස්ත්‍රික්කයේ සිදුකරන එන්නත්කරණ කටයුතු නිරීක්ෂණය කිරීම සඳහා එක්වුණා.\nඒ අනුව මාතර - වැල්ලමඩම ප්‍රදේශයේ පිහිටි මහින්ද රාජපක්ෂ විද්‍යාලයේ ක්‍රියාත්මක එන්නත්කරණ මධ්‍යස්ථානයට ගිය අග්‍රාමාත්‍යවරයා එහි කටයුතු නිරීක්ෂණය කළ බවයි අග්‍රාමාත්‍ය කාර්යාලය සඳහන් කළේ.\nජනතාව අපහසුතාවට පත් නොවන ආකාරයට එන්නත්කරණ වැඩපිළිවෙල ක්‍රියාවට නංවන ලෙස උපදෙස් දුන් අග්‍රාමාත්‍යවරයා එන්නත්කරණ ක්‍රියාවලිය අඛන්ඩව ක්‍රියාත්මක කළ යුතු බවද සඳහන් කළා.\nමේ අතර, කොරෝනා මර්දන එන්නත්කරණ වැඩසටහන් යාපනය, මහනුවර සහ රත්නපුර දිස්ත්‍රික්කවල අද සිට ආරම්භ කෙරුණා.\nඑමෙන්ම, යාපනය දිස්ත්‍රික්කයේ එන්නත්කරණය ආරම්භ කළේ මධ්‍යස්ථාන 12 ක් කේන්ද්‍ර කරගනිමින්.",
       "URL": "https://www.hirunews.lk/272892/ස්පුට්නික්-දෙවන-මාත්‍රාව-අවශ්‍ය-ද-යන්න-ගැන-පරීක්ෂණයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1918"
}