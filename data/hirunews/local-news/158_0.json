{
       "Source": "hirunews",
       "Timestamp": "Sunday, 23 July 2023 - 21:48",
       "Headline": "යුක්‍රේන - රුසියා ගැටුම් හමුවේ ඉහළ යන තිරිඟු පිටි මිල (වීඩියෝ)",
       "News Content": "කළු මුහුද කේන්ද්‍ර කරගනිමින් රුසියාව හා යුක්‍රෙනය අතර ඇති වී තිබෙන ගැටුම් හේතුවෙන් මෙරට තිරිඟු පිටි සැපයුමටද බලපෑම් එල්ල විය හැකි බව රුසියාවේ හිටපු ශ්‍රී ලංකා තානාපති සහ රුසියානු - ශ්‍රී ලංකා මිත්‍රත්ව සංගමයේ ප්‍රධාන ලේකම් වෛද්‍ය සමන් වීරසිංහ මහතා පවසනවා.\nහිරු ප්‍රවෘත්ති සමඟ විශේෂ සාකච්ඡාවකට එක්වෙමින් ඔහු වැඩිදුරටත් සඳහන් කළේ ඒ අනුව නුදුරේදීම මෙරට තිරිඟු පිටි මිලද ඉහළ යා හැකි බවයි.\nරුසියාව, යුක්‍රෙනය හා ක්‍රිමියාව ආශ්‍රිතව පිහිටි කළු මුහුද ජාත්‍යන්තර ආහාර සැපයුම් ජාලයේ උපායමාර්ගික වශයෙන් වැදගත් සන්ධිස්ථානයක්.\nඊට හේතුව බාර්ලි, බඩ ඉරිඟු සහ තිරිඟු යන ධාන්‍ය වර්ගවල ලොව ප්‍රධානම සැපයුම්කරුවෙකු වන යුක්‍රේනය සිය අපනයන කටයුතු කළු මුහුද හරහා අනිවාර්යයෙන්ම සිදුකිරීමයි.\nපසුගිය වසරේ පෙබරවාරි මාසයේදී රුසියාව යුක්‍රේනය ආක්‍රමණය කළ අවස්ථාවේ ඒ ආශ්‍රිත වරායන් සියල්ල අවහිර කිරීමට රුසියානු නාවික හමුදා කටයුතු කළා.\nමෙය ලෝක ආහාර මිල සැලකිය යුතු ඉහළ යාමට බලපෑම් කිරීමත් සමග\nපසුගිය වසරේ ජූලි මාසයේදී, රුසියාව සහ යුක්‍රේනය අතර ධාන්‍ය ගිවිසුමක් ඇතිකරගත්තේ තුර්කිය සහ එක්සත් ජාතීන්ගේ සංවිධානයේද මැදිහත්වීමෙන්.\nඒ අනුව යුක්‍රේනයේ සිට කළු මුහුදේ නාවික සැතපුම් 310 ක් පමණ දිග මුහුදු මාර්ගයක ධාන්‍ය ඇතුළු භාණ්ඩ නැව් ප්‍රවාහනයට අවසර හිමි වුණා.\nඅදාළ රටවල් අතර එළැඹි ගිවිසුම පසුගිය ජුලි 17 වනදා එම ගිවිසුම අවසන් වූ අතර එතැන් සිට රුසියාව යුක්‍රේනයේ වරායන් වෙත ගුවන් ප්‍රහාර මාලාවක් දියත් කිරීමෙන් පසු ධාන්‍ය මෙට්‍රික් ටොන් 60,000 ක් පමණ විනාශ වූ බව සඳහන්.\nමේ වනවිට කළු මුහුදේ ගමන් කරන සියලුම භාණ්ඩ නැව් හමුදා ඉලක්ක ලෙස සලකන බව රුසියානු ආරක්ෂක අමාත්‍යාංශය පවසා තිබෙනවා.\nමෙවැනි පසුබිමක යුරෝපා සහ අමෙරිකානු වෙළෙඳපොළේ තිරිඟු මිල තියුණු ලෙස ඉහළ ගොස් ඇති අතර මෙය ආසියානු රටක් වන ශ්‍රී ලංකාවට කුමන බලපෑමක් ඇති කරනු ඇතිද?",
       "URL": "https://www.hirunews.lk/342277/යුක්‍රේන-රුසියා-ගැටුම්-හමුවේ-ඉහළ-යන-තිරිඟු-පිටි-මිල-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=158"
}