{
       "Source": "hirunews",
       "Timestamp": "Saturday, 15 July 2023 - 8:15",
       "Headline": "ගම්පහදී මියගිය බිළිඳාගේ මව්පියන් ඩී.ඒ.එන් පරීක්ෂණයට රුධිර සාම්පල දෙයි",
       "News Content": "ගම්පහ දිස්ත්‍රික් මහ රෝහලේ නොමේරු ළදරු ඒකකයේ ප්‍රතිකාර ලබමින් සිටියදී සැකකටයුතු අන්දමින් මියගිය දින 22ක් වයසැති පිරිමි දරුවාගේ සැබෑ මවුපියන් සොයාගැනීම සඳහා පැවැත්වෙන ඩී.එන්.ඒ. පරීක්ෂණය සඳහා එම දරුවා තමන්ගේ නොවන බවට ප්‍රකාශ කරන යුවළ ඊයේ ලේ සාම්පල ලබාදී තිබෙනවා.\nඒ, ගම්පහ මහේස්ත්‍රාත්වරයා කරනු ලැබූ නියෝගයකට අනුවයි.\nඩී.එන්.ඒ. පරීක්ෂණය සඳහා ලේ සාම්පල ලබාදීම අදාළ යුවළ විසින් ප්‍රතික්ෂේප කිරීම හේතුවෙන් ගම්පහ මහේස්ත්‍රාත් ශිලනි චතුරන්ති පෙරේරා ඔවුන්ට ගම්පහ අධිකරණ වෛද්‍ය නිලධාරී වෙත ලේ සාම්පල ලබා දෙන ලෙස පෙරේදා නියෝග කර තිබුණා.\nඅධිකරණයෙන් කරන ලද එම නියෝගය මත මියගිය දරුවාගේ මව සහ පියා යැයි කියන යුවළ ඊයේ ගම්පහ දිස්ත්‍රික් මහ රෝහලට පැමිණ අධිකරණ වෛද්‍ය නිලධාරී වෙත ලේ සාම්පල ලබාදීමට නම් අධිකරණයෙන් ලිඛිත නියෝගයක් පොලීසියෙන් ඉල්ලා සිටි බව පරීක්ෂණ කටයුතු සඳහා සහභාගි වූ පොලිස් නිලධාරියෙකු සදහන් කළා.\nමියගිය දරුවාගේ මවුපියන් යැයි කියන එම යුවල විවිධ හේතු දක්වමින් ලේ සාම්පල ලබාදීම සඳහා අධිකරණ වෛද්‍ය නිලධාරි වෙත ඉදිරිපත් නොවී රෝහල තුල කාලය ගතකරමින් සිටි බවද වාර්තා වනවා.\nනැවත තවත් අධිකරණ නියෝගයක් ලබා ගැනීමට ඊයේ පොලිසිය කටයුතු කිරීමට සූදානම් වූ අවස්ථාවේදී අදාළ යුවළ අධිකරණ වෛද්‍ය නිලධාරී වෙත ලේ සාම්පල් ලබාදීම සඳහා ඉදිරිපත් වී ඇත්තේ.\nගම්පහ - මහ රෝහලේ නොමේරූ ළදරු ඒකකයේ ප්‍රතිකාර ලබමින් සිටියදී සැකකටයුතු අන්දමින් මියගිය දින 22 ක් වයසැති පිරිමි දරුවා තම දරුවා නොවන බැවින් එම මළසිරුර භාරගැනීමට නොහැකි බව මියගිය දරුවාගේ දෙමාපියන් ප්‍රකාශ කර තිබුණේ පසුගිය අට වෙනිදායි.\nශ්‍රී ජයවර්ධනපුර රෝහලේ ගෙවන වාට්ටුවකට දරු ප්‍රසූතියක් සඳහා පසුගිය මැයි මස 29 වනදා ඇතුළත් වී අදාළ මව සිසේරියන් සැත්කමකින් මෙම බිළිඳා බිහි කළ අතර, පසුව රෝහල් බලධාරීන් දරුවා නොමේරූ ළදරු ඒකකයට ඇතුළත් කළා.\nඑහි ප්‍රතිකාර ලබමින් සිටියදියි මෙම බිළිඳා ගම්පහ රෝහලට මාරුකර යවනු ලැබුවේ.",
       "URL": "https://www.hirunews.lk/341253/ගම්පහදී-මියගිය-බිළිඳාගේ-මව්පියන්-ඩී-ඒ-එන්-පරීක්ෂණයට-රුධිර-සාම්පල-දෙයි",
       "Category": "Local News",
       "Parent URL": "https://www.hirunews.lk/local-news.php?pageID=183"
}