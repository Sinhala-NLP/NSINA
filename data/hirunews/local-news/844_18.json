{
       "Source": "hirunews",
       "Timestamp": "Sunday, 25 September 2022 - 20:39",
       "Headline": "ඇල්ල රක්ෂිතයේ ගින්නට අත්අඩංගුවට ගත් සිසුන්ට ඇප - එක් අයෙකුට පැල 10 බැගින් රෝපණය කරන්නැයි නියෝග",
       "News Content": "ඇල්ල රක්ෂිත ප්‍රදේශයේ ගිනි තැබීමේ සිද්ධියට අදාළව අත්අඩංගුවට ගත් පාසල් සිසුන් 16 දෙනා ඇප මත නිදහස් කර තිබෙනවා.\nඒ ඔවුන් අද ඇල්ල පොලිසිය මගින් බණ්ඩාරවෙල මහේස්ත්‍රාත් අධිකරණයට ඉදිරිපත් කිරීමෙන් අනතුරුවයි.\nඒ අනුව එක් අයෙකුට රුපියල් ලක්ෂය බැගින් වූ ශරීර ඇප මත ඔවුන් මුදාහැර ඇති බව පොලිසිය සඳහන් කළා.\nලබන ඔක්තෝම්බර් මස 2 වන ඉරිදා ඇල්ල පොලිස් ස්ථානයේ අධීක්ෂණය යටතේ ඇල්ල ප්‍රදේශයේ තෝරාගත් ස්ථානයක එක් අයෙකුට පැල 10 බැගින් රෝපණය කරන ලෙසටයි අධිකරණය නියෝග කර ඇත්තේ.\nඊයේ (24) ඇල්ල කඳුවැටියට ගිනි තබා අනර්ථය සිදු කිරීම සම්බන්ධයෙන් පාසල් සිසුන් 16 දෙනෙකු ප්‍රදේශවාසීන් විසින් රඳවාගෙන ඇල්ල පොලිසියට දැනුම්දීමෙන් අනතුරුව පොලිසිය විසින් අත්අඩංගුවට ගෙන තිබුණා.\nසැකකාර සිසුන් අවුරුදු 16 වයසේ පසුවන පස්සර හා බදුල්ල ප්‍රදේශවල පදිංචිකරුවන් බවටයි අනාවරණ වී ඇත්තේ.\nඔවුන් උපන්දින සාදයක් පැවැත්වීම සඳහා ඇල්ල කඳුවැටියට පැමිණ සිටියදී මෙලෙස රක්ෂිතයට ගිනි තබා ඇති බවට පොලිස් විමර්ශනවලදී හෙළිවි තිබෙනවා.",
       "URL": "https://www.hirunews.lk/316312/ඇල්ල-රක්ෂිතයේ-ගින්නට-අත්අඩංගුවට-ගත්-සිසුන්ට-ඇප-එක්-අයෙකුට-පැල-10-බැගින්-රෝපණය-කරන්නැයි-නියෝග",
       "Category": "Local News",
       "Parent URL": "https://www.hirunews.lk/local-news.php?pageID=844"
}