{
       "Source": "hirunews",
       "Timestamp": "Thursday, 10 March 2022 - 13:24",
       "Headline": "ආනයන සීමාවෙන් සංචාරක සහ කර්මාන්තවලට බලපෑම් (වීඩියෝ)",
       "News Content": "අත්‍යාවශ්‍ය නො වන භාණ්ඩ රැසකට ආනයන සීමා පැනවීමට කටයුතු කිරීමත් සමග නිෂ්පාදන, ව්‍යාපාරික ඇතුළු ක්ෂේත්‍ර රැසකට බලපෑම් එල්ල වනු ඇති බව වෙළදපළ විශ්ලේෂකයින් පෙන්වා දෙනවා.\nමේ අතර, මහබැංකුව මගින් ඩොලරයට සාපේක්ෂ ව රුපියලේ අගයෙහි නම්‍යශීලිතාවයක් ඇති කිරීම හේතුවෙන් අද දිනයේදී වාණිජ බැංකු ඩොලරයේ විකුණුම් මිල රුපියල් 260 දක්වා ඉහළ නංවා තිබෙනවා.\nභාණ්ඩ 367කට ආනයන සීමා පැනවීමට අදාළ නිවේදනයට මුදල් අමාත්‍ය බැසිල් රාජපක්ෂ ඊයේ අත්සන් කළ අතර, මේ හේතුවෙන් වැඩිම බලපෑම සංචාරක හෝටල් කර්මාන්තයට එල්ල වනු ඇති බව සංචාරක හෝටල් සංගමය ප්‍රකාශ කළා.\nකොරෝනා ව්‍යාප්තියත් සමඟ සංචාරක හෝටල් කර්මාන්තය කඩා වැටුණු අතර, පසු ව එය නගා සිටුවීම සදහා රජය කටයුතු කරනු ලැබුවා.\nමේ වන විට එය ලාභ ලබමින් පවතින මොහොතක ආනයන භාණ්ඩ සදහා සීමා පැනවීමෙන් සංචාරක කර්මාන්තය කඩා වැටීමේ අවදානමකට මුහුණ දිය හැකි බව සංචාරක හෝටල් සංගමයේ සභාපති ශාන්ති කුමා කියා සිටියා.\nඊයේ සීමා පැනවූ භාණ්ඩ මෙරටට ගෙන්වීමේ දී ආනයන අපනයන පාලකවරියගෙන් බලපත්‍රයක් ලබා ගත යුතු අතර, ඊට පෙර මුදල් අමාත්‍යාංශයේ ලේකම්වරයාගෙන් ද නිර්දේශයක් ලබා ගත යුතුයි.\nමේ සම්බන්ධයෙන් හිරු ප්‍රවෘත්ති අංශය ශ්‍රී ලංකා ප්‍රතිපත්ති අධ්‍යයන ආයතනයේ ජාත්‍යන්තර වෙළෙඳාම පිළිබද පර්යේෂකයෙකු වන ආචාර්ය අසංක විජේසිංහගෙන් ප්‍රශ්න කළා.\nකෙසේ වෙතත්, ආනයන සීමා පැනවීමට අදාළ ගැසට් නිවේදනය අද දවස තුළ නිකුත් කිරීමට සැලසුම් කර තිබුණ ද ඊට සංශෝධන එක් කිරීමට නියමිත බව මුදල් අමාත්‍යාංශය දැනුම් දී තිබෙනවා.\nඒ අනුව එම සංශෝධන එක් කිරීමෙන් පසු අදාළ ගැසට් නිවේදනය අද දවස තුළ නිකුත් කිරීමට කටයුතු කරන බවයි රජයේ මුද්‍රණාලය සදහන් කළේ.",
       "URL": "https://www.hirunews.lk/299140/ආනයන-සීමාවෙන්-සංචාරක-සහ-කර්මාන්තවලට-බලපෑම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1303"
}