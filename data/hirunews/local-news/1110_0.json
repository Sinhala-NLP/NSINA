{
       "Source": "hirunews",
       "Timestamp": "Wednesday, 08 June 2022 - 18:37",
       "Headline": "අසාර්ථක වූ නාගරික සංවර්ධන අධිකාරියේ ව්‍යාපෘති ගැන කෝප් කමිටුවේ දී අනාවරණ රැසක්",
       "News Content": "නාගරික සංවර්ධන අධිකාරිය යටතේ ඇති සහ අධීක්ෂණය වන ව්‍යාපෘති ගණනාවක් ම සාර්ථකව ලාබ ලබන තත්ත්වයක නො පවතින බව හෙළිදරව් වී තිබෙනවා.\nඊයේ (07) පැවති පොදු ව්‍යාපාර පිළිබඳ කාරක සභාවේ දී ඒ බව අනාවරණය වුණා.\nඒ අනුව නාගරික සංවර්ධන අධිකාරිය යටතේ ආරම්භ කළ, සංවර්ධනය කළ සහ මුදල් වියදම් කොට දැනට අතරමග නැවතී ඇති ව්‍යාපෘති වහා ම සාර්ථක කර රටට ආදායමක් ලැබෙන තත්ත්වයට පත් කරන ලෙස කෝප් කමිටුව නාගරික සංවර්ධන අධිකාරියේ නිලධාරීන්ට උපදෙස් දී තිබෙනවා.\nපාර්ලිමේන්තු මන්ත්‍රී, කෝප් කමිටුවේ සභාපති, මහාචාර්ය චරිත හේරත් ඒ බව ඔවුන්ට දන්වා තිබෙනවා.\nඔහු මෙම උපදෙස් ලබාදුන්නේ නාගරික සංවර්ධන අධිකාරියේ නිලධාරීන් පොදු ව්‍යාපාර පිළිබඳ කාරක සභාවට ඊයේ (07) කැඳවා තිබූ අවස්ථාවේදීයි.\nනාගරික සංවර්ධන අධිකාරියේ නිලධාරීන් කෝප් කමිටුවට කැඳවා තිබුණේ, 2017 හා 2018 වර්ෂවල විගණකාධිපති වාර්තා සහ වර්තමාන කාර්ය සාධනය පිළිබඳව සාකච්ඡා කිරීමටයි.\nතව ද, දෛනිකව කොළඹ නගරයට පැමිණෙන වාහන නවතා තැබීමට ඇති ස්ථාන වැඩිකිරීම සහ කොළඹ නගරයට දෛනිකව පැමිණෙන ජනතාවගේ සනීපාරක්ෂණ අවශ්‍යතා සලසාදීමට අවශ්‍ය පහසුකම් වැඩිකිරීම පිළිබඳව ද මෙහි දී සාකච්ඡා කළා.\nහම්බන්තොට සංවර්ධන ව්‍යාපෘතිය, මීතොටමුල්ල පුනර්ජීවන ව්‍යාපෘතිය, කර්මාන්තපුරයක් ඉදිකරීමට මිල්ලෑව වතුයායෙන් අක්කර 812 ක් පවරා ගැනීමට අදාළ ව්‍යාපෘතිය ඇතුළු ව්‍යාපෘති කිහිපයක් පිළිබඳව ද මෙහි දී කෝප් කමිටු සභාපතිවරයා පෙන්වා දුන්වා.\nවිශේෂයෙන් ම හම්බන්තොට සංවර්ධන ව්‍යාපෘති සැලැස්ම යටතේ රුහුණුපුර ජාත්‍යන්තර සම්මන්ත්‍රණශාලාව ඉදිකිරීම සඳහා වැය වූ මුදල පිළිබඳව සහ අයභාර වියදම් ලෙස පවත්වාගෙන යාම සඳහා 2017 වර්ෂයේ සිට 2019 වර්ෂය දක්වා වැයකර තිබූ මුදල පිළිබඳව ද සාකච්ඡා වුණා.\nවිශේෂයෙන් ම මෙහි දී සඳහන් වූයේ මේ සඳහා 2017 වර්ෂයේ සිට 2019 වර්ෂය දක්වා අයභාර වියදම් ලෙස රුපියල් 75,889,769 ක් වැයකර තිබූ බවත්, මේ මගින් 2017 සිට 2019 දක්වා ලැබී තිබූ ආදායම රුපියල් 15,896,360 ක් බව‍යි.\nමෙහිදී නාගරික සංවර්ධන අධිකාරිය නියෝජනය කරමින් පැමිණි නිලධාරීන් සඳහන් කළේ එය හම්බන්තොට නගර සංවර්ධන සැලැස්මට අදාළ අංගයක් බවයි.\nනමුත් මෙම ප්‍රධාන සංවර්ධන ව්‍යාපෘතියේ සැලැස්ම ක්‍රියාත්මක නොවීම නිසා මෙම ව්‍යාපෘතිය සාර්ථක වී නැති බව ඔහුත් පෙන්වා දී තිබුණා.\nඑසේ ම මෙය දිගටම පාඩු ලබා ඇති නිසා ආයතන දෙකක් සඳහා මෙහි කළමනාකාරීත්වය පැවරීම මගින් ලාබ ලබාගැනීමට කටයුතු කරන බවද ඔහු පවසා සිටියා.\nතව ද රුහුණුපුර ජාත්‍යන්තර සම්මන්ත්‍රණශාලාව ඉදිකිරීම සිදු වූයේ විදේශ ආධාර යටතේ බවත්, මේ සඳහා උපදේශන කටයුතු පමණක් නාගරික සංවර්ධන අධිකාරිය සිදු කළ බවත් මෙහි දී පෙන්වා දුන්නා.\nමේ සඳහා නාගරික සංවර්ධන අධිකාරිය සතු මුදල් වියදම් නොකළ බවද අදාළ නිලධාරීන් කෝප් කමිටුව හමුවේ ප්‍රකාශ කළා.\nමෙහි දී කෝප් කමිටු සභාපතිවරයා පැවසුවේ, මේ සම්බන්ධයෙන් සොයා බලා අදායම් ලබන තත්ත්වයට ගෙන ඒමට කඩිනමින් කටයුතු කරන ලෙසයි.\nතවද 2017 වර්ෂයේ මීතොටමුල්ල කසල කන්ද නාය යෑමෙන් පසුව, මීතොටමුල්ල පුනර්ජීවන ව්‍යාපෘතියට අදාළව කසල කන්ද ස්ථායිකරණය සඳහා මීටර් 30 සිට 12 දක්වා මට්ටම් කර බැලැන්කට් ලේයරයක් යෙදීම හා හරිතාගාර වායු විමෝචන ඒකක ස්ථාපනය කිරීමට, පෞද්ගලික ආයතනයක් වෙත රුපියල් මිලියන 269.5 ක් 2020 වර්ෂයේ ලබා දී තිබීම පිළිබඳවත් එහි කාර්යය සාධනය පිළිබඳවත් කෝප් කමිටුවේ දී සාකච්ඡා වුණා.\nනමුත් ස්ථායීකරණය කරන ලද කසල පිහිටි ස්ථානය වර්තමානය වනවිට නිසි කළමනාකරණයකින් හා අධීක්ෂණයකින් තොරව පවතින බවත් මෙහිදී අනාවරණය වුණා.\nමේ අනුව මේ ගැන පරීක්ෂණයක් සිදු කොට මාස 2ක් ඇතුළත වර්තාවක් ලබාදෙන ලෙස කෝප් කමිටු සභාපතිවරයා අදාල නිලධාරීන්ට දැනුම් දුන්නා.\nතව ද නාගරික සංවර්ධන අධිකාරිය යටතේ පවතින නිවාඩු නිකේතන පිළිබඳව මෙහි දී අවධානය යොමු වූ අතර කෝප් කමිටු සාමාජික මන්ත්‍රීවරුන් පැවසුවේ නාගරික සංවර්ධන අධිකාරිය යටතේ ඇති සෑම දිස්ත්‍රික්කයක ම පවතින නිවාඩු නිකේතන පිහිටා ඇත්තේ එම දිස්ත්‍රික්කයේ දර්ශනීය ම ස්ථානයක කියායි.\nමේ නිසා ටෙන්ඩර් ලබාදීමේ දී රාජ්‍ය ආදායම වැඩි කරගැනීමට කටයුතු කළ යුතු බව ඔවුන් අවධාරණය කළා.\nඑසේ ම මෙම නිවාඩු නිකේතන කුලියට ලබාගන්නා පිරිස් ඇතැම් විට දේශපාලන හිතවත්කම් මත ලබාගැනීම සිදුවන බවත් මෙහි දී කෝප් කමිටු සාමාජික මන්ත්‍රීවරුන් ප්‍රකාශ කළා.\nඑසේ ම මෙම නිවාඩු නිකේතන නිසියාකාරව නඩත්තු නො කිරීම නිසා අබලන් තත්ත්වයකට පත්වී ඇති බවද මෙහි දී අනාවරණය වුණා.\nතවද 2011 වර්ෂයේ පිහිට වූ රෙස්ට් හවුස් සමාගමට අදාළ මෙම නිවාඩු නිකේතනවල ක්‍රියාකාරීත්වය පිළිබඳව ද කෝප් කමිටුවේ දී සාකච්ඡා වුණා.\nඒ අනුව කෝප් කමිටුවේ සභාපතිවරයා නිර්දේශ කළේ මෙම නිවාඩු නිකේතන අලුත්වැඩියා කිරීම පිළිබඳව සැලසුමක් ඇතුළත්කොට, මාසයක් ඇතුළත වාර්තාවක් ලබා දෙන ලෙසයි.\nතව ද කොළඹ විජේවර්ධන මාවතට මායිම්ව පිහිටි අක්කර 2යි රුඩ් 2යි පර්චස් 21.4ක ඉඩමක් සංවර්ධනය කිරීම සඳහා පෞද්ගලික ආයතනයකට දීර්ඝ කාලීන බදු පදනම යටතේ ලබාදීම පිළිබඳව ද කෝප් කමිටුවේ දී සාකච්ඡා වුණා.\nඑසේ ම නාගරික සංවර්ධන අධිකාරිය විසින්, නාගරික ඉඩම් පරිහරණ ප්‍රත්පත්තියක් සකස් කර ක්‍රියාත්මක නොකිරීම සම්බන්ධයෙන් ද කෝප් කමිටුවේ අවධානය මෙම සාකච්චාවේ දී සිදු වුණා.",
       "URL": "https://www.hirunews.lk/306597/අසාර්ථක-වූ-නාගරික-සංවර්ධන-අධිකාරියේ-ව්‍යාපෘති-ගැන-කෝප්-කමිටුවේ-දී-අනාවරණ-රැසක්",
       "Category": "Local News",
       "Parent URL": "https://www.hirunews.lk/local-news.php?pageID=1110"
}