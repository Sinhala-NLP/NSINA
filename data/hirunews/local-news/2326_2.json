{
       "Source": "hirunews",
       "Timestamp": "Wednesday, 18 November 2020 - 12:46",
       "Headline": "අගමැති මහින්ද 75වන උපන්දිනය දරු, මුණුබුරන් සමඟ සමරයි (වීඩියෝ)",
       "News Content": "අඩසියවසක දේශපාලන දිවිය තුළ දෙවරක් ජනාධිපති ධුරය ද, සිව් වරක් අගමැති ධුරය ද හොබවමින් රටට ජයග්‍රහණ රැසක් අත්කර දුන් වත්මන් අග්‍රාමාත්‍ය මහින්ද රාජපක්ෂ මහතාගේ 75 වන ජන්ම දිනය අදයි.\nඅදට යෙදී ඇති අග්‍රාමාත්‍ය  මහින්ද රාජපක්ෂ මහතාගේ 75 වන ජන්ම දිනයට සමගාමීව කිරි අම්මාවරුන් වෙනුවෙන්  දානමය පුණ්‍ය කර්මයක් නාරාහේන්පිට අභයාරාම විහාරස්ථානයේදී අද අලුයම පැවැත්වුණා.\nමහින්ද රාජපක්ෂ පවුලේ පළමු මුණුබුරා අග්‍රාමාත්‍ය සීයාට සුබ පැතුම් එක් කරන ආකාරය රෝහිත රාජපක්ෂ මහතා සිය සමාජ මාධ්‍යයට එක්කර තිබුණා.\nමේ අතර පාර්ලිමේන්තු පරිශ්‍රයේදී ද ආගමික වතාවත්වල නිරත වූ අග්‍රාමාත්‍යවරයා අනතුරුව සිය නිල කාර්යාලයේදී ආණ්ඩු පක්ෂයේ මැති ඇමතිවරුන් සමඟ  උපන් දිනය සැමරුමකට එක් වුණා.\n1945 නොවැම්බර් 18 වැනිදා පාලටුවදී උපත ලබන මහින්ද රාජපක්ෂ මහතාට දේශපාලන පරිසරය කුඩා කල පටන්ම නොමඳව ලැබුණා.\nරාජපක්ෂ පරපුරට උරුම වූ කුරහන් සාටකයේ ආශිර්වාදයෙන්  25 වන වියේදී  මැතිවරණ සටනට පිවිසි තරුණ මහින්ද 1970 වසරේ දී බෙලිඅත්ත ආසනයෙන් මහ මැතිවරණයට ඉදිරිපත්ව ලබාගත් ඡන්ද සංඛ්‍යාව 23,103ක්.\nඒ ඔහුගේ එක්සත් ජාතික පක්ෂ ප්‍රතිවාදියා ඡන්ද 16,477කට සීමා කරමින්.\nමහින්ද රාජපක්ෂ එලෙස තරුණ මන්ත්‍රීවරයෙකු ලෙස මැති සබය නියෝජනය කරන්නේ එවක සිටි ලාබාලතම මන්ත්‍රීවරයාද වෙමින්.\nදේශපාලන දිවි ගමනේදී  සිය ජයග්‍රහණයන් මෙන්ම පරාජයන් ද සම සිතින් විඳගත් මහින්ද රාජපක්ෂ මහතා යළි දේශපාලන සටන් බිමේ පාර්ලිමේන්තු මන්ත්‍රීවරයෙකු, කැබිනට් ඇමතිවරයෙකු, විපක්ෂ නායකවරයෙකු, අගමැතිවරයෙකු ලෙස පමණක් නොව විධායක ජනාධිපතිවරයා ලෙසද කටයුතු කළා.\nඅඩසියවසකට අධික සිය දේශපාලන ජීවිතය තුළ ඔහු රටට දිනාදුන් දේ බොහෝයි.\n30 වසරක් පුරාවට රට වෙලාගත් ශාපලත් යුද්ධය නිමා කිරීමේ ගෞරවයද හිමිවන්නේ මේ කෘතහස්ත දේශපාලනඥයාටයි.\nඑතැන් පටන් රටේ සංවර්ධන යුද්ධය ඇරඹු එතුමන් මෙරටට තවත් ජයග්‍රහණ රැසක් උරුම කර දුන්නා.\nමෙරට ජන ප්‍රසාදය සහ ආශිර්වාදය තුළින් සිව්වන වරටත් අග්‍රාමාත්‍ය ධුරය හොබවන මහින්ද රාජපක්ෂ මහතා ජනාධිපති ගෝඨාභය රාජපක්ෂ මහතාගේ සෞභාග්‍යයේ දැක්මට ආලෝකයක් ලබාදෙමින් රටට තව තවත් ජයග්‍රහණ අත්කර දීම මෙරට සුවහසක් ජනතාවගේ පැතුමයි.",
       "URL": "https://www.hirunews.lk/255004/අගමැති-මහින්ද-75වන-උපන්දිනය-දරු-මුණුබුරන්-සමඟ-සමරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2326"
}