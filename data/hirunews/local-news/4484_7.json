{
       "Source": "hirunews",
       "Timestamp": "Monday, 05 June 2017 - 7:48",
       "Headline": "රට වෙනුවෙන් හිරු, සහන යාත්‍රා ක්‍රියාන්විතයේ 9 වන ආධාර තොගය රත්නපුරයට - සෞඛ්‍ය ක්‍රියාන්විතය කඩුවෙල",
       "News Content": "දිවයිනේ ප්‍රදේශ රැසකට බලපෑ ආපදා තත්ත්වයෙන් විපතට පත් අපේම සහෝදර ජනතාවට සහන සැලසීම අරමුණු කරගනිමින් රට වෙනුවෙන් හිරු, හිරු සහන යාත්‍රා ක්‍රියාන්විතයේ 9 වන ආධාර තොගය අද බෙදා හැරීමට නියමිතයි.\nඒ, රත්නපුර දිස්ත්‍රික්කයේ විපතට පත් ජනතාවටයි. ඒ අනුව රත්නපුර, කිරිඇල්ල සහ අයගම ප්‍රදේශවල විපතට පත් ජනතාව වෙත මෙම අධාර තොග බෙදා හැරෙනවා.\nහිරු සහන යාත්‍රා ක්‍රියාන්විතයේ 08වන ආධාර තොගය ඊයේ ගාල්ල දිස්ත්‍රික්කයේ උඩුගම, ගල්අන්දල සහ නෙළුව ඇතුළු තවත් ප්‍රදේශ කිහිපයක විපතට පත් ජනතාව වෙත බෙදා දුන්නා.\nඑමෙන්ම හිරු සහන යාත්‍රා ක්‍රියාන්විතයේ 6 වන සහ 7 වන ආධාර තොග අප ලබාදුන්නේ ආපදා හේතුවෙන් විපතට පත් මාතර දිස්ත්‍රික්කයේ පීඩාවට පත් ජනතාව වෙතයි.\nරට වෙනුවෙන් හිරු, හිරු සහන යාත්‍රා ක්‍රියාන්විතය වෙනුවෙන් නුගේගොඩ - නාවල පාරේ, පිහිටි ප්‍රධාන එකතු කිරීමේ මධ්‍යස්ථානයට විශාල වශයෙන් ජනතාව අඛණ්ඩව ද්‍රව්‍යමය ආධාර රැගෙන එමින් සිටිනවා.\nමේ අතර, විපතට පත් අපේම සහෝදර ජනතාවට සහන සැලසීම අරමුණින් රට වෙනුවෙන් හිරු, සහන යාත්‍රා ක්‍රියාන්විතයේ තවත් දැවැන්ත පියවරක් වන රට වෙනුවෙන් හිරු සෞඛ්‍ය ක්‍රියාන්විතය අද 4 වන දිනටත් ක්‍රියාත්මකයි.\nඒ අනුව අද දිනයේදී කඩුවෙල - වැලිහිඳ සරණංකර විහාරස්ථානයේ හිරු සෞඛ්‍ය ක්‍රියාන්විතය පැවැත්වෙනු ඇති.\nඊයේ දිනයේදී  වැල්ලම්පිටිය - කොටුවිල ගාමිණී මහා විද්‍යාලයේ සහ ගාල්ල - නෙළුව නැගෙනහිර ප්‍රදේශය කේන්ද්‍ර කරගනිමින් මෙම සෞඛ්‍ය ක්‍රියාන්විතය සිදු කෙරුණා.\nශ්‍රී ලංකා රතු කුරුස සංවිධානය සමඟ එක්ව ක්‍රියාත්මක කරන මෙම සෞඛ්‍ය ක්‍රියාන්විතයට විපතට පත් ජනතාව විශාල ලෙස එක්ව සිටීම ද විශේෂත්වයක්.\nඑමෙන්ම කරාපිටිය වෛද්‍ය පීඨයේ අවසන් වසරේ සිසුන් ද රට වෙනුවෙන් හිරු, සෞඛ්‍ය ක්‍රියාන්විතයට එක්ව විපතට පත් ජනතාව වෙනුවෙන් වෛද්‍ය සේවා ලබාදීම සිදුකරනු ලබනවා.\nපිහිටක් අවැසි මොහොතක පීඩාවට පත් අපේම ජනතාව වෙනුවෙන් හිරු ටී.වී. සහ හිරු එෆ්.එම්. ප්‍රමුඛ ආසියානු මාධ්‍ය ජාලය ඉදිරියටත් කැපවී සිටින බව අප සිහිපත් කරන්නේ නිහතමානීවයි.",
       "URL": "https://www.hirunews.lk/162844/රට-වෙනුවෙන්-හිරු-සහන-යාත්‍රා-ක්‍රියාන්විතයේ-9-වන-ආධාර-තොගය-රත්නපුරයට-සෞඛ්‍ය-ක්‍රියාන්විතය-කඩුවෙල",
       "Category": "Local News",
       "Parent URL": "https://www.hirunews.lk/local-news.php?pageID=4484"
}