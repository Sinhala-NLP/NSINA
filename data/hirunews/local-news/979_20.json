{
       "Source": "hirunews",
       "Timestamp": "Saturday, 30 July 2022 - 16:32",
       "Headline": "විශේෂ හේතු හැර සංගම් ප්‍රධානීන් සහ අමාත්‍යාංශ නිලධාරීන් යලි තරගාවලි නියෝජනය බෑ! - ක්‍රීඩා ඇමති",
       "News Content": "විශේෂ හේතු හැර සංගම් ප්‍රධානීන් සහ අමාත්‍යාංශ නිලධාරීන් යලි තරගාවලි නියෝජනය කිරීම වහා නවත්වන ලෙස ක්‍රීඩා අමාත්‍ය රොෂාන් රණසිංහ ක්‍රීඩා බලධාරීන්ට නියෝග කර තිබෙනවා.\nඒ කොලොම්බියාවෙ දී ලබන පළමු වනදා ආරම්භවීමට නියමිත ලෝක ශුරතා කනිෂ්ට මළල ක්‍රීඩා තරගාවලිය සඳහා සුදුසුකම් ලැබූ හත්දෙනෙකුගෙන් සමන්විත ශ්‍රී ලංකා මළල ක්‍රීඩා කණ්ඩායමට අදාළ තරගාවලිය සඳහා සහභාගී වීමට ඊයේ (29) රාත්‍රියේ දිවයිනෙන් පිටත්ව යාමට නොහැකි වීමේ සිද්ධියත් සමගයි.\nඅදාළ තරගාවලිය සඳහා අවශ්‍ය පරිසාධන මට්ටම් ඉක්ම වූ ශ්‍රී ලංකික ක්‍රීඩක ක්‍රීඩිකාවන් හත් දෙනෙකු ඊට සුදුසුකම් ලබා තිබුණු අතර ඒ සඳහා සහභාගී වීමට ඔවුන්ට අවශ්‍ය අනුමැතිය සහ මුල්‍ය ප්‍රතිපාදන ලබා දෙන්නට ක්‍රීඩා අමාත්‍යංශය පියවර ගෙන තිබුණා.\nනමුත් එම ක්‍රීඩක ක්‍රීඩිකාවන්ට අදාළ තරගාවලියට සහභාගි වීමට නොහැකි වුණේ, ශ්‍රී ලංකා මලල ක්‍රීඩා සංගමයට පැවරී තිබු එක ම වගකීම වූ මෙම ක්‍රීඩක ක්‍රීඩිකාවන්ට අවශ්‍ය ගුවන් ප්‍රවේශපත්‍ර වෙන්කර දීමේ කාර්ය නිසි පරිදි ඉටුකිරීමට අපොහොසත් වීම හේතුවෙන්.\nහිරු ප්‍රවෘත්ති මෙම සිද්ධිය සම්බන්ධයෙන් මුලින් ම කරුණු වාර්තා කිරීමට සමත් වුණා.",
       "URL": "https://www.hirunews.lk/311415/විශේෂ-හේතු-හැර-සංගම්-ප්‍රධානීන්-සහ-අමාත්‍යාංශ-නිලධාරීන්-යලි-තරගාවලි-නියෝජනය-බෑ-ක්‍රීඩා-ඇමති",
       "Category": "Local News",
       "Parent URL": "https://www.hirunews.lk/local-news.php?pageID=979"
}