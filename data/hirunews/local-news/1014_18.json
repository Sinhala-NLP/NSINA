{
       "Source": "hirunews",
       "Timestamp": "Sunday, 17 July 2022 - 11:25",
       "Headline": "රනිල්ට ඡන්දෙ දීලා ගමට එන්න එපා! විරෝධතාකරුවන්ගෙන් මන්ත්‍රීවරුන්ට රතු එළියක් (වීඩියෝ)",
       "News Content": "ජනාධිපතිවරයා තේරීම සඳහා පාර්ලිමේන්තුවේ පැවැත් වීමට නියමිත ඡන්ද විමසීමේ දී වැඩබලන ජනාධිපති, අග්‍රාමාත්‍ය රනිල් වික්‍රමසිංහට ඡන්දය ලබා දී ගමට නොඑන ලෙස සියලු පාර්ලිමේන්තු මන්ත්‍රීවරුන්ට බලකරමින් විරෝධතාවක් පැවැත් වුණා.\nඒ ඊයේ (16) රාත්‍රියේ ගාලු මුවදොර අරගල භූමියේ දී යි.\nමෙහි දී උද්ඝෝෂකයන් කියා සිටියේ රාජපක්ෂවරු ආරක්ෂා කරන්නේ රනිල් වික්‍රමසිංහ බවත්, එම නිසා ඔහු ජනාධිපතිවරයා කිරීමට ඡන්දය ලබා නො දෙන ලෙසයි.\nඉකුත් 14 වැනි දා ගෝඨාභය රාජපක්ෂ සිය ජනපති ධුරයෙන් ඉල්ලා අස් වීමත් සමග මෙරට ශ්‍රී ලංකාවේ ජනාධිපති ධුරය සඳහා මේ වන විට පුරප්පාඩුවක් පවතිනවා.\nපුරප්පාඩු වූ ජනාධිපති ධුරය සඳහා නව ජනාධිපතිවර‍යෙක් තෝරා ගැනීම සඳහා එළඹෙන 20 වැනි දා පාර්ලිමේන්තුවේ ඡන්ද විමසීමක් පැවැත් වීමට නියමිත අතර ඒ සඳහා නාමයෝජනා බාර ගැනීම එළඹෙන 19 වැනි දා සිදු කිරීමට නියමිතයි.\nමේවන විටත් ජනාධිපති ධුරය සඳහා වැඩබලන ජනාධිපති අග්‍රාමාත්‍ය රනිල් වික්‍රමසිංහ, විපක්ෂ නායක සජිත් ප්‍රේමදාස, පාර්ලිමේන්තු මන්ත්‍රී ඩලස් අලහප්පෙරුම සහ පාර්ලිමේන්තු මන්ත්‍රී අනුර කුමාර දිසානායක යන මන්ත්‍රීවරුන් තරග වැදීමට අපේක්ෂා කරන බව නිවේදනය කර අවසන්.",
       "URL": "https://www.hirunews.lk/310190/රනිල්ට-ඡන්දෙ-දීලා-ගමට-එන්න-එපා-විරෝධතාකරුවන්ගෙන්-මන්ත්‍රීවරුන්ට-රතු-එළියක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1014"
}