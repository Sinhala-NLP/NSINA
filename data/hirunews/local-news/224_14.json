{
       "Source": "hirunews",
       "Timestamp": "Friday, 30 June 2023 - 14:53",
       "Headline": "බන්ධනාගාර නියාමක දණ ගැස්වූ සිද්ධියට යුද හමුදා කපිතාන්වරයෙකු අත්අඩංගුවට",
       "News Content": "මිනුවන්ගොඩ - වෑගොව්ව ප්‍රදේශයේ කොළඹ මැගසින් බන්ධනාගාරයේ විනය අංශයේ බන්ධනාගාර නියාමකවරයෙකුගේ නිවසට කඩාවැදී ඔහුව දණගස්වා ගිනි අවිවලින් පහරදී මරණ තර්ජන එල්ල කිරීමේ සිද්ධිය සම්බන්ධයෙන් අත්අඩංගුවට ගත් පිරිස අතර යුද හමුදාවේ ගැමුණු හේවා බලකායේ කපිතාන්වරයෙකුද සිටින බව වාර්තාවනවා.\nපසුගිය මැයි මස 12 වනදා අලුයම මෙම සිද්ධිය වාර්තාවූ අතර, යතුරුපැදියකින් පැමිණි නාදුනන පුද්ගලයින් තුන්දෙනෙකු බන්ධනාගාර නියාමකවරයාගේ මවට ද තර්ජනය කර ඔහුට ද පහරදී තිබුණා.\nපසුව අදාළ බන්ධනාගාර නිලධාරියා මිනුවන්ගොඩ රෝහලට ඇතුළත් කිරීමෙන් අනතුරුව ගම්පහ රෝහලට මාරු කර යැවීමටයි පියවර ගැනුණේ.\nමෙම බන්ධනාගාර නිලධාරියා, බන්ධනාගාරය තුල සිදුවන මත්ද්‍රව්‍ය ජාවාරමට එරෙහිව කටයුතු කළ අයෙක්.\nසිද්ධිය සම්බන්ධයෙන් අපරාධ පරීක්ෂණ දෙපාර්තමේන්තුවේ සංවිධානාත්මක අපරාධ හා මනුෂ්‍ය ඝාතන විමර්ශන ඒකකය මේ වනවිට සැකකරුවන් දස දෙනෙකුට ආසන්න පිරිසක් අත්අඩංගුවට ගෙන ඇති අතර, ඔවුන් සතුව තිබූ ටී 56 ගිනි අවියක් සහ කුඩා වර්ගයේ පිස්තෝල දෙකක්ද සොයාගෙන තිබෙනවා.\nමේවා පසුගියදා 22 වනදා හෝමාගම - මහකටුවාන ප්‍රදේශයේදී පුද්ගලයෙකු වෙඩි තබා ඝාතනය කිරීමේ සිද්ධියේ ප්‍රධාන සැකකරු බව කියන හඳයා නැමැත්තාට අයත් ගිනි අවි බවටයි මේ වනවිට අනාවරණ වී ඇත්තේ.",
       "URL": "https://www.hirunews.lk/339582/බන්ධනාගාර-නියාමක-දණ-ගැස්වූ-සිද්ධියට-යුද-හමුදා-කපිතාන්වරයෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=224"
}