{
       "Source": "hirunews",
       "Timestamp": "Friday, 17 June 2022 - 0:02",
       "Headline": "මම දේශපාලන තීන්දු ගන්නේ ජනතාව වෙනුවෙන් - පක්ෂ වෙනුවෙන් පක්ෂ රැකගන්න තීන්දු ගන්නේ නෑ",
       "News Content": "තමන් දේශපාලන තීන්දු තීරණ ගන්නේ පොදු ජනතාවගේ යහපතට පමණක් වන අතර දේශපාලන පක්ෂ රැකගැනීමට තීන්දු තීරණ නොගන්නා බව කම්කරු හා විදේශ රැකියා අමාත්‍ය මනුෂ නානායක්කාර පවසනවා.\nඅමාත්‍යවරයා මෙම අදහස් ප්‍රකාශ කළේ ශ්‍රී ලංකා විදේශ සේවා නියුක්ති කාර්යාංශයේ නිලධාරීන්ගේ දූදරුවන්ට ශිෂ්‍යත්ව ප්‍රදානය කිරීමේ උත්සවයකට අද (16) එක්වෙමින්.\nමෙහිදී වැඩිදුරටත් අදහස් දැක්වූ අමාත්‍යවරයා.\n“දරුවන් උස් මහත් වෙද්දි අම්මලා, තාත්තලා සතුටු කරන්න පුළුවන් නම් ඒ තමයි ජිවිතයේ ලබන ලොකුම සතුට. කවදාහරි ලොකුවෙලා ඔබේ අම්මට තාත්තාට දොස් අහන්න වෙන්නේ අපි හොදට හැදුනේ නැතිවුනාමයි. අපි හොඳට හැදුනම අපේ අම්මා තාත්තාට හැමෝම ප්‍රශංසා කරනවා. අධ්‍යාපනයෙන් පමණක් නොවෙයි, ගුණවත්කමින් නැණවත්කමින් හැදෙන්න ඕනි. හොඳ ගතිගුණ තියෙන අය කවදත් බැබලෙනවා. අපේ දරුවන් හොඳට හදාගන්න අපි උත්සහ ගන්නවා. අපි නිතරම බලන්නේ අපේ දුවට පුතාට හොඳ දෙයක් කරලා දෙන්න. හැම අම්මා තාත්තාම එහෙමයි. හැමෝම හිතන්නේ මම විඳපු දුකම මගේ දරුවා විඳින්න ඕනි නෑ කියලායි. හැම අම්ම තාත්තම කෙනෙක්ම කැමතියි දරුවන්ට හොඳ අනාගතයක් හදන්න. ඒ නිසයි මෙතරම් කැපවී උගන්වන්නේ” යනුවෙන් අමාත්‍යවරයා වැඩිදුරටත් සඳහන් කළේය.\nවැඩිදුරටත් අදහස් දැක්වු අමාත්‍යවරයා...\n“දේශපාලකයන් විදියට අපි නිතරම බැනුම් අහනවා. නමුත් හෘද සාක්ෂියට එකඟව වැඩ කළාම දුක්වෙන්න අවශ්‍ය නැහැ. මගේ දේශපාලන තීන්දු වෙනස් විදිහට ගන්නවා. මම කරන දේ මට හරි නම්, රටට හරි නම්, මිනිසුන්ගේ පැත්තෙන් තීරණ ගන්නවා. මම මිනිස්සු වෙනුවෙන් දේශපාලන තීන්දු ගන්නවා.” යනුවෙන් ප්‍රකාශ කළේය.\nජීවන යුද්ධය ශ්‍රි ලංකාව වෙළාගෙන ඇති බවත් රටේ ආර්ථිකය ඉහළ නැංවීමට අද පෙරට ඇවිත් සිටින්නේ විදේශගත ශ්‍රමික ප්‍රජාව බවත් මනුෂ නානායක්කාර මහතා සඳහන් කළේය. ගෑස් පෝලිම්, ඉන්ධන පෝලිම්, ඖෂධ පෝලිම් තවමත් තිබෙන බවද සඳහන් කළේය. පසුගිය 9 වැනිදා විශාල විනාශයක් සිදු වුණා. යුද්ධයේදී විනාශ කිරීමට බැරි වූ තරම් දේපල ප්‍රමාණයක් පසුගිය නම වෙනිදා විනාශ වුණා. එදායින් පස්සෙ ගතවුණු දවස් ටික බලන්න. නගර හැමතැනම පොලිසිය යුද හමුදාව ඇවිත් රටේ ජනතාවගේ ආරක්ෂාවට සිටියා. දැන් රට යථා තත්ත්වයට පත්වෙලා. මිනිස්සුන්ට බලාපොරොත්තුවක් ඇති වෙලා තියෙනවා. තව සති දෙකකින් හෝ ඉන්ධන ප්‍රශ්න නැති වෙයි කියලා හිතනවා.\nමේ රටේ තිබෙන ප්‍රශ්න එක රැයින් අවසන් වෙන්නේ නැහැ. එහෙම බලාපොරොත්තුවෙන්න එපා. මෙයට අවම වශයෙන් මාස තුනක්වත් බලා ඉන්න වෙයි. යම් යථා තත්ත්වයකට පත්වෙන්න ටික දවසක් යයි. අපි බංකොලොත්බවට ප්‍රකාශයට පත් කළ රටක්. රටට ණය දෙන්නේ නැහැ, ආධාර දෙන්නේ නැහැ, ගොඩක් මහත්වරු සිටියා ආණ්ඩුව අරගෙන කරන්න. හැබැයි බැරි නිසා තමයි කවුරුත් ගත්තෙ නැත්තෙ. නාවිකයෝ ඉන්නවා හැබැයි සුලිකුනාටුව ගමන් කරන්න අමාරුයි. මේක කුණාටුවක් නොව සුනාමියක්. සුනාමියක නැව ගෙනියන්න භාරගෙන තියෙනවා කණ්ඩායමක් එකතු වෙලා ඉන්නවා. කවුරුහරි දවසෙන් දෙකෙන් ප්‍රශ්නෙ විසඳුවද අහන එකම දේශපාලන කුහකකමක්” යනුවෙන් ද ප්‍රකාශ කළේය.\nවිදේශගත ශ්‍රමිකයන් ගෙන් කළ ඉල්ලීමකට අනුව මේ වන විට ප්‍රේෂණ ඉහළ යමින් තිබෙන අතර, පසුගිය අප්‍රේල් මාසයට සාපේක්ෂව මැයි මාසයේදී ඩොලර් මිලියන 55.2 කින් ඉහළ ගොස් තිබේ. අප්‍රේල් මාසයේ ප්‍රේෂණ ප්‍රමාණය ඇමරිකන් ඩොලර් මිලියන 249ක් වූ අතර, මැයි මාසයේදි එය ඩොලර් මිලියන 304 දක්වා වැඩි වී තිබේ.\nමෙම අවස්ථාවට විදේශ සේවා නියුක්ති කාර්යංශය සභාපති කාර්යාංශයේ මේජර් ජෙනරාල් මහින්ද හතුරුසිංහ, කාර්යාංශයේ සාමාන්‍යාධිකාරී ඩී.ඩී.පී සේනානායක යන මහත්වරුන් ඇතුළු කාර්යාංශයේ නිලධාරීන් රැසක් එක්ව සිටියා.",
       "URL": "https://www.hirunews.lk/307346/මම-දේශපාලන-තීන්දු-ගන්නේ-ජනතාව-වෙනුවෙන්-පක්ෂ-වෙනුවෙන්-පක්ෂ-රැකගන්න-තීන්දු-ගන්නේ-නෑ",
       "Category": "Local News",
       "Parent URL": "https://www.hirunews.lk/local-news.php?pageID=1089"
}