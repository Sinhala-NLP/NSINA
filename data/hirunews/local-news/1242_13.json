{
       "Source": "hirunews",
       "Timestamp": "Friday, 08 April 2022 - 16:15",
       "Headline": "සර්ව පාක්ෂික අන්තර් කාලීන ආණ්ඩුවකට අත්සන් තැබෙයි (වීඩියෝ)",
       "News Content": "සර්ව පාක්ෂික අන්තර්කාලීන ආණ්ඩුවක් ස්ථාපිත කරන ලෙස ඉල්ලමින් හිටපු ජනාධිපති මෛත්‍රීපාල සිරිසේන ඇතුලු 4 දෙනෙකුගේ අත්සනින් යුතු ලිපියක් ජනාධිපති ගෝඨාභය රාජපක්ෂ වෙත යොමුකර තිබෙනවා.\nඑම ලිපියට පාර්ලිමේන්තුවේ ස්වාධීන වූ හවුල්කාර පක්ෂ 10 නියෝජනය කරමින් පාර්ලිමේන්තු මන්ත්‍රී වාසුදේව නානායක්කාර, ශ්‍රී ලංකා පොදුජන පෙරමුණේ සිට පාර්ලිමේන්තුවේදී ස්වාධීන වූ මන්ත්‍රීවරුන් වන අනුර ප්‍රියදර්ශන යාපා මෙන්ම, විජේදාස රාජපක්ෂ අත්සන් කර තිබුණා. කරුණු 11කින් යුත් එම ලිපිය මගින් ඔවුන් පෙන්වා දී ඇත්තේ මහජන අසහනය දුරුකර ජන ජීවිතය යථා තත්ත්වයට පත් කර තමන් කැමති ආණ්ඩුවක් පත් කිරීමට අවස්ථාව ලබාදීම සඳහා අවශ්‍ය පරිසරයක් නිර්මාණය කළ යුතු බවයි.\nඑමෙන්ම, සියලුම දේශපාලන පක්ෂය එක් වී රට ආරාජික වීම වැළැක්වීමට විශ්වසනීය වැඩපිළිවෙලක් සකස් කළ යුතු බවයි එම ලිපියෙහි වැඩිදුරටත් දැක්වුණේ.\nඑමෙන්ම, ආණ්ඩුවේ ප්‍රතිපත්තිමය තීරණ ගැනීම සඳහා පාර්ලිමේන්තුව නියෝජනය කරන දේශපාලන පක්ෂවල නායකයින්ගෙන් සමන්විත ජාතික විධායක සභාවක් පිහිටුවීම, ජාතික විධායක සභාවේ උපදෙස් මත, ජනාධිපති විසින් නව අගමැතිවරයෙකු පත් කිරීම, සීමිත ඇමති මණ්ඩලයක් පත්කිරීම ඇතුළු කරුණු 11 ක් ඊට ඇතුළත්.",
       "URL": "https://www.hirunews.lk/301500/සර්ව-පාක්ෂික-අන්තර්-කාලීන-ආණ්ඩුවකට-අත්සන්-තැබෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1242"
}