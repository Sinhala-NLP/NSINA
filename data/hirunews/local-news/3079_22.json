{
       "Source": "hirunews",
       "Timestamp": "Friday, 25 October 2019 - 19:36",
       "Headline": "හකීම් ගැන පැමිණිලි කළ මව්ලවිතුමන් පොලීසියට",
       "News Content": "ශ්‍රී ලංකා මුස්ලිම් කොංග්‍රසයේ නායක අමාත්‍ය රවුෆ් හකීම්, සහරාන් හෂීම් සමඟ සබඳතා පවත්වා ඇති බවට පොලිස් මූලස්ථානයට පැමිණිල්ලක් ඉදිරිපත් කළ මුස්ලිම් අයිතීන් සුරැකීමේ සංවිධානයේ සභාපති මොහොමඞ් මිෆ්ලාල් මව්ලවිතුමන් අද පොලිස් සංවිධානාත්මක අපරාධ විමර්ශන කොට්ඨාශයට කැඳවා තිබුණා.\nඒ සමාජ මාධ්‍ය ඔස්සේ ජාතිවාදය ප්‍රචාරය කරන බවට ගොනුකර ඇති පැමිණිල්ලක් සම්බන්ධයෙන් වන පරික්ෂණයකට අදාළව ප්‍රකාශයක් ලබා ගැනීම සඳහායි.\nඅමාත්‍ය රවුෆ් හකීම් සහ පාස්කු ප්‍රහාරයේ ප්‍රධාන සැකකරු වන සහරාන් හෂීම් අතර පැවති සාකච්ඡාවක් සම්බන්ධයෙන් වූ වීඩියෝවක් පසුගිය සතියේදී සමාජ මාධ්‍යයේ කතාබහට ලක්වුණා.\nඒ සම්බන්ධයෙන් පසුගිය 18 වනදා පොලිස් මූලස්ථානයට පැමිණිලි කරමින් මුස්ලිම් අයිතීන් සුරැකීමේ සංවිධානයේ සභාපති මොහොමඞ් මිෆ්ලාල් මව්ලවිතුමන් ඇතුළු පිරිසක් කියා සිටියේ අමාත්‍ය රවුෆ් හකීම් අත්අඩංගුවට ගත යුතු බවයි.\nකෙසේ වෙතත්, අද දිනයේ පොලිස් සංවිධානාත්මක අපරාධ විමර්ශන කොට්ඨාශයට පැමිණීමෙන් අනතුරුව මොහොමඞ් මිෆ්ලාල් මව්ලවිවරයා මාධ්‍ය වෙත අදහස් දක්වමින් කියා සිටියේ තමාට මෙම සිදුවීම පිළිබඳව අදහස් ප්‍රකාශ නොකරන ලෙස දුරකථන ඇමතුම් ලැබෙන බවයි.\nමේ අතර, අමාත්‍ය රිෂාඞ් බදියුදීන්ගේ නායකත්වය දරණ සමස්ත ලංකා මහජන කොංග්‍රසය නියෝජනය කරන පාර්ලිමේන්තු මන්ත්‍රී රාජ්‍ය අමාත්‍ය අමීර් අලී ද පාස්කු ප්‍රහාරයේ ප්‍රධාන සැකකරු වන සහරාන් හෂීම් සමඟ සිටින අයුරු දැක්වෙන ඡායාරූපයක් මේ වනවිට සමාජ මාධ්‍ය ඔස්සේ සංසරණය වනවා.",
       "URL": "https://www.hirunews.lk/226979/හකීම්-ගැන-පැමිණිලි-කළ-මව්ලවිතුමන්-පොලීසියට",
       "Category": "Local News",
       "Parent URL": "https://www.hirunews.lk/local-news.php?pageID=3079"
}