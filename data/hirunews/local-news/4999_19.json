{
       "Source": "hirunews",
       "Timestamp": "Sunday, 19 June 2016 - 13:02",
       "Headline": "ලක්ෂ සංඛ්‍යාත බැතිමතුන්ගේ සහභාගීත්වයෙන් හිරු ශ්‍රද්ධාභිවන්දනා මහා පිංකම අති සාර්ථකව නිමාවට පත් වෙයි-(ඡායාරූප)",
       "News Content": "හිරු ටී.වී., හීරු එෆ්.එම්. ප්‍රමුඛ ආසියානු මාධ්‍ය ජාලය පොසොන් පුර පසළොස්වක පොහොය දිනය නිමිති කොටගෙන සංවිධානය කළ හිරු ශ්‍රද්ධාභාවන්දනා පොසොන් මහා පුණ්‍යෝත්සවය අතිසාර්ථකව අවසන් වූවා.\nඒ, ආමිස හා ප්‍රතිපත්ති පූජාවන්ට මුල් තැන දෙමින්.\nඅනුබුදු මිහිදු මහ රහතන්වහන්සේ ශ්‍රී ලංකා ද්වීපයට රැගෙන ආ ශ්‍රී සම්බුදු දහම තවත් සියවස් ගණනක් යථා පරිදි පවත්වාගෙන යාමේ උත්තම අදහසින් ත්‍රිපිටකය ග්‍රන්ථාරූඨ කෙරුණු ඓතිහාසික මාතලේ අලුවිහාරයේදී හිරු ශ්‍රද්ධාභිවන්දනා පොසොන් මහා පුණ්‍යොත්සවය පැවැත්වුණා.\nහිරු ශ්‍රද්ධාභිවන්දනාව ආරම්භ වුණේ උදෑසන සීල සමාදාන කටයුතුවලින්.\nමාතලේ අලුවිහාරයේ විහාරාධිකාරී පුජ්‍ය අලුවිහාරේ සරණංකර හිමියන් විසින් සැදැහැවතුන් අෂ්ඨාංගශීලයේ පිහිටුවනු ලැබුවා.\nවිචිත්‍ර ධර්ම කථික ස්වාමීන් වහන්සේලා සහ විද්වතුන්ගේ සහභාගිත්වයෙන් පැවති ධර්ම දේශනා සහ කාලීන ධර්ම සාකච්ඡා ඇතුළු වැඩසටහන් රැසක් අද දිනය පුරා මාතලේ අලුවිහාරය කේන්ද්‍ර කර ගනිමින් පැවැත්වුණා.\nඑම සියලු වැඩ සටහන් අලුවිහාර පින් බිමේ සිට ලක්වාසී ජනතාවට සජීවීව සමීප කිරීමට හිරු ටී.වී. පියවර ගත්තා.\nආසියානු මාධ්‍ය ජාලයේ සභාපති රේනෝ සිල්වා මහතාගේ සංකල්පයක් මත සම්බුද්ධ ශාසනයේ චිරස්ථිති උදෙසා ක්‍රියාත්මක කෙරෙන කුලදරුවන් සම්බුද්ධ ශාසනට පූජා කිරීමේ හිරු ශාසනාවතරණය පුණ්‍යෝත්සවය අද පෙරවරුවේ පැවැත්වුණා.\nඑහිදී ආසියානු මාධ්‍ය ජාලයේ සභාපති රේනෝ සිල්වා මහතාගේ ගිහි භාරකාරීත්වය යටතේ කුළ දරුවන් 15 දෙනෙකු සම්බුද්ධ ශාසනයට පූජා කෙරුණා.\nනොකඩවා සිව්වන වරටත් සංවිධානය කෙරුණු හිරු ශාසනාවතරණය වැඩ සටහන තුළින් මේ වන විට සාමනේර හිමිවරුන් 46 නමක් සම්බුද්ධ ශාසනයට දායාද කර තිබෙනවා.\nඒ සියලු සාමානේර හිමිවරුන්ගේ අධ්‍යාපන වියදම් සහ සෙසු පහසුකම් සැලසීමේ සියලු බරපැන දරන්නේ ආසියානු මාධ්‍ය ජාලයේ සභාපති රේනෝ සිල්වා මහතායි.\nමහා සංඝරත්නය සියක් නමක් විෂයෙහි පෙර රජ සිරිත් පරිදි දන් පැන් වඩවා සංඝගත දක්ෂිණාවක් පිරිනැමීමේ මහා පිංකම අද දහවල් පැවැත්වුණේද ආසියානු මාධ්‍ය ජාලයේ සභාපති රේනෝ සිල්වා මහතාගේ ප්‍රධානත්වයෙන්.\nහිරු ශ්‍රද්ධාභිවන්දනා පොසොන් මහා පිංකමට සමගාමීව ආසියානු මාධ්‍ය ජාලයේ සභාපති රේනෝ සිල්වා මහතා මාතලේ අලුවිහාරයට සමාධි බුද්ධ ප්‍රතිමා වහන්සේ දෙනමක් පූජා කළා.\nඑමෙන්ම මාතලේ දිස්ත්‍රික්කයේ පවත්වාගෙන යන පිරිවෙන් 20 ක් සඳහා ත්‍රිපිටක ග්‍රන්ථ පූජා කිරීම ද මාතලේ අලුවිහාරයේදී අද සිදු කෙරුණා.\nලක්ෂ සංඛ්‍යාත මල් පහන් පූජවන් සහ ශබ්ද පූජාවන්ගෙන් සමන්විත මහා අධිෂ්ඨාන පූජාවක් අද සවස පැවැත්වුණා.\nUpdate : Sunday, June 19, 2016 21.19\n----------------------------------------------\nඅනුබුදු මිහිදු මා හිමියන්ගේ ලංකාගමනය සිදුවූ පොසොන් පුර පසළොස්වක පොහොය දිනය වෙනුවෙන් හිරු එෆ්.එම්, හිරු ටී.වී. ප්‍රමුඛ ආසියානු මාධ්‍ය ජාලය සංවිධාන කරන හිරු ශ්‍රද්ධාභිවන්දනා මහා පිංකම මේ වන විට ක්‍රියාත්මකයි.\nඒ වෙනුවෙන් ඓතිහාසික මාතලේ - අලූවිහාර පුද බිම දැනටමත් අති විශාල සැදැහැවතුන් පිරිසකගෙන් පිරී ඉතිරී ගොස් තිබෙනවා.\nනිරන්තරයෙන් සම්බුද්ධ ශාසනයේ චිරස්ථිතිය උදෙසා කටයුතු කරන ආසියානු මාධ්‍ය ජාලය හිරු ශ්‍රද්ධාභිවන්දනා පොසොන් පිංකමද ආසියානු මාධ්‍ය ජාලයේ සභාපති රේනෝ සිල්වා මහතාගේ සංකල්පයකට අනුව ආමිස හා ප්‍රතිපත්ති පූජාවන්ට මුල් තැන දෙමින් සිදුකිරීම විශේෂත්වයක්.\nඋදෑසන ශීල සමාදාන කටයුතුවලින් අනතුරුවයි අද එහි වැඩකටයුතු ආරම්භ වුණේ.\nධර්ම දේශනා සහ කාලීන ධර්ම සාකච්ඡා ඇතුළු වැඩසටහන් රැසක් හිරු ශ්‍රද්ධාභිවන්දනා පොසොන් පිංකමට ඇතුළත්.\nඑසේම පසුගිය වසර කිහිපයේ මෙන්ම මෙවර ද උතුම් වූ සම්බුදු සසුනේ චිරස්ථිතිය උදෙසා කුල දරුවන් සසුන් ගත කරවීමේ හිරු ශාසනාවතරණය  මහා සංඝරත්නයේ සහ සැදැහැවතුන්ගේ ආශිර්වාද මධ්‍යයේ සිදුකෙරුණේ ආසියානු මාධ්‍ය ජාලයේ සභාපති රේනෝ සිල්වා මහතාගේ ප්‍රධානත්වයෙන්.\nසසුන්ගත කෙරුණු කුල දරුවන්ට අටපිරිකර පූජා කිරීම ද ඔහු විසින් සිදුකරනු ලැබුවා.\n2013 වසරේ සිට 2016 වසර දක්වා ‘‘හිරු ශාසනාවතරණය‘‘ මහා පිංකමෙන් මේ වන විට ශාසනයට පූජා කළ හිමිවරුන් ගණන 46 නමක්.\nමේ සියළු දෙනාගේම අනාගතයේ අධ්‍යාපන කටයුතු ඇතුළු සියළු බරපැන දැරීමට ආසියානු මාධ්‍යජාලයේ ගරු සභාපති රේනෝ සිල්වා මහතා කටයුතු කිරීමද විශේෂත්වයක්.\nඑම අවස්ථාවට එක්වූ සියම් මහා නිකායේ රන්ගිරි - දඹුළු පාර්ශවයේ කාරක සංඝ සභික පූජ්‍ය හල්මිල්ලවැවේ ප්‍රේමරතන හිමියන් පූජ්‍ය කිරිඔරුවේ ධීරානන්ද හිමියන් සහ පූජ්‍ය හතමුන විමලජෝති හිමියන් මෙලෙස උන්වහන්සේලාගේ ආශිර්වාදය පළ කර සිටියා.\nඅනතුරුව දහවල් බුද්ධ පූජාව පවත්වා මහා සංඝරත්නය සියක් නමක් උදෙසා පෙර රජ සිරිත් පරිදි සපිරිකර සංඝගත දක්ෂිණාවක් ද පැවැත්වුණා.\nදන් පිළිගැන්වීම ඇරඹුණේ ආසියානු මාධ්‍ය ජාලයේ සභාපති රේනෝ සිල්වා මහතාගේ සුරතින්.\nඑසේම පස්වරුවේ ලක්ෂ සංඛ්‍යාත පිච්ච මලින් පහනින්  සහ බෙර - සක් නදින් සමන්විත මහා අධිෂ්ඨාන පූජාවක් පැවැත්වීමට මේ වන විට මාතලේ - අලූවිහාර පුදබිමේ සියලූ කටයුතු සූදානම් කර තිබෙනවා.",
       "URL": "https://www.hirunews.lk/135931/ලක්ෂ-සංඛ්‍යාත-බැතිමතුන්ගේ-සහභාගීත්වයෙන්-හිරු-ශ්‍රද්ධාභිවන්දනා-මහා-පිංකම-අති-සාර්ථකව-නිමාවට-පත්-වෙයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4999"
}