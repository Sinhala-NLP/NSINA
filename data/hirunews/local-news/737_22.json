{
       "Source": "hirunews",
       "Timestamp": "Sunday, 13 November 2022 - 13:56",
       "Headline": "වැලේ වැල් නැති වුණු වැල් දොඩම් (වීඩියෝ)",
       "News Content": "පසුගිය මාස කිහිපය පුරා පැවති අර්බුදකාරී තත්ත්වය තරමක් දුරට පහව ගොස් ඇති බවක් දක්නට ලැබුනත් එහි බලපෑම තවදුරටත් ක්ෂේත්‍ර ගණනාවකටම එල්ල වෙමින් පවතිනවා.\nඒ අතරින් කෘෂිකාර්මික ක්ෂේත්‍රය ද විශේෂයි.\nගලේවෙල වැල් දොඩම් වගාවේ නිරත ගොවීන්ද තම වගාවන් පවත්වාගෙන යාමට නොහැකිව දැඩි අර්බුදයකට පත්ව සිටිනවා.\nවැල් දොඩම් කියන්නේ අපේ රටේ ඉතා පහසුවෙන් ඵලදාව ලබා ගැනීමට හැකියාව පවතින පලතුරු විශේෂයක්.\nමීට වසර ගණනාවකට ඉහත කෘෂිකර්ම අමාත්‍යංශය විසින් වැල් දොඩම් එහෙමත් නැතිනම් අපි හැමෝම දන්න ෆැෂන් ෆෘෘට් වගාව ගොවීන්ට හඳුන්වා දෙන්නේ එය මෙරටට විදේශ විනිමය උත්පාදනය කළ හැකි සාර්ථක අස්වැන්නක් ඉතා පහසුවෙන් ලබාගත හැකි මාර්ගයක් වීම හේතුවෙන්.\nවැඩි ශ්‍රම දායකත්වයක් අවශ්‍ය නොවුනත්, ෆැෂන් ෆෘට් වගාවට නිසි කලට ජලය සහ කෘමි නාශක යෙදීම අත්‍යවශ්‍ය වනවා.\nඑහෙත් ගලේවෙල, බඹරගස්වැව ආදී ප්‍රදේශවල ෆැෂන් ෆෘට් වගාවේ නිරත ගොවීන් මේ දිනවල පත්ව සිටින්නේ දැඩි අර්බුදයකටයි.\nඒ යන්ත්‍රාණුසාරයෙන් තම වගාවට අවශ්‍ය ජලය සැපයීමට අවශ්‍ය භූමිතෙල් හිඟයත්, කෘමි නාශක මෙන්ම රෝග පාලනයට අවශ්‍ය දිලීර නාශක හිඟයත් හේතුවෙන්.\nගොවීන් පෙන්වා දෙන්නේ වසර ගණනාවක සිට සිදු කරන සිය වගාවන් මේවනවිට ඉතා අවදානම් තත්ත්වයකට පත්ව ඇති බවයි.\nවැල් දොඩම් සඳහා මේ වනවිට විදේශ වෙළෙඳපොළ තුළ ඉතා ඉහළ ඉල්ලුමක් පැවතියද, පවතින අර්බුද හමුවේ ඊට සරිලන සැපයුමක් ලබාදීමට තමන්ට නොහැකි බව ඔවුන් පවසනවා.\nවිශාල අස්වැන්නක් ලබාගත හැකි ගලේවෙල වැල් දොඩම් ගොවීන්ගේ අස්වැන්න මේ වනවිට විනාශ වී ඇති ආකාරය ශෝචනීයයි.\nමේ අතර මඤ්ඤොක්කා වගාව සඳහා මහත් ප්‍රසිද්ධියක් උසුලන ගම්පහ දිස්ත්‍රික්කයේ ගොවීන්ද සිය වගාව සඳහා යොදාගන්නා පොහොර හිඟය හේතුවෙන් පත්ව ඇත්තේ දැඩි අසීරුතාවකටයි.\nමෙම ගොවීන් අක්කර දහස් ගණනින් මඤ්ඤොක්කා වගාකර ඇති අතර වෙලඳපොළ තුළ එළවළු මිල ඉහළ යාමත් සමඟ බොහෝ පිරිස් මඤ්ඤොක්කා පරිභෝජනයටද වැඩි නැඹුරුවක් දක්වනවා.\nනමුත් වෙළෙඳපොළෙහි ඉල්ලුමට අනුව සැපයීම් සිදුකිරීම ගැටළු සහගත බවයි ගොවීන් පවසන්නේ.\nමඤ්ඤොක්කා වගාවට අවශ්‍ය යූරියා සහ පොල් පොහොර හිඟය ඊට සෘජුව බලපෑම් එල්ලකර තිබෙනවා.\nමීට අමතරව ඉන්ධන මිල ඉහළ යාමත් සමඟ අක්කරයක් සීසෑම සඳහා මීට පෙර අයකළ රුපියල් 8000ක්ව පැවති ගාස්තුව මේ වනවිට රුපියල් 25000 දක්වා ඉහළ ගොස් තිබෙනවා.\nමෙලෙස නිෂ්පාදන වියදම ඉහළ යාම සහ ඉල්ලුමට අනුව සැපයීම සිදුකළ නොහැකිවීමත් හේතුවෙන් බොහෝ පිරිසක් සිය වගා කටයුත්වලින් ඉවත්වී ඇති බවයි ගොවීන් පෙන්වා දෙන්නේ.",
       "URL": "https://www.hirunews.lk/320288/වැලේ-වැල්-නැති-වුණු-වැල්-දොඩම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=737"
}