{
       "Source": "hirunews",
       "Timestamp": "Friday, 03 March 2023 - 22:40",
       "Headline": "ගෝල්ෆේස් වෙරළෙන් හමු වූ බිත්තරවලින් බිහි වූ කැස්බෑ පැටව් මුදාහැරේ (වීඩියෝ)",
       "News Content": "ගාලුමුවදොර වෙරළ තීරයෙන් හමු වූ කැස්බෑ බිත්තරවලින් බිහි වූ කැස්බෑ පැටවුන් සාගරයට මුදාහැරීම අද (03) පස්වරවේ සිදුකෙරුණා.\nගාලුමුවදොර වෙරළ තීරය ආශ්‍රිතව කැස්බෑ බිත්තර හමු වු පළමු අවස්ථාව මෙය බවයි වනජීවී සංරක්ෂණ දෙපාර්තමේන්තු නිලධාරීන් ප්‍රකාශ කලේ.\nමේ අතර, ලෝක වනජීවී දිනය යෙදී තිබෙන අද දිනයේ ඒ වෙනුවෙන් විශේෂ වැඩසටහන් රැසක් සංවිධානය කර තිබුණා.\nලෝක වනජීවී දිනය අදට යෙදී ඇති අතර මෙවර එහි තේමාව වනජීවී සංරක්ෂණය සඳහා හවුල්කාරීත්වය යන්නයි.\nමිනිසාගේ පැවැත්ම උදෙසා වනජීවීන්ගෙන් සිදුවන පාරිසරික, ආරක්ථිකමය, අධ්‍යාපනික, සංස්කෘතික සහ සෞන්දර්යාත්මක වටිනාකම් ඇගයීමට ලක් කරමින් එක්සත් ජාතීන්ගේ සංවිධානය විසින් 2013 වසරේදී මෙම දිනය ප්‍රකාශයට පත් කරනු ලැබුවා.\nලෝක වනජීවී දිනය සැමරීම වෙනුවෙන් වනජීවී දෙපාර්තමේන්තුවේ බස්නාහිර පලාත් කලාප කාර්යාලය විසින් සංවිධානය කළ වැඩසටහන අද පෙරවරුවේ පැවැත්වුනේ ගාලුමුවදොර මුහුදු තීරයේදී.\nඑම අවස්ථාවේදී පළමු වතාවට ගාලු මුවදොර වෙරළ තීරය කේන්ද්‍ර කර ගනිමින් හමු වු කැස්බෑ බිත්තර සම්බන්ධයෙන් අනාවරණයක් සිදු කෙරුණා.\nලෝකයේ කැස්බෑ විශේෂ 07 ක් ජීවත්වන අතර ඉන් විශේෂ 05 ක් ශ්‍රී ලංකාව ආශ්‍රිත වෙරළ කලාපයේ දැක ගත හැකියි.\nවනජීවී දෙපාර්තමේන්තු නිලධාරීන් ප්‍රකාශ කලේ ගාළුමුවදොර වෙරළ තීරය ආශ්‍රිතව දක්නට ලැබුනේ බටු කැස්බෑ විශේෂය බවයි.\nපසුගිය ජනවාරි මාසයේ මෙම වෙරළ තීරයේ පළමු වතාවට කැස්බෑ බිත්තර හමු වී ඇති අතර ඒවා සංරක්ෂණය කිරීමට වනජීවී දෙපාර්තමේන්තුව කටයුතු යොදා තිබුණා.",
       "URL": "https://www.hirunews.lk/328933/ගෝල්ෆේස්-වෙරළෙන්-හමු-වූ-බිත්තරවලින්-බිහි-වූ-කැස්බෑ-පැටව්-මුදාහැරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=499"
}