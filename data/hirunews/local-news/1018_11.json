{
       "Source": "hirunews",
       "Timestamp": "Friday, 15 July 2022 - 22:32",
       "Headline": "ජනපති සටනට ඉදිරිපත් වන බව සජිත් කියයි",
       "News Content": "තමන් ජනාධිපති අපේක්ෂකවත්වයට ඉදිරිපත්වන බව සමගි ජන බලවේගයේ නායක විපක්ෂනායක සජිත් ප්‍රේමදාස මහතා ට්විටර් පණිවුඩයක් නිකුත් කරමින් පවසනවා.\nපාර්ලිමේන්තු මන්ත්‍රීවරුන් 225 දෙනාගෙන් බහුතර බලය හිටපු ජනාධිපතිවරයාගේ පාර්ශ්වයට පැවතියත් මෙම අසීරු සටනේදී සත්‍ය ජය ගනු ඇතැයි තමා විශ්වාස කරන බවයි විපක්ෂනායකවරයා නිකුත් කළ ට්විටර් පණිවුඩයේ වැඩිදුරටත් දැක්වෙන්නේ.\nනව ජනාධිපති තෝරා පත්කර ගැනීමේ ඡන්ද විමසීමට විපක්ෂ නායක සජිත් ප්‍රේමදාස තරග කළ යුතු බවට සමගි ජන බලවේගයේ අද පැවති රැස්වීමේදී තීරණය කරනු ලැබුවා.\nඑම රැස්වීමෙන් අනතුරුව පාර්ලිමේන්තු මන්ත්‍රී මුජිබර් රහුමාන් මේබව ප්‍රකාශ කළා.\nමේ අතර ජනාධිපති තෝරා පත්කර ගැනීමේ ඡන්ද විමසීමට ඉදිරිපත්වන බව පාර්ලිමේන්තු මන්ත්‍රී ඩලස් අලහප්පෙරුම ද ප්‍රකාශ කළා.",
       "URL": "https://www.hirunews.lk/310091/ජනපති-සටනට-ඉදිරිපත්-වන-බව-සජිත්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1018"
}