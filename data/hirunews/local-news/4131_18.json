{
       "Source": "hirunews",
       "Timestamp": "Thursday, 11 January 2018 - 12:42",
       "Headline": "ජනපතිගේ ධුර කාලය පිලිබඳ විමසීම සළකා බැලීම ඇරඹේ",
       "News Content": "2021 වසර දක්වා තමාට ජනාධිපති ධුරය දැරීමට බාධාවක් ඇත්දැයි යන්න පිළිබදව ජනාධිපති මෛත්‍රීපාල සිරිසේන යොමු කළ ප්‍රශ්ණය සලකා බැලීම සඳහා පත් කළ පංච පුද්ගල ශ්‍රේෂ්ඨාධිකරණ විනිසුරු මඩුල්ල මේ වනවිට උපරිමාධිකරණ සංකීර්ණයේ රැස්වී තිබෙනවා.\nඅද (11) පෙරවරු 11 යි 10ට පමණ අගවිනිසුරුවරයාගේ ප්‍රධානත්වයෙන් රැස්වූ මෙම පංච පුද්ගල විනිසුරු මඩුල්ලට ඊවා වනසුන්දර, බුවනෙක අළුවිහාරේ, කේ.ටී. චිත්‍රසිරි සහ සිසිර ද ආබෲ, යන විනිසුරුවරුන් ඇතුලත්.\nජනාධිපති මෛත්‍රීපාල සිරිසේන, 2015 වසරේ ජනවාරි මස 08 වැනිදා පැවති ජනාධිපතිවරණයෙන් ජය ලැබූ අතර, ජනවාරි මස 09 වැනිදා ඔහු එම ධුරයේ දිවුරුම් දුන්නා.\nධුරයට පත්වන අවස්ථාවේ ආණ්ඩුක්‍රම ව්‍යවස්ථාවට අනුව ජනාධිපති ධුරයේ නිල කාලය වසර 06 ක් ලෙස සඳහන් වී තිබුණා.\nපසුව පාර්ලිමේන්තුවේ සම්මත කෙරුණු 19 වන ව්‍යවස්ථා සංශෝධනය යටතේ ජනාධිපති ධුරයේ නිල කාලය වසර 05 දක්වා අඩු කෙරුණා.\nමෙම තත්ත්වය අනුව වත්මන් ජනාධිපතිවරයා නිල කාලය සම්බන්ධයෙන් ගැටළුවක් මතු වී ඇති අතර, 2021 වසර දක්වා තමාට ජනාධිපති ධුරය දැරිය හැකිදැයි යන්න පිළිබදව ජනාධිපතිවරයා ශ්‍රේෂ්ඨාධිකරණයේ මතය විමසා ඇත්තේ මෙම ගැටළුව නිරාකරණය කර ගැනීම සඳහායි.",
       "URL": "https://www.hirunews.lk/180762/ජනපතිගේ-ධුර-කාලය-පිලිබඳ-විමසීම-සළකා-බැලීම-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=4131"
}