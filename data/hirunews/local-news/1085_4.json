{
       "Source": "hirunews",
       "Timestamp": "Saturday, 18 June 2022 - 19:50",
       "Headline": "පොලිසියේ ගිනි අවියක් උදුරා ගන්න ගිය අයෙක් වෙඩි වැදී මරුට",
       "News Content": "නෙළුව ප්‍රදේශයේදී පොලිස් නිලධාරියෙකුගේ ගිනි අවියක් උදුරා ගැනීමට උත්සාහ කළ පුද්ගලයෙකු එම ගිනි අවිය ක්‍රියාත්මක වීමෙන් මියගොස් තිබෙනවා.\nමියගොස් ඇත්තේ මොරවක ප්‍රදේශයේ පදිංචි 30 හැවිරිදි අයෙක් වන අතර ඔහුගේ සිරුර මේවන විට මැදගම රෝහලේ තැන්පත් කර තිබෙනවා.\nනෙළුව ප්‍රදේශයේ ක්‍රියාත්මක මත්ද්‍රව්‍ය ජාවාරමක් සම්බන්ධයෙන් වැටලීමක් අතර මෙය සිදුව ඇතැයි පොලිසිය සඳහන් කළා.\nඅද (18) සවස නෙළුව පොලිසියට තොරතුරක් ලැබී තිබුණේ නගරයේ පාලු නිවසක පුද්ගලයන් කිහිප දෙනෙකු මත්ද්‍රව්‍ය ජාවාරමක නිරතවෙමින් මත්ද්‍රව්‍ය භාවිත කරන බවටයි.\nඒ අනුව පොලිසිය එම ස්ථානය වැටලීමට කටයුතු කර ඇති අතර එහි සිටි අයෙකු පොලිස් නිලධාරියෙකුගේ ගිනි අවිය උදුරා ගැනීමට උත්සාහ කර ඇතැයි සඳහන්.\nමෙම අවස්ථාවේදී එය ක්‍රියාත්මක වීමෙන් අදාළ සැකකරුට වෙඩි වැදී ඇති බවයි පොලිසිය කියාසිටියේ.\nමෙම ගිනි අවිය උදුරා ගැනීමට උත්සාහ කරන අවස්ථාවේ එම ස්ථානයේ සිටි සැකකරුවන් තුන්දෙනෙකු පළාගොස් ඇති අතර ඔවුන් අත්අඩංගුවට ගැනීමට නෙළුව පොලිසිය විමර්ශණ ආරම්භ කර ඇතැයි සඳහන්.\nඑමෙන්ම වෙඩි වැදීම සම්බන්ධයෙන් විමර්ශන සිදු කිරීම සඳහා වහාම ක්‍රියාත්මක වන පරිදි දකුණු පළාත භාර ජ්‍යෙෂ්ඨ නියෝජ්‍ය පොලිස්පතිවරයාගේ උපදෙස් හා නියෝග අනුව ගාල්ල කොට්ඨාශයේ පොලිස් අධිකාරිවරයෙකු පත්කර තිබෙනවා.\nඔහු විසින් ඊට අදාළ විමර්ශණ ආරම්භ කර ඇති බවයි පොලිසිය කියාසිටියේ.",
       "URL": "https://www.hirunews.lk/307504/පොලිසියේ-ගිනි-අවියක්-උදුරා-ගන්න-ගිය-අයෙක්-වෙඩි-වැදී-මරුට",
       "Category": "Local News",
       "Parent URL": "https://www.hirunews.lk/local-news.php?pageID=1085"
}