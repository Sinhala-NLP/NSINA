{
       "Source": "hirunews",
       "Timestamp": "Sunday, 29 May 2016 - 7:33",
       "Headline": "නෝර්වේ විදේශ ලේකම් අනිද්දා දිවයිනට",
       "News Content": "නෝර්වේ විදේශ කටයුතු අමාත්‍යාංශයේ රාජ්‍ය ලේකම් ටෝ හැට්ට්‍රම් තුන්දින නිල සංචාරයක් සදහා 31 වනදා දිවයිනට පැමිණෙනවා.\nජනවාරි මාසයේ මෙරටට පැමිණි නෝර්වේ විදේශ අමාත්‍ය බෝජ් බ්‍රෙන්ඩ් සමග පැවති සාකච්ඡාවේ ප්‍රතිඵලයක් ලෙසයි මොහු දිවයිනට පැමිණෙන්නේ.\nනෝර්වේ විදේශ කටයුතු රාජ්‍ය ලේකම්වරයා ශ්‍රී ලංකා සංචාරයේදී  විපක්ෂ නායක ආර්. සම්බන්ධන්, මලික් සමරවික්‍රම සහ රවුෆ් හකීම් අමාත්‍යවරුන් මෙන්ම සංහිදියා යාන්ත්‍රණයන් පිළිබඳ ලේකම් කාර්යාලයේ මහ ලේකම් මනෝ තිත්තවෙල ද මුණ ගැසීමට නියමිත බවයි විදේශ කටයුතු අමාත්‍යාංශය සදහන් කළේ.\nඑමෙන්ම, නෝර්වේ රාජ්‍ය ලේකම් ටෝ හැට්ට්‍රම් ජුනි මස පළමුවැනිදා උතුරු පළාත් ආණ්ඩුකාර රෙජිනෝල්ඩ් කුරේ සහ උතුරු පළාත් මහඇමති සී.වී විග්නේෂ්වරන් ද හමුවීමට නියමිතව තිබෙනවා.\nනෝර්වේ විදේශ කටයුතු අමාත්‍යාංශයේ රාජ්‍ය ලේකම් ටෝ හැට්ට්‍රම් 2007 වසරේ සිට 2010 වසර දක්වා කාලය තුළ නෝර්වේ ශ්‍රී ලංකා තානාපතිවරයා ලෙස ද කටයුතු කළ රාජ්‍ය තාන්ත්‍රිකයෙක්.",
       "URL": "https://www.hirunews.lk/134250/නෝර්වේ-විදේශ-ලේකම්-අනිද්දා-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=5028"
}