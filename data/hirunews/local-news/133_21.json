{
       "Source": "hirunews",
       "Timestamp": "Tuesday, 01 August 2023 - 11:35",
       "Headline": "වවුනියාවේ උපන් දින සාද නිවසට ප්‍රහාර එල්ල කිරීමේ සිද්ධියට පස් දෙනෙකු අත්අඩංගුවට (වීඩියෝ)",
       "News Content": "වවුනියාවේ තෝනිකල් ප්‍රදේශයේ උපන් දින සාදයක් පැවති නිවසට ප්‍රහාරයක් එල්ලකර ගිනිතැබීමේ සිද්ධියක් සම්බන්ධයෙන් සැකකරුවන් පස් දෙනෙකු වවුනියාව පොලිසිය විසින් ඊයේ (31) අත්අඩංගුවට ගෙන තිබෙනවා.\nමේ පිරිස ළග තිබී කඩු හා තවත් ආයුධ කීපයක් අත්අඩංගුවට ගෙන ඇති අතර සැකකරුවන් පොලීසියට පවසා ඇත්තේ තවත් ආයුධ කීපයක් ප්‍රදේශයේ වැවක සඟවා ඇති බවයි.\nවවුනියාව පොලිස් ස්ථානය හා වවුනියාව කොට්ඨාස අපරාධ විමර්ශන අංශයේ නිලධාරීන් විසින් වැටලීමක් සිදුකර අපරාධයකට අනුබල දීම හා කුමන්ත්‍රණය කිරීම සම්බන්ධයෙන් එම සැකකරුවන් අත්අඩංගුවට ගෙන තිබෙනවා.\nඑහිදී එම ප්‍රහාරය සදහා පැමිණි බව කියන යතුරුපැදි 3ක් ද, පොලීසිය විසින් සොයාගැනීමට සමත් වූ බවයි පොලිසිය පැවසුවේ.\nමෙම සැකකරුවන් අත් අඩංගුවට ගෙන ඇත්තේ වවුනියාවේ මදවයිත්තකුලම්, පම්පේමඩු, ශිවපුරම් හා නෙලුකුලම් යන ප්‍රදේශ වලිනි.\nඑලෙස අත්අඩංගුවට පත්ව ඇත්තේ අවුරුදු 24, 27, 31 හා 34 යන වයස්වල පසුවන වවුනියාවේ පදිංචිකරුවන්.\nපසුගිය ජූලි මස 23 වෙනි දා වවුනියාව තෝනිකල් ප්‍රදේශයේ උපන් දින සාදයක් පැවති සුරේෂ් නැමති අයගේ නිවසට කඩා වැදුණු මැරයින් පිරිසක් නිවසේ උදවිය කපා කොටා ඔවුන්ට තුවාල සිදුකොට නිවසට ගිණි තැබීම නිසා වයස අවුරුදු 21 ක කාන්තාවක් ඒ අවස්ථාවේදී ම මියගිය අතර ඇයගේ පෙම්වතා වවුනියාව මහ රෝහලේ ප්‍රතිකාර ලබමින් සිටියදී මිය යන ලදී .\nමේ සිද්ධියෙන් තවත් නව දෙනෙකු තුවාල ලබා වවුනියාව මහ රෝහලට ඇතුළත් කළ අතර ඔවුන්ගෙන් පස් දෙනෙකුම ළමයින්.\nඅත්අඩංගුවට ගත් සැකකරුවන් වැඩිදුර විමර්ශන සඳහා අපරාධ පරීක්ෂණ දෙපාර්තමේන්තුව වෙත බාර දී තිබෙනවා.",
       "URL": "https://www.hirunews.lk/343259/වවුනියාවේ-උපන්-දින-සාද-නිවසට-ප්‍රහාර-එල්ල-කිරීමේ-සිද්ධියට-පස්-දෙනෙකු-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=133"
}