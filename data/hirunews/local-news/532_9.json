{
       "Source": "hirunews",
       "Timestamp": "Thursday, 16 February 2023 - 13:28",
       "Headline": "වල් පැළ අහස උසට වැඩුණු අභාවයට යන වී ගබඩාව (වීඩියෝ)",
       "News Content": "මහ කන්නයේ වී අස්වනු නෙලීමේ කටයුතු මේ වන විට (16) ආරම්භ කර තිබෙනවා.\nනමුත් මහවැලි සී කලාපයට අයත් ගොවීන් පිරිසකට තම අස්වැන්න අලෙවි කීරීමට ඇති ආසන්නතම ස්ථානය අභාවයට යාම හේතුවෙන් දැඩි අපහසුතාවයකට පත්ව තිබෙනවා.\nමහවැලි සී කලාපයට අයත් ගිරාඳුරුකෝට්ටේ පිහිටි මෙම ශ්‍රී ලංකා මහවැලි අධිකාරියේ වී ගබඩා සංකීර්ණයෙහි ප්‍රතිසංස්කරණ කටයුතු අතර මඟ නවතා දමා ඇත්තේ මීට වසර ගණනකට පෙර සිටයි.\nමහවැලි සී කලාපයේ හෙක්ටයාර 25000 ක පමණ වී වගාව සිදු කරන අතර එම අසවැන්නේ අඩක් පමණම අලෙවි කිරීමට ඇත්තේ එම ගොවිබිම් ආසන්නයේ පවතින ගිරාඳුරුකෝට්ටේ පිහිටි ශ්‍රී ලංකා මහවැලි අධිකාරියේ වී ගබඩා සංකීර්ණයයි.\nනමුත් අද වන විට එම වී ගබඩා සංකීර්ණය අභාවයට පත්වීම හේතුවෙන් ගොවීන් පත්ව ඇත්තේ දැඩි අපහසුතවයකටයි.\n1983 වසරේ ආරම්භ කළ මහවැලි සී කලාපයට අයත් ගිරාඳුරු කෝට්ටේ පිහිටි ශ්‍රී ලංකා මහවැලි අධිකාරියේ වී ගඩඩා සංකීර්ණය කලක වී ගොවීන්ගේ අස්වනු මිලදී ගැනීම සදහා භාර දී තිබුණ ද මේ වන විට එම වී ගබඩා සංකීර්ණය වල් බිහි වී එහි ගොඩනැඟිලි සහ වහලය දිරාපත් වී විනාශ වෙමින් පවතින බවට ගොවීන් චෝදනා කරනවා.\nවිශාල ගොඩනැඟිලි හතරක්, කාර්යාලයක් සහ මුර කුටියකින් සමන්විත මෙම ගබඩා සංකීර්ණය ප්‍රදේශයේ ගොවි ජනතාවට විශාල සේවයක් සැපයූ ස්ථනයක්.\nමෙම ගබඩා සංකීර්ණයේ ප්‍රතිසංස්කරණ කටයුතු පසුගිය කන්න කිහිපයකම ආරක්ෂක අංශ විසින් සිදු කරගෙන ගිය ද කොවිඩ් වසංගත තත්ත්වය හමුවේ වැඩ කටයුතු නවතා දැමුණා.\nඑම ප්‍රතිසංස්කරණ කටයුතු මේවන තෙක් නැවත ආරම්භ නොකළ බවයි ජනතාව පවසන්නේ.\nප්‍රතිසංස්කරණ කටයුතු අතරමඟ නවතා දැමීම හේතුවෙන් මෙහි ඇතැම් ගොඩනැඟිලි වල තිබෙන උපකරණ සහ ගොඩනැගිලි කොටස් ද විනාශ වීමේ අවදානමකටයි ලක්ව තිබෙන්නේ.",
       "URL": "https://www.hirunews.lk/327545/වල්-පැළ-අහස-උසට-වැඩුණු-අභාවයට-යන-වී-ගබඩාව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=532"
}