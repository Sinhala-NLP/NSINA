{
       "Source": "hirunews",
       "Timestamp": "Tuesday, 20 September 2022 - 16:43",
       "Headline": "පළමු විද්‍යුත් වාහන ආනයන බලපත්‍රය නිකුත් කෙරේ",
       "News Content": "විදෙස්ගත ශ්‍රමිකයන් නීත්‍යානුකූලව බැංකු ක්‍රමය හරහා මෙරටට මුදල් එවීමේදී ලබා දෙන විශේෂ වාහන ආනයන බලපත්‍රයේ පළමු බලපත්‍රය අද ලබා දී තිබෙනවා.\nකම්කරු හා විදේශ රැකියා අමාත්‍ය මනූෂ නානායක්කාර මහතා විසින් එම බලපත්‍රය විදේශගත ශ්‍රමිකයාගේ බලය ලත් මෙරට නියෝජිතයා වෙත නිකුත් කරනු ලැබුවා.\nමේ වන විට විද්‍යුත් වාහන ආනයන බලපත්‍ර සදහා විශේෂ ඉල්ලුමක් නිර්මාණය වී ඇති බව අමාත්‍යවරයා එහිදී පැවසුවා.\nවිදෙස් රටක ජීවත්වන, රැකියාව කරන හෝ ද්විත්ව පුරවැසිභාවය දරණ ඕනෑම ශ්‍රී ලාංකිකයෙකු මේ සඳහා මූලික සුදුසුකම සපුරන අතර, මැයි මාසයේ 01 වැනිදා සිට දෙසැම්බර් 31 දා දක්වා කාලය තුළ ප්‍රේෂණය කරන ඩොලර් විසි දහසක් හෝ ඊට වැඩි වටිනාකමක් සහිත මුදලක් විද්‍යුත් මෝටර් රථ සඳහාත්, මැයි මස 01 වැනිදා සිට 2023 වර්ෂයේ මැයි මාසය දක්වා ප්‍රේෂණය කරන ඩොලර් තුන්දහසක් හෝ ඊට වැඩි මුදලක් විද්‍යුත් යතුරුපැදි ගෙන්වීම සඳහාත් වලංගු වනවා.\nමෙරටට යොමු කරන ලද ප්‍රේෂණ නිත්‍යනුකූල බැංකු පද්ධතිය හෝ නියෝජිතයකු වෙත යොමු කර තිබීමත්, මුදලින් 50%ක් රුපියල් බවට පරිවර්තනය වී තිබීමත් අනිවාර්යය බව පැවැසූ ඇමැතිවරයා මෙසේ යොමු කරන හෝ යොමුකළ මුදලින් හරි අඩක මුදලකට යතුරු පැදිය හෝ විද්‍යුත් මෝටර් රථය ගෙන්වා ගත හැකි බව ද පැවසුවා.",
       "URL": "https://www.hirunews.lk/315892/පළමු-විද්‍යුත්-වාහන-ආනයන-බලපත්‍රය-නිකුත්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=855"
}