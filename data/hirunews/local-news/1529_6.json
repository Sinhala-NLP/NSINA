{
       "Source": "hirunews",
       "Timestamp": "Monday, 29 November 2021 - 17:00",
       "Headline": "ගෑස් ආශ්‍රිත සිදුවීම් ගැන සොයන්න මොරටුව විශ්වවිද්‍යාලයෙන් විශේෂඥ කණ්ඩායමක් (වීඩියෝ)",
       "News Content": "ගෑස් ආශ්‍රිත සිදුවීම් වාර්තාවීමත් සමඟ දිවයිනේ ප්‍රදේශ කිහිපයකින් අහඹු ලෙස ලබා ගත් ගෑස් සිලින්ඩර්වල අන්තර්ගත ගෑස් සංයුතිය පිළිබද රසායනාගාරය විසින් සිදුකළ පරීක්ෂණ වාර්තා වැඩිදුර විමර්ශන සඳහා මොරටුව විශ්වවිද්‍යාලය වෙත යොමු කර තිබෙනවා.\nඑහි රසායනික හා ක්‍රියාවලි අංශයේ අංශ ප්‍රධානී මහාචාර්ය ශාන්ත වල්පොළගේ සදහන් කළේ ඒ පිළිබද විමර්ශනය කිරීම සඳහා විශේෂඥයින් පිරිසකගෙන් සමන්විත කණ්ඩායමක් පත් කර ඇති බවයි.\nඛනිජ තෙල් නීතිගත සංස්ථාවේ රසායනාගාරය සහ තවත් පෞද්ගලික අංශයේ රසායනාගාරයක් වෙත කොළඹ ඇතුළු දිස්ත්‍රික් කිහිපයකින් ලබා ගත් ගෑස් සාම්පල යොමු කෙරුණා.\nකෙසේ වෙතත්, මේ සම්බන්ධයෙන් විශේෂඥයින්ගේ මතය ඇතුළත් වාර්තාව ඉදිරියේදී පාරිභෝගික කටයුතු පිළිබද අධිකාරිය වෙත ලබාදෙන බවයි මහාචාර්ය ශාන්ත වල්පොළගේ කියා සිටියේ.\nමේ අතර, අද දිනයේදීත් ප්‍රදේශ කිහිපයකින් ගෑස් ආශ්‍රිත සිදුවීම් වාර්තා වුණා.\nහැටන් - මල්ලිඅප්පු ප්‍රදේශයේ ආපනශාලාවක ද අද දහවල් ගෑස් ආශ්‍රිත සිදුවීමක් වාර්තා වුණේ ගෑස් ලිප සහ සිලින්ඩරය සම්බන්ධ කර තිබූ නළය පුපුරා යාමෙන්.\nඑමෙන්ම, ඇඹිලිපිටිය, කඳුරගස්ආර මං සන්ධියේ නිවසක ගෑස් ලිපක් ආශ්‍රිතව පිපිරීමක් වාර්තා වී ඇති අතර ඒ සම්බන්ධයෙන් නිවෙස් හිමියා ඇඹිලිපිටිය පොලීසියට පැමිණිලි කර තිබෙනවා.\nඑමෙන්ම, හංවැල්ල, දිද්දෙනිය, පාදුක්ක - අරුක්වත්ත ප්‍රදේශයේ ආපනශාලාවක ද ගෑස් නළය පුපුරා ගොස් ඇති බවට වාර්තා වුණා.\nඑමෙන්ම, ඊයේ දිනයේදී කෑගල්ල, පුත්තලම - ආරච්චිකට්ටුව, අහංගම, ජාඇළ ප්‍රදේශවලින්ද මෙවැනිම ගෑස් සම්බන්ධ සිදුවීම් වාර්තාවූ අතර, මීට පෙර නිකවැරටිය, වැලිගම, අලව්ව, රත්නපුර, කොළඹ සහ පන්නිපිටිය ප්‍රදේශවලින් ගෑස් ආශ්‍රිත ගිනිගැනීම් වාර්තාවුණා.\nමේ අතර, ගෑස්වල ප්‍රමිතිය පිළිබදව හිරු ප්‍රවෘත්ති අංශය ශ්‍රී ලංකා ප්‍රමිතිය ආයතනයෙන් ද විමසීමක් කළා.\nඑහි ප්‍රකාශකයෙකු සදහන් කළේ ගෑස්වල සංයුතිය පරීක්ෂා කිරීම සම්බන්ධයෙන් තමන්ට අවසරයක් මෙතෙක් හිමි වී නොමැති බවයි. හිස් ගෑස් සිලින්ඩරයෙහි පමණක් තත්ත්ව පරීක්ෂා කිරීම සිදුකළ හැකි බවයි ඔහු වැඩිදුරටත් සදහන් කළේ.\nමේ අතර පොලිස්පතිවරයා  විසින් ගෘහස්ථ ගෑස් සිලින්ඩර කාන්දුවීමෙන්, ගිනි ගැනීමෙන් හෝ පුපුරා යාමෙන් සිදුවන අනතුරු සම්බන්ධයෙන් සිදුකරනු ලබන විමර්ශනයන්ට අදාළව සියළු පොලිස් ස්ථාන වෙත උපදෙස් පත්‍රිකාවක් නිකුත් කර තිබෙනවා.\nඒ අනුව අනතුරු සම්බන්ධයෙන් මේ වන විටත් පොලීසිය විමර්ශන කටයුතු ආරම්භ කර ඇති අතර එම විමර්ශනයන් විධිමත් ක්‍රමවේදයන් යටතේ සිදුකළ යුතු බවටයි දැනුම් දී ඇත්තේ.\nඒ පිළිබදව අදාළ ගෑස් සමාගම, නියෝජිත ආයතනය, දැනුවත් කිරීමට කටයුතු කළ යුතු බවට ද එමගින් දන්වා තිබෙනවා.",
       "URL": "https://www.hirunews.lk/289551/ගෑස්-ආශ්‍රිත-සිදුවීම්-ගැන-සොයන්න-මොරටුව-විශ්වවිද්‍යාලයෙන්-විශේෂඥ-කණ්ඩායමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1529"
}