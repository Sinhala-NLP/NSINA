{
       "Source": "hirunews",
       "Timestamp": "Tuesday, 16 November 2021 - 6:48",
       "Headline": "වෙඩි උණ්ඩවලට ගොදුරු වූ සද්දන්තයා",
       "News Content": "වෙඩි වැදීමකින් බරපතළ තුවාල ලබා සිටි කෙනෙරකු ගල්කිරියාගම වනසත්ත්ව අඩවි ආරක්ෂක නිලධාරීන් විසින් සොයාගෙන තිබෙනවා.\nප්‍රදේශවාසීන්ගෙන් ලද තොරතුරකට අනුව ඊයේ (15) දින ගල්කිරියාගම - මානකැටේ ප්‍රදේශයේ සැරිසරමින් සිටියදීයි, මෙම කෙනෙර වනජීවී නිලධාරින් විසින් සොයා ගනු ලැබුවේ.\nවෙඩි වැදීම හේතුවෙන් මෙලෙස තුවාල ලබා ඇත්තේ, කහල්ලපල්ලකැලේ අභයභූමියෙහි සැරිසරමින් සිටි, 25 හැවිරිදි පමණ වන උසින් අඩි 8ක් වන කෙනෙරෙක්.\nවනජීවී සංරක්ෂණ දෙපාර්තමේන්තුවේ පශු වෛද්‍යවරුන් විසින් වෙඩි වැදී, සිහිසුන්ව සිටි මෙම කෙනෙරට ප්‍රතිකාර කරනු ලැබූ අතර, එම වෛද්‍ය ප්‍රතිකාර සඳහා පැය 03කට අධික කාලයක් ගත වූ බවයි අප වාර්තාකරු සඳහන් කළේ.\nතුවාල ලැබ සිටි මෙම කෙනෙරගේ ශරීරය පුරා වෙඩි සලකුණු දක්නට තිබූ අතර, වෙඩි වැදීමෙන් මෙම සත්ත්වයාගේ එක් කණක් වෙඩි උණ්ඩයක් පසාරු කරගෙන යෑම නිසා බරපතළ තත්ත්වයට පත්ව තිබූ බවයි වාර්තා වන්නේ.\nමෙම කෙනෙරගේ එක් කණකට, පාදයකට මෙන්ම හිසට ද බරපතළ තුවාල සිදුව ඇති බැවින්, නිර්වින්දනය කර සත්ත්වයාට ප්‍රතිකාර කර, ප්‍රතීජීවක ඖෂධ ;ලබා දුන්න ද, අදාළ සත්ත්වයාගේ ජීවිතය රැකගැනීමට නම් සැත්කමක් සිදු කර, තවදුරටත් ප්‍රතිකාර කළ යුතු බවටයි වනජීවී සංරක්ෂණ දෙපාර්තමේන්තුවේ පශු වෛද්‍ය නිලධාරීන් ප්‍රකාශ කළේ.",
       "URL": "https://www.hirunews.lk/288121/වෙඩි-උණ්ඩවලට-ගොදුරු-වූ-සද්දන්තයා",
       "Category": "Local News",
       "Parent URL": "https://www.hirunews.lk/local-news.php?pageID=1559"
}