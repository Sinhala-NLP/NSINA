{
       "Source": "hirunews",
       "Timestamp": "Wednesday, 10 March 2021 - 16:01",
       "Headline": "සාරා ඇතුළු 5 දෙනෙකු ගැන විමර්ශන සිදුකරන්නැයි නීතිපතිගෙන් පොලිස්පතිට නියෝග (වීඩියෝ)",
       "News Content": "පාස්කු ඉරිදා ත්‍රස්ත ප්‍රහාරයට අදාලව, ජනපති කොමිසමේ වාර්තාව මගින් අනාවරණ කළ පුද්ගලයින් 5 දෙනෙකු සම්බන්ධයෙන් විමර්ශන සිදුකරන ලෙස නීතිපති දප්පුල ද ලිවේරා පොලිස්පතිවරයාට උපදෙස් ලබා දී තිබෙනවා.\nඑම පුද්ගලයින් වන්නේ මහේන්ද්‍රන් පුලස්තිනී හෙවත් සාරා ජස්මීන්, අබු හින්ද්, අහමඩ් තාලිබ් ලූක්මන් තාලිබ් සහ ලූක්මන් තාලිබ් අහමඩ් නොහොත් අබු අබ්දුල්ලා සහ රිම්සාන් යන අයයි.\nකටුවපිටිය ශාන්ත සෙබස්තියන් දේවස්ථානයට මරාගෙන මැරෙන බෝම්බ ප්‍රහාර එල්ල කළ මොහොමඩ් හස්තූන් නමැත්තාගේ බිරිඳ වන සාරා ජස්මින් කාත්තන්කුඩි ප්‍රදේශයේ නිවසක පුපුරාගිය බෝම්බෙන් පසු ඉන්දියාවට පලා ගිය බවට මත පළ වී තිබෙනවා.\nඉන්දියාවේ සිටි අබු හින්ද් සමග සහරාන් 2017 වසරේ අගභාගයේ සිට සබඳතා පැවැත්වූ බව සහරාන්ගේ බිරිඳ වන හාදියා ජනාධිපති කොමිසම හමුවේ සාක්ෂි ලබාදෙමින් කියා සිටියා.\nත්‍රස්තවාදයට ආධාර කිරීම සහ අනුබලදීම සම්බන්ධයෙන් අහමඩ් තාලිබ් ලූක්මන් තාලිබ්, 2020 වසරේ ඔක්තෝම්බර් මාසයේදී අත්අඩංගුවට ගනු ලැබුවේ කටාර් රාජ්‍යයේදීයි.\nලූක්මන් තාලිබ් අහමඩ් හෙවත් අබු අබ්දුල්ලා අල්කයිඩා සංවිධානයට සම්බන්ධ තුර්කි ක්‍රියාකාරිකයෙකු වන අතර, රිම්සාන් නමැත්තා ඔහු සමඟ සබඳතා පවත්වා ඇති බවයි පාස්කු ප්‍රහාරය පිලිබඳව විමර්ශ කළ ජනාධිපති කොමිසමේදී හෙළි වුණේ.\nමේ අතර, පාස්කු ප්‍රහාර කාලසීමාවේ කිසියම් පිරිසක් මෙරටට කඩු 6000ක් ගෙන්වීම පිළිබද අගරදගුරු අතිඋතුම් මැල්කම් කාදිනල් රංජිත් හිමිපාණන් ගොනු කළ රීට් පෙත්සමේ සඳහන් කරුණු සම්බන්ධයෙන් වහා පරීක්ෂණයක් සිදුකර නීතිය ක්‍රියාත්මක කරන ලෙස ද, නීතිපතිවරයා පොලිස්පතිවරයාට දැනුම් දුන්නා.\nඑසේම නීතිපතිවරයා පසුගිය සඳුදා කාදිනල් හිමිපාණන් හමුවී විමර්ශන සම්බන්ධයෙන් දැනුවත් කළ බව ද අද වාර්තා වුණා.",
       "URL": "https://www.hirunews.lk/264942/සාරා-ඇතුළු-5-දෙනෙකු-ගැන-විමර්ශන-සිදුකරන්නැයි-නීතිපතිගෙන්-පොලිස්පතිට-නියෝග-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2097"
}