{
       "Source": "hirunews",
       "Timestamp": "Tuesday, 23 March 2021 - 10:30",
       "Headline": "විදෙස්ගත ශ්‍රමිකයන්ගෙන් ලැබෙන ආදායම තවත් ඉහළට",
       "News Content": "පසුගිය පෙබරවාරි මාසයේ විදෙස්ගත ශ්‍රී ලාංකිකයින් විසින් මෙරටට එවන ලද විදේශ විනිමය ප්‍රමාණය ඩොලර් මිලියන 579.7ක් දක්වා පෙර වසරට සාපේක්ෂව සියයට 10කින් වර්ධනය වී තිබෙනවා.\nඑමෙන්ම, පසුගිය මැයි මාසයෙන් අනතුරුව විදෙස්ගත ශ්‍රමික ආදායම ඉහළ ගිය අඛණ්ඩ දස වන මාසය මෙයයි. මේ වසරේ ජනවාරි මාසයේදී ද විදෙස්ගත ශ්‍රමිකයන්ගෙන් ඩොලර් මිලියන 675.3ක් මෙරටට ලැබුණු අතර එය පෙර වසරට සාපේක්ෂව සියයට 16.3ක වර්ධනයක් ලෙස සැලකිය හැකියි.\nමේ වසරේ පළමු මාස 2 තුළ ඩොලර් මිලියන 1255ක් විදෙස්ගත ශ්‍රී ලාංකිකයන් මෙරටට එවා ඇති අතර, එය පසුගිය වසරේ එම කාලසීමාව හා සැසදූ විට සියයට 13.2ක වර්ධනයක්.\nපසුගිය වසරේදී විදෙස්ගත ශ්‍රී ලාංකිකයින් ඩොලර් බිලියන 7.1ක් මෙරටට එවූ අතර, එය වසර 4කින් මෙරටට ලැබුණු ඉහළම ආදායමයි.",
       "URL": "https://www.hirunews.lk/266242/විදෙස්ගත-ශ්‍රමිකයන්ගෙන්-ලැබෙන-ආදායම-තවත්-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=2069"
}