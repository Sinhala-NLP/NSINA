{
       "Source": "hirunews",
       "Timestamp": "Wednesday, 31 May 2017 - 21:48",
       "Headline": "ත්‍රෛනිකායික මහනාහිමිවරුන්ගෙන් විශේෂ ඉල්ලීමක්",
       "News Content": "නාය යාමෙන් හා ජල ගැල්මෙන් විපතට පත්වූවන්ගේ ජීවිත යථා තත්ත්වයට පත්වන තුරු අඛණ්ඩව සහන සේවා සලසන්නැයි ත්‍රෛනිකායික මහ නා හිමිවරුන් ඉල්ලා සිටිනවා.\nඒ, මහ නා හිමිවරුන්ගේ අත්සනින් යුතුව නිකුත් කළ ඒකාබද්ධ නිවේදනයකින්.\nමල්වතු මහා විහාර පාර්ශ්වයේ මහ නායක අති පුජ්‍ය තිබ්බටුවාවේ ශ්‍රී සිද්ධාර්ථ සුමංගල හිමියන්, අස්ගිරි මහා විහාර පාර්ශ්වයේ මහ නායක අති පුජ්‍ය වරකාගොඩ ශ්‍රි ඤානරතන හිමියන්, අමරපුර මහා නිකායේ මහ නායක කොටුගොඩ ශ්‍රී ධම්මාවාස හිමියන් සහ ශ්‍රී ලංකා රාමඤ්ඤ මහා නිකායේ මහ නායක අති පුජ්‍ය නාපානේ ශ්‍රි පේමසිරි හිමියන්ගේ අත්සනින් යුතුවයි මෙම නිවේදනය නිකුත් කර ඇත්තේ.\nඇති වූ ස්වභාවික ව්‍යසනය හේතුවෙන් ජීවිත මෙන්ම දේපල අහිමි වීමෙන් පීඩාවට පත් සියලු දෙනා කෙරෙහි උන්වහන්සේ තම සංවේගය පළ කර සිටිනවා.\nත්‍රෛනිකායික මහ නායක හිමිවරුන් නිකුත් කළ නිවේදනය මගින් පෙන්වා දෙන්නේ විපතට පත් වූවන්ගේ ජීවිත යළි යථා තත්ත්වයට පත්කර ගැනීම සඳහා අවශ්‍ය සහන සේවා අඛණ්ඩව පවත්වාගෙන යෑම අත්‍යවශ්‍ය කටයුත්තක් බවයි.\nපොසොන් පොහොය මුල්කරගෙන සිදුකරන අතිරේක සැරසිලි සහ උත්සවවලට වැය වන මුදලින් කොටසක් හෝ සහන සේවා කටයුතු සදහා පරිත්‍යාග කිරීම සුදුසු බවද උන්වහන්සේ මෙම ඒකාබද්ධ නිවේදනයෙන් පෙන්වා දෙනවා.",
       "URL": "https://www.hirunews.lk/162568/ත්‍රෛනිකායික-මහනාහිමිවරුන්ගෙන්-විශේෂ-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=4489"
}