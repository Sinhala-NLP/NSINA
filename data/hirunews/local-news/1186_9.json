{
       "Source": "hirunews",
       "Timestamp": "Saturday, 07 May 2022 - 11:06",
       "Headline": "හදිසි නීතිය ගැන ඇමරිකාවේ සහ යුරෝපා සංගමයේ අවධානය (ඡායාරූප)",
       "News Content": "මෙරට යළි හදිසි නීතිය පැනවීම සම්බන්ධයෙන් අවධානයෙන් පසුවන බව ශ්‍රී ලංකාවේ ඇමරිකානු තානාපතිනි ජූලි චන්ග් ට්විටර් සටහනක් තබමින් ප්‍රකාශ කරනවා.\nසාමකාමී පුරවැසියන්ගේ හඬට අවධානය යොමුකළ යුතු අතර, ශ්‍රී ලාංකිකයන් මුහුණදෙන සැබෑ අභියෝගවලට මුහුණදී රට යළි සෞභාග්‍යය කරා ගෙන ඒමට දිගුකාලීන විසඳුම් අවශ්‍ය බවයි ඇය පවසන්නේ.\nඒ සඳහා හදිසි නීතිය පැනවීමෙන් සහාය නොලැබෙනු ඇතැයි ඇමරිකානු තානාපතිනිය ප්‍රකාශ කරනවා.\nමේ අතර යුරෝපා සංගමය ද ඊට අදාළව ප්‍රකාශයක් සිදුකර තිබූ අතර, එහි සඳහන් වන්නේ හදිසි නීතිය රටේ පවතින දුෂ්කරතා විසඳීමට උපකාරී නොවන බවයි.\nඑමෙන්ම ශ්‍රී ලංකාවට යළි හදිසි නීතිය පැනවීම සම්බන්ධයෙන් ස්විස් ජනරජයේ මෙරට තානාපති Dominik Furgler\nද සිය නිල ට්විටර් ගිණුමේ සටහනක් තබා තිබෙනවා.\nඔහු ප්‍රකාශ කරන්නේ, ශ්‍රී ලාංකිකයින් විසින් මෙලෙස සාමකාමී ව විරෝධතා පැවැත්වූයේ ඔවුන් අසීමිත අයුරින් ජීවිතයේ දුක් විඳින බැව් පෙන්වා දීමට වන බවයි.\nඑබැවින් හදිසි නීතිය පැනවීමෙන් අර්බුදයන්ට විසඳුම් සෙවීම දුෂ්කර බව ද හෙතෙම පෙන්වා දෙනවා.\nමේ අතර, යළිත් හදිසි නීතිය සාමකාමී විරෝධතා පවතින පසුබිමක දී පවා ජනතාවට එරෙහිව ආයුධයක් කරගනිමින් භාවිත කිරීම පිළිබඳ සිය කනස්සල්ල ශ්‍රී ලංකා මානව හිමිකම් කොමිෂන් සභාව විසින් ද නිවේදනයක් නිකුත් කරමින් සඳහන් කරනවා.\nඑමෙන්ම ඒ සම්බන්ධයෙන් මෙරට කැනඩා මහ කොමසාරිස්වරයා මෙන්ම නෝර්වේ තානාපතිනිය ද සටහන් තබා තිබුණා.",
       "URL": "https://www.hirunews.lk/303721/හදිසි-නීතිය-ගැන-ඇමරිකාවේ-සහ-යුරෝපා-සංගමයේ-අවධානය-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1186"
}