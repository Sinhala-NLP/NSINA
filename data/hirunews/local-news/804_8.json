{
       "Source": "hirunews",
       "Timestamp": "Friday, 14 October 2022 - 13:09",
       "Headline": "කඨින පිංකමට නිවෙස පිළිසකර කරමින් සිටි තරුණයෙකු විදුලිසැර වැදීමෙන් මරුට",
       "News Content": "සිය ග්‍රාමයේ විහාරස්ථානයේ කඨින චීවර පිංකම සඳහා නිවස පිළිසකර කරමින් සිටි පියා සහ පුත්‍රයාට විදුලි සැර වැදී ජීවිතක්ෂයට පත්ව තිබෙනවා.\nමැදවච්චිය - මහකෝන්ගස්කඩ ගම්මානයෙන් මෙම ඛේදවාචකය වාර්තා වන්නේ.\nමෙලෙස ජීවිතක්ෂයට පත්ව ඇත්තේ 19 හැවිරිදි වියෙහි පසු වූ දිල්ෂාන් ප්‍රමෝද් නමැති තරුණයෙකු සහ ඔහුගෙ පියා යි.\nරාත්‍රී 11.30ට පමණ කඨින චීවරය නිවසට වැඩම කිරීම සඳහා පවතින වැසි තත්ත්වය බලපෑමක් වේ යැයි සිතා, පියා සහ පුත් එක්ව නිවසෙහි ඉදිරිපිට ප්‍රධාන දොරටුව ආවරණය වන පරිදි තහඩු උපයෝගී කරගනිමින් උඩු වියනක් බැඳ තිබෙනවා.\nනමුත් එම උඩුවියන එක් ව තිබී ඇත්තේ නිවස එක් කර සාදා තිබූ ගරාජයට වන අතර, එයට සවිකර තිබූ විදුලි රැහැන් මීයන් විසින් සපා කා ඇති බවත්, එතුළින් ආ විදුලිය උඩු වියනට ආරෝපණය වීමෙන් මෙම අනතුර සිදු ව ඇති බවත් පොලීසිය පැවසුවා.\nවිදුලිසැර වැදුණු පියා වීසි වී ගොස් බිමට වැටී ඇති අතර, පසුව පුතුට වැදී ඔහු ද වීසි වී ගොස් තිබෙනවා.\nඉන් අනතුරුව පුත්‍රයා යළිත් නැගී සිටිය ද ඔහුට විදුලි සැර කම්පනය හේතුවෙන් යළිත් වීසිව ගොස් බිත්තියේ හිස වැදී ජීවිතක්ෂයට පත්ව ඇති බවයි වාර්තා වන්නේ.",
       "URL": "https://www.hirunews.lk/317836/කඨින-පිංකමට-නිවෙස-පිළිසකර-කරමින්-සිටි-තරුණයෙකු-විදුලිසැර-වැදීමෙන්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=804"
}