{
       "Source": "hirunews",
       "Timestamp": "Friday, 18 August 2023 - 11:50",
       "Headline": "ගිනි ගත් හෝමාගම කම්හලට පරිසර ආරක්ෂණ බලපත්‍රයක් නෑ",
       "News Content": "හෝමාගම - කටුවන ප්‍රදේශයේ ගිනි ගත් රසායනික කර්මාන්තශාලාව පරිසර ආරක්ෂණ බලපත්‍රයක් නොමැතිව පවත්වාගෙන ගොස් ඇති බවට මූලික විමර්ශනවලදී අනාවරණය වී තිබෙනවා. මධ්‍යම පරිසර අධිකාරියේ සභාපති සුපුන් එස්.පතිරගේ ඇතුළු කණ්ඩායමක් ගින්න ඇති වූ එම කර්මාන්ත ශාලාව අද (18) නිරීක්ෂණයට එක් වුණා.\nඑමෙන්ම, රජයේ රස පරීක්ෂකවරයා ද කර්මාන්ත ශාලාව නිරීක්ෂණය කිරීම සඳහා අද දහවල් එම ස්ථානයට පැමිණීමට නියමිතයි.\nඊයේ රාත්‍රී 8.30 ට පමණ අදාළ කර්මාන්ත ශාලාවේ මෙම ගින්න හට ගත් අතර එය මැඩපැවැත්වීම සඳහා කෝට්ටේ, දෙහිවල - ගල්කිස්ස මහ නගර සභාවල මෙන්ම හොරණ ගිනි නිවීමේ ඒකකවලට අයත් රථ 7 ක් යොදා ගැනුණා.\nපනාගොඩ යුද හමුදා කඳවුරේ නිලධාරින් සහ පොලිසිය ද ඒ සඳහා එක් වූ අතර, ගින්න නිවීමට පැය 3 කට අධික කාලයක් ගත වුණා.\nජාතික ගොඩනැගිලි පර්යේෂණ සංවිධානයේ නිලධාරීන් ද එම ස්ථානයට පැමිණ තිබුණා.\nමේ අතර, හෝමාගම මහජන සෞඛ්‍ය පරීක්ෂක කාර්යාල නිලධාරීන් සහ සෞඛ්‍ය වෛද්‍ය නිලධාරීවරයා කර්මාන්ත ශාලාව නිරීක්ෂණයට ගොස් ඇති අතර අවට ප්‍රදේශයේ ආවරණය නොකළ ළිංවල ජල සාම්පල රජයේ රස පරීක්ෂක දෙපාර්තමේන්තුව වෙත යැවීමටයි කටයුතු කෙරුණේ.\nඑමෙන්ම කර්මාන්තශාලාව අවට පිහිටි කටුවන, මාවත්ගම සහ උඩුවාන ගම්මානවල ජීවත්වන ජනතාව දැනුවත් කිරීම සඳහා කටයුතු කරන බවයි හෝමාගම මහජන සෞඛ්‍ය පරීක්ෂක කාර්යාලය සඳහන් කළේ.",
       "URL": "https://www.hirunews.lk/345257/ගිනි-ගත්-හෝමාගම-කම්හලට-පරිසර-ආරක්ෂණ-බලපත්‍රයක්-නෑ",
       "Category": "Local News",
       "Parent URL": "https://www.hirunews.lk/local-news.php?pageID=89"
}