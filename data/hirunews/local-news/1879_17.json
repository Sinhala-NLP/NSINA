{
       "Source": "hirunews",
       "Timestamp": "Thursday, 17 June 2021 - 11:38",
       "Headline": "ඔන්ලයින් මත්පැන් අලෙවියට අවසර නැහැ (වීඩියෝ)",
       "News Content": "ඔන්ලයින් ක්‍රමවේදය යටතේ මත්පැන් අලෙවි කිරීමට මුදල් අමාත්‍යංශය ගෙන තිබු ප්‍රතිපත්තිමය නිර්දේශයට අවසර ලබානොදීමට කොවිඩ් මර්ධන ජාතික ක්‍රියාන්විත මධ්‍යස්ථානය තීරණය කර තිබෙනවා.\nඒ අනුව මාර්ගගත ක්‍රමයට මත්පැන් අළෙවි කිරීම සඳහා ජාලගත සුපිරි වෙළඳ සැල් සහ තෝරා ගත් මත්පැන් අළෙවි සැල් වෙත අවසර ලබා දීමට ගෙන තිබු තීරණය තව දුරටත් ක්‍රියාත්මක වන්නේ නැහැ.\nමේ අතර මීට පෙර මධ්‍යසාර හා මත්ද්‍රව්‍ය තොරතුරු මධ්‍යස්ථාන සහ රජයේ වෛද්‍ය නිලධාරීන්ගේ සංගමයද ඔන්ලයින් ක්‍රමවේදයට මත්පැන් විකිණීමට ගත් තීරණයට විරෝධය පළ කර සිටියා.\nරජයේ වෛද්‍ය නිලධාරීන්ගේ සංගමය ද කොළඹ දී ඊයේ මාධ්‍ය හමුවකදී කියා සිටියේ මත්පැන් භාවිතය හේතුවෙන් දිනකට පුද්ගලයින් 63 දෙනෙකු පමණ මිය යන අතර කොරෝනා ආසාදිතව මේ වන විට පුද්ගලයින් 60ක් පමණ මිය යන බවයි.\nකොරෝනා වසංගතය හේතුවෙන් සංචරණ සීමා පනවා ඇති මොහොතක අත්‍යවශ්‍ය ද්‍රව්‍ය හෝ ඖෂධ නිවෙස්වලට බෙදා හැරීම සඳහා නිසි ක්‍රමවේදයක් රට පුරා තවමත් ක්‍රියාත්මක නොවන මොහොතක මත්පැන් අලෙවිය සඳහා එවැනි ක්‍රමවේදයක් අනුගමනය කිරීම ලැජ්ජාසහගත බවයි රජයේ වෛද්‍ය නිලධාරීන්ගේ සංගමයේ මධ්‍යම කාරක සභික වෛද්‍ය ප්‍රසාද් කොළඹගේ ප්‍රකාශ කර සිටියේ.",
       "URL": "https://www.hirunews.lk/274536/ඔන්ලයින්-මත්පැන්-අලෙවියට-අවසර-නැහැ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1879"
}