{
       "Source": "hirunews",
       "Timestamp": "Friday, 07 December 2018 - 15:05",
       "Headline": "බලංගොඩ සාමාන්‍ය පෙළ අයදුම්කරු සහ ගුරුවරිය ඇප මත මුදාහැරේ",
       "News Content": "මෙවර සාමාන්‍ය පෙළ විභාගයට ජංගම දුරකතනයක් භාවිත කරමින් බලංගොඩ පෞද්ගලික අයදුම්කරුවෙකු පිළිතුරු ලිවීමේ සිද්ධිය සම්බන්ධයෙන් සබරගමු පළාත් අධ්‍යාපන කලාප කාර්යාලය විශේෂ පරීක්ෂණයක් ආරම්භ කර තිබෙනවා.\nඊයේ (06) මෙලෙස අත්අඩංගුවට ගෙන තිබුණේ බලංගොඩ ජෙයිලාන මධ්‍ය මහා විද්‍යාලයේ විභාග ශාලාවට විනාඩි විස්සක් පමණ ප්‍රමාද වී පැමිණි පෞද්ගලික අයදුම්කරුවෙකු  වන අතර, ඔහු ඉංගී‍්‍රසි ප්‍රශ්න පත්‍රයට පිළිතුරු සපයමින් සිටි ආකාරය පිළිබඳව විභාග ශාලාධිපතිවරයාට සැක සිතී පරීක්ෂා කර තිබුණා.\nඅනතුරුව ඔහු ජංගම දුරකථනයක් ආධාර කරගනිමින් පිළිතුරු සපයන බව අනාවරණය කර ගැනීමෙන් පසු විභාග ශාලාධිපතිවරයා ඒ සම්බන්ධයෙන් බලංගොඩ පොලිසියට කළ පැමිණිල්ලකට අනුවයි අයදුම්කරු අත්අඩංගුවට ගැනුණේ.\nඅදාළ ඉංගී‍්‍රසි ප්‍රශ්න පත්‍රයට අදාළ පිළිතුරු කිහිපයක් දුරකථනය ඔස්සේ  කෙටි පණිවුඩ මගින් ඔහු වෙත ඒවා ඇත්තේ ගුරුවරියක් වන අතර, ඇය එම අවස්ථාවේ බලංගොඩ කනගරායගම් මධ්‍ය මහා විද්‍යාලයේ විභාග මධ්‍යස්ථානයේ නිරික්ෂකවරියක ලෙස රාජකාරියේ නිරතව තිබෙනවා.\nපසුව මොවුන් දෙදෙනාම ඊයේ (06) පස්වරුවේ බලංගොඩ පොලිසිය අත්අඩංගුවට ගත්තා. මෙලෙස අත්අඩංගුවට ගත් ගුරුවරිය 31 හැවිරිදි තැනැත්තියක්.\nසැකකාර පෞද්ගලික විභාග අයදුම්කරු 20 හැවිරිදි වියේ පසුවන අතර, ඔහු සිව්වන වතාවට සාමාන්‍ය පෙළ විභාගයේ ඉංගී‍්‍රසි විෂය සඳහා මෙලෙස පෙනී සිට ඇති බවයි පොලිසිය සඳහන් කළේ.\nපසුව ඔවුන් ඇප මත මුදා හැරිමට බලංගොඩ මහේස්ත්‍රාත් අධිකරණය අද (07) පස්වරුවේ නියෝග කළා.\nකෙසේ වෙතත්,මෙම සිදුවීම සම්බන්ධයෙන් සබරගමුව පළාත් අධ්‍යාපන අධ්‍යක්ෂ සේපාල කුරුප්පු ආරච්චිගේ නියෝගය මත මේ වනවිට විශේෂ පරික්ෂණයක්  ආරම්භ කර ඇති බවයි බලංගොඩ කලාප අධ්‍යාපන අධ්‍යක්ෂ පී.ජී. ආරියපාල හිරු ප්‍රවෘත්ති අංශයට සඳහන් කළේ.\nමෙම සිදුවීම පිළිබඳව විභාග දෙපාර්තමේන්තුව මගින් ද පරික්ෂණයක් දියත් වන අතර, එහි නිගමනයන්ට අනුව අදාළ අයදුම්කරුට විභාග දෙපාර්තමේන්තුව මගින් පවත්වන විභාග සඳහා ඉදිරිපත්වීම සම්බන්ධයෙන් අවසන් තීරණයක් ගන්නා බවයි විභාග කොමසාරිස් ජනරාල් සනත් පූජිත කියා සිටියේ.",
       "URL": "https://www.hirunews.lk/205679/බලංගොඩ-සාමාන්‍ය-පෙළ-අයදුම්කරු-සහ-ගුරුවරිය-ඇප-මත-මුදාහැරේ",
       "Category": "Local News",
       "Parent URL": "https://www.hirunews.lk/local-news.php?pageID=3615"
}