{
       "Source": "hirunews",
       "Timestamp": "Friday, 07 July 2017 - 13:46",
       "Headline": "ගීතාගේ පෙත්සමට මැදිහත් වීමට පියසේනට අවසර",
       "News Content": "පාර්ලිමේන්තු මන්ත්‍රිනි ගීතා කුමාරසිංහගේ මන්ත්‍රී ධුරය සම්බන්ධයෙන් ඉදිරිපත් කර ඇති පෙත්සමට මැදිහත්වීමට හිටපු අමාත්‍ය පියසේන ගමගේට ශ්‍රේෂ්ඨාධිකරණය අද අවසර ලබාදුන්නා.\nඑසේම පෙත්සමේ 4 වන වගඋත්තරකරු ලෙස ඔහු  නම් කිරීමට ද අගවිනිසුරු ප්‍රියසාද් ඩෙප්, ඊවා වනසුන්දර සහ උපාලි අබේරත්න යන ත්‍රිපුද්ගල විනිසුරු මඩුල්ල නියෝග කළ බවයි හිරු අධිකරණ වාර්තාකරු සදහන් කළේ.\nද්විත්ව පුරවැසිභාවය හේතුවෙන් ගීතා කුමාරසිංහ මන්ත්‍රීවරියට පාර්ලිමේන්තු මන්ත්‍රී ධුරයක් දැරිය නොහැකි බව අභියාචනාධිකරණය පසුගිය දා ප්‍රකාශ කළා.\nඅනතුරුව ඇය ශ්‍රේෂ්ඨාධිකරණය හමුවේ විශේෂ අභියාචනයක් ගොනු කළ අතර, ඊට මැදිහත්වීමට හිටපු අමාත්‍ය පියසේන ගමගේ ඉල්ලා සිටියා.\nගාල්ල දිස්ත්‍රික්කයේ සන්ධාන මන්ත්‍රී ලැයිස්තුවේ පුරප්පාඩුවක් ඇති වුවහොත් මනාප සංඛ්‍යාව අනුව නව මන්ත්‍රී ධුරය හිමි වන්නේ හිටපු අමාත්‍ය පියසේන ගමගේටයි.\nකෙසේ වෙතත්, නඩුවේ පාර්ශවකරුවෙකු වීමට ඔහු කළ ඉල්ලීම සම්බන්ධයෙන් ගීතා කුමාරසිංහ මන්ත්‍රීවරියගේ නීතිඥයින් විරෝධය පළ කර තිබෙනවා.\nඒ, හිටපු අමාත්‍ය පියසේන ගමගේ අභියාචනාධිකරණය හමුවේ සිදුවූ නඩු විභාගයේදී කැරණු දැක්වීමට ඉදිරිපත් නොවූ බව පවසමිනින්.\nඑහෙත් කරුණු සලකා බැලූ ශ්‍රේෂ්ඨාධිකරණ විනිසුරු මඩුල්ල ඔහුට මෙම පෙත්සමේ පාර්ශවකරුවෙකු වීමට අවසර ලබාදුන්නා.\nපෙත්සම සැප්තැම්බර් 15 වනදා යළි විභාගයට ගැනීමට නියමිතයි.",
       "URL": "https://www.hirunews.lk/165317/ගීතාගේ-පෙත්සමට-මැදිහත්-වීමට-පියසේනට-අවසර",
       "Category": "Local News",
       "Parent URL": "https://www.hirunews.lk/local-news.php?pageID=4433"
}