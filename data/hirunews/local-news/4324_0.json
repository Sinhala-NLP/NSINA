{
       "Source": "hirunews",
       "Timestamp": "Wednesday, 13 September 2017 - 17:28",
       "Headline": "වගා හානි නිසා ගොවියෙක් සිය දිවි හානිකර ගනී",
       "News Content": "ලොකු ලූනු වගාව සම්පූර්ණයෙන් ම වර්ෂාවෙන් විනාශ වීමත් සමඟ ගොවියකු සිය දිවි හානි කරගෙන ඇතැයි දඹුල්ල රෝහලේ පැවැති හදිසි මරණ පරීක්ෂණයක දී  අද (13) අනාවරණ වුනා.\nදඹුල්ල නාගරික හදිසි මරණ පරීක්ෂක ඩී ඩබ්ලිව් ජේ  බණ්ඩාර ඉදිරියේ දඹුල්ල රෝහලේ දී මෙම හදිසි මරණ පරීක්ෂණය පැවැත්වුනා.\nඑහිදී සාක්ෂි ලබාදුන් මියගිය අයගේ ඥාතීන් කියා ඇත්තේ අක්කර එක හමාරක පමණ ලොකු ලූනු වගාවක් ණය වී සිදුකළද මේ දිනවල පවතින අධික වර්ෂාවත් සමග ලූණු වගාව සම්පූර්ණයෙන් ම විනාශ වීම නිසා දැඩි සිත්තැවුලට පත්ව ඔහු වස පානය කළ බවයි.\nමෙම අවාසනාවන්ත සිද්ධියට මුහුණ දී ඇත්තේ හබරණ පුවක්පිටිය ප්‍රදේශයේ පදිංචි කිරියාගේ ගුණරත්න නමැති (57) දෙදරු පියෙක්.\nමියගිය ගුණරත්න ගේ හදිසි මරණ පරීක්ෂණය අතරදී ඔහුගේ බිරිඳ වැඩිමහල් පුතු ප්‍රකාශ ලබා දුන්නා.\nපුත්‍රයා පැවසුවේ තම පියා ගොවියකු බවත්, විශාල වශයෙන් ණය වී ලූණු වගාව ආරම්භ කළ ද අස්වැන්න නෙලීමට ආසන්න ව තිබියදී ඇද හැලුණු වර්ෂාවත් සමඟ සම්පූර්ණයෙන්ම ලූණු වගාව විනාශ වූ බවයි.\nමේ නිසා ණය ගෙවා ගැනීමට නොහැකිව සිත් තැවුලෙන් සිටී සැමියා වස පානය කළ බව බිරිඳ සඳහන් කළා.\nමරණ පරීක්ෂණය දඹුල්ල රෝහලේ දී සිදුවෙද්දී ගුනරත්න ගේ ලොකු ලූනු වගාව බැලීමටත් ඔහුගේ නිවසටත් අප වාර්තාකරු ගොස් තිබෙනවා.\nකුඩා කාමර දෙකක පදිංචිව සිටින ගුණරත්න ප්‍රදේශයේ ඉතා දුක් මහන්සියෙන් වගා කරන දක්ෂ ගොවියකු බව ප්‍රදේශවාසීන් පැවසූවා.\nඔහුගේ දියණිය හඬා වැටෙමින් කියා සිටියේ  ලොකු ළුණු වගාව විනාශ වීමත් සමග තම පියා දැඩි වේදනාවකින් පසුවූ බවත්  සියදිවි හානි කර ගැනීමට පවා සිතන  බව පැවසු බවයි.\nගුනරත්න මහතාගේ වගා බිම නිවසේ සිට කිලෝමීටර් දෙකක් පමණ දුරින් මහ වනයක් පවතින අතර අලින්ගෙන් ගහන වූ මෙම ප්‍රදේශයේ බොහෝ ගොවීන් ලොකු ලූනු වගා කර ඇති අයුරු අප වාර්තාකරුට දැක ගැනීමට ලැබී තිබෙනවා.\nගුනරත්න මහතාගේ ලොකු ළුණු වගාව සම්පූර්ණයෙන්ම වර්ෂාවෙන් යටවී කුණුවී විනාශ වෙමින් පවතින අයුරු දැක ගැනීමට ද හැකි වුනා.\nඑහි සිටි ගොවීන් කියා සිටියේ සෑම ගොවියකුටම මෙවර ලොකු ලූනු අස්වැන්න මේ තත්ත්වය උදා වී ඇති බවයි.\nගුනරත්න ගේ තනියට කැලයේ සිටි බලු සුරතලා ඔහු නැතිව ලුණු වගාවේ ඇවිද ඇවිද සිටින අයුරු දැක ගැනීමට හැකි වුනා.\nකෙසේ වෙතත් බහුතර ජනතාවක් කියා සිටින්නේ සියදිවි හානිකර ගැනීමෙන් කිසිදු ලාභයක් නොවන බවත් ස්වභාව ධර්මයෙන් ලැබෙන මෙවැනි විපත් වලදී බලධාරීන් පවතින රජයන් දැනුවත් කොට ඒ සඳහා වන්දි මුදලක් ලබාගැනීමට ගොවීන් පුරුදු පුහුණු විය යුතු බවයි.\nඑසේ නැතිව මේ ආකාරයෙන් සියදිවි හානිකර ගැනීමෙන් සිදු වන්නේ තමන්ගේ දුවා දරුවන් ඥාතීන් මෙන්න මිතුරන්ද අහිමි වීම මිස ප්‍රශ්නවලට විසඳුමක් ලැබීම නොවන බවයි ඔවුන්ගේ අදහස වුයේ.\nඡායාරූප - දඹුල්ල කාංචන කුමාර ආරියදාස",
       "URL": "https://www.hirunews.lk/170835/වගා-හානි-නිසා-ගොවියෙක්-සිය-දිවි-හානිකර-ගනී",
       "Category": "Local News",
       "Parent URL": "https://www.hirunews.lk/local-news.php?pageID=4324"
}