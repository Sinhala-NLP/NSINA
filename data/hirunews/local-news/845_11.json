{
       "Source": "hirunews",
       "Timestamp": "Sunday, 25 September 2022 - 15:10",
       "Headline": "අපරාධ හා මත්ද්‍රව්‍ය තුරන් කිරීමට පොලිස් ස්ථාන සමග ගම් කිහිපයක් සම්බන්ධ කර නව ආයතනයක් පිහිටුවීමට පියවර",
       "News Content": "මත්ද්‍රව්‍ය භාවිතයට පුද්ගලයින් විශාල වශයෙන් යොමු වීම හේතුවෙන් තරුණ පරපුරෙහි ඉදිරි අනාගතය පවතිනුයේ කණගාටුදායක තත්වයක බව අධිකරණ, අමාත්‍ය විජයදාස රාජපක්ෂ පවසනවා.\nපොලීසිය පිළිබදව ජනතාව තුළ පවතින ආකල්පය වෙනස් කර විශ්වාසය ඇති කිරීම අපරාධකරුවන් පිළිබදව නිවැරදි තොරතුරු ලබා ගැනීමට පහසුවක් බවයි අමාත්‍යවරයා පෙන්වා දෙන්නේ.\nගමෙහි සංහිඳියාව ඇති කර, අපරාධ ක්‍රියා හා මත්ද්‍රව්‍ය භාවිතය තුරන් කිරීම සදහා පොලිස් ස්ථාන මුලික කර ගනිමින් ගම් කිහිපයක් සම්බන්ධ කොට නව ආයතනයක් පිහිටුවන බව ද අධිකරණ ඇමති සඳහන් කළා.\nඔහු මෙම අදහස් පළ කළේ එක්සත් ජාතීන්ගේ අපරාධ හා මත් ද්‍රව්‍ය සංවිධානයේ දකුණු ආසියානු කලාපීය ශ්‍රී ලංකා කාර්යාලය හා ශ්‍රී ලංකා නීති ආධාර කොමිෂන් සභාව එක්ව පොලිස් ස්ථාන වෙත පැමිණෙන විත්තිකරුවන්, අපරාධකරුවන් හා පැමිණිලිකරුවන්ගේ අයිතීන් ආරක්ෂා කිරීම පිළිබදව උසස් පොලිස් නිලධාරීන් දැනුවත් කිරීම සදහා කොළඹ පැවති අධ්‍යයන වැඩමුළුවේ ප්‍රධාන ආරාධිත අමුත්තා වශයෙන් එක්වෙමින්.\nයුක්තිදාමයට ප්‍රවේශත්වය ප්‍රවර්ධනය කිරීම සහ අයිතිවාසිකම් ආරක්ෂා කිරීම තුළින් ශ්‍රී ලංකාවේ සාම ක්‍රියාදාමය පෝෂණය කිරීම යන තේමාව යටතේ වැඩමුළුව සංවිධානය කර තිබුණා.\nඑහිදී වැඩිදුරටත් අදහස් දැක්වූ අධිකරණ අමාත්‍යවරයා කියාසිටියේ පොලීසියේ මුලික අරමුණ විය යුත්තේ සාමය ආරක්ෂා කරමින් අපරාධ වළක්වා ගැනීමට ක්‍රියා කිරීම වන අතර, අපරාධකරුවා කවුරුන්ද යන්න පිළිබදව සොයා බලා අත් අඩංගුවට ගැනීමේ අයිතිය පොලීසිය සතු වුව ද අපරාධකරුවකු යන්න නිගමනය කිරීමේ හැකියාවක් පොලීසියට නොමැති බවයි.\nපොලීසිය පිළිබදව ජනතාව තුළ පවතින ආකල්පය වෙනස් කළ යුතු අතර පොලීසිය හා ජනතාව අතර විශ්වාසය ඇති කිරීම අපරාධකරුවන් පිළිබදව නිවැරදි තොරතුරු ලබා ගැනීමට පහසුවක් වන බවත්, ජනතාවගේ ආරක්ෂාව ඇති කිරීමේ ප්‍රධානතම ආයතනය ලෙස පොලීසිය ජනතාවගේ මුලික අයිතීන් ආරක්ෂා වන ආකාරයට කටයුතු කළ යුතු බව ද ඔහු පෙන්වා දෙනවා.\nඋසස් පොලිස් නිලධාරීන් විසින් අනෙකුත් පොලිස් නිලධාරීන් ඒ සම්බන්ධයෙන් දැනුවත් කිරීම අත්‍යවශ්‍ය කරුණක් වන බවත්, අමාත්‍යවරයා සදහන් කළා.\nයුද්ධයෙන් පසුව ජනතාව අතර සාමය හා සංහිදියාව ගොඩ නැංවීමේ අරමුණින් යුතුව ස්ථාපිත කළ සාමය හා සංහිදියාව පිළිබදව වු කාර්යාලය සදහා නව පනතක් කෙටුම්පත් කරමින් පවතින බැවින් එම පනත තුළින් සෑම පොලිස් ස්ථානයක්ම සම්බන්ධ කරමින් ගම් කිහිපයක් ඒකාබද්ධ කර ගම තුළ සිදු වන අපරාධ ක්‍රියා, මත් ද්‍රව්‍ය භාවිතය තුරන් කිරීමට හා ග්‍රාමීය වශයෙන් ජනතාව තුළ ජාතික, ආගමික, සමගිය සංහිදියාව ඇති කරලීම සදහා ආයතනයක් ස්ථාපිත කිරීමට කටයුතු කරමින් සිටින බව ද අධිකරණ අමාත්‍යවරයා කියාසිටියා.\nවර්තමානය වන විට මත් ද්‍රව්‍ය භාවිතය සදහා පුද්ගලයින් විශාල වශයෙන් යොමු වීම හේතුවෙන් තරුණ පරපුරෙහි අනාගතය කණගාටුදායක තත්වයක පවතින අතර මත් ද්‍රව්‍ය භාවිතයට ඇබ්බැහිවුවන් බන්ධනාගාරගත කිරීම හේතුවෙන් අද වන විට රටෙහි බන්ධනාගාර පද්ධතියට ඔරොත්තු නොදෙන ආකාරයට සිරකරුවන් වැඩී වී ඇති බවත් සඳහන් කළා.\nවිශේෂයෙන්ම මත්ද්‍රව්‍ය මෙරටට ගෙන්වනු ලබන ප්‍රධාන පෙළේ මත්ද්‍රව්‍ය ජාවාරම්කරුවන් අත් අඩංගුවට නොගෙන මත්ද්‍රව්‍ය සදහා ඇබ්බැහි වු පුද්ගලයින් අඩු කිරීම සිදු කිරීම සිදු කළ නොහැකි බවයි ඔහු පෙන්වා දෙන්නේ.",
       "URL": "https://www.hirunews.lk/316280/අපරාධ-හා-මත්ද්‍රව්‍ය-තුරන්-කිරීමට-පොලිස්-ස්ථාන-සමග-ගම්-කිහිපයක්-සම්බන්ධ-කර-නව-ආයතනයක්-පිහිටුවීමට-පියවර",
       "Category": "Local News",
       "Parent URL": "https://www.hirunews.lk/local-news.php?pageID=845"
}