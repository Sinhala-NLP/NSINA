{
       "Source": "hirunews",
       "Timestamp": "Friday, 24 December 2021 - 16:36",
       "Headline": "කෑගල්ලේදී පොලිසිය විසින් පුද්ගලයෙකුට පහරදීම ගැන පොලිස්පති නියමයෙන් විමර්ශන (වීඩියෝ)",
       "News Content": "පොලිස් නිලධාරියෙකු විසින් මාර්ගයක් අසල සිටි පුද්ගලයෙකුට පහරදෙන සිදුවීම පිළිබඳ සමාජ මාධ්‍යයේ සංසරණය වන වීඩියෝව සම්බන්ධයෙන් පැහැදිළි කරමින් පොලිසිය නිවේදනයක් නිකුත් කර තිබෙනවා.\nඑමගින් සඳහන් කර ඇත්තේ මෙම සිදුවීම කෑගල්ල නගරයේ නිදහස් මාවතේදී ඊයේ 23 සවස් කාලයේදී සිදුවී ඇති බවයි.\nමෙම පහරකෑමට ලක්වූ පුද්ගලයා මත්ද්‍රව්‍යවලට ඇබ්බැහිවූවෙක් වන අතර එම අවස්ථාවේ බීමත්ව සිටිමින් කාන්තාවකට යකඩයකින් පහරදීමක් සිදුකර ඇතැයි පොලිසිය සඳහන් කළා.\nපහරකෑමට ලක්වූ කාන්තාව තුවාල ලබා මේවන විට කෑගල්ල රෝහලට ඇතුලත්ව ප්‍රතිකාර ලබමින් සිටිනවා.\nමෙම සැකකරු මීට පෙර අවස්ථා කිහිපයකදීම අත්අඩංගුවට ගෙන අධිකරණය හමුවේ නඩු පවරා බන්ධනාගාර ගතකර සිටි අයෙක් බව ද සඳහන්.\nඑමෙන්ම මොහුට එරෙහිව බන්ධනාගාරය තුලදී සැකකරුවෙකුට පහරදී ඝාතනය කිරීමට අදාළ මනුෂ්‍ය ඝාතන චෝදනා යටතේ ද අධිකරණයේ නඩුවක් විභාග වෙමින් පවතින බවයි පොලිසිය නිකුත් කළ නිවේදනයේ දැක්වෙන්නේ.\nඊයේ දිනයේ සැකකරු බීමත්ව අශෝභන ලෙස හැසිරීම හේතුවෙන් ඔහු අත්අඩංගුවට ගැනමට යන අවස්ථාවේදී පොලිස් නිලධාරීන්ට බැණවදිමින් පහරදීමට නිලධාරීන් දෙසට පැමිණීම හමුවේ ඔහු පාලනය කර ගැනීමට කටයුතු කළ බවයි පහරදුන් පොලිස් නිලධාරියා විසින් ප්‍රකාශකර ඇත්තේ.\nඑමෙන්ම අත්අඩංගුවට ගන්නා ලද සැකකරු නගරයේ වෙළඳසැලකට පැමිණි කාන්තාවකට පහරදී ඇත්තේ එම සිදුවීමට ටික වේලාවකට පෙර බව ඔහු අත්අඩංගුවට ගැනීමෙන් පසු කළ විමර්ශනයේදී හෙළිවී තිබෙනවා.\nකෙසේවෙතත් අපරාධකරුවෙකු පාලනය කර ගැනීමකදී වුව ද පොලිස් නිලධාරියෙකුට අවශ්‍ය බලය ඉක්මවා කටයුතු කළ නොහැකි බවයි පොලිසිය නිකුත් කළ නිවේදනය මගින් පෙන්වා දෙන්නේ.\nමෙහිදී අදාළ පොලිස් නිලධාරියා විසින් අනවශ්‍ය ලෙස පහරදී බලය ඉක්මවා කටයුතු කිරීමක් නිරීක්ෂණය වන බැවින් මේ පිළිබඳ වහාම පරීක්ෂණයක් පවත්වා එම නිලධාරියා ඇතුලු අදාළ නිලධාරීන්ට විරුද්ධව විනයානුකූලව කටයුතු කරන ලෙසටයි පොලිස්පතිවරයා විසින් සබරගමුව දිසාව භාර නියෝජ්‍ය පොලිස්පතිවරයා වෙත නියෝග කර ඇත්තේ.",
       "URL": "https://www.hirunews.lk/292037/කෑගල්ලේදී-පොලිසිය-විසින්-පුද්ගලයෙකුට-පහරදීම-ගැන-පොලිස්පති-නියමයෙන්-විමර්ශන-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1472"
}