{
       "Source": "hirunews",
       "Timestamp": "Wednesday, 12 July 2017 - 16:23",
       "Headline": "හිමිනමක් සමග අධිවේගයේ හැපී මියගිය තරුණයාගේ මරණය ගැන සැකයක් (ඡායාරූප)",
       "News Content": "\"මගේ රත්තරන් පුතාට අවුරුදු එකහමාරක කිරි දරුවෙක් ඉන්නවා. දරුවා සිප වැළදගෙන කලූතර ගිහිං එන්නම් කියල ගිය පුතා ගෙදර ආවේ පෙට්ටියෙන්. මේ දුක අපි කොහොම වාවාගන්නද දෙවියනේ\"\nදක්ෂිණ අධිවේගී මාර්ගයේ ඉකුත් 09 වනදා සිදු වු රිය අනතුරින් මිය ගිය 21 හැවිරිදි තරුණයකු වු මනිමෙල්වඩු තරිදු තරංග නැමැති තරුණයාගේ මව වූ කේ. ඩබ්. ප්‍රියංකා ප්‍රියදර්ශනී (46) නගන අදෝනාවෙන් ඇල්පිටිය පොරවගම ප්‍රදේශයම කම්පාවට පත්ව තිබෙනවා.\nමෙම අනතුරින් මියගොස් ඇත්තේ පොරොවගම අංක 81 අමරගම පදිංචි මනිමෙල්වඩු තරිදු තරංග නැමැති 21 හැවිරිදි එක් දරු පියෙක්.\nඔහුගේ බිරිඳ  එස්. ටී.රසිනි මධුෂිකා (19) දැඩි වේදනාවෙන් යුතුව සිය සිගිති දියණිය වූ  දිනුදි නුවන්දා තුරුලූකරගෙන නගන විලාපය බලා සිටිය නොහැකි තරම් බව අප වාර්තාකරු කියා සිටිනවා.\nපිරිමි දරුවන් තිදෙනෙකුගෙන් යුත් පවුලේ වැඩිමහල් දරුවා තරිදු වන අතර ඔහුගේ මිතුරන් එක්ව අවමංගල්‍ය උත්සවය සඳහා මග දෙපස කොඩිවැල් වලින් හා බැනර් ,පෝස්ටර් දමා සරසන අයුරු එහි ගිය අප වාර්තාකරුට දක්නට ලැබුනා.\nමියගිය තරුණයාගේ මව වන ප්‍රියංකා ප්‍රියදර්ශනී යන අය විලාප තබමින් පැවසූවේ.\n\"අධිවේගී මාර්ගයේ මගේ පුතා පුරුදුවෙන්න ඩ‍්‍රයිවින් කරල නැහැ. එයාට රියදුරු බලපත්‍ර තිබෙනවා. දරුවගේ මරණ පරික්‍ෂණයේ දී සත්‍ය වසන්වෙලා බොරුවෙන් මේවා යටගහන්න ඇතැම් උදවිය කටයුතු කරනවා.\"\n\"ඒ ගැන පොලිස්පති තුමාටත් වැලිපැන්න පොලිසියටත් අපි පැමිණිලි කළා. අපිට සාධාරණයක් ඉටු කරල දෙන්න දෙවියනේ.  තරිදු, ඇල්පිටිය පොරවගම ශ්‍රී වර්ධනාරාම විහාරස්ථානයේ විහාරවාසී මීටියාගොඩ චන්දිම හිමියන් එක්ක කලූතර යනව කියල කැළණියේ කොහේදෝ ගිහිල්ල. එනකොට තමයි මේ අනතුරු සිදුවෙලා තියෙන්නේ. \"\n\" 09වන දා රාත්‍රි 11 20ට පමණ වුණ අනතුර ගැන අපි දන්නෙ පහුවදා පාන්දර 6 .00ට විතර දරුවා අනතුරකට පත්වෙලා කියලා. අපේගමේ පන්සලේ හාමුදුරුවො දන්නෙත් නෑ. අල්ලපු ගමේ තියෙන ඔය පන්සලේ හාමුදුරුවොන්ගෙ ගෝල නමක් ඇවිත් කිව්වා පුතා ගිය වාහනය අනතුරකට පත් වෙලා කියලා. \"\n\"අපි කලූතර නාගොඩ රෝහලට ගිහිං බලනකොට දරුවට වෙන්න  ඕන හරිය ඔක්කොම වෙලා. පුතා ඩ‍්‍රයිවින් කරල නැහැ. පුතාගෙ සෙරෙප්පු දෙක වාහනයේ වම්පැත්තෙ ආසනය ළග තිබුණා. ඒක අපි පොලිසියේ දී දැක්කා. \"\n\"පුතා එක්ක ගියපු හාමුදුරුවන්ගෙ පාවහන් තිබුණේ රියදුරු අසුන ළග. වාහනය තැලැච්ච පොඩිවෙච්ච විදියට පුතා ඩ‍්‍රයිවින් කරානම් එයා අද ජීවතුන් අතර. මේ පරික්ෂණය හරි විිදියට සිදු කරන ලෙස පොලිස් පතිතුමා ඇතුලූ අදාළ බළධාරින්ගෙන් අපි ඉල්ලනවා. \"\nමිය ගිය තරිදුගේ පියා වන එම්. ඩබ්.ඞී. සරත් කුමාර(48) පවසන්නේ\n\"දරුවගෙ රියදුරු බලපත්‍රය, මුදල් පසුම්බිය අනතුර සිදු වුවාට පසු අතුරුදහන් වෙලා. එයාට බලපත්‍රයක් නැතිව රිය පදවපු විදියට චෝදනා නගන්න පලාත් සභා මන්ත්‍රී හිමි නමක් මා ඉදිරියේ දී ම හදිසි මරණ පරික්ෂකවරයට උපදෙස් දුන්නා.\"\n\"කොහොම හරි වාහනයේ ගිහිපු හාමුදුරුවො බේරෙන විදියට පරික්ෂණ වැඩ අවසන් කරන්න කියල උපදෙස් දෙනකොට මම එතන හිටියා. ඒ අය දැනගත්තෙ නැහැ මම කවුද කියලා. පස්සෙ මම එතනදීම කිව්වා මේකට සාධාරණයක් ඉටු කරල දෙන්න කියලා. මරණ පරික්ෂණයේ දී  මරණය අදුරගෙනත් නෙවෙයි මිනිය කැපුවෙ. ප්‍රශ්න ඇද්දොත් මිනිය දෙන්නෙත් පරක්කු කරලයි කියල අපට කරපු බලපෑම් නිසා ඒ වෙලාවෙ අපි නිහඩව ඉදල දරුවගෙ මිනිය අරගෙන ගෙදර ආවා. \"\n\"අපට වෙච්ච අසාධාරණය ගැන මම ගිහින් වැලිපැන්න පොලිසියට පැමිණිල්ලක් කලා. පොලිස්පති තුමාටත් මේ ගැන ලිඛිත පැමිණිල්ලක් කළා. දරුවගේ මිනිය වැඩ කරපු මල් ශාලාවෙන් බිලක් අරගෙන ගිහින් උසාවියට ඉදිරිපත් කරල මරණයෙ සියලූ වියදම් දරන්නෙ හාමුදුරුවො කියල උසාවියත් නොමග යවල. අපි දන්නෙ නැහැ අපෙන් ඇහුවෙත් නැහැ. අපට මේ බවක් කියලත් නැහැ. මේ වගේ අමූලික බොරු වංචා සිද්ධකරන අයට විරුද්ධව දැඩි ලෙස නිතිය ක්‍රියාත්මක කරන ලෙසයි අපි ඉල්ලනෙ\"\nමියගිය තරිදුගේ දේහය අද(බදාදා) සවස පවුලේ සුසාන භූමියේදී විශාල පිරිසකගේ සහභාගිත්වයෙන් සිදු කෙරුනද තරිදු සේවය කළ අනතුරට පත් වාහනය අයිති විහාරස්ථානයේ කිිසිම හිමි නමක් මළගෙදරට නොපැමිණි බව ඥාතිහු අප වාර්තාකරු හා කියා තිබුනා.",
       "URL": "https://www.hirunews.lk/165721/හිමිනමක්-සමග-අධිවේගයේ-හැපී-මියගිය-තරුණයාගේ-මරණය-ගැන-සැකයක්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4425"
}