{
       "Source": "hirunews",
       "Timestamp": "Friday, 21 October 2022 - 21:25",
       "Headline": "රජරට වැවෙන ඇපල් මසන් (වීඩියෝ)",
       "News Content": "ඇපල්, විදේශීය පළතුරක් වුවත් එය මෙරට ලොකු කුඩා කා අතරත් ඉතා රසවත් පළතුරක් බවට පත්ව අවසන්.\nනමුත් අද වනවිට ඇපල් ගෙඩියක් මිලදී ගැනීමේදී දෙවරක් සිතීමට සිදුව ඇත්තේ මෙරට ආර්ථික අර්බුදයත් සමග ඇපල් මිල ශීඝ්‍රයෙන් ඉහළ ගොස් තිබීම හේතුවෙන්.\nතඹුත්තේගම ගොවි මහතෙක් මේ ගැටලුවට රසවත් පිළිතුරක් සොයා ගෙන ඇත්තේ දීර්ඝ කාලයක උත්සාහයකින් අනතුරුවයි.\nවත්මන් ආර්ථික අර්බුදය හමුවේ රටේ උද්ධමනය ශීඝ්‍රෙයෙන් ඉහළ ගොස් තිබෙනවා. ඒ අනුව ඇපල් ආනයනය සීමා කෙරුණු අතර ආනයන බදු ඉහළ යාමද එහි ප්‍රතිඵලයක් බව පත්වුණා.\nමේ හේතුවෙන් ලොකු කුඩා කා අතරත් ජනප්‍රිය මිදි, ඇපල්, පෙයාර්ස්, ස්ට්‍රෝබෙරි වැනි පළතුරු මිල ඉහළ ගියා.\nඒ අනුව ඇපල් ගෙඩියක රස බැලීම බොහෝ දෙනාට සිහිනයක් වූ පසුබිමක තඹුත්තේගම කෘෂි ව්‍යාපාරිකයෙක් ඊට කදිම විකල්පයක් සොයා ගත්තා.\nවසර 13ක් පමණ සිදු කළ පර්යේෂණවල ප්‍රතිඵලයක් ලෙසින් වැඩිදියුණු කළ මසන් ප්‍රභේදයක් මගින් කොළ පැහැති ඇපල් මසං වගාවක් සාර්ථක කර ගැනීමට ඔහු සමත් වී තිබෙනවා.\n‍ඒ අනුව කොළ ඇපල්වලට හැඩරුවින් සහ රසයෙන්ද අතිශය සමාන මෙම ඇපල් මසං ප්‍රභේදය නිර්මාණය කර ඇත්තේ මසං ප්‍රභේදයක් වැඩිදියුණු කිරීමක් වශයෙනුයි.\nමෙහි පළමු අස්වැන්න ජනාධිපති රනිල් වික්‍රමසිංහ මහතා වෙත පිළිගැන්වීමටද ඔහු කටයුතු කළා.\nඅර්බුදකාරී වාතාවරණයක් මධ්‍යයේ දේශීය කෘෂි නිෂ්පාදකයින් මෙවන් නිර්මාණාත්මක විකල්ප සොයා ගැනීමට දරණ උත්සාහය සැබවින්ම අගයකළ යුතු කරුණක්.\nඑය ආනයන ආර්ථීකයේ ඉලක්කය කරගත් රටේ හෙට දවසට සුබ මංසළකුණු පෙන්නුම් කරන බව නොඅනුමානයි.",
       "URL": "https://www.hirunews.lk/318496/රජරට-වැවෙන-ඇපල්-මසන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=787"
}