{
       "Source": "hirunews",
       "Timestamp": "Tuesday, 22 February 2022 - 11:45",
       "Headline": "ගම් සංවර්ධනයට තාරුණ්‍යයේ සහාය රජය අපේක්ෂාවෙන්",
       "News Content": "ග්‍රාම නිලධාරි වසම් මට්ටමින් ප්‍රජා සහායක (ස්වේච්ඡා) ලෙස තරුණ තරුණියන්ගේ සේවාව ලබාගැනීම සඳහා අමාත්‍ය මණ්ඩලයේ අවධානය යොමුව තිබෙනවා.\nඒ අනුව ජපානය සහ සිංගප්පූරුව වැනි රටවල ක්‍රියාත්මක කෙරෙන ප්‍රජා පොලිස් සේවාව මගින් ප්‍රජා මට්ටමින් සිදුවන සුළු අපරාධ අවම කර ගැනීමේ හැකියාව හඳුනාගෙන ඇති බවයි වාර්තා වන්නේ.\nඑවැනි වැඩසටහන්වල සාර්ථකත්වය මත පදනම්ව මහජන ආරක්ෂක අමාත්‍යාංශය විසින් ප්‍රජා පොලිස් සේවා රාජ්‍ය අමාත්‍යාංශය සහ ශ්‍රී ලංකා පොලීසිය සමග එක්ව 2021 මැයි මාසයේ සිට ප්‍රජා පොලිස් සේවා වැඩසටහන යටතේ පූර්ණකාලීනව පොලිස් නිලධාරින් දෙදෙනකු සෑම ග්‍රාම නිලධාරි වසමකටම අනුයුක්ත කිරීමට පියවර ගැනුණා.\nඑකී පොලිස් නිලධාරින්ගේ රාජකාරී කටයුතුවලට ප්‍රජා සහභාගීත්වය ලබා ගැනීම සඳහා අවශ්‍ය සහාය ලබා ගැනීම පිණිස අදාළ ග්‍රාම නිලධාරී වසමේ පදිංචි තරුණ තරුණියන් දෙදෙනකු 'ප්‍රජා සහායක (ස්වේච්ඡා) වශයෙන් සේවයේ යෙදවීමට සැලසුම් කර තිබෙනවා.\nඅදාළ ග්‍රාම නිලධාරි වසමේ ස්ථිර පදිංචි වයස අවුරුදු 18ට වැඩි පාසල්වල ශිෂ්‍ය නායක නායිකාවන් වශයෙන් කටයුතු කර ඇති, යෞවන සමාජ සාමාජිකත්වය දරන සහ වෙනත් ස්වේච්ඡා කණ්ඩායම්වල ක්‍රියාකාරී තරුණ තරුණියන්ට මේ සඳහා අයදුම් කළ හැකියි.\nඔවුන් විසින් ගෞරවනීය සේවාවක් සපයනු ලබන අතර, කිසිදු දීමනාවක් හෝ වෙනත් අයිතිවාසිකමක් ඔවුන්ට හිමි නොවනු ඇති.\nශ්‍රී ලංකා පොලිසීය විසින් ඔවුන් සඳහා ස්වේච්ඡා හැඳුනුම්පතක් නිකුත් කරනු ලබන අතර, මාස 06ක සේවා කාලය ඉක්ම වූ පසු ප්‍රජා නායකත්වය පිළිබඳ සේවා සහතිකයක් ලබාදීමට ද නියමිතයි.\nමෙම යෝජිත වැඩසටහන ක්‍රියාත්මක කිරීම සම්බන්ධයෙන් මහජන ආරක්ෂක අමාත්‍යවරයා ඉදිරිපත් කළ වැඩපිළිවෙළ සඳහා අමාත්‍ය මණ්ඩලයේ අනුමැතිය හිමිවුණා.",
       "URL": "https://www.hirunews.lk/297697/ගම්-සංවර්ධනයට-තාරුණ්‍යයේ-සහාය-රජය-අපේක්ෂාවෙන්",
       "Category": "Local News",
       "Parent URL": "https://www.hirunews.lk/local-news.php?pageID=1341"
}