{
       "Source": "hirunews",
       "Timestamp": "Friday, 16 September 2022 - 17:11",
       "Headline": "උසස් පෙළ සහ ශිෂ්‍යත්ව විභාග පැවැත්වෙන දින ප්‍රකාශයට පත් කෙරේ",
       "News Content": "අධ්‍යයන පොදු සහතික පත්‍ර උසස් පෙළ විභාගයට සහ 5 ශ්‍රේණිය ශිෂ්‍යත්ව විභාගය පැවැත්වීමට අදාළ දින විභාග දෙපාර්තමේන්තුව විසින් ප්‍රකාශයට පත්කර තිබෙනවා.\nඒ අනුව 2022 වසරේ ශිෂ්‍යත්ව විභාගය ලබන දෙසැම්බර් මස 4 වනදා පැවැත්වීමටයි සැලසුම් කර ඇත්තේ.\nඋසස් පෙළ විභාගය දෙසැම්බර් මස 5 වනදා ආරම්භ වී 2023 වසරේ ජනවාරි මස 2 වනදා දක්වා පැවැත්වීමට නියමිතයි.\nවිභාග පැවැත්වෙන මෙම දිනවල කිසිදු වෙනසක් සිදු නොවන බව විභාග අපේක්ෂකයන් විදුහල්පතිවරුන් ගුරු භවතුන් සහ දෙමව්පියන් වෙත දැනුම් දෙනවා.\nවිශේෂයෙන් 2022 වසරට නියමිත පාසල් වාර සටහන සමග මෙම දින ගළවා ඇති බැවින් පාසල් සඳහා නිවාඩු ලබාදෙන දෙසැම්බර් මාසයේදී විභාග පැවැත්විමටයි සැලසුම් කර ඇත්තේ.\nයම් හෙයකින් මෙම විභාග දෙක කල් දැමීමට සිදු වුවහොත් පාසල් වාර සටහනට අදාළව පාසල් පවත්වන දිනයන් වෙනස් කිරීමට ද සිදුවන අතර ඉදිරියේදී පැවැත්වීමට නියමිත සාමාන්‍ය පෙළ විභාගය ඇතුලු අනෙකුත් විභාග ද කල් දැමීමට සිදුවනු ඇතැයි විභාග දෙපාර්තමේන්තුව පෙන්වා දෙනවා.\nඑසේ වුවහොත් මෙවර විභාගය සඳහා පෙනී සිටීමට නියමිත දරුවන්ගේ පමණක් නොව සමස්ත දරු පරපුරෙහිම ඉදිරි උසස් අධ්‍යාපන සහ වෘත්තීය අධ්‍යාපන අවස්ථාවන් සඳහා අහිතකර බලපෑම් එල්ලවනු ඇති බවයි එම දෙපාර්තමේන්තුව කියාසිටියේ.\nඑබැවින් සියලුම විභාග අපේක්ෂකයින් අදාළ දිනයන්හි විභාගය සඳහා ඉදිරිපත් වීමට සූදානම්වන වන ලෙසට විභාග කොමසාරිස් ජනරාල් එල්. එම්. ඩී. ධර්මසේන දැනුම් දෙනවා.",
       "URL": "https://www.hirunews.lk/315572/උසස්-පෙළ-සහ-ශිෂ්‍යත්ව-විභාග-පැවැත්වෙන-දින-ප්‍රකාශයට-පත්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=863"
}