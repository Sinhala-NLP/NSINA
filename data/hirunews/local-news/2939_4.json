{
       "Source": "hirunews",
       "Timestamp": "Thursday, 23 January 2020 - 9:23",
       "Headline": "කුඩා දරුවෙකු යොදා සිදුකළ රන් ජාවාරමක් හෙලිවේ - කෝටි 05ක රත්‍රං සමඟ දෙදෙනෙකු ගුවන්තොටුපළේදී අත්අඩංගුවට",
       "News Content": "රුපියල් කෝටි 5කට අධික වටිනාකමකින් යුත් රත්රන් කිලෝ 5 ග්‍රෑම් 500ක් කටුනායක ජාත්‍යන්තර ගුවන් තොටුපළෙන් පිට කිරීමට තැත් කිරීමේ ජාවාරමක් හසුකර ගැනීමට ගුවන්තොටුපළ පොලිස් මත්ද්‍රව්‍ය නාශක කාර්යාංශය අද සමත් වුණා.\nමෙහිදී තරුණයින් දෙදෙනෙකු සහ 13 හැවිරිදි පිරිමි දරුවෙකු පොලිස් භාරයට ගැණුනු අතර ඔවුන් දෙමටගොඩ, ග්‍රෑන්ඞ්පාස් සහ කෑගල්ල ප්‍රදේශවල පදිංචිකරුවන්.\nමොවුන්ට විදේශ රටක සිට මෙරටට පැමිණි පුද්ගලයෙකු අදාළ රත්රන් තොගය ලබා දී ඇති අතර ගුවන් තොටුපළ පිටවීමේ ශාලාවේ වැසිකිලියක් තුලදී අදාළ රත්රන් තොගය සැකකරුවන් දෙදෙනා විසින් කෑගල්ල ප්‍රදේශයේ පදිංචි 13 හැවිරිදි දරුවා අත තිබූ බෑගයකට දමා තිබෙනවා.\nඒ මෙම රත්රන් තොගය ගුවන්තොටුපළෙන් පිටකිරීමේ අරමුණින්.\nකෙසේ වෙතත් අදාල ශාලාවේ රාජකාරියේ නිරත වූ මත්ද්‍රව්‍ය නාශක කාර්යාංශයේ නිලධාරීන්ට මොවුන් සම්බන්ධයෙන් සැකසිතී සිදුකළ පරීක්ෂාවකදී මෙම සිද්ධිය අනාවරණය කර ගැණුනා.\nසැකකරුවන් විදේශ රටක සිට පැමිණෙන පුද්ගලයෙකු පිළිගැනීම සඳහා ප්‍රවේශ පත්‍ර 03ක් ලබාගෙන අදාළ පර්යන්තය වෙත ගොස් ඇති බවටයි මූලික විමර්ශණවලදී හෙලි වී ඇත්තේ.\nකෙසේ වෙතත් සැකකරුවන්ට මෙම රත්රන් තොගය ලබාදුන් මගියා සම්බන්ධයෙන් මෙතෙක් තොරතුරු හෙලි වී නොමැති අතර ඒ සම්බන්ධයෙන් සීසීටීවි දර්ශණ උපයෝගි කර ගනිමින් මේ වනවිට විමර්ශනයක් ආරම්භ කර තිබෙනවා.\nසිද්ධිය සම්බන්ධයෙන් විමර්ශණ සිදු කරන උසස් පොලිස් නිලධාරියෙකු සඳහන් කළේ අදාළ දරුවා අත්අඩංගුවට ගත් බව දැනගත් පසු ඔහුගේ මව ගුවන් තොටුපළ පරිශ්‍රයේ සිට දරුවා සොයා මත්ද්‍රව්‍ය නාශක කාර්යාංශය වෙත පැමිණි බවයි.",
       "URL": "https://www.hirunews.lk/232868/කුඩා-දරුවෙකු-යොදා-සිදුකළ-රන්-ජාවාරමක්-හෙලිවේ-කෝටි-05ක-රත්‍රං-සමඟ-දෙදෙනෙකු-ගුවන්තොටුපළේදී-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=2939"
}