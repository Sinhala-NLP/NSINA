{
       "Source": "hirunews",
       "Timestamp": "Saturday, 20 June 2020 - 12:46",
       "Headline": "සාක්ෂි තිබියදී සහරාන් අත්අඩංගුවට නොගත් බව, කාන්තන්කුඩි හිටපු ස්ථානාධිපති පිළි ගනී (වීඩියෝ)",
       "News Content": "අන්තවාදී ගැටුම් සම්බන්ධයෙන් සහරාන් හෂීම් මෙන්ම ඔහුගේ සොහොයුරු මොහොමඩ් රිල්වාන් ඇතුළු සිව්දෙනෙකු වරෙන්තුවක් නොමැතිව අත්අඩංගුවට ගැනීමට හැකියාව තිබියදී කාත්තන්කුඩි පොලිසිය එය නොසලකා හැර ඇති බව පාස්කු ප්‍රහාරය පිළිබඳ විමර්ශනය කෙරෙන ජනාධිපති කොමිසම හමුවේ අනාවරණය වුණා.\nඒ, කාත්තන්කුඩි පොලිස් ස්ථානයේ එවක ස්ථානාධිපතිවරයා කොමිසම හමුවේ සාක්ෂි ලබාදුන් අවස්ථාවේදීයි.\nකොමිසම හමුවේ ඊයේ රාත්‍රියේ සාක්ෂි ලබාදුන්නේ 2017 වසරේ අගෝස්තු සිට 2020 ජනවාරී දක්වා කාත්තන්කුඩි පොලිස් ස්ථානාධිපතිවරයා ලෙස කටයුතු කළ ප්‍රධාන පොලිස් පරීක්ෂක නිශාන්ත ප්‍රභාත් කස්තුරිආරච්චියි.\n2017 මාර්තු 10 වන දින කාත්තන්කුඩි - අල්ලියාර් මංසන්ධියේදී සහරාන් හෂීම් සහ රවුෆ් මවුලවී නියෝජනය කරන ජාතික තව්හිද් ජමාත් සහ සුන්නතුල් වල් ජමාත් යන සංවිධාන අතර ගැටුමක් ඇතිව තිබුණා.\nඑහිදී කඩු, කිණිසි සහ පෙට්‍රල් බෝම්බවලින් පහරදීම සම්බන්ධයෙන් ගැටුමෙන් පසු සහරාන් හෂීම්, මොහොමඞ් රිල්වාන්, ආමි මොහොමඞ්, යූසුෆ් අන්වර් යන පුද්ගලයන් ප්‍රදේශයෙන් පලා ගොස් සිටි බවත් සාක්ෂිකරු සදහන් කළා.\nතමන් සේවයට වාර්තා කරන විටත් මඩකලපුව මහේස්ත්‍රාත් අධිකරණයේ මේ සම්බන්ධයෙන් නඩුවක් පැවතියත් ප්‍රදේශයෙන් පලා ගොස් සිටි සහරාන් ඇතුලු‍ පිරිස අත්අඩංගුවට ගැනීමට නොහැකි වූ බව ද සාක්ෂිකරු පැවසුවා.\nඑහිදී ජනාධිපති කොමිසම විමසුවේ සැකකරුවන් අත්ඩංගුවට ගැනීම සදහා විවෘත වරෙන්තුවක් ලබා නොගත්තේ මන්ද යන්නයි.\nසිද්ධිය සම්බන්ධයෙන් රස පරික්ෂක වාර්තාව ලැබී නොතිබූ නිසා ප්‍රහාරය සිදුවන තෙක්ම වරෙන්තු ලබාගැනීමට නොහැකි වූ බව ඊට පිළිතුරු දෙමින් සාක්ෂිකරු ප්‍රකාශ කළා.\nකෙසේ වෙතත් අධිකරණ වාර්තා පිරික්සු ජනාධිපති කොමිසම එහිදී පැවසුවේ අදාළ සිද්ධිය සම්බන්ධයෙන් වූ රස පරීක්ෂක වාර්තාව 2018 වසරේ ජනවාරී මාසයේ 30 වැනිදා මඩකලපුව මහේස්ත්‍රාත් අධිකරණය වෙත නිකුත් වී තිබු බව සාක්ෂිකරු නොදැන සිටියේද යන්නයි.\nතමන් ඒ ගැන නොදන්නා බව පැවසූ කාත්තන්කුඩි හිටපු පොලිස් ස්ථානාධිපතිවරයා සඳහන් කළේ එහෙයින් වරෙන්තු ලබා ගැනීමක් සිදු නොකළ බවයි.\nජනාධිපති කොමිසම එහිදී පෙන්වා දුන්නේ, සාක්ෂිකරු පවසන අන්දමින් රස පරීක්ෂක වාර්තාව ලැබෙන තෙක් නොසිට සහරාන් ඇතුළු පිරිස අත්අඩංගුවට ගැනීම සඳහා අවශ්‍ය තරම් කරුණු, අධිකරණයට ඉදිරිපත් කර තිබූ බී. වාර්තාවේ අන්තර්ගත වූ බවයි.\nකොමිසම වැඩිදුරටත් විමසා සිටියේ 2018 වසරේදී සහරාන් ඇතුළු පිරිස වරෙන්තු රහිතව අත්අඩංගුවට ගැනීමට සාක්ෂි ඇති බව දැන් ඔබ පිළිගන්නේද යන්නයි.\nකාත්තන්කුඩි හිටපු පොලිස් ස්ථානාධිපතිවරයා එය පිළිගත්තා.\nඑසේනම් මීට පෙර කොමිසම හමුවේ සාක්ෂි නොමැති බවට ප්‍රකාශයක් කළේ මන්දැයි කොමිසම ප්‍රශ්න කළා.\nසාක්ෂිකරු පැවසුවේ, තමා කළ ප්‍රකාශය වැරදි බවයි.\nමඩකලපුව මහේස්ත්‍රාත් අධිකරණයේ පැවති මෙම නඩුව සම්බන්ධයෙන් උනන්දුවක් නොදැක්වූයේදැයි කොමිසම සාක්ෂිකරුගෙන් විමසුවා.\nඇතැම් ප්‍රතිපාදන ක්‍රියාත්මක නොකළ බව සාක්ෂිකරු එහිදී පිළිගත්තා.\nඔබ, ඔබේ රාජකාරිය හරියාකාරයෙන් ඉෂ්ඨ කර නැති බව පිළිගන්නේදැයි කොමිසම යළිත් විමසා ඇති අතර, එහිදී සාක්ෂිකරු කිසිදු ප්‍රතිචාරයක් නොදක්වා, නිහඬව සිටීම විශේෂත්වයක්.",
       "URL": "https://www.hirunews.lk/243515/සාක්ෂි-තිබියදී-සහරාන්-අත්අඩංගුවට-නොගත්-බව-කාන්තන්කුඩි-හිටපු-ස්ථානාධිපති-පිළි-ගනී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2645"
}