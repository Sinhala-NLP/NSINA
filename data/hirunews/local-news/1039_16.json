{
       "Source": "hirunews",
       "Timestamp": "Thursday, 07 July 2022 - 18:43",
       "Headline": "ඉන්ධන අර්බුදයෙන් කඩා වැටෙන්න යන බේකරි කර්මාන්තය",
       "News Content": "පවතින ඉන්ධන ගැටළුව හමුවේ බේකරි කර්මාන්තය ඉදිරි දින කිහිපයේදී සම්පුර්ණයෙන්ම කඩා වැටීමේ අවධානමක් පවතින බව සමස්ථ ලංකා බේකරි හිමියන්ගේ සංගමය පවසනවා.\nඑහි සභාපති එන් කේ ජයවර්ධන මහතා කොළඹ පැවති මාධ්‍ය හමුවකට එක්වෙමින් කියා සිටියේ බේකරි කර්මාන්තය සදහා අවශ්‍ය ඉන්ධන වර්ග කිසිවක් මේ වන විට නොලැබෙන බවයි.\nඉන්ධන ගැටලුව සම්බන්ධයෙන් මාසයක පමණ කාලයක සිට අගමැතිවරයා, විදුලිබල ඇමති, වෙළඳ ඇමති ඇතුලු පාර්ශව දැනුවත් කළ ද මෙතෙක් විසඳුමක් ලැබී නොමැති බවයි ඔහු පෙන්වා දෙන්නේ.\nඅත්‍යවශ්‍ය සේවාවක් වන බේකරි කර්මාන්තයට මෙතෙක් ඉන්ධන ලබාදීමට කිසිදු වැඩපිළිවෙලක් සකස් කර දී නොමැති බව ද ඔහු චෝදනා කළා.\nමහා පරිමාණයෙන් බේකරි කර්මාන්තයේ නිරතවන පිරිස් හැර කුඩා බේකරි හිමියන් මේවන විට කර්මාන්තයෙන් ඉවත්ව සිටින බවයි එන් කේ ජයවර්ධන පෙන්වා දෙන්නේ.\nඒ අනුව බේකරි කර්මාන්තය සදහා අවශ්‍ය ඉන්ධන සපයා දෙන ලෙසටයි ඔහු බලධාරීන්ගෙන් ඉල්ලීමක් කරන්නේ.\nජංගම රථවලින් බේකරි නිෂ්පාදන අලෙවි කරන පුද්ගලයන්ට ඉන්ධන නොමැතිකම හේතුවෙන් මේවන විට කර්මාන්තයෙන් ඉවත්ව ඇතැයි බේකරි හිමියන්ගේ සංගමයේ සභාපතිවරයා පෙන්වා දෙනවා.\nආහාර ගැටලුවකට මුහුණපා සිටින ජනතාවට බේකරි නිෂ්පාදන හෝ නොමැති වුවහොත් ඔවුන් තවත් අපහසුතාවට පත්වන බවයි එන් කේ ජයවර්ධන කියාසිටියේ.\nතවත් දින දෙකකින් පමණ බේකරි හිමියන්ගේ ඉන්ධන ගැටලුවට විසඳුමක් නොලැබුණහොත් ලංකාවේ සියලුම බේකරිවල නිෂ්පාදන නතර කිරීමට සිදුවනු ඇතැයි ඔහු සඳහන් කළා.\nඉදිරි දින කිහිපයේදී නිසි ක්‍රමවේදයක් සකස් නොකරන්නේ නම් සියලුම බේකරි හිමියන් ව්‍යාපාර කටයුතු නතර කර අරගලයට එක්වන බවටයි ඔහු අනතුරු අඟවන්නේ.\nවිසඳුමක් නොලැබෙන්නේ නම් ලබන සඳුදායින් පසු සියලුම බේකරිවල නිෂ්පාදන කටයුතුවල කටයුතු නතරවන බව බේකරි හිමියන්ගේ සංගමයේ සභාපතිවරයා ප්‍රකාශ කළා.",
       "URL": "https://www.hirunews.lk/309350/ඉන්ධන-අර්බුදයෙන්-කඩා-වැටෙන්න-යන-බේකරි-කර්මාන්තය",
       "Category": "Local News",
       "Parent URL": "https://www.hirunews.lk/local-news.php?pageID=1039"
}