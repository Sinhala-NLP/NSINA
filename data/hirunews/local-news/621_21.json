{
       "Source": "hirunews",
       "Timestamp": "Thursday, 05 January 2023 - 11:23",
       "Headline": "සේපාල් අමරසිංහගේ අසංවේදී ප්‍රකාශයෙන් පාර්ලිමේන්තුවත් සංවේදී වෙයි (වීඩියෝ)",
       "News Content": "සේපාල් අමරසිංහ නමැති යූටියුබ් සමාජ මාධ්‍ය ක්‍රියාකාරිකයකු ඉකුත් දිනයක දී බුදුන් වහන්සේගෙ ශ්‍රී දන්ත ධාතුන් වහන්සේට අපහාස වන ආකාරයේ බරපතළ ප්‍රකාශයක් සිදු කර තිබුණා.\nමේ පිළිබඳ විවිධ පුද්ගලයන් විවිධ අදහස් පළ කර තිබුණා.\nමහනායක හිමිවරුන් ද ඊයේ (04) ජනාධිපතිවරයාට ලිපියක් යොමු කරමින් දන්වා තිබුණේ, සේපාල් අමරසිංහ නමැති මෙම පුද්ගලයාට එරෙහි ව වහා ම නීතිය ක්‍රියාත්මක කිරීමට මැදිහත් වන ලෙස යි.\nමෙම සිදුවීම පිළිබඳ අද පාර්ලිමේන්තුවේ ද දැඩි ලෙස සාකච්ඡාවට බඳුන් වුණා.\nඅධිකරණ අමාත්‍ය විජේදාස රාජපක්ෂ මේ පිළිබඳ පැහැදිලි කිරීමක් සිදු කළ අතර, ඔහු අවධාරණය කළේ, මොහුට විරුද්ධ ව කඩිනමින් නීතිය ක්‍රියාත්මක කළ යුතු බව යි.\nලංකාවේ පවතින සියලු ආගම් පවතින්නේ, අවිහිංසාව හා අන්‍යයන්ට ගරු කිරීම මත බව යි විජේදාස රාජපක්ෂ පවසන්නේ.\nඕනෑ ම අයෙකුට පෞද්ගලික ව තමන් මිත්‍යාදෘෂ්ටිකයකු බව ප්‍රකාශ කළ හැකි නමුත් අනෙකාගේ විශ්වාසයන්ට හා ඇදහිලිවලට හානි වන ආකාරයේ ප්‍රකාශ සිදු කිරීම කිසි සේත් කළ නො හැකි බව විජේදාස රාජපක්ෂ සඳහන් කරනවා.\nමේ අතර, දණ්ඩ නීති සංග්‍රහයට අනුව යම් ආගමකට හෝ ලබ්ධියකට අයත් ජන කණ්ඩායමක හිත් පෑරෙන ප්‍රකාශයක් සිදු කළ හොත් එය දණ්ඩනයට ලක් කළ යුතු වැරැද්දක් බව යි විජේදාස රාජපක්ෂ අවධාරණය කරන්නේ.\nඉන්ටර්නැශනල් කන්වෙන්ශන් ඔෆ් සිවිල් ඇන්ඩ් පොලිටිකල් රයිට්ස් ICCPR පනතට අනුව ද මෙසේ යම් ආගමකට හෝ ලබ්ධියකට අයත් ජන කණ්ඩායමක හිත් පෑරෙන ප්‍රකාශයක් සිදු කිරීම සාපරාධී වරදක් වන අතර, ඒ සඳහා වසර 10ක සිර දඬුවමකට පවා යටත් කළ හැකි බව අධිකරණ අමාත්‍ය විජේදාස රාජපක්ෂ සඳහන් කරනවා.",
       "URL": "https://www.hirunews.lk/324328/සේපාල්-අමරසිංහගේ-අසංවේදී-ප්‍රකාශයෙන්-පාර්ලිමේන්තුවත්-සංවේදී-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=621"
}