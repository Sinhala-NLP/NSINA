{
       "Source": "hirunews",
       "Timestamp": "Wednesday, 18 January 2023 - 13:01",
       "Headline": "සරසවි සිසුවිය ඝාතනය කළ තරුණයා පාපොච්චාරණය කරයි",
       "News Content": "පෙම්වතිය වෙනත් කෙනෙකුට අයිති වේ යැයි බියෙන් ඇය ඝාතනය කළ බව විශ්වවිද්‍යාල තරුණිය ඝාතනය කළ සැකකාර තරුණයා පාපොච්චාරණය කර තිබෙනවා.\nතමන් ප්‍රකාශ කළ දේවල් ඇය පිලිගැනීමට අකමැති වූ බවත් ඒ හේතුවෙන් ඝාතනය කිරීම හැර වෙන විකල්පයක් නො තිබූ බවත් වැඩිදුරටත් මෙම තරුණයා ප්‍රකාශ කර ඇති බවයි වාර්තා වන්නේ.\nඑමෙන්ම, දැනට අනාවරණ වී ඇති තොරතුරුවලට අනුව සැකකාර තරුණයා සැලසුම් සහගතව මෙම ඝාතනය සිදු කළ බවට තොරතුරු අනාවරණ වී ඇති බව යි පරීක්ෂණ කණ්ඩායම් පෙන්වා දෙන්නේ.\nතරුණියගේ ගෙල කැපූ පිහිය වෙළඳසැලකින් කල් තියාගෙන මිල දී ගෙන තිබූ බවත්, ඊයේ දහවල් 12.30ට පමණ එම පිහිය බෑගයේ දමාගෙන තුරග තරග පිටියට ගිය බවත් අනාවරණ වී තිබෙනවා.\nඑහි දී තමන් ප්‍රකාශ කරන ආකාරයට ඉදිරියේ දී සම්බන්ධතාවය පවත්වාගත යුතු බව තරුණයා සඳහන් කර ඇතත් තරුණිය සදහන් කර ඇත්තේ තවදුරටත් මෙසේ ඇසුරු කළ නොහැකි බවයි.\nඑම අවස්ථාවේ කලබලයට පත්වූ තමන් ඝාතනය සිදු කළ බව තරුණයා වැඩිදුරටත් පොලීසියට පවසා තිබෙනවා.\nඑමෙන්ම, ඝාතනය සිදු කිරීමෙන් පසු තරුණයා වේගයෙන් විශ්වවිද්‍යාලය දෙසට දිවයන අයුරු සී.සී.ටී.වී කැමරා දර්ශනවල සටහන්ව ඇති බව පොලීසිය ප්‍රකාශ කළා.\nසැකකාර තරුණයා පෞද්ගලික උපකාරක පන්ති පවත්වන්නෙකු ලෙස වැල්ලම්පිටිය, කොලොන්නාව, කොටිකාවත්ත සහ කිරිබත්ගොඩ ප්‍රදේශවල ප්‍රසිද්ධියට පත්ව සිටි බවත් වාර්තා වනවා.\nවිශ්වවිද්‍යාල මිතුරන් පොලීසියට සාක්ෂි ලබා දී ඇත්තේ, කලක් තිස්සේ මොවුන් දෙදෙනා අතර මතගැටුම් පැවති බව යි.\nඊයේ දහවල් මෙලෙස ඝාතනයට ලක්වුණේ 24 හැවිරිදි හෝමාගම - කිරිවත්තුඩුව - පුබුදු උයන ප්‍රදේශයේ පදිංචි කොළඹ විශ්වවිද්‍යාලයේ විද්‍යාපීඨයේ සංඛ්‍යාන විද්‍යා අධ්‍යයනාංශයේ තුන්වන වසරේ ඉගෙනුම ලබන සිසුවියක්.\nඇගේ පෙම්වතා වන සිසුවාද එම පීඨයේම තුන්වන වසරේ ඉගෙනුම ලබනවා.",
       "URL": "https://www.hirunews.lk/325320/සරසවි-සිසුවිය-ඝාතනය-කළ-තරුණයා-පාපොච්චාරණය-කරයි",
       "Category": "Local News",
       "Parent URL": "https://www.hirunews.lk/local-news.php?pageID=594"
}