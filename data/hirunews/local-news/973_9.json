{
       "Source": "hirunews",
       "Timestamp": "Tuesday, 02 August 2022 - 8:02",
       "Headline": "පොලිස් නිලධාරිනියක් පැහැරගෙන ගිය මෝටර් රථයකට අඹන්පොළ දී වෙඩි",
       "News Content": "අඹන්පොළ දී සැකකටයුතු මෝටර් රථයක් පරීක්ෂා කර එය පොලිසියට රැගෙන යාම සඳහා කටයුතු කළ පොලිස් සැරයන්වරියක ද සමඟ නො නවත්වා පලා ගිය මෝටර් රථයකට පොලිසිය ඊයේ (01) වෙඩි තබා තිබෙනවා.\nපසු ව බලහත්කාරයෙන් රැගෙන ගිය පොලිස් සැරයන්වරිය ද මුදා ගෙන ඇති අතර, මෝටර් රථය පරීක්‍ෂා කිරීමේ දී එහි තිබී හෙරොයින් පැකට් කිහිපයක් පොලිස් භාරයට ගත් බවයි පොලිසිය සඳහන් කළේ.\nඑමෙන්ම මෝටර් රථය පැදවූ රියදුරු සහ එහි සිටි කාන්තාවන් දෙදෙනකු ද පොලිසිය අත්අඩංගුවට ගෙන තිබෙනවා.\nඅඹන්පොළ පොලිසියට ලැබුණු තොරතුරක් අනුව මෙම සැකකටයුතු මෝටර් රථය අඹන්පොළ රෝහල අසල නවතා තිබුණා.\nඑහි දී මෝටර් රථයේ කාන්තාවන් දෙදෙනකු සිටි බැවින් කාන්තා පොලිස් සැරයන්වරියක ගෙන්වාගෙන අඹන්පොල පොලිස් ස්ථානය වෙත රැගෙන යන ලෙසට මෝටර් රථයේ රියදුරාට උපදෙස් ලබා දී තිබෙනවා.\nකෙසේ වෙතත් අඹන්පොල පොලිස් ස්ථානය පසුකර මෝටර් රථය නො නවත්වා අධික වේගයෙන් ධාවනය කිරීම නිසා පොලිස් කණ්ඩායමක් රථය ලු‍හුබැඳ කිලෝමීටර් හතක් පමණ දුරක් ගොස් නිකවල යාය ප්‍රදේශයේ දී එම රථයට වෙඩි තැබීමට යි පියවර ගෙන තිබුණේ.",
       "URL": "https://www.hirunews.lk/311630/පොලිස්-නිලධාරිනියක්-පැහැරගෙන-ගිය-මෝටර්-රථයකට-අඹන්පොළ-දී-වෙඩි",
       "Category": "Local News",
       "Parent URL": "https://www.hirunews.lk/local-news.php?pageID=973"
}