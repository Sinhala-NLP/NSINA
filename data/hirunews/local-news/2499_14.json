{
       "Source": "hirunews",
       "Timestamp": "Tuesday, 25 August 2020 - 12:53",
       "Headline": "ඇමති ධුර නොසලකා බිම් මට්ටමේ ජනතාවට වැඩ කරන්න - අගමැතිගෙන් පාර්ලිමේන්තු මන්ත්‍රීවරුන්ට ඔවදන් (වීඩියෝ)",
       "News Content": "ජනතාවට අවශ්‍ය වන්නේ ඔවුන් බිම් මට්ටමෙන් නියෝජනය කරන මන්ත්‍රීවරුන් වන අතර, ඇමති තානාන්තර නොතකා ජනතාව උදෙසා වැඩකරන ලෙස අග්‍රාමාත්‍ය මහින්ද රාජපක්ෂ සියළුම මන්ත්‍රීවරුන්ගෙන් ඉල්ලා සිටියා.\nනව පාර්ලිමේන්තුවේ මන්ත්‍රීවරුන් සඳහා සංවිධාන කර ඇති දෙදින වැඩමුළුවේ සමාරම්භක අවස්ථාවට අද (25) එක්වෙමින් අග්‍රාමාත්‍යවරයා කියා සිටියේ කැබිනට් අමාත්‍යවරයෙකු වුවත්, රාජ්‍ය අමාත්‍යවරයෙකු වුවත්, වඩාත් වැදගත් වන්නේ ජනතාවගේ යහපත උදෙසා වැඩ කිරීම බවයි.\n09 වන පාර්ලිමේන්තුවට තේරී පත්වූ සියළු මන්ත්‍රීවරුන් එහි කටයුතු සම්බන්ධයෙන් දැනුවත් කිරීම සඳහා දෙදින වැඩමුළුවක් ලෙස අද (25) පෙරවරු 9ට පමණ පාර්ලිමේන්තුවේ කාරක සභා කාමර අංක එකෙහි දී මෙය ආරම්භ වුණා.\nපාර්ලිමේන්තුවේ ස්ථාවර නියෝග හා සම්ප්‍රාදයන් පිළිබදව මෙන්ම පාර්ලිමේන්තු කමිටුවල කටයුතු සිදුවන ආකාරය පිළිබදව මෙම වැඩමුළුවේදී මන්ත්‍රීවරුන්ට මූලික දැනුමක් ලබාදෙනවා.\nකථානායක මහින්ද යාපා අබේවර්ධනගේ මූලිකත්වයෙන් සංවිධාන කෙරෙන මෙම වැඩමුළුවට අග්‍රාමාත්‍ය මහින්ද රාජපක්ෂ මෙන්ම පාර්ලිමේන්තු මහලේකම් ධම්මික දසනායක හා නියෝජ්‍ය මහලේකම් ඇතුළු පාර්ලිමේන්තු  නිලධාරීන් පිරිසක් ද සහභාගි වුණා.\nඑසේම මෙම වැඩමුළුවට ආණ්ඩු පක්ෂයේ මෙන්ම විපක්ෂයේ ප්‍රධාන සංවිධායකවරුන් ද එක්ව සිටියා.\nමෙහිදී අග්‍රාමාත්‍යවරයා වැඩිදුරටත් කියා සිටියේ ඉතිහාසයේ සිදුවූ වැරදි, නව ආණ්ඩුක්‍රම ව්‍යවස්ථාව තුළින් නිවැරදි වේ යැයි ජනතාව අපේක්ෂා කරන බවයි.",
       "URL": "https://www.hirunews.lk/248606/ඇමති-ධුර-නොසලකා-බිම්-මට්ටමේ-ජනතාවට-වැඩ-කරන්න-අගමැතිගෙන්-පාර්ලිමේන්තු-මන්ත්‍රීවරුන්ට-ඔවදන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2499"
}