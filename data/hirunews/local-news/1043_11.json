{
       "Source": "hirunews",
       "Timestamp": "Wednesday, 06 July 2022 - 10:30",
       "Headline": "අවුරුදු දෙකක දරුවෙක් ඇතුළු අටක් ඔරුවකින් ඉන්දියාවට පළා යති",
       "News Content": "වයස අවුරුදු දෙකක කුඩා දරුවකු ඇතුලු 8 දෙනෙකු අනාරක්ෂිත අයුරින් ඔරුවක ආධාරයෙන් යාපනයේ සිට ඉන්දියාවට පළා ගිය පුවතක් වාර්තා වෙනවා.\nමේ ආකාරයට ඉන්දියාව වෙත පළා ගොස් ඇත්තේ යාපනයේ වැල්වෙට්ටිතුරෙයි ප්‍රදේශයේ පදිංචි පවුල් දෙකක පිරිසක්.\nයාපනයේ සිට ඉන්දියාවට පලා ගිය මෙම පිරිස ගමන් කළ ඔරුව අතහැර ධනුස්කොඩි මුහුදු වෙරළට ළගා වීමෙන් පසුව ඉන්දීය වෙරළ ආරක්ෂක නිලධාරීන් ඔවුන්ව අත්අඩංගුවට ගෙන ප්‍රශ්න කොට ධනුස්කොඩි පොලීසීසිය වෙත බාර දී තිබෙනවා.\nඒ අනුව යාපනයෙන් ඉන්දියාවට පලා ගිය මේ අට දෙනාත් සමග මේ වසරේ මාර්තු මාසයේ සිට මේ දක්වා ඉන්දියාවට ගොස් එහි සරණාගතභාවය ලබා ගෙන ඇති පිරිස 108ක් දක්වා ඉහළ ගොස් තිබෙනවා.\nඒ අතර බෝට්ටු, ඔරු හෝ වෙනත් අනාරක්ෂිත ක්‍රමවේද ඔස්සේ ඉන්දියාව වෙත උතුරේ පිරිස් පළා යෑම සම්බන්ධයෙන් රජයේ යම් මැදිහත්වීමක් සලසා දෙන ලෙස දෙමළ ජාතික සන්ධානය අග්‍රාමාත්‍යවරයා හරහා රජයට යෝජනා කර තිබෙනවා.\nඒ අනුව දෙමළ ජාතික සන්ධාන‍ය කියා සිටින්නේ මෙවැනි අනාරක්ෂිත සංක්‍රමණයන් කිසිසේත් අනුමත කළ නොහැකි බවයි.\nකෙසේ නමුත්, යුද්ධය හේතුවෙන් ඉන්දියාවට ගොස් තවමත් ආපසු නො පැමිණි ලක්ෂ දෙකකට අධික දෙමළ පිරිසක් ඉන්දියාවේ සිටිය දී යළිත් වරක් පිරිස් පිටින් උතුරේ ජනතාව ඉන්දියාවට පලා යාම අනාගතයේ දි විශාල ප්‍රශ්නයක් විය හැකි බවත් ඔවුන් පවසනවා.",
       "URL": "https://www.hirunews.lk/309186/අවුරුදු-දෙකක-දරුවෙක්-ඇතුළු-අටක්-ඔරුවකින්-ඉන්දියාවට-පළා-යති",
       "Category": "Local News",
       "Parent URL": "https://www.hirunews.lk/local-news.php?pageID=1043"
}