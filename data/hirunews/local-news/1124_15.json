{
       "Source": "hirunews",
       "Timestamp": "Thursday, 02 June 2022 - 14:55",
       "Headline": "පුවරුවට පමණක් සීමා වුණු අයගම - කිරිඇල්ල මාර්ගය (වීඩියෝ)",
       "News Content": "අතරමඟ නවතා දැමූ මාර්ග ව්‍යාපෘතියක් හේතුවෙන් දැඩි අපහසුතාවට පත්ව සිටින ගම්වැසියන් පිරිසක් පිළිබඳව රත්නපුර - අයගම ප්‍රදේශයෙන් වාර්තා වුණා.\nමෙම ජනතාව පෙන්වා දෙන්නේ, මේ හේතුවෙන් තමන් කබලෙන් ළිපට වැටුණු බවයි.\nමේ රත්නපුර දිස්ත්‍රික්කයේ - අයගම ප්‍රාදේශීය ලේකම් කොට්ඨාසයේ පිහිටි කිරිඇල්ල - අයගම මාර්ගයයි.\nමෙහි ‘‘පහළ ගලතුර“ ප්‍රදේශය නිරන්තරයෙන් ජලයෙන් යටවීම වැළැක්වීමට එම මාර්ගයේ පිහිටි පාලම් 3ක් උස්සා කිලෝමීටර් 3ක් ගොඩකරමින් සිදුකළ මෙම සංවර්ධන ව්‍යාපෘතිය දැනට මාසයක සිට නවතා දමා තිබෙනවා.\nරුපියල් මිලියන 243ක් වැය කරමින්, මීට මාස 6කට පමණ පෙර ආරම්භ කළ මෙම ව්‍යාපෘතිය අවසන් කිරීමට සැලසුම් කර තිබුණේ දින 120කින්.\nදැඩි වර්ෂා තත්ත්වයන් හමුවේ රත්නපුර දිස්ත්‍රික්කයේ පළමුවෙන්ම ජලයෙන් යට වෙන මෙම මාර්ගයේ සංවර්ධන කටයුතු අතරමඟ නවතා දැමීමෙන් පාගමනින් හෝ ගමන් කිරීමට නොහැකි තත්ත්වයක් උදා වී තිබෙනවා.\nදිනකට ගමන් වාර 22ක් ක්‍රියාත්මක වූ මගී බස් රථ සේවය මේ වනවිට ගමන් වාර 6කට සීමා වී ඇත්තේ මාර්ගයේ ධාවනය කිරීමට ඇති අපහසුතාව හේතුවෙන්.\nජනතා බදු මුදල් වැය කරමින් ආරම්භ කෙරෙන ව්‍යාපෘති අවසානය තෙක් ක්‍රියාත්මක කිරීමට බලධාරීන් අපොහොසත් වීම හමුවේ විනාශයට පත්වන්නේ මහජන දේපළ නොවේද?\nමඩ ගොහොරක්ව පවතින තම මාර්ගය වහා පිළිසකර කර දෙන්නැයි ඉල්ලමින් ප්‍රදේශවාසීන් මාර්ගය හරස් කරමින් විරෝධතාවක ද නිරත වුණා.\nපාසල් ළමුන් ප්‍රවාහනයේදී ද තමන් දැඩි දුෂ්කරතාවක් පවත්වන අයුරු උද්ඝෝෂණයට එක්වූ කිරිඇල්ල පාසල් රියදුරු සංගමයේ රියැදුරෙකු ද අදහස් පළ කළා.\n‘‘සංවර්ධනය හේතුවෙන් සිදුවන අපහසුතා පිළිබඳ බලවත් කනගාටුව“ ලෙසින් දැන්වීම් පුවරු සවි කර තිබුණ ද, මෙම දැන්වීම් අඛණ්ඩව එම ස්ථානයේ තිබෙන්නට ඉඩහැර ජනතා අපහසුතාව නොදුටුවා සේ සිටීම වෙනුවට බලධාරීන් ක්‍රියා කළ යුත්තේ මෙවැනි ව්‍යාපෘති කඩිනමින් අවසන් කිරීම නොවේද ?",
       "URL": "https://www.hirunews.lk/306018/පුවරුවට-පමණක්-සීමා-වුණු-අයගම-කිරිඇල්ල-මාර්ගය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1124"
}