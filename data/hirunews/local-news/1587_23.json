{
       "Source": "hirunews",
       "Timestamp": "Wednesday, 03 November 2021 - 8:04",
       "Headline": "ශ්‍රී ලංකාවේ විස්සයි විස්ස අවසන් සිහිනයත් බොඳ වෙයි",
       "News Content": "බංග්ලාදේශය සමඟ ඊයේ පැවති විස්සයි විස්ස තරගය දකුණු අප්‍රිකානු කණ්ඩායම කඩුලු හයකින් ජයගැනීමත් සමඟ ශ්‍රී ලංකා කණ්ඩායමට විස්සයි විස්ස ලෝක කුසලාන තරගාවලියේ අවසන් පූර්ව වටයට පිවිසීම සඳහා තිබූ සීමිත අවස්ථාවද අහිමිව ගියා.\nසුපිරි කණ්ඩායම් දොළහ යටතේ වූ බංග්ලාදේශය සහ දකුණු අප්‍රිකාව අතර තරගයේ පළමුව පන්දුවට පහරදුන් බංග්ලාදේශය පන්දුවාර 18යි පන්දු දෙකක් අවසානයේ සියලු දෙනා දැවී රැස් කළ ලකුණු සංඛ්‍යාව 84ක්.\nජයග්‍රාහි ඉලක්කය හඹා ගිය දකුණු අප්‍රිකාව පන්දු වාර 13යි පන්දු තුනක් තුළ දී එම සීමාව පසුකර ගියේ කඩුලු හතරක් පමණක් දැවී තිබියදීයි.\nඒ අනුව දකුණු අප්‍රිකානු කණ්ඩායම ශ්‍රී ලංකාව තරග වදින කාණ්ඩයේ දෙවන ස්ථානයට ප්‍රසාද ලකුණු 6ක් ලබාගනිමින් ඉදිරියට පැමිණි අතර, එහි පළමු ස්ථානයේ මේ වනවිට පසුවන්නේ ප්‍රසාද ලකුණු අටක් ලබා සිටින එංගලන්ත කණ්ඩායමයි.\nඕස්ටේ්‍රලියාව ප්‍රසාද ලකුණු 4 ක් ලබාගනිමින් තුන්වන ස්ථානයේත්, ශ්‍රී ලංකාව ප්‍රසාද ලකුණු 2ක් ලබාගනිමින් හතරවන ස්ථානයේත් මේ වනවිට පසුවනවා.\nමේ අතර, සුපිරි 12 දෙනාගේ වටයේ නැමීබියාව සමග පැවති තරගය ලකුණු 45කින් ජය ගැනීමට පාකිස්තානය ඊයේ සමත් වුණා.\nපළමුව පන්දුවට පහර දුන් පාකිස්තානය නියමිත පන්දු වාර 20 අවසානයේදී කඩුලු 2ක් දැවී ලකුණු 189ක් රැස් කළ අතර පිළිතුරු ඉනිම ක්‍රීඩා කළ නැමීබියාවට පන්දු වාර 20 අවසානයේ කඩුලු 5ක් දැවී ලබා ගත හැකි වූයේ ලකුණු 144ක් පමණයි.",
       "URL": "https://www.hirunews.lk/286848/ශ්‍රී-ලංකාවේ-විස්සයි-විස්ස-අවසන්-සිහිනයත්-බොඳ-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1587"
}