{
       "Source": "hirunews",
       "Timestamp": "Wednesday, 25 April 2018 - 20:10",
       "Headline": "එජාපයේ ප්‍රධාන තනතුරු රැසක වෙනසක්",
       "News Content": "එක්සත් ජාතික පක්ෂයේ නව මහලේකම් ධුරයට අමාත්‍ය අකිල විරාජ් කාරියවසම් මහතාගේ නම අග්‍රාමාත්‍ය රනිල් වික්‍රමසිංහ මහතා විසින් යෝජනා කර තිබෙනවා.\nඒ, පක්ෂ ප්‍රතිසංවිධාන කටයුතු සම්බන්ධයෙන් පත් කළ දේශපාලන මණ්ඩලය අද පස්වරුවේ රැස්වූ අවස්ථාවේදී.\nඑහිදී පක්ෂ සභාපතිවරයා ලෙස හිටපු මහලේකම් අමාත්‍ය කබීර් හෂීම් මහතාගේ නම යෝජනා වී ඇති අතර, නව ජාතික සංවිධායක ධුරයට යෝජනා කර ඇත්තේ අමාත්‍ය නවීන් දිසානායක මහතායි.\nභාණ්ඩාගාරික තනතුරුට හර්ෂ ද සිල්වා පත්කර තිබෙනවා.\nඑක්සත් ජාතික පක්ෂයේ ප්‍රතිසංවිධාන කටයුතු සදහා පත්කළ දේශපාලන මණ්ඩලයේ විශේෂ සාකච්ඡාවක් අද පස්වරුවේ පක්ෂ නායක අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන් අරලියගහ මන්දිරයේදී කැඳවා තිබුණේ පක්ෂයේ තනතුරු පිළිබඳ අවසන් තීරණයක් ගැනීම සඳහායි.\nපස්වරු 5.30 ට පමණ ආරම්භ වූ අදාල සාකච්ඡාව පැය 2 ක පමණ කාලයක් පැවැත්වුණා.\nඑහිදී තීරණය වී ඇත්තේ අග්‍රාමාත්‍ය රනිල් වික්‍රමසිංහ මහතා දරණ පක්ෂ නායකත්වය, අමාත්‍ය සජිත් ප්‍රෙමදාස මහතා දරණ නියෝජ්‍ය නායක හා රවී කරුණානායක මහතා දරණ උප නායක යන තනතුරු හැර සෙසු තනතුරු සංශෝධනය කිරීමටයි.\nඑමෙන්ම අද පත් කළ තනතුරු සඳහා අනුමැතිය ලබාගැනීම වෙනුවෙන් ඒවා හෙට පක්ෂ කෘත්‍යාධිකාරී මණ්ඩලයට ඉදිරිපත් කිරීමට නියමිතයි.",
       "URL": "https://www.hirunews.lk/189257/එජාපයේ-ප්‍රධාන-තනතුරු-රැසක-වෙනසක්",
       "Category": "Local News",
       "Parent URL": "https://www.hirunews.lk/local-news.php?pageID=3974"
}