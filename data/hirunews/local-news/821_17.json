{
       "Source": "hirunews",
       "Timestamp": "Thursday, 06 October 2022 - 13:53",
       "Headline": "ලක්ෂ 6ක හිඟ ලයිට් බිල ගෙවන්නැයි මන්ත්‍රී දයාසිරිට විදුලි බල මණ්ඩලයෙන් ලිපියක් (වීඩියෝ)",
       "News Content": "පාර්ලිමේන්තු මන්ත්‍රී දයාසිරි ජයසේකර පදිංචිව සිටි කොළඹ 07 ප්‍රදේශයේ පිහිටි නිවසකට අදාලව ශ්‍රී ලංකා විදුලි බල මණ්ඩලයට අයවිය යුතු රුපියල් 637,448.38ක හිඟ මුදල වහා ම පියවීමට කටයුතු කරන ලෙස දැනුම් දෙමින් ශ්‍රී ලංකා විදුලි බල මණ්ඩලය විසින් ඔහුට ලිපියක් යවා තිබෙනවා.\nශ්‍රී ලංකා විදුලි බල මණ්ඩලයේ නියෝජ්‍ය සාමාන්‍යාධිකාරී (කොළඹ නගරය) හේමන්ත රණසිංහගේ අත්සන සහ නිල මුද්‍රාව යටතේ සැප්තැම්බර් මස 29 වෙනි දිනැති පාර්ලිමේන්තු මන්ත්‍රීවරයාට යවා ඇති ලිපියේ සඳහන් වන්නේ, අදාල හිඟ මුදල මෙම මස 15 වැනිදාට පෙර ගෙවා අදාල ගිණුම නිරාකරණය කර ගන්නා ලෙසයි.\nඅදාල නිවස දයාසිරි ජනසේකර මන්ත්‍රීවරයා විසින් බාර ගන්නා ලද අවස්ථාවේ (2016) දී එම නිවසට අදාල විදුලි සැපයුම් ගිණුමේ හිඟ ශේෂය දැක් වී ඇත්තේ රුපියල් 494,739.63ක් බව කියා සිටින විදුලි බල මණ්ඩලය වැඩිදුරටත් සඳහන් කරන්නේ මන්ත්‍රීවරයා අදාල නිවසේ පදිංචිව සිටි කාලය තුළ දී සිදු කරන ලද විදුලි පරිභෝජනය වෙනුවෙන් මේ වසරේ අගෝස්තු මාසය දක්වා රුපියල් 637,448.38ක හිඟ මුදලක් ගෙවීමට ඇති බවයි.\nඑසේ ම මෙම ලිපිය මගින් ශ්‍රී ලංකා විදුලි බල මණ්ඩලය වෙනුවෙන් එහි නියෝජ්‍ය සාමාන්‍යාධිකාරීවරයා (කොළඹ නගරය) අදාල ලිපියේ වැඩිදුරටත් සඳහන් කරන්නේ, 2022.05.26 දිනැති ලිපි ශීර්ෂය යටතේ අදාල විදුලි සම්බන්ධතාව මන්ත්‍රීවරයාගේ නමට හරවා ගන්නා ලෙස දැනුම්වත් කළත් මේ වන තුරු එය ද සිදු කර නො මැති බවයි.\nකෙසේ නමුත් අදාල ලිපිය මගින් ශ්‍රී ලංකා විදුලි බල මණ්ඩලය වැඩිදුරටත් දැනුම් දෙන්නේ, නියමිත දිනයට පෙර මන්ත්‍රීවරයා අදාල ගෙවීමට කිරීමට අපොහොසත් වුවහොත්, එම ගිණුමට අදාල විදුලි සැපයුම විසන්ධි කිරීමට ශ්‍රී ලංකා විදුලි බල මණ්ඩලය කටයුතු කරන බවයි.\n(අදාල ලිපිය පහතින්)",
       "URL": "https://www.hirunews.lk/317175/ලක්ෂ-6ක-හිඟ-ලයිට්-බිල-ගෙවන්නැයි-මන්ත්‍රී-දයාසිරිට-විදුලි-බල-මණ්ඩලයෙන්-ලිපියක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=821"
}