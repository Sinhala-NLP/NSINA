{
       "Source": "hirunews",
       "Timestamp": "Wednesday, 16 November 2022 - 7:25",
       "Headline": "ණය හිමියන්ගේ මූල්‍ය සුරක්ෂිතතාවය ශ්‍රී ලංකාවට කඩිනමින් අවශ්‍යයි - ජී20 නායකයන්",
       "News Content": "ණය ප්‍රතිව්‍යුහගත කිරීම පිළිබඳව චීනය සහ ජපානය ඇතුළු බහු ණයහිමියන්ගෙන් මූල්‍ය සුරක්ෂිතතාවයක් ශ්‍රී ලංකාවට කඩිනමින් අවශ්‍ය වන බව ජී 20 සමුළුවට සහභාගි වී සිටින රාජ්‍ය නායකයින් පෙන්වා දෙනවා.\nඔවුන් කියා සිටියේ ශ්‍රී ලංකාව ජාත්‍යන්තර මූල්‍ය අරමුදල සමඟ කාර්ය මණ්ඩල මට්ටමේ එකඟතාවකට පැමිණ ඇති හෙයින් මෙම සුරක්ෂිතතාවය කඩිනමින් අවශ්‍ය වන බවයි.\nජී 20 සමුළුවට සහභාගිවී සිටින ලොව ප්‍රධාන පෙළේ රටවල නායකයින් මැදි ආදායම් ලබන රටවල් මුහුණ දෙන ණය ආපසු ගෙවීමේ ගැටළුව පිළිබඳව ඊයේ (15) අවධානය යොමු කර තිබුණා.\nඑහි දී ශ්‍රී ලංකාව ගැනත් වැඩි අවධානයක් යොමු කෙරුණා.\nඒ අනුව ජී 20 රටවල නායකයින් ප්‍රකාශ කර ඇත්තේ, ශ්‍රී ලංකාව ඇතුළු ණය ප්‍රතිව්‍යුහගත කිරීම සඳහා විවිධ රටවල් සිදු කර ඇති ඉල්ලීම්වලට බහු ණයහිමි රටවල් විසින් යහපත් ප්‍රතිචාරයක් ලබාදිය යුතු බව යි.\nජී 20 සමුළුව මෙවර ඉන්දුනීසියාවේ බාලි නුවර දී ලොව ප්‍රධානම ආර්ථිකයන්ට හිමිකම් කියන රටවල නායකයින්ගේ ප්‍රධානත්වයෙන් පැවැත්වෙනවා.\nකෙසේ වෙතත් රොයිටර් පුවත් සේවය වාර්තා කළේ ණය ප්‍රතිව්‍යුහගත කිරීමේ වැඩසටහන් කඩිනම් නො කිරීම සම්බන්ධයෙන් බටහිර රටවල් සහ ජාත්‍යන්තර මූල්‍ය ආයතනවල විවේචනයට ලක්වූ චීනය පිලිබඳව සමුළුවේ දී කිසිවක් සඳහන් නො වූ බව යි.",
       "URL": "https://www.hirunews.lk/320485/ණය-හිමියන්ගේ-මූල්‍ය-සුරක්ෂිතතාවය-ශ්‍රී-ලංකාවට-කඩිනමින්-අවශ්‍යයි-ජී20-නායකයන්",
       "Category": "Local News",
       "Parent URL": "https://www.hirunews.lk/local-news.php?pageID=731"
}