{
       "Source": "hirunews",
       "Timestamp": "Wednesday, 23 March 2016 - 14:47",
       "Headline": "උෂ්ණත්වය තවත් ඉහළ යයි ද ?",
       "News Content": "දහවල් කාලය තුල පවතින උෂ්ණත්වය ඇතැම් ප්‍රදේශවල සාමාන්‍ය අගයට වඩා සෙල්සියස් අංශක 4 කින් පමණ ඉහළ ගොස් ඇතැයි කාලගුණ විද්‍යා දෙපාර්තමේන්තුව පවසනවා.\nදහවල් කාලයේ උපරිම උෂ්ණත්වය මහඉලුප්පල්ලම ප්‍රදේශයෙන් වාර්තාවී ඇති අතර එය සාමාන්‍ය අගයට වඩා සෙල්සියස් අංශක 4 ක ඉහළ යාමක්.\nඅනුරාධපුර / බදුල්ල / යාපනය / කටුගස්තොට / ත්‍රිකුණාමලය සහ වව්නියාව ප්‍රදේශවල සාමාන්‍ය අගයට වඩා සෙල්සියස් අංශක 3 කින් උෂ්ණත්වය වැඩි වී තිබෙනවා.\nමඩකලපුව / කොළඹ / ගාල්ල / කුරුණෑගල / මන්නාරම / නුවරඑළිය සහ රත්මලාන ප්‍රදේශවල උෂ්ණත්වය සාමාන්‍ය අගයට වඩා සෙල්සියස් අංශක 2 කින් ඉහළගොස් ඇති බවයි දෙපාර්තමේන්තුව නිවේදනය කලේ.\nරාත්‍රී කාලයේ අවම උෂ්ණත්වය ගාල්ල / යාපනය / රත්මලාන සහ වව්නියාව ප්‍රදේශවලින් වාර්තාවී තිබෙනවා.\nඑම ප්‍රදේශවල උෂ්ණත්වය සාමාන්‍ය අගයට වඩා සෙල්සියස් අංශක 3 කින් වැඩි වී ඇතැයි සඳහන්.\nරාත්‍රී කාලයේදී අනුරාධපුර / කොළඹ / හම්බන්තොට / කටුනායක / කුරුණෑගල / මන්නාරම / නුවරඑළිය සහ රත්මලාන ප්‍රදේශවල උෂ්ණත්වය සාමාන්‍ය අගයට වඩා සෙල්සියක් අංශක 3 කින් වැඩි වී තිබෙනවා.\nසෙසු ප්‍රදේශවල රාත්‍රී කාලයේදී සාමාන්‍ය අගයට වඩා මදක් ඉහළින් හෝ සාමාන්‍ය අගයේ පැවති බවයි කාලගුණ විද්‍යා දෙපාර්තමේන්තුව ප්‍රකාශ කලේ.\nමේ අතර මේ දිනවල පවතින අධික උෂ්ණත්වය හේතුවෙන් දරුවන් අතර පැතිර යා හැකි චර්ම රෝගයක් පිළිබඳව රුහුණු විශ්වවිද්‍යාලයේ වෛද්‍ය පීඨයේ මහාචාර්ය සුජීව අමරසේන මහතා කරුණු පැහැදිලි කළා.\nමේ දිනවල වැඩිහිටි පුද්ගලයින් දිනකට පිරිසිදු පානීය ජලය ලීටර් තුන හමාරක් පමණ පානය කල යුතුයි.\nදිනකට ජලය ලීටරයක් ළමුන්ට  පානය කිරිමට  ලබා දිය යුතු බවයි වෛද්‍යවරුන්ගේ මතය වන්නේ.",
       "URL": "https://www.hirunews.lk/129189/උෂ්ණත්වය-තවත්-ඉහළ-යයි-ද",
       "Category": "Local News",
       "Parent URL": "https://www.hirunews.lk/local-news.php?pageID=5118"
}