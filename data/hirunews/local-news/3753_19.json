{
       "Source": "hirunews",
       "Timestamp": "Tuesday, 11 September 2018 - 18:48",
       "Headline": "මරණ දඩුවමේ තීරණය ගැන ජගත් මානව හිමිකම් කොමිසම කනස්සල්ලෙන්",
       "News Content": "මරණීය දණ්ඩනය ශ්‍රී ලංකාව තුළ නැවත ක්‍රියාත්මක කිරීමට සැළසුම් කිරීම පිළිබඳව කණගාටුවන බව, එක්සත් ජාතීන්ගේ මානව හිමිකම් පිළිබඳ නව මහ කොමසාරිස්වරිය වන මිෂෙල් බැච්ලට් පවසනවා.\nඇය මේ බව සඳහන් කළේ ඊයේ ආරම්භ වූ මානව හිමිකම් කවුන්සිලයේ 39 වන සැසිවාරය අමතමින්.\nඑය එළඹෙන 28 වනදා දක්වා ස්විට්සර්ලන්තයේ ජිනීවා නුවරදී පැවැත්වෙනවා.\nසැසිවාරයේ සමාරම්භක දේශනය පවත්වමින් නව මහ කොමසාරිස්වරිය කියා සිටියේ ශ්‍රී ලංකාව තුළ සංක්‍රාන්ති යුක්තිය පිළිබඳ න්‍යාය පත්‍රය අර්ථවත් ලෙස ක්‍රියාත්මක කිරීම සඳහා බලධාරින් ඉතා සෙමින් වුවද අවශ්‍ය ක්‍රියාමාර්ග ගෙන ඇති බවයි.\nශ්‍රී ලංකාව අතුරුදන්වූවන්ගේ කාර්යාලය සහ එහි ආයතනික ව්‍යුහය ගොඩනැංවීම සඳහා ගෙන ඇති ක්‍රියාමාර්ග පිළිබඳ සෑහීමකට පත්වන බවද ඇය මෙහිදී පෙන්වා දුන්නා.\nමිෂෙල් බැච්ලට් මහ කොමසාරිස්වරිය මෙහිදී අවධාරණය කළේ අතුරුදන්වූවන්ගේ පවුල්වලට එම කාර්යාලය හරහා කඩිනමින් පිළිතුරු සැපයීම කෙරෙහි මහත්  ඕනෑකමින් බලාසිටින බවයි.\nවර්ගවාදී සහ ජාතීන් අතර ප්‍රචන්ඩ ක්‍රියා යළි සිදුවීම මෙන්ම මරණීය දණ්ඩනය ශ්‍රී ලංකාව තුළ නැවත ක්‍රියාත්මක කිරීමට සැළසුම් කිරීම කණගාටුවට කරුණක් බවත් මිෂෙල් බැච්ලට් සඳහන් කළා.\nඑමෙන්ම ශ්‍රී ලංකාව දිගුකාලීන ස්ථාවර භාවයක් සහිත සමෘද්ධිමත් රටක් බවට පත් කරලීම සඳහා බලධාරීන් අවශ්‍ය ක්‍රියාමාර්ග ගත යුතු බවයි එක්සත් ජාතීන්ගේ මානව හිමිකම් පිළිබඳ නව මහ කොමසාරිස්වරිය එහිදී අවධාරණය කර ඇත්තේ.",
       "URL": "https://www.hirunews.lk/199669/මරණ-දඩුවමේ-තීරණය-ගැන-ජගත්-මානව-හිමිකම්-කොමිසම-කනස්සල්ලෙන්",
       "Category": "Local News",
       "Parent URL": "https://www.hirunews.lk/local-news.php?pageID=3753"
}