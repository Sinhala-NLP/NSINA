{
       "Source": "hirunews",
       "Timestamp": "Friday, 05 August 2022 - 20:16",
       "Headline": "යෝජිත ආණ්ඩුවේ නම වෙනස් කරන්න - ජනපති ප්‍රධාන විපක්ෂයට යෝජනා කරයි",
       "News Content": "ඉදිරියේ දී පිහිටුවීමට යෝජිත ආණ්ඩුව සර්ව පාක්ෂික ආණ්ඩුවක් ලෙස නම් කිරීමට එකඟ නොවන්නේ නම් එය සර්ව පාක්ෂික පාලනයක් ලෙස නම් කරන මෙන් තමන් යෝජනා කර සිටින බව ජනාධිපති රනිල් වික්‍රමසිංහ පවසනවා.\nසර්ව පාක්ෂික ආණ්ඩුවක් පිහිටුවීම පිළිබඳ විපක්ෂ නායක සජිත් ප්‍රේමදාස ඇතුළු සමගි ජන සන්ධානය සමග අද (05) පස්වරුවේ ජනාධිපති කාර්යාලයේ දී පැවති සාකච්ඡාවේ දී යි ජනාධිපතිවරයා මේ බව සඳහන් කළේ.\nඑහිදී අදහස් දැක්වූ ජනාධිපති රනිල් වික්‍රමසිංහ කියාසිටියේ “සර්ව පාක්ෂික ආණ්ඩුවකට එක්වන ලෙස සියලු පක්ෂවලට ආරාධනා කළ අතර ඒ වෙනුවෙන් දේශපාලන පක්ෂ සමග සාකච්ඡා කරමින් සිටින බවයි.\nරටේ ආර්ථිකය දැන් අසීරු තත්වයකයි තිබෙන බැවින් එම තත්ත්වයෙන් ගොඩ ඒමට සියලුදෙනා එක්ව ආණ්ඩුවේ ඇමති ධූර භාරගෙන සර්ව පාක්ෂික ආණ්ඩුවක් නිර්මාණය කර රට ගොඩ නැගීමට කටයුතු කළ යුතු බවයි ඔහු සඳහන් කළේ.\nසර්ව පාක්ෂික ආණ්ඩුවට එක්වෙලා කටයුතු කරන ලෙසට සමගි ජන සන්ධානයට ආරාධනා කරන බව ද ජනාධිපතිවරයා කියසිටියා.\n\"මේ සියලු දෙනා මමත් සමග වැඩකරපු අය. ගැටලුවක් නැහැ. අපිට එකට වැඩ කරන්න පුලුවන්. \"\n\"1941 වසරේ දී බ්‍රිතාන්‍ය පාර්ලිමේන්තුවේ ප්‍රධාන විපක්ෂය විපක්ෂ නායක ධූරය දරණ ගමන්ම අමාත්‍ය ධූර භාර ගත්තා. මුළු පාර්ලිමේන්තුවම ආණ්ඩුවක් බවට පත් කළා. එම සම්ප්‍රදායම අපිට ක්‍රියාත්මක කරන්න පුළුවන්. 1977 ආණ්ඩු පෙරළියේ දී 5/6 බලයක් අරගෙන ආණ්ඩුවක් හදලා රට ගොඩනැගුවා. හැබැයි දැන් 5/6ක බලයකින්වත් සර්ව පාක්ෂික ආණ්ඩුවක් නැතිව රට ගොඩනගන්න බැහැ. එකම විකල්පය සර්ව පාක්ෂික පාලනයක් පමණයි. පසුගියදා සිදුවූ ප්‍රචණ්ඩකාරී වැටලීම් හේතුවෙන් අපිට හිදිසි නීතිය පැනවීමට සිදු වුණා. එහෙත් හදිසි නීතිය අඛණ්ඩව පවත්වාගෙන යාමට මගේ බලාපොරොත්තුවක් නැහැ. ඒ වුණාට ඉදිරි ආර්ථික වැඩපිළිවෙළේදී යම් යම් නීති පැනවීමට සිදු වෙනවා. එහිදී හදිසි නිතිය අවශ්‍යයි. \"\nමෙහිදී අදහස් දැක්වූ විපක්ෂනායක සජිත් ප්‍රේමදාස...\nආණ්ඩුක්‍රම ව්‍යවස්ථාවේ 19 වන සංශෝධනය එලෙසින්ම ඉදිරියට ගෙන යන ලෙස අපි යෝජනා කරන්න කැමැතියි. එදා ඔබතුමා රටේ අගමැතිවරයා ලෙස 19 වන සංශෝධනය ගෙන ඒමට නායකත්වය ලබා දුන්නා. එය ඉතා යහපත් පියවරක්. එම නිසා එය තවදුරටත් ඉදිරියට ගෙන යන ලෙස අප ඉල්ලා සිටිනවා.\nඑමෙන්ම 19 වන සංශෝධනය යටතේ ව්‍යවස්ථාපිත කවුන්සිලයක් පත් කරන සංඛ්‍යාව 20 වන සංශෝධනයෙන් වැඩිකර තිබෙනවා. එය 19 වන සංශෝධනයේ තිබුණු පරිදිම තබා ගැනීම ඉතා වැදගත් බව සිහිපත් කරන්න කැමතියි.\nඅද රටේ තිබෙන ලොකුම ප්‍රශ්නය බවට පත්ව තිබෙන්නේ ජනතාව මත දැඩි ආර්ථික බරක් පැටවී තිබීමයි. මේ ප්‍රශ්ණයට විසඳුම් සෙවිම කෙරෙහි වැඩි අවධානයක් යොමු කළ යුතුයි.\nඒ වගේම දැනට ක්‍රියාත්මක හිදිසි නිතිය වහා ඉවත් කරන ලෙස අපි ඉල්ලා සිටිනවා. පාර්ලිමේන්තුවේ ආංශික කාරක සභා ස්ථාපිත කිරීමෙන් පමණක් ප්‍රමාණවත් වන්නේ නැහැ. ඊට අමතරව තවත් කමිටු පිහිටුවීම කෙරෙහි ද අවධානය යොමු කරන ලෙස අපි යෝජනා කර සිටිනවා. සමගි ජන සන්ධාන අද මෙම සාකච්ඡාවට පැමිණියේ ධනාත්මක සිතුවිලිවලින් යුක්තවයි. මේ අවස්ථාවේ රටක් ලෙස අපි මේ සාකච්ඡාවට එක්විය යුතුයි. වර්තමානයේ රටේ පවතින්නේ අසාමාන්‍ය දේශපාලන තත්ත්වයක් බව කිවයුතුයි. ඒ බව මනාව අවබෝධ කර ගනිමින් මේ සාකච්ඡා ඉදිරියට ගෙනයාමට සූදානම් බව මා ප්‍රකාශ කර සිටිනවා.\nමෙහිදී අදහස් දැක්වූ පාර්ලිමේන්තු මන්ත්‍රී රාජිත සේනාරත්න..\nප්‍රචණ්ඩත්වය මුදාහැරි පිරිස් වෙත දඬුවම් ලබා දුන්න ද, සාමකාමී අරගලයේ නිර වූ පිරිස්වලට නීතිය ක්‍රියාත්මක නොකරන ලෙස ඉල්ලා සිටිනවා. පසුගියදා ඔබතුමා පාර්ලිමේන්තුවට ඉදිරිපත් කළ ප්‍රතිපත්ති ප්‍රකාශය පිළිබඳ අපි සතුටුයි. අපේ කණ්ඩායමේ වැඩපිළිවෙළත් ඊට සමාන බව කියන්න කැමතියි.\nමෙහිදී අදහස් දැක්වූ පාර්ලිමේන්තු සරත් ෆොන්සේකා...\nදුෂණය තුරන් කිරීම අරගලයේ නිරත වූ සියලු පිරිස්වල ප්‍රධාන ඉල්ලීමක් වුණා. ඒ පිළිබඳව අපි විශේෂ අවධානය යොමු කරන්න ඕනෑ. දූෂණයෙන් තොර රටක් ගොඩනැගීමේ වගකීම් අපි සියලුදෙනාට පැවරී තිබෙනවා. සර්ව පාක්ෂික ආණ්ඩුවක් නිර්මාණය කිරීම ප්‍රයෝජනවත් දෙයක් නොවේ. පවතින ගැටලුවට එය විසඳුමක් ලෙස මම දකින්නේ නැහැ. අවශ්‍ය වන්නේ වර්තමානයේ රට සහ ජනතාව මුහුණ දී ඇති ප්‍රශ්නවලට කඩිනම් විසඳුම් සෙවීමයි.\nමෙහිදී සමගි ජන බලවේගයේ මහලේකම් රංජිත් මද්දුමබණ්ඩාර, පාර්ලිමේන්තු මන්ත්‍රීවරුන් වන මනෝ ගනේෂන්, කබීර් හෂීම්, ආචාර්ය හර්ෂ ද සිල්වා අදහස් දැක්වූ අතර අග්‍රමාත්‍ය දිනේෂ් ගුණවර්ධන, ජනාධිපති ලේකම් සමන් ඒකනායක, ජනාධිපති අතිරේක ලේකම් නීතිඥ චමින්ද කුලරත්න යන ද මෙම අවස්ථාවට එක්ව සිටියා.\nමේ අතර මෙම හමුව සම්බන්ධයෙන් විපක්ෂ නායක සජිත් ප්‍රේමදාස සිය ට්විටර් ගිණුමේ සටහනක් තබා තිබෙනවා. එමගින් ප්‍රකාශ කර ඇත්තේ පැවති සාකච්ඡාව ධනාත්මක බවයි. රට වෙනුවෙන් සියලු බලවේග ඒකරාශී වීම ධනාත්මක වන අතර අමාත්‍ය ධුර වරදාන වරප්‍රසාද නොමැතිව එසේ කටයුතු කළ යුතු බවයි ඔහු සිය ට්විටර් සටහන මගින් ප්‍රකාශකර ඇත්තේ.\nමෙම සාකච්ඡාව සඳහා එක්වීමට පෙර විපක්ෂ නායක කාර්යාලයට එක්වූ සමගි ජන බලවේගයේ නායක, විපක්ෂ නායක සජිත් ප්‍රේමදාස ඇතුළු පිරිස ජනාධිපති ලේකම් කාර්යාලයට පැමිණියේ වායුසමනය කළ බස් රථයකින් වීම විශේෂත්වයක්.\nසාකච්ඡාව සඳහා සමගි ජන බලවේගයේ පාර්ලිමේන්තු මන්ත්‍රීවරුන්ට අමතරව දෙමළ ප්‍රගතිශීලි සන්ධානයේ නායක මනෝ ගනේෂන්, සමස්ත ලංකා මහජන කොංග්‍රසයේ නායක රිෂාඩ් බදියුදීන් මෙන්ම ශ්‍රී ලංකා මුස්ලිම් කොංග්‍රසයේ නියෝජිතයින්ද එක්ව සිටියා.\nපැය කිහිපයක් පැවති සාකච්ඡාවෙන් අනතුරුව ඔවුන් පැමිණි බස් රථයෙන් යළිත් විපක්ෂ නායක කාර්යාලයට පැමිණියා.\nසමගි ජන බලවේගයේ සාකච්ඡාවෙන් අනතුරුව පාර්ලිමේන්තු මන්ත්‍රී පාඨලී චම්පික රණවකද සර්ව පාක්ෂික ආණ්ඩුවක් පිහිටුවීම සම්බන්ධයෙන් ජනාධිපති රනිල් වික්‍රමසිංහ හමුවී සාකච්ඡා කළා.\nඑසේම, අද දිනයේදී සර්ව පාක්ෂික ආණ්ඩුවක් සම්බන්ධයෙන් සිදු කෙරෙන සාකච්ඡාවක් සඳහා විමල් වීරවංශ, වාසුදේව නානායක්කාර සහ උදය ගම්මන්පිල ඇතුළු ස්වාධීන පක්ෂ දහයේ මන්ත්‍රීවරුන්ගේ කණ්ඩායම ජනාධිපති රනිල් වික්‍රමසිංහ හමුවීමට නියමිතයි.",
       "URL": "https://www.hirunews.lk/312014/යෝජිත-ආණ්ඩුවේ-නම-වෙනස්-කරන්න-ජනපති-ප්‍රධාන-විපක්ෂයට-යෝජනා-කරයි",
       "Category": "Local News",
       "Parent URL": "https://www.hirunews.lk/local-news.php?pageID=962"
}