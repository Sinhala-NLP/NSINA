{
       "Source": "hirunews",
       "Timestamp": "Monday, 20 February 2023 - 13:08",
       "Headline": "කිඹුළාවල ස්ට්‍රීට් ෆුඩ් අවන්හල් අනතුරේ - ඉවත් වෙන්න දින 3 ක් දෙයි (වීඩියෝ)",
       "News Content": "තලවතුගොඩ - කිඹුලාවල ප්‍රදේශයේ දීර්ඝ කාලයක සිට පවත්වාගෙන ගිය වීථි ආහාර අලෙවිසැල් මේ මස 24 වනදා වනවිට එම ස්ථානයෙන් ඉවත් කරගන්නා ලෙස මාර්ග සංවර්ධන අධිකාරිය දැනුම්දී තිබෙනවා.\nඑම ස්ථානයේ වෙළඳසැල් 33 ක් පමණ පවතින අතර, ඒ හරහා පවුල් 150කට වැඩි පිරිසක් සිය ජීවනෝපාය සරිකරගන්නවා.\nවිදෙස් සංචාරකයින්ගේ ආකර්ශනයට පවා ලක්ව ඇති කිඹුලාවල ස්ට්‍රීට් ෆුඩ් අවන්හල් රටට විදේශ විනිමය ඉපයීමේ මාර්ගයක් බවට ද මේ වනවිට පත්ව තිබෙනවා.\nකොවිඩ් වසංගතය හේතුවෙන් සිය රැකියා අහිමිවීම හේතුවෙන් කිඹුලාවල ප්‍රදේශයේ තමන් ව්‍යාපාර කටයුතු ආරම්භ කළ බවයි වෙළඳුන් කියා සිටියේ.\nනාගරික සංවර්ධන අධිකාරිය මගින් එම ස්ථානයේ වෙළඳාම් කිරීමට නීත්‍යානුකූල ක්‍රමවේදයක් යටතේ සැළසුම් කර තිබියදී මාර්ග සංවර්ධන අධිකාරිය මෙලෙස ක්‍රියාකිරීම අසාධාරණ බවයි ඔවුන් ප්‍රකාශ කළේ.\nමේ සම්බන්ධයෙන් හිරු ප්‍රවෘත්ති අංශය, මාර්ග සංවර්ධන අධිකාරියේ අධ්‍යක්ෂ ජනරාල් එල්.වී.එස්. වීරකෝන්ගෙන් විමසීමක් කළ අතර, ඔහු කියා සිටියේ මගීන්ගෙන් ලැබුණු පැමිණිලි සහ මාර්ගයේ අවහිරතා හේතුවෙන් මෙම තීරණය ගත් බවයි.\nඑමෙන්ම මෙම වෙළඳසැල් හිමියන් සඳහා වෙනත් ස්ථානයක් ලබාදීමට නාගරික සංවර්ධන අධිකාරිය කටයුතු කරමින් සිටින බව ද ඔහු කියා සිටියා.",
       "URL": "https://www.hirunews.lk/327853/කිඹුළාවල-ස්ට්‍රීට්-ෆුඩ්-අවන්හල්-අනතුරේ-ඉවත්-වෙන්න-දින-3-ක්-දෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=524"
}