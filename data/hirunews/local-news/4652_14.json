{
       "Source": "hirunews",
       "Timestamp": "Monday, 20 February 2017 - 13:03",
       "Headline": "කටුකුරුන්දේ මෙහෙයුම තවමත්",
       "News Content": "කළුතර - කටුකුරුන්ද මුහුදු ප්‍රදේශයේදී සිදුවූ යාත්‍රා අනතුරෙන් අතුරුදන්වුවන් සොයා තවදුරටත් මෙහෙයුම් ක්‍රියාත්මකයි.\nනාවික හමුදා මාධ්‍ය ප්‍රකාශක ලූතිනල් කමාන්ඩර් චමින්ද වලාකුළුගේ කියා සිටියේ ඩෝරා යාත්‍රා 2ක්, ඩිංගි බෝට්ටු 03ක් සහ නාවික හමුදා කිමිදුම්කරුවන් 15 දෙනෙකු මෙහෙයුම් සදහා යොදවා ඇති බවයි.\nඊයේ් පෙරවරු 11යි 30 ට පමණ කළුතර - කටුකුරුන්ද වෙරළ තීරයේ සිට කිලෝමීටර් 03කට ඔබ්බෙන් වු  ගැඹුරු මුහුදේ දී මෙම යාත්‍රාව අනතුරට ලක්වුණේ බේරුවල - ශාන්ත ලාසරස් දේවස්ථානයේ වාර්ෂික මංගල්‍ය නිමිත්තෙන් පැවති බෝට්ටු පෙරහරකට එක්ව සිටියදියි.\nයාත්‍රාව අනතුරට ලක්වන අවස්ථාවේදී එහි  41 දෙනෙකු ගමන් කළ අතර ඉන් 11 දෙනෙකු මියගියා.\nමොවුන් අතර කාන්තාවන් හත්දෙනෙකු, පිරිමින් තුන්දෙනෙකු සහ අට හැවිරිදි දරුවෙකු ද වනවා.\nබේරුවල සහ කළුතර රෝහල්වල තැන්පත් කර තිබූ මියගිය පුද්ගලයින්ගේ මෘත දේහ අද පෙරවරුවේ ඥාතීන් වෙත භාරදී තිබෙනවා.\nසිද්ධියත් සමඟ අනතුරට පත්වූ 29 දෙනෙකු බේරාගත් අතර, තවත් එක් අයෙකු අතුරුදන් බවට පැමිණිල්ලක් ලැබී ඇති බවයි දකුණු කළුතර පොලීසිය සඳහන් කළේ.\nමෙම යාත්‍රාවේ ප්‍රමාණය ඉක්මවා පුද්ගලයින් ගමන් කිරිම අනතුරට මූලික හේතුව බව පොලිස් පරීක්ෂණවලදී අනාවරණ වී තිබෙනවා.\nඑමෙන්ම අධික වේගයද මෙම යාත්‍රා අනතුරට තවත් හේතුවක්. යාත්‍රාව පෙරළී යන අවස්ථාවේදී එහි සිටි බොහෝ පිරිසක් ආරක්ෂිත කබා පැළද නොසිටි බවටයි අනාවරණ වුණේ.",
       "URL": "https://www.hirunews.lk/154952/කටුකුරුන්දේ-මෙහෙයුම-තවමත්",
       "Category": "Local News",
       "Parent URL": "https://www.hirunews.lk/local-news.php?pageID=4652"
}