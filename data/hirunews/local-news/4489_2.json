{
       "Source": "hirunews",
       "Timestamp": "Thursday, 01 June 2017 - 13:19",
       "Headline": "update : හිරු සහන යාත්‍රා ක්‍රියාන්විතයේ පස්වන ආධාර තොගයත් බෙදා හැරීම ඇරඹේ",
       "News Content": "විපතට පත් අපේම සහෝදර ජනතාවට සහන සැලසීම අරමුණු කරගත් රට වෙනුවෙන් හිරු, හිරු සහන යාත්‍රා ක්‍රියාන්විතය සඳහා ලැබුණු අති විශාල ආධාර තොගයේ පස්වන කොටස ගාල්ල දිස්ත්‍රික්කයේ ආපදා තත්ත්වයෙන් පීඩාවට පත් ජනතාව වෙත බෙදා හැරීම ආරම්භ වී තිබෙනවා.\nගාල්ල දිස්ත්‍රික්කයේ අවතැන්ව සිටින ජනතාව වෙනුවෙන් කන්ටේනර් රථ සහ ලොරි රථ මගින් රැගෙන ගිය විශාල ආධාර තොගය අද නිල වශයෙන් භාර කෙරුණේ ගාල්ල දිස්ත්‍රික් ලේකවරයාටයි.\nඒ අනුව, ගාල්ල - මාපලගම, බද්දේගම, වැලිවිටිය - දිවිතුර සහ නාගොඩ යන ප්‍රදේශවල පිහිටා ඇති අවතැන් කදවුරුවල සිටින ජනතාව වෙත බෙදා හැරීම ආරම්භ කර තිබෙනවා.\nමීට පෙර ද ශ්‍රී ලංකා ගුවන් හමුදාව සමග එක්ව පළමු සහ දෙවන ආධාර තොගය ගොඩබිමින් ළගා විය නොහැකි ප්‍රදේශවල විපතට පත් ජනතාවට රට වෙනුවෙන් හිරු, හිරු සහන යාත්‍රා ක්‍රියාන්විතය යටතේ බෙදා දුන්නා.\nතුන්වන සහ 4 වන ආධාර තොග කළුතර සහ රත්නපුර දිස්ත්‍රික්ක වෙත ලබාදීමටයි අප පියවර ගත්තේ.\n---------------------------------------------------------------------------------\nඅයහපත් කාලගුණයෙන් විපතට පත් අපේම සහෝදර ජනතාවට සහන සැලසීම වෙනුවෙන් ආසියානු මාධ්‍ය ජාලය දියත් කර ඇති රට වෙනුවෙන් හිරු, හිරු සහන යාත්‍රා ක්‍රියාන්විතයේ 5වන ද්‍රව්‍යමය ආධාර තොගය විපතට පත් ජනතාව වෙත බෙදාහැරීම සඳහා අද පස්වරුවේ ගාල්ල දිස්ත්‍රික් ලේකම් කාර්යාලය වෙත භාරදීමට නියමිතයි.\nඊයේ දිනයේ හිරු සහන යාත්‍රා ක්‍රියාන්විතයට ලැබුණු ද්‍රව්‍යමය ආධාරවල 4 වන තොගය ගංවතුරෙන් වැඩිම බලපෑමක් එල්ලවූ රත්නපුර දිස්ත්‍රික්කයේ විපතට පත් ජනතාව වෙත බෙදා හැරුණා.\nඒ, රත්නපුර දිස්ත්‍රික් ලේකම් කාර්යාලයේ මැදිහත්වීමෙන්.\nමීට පෙර කිසිවෙකුටත් ළඟාවිය නොහැකි ස්ථානවලට හිරු ආධාර ලබාදුන්නේ ගුවන් හමුදාවේ සහයද ලබාගෙනයි.\nසිව්වන ද්‍රව්‍යමය ආධාර තොගය රැගත් කන්ටේනර් රථ සහ ට්‍රක් රථ පෙළ ඊයේ පෙරවරුවේ නාවල පිහිටි අපගේ ප්‍රධාන ආධාර රැස් කිරීමේ මධ්‍යස්ථානයෙන් පිටත්ව ඇහැලියගොඩ සහ කුරුවිට ප්‍රාදේශීය ලේකම් කාර්යාල වෙත ඒවා ලබාදුන්නා.\nඅනතුරුව  රත්නපුර දිස්ත්‍රික් ලේකම් කාර්යාලය හරහා විපතට පත් ජනතාවට බෙදාහැරීම සඳහා ආධාර තොග ප්‍රධානය කළා.\nමෙතෙක් ආධාර ලබා නොදුන් ඔබ වෙනුවෙන් නාවල පිහිටි අපගේ ප්‍රධාන ආධාර එක්රැස් කිරීමේ මධ්‍යස්ථානයට අමතරව දිවයින පුරා පිහිටි මධ්‍යස්ථාන ජාලය පැය 24 පුරා ඒවා භාරගැනීම සඳහා සූදානමින් සිටිනවා.\nඅපගේ ප්‍රධාන මධ්‍යස්ථානයේ සිදුවන මෙහෙයුම් ක්‍රියාවලියට විවිධ සංවිධාන මෙන්ම සරසවි සිසුන් ද එක්ව සිටීම විශේෂත්වයක්.\nඊයේ දිනයේ දී මොරටුව විශ්වවිද්‍යාලයේ ඉගෙනුම ලබන දේශීය මෙන්ම විදේශීය සිසුන් පිරිසක් ආධාර බෙදා හැරීම සදහා එක්ව සිටියා.\nමොරටුව - රාවතාවත්ත, භාවනා මූලස්ථානයේ පිහිටි ශ්‍රී වාචිස්සර දහම් පාසල, කෝට්ටේ රජමහා විහාරය, කොළොන්නාව පුරාණ රජමහා විහාරය, ගම්පහ - මැදගම සිරිසුනන්දාරාමය, අත්තනගල්ල පුරාණ රජමහා විහාරය, දිවුලපිටිය - ප්‍රියදර්ශනාරාමය යන ස්ථානවලදීද තවදුරටත් රට වෙනුවෙන් හිරු සහන යාත්‍රාව වෙනුවෙන් ද්‍රව්‍යාධාර ලබාදිය හැකියි.\nනිකවැරටිය - කොටවෙහෙර ශ්‍රී ජිනරතන සදහම් සෙවණ, කුරුණෑගල - බෞද්ධාලෝක විද්‍යාතන පිරිවෙන, සහතවදුරටත් ඊට අදාළ මධ්‍යස්ථාන පිහිටුවා තිබෙනවා.\nවැල්ලවාය ප්‍රධාන බස් නැවතුම්පල ඉදිරිපිට වෙල්ලස්ස මාධ්‍ය ඒකකයද හිරු සහන යාත්‍රාවේ තවත් එක් මධ්‍යස්ථානයක්.\nරට වෙනුවෙන් හිරු, හිරු සහන යාත්‍රා ක්‍රියාන්විතය යටතේ එක්රැස් කළ පළවන සහ දෙවන ආධාර තොග අප භාරදුන්නේ ගුවන් හමුදාව වෙතයි.\nඑමෙන්ම ආසියානු මාධ්‍ය ජාලය ප්‍රේක්ෂකයන් සහ ශ්‍රාවකයන් වෙත ලබාදෙන සියලූම මුදල් ත්‍යාග අත්හිටුවා එම මුදල් ආපදා තත්ත්වයෙන් විපතට පත් ජනතාව වෙනුවෙන් වෙන් කිරීමට ද තීරණය කළා.\nඒ, පරිත්‍යාගශීලී ජනතාව විපතට පත්වූවන්ට ලබාදෙන ආධාර හා සමානවමයි.",
       "URL": "https://www.hirunews.lk/162599/update-හිරු-සහන-යාත්‍රා-ක්‍රියාන්විතයේ-පස්වන-ආධාර-තොගයත්-බෙදා-හැරීම-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=4489"
}