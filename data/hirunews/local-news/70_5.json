{
       "Source": "hirunews",
       "Timestamp": "Saturday, 26 August 2023 - 23:15",
       "Headline": "බණ්ඩාරවෙලදී බිරිඳ ඝාතනය කර පලාගිය සැකකරු ජාතික රෝහලේදී අත්අඩංගුවට (වීඩියෝ)",
       "News Content": "බණ්ඩාරවෙල නගරයේ හෝටල් කාමරයක් තුළදී සිය බිරිඳ ඝාතනය කර පළා ගොස් සිටි සැකකරු කොළඹ ජාතික රෝහලේ ප්‍රතිකාර ලබමින් සිටියදි අත්අඩංගුවට ගෙන තිබෙනවා.\nපොලීසිය පැවසුවේ ඔහු වස පානය කළ බව පවසමින් රෝහල්ගතව තිබූ බවයි.\nකැලණිය ගෝනවල ප්‍රදේශයේ පදිංචි පුද්ගලයෙකු පෙරේදා බණ්ඩාරවෙල නගරයේ තන්තිරිය ප්‍රදේශයේ හෝටල් කාමරයක නවාතැන් ගෙන තිබූ අතර, ඊට පසු දින සිය බිරිඳව ද ඔහු එම හෝටල් කාමරයට ගෙන්වා ගෙන තිබුණා.\nඑදිනම පස්වරුවේ එම පුද්ගලයා හෝටල් කාමරයෙන් පිටව ගොස් තිබු අතර, ඔහු යළි නොපැමිණිම සම්බන්ධයෙන් සැකසිතු හෝටල් සේවකයෙකු කාමරය පරික්ෂා කිරීමේදී දැක තිබුණේ එහි සිටි කාන්තාව ඝාතනය කර ඇති බවයි.\nමේ සම්බන්ධයෙන් කරන ලද පරීක්ෂණවලදි ඝාතනයට හේතුව සොයා ගැනීමට පොලීසියට හැකිවුණා.\nඝාතනය සිදුකළ පුද්ගලයා ඊට හේතුව හෝටල් කාමරයේ බිත්ති මත සහ ලිපියක ලියා පලා ගොස් තිබුණේ තමන් ද සිය දිවි හානි කරගන්නා බව පවසමින්.\nඒ අනුව පළා ගිය මෙම පුද්ගලයා සොයා පොලීසිය පරීක්ෂණ ආරම්භ කළ අතර, පොලීසියට ලැබුණු තොරතුරකට අනුව ඔහු කොළඹ ජාතික රෝහලේ ප්‍රතිකාර ලබමින් සිටියදි අද අත්අඩංගුවට ගත්තා.\nකෙසේ වෙතත් එම පුද්ගලයා නිශ්චිතවම වස පානය කර ඇද්ද යන්න පිළිබඳව මෙතෙක් තහවුරු වී නොමැති බව පොලීසිය පැවසුවා.\nදැනට පොලීසිය භාරයේ රෝහලේ සිටින එම පුද්ගලයා පරීක්ෂණ සඳහා බණ්ඩාරවෙල පොලිස් ස්ථානය වෙත භාරදීමට නියමිතයි.",
       "URL": "https://www.hirunews.lk/346216/බණ්ඩාරවෙලදී-බිරිඳ-ඝාතනය-කර-පලාගිය-සැකකරු-ජාතික-රෝහලේදී-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=70"
}