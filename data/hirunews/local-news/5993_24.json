{
       "Source": "hirunews",
       "Timestamp": "Sunday, 05 May 2013 - 19:37",
       "Headline": "ලයන්එයාර්වල කළු පෙට්ටිය තාම නෑ.",
       "News Content": "වසර 15කට පෙර කොටි සංවිධානය විසින් මිසයිල ප්‍රහාරයකින් යාපනය - ඉරනතිව් මුහුදු සීමාවේ දී විනාශ කරන ලද ලයන් එයාර් ගුවන් සේවයට අයත් ඇන්ටනෝව් 24 ගුවන් යානයේ සුන්බුන් පරීක්ෂා කිරීම සඳහා පලාලි ගුවන් කඳවුර වෙත ගෙන යාමට තීරණය කර තිබෙනවා. අප වාර්තාකරු සඳහන් කළේ අද (05) දිනයට සුන්බුන් ගොඩනැගීමේ කටයුතු නිමාවට පත්වී ඇති බවයි. දැනට ගොඩ ගන්නා ලද සුන්බුන් අතර මිනිස් හිස් කබල්, අස්ථි කොටස් සහ රත්රන් දතක් ද සොයා ගනු ලැබුවා. කෙසේ වෙතත්, දැනට සිදුකරන ලද පරීක්ෂණවලින් යානයේ කළු පෙට්ටිය සොයා ගැනීමට හැකියාව ලැබී නැහැ. ඒ සම්බන්ධයෙන් වැඩිදුරටත් තොරතුරු දැන ගැනීමට අප සම්බන්ධ කර ගන්නවා එම ස්ථානයේ රැඳී සිටින හිරු වාර්තාකරු සනත් ප්‍රියන්ත.\n[MP3]s58419[/MP3]\nලයන් එයාර් ගුවන් සමාගමට අයත් මෙම ඇන්ටනෝව් 24 ගුවන් යානය එල්.ටී.ටී.ඊ. මිසයිල ප්‍රහාරයකින් විනාශ වූයේ 1998 වසරේ සැප්තැම්බර් මස 28 වැනිදායි. පලාලි ගුවන් තොටුපළින් රත්මලාන ගුවන් තොටුපළ බලා පැමිණෙමින් සිටියදීයි එල්.ටී.ටී.ඊ. සංවිධානය විසින් මෙම ප්‍රහාරය එල්ල කළේ. එම ප්‍රහාරයෙන් යානයේ සිටි සියලූ දෙනා ජීවිතක්ෂයට පත්වී ඇති අතර දින කිහිපයකට පසුව පුද්ගල මළ සිරුරු 31ක් පුනරීන් වෙරළ තීරයට ගොඩ ගසා තිබුණු බවයි වාර්තා වන්නේ. කෙසේ වෙතත්, 2011 වසරේ ජුනි මස 13 වන දා යාපනය, මනිපායි ප්‍රදේශයේ දී අත්අඩංගුවට ගනු ලැබූ එල්.ටී.ටී.ඊ. සාමාජිකයෙකුගෙන් කරන ලද ප්‍රශ්න කිරීම්වලින් ලද තොරතුරුවලට අනුවයි ඉරනතිව් මුහුදු තීරයෙන් මෙම යානය සොයා ගනු ලැබුවේ.",
       "URL": "https://www.hirunews.lk/58419/ලයන්එයාර්වල-කළු-පෙට්ටිය-තාම-නෑ",
       "Category": "Local News",
       "Parent URL": "https://www.hirunews.lk/local-news.php?pageID=5993"
}