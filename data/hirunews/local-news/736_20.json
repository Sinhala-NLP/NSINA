{
       "Source": "hirunews",
       "Timestamp": "Sunday, 13 November 2022 - 22:07",
       "Headline": "ඉස්තාන්බුල්හි බෝම්බ පිපිරීමකින් 6ක් මරුට",
       "News Content": "තුර්කියේ ඉස්තාන්බුල් නුවර ජනාකීර්ණ විදියක සිදුවූ පිපිරීමකින් පුද්ගලයින් 6 දෙනෙකු ජීවිතක්ෂයට පත්ව තිබෙනවා.\nවිදෙස් වාර්තා සඳහන් කළේ පිපිරීමෙන් 53 දෙනෙකු තුවාල ලබා ඇති බවයි.\nපිපිරීමට හේතුව මෙතෙක් අනාවරණ වී නැහැ.\nඉස්තාන්බුල් ආණ්ඩුකාරවරයා ප්‍රකාශ කර ඇත්තේ සවස 4.20 ට පමණ පිපිරීම සිදු වි ඇති බවයි.\nපිපිරීම සිදුවූ ප්‍රදේශ අවට ආරක්ෂාව දැඩි කර ඇති බවයි විදෙස් මාධ්‍ය වාර්තා කරනවා. මෙම වීදියේදී 2016 වසරේ දී ද මරාගෙන මැරෙන බෝම්බ ප්‍රහාරයක් සිදුව තිබෙනවා.\nමෙම ප්‍රහාරය තරයේ හෙළා දකින තුර්කි ජනාධිපතිවරයා පැවසුවේ සිද්ධිය සම්බන්ධ සියලුදෙනාට එරෙහිව දැඩි දඬුවම් ලබාදෙන බවයි.\nකෙසේ වෙතත් මෙම බෝම්බ පිපිරීමට හේතුව සහ ප්‍රහාරය පිටුපස සිටින්නේ කවුරුන්ද යන්න මෙතෙක් නිශ්චිතව හෙළිවී නැහැ.\nඉස්ලාමීය ත්‍රස්ත කණ්ඩායම සහ කුර්දි සටන්කාමීන් කණ්ඩායම් අතර ගැටුම් හේතුවෙන් 2015 සහ 2017 අතර කාලයේදී තුර්කිය බෝම්බ ප්‍රහාර මාලාවකට ගොදුරු වුණා.\nඑම ප්‍රහාරවලින් සිවිල් වැසියන් සහ ආරක්ෂක නිලධාරීන් 500කට වැඩි පිරිසක් මිය ගොස් ඇති බවටයි අනාවරණ වී ඇත්තේ.",
       "URL": "https://www.hirunews.lk/320324/ඉස්තාන්බුල්හි-බෝම්බ-පිපිරීමකින්-6ක්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=736"
}