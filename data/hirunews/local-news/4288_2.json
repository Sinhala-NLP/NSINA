{
       "Source": "hirunews",
       "Timestamp": "Wednesday, 04 October 2017 - 19:13",
       "Headline": "වෛද්‍ය සභාවේ නව සභාපතිට වෛද්‍ය සිසුන්ගේ විරෝධය හූවකින්",
       "News Content": "ශ්‍රී ලංකා වෛද්‍ය සභාවේ නව සභාපතිවරයා ලෙස පත්වු මහාචාර්ය කොල්වින් ගුණරත්නට අද වෛද්‍ය පීඨ ශිෂ්‍ය ක්‍රියාකාරී කමිටුවේ සාමාජිකයින් හූ හඬ නගමින් විරෝධය පළ කළා.\nඒ, ඔහු අද ශ්‍රී ලංකා වෛද්‍ය සභාවට පැමිණ ඉන් පිටව යන අවස්ථාවේදීයි.\nඅද දිනයේදීත් ශ්‍රී ලංකා වෛද්‍ය සභාව ඉදිරිපිටට රැස්වූ වෛද්‍ය පීඨ ශිෂ්‍ය ක්‍රියාකාරී කමිටුවේ සිසුන් එහි රැඳී සිටිමින් නව සභාපතිවරයාගේ පත්කිරීම සම්බන්ධයෙන් විරෝධය පළ කළා.\nමේ අතර, වෛද්‍ය පීඨ ශිෂ්‍ය ක්‍රියාකාරී කමිටුවේ කැදවුම්කරු රයන් ජයලත් මේ මස 11 වනදා දක්වා යලි රක්ෂිත බන්ධනාගාර ගත කිරීමට අද මාලිගාකන්ද අතිරේක මෙහේස්ත්‍රාත් මංජුල රත්නායක නියෝග කළා.\nපසුගිය ජුනි මස 21 වනදා සෞඛ්‍ය අමාත්‍යාංශයට බලහත්කාරයෙන් ඇතුළු වී පොදු දේපලවලට හානි සිදුකිරීම ඔහුට එල්ල වී ඇති චෝදනාවයි.\nඑමෙන්ම, රජය ඉදිරිපත් කර ඇති විසඳුම් සඳහා සුබදායී ප්‍රතිචාරයක් දක්වමින් පන්ති වර්ජනය තාවකාලිකව හෝ නවතා දැමීමට ක්‍රියා කරන ලෙස වෛද්‍ය සිසුන්ගෙන් සහ දෙමව්පියන්ගෙන් උසස් අධ්‍යාපන අමාත්‍ය ලක්ෂ්මන් කිරිඇල්ල ඉල්ලීමක් කර තිබුණා.",
       "URL": "https://www.hirunews.lk/172608/වෛද්‍ය-සභාවේ-නව-සභාපතිට-සිසුන්ගේ-විරෝධය-හූවකින්",
       "Category": "Local News",
       "Parent URL": "https://www.hirunews.lk/local-news.php?pageID=4288"
}