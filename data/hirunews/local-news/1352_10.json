{
       "Source": "hirunews",
       "Timestamp": "Thursday, 17 February 2022 - 7:52",
       "Headline": "ගම්පහ ටියුෂන් පන්තියක කාන්තා වැසිකිළියේ කැමරාවක්",
       "News Content": "ගම්පහ නගරයේ උපකාරක පන්ති පවත්වන ප්‍රසිද්ධ ආයතනයක කාන්තා වැසිකිළියේ කැමරාවක් සවි කර තිබීමේ සිද්ධියට අදාළ ව එහි පන්ති පැවැත්වීම තහනම් කිරීමට අද පියවර ගන්නා බව පොලීසිය පවසනවා.\nගම්පහ පොලීසියේ ජ්‍යෙෂ්ඨ නිලධාරියෙකු කියා සිටියේ, ඒ සම්බන්ධයෙන් ගම්පහ නගරාධිපතිවරයා සමග සාකච්ඡා කර ඇති බවයි.\nඒ අනුව නගරාධිපතිවරයාට පවතින බලතල අනුව විමර්ශන අවසන් වන තෙක් අදාළ ආයතනයේ උපකාරක පන්ති පැවැත්වීම තහනම් කිරීමට තීරණය කළ බව ඔහු සඳහන් කළා.\nඑමෙන්ම සිද්ධියට අදාළ වැඩිදුර විමර්ශන කටයුතු මේ වනවිට පොලිස් තොරතුරු තාක්ෂණ කොට්ඨාශය මගින් සිදු කරනවා.\nඋසස් පෙළ සිසුන් සඳහා උපකාරක පන්ති පවත්වන එම ආයතනයේ ගැහැණු ළමයින්ගේ වැසිකිලියේ සවිකර තිබිය දී නවීන තාක්ෂණයෙන් යුත් කැමරාවක් හමුවුනේ පසුගිය සතියේදී යි.\nඒ සිසුවියකගේ මවක විසින් පොලීසිය වෙත කල පැමිණිල්ලකට අනුවයි.\nඑහි දර්ශන ස්මාර්ට් ජංගම දුරකථනයකින් හෝ පරිගණකයකින් නැරඹිය හැකි වන පරිදි නව තාක්ෂණික ක්‍රමෝපායන් භාවිතා කරමින් අදාළ කැමරාව සවි කර තිබූ බවට යි තොරතුරු වාර්තා වුණේ.\nසිද්ධිය සම්බන්ධයෙන් මේ වන විට ප්‍රකාශ 15ක් පමණ ලබා ගෙන තිබෙනවා.\nඅදාළ ආයතනයේ හිමිකරුගෙන්, ගුරුවරුන්ගෙන් සහ උපකාරක පන්ති වලට සහභාගී වන සිසුන්ගෙන් එම ප්‍රකාශ ලබා ගෙන ඇති බවයි පොලීසිය සඳහන් කළේ.\nසිද්ධියට අදාළව තවත් සිසුන් 5 දෙනෙකු ප්‍රකාශ ලබා ගැනීම සඳහා අද ගම්පහ පොලීසිය වෙත කැඳවා තිබෙනවා.\nදැනට ලැබී ඇති තොරතුරු වලට අනුව සිසුන් පිරිසක් විසින් අදාළ කැමරාව සවි කරන්නට ඇති බවටයි සැක පළ කෙරෙන්නේ.\nකෙසේ වෙතත්, සිද්ධිය සම්බන්ධයෙන් නිශ්චිත සැකකරුවෙකු හඳුනාගැනීමට හෝ අත්අඩංගුවට ගැනීමට මෙතෙක් හැකි ව නැහැ.",
       "URL": "https://www.hirunews.lk/297223/ගම්පහ-ටියුෂන්-පන්තියක-කාන්තා-වැසිකිළියේ-කැමරාවක්",
       "Category": "Local News",
       "Parent URL": "https://www.hirunews.lk/local-news.php?pageID=1352"
}