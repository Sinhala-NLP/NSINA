{
       "Source": "hirunews",
       "Timestamp": "Tuesday, 01 March 2016 - 14:11",
       "Headline": "හෝමාගම අධිකරණ භූමියේ කලහ කල 11කට ඇප",
       "News Content": "බොදුබල සේනා සංවිධානයේ මහ ලේකම් පූජ්‍ය ගලගොඩඅත්තේ ඥාණසාර හිමියන් බන්ධනාගාර ගතකළ දිනයේ, කළහකාරී ලෙස හැසිරුණු බවට චෝදනා එල්ලවී රක්ෂිත බන්ධනාගාර ගත කර සිටි ස්වාමීන් වහන්සේලා 6 නමක් ඇතුලූ 11 දෙනෙකු  අද ඇප මත මුදා හැරුණා.\nඒ, හෝමාගම මහේස්ත්‍රාත් රංග දිසානායක හමුවේ ඊට අදාළ නඩුව කැඳවූ අවස්ථාවේදියි.\nඑහිදී  එක් අයෙකු රුපියල් ලක්ෂ පහ බැගින් වූ ශරීර ඇප මත මුදා හැරීමටයි මහේස්ත්‍රාත්වරයා නියෝග කළේ.\nඅද ඇප මත මුදා හැරුණු ස්වාමීන් වහන්සේලා අතර රාවණාබලය සංවිධානයේ කැඳවුම්කරු පූජ්‍ය ඉත්තෑකන්දේ සද්ධාතිස්ස හිමියන්, සිංහල රාවයේ සභාපති අක්මීමන දයාරතන හිමියන් සහ එහි ප්‍රධාන ලේකම් පූජ්‍ය මාගල්කන්දේ සුදත්ත හිමියන් ද සිටිනවා.\nකෙසේ වෙතත් සිද්ධිය සම්බන්ධයෙන් අත්අඩංගුවට ගෙන සිටින තවත් ස්වාමීන් වහන්සේලා පස්නමක් මේ මස 8 වනදා දක්වා යළි රක්ෂිත බන්ධනාගාර ගත කෙරුණා.\nඋන්වහන්සේලා හඳුනාගැනීමේ පෙරට්ටුවකට ඉදිරිපත් කිරීමට නියමිතව තිබූ අතර අද සාක්ෂිකරුවන් නොපැමිණීම නිසා ඇප හිමි වුණේ නැහැ.\nමේ අතර  බොදුබල සේනා සංවිධානයේ මහ ලේකම් පූජ්‍ය ගලගොඩඅත්තේ ඥාණසාර හිමියන් ඇතුලූ  ගිහි පැවිදි විශාල පිරිසක් නඩු විභාගය පැවැත්වුණු හෝමාගම මහේස්ත්‍රාත් අධිකරණ භූමියට  අදත් රැස්ව සිටියා.\nඇප ලබාගැනීමෙන් අනතුරුව අධිකරණ භූමියෙන් පිටතට පැමිණි අවස්ථාවේදී ස්වාමීන් වහන්සේලාට එහි සිටි මහා සංඝරත්නය සෙත් පිරිත් සජ්ඡායනා කරමින් ආශිර්වාද පළ කළා.\nසිංහල රාවය සංවිධානයේ සභාපති පූජ්‍ය අක්මීමන දයාරතන හිමියන් එහිදී කියා සිටියේ යටත් විජිත යුගයෙන් පසු මහා සංඝරත්නය සිරගත කළේ වත්මන් ආණ්ඩුව බවයි.",
       "URL": "https://www.hirunews.lk/127510/හෝමාගම-අධිකරණ-භූමියේ-කලහ-කල-11කට-ඇප",
       "Category": "Local News",
       "Parent URL": "https://www.hirunews.lk/local-news.php?pageID=5147"
}