{
       "Source": "hirunews",
       "Timestamp": "Tuesday, 19 October 2021 - 18:57",
       "Headline": "සයිනොෆාම් ප්‍රතිචාරය ගැන අලුත් අනාවරණයක් (වීඩියෝ)",
       "News Content": "සයිනොෆාම් එන්නත ලැබූ ශ්‍රී ලාංකිකයන්ගේ කොරෝනා වෛරසයට එරෙහි ටී සෛල ප්‍රතිචාරය අඛණ්ඩව පවතින බව නව අධ්‍යයනයකින් අද හෙළිවුණා.\nශ්‍රී ජයවර්ධනපුර විශ්ව විද්‍යාලයේ ආසාත්මිකතා ප්‍රතිශක්ති විද්‍යා හා සෛල ජෛව විද්‍යා ඒකකයේ අධ්‍යක්ෂ චන්දිම ජීවන්දර සඳහන් කළේ මීට මාස කිහිපයකට පෙර සයිනොෆාම් එන්නත් ලබාගත් සියළු වයස් කාණ්ඩවලට එන්නතෙන් ලැබෙන ප්‍රතිශක්තිය අඩුවීමක් දක්නට ලැබෙන බවයි.\nසයිනොෆාම් එන්නතෙහි ප්‍රතිදේහ ජනනය සහ ටී සෛල ප්‍රතිචාරය පිළිබද පැවැත්වූ අධ්‍යයනයකින් අනතුරුවයි මේ බව ප්‍රකාශ කෙරුණේ.\nඑහිදී අනාවරණ වී ඇත්තේ දෙවන එන්නත් මාත්‍රාව ලබාදී සති 12කට පසුව ද කොරෝනා වෛරසය ආගන්තු දේහයක් ලෙස සලකා ටී සෛල මගින් ප්‍රතිචාර දැක්වීම එලෙසින්ම පවතින බවයි.\nකෙසේ නමුත්, වෛරසයට එරෙහි ප්‍රතිදේහ ජනනය විශේෂයෙන් වයස අවුරුදු 60ට වැඩි කාණ්ඩයේ කැපී පෙනෙන අඩුවීමක් දක්නට ලැබෙනවා.\nඑමෙන්ම, ප්‍රතිශක්තිය දුර්වලවීම හමුවේ රෝහල්ගත කිරීම සහ රෝගය බරපතල තත්ත්වයට පත්වීම පිළිබදව තවදුරටත් අධ්‍යයනයන් සිදුකළ යුතු බවයි පරීක්ෂණ කණ්ඩායමේ නිගමනය වී ඇත්තේ.\nඑමෙන්ම, 18 සහ 19 වයස්වල පසුවන කොළඹ දිස්ත්‍රික්කයේ අධ්‍යාපන කලාපවල දරුවන් 15,000ක් පමණ මේ වන විට එන්නත්කරණයට ලක් කර ඇති බව කොළඹ දිස්ත්‍රික් සෞඛ්‍ය සේවා අධ්‍යක්ෂ විශේෂඥ වෛද්‍ය දිලීප් ලියනගේ ප්‍රකාශ කළා.\nඑසේම ඉන්දියාවේ භාරත් බයෝටෙක් ආයතනය මගින් නිෂ්පාදිත කොවැක්සීන් කොරෝනා එන්නතේ හදිසි භාවිතය සඳහා අනුමැතිය ලබාදීමට තවත් දත්ත අවශ්‍ය වන බව ලෝක සෞඛ්‍ය සංවිධානය ප්‍රකාශ කළා.\nඒ සඳහා කෙටි මාර්ගයක් නොමැති බවයි එමගින් ඉන්දියාවට දැනුම් දී ඇත්තේ.\nමේ අතර කොරෝනා ආසාදිතව, රෝහල්ගතව සහ නිවෙස්වල ප්‍රතිකාර ලැබූ පුද්ගලයින් 339 දෙනෙකු අද දිනයේ සුවය  ලැබූ අතර, අද මේ දක්වා හඳුනාගෙන ඇති ආසාදිතයන් සංඛ්‍යාව 461 ක්.\nඊයේ දිනයේ සිදුවූ කොරෝනා ආසාදිත පුද්ගල මරණ 18 ක් සෞඛ්‍ය සේවා අධ්‍යක්ෂ ජනරාල්වරයා විසින් අද තහවුරු කළා. ඒ අනුව මෙරටින් වාර්තාවන සමස්ත කොරෝනා මරණ සංඛ්‍යාව 13,525 ක්.",
       "URL": "https://www.hirunews.lk/285470/සයිනොෆාම්-ප්‍රතිචාරය-ගැන-අලුත්-අනාවරණයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1618"
}