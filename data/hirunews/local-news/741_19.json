{
       "Source": "hirunews",
       "Timestamp": "Friday, 11 November 2022 - 15:07",
       "Headline": "විෂබීජනාශක දියර නිෂ්පාදනයට යොදාගන්නා එතනෝල් ආනයන බද්ද යළි සාමාන්‍ය මට්ටමට",
       "News Content": "කොරෝනා සමයේ පහත දැමුණු විෂබීජනාශක දියර නිෂ්පාදනය සඳහා යොදාගන්නා එතනෝල් ආනයන බද්ද යළි සාමාන්‍ය මට්ටමට ඉහළ දැමීමට තීරණය කළ බව මුදල් රාජ්‍ය අමාත්‍ය ආචාර්ය රංජිත් සියඹලාපිටිය පවසනවා.\nනිවේදනයක් නිකුත්කරමින් අමාත්‍යවරයා සඳහන් කළේ මෙමඟින් රුපියල් බිලියන 1.6 ක බදු ආදායමක් අපේක්ෂා කරන බවයි.\nමේ අතර රා ලීටරයක් සඳහා අයකෙරුණු රුපියල් 25 ක සුරා බද්ද රුපියල් 50 දක්වා ඉහළ දැමීමට ද පියවර ගෙන තිබෙනවා.\nමේ අතර වත්මන් ආණ්ඩුව මෑත කාලීන සිදුකළ බදු සංශෝධන මගින් දේශීය ආදායම් දෙපාර්තමේන්තුව රුපියල් බිලියන 800ක ආදායමක් උපයා තිබෙනවා.\nමේ අතර ලබන සඳුදා පාර්ලිමේන්තුවට ඉදිරිපත් කෙරෙන 2023 අයවැයෙන් දුම්වැටි බදු වැඩි කළ යුතු බවට මධ්‍යසාර හා මත්ද්‍රව්‍ය තොරතුරු මධ්‍යස්ථානය යෝජනා කරනවා.\nමුදල් අමාත්‍යාංශය නිවේදනය කළේ රා සඳහා පනවා තිබූ සුරා බදු සහ එතනෝල් ආනයන බදු ද යළි ඉහළ දැමීමට තීරණය කර ඇති බවයි.\nකොවිඩ් වසංගතය සමයේ 2020 වසරේ අවස්ථා දෙකකදී එතනෝල් ආදායම බදු පහත දැමුණේ විෂබීජ නාශක දියර නිෂ්පාදනය සඳහා ඒවා යොදාගත් බැවිනුයි.\nනමුත් එම බද්ද යළි සාමාන්‍ය මට්ටම දක්වා ඉහළ දැමීමට මුදල් අමාත්‍යාංශය තීරණය කර තිබෙනවා.\nමුදල් රාජ්‍ය අමාත්‍ය රංජිත් සියඹලාපිටිය මහතා පැවසුවේ රජය මෙමගින් රුපියල් බිලියන 1.6ක බදු ආදායමක් අපේක්ෂා කරන බවයි.\nමේ අතර රා ලීටරයක් සඳහා අය කෙරුණු රුපියල් 25ක සුරා බද්ද රුපියල් 50ක් දක්වා යළි ඉහළ දැමීමට ද තීරණය කර තිබෙනවා.\nඉකුත් ජනවාරි මාසයේදී එය රුපියල් 25 දක්වා පහත දැමුවත් එම වාසිය පාරිභෝගිකයාට නොලැබීම හේතුවෙන් මෙම පියවර ගත් බවයි මුදල් රාජ්‍ය අමාත්‍යවරයා පැවසුවේ.\nමේ අතර මෙවර අයවැය තුළින් දුම්වැටි බද්ද වැඩි කළ යුතු බවට මධ්‍යසාර හා මත්ද්‍රව්‍ය තොරතුරු මධ්‍යස්ථානය යෝජනා කරනවා.\nමේ අතර වත්මන් ආණ්ඩුව සිදුකළ බදු සංශෝධන මගින් මේවනවිට දේශීය ආදායම් දෙපාර්තමේන්තුව රුපියල් බිලියන 800ක ආදායමක් උපයා ඇතැයි දේශීය ආදායම් කොමසාරිස්වරුන්ගේ සංගමය පවසනවා.\nමේ අතර සංචාරක ක්ෂේත්‍රයේ පිබිදීමක් පෙන්නුම් කරමින් මෙරට සඳහා අත්හිටුවා තිබූ ගුවන් ගමන් සේවා යළි ඇරඹිමට සමගාමීව ස්විට්සර්ලන්ත ජාතික ගුවන් සේවය ද නැවතත් මෙරටට ගුවන් ගමන් ආරම්භ කළා.\nඒ අනුව ඊයේ පැමිණි එම පළමු ගුවන් යානයෙන් සංචාරකයින් ඇතුළු 125 දෙනෙකු දිවයිනට පැමිණ තිබෙනවා.\nලබන වසරේ මැයි මාසය දක්වා සතිපතා මෙම ගුවන් මෙහෙයුම් ක්‍රියාත්මක අතර මේ හරහා යුරෝපීය සංචාරකයින්ගේ පැමිණීමේ වර්ධනයක් අපේක්ෂිතයි.\nශ්‍රී ලංකා සංචාරක සංවර්ධන අධිකාරියේ දත්ත පෙන්වා දෙන්නේ මේ වසරේ මේ දක්වා සංචාරකයින් 580689 දෙනෙකු මෙරටට පැමිණ ඇති බවයි.\nමෙම මාසයේ පළමු සතියේ පමණක් පැමිණ ඇති සංචාරකයින් ගණන 12431ක්. ගතවූ සතියේදී වැඩිම සංචාරකයින් පිරිසක් පැමිණ තිබුණේ රුසියාවෙන්.\nපසුගිය වසර තුළ මෙරටට පැමිණ ඇති සංචාරකයින් ගණන 194495ක් වන අතර මේ වසරේ මේ දක්වා කාලය හා සැසඳීමේදී එය 836%ක වර්ධනයක්.\nමේ අතර වරාය නාවික හා ගුවන් සේවා අමාත්‍ය නිමල් සිරිපාල ද සිල්වා මහතා නිවේදනයක් නිකුත් කරමින් සඳහන් කළේ මෙරටට පැමිණෙන සංචාරකයින්ගේ පහසුකම් වැඩිකිරීමට වරාය හා ගුවන් තොටුපොළ තුළ පහසුකම් වැඩිකිරීමට බලධාරීන්ට උපදෙස් ලබාදුන් බවයි.\nවසර දෙකහමාරකට පසු නෞකා මගින් මෙරටට පැමිණෙන විදෙස් සංචාරකයින් ප්‍රමාණය ද වැඩි වන අතර ඉදිරි මාස දෙකේදී සංචාරකයින් රැගත් නෞකා 8ක් හා ලබන වසරේ අප්‍රේල් දක්වා මගී නෞකා 10 කොළඹ හා ත්‍රිකුණාමලය වරායන් වෙත පැමිණීමට නියමිත බව ද එම අමාත්‍යාංශය පවසනවා.",
       "URL": "https://www.hirunews.lk/320158/විෂබීජනාශක-දියර-නිෂ්පාදනයට-යොදාගන්නා-එතනෝල්-ආනයන-බද්ද-යළි-සාමාන්‍ය-මට්ටමට",
       "Category": "Local News",
       "Parent URL": "https://www.hirunews.lk/local-news.php?pageID=741"
}