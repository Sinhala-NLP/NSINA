{
       "Source": "hirunews",
       "Timestamp": "Friday, 25 January 2019 - 13:13",
       "Headline": "සේනා තක්සේරු තවදුරටත්",
       "News Content": "සේනා දළඹු උවදුරේ බලපෑම් එල්ල වූ වගාවන්ට වන්දි ලබාදීම සඳහා තක්සේරු කටයුතු මේ වන විට ආරම්භ කර ඇති බව ජනාධිපති අතිරේක ලේකම් චන්ද්‍රරත්න පල්ලේගම පවසනවා.\nසේනා දළඹු උවදුර සම්බන්ධයෙන් විමර්ශන කිරීමට ජනාධිපති මෛත්‍රීපාල සිරිසේන පත්කළ කාර්ය සාධන බලකායේ කටයුතු ද මේ වන විට සිදුකෙරෙමින් පවතින බවයි ඔහු වැඩිදුරටත් සඳහන් කළේ.\nමේ අතර, ඇඹිලිපිටිය පදලංගල ජුලංකැටිය ප්‍රදේශයේ කෙසෙල් වගාවට ද සේනා දළඹු උවදුර පැතිර ඇති බව ගොවීන් සඳහන් කළා.\nඔවුන් පෙන්වා දෙන්නේ කෙසෙල් වගාව ආශ්‍රිතව ඇති වෙනත් බෝග වලට ද සේනා දළඹුවා හානි කර ඇති බවයි.\nහිරු ප්‍රවෘත්ති අංශය මේ සම්බන්ධයෙන් පළතුරු පර්යේෂණ හා සංවර්ධන ආයතනයෙන් විමසීමක් කළා.\nඑහි අධ්‍යක්ෂිකා ආචාර්ය ශිරෝමා එදිරිසිංහ කියා සිටියේ මෙතෙක් කෙසෙල් වගාවන්ට සේනා දළඹුවාගේ බලපෑම් එල්ල වී නොමැති බවයි.",
       "URL": "https://www.hirunews.lk/208997/සේනා-තක්සේරු-තවදුරටත්",
       "Category": "Local News",
       "Parent URL": "https://www.hirunews.lk/local-news.php?pageID=3535"
}