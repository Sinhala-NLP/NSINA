{
       "Source": "hirunews",
       "Timestamp": "Wednesday, 14 July 2021 - 19:27",
       "Headline": "පූනෑව නාවික කඳවුරේ ආධුනික සෙබලුන් 248ක් ආසාදිත වෙයි (වීඩියෝ)",
       "News Content": "කොළඹ දිස්ත්‍රික්කයේ එන්නත්කරණය කළ යුතු පුද්ගලයින් අතරින් 70% කට මේ වනවිට කොරෝනා එන්නත් පළමු මාත්‍රාව ලබාදී ඇති බව සෞඛ්‍ය ප්‍රවර්ධන කාර්යාංශය පවසනවා.\nකෙසේ වෙතත්, රජයේ වෛද්‍ය නිලධාරීන්ගේ සංගමය පවසන්නේ එන්නත්කරණය සිදුකළත්, ජනතාව තවදුරටත් සෞඛ්‍ය මාර්ගෝපදේශවලට යටත්ව කටයුතු කළ යුතු බවයි.\nතුන්ලක්ෂය ඉක්මවූ පුද්ගලයින් පිරිසකට ඊයේ දිනයේදී කොරෝනා මර්දන එන්නත් ලබා දී තිබෙනවා.\nඒ, මෙරට දෛනික එන්නත්කරණ වාර්තාව යලි අලු‍ත් කරමින්.\nයුද හමුදාව මැදිහත් වී සිදුකරන එන්නත්කරණ වැඩසටහන් අදත් ක්‍රියාත්මක වූ අතර, ගුරුවරුන් සහ පෙර පාසල් ගුරුවරුන් එන්නත් කිරීමේ වැඩසටහන් ද අද දිනයේත් ක්‍රියාත්මක වුණා.\nමේ අතර, ජනතා විමුක්ති පෙරමුණේ නායක පාර්ලිමේන්තු මන්ත්‍රී අනුර කුමාර දිසානායක අද පෙරවරුවේ බෞද්ධාලෝක මාවත ප්‍රදේශයේ ස්ථාපිත එන්නත්කරණ මධ්‍යස්ථානයකින් සිවිල් පුරවැසියකු ලෙස එන්නත ලබාගත් බව සිය ෆෙස්බුක් ගිණුමේ සටහනක් තබමින් සඳහන් කර තිබුණා.\nමේ අතර, ඊයේ සිදුවූ මරණ 37ක් සෞඛ්‍ය අධ්‍යක්ෂ ජනරාල්වරයා තහවුරු කර තිබූ අතර ඒ අනුව මෙරට සමස්ත මරණ සංඛ්‍යාව දැක්වෙන්නේ 3611ක් ලෙසයි.\nරජයේ වෛද්‍ය නිලධාරීන්ගේ සංගමයේ විධායක සභික වෛද්‍ය ප්‍රසාද් කොළඹගේ කියා සිටියේ එන්නත්කරණ කටයුතු සිදුකෙරුණත්, ජනතාව සෞඛ්‍ය මාර්ගෝපදේශවලට අනුගතව තවදුරටත් කටයුතු කළ යුතු බවයි.\nමේ අතර, ඊයේ වාර්තා වූ කොරෝනා ආසාදිතයින් අතරින් 248 දෙනෙකු වාර්තා වී තිබුණේ පූනෑව නාවික හමුදා කඳවුරෙන්.\nඔවුන් මන්නාරම නාවික හමුඳා කඳවුරේ සේවය කරන ආධුනික නාවික සෙබළුන් පිරිසක් වන අතර නිරෝධායනය සඳහා පුනෑව නාවික හමුදා කඳවුර වෙත යොමු කර තිබුණා.\nඑසේම, කොරෝනා ව්‍යාප්තිය පාලනය සඳහා පනවා තිබු සංචරණ සීමා සෞඛ්‍ය මාර්ගෝපදේශයන්ට යටත්ව ලිහිල් කිරීමත් සමඟ අත්‍යවශ්‍ය සේවා සඳහා පළාත් අතර ගමන් කරන පිරිස වෙනුවෙන් අන්තර් පළාත් පොදු ප්‍රවාහන සේවා අද සිට ආරම්භ වුණා.",
       "URL": "https://www.hirunews.lk/276978/පූනෑව-නාවික-කඳවුරේ-ආධුනික-සෙබලුන්-248ක්-ආසාදිත-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1820"
}