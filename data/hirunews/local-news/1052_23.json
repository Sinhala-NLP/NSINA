{
       "Source": "hirunews",
       "Timestamp": "Friday, 01 July 2022 - 22:57",
       "Headline": "විදුලි සැපයුමට සිදුවිය හැකි අනතුරුදායක තත්ත්වයක් ගැන කීර්ති තෙන්නකෝන්ගෙන් නිවේදනයක්",
       "News Content": "ඉන්ධන අර්බුදයත් සමඟ මෙරට විදුලිබල සැපයුමට ඉදිරි දින කිහිපයේදී සිදුවිය හැකි අනතුරුදායක තත්ත්වය පිළිබඳ හිටපු දකුණු පළාත් ආණ්ඩුකාර රජිත් කීර්ති තෙන්නකෝන් නිවේදනයක් නිකුත් කර තිබෙනවා.\nඑම නිවේදනය හරහා ඩීසල් හිඟය හේතුවෙන් ඩීසල් බලාගාර ක්‍රියාත්මක කිරීමට නොහැකිවීම නිසා උද්ගත විය හැකි තත්ත්වය පිළිබඳව පුරෝකථනයක් සිදුකරන හිටපු ආණ්ඩුකාරවරයා පවසන්නේ මෙම තත්ත්වයට මුහුණ දීමට මෙරට ජනතාව දැන් සිටම සූදානම් විය යුතු බවයි.\nඔහු අනතුරු අඟවන්නේ ඩීසල් විදුලි ජනන යන්ත්‍ර ක්‍රියාත්මක වීම අඩාල වීමත් සමග මෙරට විදුලි සැපයුමෙන් 37% ක පමණ ප්‍රමාණයක් අහිමි වන බවයි.\nහිටපු දකුණු පළාත් ආණ්ඩුකාර රජිත් කීර්ති තෙන්නකෝන් නිකුත් කළ සම්පූර්ණ නිවේදනය පහලින්...\n\"හෙට (ජූලි 2) ඉදන් විදුලි බලය සැපයීමට වෙන්නේ මොකක්ද?\nඩීසල් නැත්තටම නැතිවීම නිසා, විදුලිබල සැපයීමට ඉදිරි දින 3 තුල 37% ක් අඩුවිය හැකිය.\nමේ සටහන ජනතාව බිය වැද්දවීම නොව, ඇත්ත කීමය!\nජූලි 2 සහ 3 දෙදිනට අවශ්‍ය ඩීසල් පවතින්නේ කොලොන්නාව KPS 1 හා 2 සහ මතුගම තාප බලාගාර සඳහා පමණී.\nපසුගිය සතියේ ලංකාවේ විදුලි බල අවශ්‍යතාවයෙන් 25% ක් සපයනු ලැබූවේ ඉන්ධන (ඩීසල්/දැවිතෙල්) මගිනි. ඉදිරි දින කිහිපයේ ලංකාවේ තාප විදුලිබලාගාර එකිනෙක් වැසී යාමට නියමිතය.\nකැලණිතිස්ස කම්බයින් සර්කල් යන්ත්‍රය මෙ.වෝ. 115 ක් සපයයි. එහි තෙල් ජූලි 2 (හෙට) ට පමණක් සෑහේ. කැලණිස්ස ජීටී7 යන්ත්‍රයේ තෙල් ඇත්තේ වර්ග මීටර් 100 ක් හෙවත් පැය කිහිපයකට පමණී. සපුගස්කන්ද මෙ.වෝ. 100 යන්ත්‍ර දෙකට දින 4 කට එනම් (ජූලි 5) දක්වා ඉන්ධන ඇත. උතුරු ජනනී (මෙ.ව. 24) හෙට දවසේ තෙල් නැතිව නවතිනු ඇත. සොජිට්ස් (මෙ.වෝ. 130) දැනටමත් තෙල් අවසන් ය. වෙස්ට්කෝස් (මෙ.වෙ. 270) හෙට සවස තෙල් නැතිව නවතිනු ඇත. මේ ලංකාවේ ලොකුම තාප විදුලි ජනන යන්ත්‍ර ටිකයි.\nකෙටියෙන්ම සොජිට්ස් දැනටම නැවති ඇත. වෙස්ට්කෝස්, කැලණිතිස්ස, උතුරු ජනනී, යන ප්‍රධාන යන්ත්‍ර හෙට දිනයේ නවතිනු ඇත. තවත් කුඩා බලාගාර කිහිපයකට දින 4 කට ඉන්ධන ඇත.\nනොරොච්චෝලේ ගල් අගුරු යන්ත්‍රයක් දැනටමත් අලුත්වැඩියාවට වසා ඇත. තවත් යන්ත්‍රයකට අමතර කොටස් සඳහා ඩොලර් මිලියන 9 ක් සොයා ගැනීමට රජය උත්සහ කරයි.\nබිය වැද්දවීමට නොව, සුදානම්වීම සඳහා පැවසිය හැක්කේ ඉදිරි දින 3 තුල පැය 6 කට ආසන්න විදුලිය කැපීමක් සිදු විය හැකිය. තවත් දින 5 කින් එය පැය 8 දක්වා දීර්ඝ විය හැකිය.\nමේ තත්වය වෙනස් කළ හැකි එකම සාධකය ඉන්දියන් තෙල් සමාගම, හෙට දිනය තුල ඩීසල් තොගයක් විදුලිබල මණ්ඩලයට ලබාදීමෙන් පමණී. මගේ පැතුම ඉන්දියන් ඩීසල් විදුලිබල මණ්ඩලයට ලැබේවා යන්නය.\nආණ්ඩුව ඉන්ධන බෙදාහැරිම නවතා දැමීමට දින 1 ½ කට පෙර මම එය ලියා තැබූවෙමි. එය සමාජ වගකීමක් ඉටු කිරීම සඳහාය. මෙය ද එසේමය.\nරජිත් කීර්ති තෙන්නකෝන්.",
       "URL": "https://www.hirunews.lk/308767/විදුලි-සැපයුමට-සිදුවිය-හැකි-අනතුරුදායක-තත්ත්වයක්-ගැන-කීර්ති-තෙන්නකෝන්ගෙන්-නිවේදනයක්",
       "Category": "Local News",
       "Parent URL": "https://www.hirunews.lk/local-news.php?pageID=1052"
}