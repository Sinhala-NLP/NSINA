{
       "Source": "hirunews",
       "Timestamp": "Tuesday, 22 March 2022 - 16:52",
       "Headline": "මහජන පක්ෂ නායකයා හෙට සර්ව පාක්ෂික සමුළුවට එක්වන රහස හෙළි වේ",
       "News Content": "ශ්‍රී ලංකා මහජන පක්ෂයේ නායක අසංක නවරත්නට රාජ්‍ය අමාත්‍ය ධුරයක් ලබාදීමට මුදල් අමාත්‍ය බැසිල් රාජපක්ෂ එකඟතාව පළකර ඇති බවට ඉතා විශ්වාසවන්ත කටයුතු ආරංචිමාර්ග වලින් වාර්තා වෙනවා.\nකෙසේ වෙතත් ඔහුට ලබාදෙන රාජ්‍ය අමාත්‍යධූරය කුමක්ද යන්න මෙතෙක් තහවුරු කර නැහැ.\nශ්‍රී ලංකා මහජන පක්ෂයේ නායකයා හෙට දින පැවැත්වෙන සර්වපාක්ෂික සමුළුව ට සහභාගිව වන බවට තහවුරු කරනු ලැබුවේ ඒ අනුව බවයි දේශපාලන ආරංචි මාර්ග සඳහන් කරන්නේ.\nහෙට දින පැවැත්වෙන සර්වපාක්ෂික සමුළුව ට එක්වන ලෙස මුදල් අමාත්‍ය බැසිල් රාජපක්ෂ, අසංක නවරත්න මන්ත්‍රීවරයාගෙන් පෞද්ගලිකව ඉල්ලීමක් කර ඇති බව ද වාර්තා වනවා.\nහෙට දින පැවැත්වෙන සර්වපාක්ෂික සමුළු වේ සම්බන්ධීකරණ කටයුතු පවරා ඇති කුරුණෑගල දිස්ත්‍රික් පාර්ලිමේන්තු මන්ත්‍රී මහමාර්ග අමාත්‍ය ජොන්ස්ටන් ප්‍රනාන්දුට මහජන පක්ෂ නායකයා විසින් සිය සහභාගීත්වය තහවුරු කර ඇති බවයි එම ආරංචි මාර්ග තහවුරු කළේ.\nජනාධිපතිවරයා විසින් මෙම සර්වපාක්ෂික සමුළුව කැඳවනු ලැබුවේ ශ්‍රී ලංකා නිදහස් පක්ෂය විසින් කරන ලද ඉල්ලීම්කට අනුවයි.\nවත්මන් ආර්ථික අර්බුදය පිළිබඳව සාකච්ඡා කිරීම සඳහා එවැන්නක අවශ්‍යතාව ශ්‍රී ලංකා නිදහස් පක්ෂය විසින් අවධාරණය කර තිබුණා.\nමෙම සර්වපාක්ෂික සමුළුව එක්වන ලෙස පාර්ලිමේන්තුව නියෝජනය කරන සියලුම පක්ෂවලට ලිඛිතව දැනුම් දීමටත් රජය කටයුතු කර තිබුණා.\nකෙසේ වෙතත් විමල් වීරවංශ, උදය ගම්මන්පිල ආදීන් ප්‍රමුඛතාවය දරන ආණ්ඩුවේ හවුල්කාර පක්ෂ 11ක සන්ධානය නියෝජනය කරමින් මෙම සර්වපාක්ෂික සමුළුව ට සහභාගි වීමට නිර්දේශ කර තිබුණේ පාර්ලිමේන්තු මන්ත්‍රී පූජ්‍ය අතුරලියේ රතන හිමියන් සහ මහාචාර්ය තිස්ස විතාරණ දෙදෙනා පමණයි.\nකෙසේ වෙතත් එම එකඟතාව උල්ලංඝනය කරමින් එම පක්ෂ සන්ධානයේ සිටින ශ්‍රී ලංකා මහජන පක්ෂයේ නායක අසංක නවරත්න එම සර්වපාක්ෂික සමුළුව ට එක්වන බවට අද මාධ්‍ය නිවේදනයක් නිකුත් කරමින් සහ තහවුරු කර තිබුණා.",
       "URL": "https://www.hirunews.lk/300113/මහජන-පක්ෂ-නායකයා-හෙට-සර්ව-පාක්ෂික-සමුළුවට-එක්වන-රහස-හෙළි-වේ",
       "Category": "Local News",
       "Parent URL": "https://www.hirunews.lk/local-news.php?pageID=1278"
}