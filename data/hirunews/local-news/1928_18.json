{
       "Source": "hirunews",
       "Timestamp": "Wednesday, 26 May 2021 - 6:22",
       "Headline": "තවත් සයිනොෆාම් එන්නත් මාත්‍රා ලක්ෂ 05 ක් දිවයිනට - ක්ෂේත්‍ර නිලධාරීන්ට ප්‍රමුඛත්වය දෙන බවට පොරොන්දුවක්(වීඩියෝ)",
       "News Content": "චීනය විසින් මෙරටට පරිත්‍යාග කරන ලද සයිනොෆාම් එන්නත් මාත්‍රා ලක්ෂ පහක තොගය අද අලුයම දිවයිනට ළඟා වුණා.\nබීජිං නුවර සිට එන්නත් තොගය රැගත් ශ්‍රී ලංකන් ගුවන් සේවයේ යූ.එල්. 869 දරන විශේෂ ගුවන් යානය අලුයම 12.20 ට කටුනායක ගුවන් තොටුපලට ළඟා වූ බවයි හිරු වාර්තාකරු සඳහන් කළේ.\nඑන්නත් තොගය භාර ගැනීම සඳහා සෞඛ්‍ය අමාත්‍ය පවිත්‍රා වන්නිආරච්චි, ක්‍රීඩා අමාත්‍ය නාමල් රාජපක්ෂ, සංචාරක අමාත්‍ය ප්‍රසන්න රණතුංග, රාජ්‍ය අමාත්‍යවරුන් වන මහාචාර්ය චන්න ජයසුමන සහ ඩී.වී.චානක මෙන්ම ශ්‍රී ලංකාවේ චීන තානාපති චී චෙන් හුන් ඇතුළු පිරිසක් පැමිණ සිටියා.\nඑහිදී එන්නත් තොගය ප්‍රදානය කිරීමෙන් අනතුරුව චීන තානාපතිවරයා සඳහන් කළේ කොරෝනා වෛරසය අපගේ පොදු සතුරා වන අතර, ඊට එරෙහි බලවත්ම ආයුධය එක්සත්කම හා සහයෝගීතාව බවයි.\nඑන්නත බෙදාහදා ගැනීම තුළින් ගෝලීය සෞඛ්‍ය ප්‍රජාවක් ගොඩනැගීම සිය ඉලක්කය බවද චීන තානාපතිවරයා සඳහන් කළා.\nමේ වනවිට චීනය ලොව රටවල් 80 කට නොමිලේ එන්නත් ලබාදෙන අතර, තවත් රටවල් 43 ක් චීන කොරෝනා එන්නත් ආනයනය කරමින් සිටින බවද ඔහු එහිදී සඳහන් කර තිබෙනවා.\nමීට පෙර චීනය විසින් එම එන්නත් මාත්‍රා ලක්ෂ 06 ක් ශ්‍රී ලංකාවට පරිත්‍යාග කළා.\nඑසේම, රුසියානු ස්පුට්නික් එන්නතේ මාත්‍රා 50,000 ක්ද ලබන සිකුරාදා දිවයිනට ලැබීමට නියමිතව ඇති බවයි රාජ්‍ය අමාත්‍ය, මහාචාර්ය චන්න ජයසුමන කියා සිටියේ.",
       "URL": "https://www.hirunews.lk/272444/තවත්-සයිනොෆාම්-එන්නත්-මාත්‍රා-ලක්ෂ-05-ක්-දිවයිනට-ක්ෂේත්‍ර-නිලධාරීන්ට-ප්‍රමුඛත්වය-දෙන-බවට-පොරොන්දුවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1928"
}