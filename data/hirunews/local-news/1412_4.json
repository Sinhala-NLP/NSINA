{
       "Source": "hirunews",
       "Timestamp": "Thursday, 20 January 2022 - 14:22",
       "Headline": "සිතෙහි ඇඳි සිතුවමට පණ පොවන පිළිසරණක් අහිමි ව්‍යවසායකයින් (වීඩියෝ)",
       "News Content": "සිතෙහි ඇඳි සිතුවමට පණ පොවමින් වේවැල් ආශ්‍රිත අලංකාර නිර්මාණ බිහි කිරීමට උපන් හපන්කම් ඇති නමුත් නිසි වටිනාකමක් නොමැතිවීමෙන් දැඩි අසීරුතාවට පත්ව ඇති පිරිසක් පිළිබඳව බිබිල ප්‍රදේශයෙන් වාර්තා වනවා.\nඅප ඔවුන් පිළිබඳ රටට කියන්නේ ඔවුන්ට නිසි පහසුකම් සැපයීම රටේ ආර්ථිකයට දායක කර ගැනීම තුළින් මෙරට ආර්ථිකයට විදෙස් විනිමය උපයා ගැනීමට ද හැකියාව පවතින නිසායි.\nමේ ඌව පළාතේ බිබිල ප්‍රදේශයේ පාරම්පරිකව වේවැල් කර්මාන්තයේ නියැලී සිටින කර්මාන්තකරුවන්.\nස්වයං රැකියාවක් ලෙස වේවැල් කර්මාන්තය පවත්වාගෙන යන මොවුන් මෙම නිර්මාණ බිහි කරන්නේ කිසිදු උපකරණයක ආධාරයක් නොමැතිව දෑතේ සවියෙන්.\nතම නිෂ්පාදන සඳහා අවශ්‍ය අමුද්‍රව්‍ය සපයා ගැනීම මේ වනවිට බරපතළ ගැටලුවක් වී තිබෙනවා.\nඑක් නිර්මාණයක් සඳහා දිගු කාලයක් වැය කළ ද ඒ සඳහා නිසි වෙළෙඳපොළක් නොමැතිකම පිළිබඳව කර්මාන්තයේ නියැලී සිටින්නන් සිය අදහස් පළ කළා.\nතම කර්මාන්තය සඳහා රජයෙන් කිසිදු සහනයක් ලබා නොදීම නිසා කර්මාන්තය අතහැර දැමීමට සිදුව තිබෙන බවයි ඔවුන් පවසන්නේ.\nමේ අතර නව නිර්මාණාත්මක හැකියාව උපයෝගී කර ගනිමින් දේශීය මෙන්ම විදෙස් වෙළෙඳපොළ ජයගන්නට උත්සාහ දරන මැටි ආශ්‍රිත නිර්මාණ කරන ශිල්පීන් පිරිසක් ද හලාවත ප්‍රදේශයෙන් අපට හමුවුණා.",
       "URL": "https://www.hirunews.lk/294580/සිතෙහි-ඇඳි-සිතුවමට-පණ-පොවන-පිළිසරණක්-අහිමි-ව්‍යවසායකයින්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1412"
}