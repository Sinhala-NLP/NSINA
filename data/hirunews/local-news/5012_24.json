{
       "Source": "hirunews",
       "Timestamp": "Thursday, 09 June 2016 - 19:24",
       "Headline": "අලුතින් වාහනයක් ඉල්ලා ඇති බව ඔප්පු කලහොත් ඉල්ලා අස්වීමට ඇමතිවරයෙක් සුදානමින්",
       "News Content": "අමාත්‍යවරුන්ට අලුතින් වාහන මිලදී ගැනීම සඳහා රුපියල් කෝටි 118 ක මුදලක් වෙන් කිරීම සමාජයේ දැඩි කතාබහකට ලක්ව තිබෙනවා.\nමහජන සේවය කාර්යක්ෂමව සිදු කිරීමට නම් තමන්ට සැප වාහනයක අවශ්‍යතාවය පවතින බව අමාත්‍යවරුන් පිරිසක් පෙන්වා දෙද්දී තවත් අමාත්‍යවරුන් පිරිසක් පවසන්නේ තමන්ට එවැනි පහසුකමක් අවශ්‍ය නොවන බවයි.\nරාජ්‍ය අමාත්‍යවරුන් සහ නියෝජ්‍ය අමාත්‍යවරුන් 30 දෙනෙකුට අලුතින් වාහන මිලදී ගැනීම සහ තවත් කටයුතු වෙනුවෙන් රුපියල් කෝටි 118 ක පරිපූරක ඇස්තමේන්තුවක් පාර්ලිමේන්තුවට ඉදිරිපත් කෙරුණේ පසුගිය 7 වැනිදායි.\nඑමගින් වාහන මිලදී ගැනීම සඳහා වැඩිම මුදලක් ඉල්ලුම් කර ඇත්තේ ෆීල්ඩ් මාර්ෂල් සරත් ෆොන්සේකා සහ මහින්ද සමරසිංහ යන අමාත්‍යවරුන්.\nප්‍රාදේශීය සංවර්ධන අමාත්‍ය ෆීල්ඩ් මාර්ෂල් සරත් ෆොන්සේකා මහතාට නව වාහනයක් මිලදී ගැනීම සඳහා රුපියල් කෝටි 7 ක මුදලක් ඉල්ලා ඇති අතර නිපුනතා සංවර්ධන හා වෘත්තිය පුහුණු අමාත්‍ය මහින්ද සමරසිංහ මහතාට නව වාහන 2 ක් මිලට ගැනීම සඳහා ඉල්ලා ඇති මුදල රුපියල් කෝටි 7 ක්.\nමේ අතර අලුතින් වාහන මිලට ගැනීමේ නාමලේඛනයට ඇතුළත් අමාතයවරුන් පිරිසක් සිය සමාජ ජාල වෙබ් ගිනුම් හරහා පවසා ඇත්තේ තමන්ට අලුත් වාහනයක අවශ්‍යතායක් නොමැති බවයි.\nඅමාත්‍ය හරීන් ප්‍රනාන්දු සහ නියෝජ්‍ය අමාත්‍ය තාරානාත් බස්නායක යන මහත්වරුන්ට වාහන 3 ක් මිලට ගැනීම සඳහා රුපියල් 9 කෝටි දස ලක්ෂයක මුදලක් ඉල්ලා ඇති නමුත් හරීන් ප්‍රනාන්දු අමාත්‍යවරයා අලුතින් වාහනයක් ලබාගැනීම ප්‍රතික්ෂේප කර තිබෙනවා.\nඔහු නිකුත් කළ ට්විටර් පණිවිඩයක දැක්වෙන්නේ තමන් නිල රථයක් මිලට ගැනීම සඳහා ඉල්ලීමක් සිදු නොකළ බවත් එසේ කළ බවට ඔප්පු වුවහොත් අමාත්‍යධුරයෙන් ඉල්ලා අස්වන බවත්ය.\nමේ අතර හර්ෂ ද සිල්වා සහ රන්ජන් රාමනායක යන නියෝජ්‍ය අමාත්‍යවරුන්ද තමන් අලුතින් වාහන මිලට ගැනීමට ඉල්ලීකම් කර නොමැති බවට ට්විටර් සහ ෆේස්බුක් පණිවිඩ නිකුත් කර තිබෙනවා.\nරාජ්‍ය අමාත්‍ය පාලිත තෙවරප්පෙරුම මහතා තම අමාත්‍යාංශ ලේකම්වරයාට යැවූ ලිපියකින් ඉල්ලා ඇත්තේ තමන්ට නිල රථයක් ගැනීම සඳහා වෙන් කළ මුදල කලාකරුවන්ගේ සුබසාධන කටයුතු වෙනුවෙන් යොදවන ලෙසටයි.",
       "URL": "https://www.hirunews.lk/135163/අලුතින්-වාහනයක්-ඉල්ලා-ඇති-බව-ඔප්පු-කලහොත්-අස්වීමට-ඇමතිවරයෙක්-සුදානමින්",
       "Category": "Local News",
       "Parent URL": "https://www.hirunews.lk/local-news.php?pageID=5012"
}