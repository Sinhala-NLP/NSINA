{
       "Source": "hirunews",
       "Timestamp": "Tuesday, 22 March 2022 - 19:59",
       "Headline": "අලුත් අවුරුද්ද වනවිට ඉන්ධන හිඟය නැතිවන බවට බලශක්ති ඇමතිගෙන් අනාවැකි  (වීඩියෝ)",
       "News Content": "මේ වන විට රට තුල පවතින ඉන්ධන හිඟය මෙම සතිය අවසන් වන විට ක්‍රමයෙන් පහව යනු ඇතැයි අපේක්ෂා කරන බව බලශක්ති අමාත්‍ය ගාමිණි ලොකුගේ පවසනවා.\nඅද පාර්ලිමේන්තුවේදී අදහස් දක්වමින් අමාත්‍යවරයා කියා සිටියේ එළඹෙන සිංහල අලුත් අවුරුදු සමය වන විට ගැටලුවකින් තොරව ඉන්ධන ලබා ගත හැකි තත්වයක් රට තුළ ඇති වන බවයි.\nඉන්දීය ණය ආධාර යටතේ අනිද්දා වනවිට තවත් ඉන්ධන නෞකාවක් මෙරටට පැමිණීමට නියමිත බව ද ඔහු කියා සිටියා.\nකෙසේ වෙතත් දිවයිනේ ප්‍රදේශ රැසක ඉන්ධනහල් අසල අදත් දිගු පෝලිම් පැවති බවයි අප වාර්තාකරු සඳහන් කළේ.\nමෙවන් තත්වයක් තුල දිවයින පුරා පිහිටි සිපෙට්කෝ ඉන්ධන පිරවුම්හල්වල ඉන්ධන බෙදා හැරීමේ කටයුතු අධීක්ෂණය කිරීම සඳහා හමුදාව යෙදවීමට තීරණය කර තිබෙනවා.\nඉන්ධන හිඟයත් සමග පිරවුම්හල්වල ඇති වන ගැටුම්කාරී තත්ත්වයන් පාලනය කිරීම සඳහා මෙලෙස හමුදා සාමාජිකයින් යෙදවීමට කටයුතු කර ඇති බවයි හමුදා මාධ්‍ය ප්‍රකාශක බ්‍රිගේඩියර් නිලන්ත ප්‍රේමරත්න කියා සිටියේ.\nඑමෙන්ම හදිසි අවශ්‍යතාවයක් සේ සළකා සංචාරකයන් ප්‍රවාහනය කරන බස් රථ වලට ශ්‍රී ලංගම ඩිපෝ මගින් බාධාවකින් තොරව ඉන්ධන ලබා දෙන ලෙස ප්‍රවාහන අමාත්‍යංශය, ලංකා ගමනා ගමන මණ්ඩලයට දැනුම් දී තිබෙනවා.\nඒ සංචාරක අමාත්‍ය ප්‍රසන්න රණතුංග විසින් කළ ඉල්ලීමකට අනුවයි.",
       "URL": "https://www.hirunews.lk/300131/අලුත්-අවුරුද්ද-වනවිට-ඉන්ධන-හිඟය-නැතිවන-බවට-බලශක්ති-ඇමතිගෙන්-අනාවැකි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1277"
}