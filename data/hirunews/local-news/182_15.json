{
       "Source": "hirunews",
       "Timestamp": "Saturday, 15 July 2023 - 13:22",
       "Headline": "ජල ගාස්තු සංශෝධනයට කැබිනට් පත්‍රිකාවක්",
       "News Content": "ජල ගාස්තු සංශෝධනයකට අවසර ඉල්ලා ජල සම්පාදන සහ වතු යටිතල පහසුකම් සංවර්ධන අමාත්‍ය ජීවන් තොණ්ඩමන් කැබිනට් පත්‍රිකාවක් අමාත්‍ය මණ්ඩලය වෙත ඉදිරිපත් කර තිබෙනවා.\nකෙසේ වෙතත් ඊට අනුමැතිය හිමිව නොමැති අතර, එය සළකා බැලීම පසුවට කල් දමා ඇති බවයි රජයේ ජ්‍යෙෂ්ඨ අමාත්‍යවරයෙකු හිරු ප්‍රවෘත්ති අංශය කළ විමසීමකදී සඳහන් කළේ.\nජල ගාස්තු සංශෝධනය සකස් කිරීමේදී මෙහෙයුම් පිරිවැය පමණක් පියවා ගැනීම සහ ජාතික ජලසම්පාදන මණ්ඩලයේ ණය සේවාකරණය පියවා ගැනීම යන ක්‍රමවේද දෙක සැළකිල්ලට ගනිමින් මෙම යෝජනාව ඉදිරිපත් කර තිබෙනවා.\nමෙම සංශෝධනයේදී සමෘද්ධිලාභීන්, සමෘද්ධි නොවන කුළී වැඩ කරන්නන් සහ වතු කම්කරුවන්ට ගාස්තු ඉහළ නැංවීමක් යෝජනා කර නැහැ.\nගෘහස්ථ සහ මලඅපවහන යන අංශ දෙකෙහි සංශෝධනයක් සිදුකිරීමට යෝජනා කර ඇති බවයි වාර්තාවන්නේ.\nඑහිදී ගෘහස්ථව අඩු ජල ප්‍රමාණයක් පරිභෝජනය කරන පාරිභෝගිකයන්ට ඒකකයක පිරිවැයෙන් සියයට විස්සක සහනාධාරයක් ලබාදීමටද යෝජනාවී තිබෙනවා.\nඑවැනි පාරිභෝගිකයන්ගේ මාසික බිල්පත රුපියල් දහසකට වඩා අඩු කිරීමටද සැළසුම් කර ඇති බවයි වාර්තාවන්නේ.\nමෙම ගාස්තු සංශෝධනය කඩිනමින් ක්‍රියාත්මක කිරීමෙන් රුපියල් බිලියන හතක මාසික ආදායමක් ලබාගැනීමට ජාතික ජලසම්පාදන මණ්ඩලය අපේක්ෂිතයි.\nමෙලෙස ගාස්තු සංශෝධනයක් සිදුකිරීමට හේතුව ලෙස ඔවුන් පෙන්වාදී ඇත්තේ විදුලි ගාස්තු සංශෝධනය සමගින් නිෂ්පාදන පිරිවැය ඉහළ යාමයි.\nජල සම්පාදන සහ වතු යටිතල පහසුකම් සංවර්ධන අමාත්‍යාංශය ඉදිරිපත් කළ කැබිනට් පත්‍රිකාවේ ජල ගාස්තු ප්‍රතිපත්තියක් ජල ගාස්තු සූත්‍රයක් සකස් කිරීමටද අමාත්‍ය මණ්ඩල අනුමැතිය ඉල්ලා තිබෙනවා.\nජල සම්පාදන මණ්ඩලය විසින් දේශීය බැංකුවලට ගෙවීමට ඇති රුපියල් බිලියන අටකට ආසන්න හිඟ පොලී මුදලද ගෙවීම සඳහා අමාත්‍යාංශය මහා භාණ්ඩාගාරයෙන් මුදල් ඉල්ලා ඇති බවයි වාර්තාවන්නේ.\nපසුගිය වසර 10 ක කාලය තුළ සහනාධාර ගාස්තු ක්‍රමයක් ක්‍රියාත්මක වූ අතර, එමඟින් වාර්ෂිකව මණ්ඩලයට රුපියල් බිලියන අටක පාඩුවක් සිදුව තිබෙනවා.\nඅවසන් වරට ජල ගාස්තු සංශෝධනය කරනු ලැබුවේ පසුගිය වසරේ සැප්තැම්බර් මාසයේදියි.",
       "URL": "https://www.hirunews.lk/341290/ජල-ගාස්තු-සංශෝධනයට-කැබිනට්-පත්‍රිකාවක්",
       "Category": "Local News",
       "Parent URL": "https://www.hirunews.lk/local-news.php?pageID=182"
}