{
       "Source": "hirunews",
       "Timestamp": "Tuesday, 19 January 2021 - 14:02",
       "Headline": "නව අභියාචනාධිකරණ හතරක් ස්ථාපිත කෙරේ",
       "News Content": "බන්ධනාගාර ගත රැඳවියන් ඉදිරිපත් කර ඇති අභියාචනා කඩිනමින් විභාග කර අවසන් කිරීම සඳහා නව අභියාචනාධිකරණ හතරක් කඩිනමින් ස්ථාපිත කිරීමට තීරණය වී තිබෙනවා.\nඒ, අධිකරණ අමාත්‍ය ජනාධිපති නීතීඥ අලි සබ්‍රි සහ බන්ධනාගාර කළමණාකරණ හා සිරකරුවන් පුනරුත්ථාපන කටයුතු රාජ්‍ය අමාත්‍ය ලොහාන් රත්වත්තේ අතර පසුගියදා පැවති සාකච්ඡාවකදියි.\nඅභියාචනා තීරණය ලැබෙන තෙක් බන්ධනාගාරය තුළ රඳවාගෙන ඇති අභියාචනා සිරකරුවන්ගේ ප්‍රමාණය අධික වී ඇති බැවින් එම තත්වය මඟ හරවා ගැනීම සඳහා නව අභියානාධිකරණ ස්ථාපිත කිරීමටයි එහිදී අවධානය යොමුවී ඇත්තේ.\nඑමෙන්ම සුළු මත්ද්‍රව්‍ය හා අනෙකුත් වැරදි සඳහා බන්ධනාගාර ගතවන පුද්ගලයින් ප්‍රජාපාධක විශෝධන දෙපාර්තමේන්තුව යටතේ පුනරුත්ථාපනය කර සමාජ ගතකිරීමට අවශ්‍ය නීතිමය ප්‍රතිපාදන කඩිනමින් සකස් කිරීම කෙරෙහිද අදාළ සාකච්ඡාවේදී තීරණය වී තිබෙනවා.\nමහර බන්ධනාගාරයේ සිදුවීම සම්බන්ධයෙන් සොයාබැලීමට පත් කළ කමිටු වාර්තාවේ නිර්දේශ ක්‍රියාත්මක කිරීමට  මෙහිදී තීරණය වූ බවයි බන්ධනාගාර කළමනාකරණ සිරකරුවන් පුනරුත්ථාපන කටයුතු රාජ්‍ය අමාත්‍යාංශය සඳහන් කළේ.",
       "URL": "https://www.hirunews.lk/260120/නව-අභියාචනාධිකරණ-හතරක්-ස්ථාපිත-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=2202"
}