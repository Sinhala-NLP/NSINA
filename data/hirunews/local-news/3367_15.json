{
       "Source": "hirunews",
       "Timestamp": "Sunday, 05 May 2019 - 17:24",
       "Headline": "සහරාන්ගේ පුහුණු කඳවුරක් කාත්තන්කුඩියෙන් හමුවෙයි",
       "News Content": "මරාගෙන මැරෙන බෝම්බකරුවන් විසින් පවත්වාගෙන ගිය බවට සැක කෙරෙන ජාතික තව්හිත් ජමාද් සංවිධානයට අයත් පුහුණු කඳවුරක් මඩකලපුව - කාන්තන්කුඩි - ඔන්ලිකුලම් ප්‍රදේශයෙන් සොයාගෙන තිබෙනවා.\nපොලීසිය සහ පොලිස් විශේෂ කාර්ය බලකාය විසින් අද (05) සිදුකළ වැටලීමකදී අදාළ ස්ථානය සොයාගෙන ඇති අතර එහි ගොවිපළක් පවත්වාගෙන යන මුවාවෙන් පුහුණුවීම් සිදුකර ඇති බවටයි පරීක්ෂණවලින් අනාවරණ වී ඇත්තේ.\nඅක්කර 15ක පමණ භූමි ප්‍රමාණයක පැතිර පැතිර පවතින මෙම පුහුණු කඳවුර සිව් මහල් ගොඩනැගිල්ලකින් ද සමන්විතයි.\nකටුනායක ගුවන් තොටුපළ ආසන්නයෙන් පසුගිය දිනෙක සොයා ගැනුණු ප්ලාස්ටික් බටයක බහා සකස් කළ ආකාරයේ බෝම්බ වලට සමාන ප්ලාස්ටික් බට කිහිපයක් ද එහි තිබී සොයා ගත් බවයි පොලීසිය සඳහන් කළේ.\nඅදාළ පුහුණු මධ්‍යස්ථානය ජාතික තව්හිත් ජමාද් සංවිධානයේ නායක බවට සැක කෙරෙන මොහොමඩ් සහරාන් හෂීම්ට අයත් වන අතර, එහි පුහුණුවීම් කටයුතු සිදුකර ඇත්තේ මිය ගිය ඔහුගේ සොහොයුරු වන රිල්වාන් හෂීම් විසින්.\nපොලීසිය සඳහන් කළේ වැටලීම සිදුකරන අවස්ථාවේදී එහි සිටි පුද්ගලයෙකු සැකපිට අත්අඩංගුවට ගත් බවයි.",
       "URL": "https://www.hirunews.lk/215799/සහරාන්ගේ-පුහුණු-කඳවුරක්-කාත්තන්කුඩියෙන්-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=3367"
}