{
       "Source": "hirunews",
       "Timestamp": "Tuesday, 07 December 2021 - 19:33",
       "Headline": "විදුලි කප්පාදුව අද සහ හෙටත්",
       "News Content": "දිවයිනේ ඇතැම් ප්‍රදේශවලට අද සහ හෙට රාත්‍රියේ පැයක කාලයක් විදුලිය කප්පාදු කෙරෙන බව විදුලිබල අමාත්‍යාංශය පවසනවා.\nඑහි මාධ්‍ය ප්‍රකාශක සුලක්ෂණ ජයවර්ධන කියා සිටියේ පස්වරු 6ත්, රාත්‍රී 9.30ත් අතර කාලය තුළ දී මෙලෙස විදුලිය කප්පාදු කෙරෙන බවයි.\nනොරොච්චෝලේ ලක්විජය ගල් අඟුරු බලාගාරයේ පළමු කොටස පමණක් මේ වන විට ජාතික පද්ධතියට එක් කර ඇති අතර එහි දෙවන කොටස පද්ධතියට එක් කිරීමේ කටයුතු සිදුකෙරෙමින් පවතිනවා.\nඑම කටයුතු නිමාවීමෙන් වීමෙන් පසු විදුලි කප්පාදුව අවසන් කරන බවයි මාධ්‍ය ප්‍රකාශකවරයා සඳහන් කළේ.\nමේ අතර පසුගිය මස 15 වනදා සිට  දින 22ක් වසා දැමුණු සපුගස්කන්ද තෙල් පිරිපහදුවේ මෙහෙයුම් කටයුතු අද පෙරවරුවේ යලි ආරම්භ කෙරුණා.\nඒ, බලශක්ති අමාත්‍ය උදය ගම්මන්පිලගේ ප්‍රධානත්වයෙන්.\nමේ අතර කොළඹ අද පැවති මාධ්‍ය හමුවකදී සමගි ඒකාබද්ධ වෘත්තීය සමිති බලවේගයේ කැඳවුම්කරු ආනන්ද පාලිත කියා සිටියේ වත්මන් බලශක්ති අමාත්‍යවරයා ඛනිජ තෙල් සංස්ථාව පෞද්ගලිකකරණය කිරීමේ සැළැස්මකට  සූදානමින් සිටින බවයි.",
       "URL": "https://www.hirunews.lk/290335/විදුලි-කප්පාදුව-අද-සහ-හෙටත්",
       "Category": "Local News",
       "Parent URL": "https://www.hirunews.lk/local-news.php?pageID=1510"
}