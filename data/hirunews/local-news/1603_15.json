{
       "Source": "hirunews",
       "Timestamp": "Wednesday, 27 October 2021 - 13:23",
       "Headline": "ජනපතිගේ අපේක්ෂාව ඉටු කරනවා. - පූජ්‍ය ගලගොඩඅත්තේ ඥානසාර හිමි (වීඩියෝ)",
       "News Content": "බොදුබල සේනා සංවිධානයේ මහලේකම් පූජ්‍ය ගලගොඩඅත්තේ ඥානසාර හිමියන්ගේ සභාපතීත්වයෙන් පත් කෙරුණු “එක රටක් එක නීතියක් සදහා වූ ජනාධිපති කාර්ය සාධක බලකායේ පළමු රැස්වීම ඉදිරි සතියේ පැවැත්වීමට නියමිත බව වාර්තා වනවා.\nඅප කළ විමසීමකදී එම බලකායේ සභාපති පූජ්‍ය ගලගොඩඅත්තේ ඥානසාර හිමියන් සදහන් කළේ, මෙමගින් ජනාධිපතිවරයා අපේක්ෂා කරන කාර්ය භාරය ඉටු කිරීමට උපරිම දායකත්වය ලබාදෙන බවයි.\nජනාධිපතිවරයා විසින් ඊයේ (26) අතිවිශේෂ ගැසට් නිවේදනයක් නිකුත් කරමින් මෙම කාර්ය සාධක බලකාය පිහිට වූ අතර, ඊට සාමාජිකයින් 13 දෙනෙකු ඇතුළත්.\nශ්‍රී ලංකාව තුළ එක රටක්, එක නීතියක් ක්‍රියාත්මක කිරීම සම්බන්ධයෙන් අධ්‍යයන කර ඒ සදහා පනත් කෙටුම්පතක් සකස් කිරීම, අධිකරණ අමාත්‍යාංශය විසින් මේ වන විට මීට අදාළව සකස් කරන ලද නීති කෙටුම්පත් සහ සංශෝධනයන් අධ්‍යයන කොට ඒවායේ යෝග්‍යතාව හා සුදුසු සංශෝධනයන් වේ නම් ඒ සදහා යෝජනා ඉදිරිපත් කිරීම මෙම කාර්ය සාධක බලකායට පැවරෙන රාජකාරී වනවා.\nමසකට වරක් මේ සම්බන්ධයෙන් අධ්‍යයනය කර වාර්තාවක් ජනාධිපතිවරයා වෙත ලබාදෙන ලෙසත් අවසන් වාර්තාව ලබන වසරේ පෙබරවාරි මස 28 වන දිනට හෝ ඊට පෙර ලබාදෙන ලෙසත් අදාළ ගැසට් නිවේදනයේ සදහන්.",
       "URL": "https://www.hirunews.lk/286152/ජනපතිගේ-අපේක්ෂාව-ඉටු-කරනවා-පූජ්‍ය-ගලගොඩඅත්තේ-ඥානසාර-හිමි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1603"
}