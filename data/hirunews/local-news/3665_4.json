{
       "Source": "hirunews",
       "Timestamp": "Tuesday, 06 November 2018 - 7:46",
       "Headline": "ඉන්දියන් ඔයිල් සමාගමේ බෙදුම්කරුවන් විරෝධතාවක",
       "News Content": "ඉන්දීය ඔයිල් සමාගම හරහා අලෙවි කරන පෙට්‍රල් සහ ඩීසල්වල මිල සංස්ථාවේ තෙල් මිලට සමාන කරන ලෙස ඉල්ලා ඉන්දීය ඔයිල් සමාගමේ බෙදුම්කරුවන් ඊයේ (05) එම සමාගමේ ප්‍රධාන කාර්යාලයට පැමිණ විරෝධතාවක නිරත වුණා.\nඑහිදී අදාළ බලධාරීන් සමඟ බෙදුම්කරුවන් අදහස් හුවමාරු කර ගැනීමට යාමේදී ඇති වූයේ උණුසුම් තත්ත්වයක්.\nදැනට සංස්ථාවේ පෙට්‍රල් ලීටරයක් රුපියල් 145කට අලෙවි කරන අතර, ඉන්දීය ඔයිල් සමාගම පෙට්‍රල් ලීටරයක් අලෙවි කරන්නේ රුපියල් 153කටයි.\nමේ හේතුව නිසා ඉන්දීය ඔයිල් සමාගම යටතේ සිටින බෙදුම්කරුවන්ගේ ආදායම අඩු වී ඇති බව ඊයේ ඔවුන් බලධාරීන්ට ප්‍රකාශ කළා.\nමීට අමතරව ඩීසල් ලීටරයක් සංස්ථාව රුපියල් 116කට ලබාදෙමින් සිටියදී ඉන්දියන් ඔයිල් සමාගම ඩීසල් ලීටරයක් අලෙවි කරන්නේ රුපියල් 118කටයි.\nඅදාළ කරුණු සම්බන්ධයෙන් දැනුවත් කිරීම සඳහා කොළඹ ලෝක වෙළද මධ්‍යස්ථානයේ පිහිටි ඉන්දීය ඔයිල් සමාගමේ ප්‍රධාන කාර්යාලයට බෙදුම්කරුවන් පැමිණි අවස්ථාවේදී උණුසුම් තත්ත්වයක් හට ගත්තා.",
       "URL": "https://www.hirunews.lk/203659/ඉන්දියන්-ඔයිල්-සමාගමේ-බෙදුම්කරුවන්-විරෝධතාවක",
       "Category": "Local News",
       "Parent URL": "https://www.hirunews.lk/local-news.php?pageID=3665"
}