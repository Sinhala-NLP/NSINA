{
       "Source": "hirunews",
       "Timestamp": "Tuesday, 29 August 2023 - 22:02",
       "Headline": "නාටක පසෙක දමා ජනතාව දුකින් මුදවන්නැයි කතෝලික රදගුරු සම්මේලනය ඉල්ලයි",
       "News Content": "කටමැත දෙඩවීම් සහ දේශපාලන නාටක පසෙකලා ජනතාව මුහුණදී සිටින දුක්ඛිත තත්වය පිළිබඳව බැරෑරුම්ව සළකා බලන ලෙස ශ්‍රී ලංකා කතෝලික රදගුරු සම්මේලනය බලධාරීන්ගෙන් ඉල්ලා සිටිනවා.\nනිවේදනයක් නිකුත් කරමින් ඔවුන් පෙන්වා දෙන්නේ දිනෙන් දින ඉහළ යන දරාගත නොහැකි ජීවන වියදම ජනතාවට දැඩි ලෙස බලපා ඇති බවයි.\nමේ නිසා බොහෝ දෙමව්පියන්ට තම දරුවන් හට දිනපතා ආහාර ලබාදීම දුෂ්කර වී ඇති අතර, රට හැර ගොස් සිටින සහ හැරයමින් සිටින සුදුසුකම් ලත් වෛද්‍යවරුන් සංඛ්‍යාව වැඩිවීම සහ රජයේ රෝහල්වලට ඖෂධ සහ වෙනත් වෛද්‍ය උපකරණ ප්‍රමාණවත් පරිදි නොසැපයීම හරහා විශේෂයෙන් දුප්පත් ජනතාව අසීරුතාවට පත්ව ඇති බවයි කතෝලික රදගුරු සම්මේලනය පෙන්වා දෙන්නේ.\nඑසේම නීතියේ ආධිපත්‍යය බරපතල ලෙස බිඳ වැටී ඇති බව පවසන කතෝලික රදගුරු සම්මේලනය රට පුරා සිදුවන ප්‍රචන්ඩ ක්‍රියා වැඩිවෙමින් පවතින බව ප්‍රකාශ කළා. ඊට අමතරව ජනතාවගේ කඩිනම් මූලික අවශ්‍යතා පිරිමැසීම සඳහා පැහැදිළි දැක්මක් නොමැති බවත්, අත්‍යවශ්‍ය භාණ්ඩව මිල පාලනයක් නොමැති බවත් අදාළ නිවේදනයේ දක්වා තිබෙනවා.\nදේශීය ගොවීන්ට දිරිදීමනා ලබාදෙන්නේ නම් මෙරට නිෂ්පාදනය කළ හැකි සහල්, බිත්තර සහ පොල්තෙල් ආදී බොහෝ ආහාර ද්‍රව්‍ය ආනයනය කරන බව අසන්නට ලැබීම කම්පනය දනවන සුළු බවයි කතෝලික රදගුරු සම්මේලනය කියා සිටියේ.",
       "URL": "https://www.hirunews.lk/346567/නාටක-පසෙක-දමා-ජනතාව-දුකින්-මුදවන්නැයි-කතෝලික-රදගුරු-සම්මේලනය-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=63"
}