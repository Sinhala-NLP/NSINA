{
       "Source": "hirunews",
       "Timestamp": "Friday, 08 September 2023 - 18:59",
       "Headline": "වැස්සත් සමඟ ජල විදුලි බලාගාරවල ජල මට්ටම ඉහළට",
       "News Content": "නියඟය හේතුවෙන් අවදානමට ලක් වූ ජල සම්පාදන මුලාශ්‍ර 48න් 39ක් මේ වනවිට වැස්සත් සමඟ යථා තත්ත්වයට පත්ව ඇතැයි ජාතික ජල සම්පාදන හා ජලප්‍රවාහන මණ්ඩලය පවසා තිබෙනවා.\nකාලගුණ විද්‍යා දෙපාර්තුමේන්තුව ප්‍රකාශ කර ඇත්තේ බස්නාහිර, සබරගමුව පළාත්වලට මෙන්ම පුත්තලම, ගාල්ල හා මාතර දිස්ත්‍රික්කවල ඇතැම් ස්ථානවලට තරමක තද වැසි ඇතිවිය හැකි බවයි.\nගෙවුනු පැය 24 තුළ වැඩිම වර්ෂාපතනය කෑගල්ල දිස්ත්‍රික්කයේ මෝලි ඔය ප්‍රදේශයෙන් වාර්තා වුණු අතර එය සටහන්ව ඇත්තේ මිලිමීටර 123.4ක් ලෙසයි.\nමධ්‍යම කඳුකරයට ඇදහැලෙන අධික වර්ෂාපතනයත් සමඟ කැනියෝන්, ලක්ෂපාන, නව ලක්ෂපාන සහ පොල්පිටිය යන විදුලි බලාගාරයට ජලය සපයනු ලබන මාවුස්සා කැලේ ජලාශයේ ජල මට්ටම අඩි 12කින් පමණ ඉහළ ගොස් තිබෙනවා.\nඅධික වර්ෂාපතනය හේතුවෙන් ගම්පහ අත්තනුගලු‍ ඔය පිටාර මට්ටමකට පැමිණ ඇති අතර ඒ අවට ප්‍රදේශ කිහිපයක සුළු ගංවතුර තත්වයක් හටගෙන තිබෙනවා.\nඑමෙන්ම හම්බන්තොට දිස්ත්‍රික්කයේ රන් හා නැටොල්පිටිය ප්‍රදේශවල කුඹුරු අක්කර විශාල ප්‍රමාණයක් ජලයෙන් යටවී තිබෙනවා.",
       "URL": "https://www.hirunews.lk/347621/වැස්සත්-සමඟ-ජල-විදුලි-බලාගාරවල-ජල-මට්ටම-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=43"
}