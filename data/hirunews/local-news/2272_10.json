{
       "Source": "hirunews",
       "Timestamp": "Wednesday, 16 December 2020 - 7:41",
       "Headline": "මහව අනතුරකින් මව සහ පුතා මරුට - කැබ් රථයේ සිටි 8 ක් අල්ලයි (වීඩියෝ)",
       "News Content": "පාදෙනිය - අනුරාධපුර මාර්ගයේ මහව - පහල බලල්ල - දේවාල මංසන්ධිය ආසන්නයේදී සිදුවූ රිය අනතුරකින් මවක සහ පුතෙකු ජීවිතක්ෂයට පත්වුණා.\nඊයේ පස්වරුවේ සිදුවූ මෙම අනතුරෙන් මියගිය මව 32 හැවිරිදි වියේ පසුවන අතර, ඇයගේ පුතු වයස අවුරුදු තුනහමාරක් පමණ වන අතර ඔවුන් පහළ බලල්ල ප්‍රදේශයේ පදිංචිකරුවන්.\nපාදෙණියේ සිට අනුරාධපුරය දක්වා ගමන් කරමින් තිබූ කැබ් රථයේ 11 දෙනෙකු ගමන් කරමින් සිට ඇති අතර අනතුරෙන් පසු එහි රියදුරු සහ තවත් දෙදෙනෙකු පලාගියා.\nපසුව එහි සිටි තවත් 8 දෙනෙකු පොලිස් භාරයට ගෙන ඇති අතර ඔවුන් අද අධිකරණයට ඉදිරිපත් කිරීමට නියමිතයි.\nකැබ් රථයේ තිබී හිස් බියර් ටින් ආදිය හමුවී ඇති අතර ඒ අනුව මෙම පිරිස බීමතින් සිට ඇති බවට තොරතුරු අනාවරණ වී ඇති බවයි පොලීසිය ප්‍රකාශ කළේ.\nඅනතුර සිදුවීමෙන් පසු එම ස්ථානයට එක්රැස් වූ පිරිස් කැබ් රථයේ පැමිණි පුද්ගලයින්ට පහරදීමට උත්සාහ කළ අතර පොලීසිය එය වැළැක්වීමට පියවර ගත්තා.\nඑළඹෙන නත්තල් සමය සහ ඉදිරි දිනවලදී මෙලෙස අපරීක්ෂාකාරි ලෙස රිය පදවන පුද්ගලයින් සොයා පොලීසිය විශේෂ වැඩපිළිවෙලක් ක්‍රියාත්මක කරන බව පොලිස් මාධ්‍ය ප්‍රකාශක, නියෝජ්‍ය පොලිස්පති අජිත් රෝහණ ප්‍රකාශ කළා.\nඑහිදී බීමත්ව සහ අපරීක්ෂාකාරි ලෙස රිය පදවන පුද්ගලයින්ගේ වාහන ද අධිකරණයට ඉදිරිපත් කිරීමට කටයුතු කරන බවයි ඔහු කියා සිටියේ.",
       "URL": "https://www.hirunews.lk/257136/මහව-අනතුරකින්-මව-සහ-පුතා-මරුට-කැබ්-රථයේ-සිටි-8-ක්-අල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2272"
}