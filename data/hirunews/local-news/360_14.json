{
       "Source": "hirunews",
       "Timestamp": "Monday, 08 May 2023 - 13:21",
       "Headline": "දෙමළ දේශපාලන පක්ෂ ලබන 11 වනදා ජනාධිපති හමුවෙයි",
       "News Content": "උතුර පළාත නියෝජනය කරන දෙමළ දේශපාලන පක්ෂ ලබන 11 වනදා ජනාධිපති රනිල් වික්‍රමසිංහ හමුවීමට නියමිතයි.\nජනාධිපති කාර්යාලයේදී අදාළ හමුව පැවැත්වෙන අතර, එහිදී උතුර - නැගෙනහිර සහ වතුකරයේ ජනතාව මුහුණදෙන ගැටලු සම්බන්ධයෙන් සාකච්ඡා කිරිමට නියමිතව තිබෙනවා.\nමේ අතර විපක්ෂ නායක සජිත් ප්‍රේමදාසගේ ප්‍රධානත්වයෙන් විපක්ෂය නියෝජනය කරන දේශපාලන පක්ෂ අතර හමුවක් අද පෙරවරුවේ පාර්ලිමේන්තු සංකීර්ණයේදී පැවැත්වුණා.\nඒ සඳහා විපක්ෂය නියෝජනය කරන සියලු දේශපාලන පක්ෂවලට ආරාධනා කිරීමටයි සමගි ජනබලවේගය කටයුතු කර තිබුණේ.\nමෙහිදී පාර්ලිමේන්තුවේ ඉදිරි කටයුතු පිළිබඳව විපක්ෂයේ දේශපාලන පක්ෂ එක්ව කටයුතු කිරීම සම්බන්ධයෙන් සාකච්ඡා කෙරෙනවා.\nමහ බැංකු පනත් කෙටුම්පත දෙවන වර කියවීමේ විවාදය ලබන 11 වනදා විවාදයට ගැනීමට නියමිත අතර, ඒ සම්බන්ධයෙන් විපක්ෂය කටයුතු කරන ආකාරය සම්බන්ධයෙන් වැඩිදුරටත් මෙහිදී එකඟතාවට පැමිණීමට නියමිතයි.\nමීට පෙරද විපක්ෂ නායක සජිත් ප්‍රේමදාසගේ ප්‍රධානත්වයෙන් පාර්ලිමේන්තුවේ විපක්ෂය නියෝජනය කරන පක්ෂ නායකයින් අතර හමුවක් පාර්ලිමේන්තු සංකීර්ණයේදී පැවැත්වුණා.\nමේ අතර හෙට සිට ලබන 12 වනදා දක්වා පාර්ලිමේන්තුව පැවැත්වෙන අතර, හෙට දිනයේ අපනයන සංවර්ධන පනත යටතේ සෙස් බද්දට අදාළ නියෝග, වරාය සහ ගුවන් තොටුපල සංවර්ධන බදු පනත යටතේ නියෝගයක් සහ විශේෂ වෙළඳ භාණ්ඩ බදු පනත යටතේ නියමයන් අටක් විවාද කිරීමට නියමිතයි.\nඑමෙන්ම ආනයන හා අපනයන පාලන පනත යටතේ රෙගුලාසි කිහිපයක් සහ සේවා නියුක්තයන්ගේ භාර අරමුදල් පනත යටතේ නියෝගද විවාද කෙරෙනවා.",
       "URL": "https://www.hirunews.lk/334592/දෙමළ-දේශපාලන-පක්ෂ-ලබන-11-වනදා-ජනාධිපති-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=360"
}