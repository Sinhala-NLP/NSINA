{
       "Source": "hirunews",
       "Timestamp": "Sunday, 19 June 2022 - 17:05",
       "Headline": "හෙට (20) සිට උදේට විදුලි කප්පාදුවක් නැහැ (වීඩියෝ)",
       "News Content": "හෙට (20) දිනයේ සිට උදෑසන කාලයේ විදුලි කප්පාදුවක් සිදු නොකිරීමට තීරණය කර ඇතැයි මහජන උපයෝගීතා කොමිසම දැනුම් දෙනවා.\nපාසල් රැසක් වසා දමා ඇති පසුබිමක මාර්ගගත ක්‍රමය ඔස්සේ අධ්‍යයන කටයුතු පැවැත්වීම සඳහා කටයුතු සැලසුම් කර ඇති අධ්‍යාපන අමාත්‍යංශයේ ඉල්ලීමක් අනුව මෙම පියවර ගත් බවයි මහජන උපයෝගීතා කොමිසමේ සභාපති ජනක රත්නායක කියාසිටියේ.\nඒ අනුව හෙට උදෑසන 7ත් දහවල් 12ත් අතර කාලය තුල විදුලි කප්පාදුවක් සිදුවන්නේ නැහැ.\nකෙසේවෙතත් දහවල් 12 සිට රාත්‍රී 10.30 දක්වා කාලය තුල පැය දෙක හමාරක විදුලි කප්පාදුවක් සිදුවන බව ඔහු සඳහන් කළා.\nනඩත්තු කටයුත්තක් සඳහා නොරොච්චෝල බලාගාරයේ ජනන යන්ත්‍රයක් අත්හිටුවීම හේතුවෙන් අදාළ කාලය තුල අහිමිවන මෙගාවොට් 270ක ප්‍රමාණය ඉන්ධන මගින් ලබාගැනීමට සිදුව ඇති බවයි ඔහු පෙන්වා දුන්නේ.\nඊට විශාල මුදලක් වැය කිරීමට සිදුවනු ඇතැයි ද ජනක රත්නායක ප්‍රකාශ කළා.\nමෙවැනි ඉන්ධන අර්බුධයක් පවතින අවස්ථාවක ඉන්ධන මගින් විදුලි උත්පාදනයට සිදුවීම කලමනාකරණය කර ගැනීම ගැටලුවක් වන අතර එය කලමනාකරනය කර ගැනීමට සියලු කටයුතු සිදුකරන බව ද මහජන උපයෝගීතා කොමිසමේ සභාපතිවරයා අවධාරණය කළා.\nසාමාන්‍ය ආකාරයෙන් නඩත්තු කටයුතු සිදු කළේ නම් ඊට දින 200ක් පමණ ගතවුව ද පවතින අර්බුදකාරී තත්ත්වය හමුවේ එම කටයුතු දින 75කින් 80කින් පමණ අවසන් කිරීමට ඉංජිනේරුවරුන් එකග වී ඇතැයි ඔහු පෙන්වා දෙනවා.\nඒ සඳහා කාර්මිකයින් සහ ඉංජිනේරුවන් 190ක් පමණ පැමිණ ඇති අතර ඊට අවශ්‍ය වන සම්පූර්ණ සේවක ප්‍රමාණය 400ක් පමණ වන බව සඳහන්. ඒ විදෙස් විශේෂඥයන්ගේ ද සහය සහිතවයි.",
       "URL": "https://www.hirunews.lk/307586/හෙට-20-සිට-උදේට-විදුලි-කප්පාදුවක්-නැහැ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1083"
}