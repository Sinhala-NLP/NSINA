{
       "Source": "hirunews",
       "Timestamp": "Friday, 03 February 2023 - 14:26",
       "Headline": "ඝාතනය වූ කෝටිපති ව්‍යාපාරිකයාගේ ණය පතින් බැංකොක් යෑමට ටිකට් පත් මිල දී ගෙන",
       "News Content": "පැළවත්තේ සිය නිවසේ පිහිණුම් තටාකයේ දී අභිරහස් ලෙස මිය ගොස් සිටිය දී සිරුර සොයා ගත් කෝටිපති ව්‍යාපාරිකයාගේ ණය කාඩ් පත භාවිත කරමින් තායිලන්තයට ගුවන් ටිකට් පත් දෙකක් වෙන් කරවාගෙන ඇති බව වාර්තා වනවා.\nමෙම කෝටිපති ව්‍යාපාරිකයා අතුරුදන් වීමෙන් අනතුරු ව ඔහුගේ ජංගම දුරකතනය සහ මුදල් පසුම්බිය අස්ථානගත වී ඇති අතර, එම මුදල් පසුම්බියේ තිබූ ණය කාඩ් පතක් භාවිතා කරමිනු යි ඔහු මෙලෙස අන්තර්ජාලය හරහා තායිලන්තයට යාම සඳහා ගුවන් ප්‍රවේශපත් වෙන් කරගෙන ඇත්තේ.\nඊට අමතර ව එම ණය කාඩ් පත භාවිත කරමින් කටුනායක ගුවන්තොටුපොළ පරිශ්‍රය ආසන්නයේ දී වතුර බෝතල් දෙකක් ද මිල දී ගෙන ඇති බවටත් මෙතෙක් කරන ලද විමර්ශනවල දී හෙළි කරගෙන තිබෙනවා.\nමේ අනුව විමර්ශන කණ්ඩායම් සැක කරන්නේ 50 හැවිරිදි මෙම ව්‍යාපාරිකයා ඝාතනය කළ කවුරුන් හෝ ඇතැම් විට දිවයිනෙන් බැහැර ව ගොස් ඇති බවට යි.\nඑසේම මේ සම්බන්ධ විමර්ශන වෙනතකට යොමු කිරීම සඳහා ද මෙලෙස සිදු කිරීමට ඉඩ ඇති බවත් විමර්ශන කණ්ඩායම් සැක පළ කරනවා.\nකිරිබත්ගොඩ කේන්ද්‍ර කර ගත් ප්‍රසිද්ධ නිමි ඇදුම් වෙළෙඳසල් ජාලයක් හිමි මෙම කෝටිපති ව්‍යාපාරිකයාගේ මළසිරුර ඔහුට අයත් බත්තරමුල්ල - පැළවත්ත, එම්.ඩී.එච් පුර ප්‍රදේශයේ ඉදි කෙරෙමින් පවතින නිවසක පිහිනුම් තටාකයක තිබී ඊයේ (02) දහවල් පොලිසිය විසින් සොයා ගනු ලැබුවා.\nවැල්ලම්පිටිය, කිත්තම්පහුව ප්‍රදේශයේ පදිංචිකරුවෙක් වන 50 හැවිරිදි මෙම ව්‍යාපාරිකයාගේ ඥාතියෙකු කළ පැමිණිල්ලකට අනුව විමර්ශන දියත් කළ පොලිසිය, මෙම මළසිරුර සොයාගත් අතර, ඔහු දින කිහිපයක සිට අතුරුදන් ව ඇති බවට යි එමඟින් දක්වා තිබුණේ.\nමේ අතර, මෙම කෝටිපති ව්‍යාපාරිකයාගේ මෝටර් රථය මීගමුව ප්‍රදේශයේ ගරාජයක් ඉදිරිපිටට රැගෙන ආ ආකාරය සම්බන්ධයෙන් මේ වන විට තොරතුරු හෙළි ව තිබෙනවා.\nපසුගිය 31 වැනි දා රාත්‍රියේ ආපදා රථයකින් එම මෝටර් රථය අදාළ ස්ථානයට රැගෙනවිත් ඇති බව යි පොලිසිය සිදු කරන ලද විමර්ශනවල දී අනාවරණ වී ඇත්තේ.\nකටුනායක අධිවේගි මාර්ගයේ ජා -ඇල පිටවුමේ දී එම මෝටර් රථය කාර්මික දෝෂයකට ලක් ව ආපදා රථයකින් රැගෙන එන ආකාරය සී.සී.ටී.වී දර්ශනවල සටහන් වී තිබෙනවා.\nදින කිහිපයක සිට තම ගරාජය ඉදිරිපිට මාර්ගයේ හිමිකරුවෙකු නොමැති මෝටර් රථයක් සැකකටයුතු ලෙස නවතා තිබෙන බව දුටු ගරාජයේ හිමිකරු ඒ සම්බන්දයෙන් මීගමුව පොලිසියට දැනුම් දී තිබෙනවා.\nගරාජයේ සී.සී.ටී.වී දර්ශනවලට අනුව, ආපදා රථය සමඟ කාන්තාවක් සහ පිරිමි පුද්ගලයෙකු එම ස්ථානයට පැමිණෙන ආකාරයත්, මෝටර් රථය අදාළ ස්ථානයේ තබා ඔවුන් එම ආපදා රථයේම නැඟී පිට ව යන ආකාරයත් සටහන් වී තිබෙනවා.\nමේ වන විට අදාළ ආපදා රථයේ රියදුරු කොළඹ අපරාධ කොට්ඨාසය භාරයට ගෙන මෝටර් රථය සමඟ පැමිණි යුවළ සම්බන්ධයෙන් ප්‍රශ්න කිරීම් සිදු කෙරෙන බව සඳහන්.\nමෙම ව්‍යාපාරිකයා අවසන් වරට සිය ව්‍යාපාරික ස්ථානයක් වෙත තම මෝටර් රථයෙන් පැමිණ පැළවත්ත, එම්.ඩී.එච් පුර ප්‍රදේශයේ නිවසේ යතුර රැගෙන ගොස් ඇති බව විමර්ශනවල දී අනාවරණ වී තිබෙනවා.\nඔහු සමඟ තවත් පුද්ගලයෙකු අදාළ නිවසට ඇතුළු වන ආකාරය සී.සී.ටී.වී දර්ශනවල සටහන් වී ඇතත් මෝටර් රථයේ නැඟී නිවසින් පිට ව ගොස් ඇත්තේ, එක් පුද්ගලයෙකු පමණක් බව යි වාර්තා වන්නේ.\nකොළඹ අපරාධ කොට්ඨාසය සැක කරන්නේ, අදාළ පුද්ගලයා ඝාතකයා විය හැකි බවට යි.",
       "URL": "https://www.hirunews.lk/326581/ඝාතනය-වූ-කෝටිපති-ව්‍යාපාරිකයාගේ-ණය-පතින්-බැංකොක්-යෑමට-ටිකට්-පත්-මිල-දී-ගෙන",
       "Category": "Local News",
       "Parent URL": "https://www.hirunews.lk/local-news.php?pageID=560"
}