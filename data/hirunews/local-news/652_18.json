{
       "Source": "hirunews",
       "Timestamp": "Wednesday, 21 December 2022 - 13:09",
       "Headline": "ෂාෆ්ටර් ඝාතනයට 50දෙනෙකුගෙන් ප්‍රකාශ ගනියි",
       "News Content": "ජනශක්ති සමාගමේ අධ්‍යක්ෂවරයෙකු වන දිනේෂ් ෂාෆ්ටර් ඝාතනය සම්බන්ධයෙන් පුද්ගලයන් 50කට අධික පිරිසකගෙන් ප්‍රකාශ සටහන් කරගෙන ඇති බව අපරාධ පරීක්ෂණ දෙපාර්තමේන්තුව පවසනවා.\nඒ ඔස්සේ ලැබී ඇති සාක්ෂි මත සැක මතුවන පුද්ගලයන්ගෙන් දෙවන වරටත් ප්‍රකාශ ලබාගැනීම මේ වනවිට ආරම්භ කර ඇති බවයි වාර්තා වන්නේ.\nඑහිදී, වැඩි අවධානයක් යොමුව ඇත්තේ දිනේෂ් ෂාෆ්ටර්ව, හුදකලාව හමුවීමට තරම් සමීපව ඇසුරු කළ පුද්ගලයන් සම්බන්ධයෙන්.\nඑමෙන්ම, ආරක්ෂකයන් නොමැතිව දිනේෂ් ෂාෆ්ටර් සාමාන්‍යයෙන් ගමන් කරන ස්ථාන සම්බන්ධයෙන් ද වැඩි අවධානයක් යොමුකර ඇති බවයි වාර්තා වන්නේ.\nඝාතනයට ලක්වූ දිනයේ දිනේෂ් ෂාෆ්ටර් කොළඹ - 07 මල්පාරේ සිට බොරැල්ල සුසාන භූමිය වෙත ගමන් කරන අතරතුර මළලසේකර මාවතේ අවන්හලකින් පුද්ගලයන් දෙදෙනෙකුට සෑහෙන ප්‍රමාණයේ කෙටි ආහාර ලබා ගැනීම සම්බන්ධයෙන් ද විමර්ශන කණ්ඩායම් අවධානය යොමුකර තිබෙනවා.\nඑම කෙටි ආහාර සුසාන භූමියට යාමට ප්‍රථම වෙනත් ස්ථානයක දී අනුභව කර ඇති බවට අනුමාන කළ හැකි සාක්ෂි ඇති බවයි පොලීසිය පවසන්නේ.\nදිනේෂ් ෂාෆ්ටර් සිදුකළ සියලු ව්‍යාපාරික ගණුදෙනු සම්බන්ධයෙන් පුළුල් ලෙස විශ්ලේෂණය කරමින් සිටින අතර, ඔහු ව්‍යාපාරික සබඳතා පැවැත්වූ පුද්ගලයන් සම්බන්ධයෙන් ද විමර්ශන ක්‍රියාත්මකයි.\nඑමෙන්ම, දැනට සිදුකර ඇති පරීක්ෂණවල දී දිනේෂ් ෂාෆ්ටර්ගේ ව්‍යාපාරික කටයුතු සඳහා නිරන්තරයෙන් උපදෙස් ලබාදුන් අයෙකු පිලිබඳ තොරතුරු ලැබී ඇති බවයි පොලීසිය සඳහන් කළේ.\nඉදිරියේ දී ඔහුගෙන් ද ප්‍රකාශ ලබා ගැනීමට නියමිතව තිබෙනවා.\nඑම පුද්ගලයාගේ හැසිරීම් සම්බන්ධයෙන් අපරාධ පරීක්ෂණ දෙපාර්තමේන්තුවේ නිලධාරින් ආවේක්ෂණ කටයුතු ආරම්භ කර ඇතැයි ද වාර්තා වනවා.\nමේ අතර, දිනේෂ් ෂාෆ්ටර්ගේ බිරිඳ ඇතුළු තවත් පුද්ගලයන් සිව්දෙනෙකුගේ දුරකථන විශ්ලේෂණ වාර්තා පොලීසිය වෙත ලබාදෙන්නැයි කොළඹ අතිරේක මහේස්ත්‍රාත් හර්ෂණ කැකුණවෙල ඊයේ (20) දුරකතන සමාගම් කිහිපයකට නියෝග කළා.",
       "URL": "https://www.hirunews.lk/323196/ෂාෆ්ටර්-ඝාතනයට-50දෙනෙකුගෙන්-ප්‍රකාශ-ගනියි",
       "Category": "Local News",
       "Parent URL": "https://www.hirunews.lk/local-news.php?pageID=652"
}