{
       "Source": "hirunews",
       "Timestamp": "Wednesday, 19 January 2022 - 14:07",
       "Headline": "මහජන මුදල් වැය කර තැනූ රාජ්‍ය දේපළ අනතුරේ (වීඩියෝ)",
       "News Content": "ඌරුබොක්ක - කීරිපිටිය - යහමුල්ල වැව ආසන්නයේ පිහිටා ඇති මෙම දෙමහල් නිවාස දරුවන්ගේ නැණස පාදන ගුරුවරුන් වෙනුවෙන් ඉදිවූවක්.\nඑහෙත් මේ වනවිට එහි වත්මන් තත්ත්වය සංවර්ධනයක් හෝ කිසිදු ප්‍රතිසංස්කරණයක් හෝ නොමැතිව තිබෙන අයුරු දැකිය හැකියි.\nරුපියල් ලක්ෂ හාරසීයක මුදලක් වැය කරමින් ඉදිකර ඇති මෙම දෙමහල් නිවාස මීට වසර දෙකකට පෙර වැඩ නිමවා ඇත්තේ ඌරුබොක්ක ජාතික පාසලේ ගුරුවරුන්ට නේවාසික පහසුකම් සැලසීමේ අරමුණින්.\nකෙසේ වෙතත් මේ දක්වා ඊට විදුලිය සැපයීමට නොහැකි වීමෙන් මෙම නිවාස ගුරුවරුන්ගේ පරිහරණයට ලබාදීමට හැකි වී නැහැ.\nඑම පසුබිම හමුවේ මෙහි විදුලි පරිපථ පද්ධති සහ ඇතුළු දෑ ඇතැම් පිරිස් ගලවා දමා ඇති ආකාරය ද දැකගත හැකියි.\nකැලෑබද ප්‍රදේශයක පිහිටි මෙම ගුරු නිවාස දහවල් කාලයට මෙන්ම රාත්‍රී කාලයටත් නොයෙකුත් අපචාර සහ දුරාචාරයන්ගේ තෝතැන්නක් බවට පත්ව ඇති බවටයි ප්‍රදේශවාසීන් චෝදනා කරන්නේ.\nජනතාවගේ සුබසිද්ධිය උදෙසා ජනතාවගේම මුදල් වැය කරමින් ආරම්භ කෙරෙන මෙවැනි ව්‍යාපෘතිවල ප්‍රතිඵලද අදාළ පාර්ශ්ව වෙත ලබාදීම බලධාරීන් සතු වගකීමක්.\nඌරුබොක්ක, කීරිපිටියේ ඉදිකෙරුණ මෙම ගුරු නිවාසවල දැනට පවතින ගැටලු නිරාකරණය කර ගුරුවරුන්ට ලබාදෙන තෙක් රතු මිනිත්තුව අවධානයෙන්.",
       "URL": "https://www.hirunews.lk/294452/මහජන-මුදල්-වැය-කර-තැනූ-රාජ්‍ය-දේපළ-අනතුරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1414"
}