{
       "Source": "hirunews",
       "Timestamp": "Monday, 26 July 2021 - 12:52",
       "Headline": "ඉෂාලිනි මියයාමේ සිද්ධියට බදියුදීන්ගේ බිරිඳ ඇතුළු සැකකරුවන්ට එරෙහි පැමිණිල්ල කැඳවීම අද පස්වරුවේ - දැරියගේ මව මානව හිමිකම් කොමිසමට (වීඩියෝ)",
       "News Content": "හිටපු අමාත්‍ය පාර්ලිමේන්තු මන්ත්‍රී රිෂාඩ් බදියුදීන්ගේ නිවසේ මෙහෙකාර සේවයේ යෙදී සිටියදී 16 හැවිරිදි ඉෂාලිනී දැරිය පිළිස්සී මියයෑමේ සිද්ධියට අදාළ නඩුව අද (26) පස්වරුවේ විභාගයට ගැනෙනවා.\nකොළඹ අතිරේක මහේස්ත්‍රාත් රජින්ද්‍රා ජයසූරිය ඉදිරියේ අදාළ නඩුව අද (26) උදෑසන කැඳවූ අවස්ථාවේ සැකකරුවන් අධිකරණයට ඉදිරිපත් කර නොතිබූ බවයි හිරු අධිකරණ වාර්තාකරු සඳහන් කළේ.\nඒ අනුව, අදාළ නඩුවේ පැමිණිල්ල අද පස්වරු 1.30 ට කැඳවීමට මහේස්ත්‍රාත්වරිය නියෝග කර සිටියා.\nඒ අනුව, කිරුළපන පොලීසිය භාරව සිටි රිෂාඩ් බදියුදීන් මන්ත්‍රීවරයාගේ බිරිඳ බොරැල්ල පොලිස් ස්ථානය වෙත රැගෙන ඒමෙන් පසු සෙසු සැකකරුවන් සමග අධිකරණ වෛද්‍යවරයා වෙත ඉදිරිපත් කර තිබෙනවා.\nසිද්ධියට අදාළව අත්අඩංගුවට ගත් එම සැකකරුවන් පෙරේදා අධිකරණයට ඉදිරිපත් කෙරුණු අතර, පසුව නියෝග කෙරුණේ ඔවුන් පැය 48ක් රඳවාගෙන ප්‍රශ්න කිරීමටයි.\nඒ අනුව රිෂාඩ් බදියුදීන් මන්ත්‍රීවරයාගේ බිරිඳගෙන් කිරුළපන පොලිසිය ප්‍රශ්න කෙරුණු අතර, ඇගේ පියා, සොහොයුරා සහ තැරැව්කරු ප්‍රශ්න කිරීම සඳහා යොමු කෙරුණේ බොරැල්ල පොලීසිය වෙතයි.\nඊට අමතරව, රිෂාඩ් බදියුදීන් මන්ත්‍රීවරයාගේ බිරිඳගේ සොහොයුරා වන ෂිහාබ්දීන් ඉස්මදීන් අත්අඩංගුවට ගනු ලැබුවේ රිෂාඩ් බදියුදීන් අමාත්‍ය ධුරය දරන සමයේ ඔහුගේ නිල නිවසේ සේවය කළ තරුණියක් අවස්ථා දෙකකදී දූෂණයට ලක් කිරීමේ චෝදනාව මතයි.\nමේ අතර පොලිස් මාධ්‍ය කොට්ඨාසය ඊයේ දිනයේ, මියගිය හිෂාලිනි දැරිය සම්බන්ධයෙන් සිදුකරනු ලබන විමර්ශනවලට අදාළව නිවේදනයක් නිකුත් කරනු ලැබුවා.\nඑහි දැක්වෙන්නේ දැරිය සිටි කාමරයේ තිබී පිළිස්සී දැවී ගිය කොටස්ද සොයාගෙන ඇති අතර, ඒවා විශ්ලේෂණය සඳහා රජයේ රස පරීක්ෂකවරයා වෙත යොමුකර ඇති බවයි.\nදැනට පොලිස් කණ්ඩායම් කිහිපයක් මීට අදාළව විමර්ශන සිදුකරන අතර, ඊට  විශේෂඥ දැනුම ඇති ළමා හා කාන්තා කාර්යාංශයේ නිලධාරීන්, කොළඹ දකුණ අපරාධ කොට්ඨාසය හා බොරැල්ල පොලිස් ස්ථානයේ නිලධාරීන් එක්ව සිටිනවා.\nසිද්ධියට අදාළව ප්‍රකාශ 36 ක් පමණ මේ වනවිට සටහන් කර ඇති බව පොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ සඳහන් කළා.\nමේ අතර, පාර්ලිමේන්තු මන්ත්‍රී රිෂාඩ් බදියුදීන්ගේ නිවසේ මෙහෙකාර සේවයේ යෙදී සිටියදී මියගිය හිෂාලිනි දැරියගේ මව අද මානව හිමිකම් කොමිසම වෙත පැමිණිල්ලක් ඉදිරිපත් කරනු ලැබුවා.",
       "URL": "https://www.hirunews.lk/278042/ඉෂාලිනි-මියයාමේ-සිද්ධියට-බදියුදීන්ගේ-බිරිඳ-ඇතුළු-සැකකරුවන්ට-එරෙහි-පැමිණිල්ල-කැඳවීම-අද-පස්වරුවේ-දැරියගේ-මව-මානව-හිමිකම්-කොමිසමට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1795"
}