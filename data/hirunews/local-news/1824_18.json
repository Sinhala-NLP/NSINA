{
       "Source": "hirunews",
       "Timestamp": "Monday, 12 July 2021 - 19:13",
       "Headline": "ගබ්සාවක් සිදුකර ගත් කාන්තාවක් අධික රුධිර වහනයෙන් මියයයි",
       "News Content": "ඇඹිලිපිටිය - කුට්ටිගල - කච්චිගල ප්‍රදේශයේදී ගබ්සාවක් සිදුකර ගත් කාන්තාවක් අධික රුධිර වහනයකින් සැක සහිත ලෙස මියයාමේ සිද්ධියක් සම්බන්ධයෙන් පොලිස් විමර්ශන ආරම්භ කර තිබෙනවා.\nඒ ඇඹිලිපිටිය රෝහල මගින් පොලීසියට කල දැනුම් දීමකට අනුවයි.\nපසුගිය 10 වනදා අදාළ කාන්තාව මිය ගොස් ඇති අතර රෝහල දැනුම් දී ඇත්තේ එය සැක සහිත බැවින් මරණ පරීක්ෂණයට මෘත දේහය ඡේදනය කිරීම සඳහා අධිකරණ නියෝගයක් අවශ්‍ය බවටයි.\nඒ අනුව සිදු කල මූලික විමර්ශන වලදී අදාල කාන්තාවගේ නිවසේ පිටුපස වළ දමා තිබූ නොමේරු ළදරු කළලයක් සොයා ගෙන තිබෙනවා.\nඒ අනුව, අදාල කළලය සහ කාන්තාවගේ මෘත දේහය අද මරණ පරීක්ෂණය සඳහා යොමු කළ බවයි පොලීසිය සඳහන් කළේ.\nමෙලෙස මිය ගොස් ඇත්තේ ඇඹිලිපිටිය - කුට්ටිගල - කච්චිගල ප්‍රදේශයේ පදිංචි 29 හැවිරිදි දෙදරු මවක් වන අතර ඇගේ කුඩාම දරුවාගේ වයස මාස 7 ක්.\nඅදාළ කාන්තාවගේ සැමියා කොරෝනා මර්ධන එන්නත ලබා ගැනීම සඳහා නිවසින් බැහැරට ගොස් සිටි අවස්ථාවේදී සිද්ධිය සිදුව ඇති බවටයි අනාවරණය වී ඇත්තේ.\nමෙම කාන්තාව ගබ්සාව සිදු කර ගැනීම සඳහා ලබා ගත් ඖෂධයක් හේතුවෙන් සිද්ධිය සිදුව ඇති බවටයි සැක පල කෙරෙන්නේ.",
       "URL": "https://www.hirunews.lk/276794/ගබ්සාවක්-සිදුකර-ගත්-කාන්තාවක්-අධික-රුධිර-වහනයෙන්-මියයයි",
       "Category": "Local News",
       "Parent URL": "https://www.hirunews.lk/local-news.php?pageID=1824"
}