{
       "Source": "hirunews",
       "Timestamp": "Thursday, 17 June 2021 - 14:13",
       "Headline": "සැඟවූ පොහොර කිලෝ 50,000ක් මීරිගම ගබඩාවකින් අල්ලයි",
       "News Content": "මීරිගම නගරයේ පෞද්ගලික ගබඩාවක තිබී පොහොර කිලෝග්‍රෑම් 50,000කට ආසන්න ප්‍රමාණයක් සොයාගෙන තිබෙනවා.\nපාරිභෝගික අධිකාරියේ නිලධාරීන්ට ලද තොරතුරකට අනුව ඊයේ සිදුකළ පරීක්ෂාවකදියි අදාළ පොහොර තොගය සොයාගෙන ඇත්තේ. ඒවා කිලෝ 50හේ ඇසුරුම් වූ අතර, එවැනි ඇසුරුම් දහසක් පමණ ගබඩාවේ තිබී සොයා ගැනුණා.\nපාරිභෝගික අධිකාරියේ නිලධාරීන් ගබඩා හිමිකරුගේ නිවසට ගොස් සිදුකළ ප්‍රශ්න කිරීමේදී  ඔහු සඳහන් කළේ වගාවට යොදා ගැනීමට අවශ්‍ය පොහොර මිටි කිහිපයක් පමණක් තමන් සතුව පවතින බවයි.\nපසුව අදාළ නිවස ආසන්නයේ තිබූ ගබඩාවක් පරීක්ෂා කළ අතර එහි තිබී පොහොර ඇසුරුම් 6ක් පමණ සොයා ගැනුණා.\nඅනතුරුව පාරිභෝගික සේවා අධිකාරියේ නිලධාරීන් අදාළ පුද්ගලයාගේ නිවසේ සිට කිලෝමීටර් 7ක් පමණ දුරින් පිහිටි තවත් ගබඩාවක් පරීක්ෂා කළ අතර, පොහොර ඇසුරුම් දහසක් පමණ සොයා ගත් අතර ඒවායේ පොහොර කිලෝග්‍රෑම් 50,000ක් පමණ අන්තර්ගතව තිබුණා.\nඑම ස්ථානයේ කාන්තාවක්ද සිටි අතර, පාරිභෝගික අධිකාරියේ නිලධාරීන් වැටලීමට පැමිණි අවස්ථාවේදී ඇතිවූයේ උණුසුම් තත්වයක්.\nමේ අතර, දකුණු පළාතේ තේ වගාකරුවන් ප්‍රකාශ කර සිටියේ පොහොර නොමැතිවීම හේතුවෙන් තමන් දැඩි අර්බුදයකට මුහුණ දී ඇති බවයි.\nදිවයිනේ බොහෝ ප්‍රදේශවල ජනතාව මෙලෙස පොහොර නොමැතිවීම හේතුවෙන් ගැටළු සහගත තත්ත්වයකට මුහුණ දී ඇති අතර කාබනික පොහොර භාවිතා කරන ගොවියෙකු පිළිබදව ද වැලිමඩ ප්‍රදේශයෙන් තොරතුරු වාර්තා වුණා.\nවසර ගණනාවක සිට සිය වගාවන් සඳහා කාබනික පොහොර භාවිත කරන බවයි ඔහු ප්‍රකාශ කර සිටියේ.",
       "URL": "https://www.hirunews.lk/274546/සැඟවූ-පොහොර-කිලෝ-50000ක්-මීරිගම-ගබඩාවකින්-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=1879"
}