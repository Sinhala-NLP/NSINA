{
       "Source": "hirunews",
       "Timestamp": "Thursday, 09 June 2022 - 19:08",
       "Headline": "හිටපු ඇමති ජොනී ශරීර ඇප මත මුදා හැරේ (වීඩියෝ)",
       "News Content": "හිටපු අමාත්‍ය ජොන්ස්ටන් ප්‍රනාන්දු කොටුව මහේස්ත්‍රාත් තිළිණ ගමගේ හමුවට අද (09) භාරවීමෙන් අනතුරුව රුපියල් මිලියනය බැගින් වූ ශරීර ඇප දෙකක් මත මුදාහැර තිබෙනවා.\nඅද රාත්‍රී 8 ට පෙර කොටුව මහේස්ත්‍රාත් අධිකරණයට භාර වෙන ලෙසට හිටපු අමාත්‍ය ජොන්ස්ටන් ප්‍රනාන්දුට අභියාචනාධිකරණය විසින් අද දහවල් නියෝග කර තිබුණා.\nඒ තමන් අත්අඩංගුවට ගැනීම වැලැක්වීමේ රිට් ආඥාවක් නිකුත් කරන ලෙස ඉල්ලා හිටපු අමාත්‍ය ජොන්ස්ටන් ප්‍රනාන්දු අභියාචනාධිකරණය හමුවේ ගොනුකළ පෙත්සම සලකා බැලීමෙන් අනතුරුවයි.\nසෝභිත රාජකරුණා සහ ධම්මික ගනේපොල යන අභියාචනාධිකරණ විනිසුවරුන් හමුවේ මෙම පෙත්සම අද කැඳවනු ලැබුවා.\nඑහිදී අභියාචනාධිකරණය විසින් අපරාධ පරීක්ෂණ දෙපාර්තමේන්තුවට ද නියෝගයක් නිකුත් කරමින් දැනුම් දුන්නේ හිටපු අමාත්‍ය ජොන්ස්ටන් ප්‍රනාන්දු රාත්‍රී 8 වනතුරු අත්අඩංගුවට නොගන්නා ලෙසයි.\nඅදාළ රීට් පෙත්සම සම්බන්ධයෙන් අභියාචනාධිකරණය විසින් අවසන් තීන්දුවක් ලබාදෙන තුරු හිටපු අමාත්‍ය ජොන්ස්ටන් ප්‍රනාන්දු සම්බන්ධයෙන් කිසිදු නියෝගයක් නිකුත් නොකරන ලෙසත් මෙහිදී අභියාචනාධිකරණය කොටුව මහේස්ත්‍රාත්වරයාට නියම කළා.\nපසුව පෙත්සම ජුනි 21 වනදා යළි කැඳවීමටයි නියෝග කෙරුණේ.\nපසුගිය මැයි මස 9 වනදා ගාලුමුවදොර සහ අරලියගහ මන්දිරය ඉදිරිපිට ඇතිවූ කලහකාරී සිද්ධින් සම්බන්ධයෙන් හිටපු අමාත්‍ය ජොන්ස්ටන් ප්‍රනාන්දු දැනටමත් සැකකරුවෙකු ලෙස නම් කර තිබෙනවා.\nඔහු අත්අඩංගුවට ගන්නා ලෙස කොටුව මහේස්ත්‍රාත් අධිකරණය ඊයේ (08) වරෙන්තුවක් ද නිකුත් කළා.\nකෙසේ වෙතත්, අද පස්වරුවේ හිටපු අමාත්‍ය ජොන්ස්ටන් ප්‍රනාන්දු සිය නීතිඥවරුන් ද සමගින් කොටුව මහේස්ත්‍රාත් තිලිණ ගමගේගේ මහරගම පිහිටි නිල නිවස වෙත පැමිණ භාර වීමෙන් පසුව ඉන් පිටව ගිය බවයි හිරු අධිකරණ වාර්තාකරු සඳහන් කළේ.",
       "URL": "https://www.hirunews.lk/306685/හිටපු-ඇමති-ජොනී-ශරීර-ඇප-මත-මුදා-හැරේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1107"
}