{
       "Source": "hirunews",
       "Timestamp": "Tuesday, 06 December 2022 - 17:01",
       "Headline": "පුළුවන් නම් ආණ්ඩු බලයක් නැතිව ජනතාවට වැඩ කර පෙන්වන්න - සජිත්ගෙන් විවෘත අභියෝගයක්",
       "News Content": "74 වසරක මෙරට දේශපාලන ඉතිහාසයේ ආණ්ඩු පක්ෂය හෝ විපක්ෂය ඉටු කළ සාම්ප්‍රදායික කාර්යභාරයෙන් එහාට ගොස් වෙනස් වැඩපිළිවෙළක් වත්මන් විපක්ෂය විසින් ඉටු කරන බවත් එබැවින් උනුත් එකයි මුනුත් එකයි කියන දේ වත්මන් විපක්ෂයට අදාළ නොවන බවත් විපක්ෂ නායක සජිත් ප්‍රේමදාස පවසනවා.\nඑමෙන්ම කිසිදු ආකාරයක සමාජ හෝ අධ්‍යාපනික බෙදීමක් තිබිය නොහැකි බවත් සක්වල වැඩසටහන තුළින් නගරබද පාසල්වල මෙන් ම ගම්බද පාසල්වල ද අධ්‍යාපනයේ ගුණාත්මකභාවය වැඩි කර අධ්‍යාපන සවිබල ගැන්වීම සිදු කරන බව පවසන විපක්ෂ නාවකවරයා උසුළු විසුළු කරන දේශපාලනඥයන්ට අභියෝග කර සිටින්නේ පුළුවන් නම් බලයක් නොමැතිව තමන් සමග ජනතාවට සේවය කිරීමට පැමිණෙන ලෙසයි.\nරටක ජීවනාලියවන් දරු පරපුර දැනුම, කුසලතාවය මෙන්ම පහසුකම්වලින් ද පරිපූර්ණ කිරීම වගකීමක් බව විශ්වාස කරමින් ඒ උදෙසා වූ තිරසර අරමුණ පෙරදැරිව විපක්ෂ නායක සජිත් ප්‍රේමදාසගේ සංකල්පයක් ලෙස ක්‍රියාත්මක සක්වල වැඩසටහනට සමගාමීව 42 වන බස් රථය ලෙස රුපියල් හතලිස් හයලක්ෂයක් වටිනා (රු. 4,600,000.00) බස් රථයක් දැරණියගල සිරි සමන් විද්‍යාලයට අද (06) පරිත්‍යාග කරනු ලැබුවා.\nමෙරට ආණ්ඩුක්‍රම ව්‍යවස්ථාවේ මූලික අයිතිවාසිකම් පරිච්ඡේදයේ දේශපාලන සහ මානව අයිතින් පමණක් තිබෙන නිසා සමගි ජන බලවේග රජයක් තුළ පවතින ආණ්ඩුක්‍රම ව්‍යවස්ථාව සංශෝධනය කර එහි මූලික අයිතිවාසිකම් යටතට ආර්ථීක, සමාජීය, අධ්‍යාපනික, සංස්කෘතිය, සෞඛ්‍ය, ආගමික ආදී අයිතීන් ලබා දෙන බවත් විපක්ෂ නායකවරයා එහිදී වැඩිදුරටත් පැවසුවා.",
       "URL": "https://www.hirunews.lk/322105/පුළුවන්-නම්-ආණ්ඩු-බලයක්-නැතිව-ජනතාවට-වැඩ-කර-පෙන්වන්න-සජිත්ගෙන්-විවෘත-අභියෝගයක්",
       "Category": "Local News",
       "Parent URL": "https://www.hirunews.lk/local-news.php?pageID=684"
}