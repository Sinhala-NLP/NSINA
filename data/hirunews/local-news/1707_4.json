{
       "Source": "hirunews",
       "Timestamp": "Tuesday, 07 September 2021 - 11:45",
       "Headline": "තීරණාත්මක තරගයේ දී ශ්‍රී ලංකා කණ්ඩායමේ වෙනස්කම් දෙකක් ?",
       "News Content": "ශ්‍රී ලංකාව සහ දකුණු අප්‍රිකාව අතර තරග තුනකින් සමන්විත එක්දින ක්‍රිකට් තරගාවලියේ තුන්වන සහ අවසන් තීරණාත්මක තරගය අද (07) කොළඹ ආර්. ප්‍රේමදාස ක්‍රීඩාංගණයේ දී පැවැත්වීමට නියමිත යි.\nතරගාවලියේ පළමු එක්දින තරගය ලකුණු 14කින් ජයග්‍රහණය කරමින් ශ්‍රී ලංකා කණ්ඩායම හොඳින් තරගාවලියට ප්‍රවිෂ්ට වුව ද වර්ෂාවෙන් බාධා පැමිණි දෙවැනි එක්දින තරගයේ දී ඔවුන් දකුණු අප්‍රිකානු කණ්ඩායම හමුවේ ලකුණු 6 කින් පරාජය වුණා.\nඒ අනුව අද පැවැත්වෙන තෙවැනි එක්දින තරගය කණ්ඩායම් දෙකට ම එක සේ වැදගත් වනු ඇති.\nඒ මෙම තරගයෙන් ජයග්‍රහණය ලබා ගන්නා කණ්ඩායමට එළඹෙන ලෝක කුසලාන තරගාවලියට සෘජු ව සුදුසුකම් ලැබීමේ අවස්ථාවක් හිමි වන නිසාවෙන්.\nමේ අතර අද තරගයේ දී කණ්ඩායමේ සිදු විය හැකි වෙනස්කම් පිළිබඳ යම් ඉඟියක් කළ පුහුණුකරු මිකී ආතර් කියා සිටියේ, බොහෝ විට අංක 3 පිතිකරු භානුක රාජපක්ෂ වෙනුවට ජ්‍යේෂ්ඨ ඉදිරි පෙළ පිතිකරුවකු වෙන දිනේෂ් චන්දිමාල් කැඳවා ගැනීමට ඉඩ ඇති බව යි.\nඑමෙන්ම, කඩුලු රැකීමේ දී දුර්වලතා පෙන්නුම් කළ මිනෝද් භානුක වෙනුවටත් චන්දිමාල් ආදේශ කිරීමට ඇති හැකියාව මෙහි දී ඔහු පෙන්වා දුන්නා.\nඑමෙන්ම, අද තරගයේ දී ශ්‍රී ලංකා වේගපන්දු බලඇණිය ශක්තිමත් කිරීමට බිනුර ප්‍රනාන්දු කැඳවීමේ අවස්ථාවක් ද ඇති බවයි ඊයේ පැවැති ප්‍රවෘත්ති සාකච්ඡාවේ දී ශ්‍රී ලංකා කණ්ඩායමේ පුහුණුකරු ඉඟි කළේ.\nදඟ පන්දු යවන්නන් වන අකිල ධනංජය හෝ ප්‍රවීන් ජයවික්‍රම වෙනුවට රමේෂ් මෙන්ඩිස් හෝ මහේෂ් තීක්ෂණ කණ්ඩායමට ගෙන ඒම සඳහා ද අවස්තාවක් ඇති බවත් මෙහි දී ඉඟි කෙරුණා.\nමේ අතර අන්තර්ජාලය ඔස්සේ ක්‍රිකට් වැඩසටහනකට එක් වූ ශ්‍රී ලංකා කණ්ඩායමේ හිටපු සුපිරි වේග පන්දු යවන්නෙකු වන ලසිත් මාලිංග කියා සිටියේ, අකිල ධනංජය හෝ ප්‍රවීන් ජයවික්‍රම වෙනුවට බිනුර ප්‍රනාන්දු කණ්ඩායමට කැඳවීම මේ මොහොතේ දී සිදු කළ යුතු නුවණැති ම ක්‍රියාව බව යි.\nඑමෙන්ම ඉදිරිපෙළ ක්‍රීඩක භානුක රාජපක්ෂට තවත් අවස්ථාවක් ලබා දිය යුතු බව ඔහු මෙහි දී කියා සිටියා.",
       "URL": "https://www.hirunews.lk/281584/තීරණාත්මක-තරගයේ-දී-ශ්‍රී-ලංකා-කණ්ඩායමේ-වෙනස්කම්-දෙකක්",
       "Category": "Local News",
       "Parent URL": "https://www.hirunews.lk/local-news.php?pageID=1707"
}