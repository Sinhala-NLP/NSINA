{
       "Source": "hirunews",
       "Timestamp": "Friday, 25 March 2022 - 10:47",
       "Headline": "ඕස්ට්‍රේලියානු ක්‍රිකට් කණ්ඩායමේ ශ්‍රී ලංකා තරග සංචාරයේ තරග කාල සටහන එළියට",
       "News Content": "එක් දින තරග පහකට, පන්දුවාර 20 තරග තුනකට, සහ ටෙස්ට් තරග දෙකකට එක්වීම සඳහා ඕස්ට්‍රේලියානු ක්‍රිකට් කණ්ඩායම ලබන ජුනි සහ ජූලි මාසවල දී මෙරට සංචාරයක නිරත වනවා.\nඔස්ට්‍රෙලියානු කණ්ඩායම එක්වන පන්දුවාර විස්ස තරග තුනෙන් පළමු තරගය ජූනි 07 වන දා කොළඹ ආර් ප්‍රේමදාස ක්‍රිකට් ක්‍රීඩාංගණයේදී පැවැත්වෙන අතර දෙවැනි තරගය ජූනි 8 වැනි දා පැවැත්වීමට නියමිතව ඇත්තේ ද එම ක්‍රීඩාංගනයේදීයි.\nකණ්ඩායම් දෙක අතර තුන්වන පන්දුවාර විස්ස තරගය පල්ලේකැලේ ජාත්‍යන්තර ක්‍රීඩාංගනයේ දී පැවැත්වීමට කටයුතු යොදා තිබෙනවා.\nදෙරට අතර තරග 5කින් සමන්විත එක්දින ක්‍රිකට් තරගාවලියේ පළමු තරග දෙකම පැවැත්වෙන්නේ පල්ලෙකැලේ ජාත්‍යන්තර ක්‍රිකට් ක්‍රීඩාංගණයේ දීයි.\nඑම තරග දෙක පිළිවෙළින් ජුනි 14 සහ 16 යන දෙදින තුළ දී පැවැත්වෙනු ඇති.\nකොළඹ ආර් ප්‍රේමදාස ජාත්‍යන්තර ක්‍රිකට් පිටියේ දී තරගාවලියේ ඉතිරි එක්දින තරග තුන පැවැත්වීමට නියමිත අතර එම තරග ජූනි මස 19, 21 සහ 24 යන දිනවල දී පැවැත්වීමටයි සැළසුම් කර ඇත්තේ.\nදෙරට අතර පළමු ටෙස්ට් තරගය ගාල්ල ජාත්‍යන්තර ක්‍රීඩාංගණයේ දී පැවැත්වෙන අතර එය ආරම්භ කෙරෙන්නේ ජුලි මස 29 වන දායි.\nකණ්ඩායම් දෙක අතර දෙවන ටෙස්ට් තරගය ජූලි 8 වැනි දින ආරම්භ කෙරෙන අතර එම තරගයෙන් අනතුරුව ඔස්ට්‍රෙලියානු කන්ඩායමේ ශ්‍රී ලංකා සංචාරය නිමා වනු ඇති.",
       "URL": "https://www.hirunews.lk/300348/ඕස්ට්‍රේලියානු-ක්‍රිකට්-කණ්ඩායමේ-ශ්‍රී-ලංකා-තරග-සංචාරයේ-තරග-කාල-සටහන-එළියට",
       "Category": "Local News",
       "Parent URL": "https://www.hirunews.lk/local-news.php?pageID=1272"
}