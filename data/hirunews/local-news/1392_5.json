{
       "Source": "hirunews",
       "Timestamp": "Friday, 28 January 2022 - 11:48",
       "Headline": "කොවිඩ් වැලඳුණු පසු දියවැඩියාව (වීඩියෝ)",
       "News Content": "කෝවිඩ් රෝගය වැලඳුණු පුද්ගලයන් අතර කොවිඩ් රෝගය වැලඳී මාස තුනත් හයත් අතර කාලයක් යන විට දියවැඩියා රෝගය ඉස්මතු වීමේ අවදානමක් ඇති බව ශ්‍රී ලංකා දියවැඩියා සම්මේලනයේ සභාපති විශේෂඥ වෛද්‍ය මනිල්ක සුමනතිලක පවසනවා.\nඒ අනුව විශේෂඥ වෛද්‍යවරයා අවධාරණය කරන්නේ කෝවිඩ් රෝගය වැළඳුණු පුද්ගලයින් මාස හයකට පමණ පසු ඔවුන්ගේ රුධිරයේ සීනි පරිමාව පරික්ෂා කර ගැනීම යහපත් බවයි.\nමීට පෙර දියවැඩියා අවදානමක් නොතිබුණු, පවුලේ කිසිවකුටත් දියවැඩියාව නොමැති, වයසින් අඩු පුද්ගලයින් පවා මෙලෙස අලුතෙන් දියවැඩියා රෝගයට ගොදුරු වීමේ ප්‍රවණතාවක් ලෝකයේ දක්නට ලැබෙන බව විශේෂඥ වෛද්‍ය මනිල්ක සුමනතිලක පවසනවා.\nවෛද්‍ය සුමනතිලක මේ අදහස් පළ කළේ, අද උදෑසන පැවති ප්‍රවෘත්ති සාකච්ඡාවකදී යි.\nමෙහි දී වැඩිදුරටත් අදහස් දැක්වූ විශේෂඥ වෛද්‍යවරයා කියා සිටියේ, omicron ආසාදනයෙන් ගැලවීමට නම් අත්‍යාවශ්‍යයෙන්ම booster එන්නත ලබාගත යුතු බවයි.\nඑම එන්නත ලබා ගැනීමෙන් අනතුරුව රෝගය ආසාදනය වුවද එම ආසාදන තත්ත්වය එතරම් බරපතළ අදියර කරා යොමු නොවන බවයි ඔහු අවධාරණය කළේ.\nඑමෙන්ම මේ වන විට අප රට කොවිඩ් අසාදිත වුවන් ගේ වර්ගීකරණයේ රතු කලාපයේ සිට කොළ කලාපයට පැමිණ ඇති බවත් දිවයින පුරා ඔමික්‍රොන් ප්‍රභේදය ශීඝ්‍ර ව පැතිර ගොස් නැවතත් අප රට රතු කලාපයක් බවට පත් වුව හොත් ඒය සංචාරක කර්මාන්තයට පවා බරපතළ හානි ගෙන දෙන කාරණයක් බවත් ඔහු සඳහන් කළා.",
       "URL": "https://www.hirunews.lk/295436/කොවිඩ්-වැලඳුණු-පසු-දියවැඩියාව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1392"
}