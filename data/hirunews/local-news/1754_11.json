{
       "Source": "hirunews",
       "Timestamp": "Saturday, 14 August 2021 - 19:58",
       "Headline": "කොරෝනා රෝගීන්ගේ මරණ අනුපාතය පිලිබඳ රජයේ වෛද්‍යවරුන්ගේ සංගමයෙන් අනාවරණයක්",
       "News Content": "මෙරටින් වාර්තා වන කොරෝනා රෝගීන්ගේ මරණ අනුපාතය බිය ගන්වන සුළු මට්ටමේ ඉහළ අගයක් ගන්නා බව රජයේ වෛද්‍යවරුන්ගේ සංගමය පවසනවා.\nඔවුන් පෙන්වා දෙන්නේ ශ්‍රී ලංකාවේ කොරෝන මරණ අනුපාතය (CFR - Case Fatality Rate) දළ වශයෙන් සියයට පහකට(5.13%)කට මදක් වැඩි බවයි.\nමෙය ලොව අන් රටවල් හා සසඳා බලන විට ද බෙහෙවින් ඉහළ අගයක්.\nනවසීලන්තය, භූතානය, සිංගප්පූරුව, මහා බ්‍රිතාන්‍ය, ඇමරිකා එක්සත් ජනපදය, ඉන්දියාව සහ ශ්‍රී ලංකාව පාදක කරගත් දත්ත සටහනක් ගෙන හැර දක්වන ඔවුන් පෙන්වා දෙන්නේ එම සංසන්දනයන් අනුව ශ්‍රී ලංකාවේ තත්ත්වය අතිශය බැරෑරුම් මට්ටමක ඇති බවයි.\nශ්‍රී ලංකාවේ පූර්ණ එන්නත්කරණ ප්‍රතිශතය දැක්වෙන්නේ 18%ක් ලෙසටයි.\nමෙය සාර්ථකව එන්නත්කරණය සිදු කරන ලද එක්සත් අරාබි එමිර් රාජ්‍යය, සිංගප්පූරුව, නවසීලන්තය, බ්‍රිතාන්‍ය සහ ඇමරිකාව වැනි රටවල් හා සසඳා බලන විට ඉතා පහල ප්‍රතිශතයක්.\nඑමෙන්ම කොවිඩ් 19 පරීක්ෂණ මගින් හදුනා ගන්නා රෝගීන්ගේ ප්‍රතිශතය ද අනෙක් රටවල් හා සසඳා බලන විට ඉතා ඉහළ අගයක් ගැනීම ද අතිශය අවදානම් තත්ත්වයක් බව ඔවුන් පෙන්වා දෙනවා.\nමෙම වාර්තාවට අනුව ශ්‍රී ලංකාවේ කෝවිඩ් 19 රෝගීන් වාර්තා වීමේ ප්‍රතිශතය දැක්වෙන්නේ 24.70% ක් වැනි ඉතා ඉහළ මට්ටමකයි.\nඑය ද අනෙක් රටවල් හා සංසන්දනය කර බැලීමේදී බිය ගන්වන සුළු ප්‍රතිශතයක්.\nනවසීලන්තය, භූතානය, සිංගප්පූරුව, වැනි රටවල මෙම ප්‍රතිශතය බිංදුවෙන් පහළ දැක්වෙන අතර අසල්වැසි ඉන්දියාවේ ද එය දැක්වෙන්නේ  2.40% ලෙසටයි.\nරජයේ වෛද්‍ය නිලධාරීන්ගේ සංගමය වැඩිදුරටත් පෙන්වා දෙන්නේ මෙරට දී සිදු කෙරෙන පී.සී.ආර් පරීක්ෂණ ප්‍රමාණය අඩු බැවින් හඳුනා නොගත් රෝගීන් විශාල ප්‍රමාණයක් සමාජයේ ඇති තත්ත්වයක් තුළ සිදු කරන සීමිත පී.සී.ආර් පරීක්ෂණ හරහා හෙළි වන මෙම කරුණු  බරපතල සෞඛ්‍ය අවදානමක පෙර මග ලකුණු පෙන්වන බවයි.  ​\nශ්‍රී ලංකාවේ මේවන විට එක් කොවිඩ් රෝගියෙකු හදුනා ගැනීම සඳහා සිදුකරන පී.සී.ආර් පරීක්ෂණ සංඛ්‍යාව දැක්වෙන්නේ 6.3 වැනි ඉතා පහල අගයකයි.\nකොවිඩ් පාලනය හොඳින් සිදු කරන නවසීලන්තය වැනි රටවල එක් රෝගියකු හදුනා ගැනීම සඳහා පී.සී.ආර් පරීක්ෂණ 4000 ඉක්මවා සිදු කරන තත්ත්වයක මෙම සංඛ්‍යා ලේඛන ද ලොමු ඩැහැ ගන්වන සුළු බවයි රජයේ වෛද්‍ය නිලධාරීන්ගේ සංගමය අවධාරණය කරන්නේ.\nමේ සඳහා වසංගත රෝග විද්‍යා ඒකකය විවිධ අර්ථකථන ලබා දෙමින් නිදහස්ට කරුණු කීවද, ශ්‍රි ලංකාවේ දිනකට සිදු කරන පී.සී.ආර් පරීක්ෂණ ප්‍රමාණය වසංගතය සාර්ථකව පාලනය සඳහා කිසිසේත්ම ප්‍රමාණවත් නොවන බවට ඔවුන් පවසනවා.",
       "URL": "https://www.hirunews.lk/279712/කොරෝනා-රෝගීන්ගේ-මරණ-අනුපාතය-පිලිබඳ-රජයේ-වෛද්‍යවරුන්ගේ-සංගමයෙන්-අනාවරණයක්",
       "Category": "Local News",
       "Parent URL": "https://www.hirunews.lk/local-news.php?pageID=1754"
}