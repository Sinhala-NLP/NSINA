{
       "Source": "hirunews",
       "Timestamp": "Friday, 25 November 2022 - 11:24",
       "Headline": "\"ගෝඨාභයටත් මටත් අත් වුණේ එක ම ඉරණම\" - මෛත්‍රීපාල (වීඩියෝ)",
       "News Content": "පාස්කු ප්‍රහාරයේ දී සහ අරගලයේ දී තමාට සහ ගෝඨාභය රාජපක්ෂට වූයේ එක ම දේ යැ යි මෛත්‍රීපාල සිරිසේන පවසනවා.\nඒ, ඊයේ (24) පාර්ලිමේන්තුව අමතමින්.\nඑම සිද්ධි දෙකේ දී ම ආරක්ෂක අංශ විසින් නිසි තොරතුරු ලබා දී තමා මෙන්ම ගෝඨාභය රාජපක්ෂ ව ද දැනුම්වත් නො කළ බව යි මෛත්‍රීපාල සිරිසේන පවසන්නේ.\nපාස්කු ප්‍රහාරයට පෙර ඒ පිළිබඳ ආරක්ෂක අමාත්‍යාංශයේ ඉහළ නිලධාරින් කඩදාසි හුවමාරු කිරීම විනා තමාට එක් දුරකතන ඇමතුමක් හෝ ලබා දී ඒ ගැන දැනුම් නො දුන් බවත් මෛත්‍රීපාල සිරිසේන සඳහන් කරනවා.\nඑසේ කර පාස්කු ප්‍රහාරයේ වගකීම තමා මත පැටවූ බව යි ඔහු සඳහන් කරන්නේ.\nජූලි 9 වැනි දා ද අරගළය සඳහා කොළඹට එන්නේ පුරවැසියන් 25,000ක් පමණ බව බුද්ධි අංශ විසින් හිටපු ජනාධිපතිවරයාට දැනුම් දීමත් එවැනි ම අක්‍රමවත් තත්ත්වයක් බවත් මත්‍රීපාල සිරිසේන සඳහන් කරනවා.\nනමුත් නො සිතූ පරිදි කොළඹට පුරවැසියන් ලක්ෂ 4ක් පමණ පැමිණි බවත් ඔවුන් ජල හා කඳුළු ගෑස් මත නවතාලිය නො හැකි වූ බවත් මෛත්‍රීපාල සිරිසේන සඳහන් කරනවා.",
       "URL": "https://www.hirunews.lk/321235/ගෝඨාභයටත්-මටත්-අත්-වුණේ-එක-ම-ඉරණම-මෛත්‍රීපාල-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=710"
}