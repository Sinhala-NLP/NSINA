{
       "Source": "hirunews",
       "Timestamp": "Saturday, 23 September 2023 - 7:49",
       "Headline": "ආසියානු ක්‍රීඩා උළෙලේ නිල ආරම්භය අදයි",
       "News Content": "19 වන ආසියානු ක්‍රීඩා උළෙල චීනයේ හංජෝ නුවරදී අද නිල වශයෙන් ආරම්භ වීමට නියමිතයි. එය අවසන් වන්නේ ලබන මස 8 වනදායි.\nකෙසේ වෙතත් පසුගිය 19 වනදා සිට එහි කාන්තා ක්‍රිකට්, පාපන්දු, බීච් වොලිබෝල් සහ වොලිබෝල් යන තරග ඉසව් ආරම්භ කර තිබුණා.\nඊයේ පැවති කාන්තා විස්සයි විස්ස ක්‍රිකට් තරගයකින් තායිලන්ත කාන්තා කණ්ඩායම පරදවා කඩුලු අටක ජයක් ලැබීමට ශ්‍රී ලංකා කාන්තා පිල සමත්වුණා.\nඑම ජයග්‍රහණයත් සමඟ ශ්‍රී ලංකා කණ්ඩායම අවසන් පූර්ව වටයට සුදුසුකම් ලබාගත්තා.\nඒ අනුව අවසන් පූර්ව වටයේ ශ්‍රී ලංකාව සහ පාකිස්තානය මෙන්ම ඉන්දියාව සහ බංග්ලාදේශය අතර තරග දෙක හෙට පැවැත්වීමට නියමිතයි.\nඑහි අවසන් මහා තරගය පැවැත්වෙන්නේ ලබන සඳුදායි.\nආසියානු ක්‍රීඩා උලෙල සඳහා රටවල 45 කින් ක්‍රීඩක ක්‍රීඩිකාවන් ඉසව් 40 ක් යටතේ තරග වදිනු ඇති. ශ්‍රී ලංකාව ක්‍රීඩා ඉසව් 21 ක් සඳහා සහභාගි වන අතර, ඒ සඳහා මෙරටින් පිටව ගොස් ඇති ක්‍රීඩක ක්‍රීඩිකාවන් සංඛ්‍යාව 96 ක්.",
       "URL": "https://www.hirunews.lk/349143/ආසියානු-ක්‍රීඩා-උළෙලේ-නිල-ආරම්භය-අදයි",
       "Category": "Local News",
       "Parent URL": "https://www.hirunews.lk/local-news.php?pageID=12"
}