{
       "Source": "hirunews",
       "Timestamp": "Sunday, 05 March 2017 - 6:37",
       "Headline": "රුවන්වැල්ලේ අනතුරකින් 3 දෙනෙකු මරුට",
       "News Content": "රුවන්වැල්ල අමිතිරිගල ප්‍රදේශයේ සිදුවු රිය අනතුරකින් 3 දෙනෙකු ජීවිතක්ෂයට පත්ව තිබෙනවා.\nතවත් 6 දෙනෙකු අනතුරින් තුවාල ලබා ඇති බවයි පොලිසිය කියාසිටියේ.\nඊයේ සවස 6.45 ට පමණ තල්දුව ඌරාපොළ මාර්ගයේ අමිතිරිගල විහාරස්ථානය අසලදී මෙම අනතුර සිදුව ඇත්තේ වෑන් රථයක් සහ බස් රථයක් මුහුණට මුහුණලා ගැටීමෙන්.\nඅනතුරින් බරපතල තුවාල ලැබු 8 දෙනෙකු අවිස්සාවේල්ල රෝහලට ඇතුලත් කිරීමෙන් අනතුරුව 3 දෙනෙකු මියගොස් තිබෙනවා.\nමරණයට පත්වී ඇත්තේ වෑන් රථයේ රියදුරා සහ එහි ගමන් කල කාන්තාවන් දෙදෙනෙක්.\nඔවුන් යක්කල ප්‍රදේශයේ පදිංචිකරුවන් පිරිසක් බවට අනාවරණ වී තිබෙනවා.\nතුවාල ලැබු 6 දෙනා අතර කාන්තාවන් 3 දෙනෙකු ද වනවා.\nඉන් එක් කාන්තාවක් වැඩිදුර ප්‍රතිකාර සඳහා කොළඹ ජාතික රෝහලට මාරු කර යවා ඇති බවයි පොලිසිය කියාසිටියේ.\nඅනතුරට සම්බන්ධ බස් රථයේ රියදුරා පොලිස් අත්අඩංගුවට ගෙන තිබෙනවා.",
       "URL": "https://www.hirunews.lk/156081/රුවන්වැල්ලේ-අනතුරකින්-3-දෙනෙකු-මරුට",
       "Category": "Local News",
       "Parent URL": "https://www.hirunews.lk/local-news.php?pageID=4631"
}