{
       "Source": "hirunews",
       "Timestamp": "Saturday, 06 May 2023 - 16:01",
       "Headline": "තුන්වන චාල්ස් රජුගේ රාජාභිෂේකය ඇරඹේ",
       "News Content": "බ්‍රිතාන්‍යයේ තුන්වන චාල්ස් රජුගේ රාජාභිෂේක උත්සවය හෙවත් ඔටුනු පැළදීමේ උත්සවය වෙස්මිනිස්ටර් ඇබේ දේවස්ථානයේ දී මේ වනවිට ආරම්භ වී තිබෙනවා.\nඒ දෙස් විදෙස් ආරාධිතයන් 2000 කගේ සහභාගිත්වයෙන්.\nබ්‍රිතාන්‍යයේ තුන්වන චාල්ස් රජු සමග රජ මෙහෙසිය කැමිලා ද මෙහි දී ඔටුනු පළඳිනු ලබනවා.\nරාජාභිෂේක උත්සවය පැවති වෙස්මිනිස්ටර් ඇබේ දේවස්ථානය වෙත චාල්ස් රජු සහ කැමිලා බිසව බකිංහැම් මාලිගයේ සිට පැමිණියේ විශේෂ රාජකීය පෙරහරකින්.\nරජු සහ රැජින එම රාජකීය පෙරහරේ පැමිණීමට යොදා ගෙන තිබුණේ දෙවන එලිසබෙත් රැජින විසින් භාවිත කළ රැජිනගේ දියමන්ති ජුබිලි අශ්ව කරත්තයයි.\nවෙස්මිනිස්ටර් ඇබේ දේවස්ථානය වෙත පැමිණෙන මග දෙපස රැස්වූ විශාල ජනකායක් චාල්ස් රජු සහ කැමිලා බිසවට සුබ පැතුම් එක් කළා.\nරාජාභිෂේකය පැවැත්වෙන දේවස්ථානයට පැමිණි පසු චාල්ස් රජු එඩ්වඩ් රජුගේ අසුන යනුවෙන් හදුන්වා ඇති විශේෂ රාජාභිෂේක පුටුවෙහි අසුන් ගත් අතර එය සියවස් ගණනාවක් ඉපැරණි කැටයම් සහිත ලී පුටුවක් වීම විශේෂත්වයක්.\nරාජකීයයන් කිරුළු පැළදීමේදී අසුන් ගැනීමට මෙම පුටුව යොදා ගැනීම බි්‍රතාන්‍ය සම්ප්‍රදායයි.\nමෙම පුටුව පළමු වරට භාවිත කරනු ලැබුවේ 1296 වසරේදී පළමුවැනි එඩ්වඩ් රජු විසින්.\nඔටුනු පැළදීමට පෙර ලබාදෙන ප්‍රතිඥාව මේ වනවිට තුන්වන චාල්ස් රජු විසින් ලබාදෙමින් සිටින අතර ඉන් අනතුරුවයි ඔටුනු පැළදීම සිදුකෙරෙන්නේ.",
       "URL": "https://www.hirunews.lk/334412/තුන්වන-චාල්ස්-රජුගේ-රාජාභිෂේකය-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=365"
}