{
       "Source": "hirunews",
       "Timestamp": "Thursday, 21 April 2016 - 19:06",
       "Headline": "ලග්ගල අවි සොරකම ගැන සොයන්න පොලිසිය, පොලිසිය පිටුපසම ලූහුබඳී",
       "News Content": "ලග්ගල පොලිස් ස්ථානයේ සිදුවූ ගිනි අවි සොරකම සම්බන්ධයෙන් පැති 3 ක් ඔස්සේ රහස් පොලිසිය පරීක්ෂණ ආරම්භ කර තිබෙනවා.\nපොලිසිය සදහන් කළේ එදින රාත්‍රියේ රාජකාරියේ නිරතව සිටි සියලූම පොලිස් නිලධාරින්ගේ රුධිර සාම්පල් රජයේ රස පරීක්ෂකවරයා වෙත යොමුකිරීමට කටයුතු කර ඇති බවයි.\nගිනි අවි සොරකම සිදුවීමට පෙර ලග්ගල පොලීසියේ නිලධාරීන් කිහිපදෙනෙකු එක්ව මත්පැන් සාදයක් පවත්වා ඇති බවට ද මේ වනවිට තොරතුරු අනාවරණ වී තිබෙනවා.\nපොලීසිය තුළ පවත්වා ඇති මෙම සාදයට පිටස්තර පුද්ගලයන් කිහිපදෙනෙකුද සම්බන්ධ වී ඇති බවට හෙළිවී ඇති බවයි ජ්‍යෙෂ්ඨ පොලිස් නිලධාරියෙකු හිරු ප්‍රවෘත්ති අංශයට කියා සිටියේ.\nඅප්‍රේල් 13 වනදා රාත්‍රියේ ලග්ගල පොලීසියේ රථවාහන අංශයේ ස්ථානාධිපතිවරයාගේ කාමරය තුළ නිලධාරීන් කිහිපදෙනෙකු එක්ව මත්පැන් සාදයක් පවත්වා ඇති අතර, එය මැදියම් රාත්‍රිය වනතුරු පැවති බවට තොරතුරු හෙළිවී තිබෙනවා.\nකෙසේ වෙතත්, පසුදා අලූයම ලග්ගල පොලීසියේ ගිනි අවි තැන්පත් කර ඇති ආරක්ෂක පෙට්ටිය විවෘත කර එහි තිබූ ටී 56 ගිනි අවියක් සහ රිවෝල්වර 5 ක් සොරකම් කර තිබුණා.\nපසුව සිදුකළ පරීක්ෂණවලදී මෙම ගිනි අවි සොයාගනු ලැබුවේ ලග්ගල පොලිසියට කිලෝමීටර් 5 ක් පමණ දුරින් පිහිටි වැල්ලෙවෙල - සදගල විහාරස්ථානයේ ජල ටැංකියක් අසල දමා ගොස් තිබියදියි.\nඅවි සොරකම සිදුවන අවස්ථාවේ සේවයේ නිරතව සිටි නිලධාරින් තුන්දෙනෙකුගේ වැඩ තහනම් කිරීමටද පියවර ගැනුනා.\nමේ අතර සොයාගත් ගිනි අවි කොළඹ පිහිටි අපරාධ පරීක්ෂණ දෙපාර්තමේන්තු මූලස්ථානය වෙත රැගෙන ආවේ වැඩිදුර පරීක්ෂණ සඳහායි. එමෙන්ම ලග්ගල ප්‍රදේශයේ මැණික් ව්‍යාපාරිකයෙක්, පොලිස් කොස්තාපල්වරු දෙදෙනෙක් ඇතුලූ 150 දෙනෙකුගෙන් පමණ අපරාධ පරීක්ෂණ දෙපාර්තමේන්තුව ප්‍රකාශ සටහන් කරගෙන තිබෙනවා.\nමේ දක්වා සිදුකළ පරික්ෂණවලදී අනාවරණ වී ඇත්තේ ලග්ගල පොලීසිය තුළ සිදුවූ අභ්‍යන්තර කුමන්ත්‍රණයක ප්‍රතිඵලයක් ලෙස අවි සොරකම සිදුව ඇති බවටයි.\nකෙසේ වෙතත්, සිද්ධිය සම්බන්ධයෙන් මේ වනවිට පැති තුනකින් පරීක්ෂණ ආරම්භ කර  තිබෙනවා.\nප්‍රදේශයේ මැණික් ව්‍යාපාරිකයෙකුගේ උපදෙස් මත මෙම ගිනි අවි සොරකම සිදුව ඇති බවට ලද තොරතුරක් මත එක් පරීක්ෂණයක් ද, හිටපු ස්ථානාධිපතිවරයාගේ උපදෙස් මත මෙම ගිනි අවි සොරකම සිදුව ඇත්ද යන්න පිළිබදව ද පරීක්ෂණ ආරම්භ කර ඇති බව සදහන්.\nඑමෙන්ම, ලග්ගල පොලිස් ස්ථානයේ ස්ථානාධිපතිවරයා අපහසුතාවයට පත් කිරීම සදහා පොලිසිය එම නිලධාරින් දෙකට බෙදී මෙය සිදුකර ඇත් ද යන්න පිළිබදව ද පරීක්ෂණ ආරම්භ කර ඇති බවයි පොලිසියේ උසස් නිලධාරියෙකු හිරු ප්‍රවෘත්ති අංශයට වැඩිදුරටත් කියා සිටියේ.",
       "URL": "https://www.hirunews.lk/131410/ලග්ගල-අවි-සොරකම-ගැන-සොයන්න-පොලිසිය-පිටුපසම-ලූහුබඳී",
       "Category": "Local News",
       "Parent URL": "https://www.hirunews.lk/local-news.php?pageID=5079"
}