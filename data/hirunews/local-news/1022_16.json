{
       "Source": "hirunews",
       "Timestamp": "Thursday, 14 July 2022 - 10:01",
       "Headline": "සාමකාමීව බලය පැවරීමකට සහාය වන්නැ යි එක්සත් ජාතීන්ගේ මානව හිමිකම් කාර්යාලයෙන් ඉල්ලීමක්",
       "News Content": "ප්‍රචණ්ඩකාරි ක්‍රියාවන්ගෙන් වැළකී සාමකාමීව බලය පැවරීමකට සහය ලබා දෙන්නැයි එක්සත් ජාතීන්ගේ මානව හිමිකම් පිළිබඳ මහ කොමසාරිස් කාර්යාලය සියලු පාර්ශවයන්ගෙන් ඉල්ලා සිටිනවා.\nනීතියට ගරු කරමින් සිවිල් පාර්ශව සම්බන්ධ වූ පුළුල් ක්‍රියාවලියක් අවශ්‍ය බවයි එම කාර්යාලය සඳහන් කළේ.\nසියලු නායකයින්ගේ ජීවත් වීමේ අයිතියට සහ දේපලවලට ගරු කළ යුතු බව එක්සත් ජාතීන්ගේ මානව හිමිකම් පිළිබඳ මහකොමසාරිස් කාර්යාලය පෙන්වා දෙනවා.\nමේ අතර, ශ්‍රී ලංකාව තුළ සිදුවන ප්‍රචණ්ඩකාරී ක්‍රියා හෙලා දකින බව මෙරට ඇමරිකානු තානාපතිණි ජූලි චංග් පවසනවා.\nට්විටර් පණිවුඩයක් නිකුත් කරමින් ඇය කියා සිටියේ, ආර්ථික සහ දේශපාලන වශයෙන් ඉක්මන් විසදුමක් මෙරටට අවශ්‍ය බවයි.\nඑමෙන්ම සියලු ජනතාව රට ගැන සිතා කටයුතු කරන ලෙසද ඇමරිකානු තානාපතිවරයා නිකුත් කළ ට්විටර් පණිවුඩයේ සදහන්.\nරට තුල බල හුවමාරුවක් සිදු වන්නේ නම් එය සාමකාමීව සිදුවිය යුතු බවයි ඇය වැඩිදුරටත් කියා සිටියේ.\nඑමෙන්ම ජගත් මහලේකම් අන්තෝනියෝ ගුටේරස් ට්විටර් පණිවුඩයක් නිකුත් කරමින් කියා සිටියේ, සාමකාමී බල හුවමාරුවකට ශ්‍රී ලංකාවේ බලධාරින් කටයුතු කළ යුතු බවයි.\nඑමෙන්ම සියලු දේශපාලන පක්ෂ එක්ව මෙම තත්ත්වයට විසදුම් ලබාදිය යුතු බවද ඔහුගේ ට්විටර් පණිවුඩයේ වැඩිදුරටත් සඳහන්.\nමේ අතර ශ්‍රී ලංකාවේ පවතින අර්බුදයට හේතුව රුසියාව බව යුක්රේන ජනාධිපති ව්ලැද්මීර් සෙලෙන්ස්කි ප්‍රකාශ කළා.\nඔහු පෙන්වා දෙන්නේ, ආහාර සහ අනෙකුත් කෘෂිකාර්මික නිෂ්පාදන අවහිර කිරීම ලොවපුරා නොසන්සුන්තාවයක් ඇති කිරීමට හේතු වී ඇති බවයි.\nසෝල්හි පැවති ආසියානු නායකත්ව සමුළුව අමතමින් යුක්රේන ජනාධිපතිවරයා තවදුරටත් කියා සිටියේ, යුක්රේනය ආක්‍රමණය කිරීමේ දී රුසියාව භාවිත කර ඇති එක් උපක්‍රමයක් නම් ආර්ථික කම්පනයක් ඇති කිරීම බවයි.",
       "URL": "https://www.hirunews.lk/309945/සාමකාමීව-බලය-පැවරීමකට-සහාය-වන්නැ-යි-එක්සත්-ජාතීන්ගේ-මානව-හිමිකම්-කාර්යාලයෙන්-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=1022"
}