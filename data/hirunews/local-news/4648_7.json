{
       "Source": "hirunews",
       "Timestamp": "Wednesday, 22 February 2017 - 18:39",
       "Headline": "බෝට්ටු අනතුරින් මියගිය පිරිසක් දහස් ගණනකගේ සෝ සුසුම් මැද අවසන් ගමන් යයි (ඡායාරූප)",
       "News Content": "කළුතර - කටුකුරුන්ද මුහුදු තීරයේ සිදු වු බෝට්ටු අනතුරින් අතුරුදන්වූ කාන්තාවකගේ මළ සිරුරක් අද පස්වරුවේ සොයාගැනුනා.\nඒ අනුව සිද්ධියෙන් මියගිය පුද්ගලයින්ගේ සංඛ්‍යාව මේ වනවිට 15 දක්වා ඉහළ ගොස් තිබෙනවා.\nඅනතුරින් අතුරුදන්වූ 13 හැවිරිදි දැරිය සම්බන්ධයෙන් මෙතෙක් තොරතුරක් වාර්තාවී නැහැ.\nඅද දිනයේ මෙම අනතුරෙන් අතුරුදන්ව සිටි තුන්දෙනෙකුගේ සිරුරු හමුවූ අතර අතුරුදන්ව සිටි ධනුෂ්ක දිල්ෂාන් නැමති 25 හැවිරිදි පුද්ගලයාගේ සිරුර බේරුවල - මරදාන මුහුදු තීරයේ පාවෙමින් තිබියදී සොයා ගත්තේ ධීවරයින් පිරිසක් විසින්.\nපසුව අතුරුදන්ව සිටි 7 හැවිරිදි ගිහාන් දම්සෙත්ගේ සිරුර අනතුර සිදුවූ ස්ථානයට කිලෝමීටර 30 ක් පමණ දුරින් පිහිටි බලපිටිය - හරන්පොල මුහුදු තීරයේදී ධීවරයින් පිරිසක් සොයාගත්තා.\nපසුව අද පස්වරුවේ බේරුවල - මරදාන මුහුදු තීරයේ පාවෙමින් තිබූ තවත් මළ සිරුරක් ධීවරයින් පිරිසකට හමුවූ අතර එය අද උදෑසන හමුවූ ධනුක දිල්ෂාන්ගේ බිරිඳ වන 23 හැවිරිදි ක්‍රිෂ්ණා මධුෂානිගේ බවට හෙළිවුණා.\nඒ අනුව එම මළ සිරුර පශ්චාත් මරණ පරීක්ෂණය සඳහා යොමු කෙරුණේ කළුතර - නාගොඩ මහ රෝහලටයි.\nමේ අතර පසුගිය ඉරිදා සිදුවූ මෙම අනතුරෙන් මියගිය 7 දෙනෙකුගේ අවසන් කටයුතු බේරුවල - පොල්කොටුව - ශාන්ත ආනා දේවස්ථානයට අයත් පොදු සුසාන භූමියේදී අද පස්වරුවේ සිදු  කළා.\nඊට පෙර පැවති අවමංගල්‍ය දේව මෙහෙය සිදු කෙරුණේ අගරදගුරු අති උතුම් මැල්කම් කාදිනල් රංජිත් හිමිපාණන්ගේ ප්‍රධානත්වයෙන්.\nඡායාරූප - අලුත්ගම තුසිත ද සිල්වා",
       "URL": "https://www.hirunews.lk/155193/බෝට්ටු-අනතුරින්-මියගිය-පිරිසක්-දහස්-ගණනකගේ-සෝ-සුසුම්-මැද-අවසන්-ගමන්-යයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4648"
}