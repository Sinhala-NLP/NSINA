{
       "Source": "hirunews",
       "Timestamp": "Tuesday, 23 November 2021 - 16:56",
       "Headline": "ශ්‍රී ලංකා - කොදෙව් පළමු ටෙස්ට් තරගයේ තුන්වන දිනයෙන් කොටසක් වැස්සට සේදෙයි",
       "News Content": "පවතින අයහපත් කාලගුණික තත්ත්වය හේතුවෙන් බටහිර ඉන්දීය කොදෙව්වන් සහ ශ්‍රී ලංකාව අතර පැවැත්වෙන පළමු ටෙස්ට් ක්‍රිකට් තරගය තුන්වන දිනයේ අවසන් භාගය අතහැර දැමීමට විනිසුරුවරුන් තීරණය කළා\nතරගයේ තුන්වන දිනය වන අද (23) දිනයේ දී සවස තේ පානය සඳහා තරගය නතර කරන විට, පළමු ඉනිම වෙනුවෙන් ක්‍රීඩා කරමින් සිටි කොදෙව්වන් කඩුලු 09ක් දැවී රැස් කරගෙන සිටි ලකුණු සංඛ්‍යාව 224ක්.\nඒ අනුව ශ්‍රී ලංකා පළමු ඉනිමට වඩා කොදෙව්වන් සිටින්නේ තවත් ලකුණු 162ක් පසුපසින්.\nපන්දු යැවීමේ දී රමේෂ් මෙන්ඩිස්, ප්‍රවීන් ජයවික්‍රම අතරේ කඩුලු 03 බැගින් බෙදී ගිය අතර, සුරංග ලක්මාල්, ලසිත් ඇඹුල්දෙණිය සහ ධනංජය සිල්වා අතරේ එක් කඩුල්ල බැගින් බෙදී ගියා.\nකොදෙව් පිල වෙනුවෙන් වැඩිම ලකුණු ලබා ගත්තේ, කයිල් මේයර්ස් විසින් .\nඒ පන්දු 62කදී ලකුණු 45ක්.\nඅයහපත් කාලගුණ තත්ත්වය නිසා තරගය නතර කරන විට පන්දුවට පහර දෙමින් සිටි, ජෝෂුවා ඩී සිල්වා පන්දු 70කට මුහුණ දෙමින් ලකුණු 11ක් රැස්කරගෙන සිටියා.\nතරගයේ තුන්වන දිනය වූ අද දිනයේ දී ශ්‍රී ලංකා පන්දු යවන්නන් කොදෙව් කඩුලු 03ක් බිඳ දැමූ අතර කොදෙව්වන් සිය පළමු ඉනිමේ ලකුණු ගොන්නට තවත් ලකුණු 111ක් රැස් කරගත්තා.\nශ්‍රී ලංකා කණ්ඩායම සියලු දෙනා දැවී සිය පළමු ඉනිමට ලබාගත් ලකුණු සංඛ්‍යාව 386ක්.\nඑහිදී අගනා පිති හරඹයක නිරත වූ නායක දිමුත් කරුණාරත්න 147ක් ලබා ගත් අතර, ඉනිම ශක්තිමත් කිරීමට පැතුම් නිස්සංකගෙන් සහ ධනංජය සිල්වාගෙන් අර්ධ ශතක ද හිමි වීම කැපී පෙනුණා.",
       "URL": "https://www.hirunews.lk/288934/ශ්‍රී-ලංකා-කොදෙව්-පළමු-ටෙස්ට්-තරගයේ-තුන්වන-දිනයෙන්-කොටසක්-වැස්සට-සේදෙයි",
       "Category": "Local News",
       "Parent URL": "https://www.hirunews.lk/local-news.php?pageID=1542"
}