{
       "Source": "hirunews",
       "Timestamp": "Tuesday, 01 August 2017 - 18:12",
       "Headline": "නියඟයේ තරම මෙන්න (ඡායාරූප)",
       "News Content": "පවතින නියඟය හේතුවෙන් උතුරු  පළාතේ පවුල්  1,33,678 අයත් පුද්ගලයින් 4,62,815 පිරිසක් පීඩාවට පත්ව ඇති බැව් උතුරු පළාතේ දිස්ත්‍රික් ආපදා කළමනාකරණ මධ්‍යස්ථාන පවසනවා.\nදිස්ත්‍රික් ආපදා කළමනාකරණ මධ්‍යස්ථාන නිළධාරීන් පැවසූවේ නියඟය හේතුවෙන්  ජල අවශ්‍යතා සපුරාගැනීමට නොහැකිව උතුරු පළාතේ ග්‍රාම නිලධාරී වසම් 670 ක ජනතාව පීඩාවට පත්ව ඇති බවයි.\nඋතුරු පළාතේ නියගයෙන් වැඩිම පිරිසක් යාපනය දිස්ත්‍රික්කයේ පීඩාවට පත්ව ඇති අතර,යාපනය දිස්ත්‍රික්කයේ ග්‍රාම නිළධාරි වසම්  267 ක පවුල්  34,049 ක පුද්ගලයින් 1,24,206 දෙනෙකු පීඩාවට පත්ව සිටින බව දිස්ත්‍රික් ආපදා කළමණාකරණ මධ්‍යස්ථානය කියා සිටියා.\nයාපනය දිස්ත්‍රික්කයේ නියගයෙන් වැඩිම බලපෑමක් සිදුව ඇත්තේ චාවකච්චේරි ප්‍රාදේශීය ලේකම් කොට්ඨාශයේ වන අතර, එහි පවුල්  11640 කට අයත් පුද්ගලයින් 47198 දෙනෙකු පීඩාවට පත්ව සිටිනවා.\nමුලතිව් දිස්ත්‍රික්කයේ ග්‍රාම නිලධාරි වසම් 134 ක පවුල් 35730ක පුද්ගලයින් 115308 දෙනෙකු පීඩාවට පත්ව සිටින බව මුලතිව් දිස්ත්‍රික් ආපදා කළමනාකරණ මධ්‍යස්ථානය සඳහන් කළා.\nමුලතිව් දිස්ත්‍රික්කයේ පුදුකුඩිරිප්පු ප්‍රාදේශීය ලේකම් කොට්ඨාශයේ වැඩි පිරිසක් පීඩාවට පත්ව සිටින අතර එම කොට්ඨාශයේ පවුල් 11,827 කට අයත් පුද්ගලයින් 36,951 දෙනෙකු පීඩාවටපත්ව සිටිනවා.\nවවුනියාව දිස්ත්‍රික්කයේ ග්‍රාම නිළධාරි වසම් 102 ක පවුල් 24,507 ක පුද්ගලයින් 85,771 දෙනෙකු පීඩාවට පත්ව සිටින බව ද වවුනියාව දිස්ත්‍රික් ආපදා කළමනාකරණ මධ්‍යස්ථානය කියාසිටියා.\nවවුනියාව දිස්ත්‍රික්කයේ නියගය හේතුවෙන් වැඩිම පිරිසක් වවුනියාව ප්‍රාදේශීය ලේකම් කොට්ඨාශයෙන් වාර්තාවන අතර එහි පවුල් 11,306 කට අයත් පුද්ගලයින් 39,570 දෙනෙකු පීඩාවට පත්ව සිටිනවා.\nකිලිනොච්චිය දිස්ත්‍රික්කයේ ග්‍රාම නිළධාරි වසම් 95 ක පවුල් 24,066 ක පුද්ගලයින් 83,378 දෙනෙකු පීඩාවට පත්ව සිටින අතර නියගය හේතුවෙන් වැඩිම පිරිසක් කරච්චි ප්‍රාදේශීය ලේකම් කොට්ඨාසයේ පීඩාවට පත්ව සිටින අතර එහි පවුල් 9327 කට අයත් පුද්ගලයින් 32,632 දෙනෙකු පීඩාවට පත්ව සිටිනවා.\nමන්නාරම දිස්ත්‍රික්කයේ ග්‍රාම නිළධාරි වසම් 77 ක පවුල් 15386 ක පුද්ගලයින් 54152 දෙනෙකු පීඩාවට පත්ව ඇති අතර එහි වැඩිම පිරිසක් මුසලි ප්‍රාදේශීය ලේකම් කොට්ඨාසයෙන් වාර්තාවන අතර එම පිරිස පවුල් 8026 කට අයත් පුද්ගලයින් 29421 පීඩාවට පත්ව ඇති බවද ආපදා කළමනාකරණ මධ්‍යස්ථාන නිළධාරීන් සඳහන් කළා.\nනියගයෙන් පීඩාවට පත්වූවන් වෙනුවෙන් දිස්ත්‍රික් ලේකම් කාර්යාල හා ප්‍රාදේශිය ලේකම් කාර්යාල හා පළාත් පාලන ආයතන ඔස්සේ ජලය බෙදාහැරීම ද සිදුකරන අතර, ජල ටැංකි ප්‍රමාණවත් නොවීම, ජල බවුසර ප්‍රමාණවත් නොවීම හේතුවෙන් ජල සැපයුම අවශ්‍යතාවයේ පරිදි සිදුකර ගැනීමට නොහැකි වී ඇති බව ප්‍රදේශවාසීන් ප්‍රකාශ කළා.\nඡායාරූප - වව්නියාව මාධව කුලසුරිය",
       "URL": "https://www.hirunews.lk/167357/නියඟයේ-තරම-මෙන්න-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4391"
}