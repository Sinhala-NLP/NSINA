{
       "Source": "hirunews",
       "Timestamp": "Friday, 05 February 2021 - 19:26",
       "Headline": "දෙමළ සන්ධාන විරෝධතාකරුවන් මුල්ලිවයික්කාල්හි සැමරුමක (වීඩියෝ)",
       "News Content": "දෙමළ ජාතික සන්ධානය ඇතුලු තවත් සංවිධාන කිහිපයක් දියත් කර ඇති විරෝධතාවයේ නිරත පිරිස් අද වෙල්ලමුල්ලි - වයික්කාල් හිදී යුද්ධයෙන් මියගිය පිරිස සමරා පහන් දල්වා තිබෙනවා.\nඑම අවස්ථාවට දෙමළ ජාතික සන්ධාන පාර්ලිමේන්තු මන්ත්‍රිවරුන් වන ශානික්‍ය රාසමානික්කම්, සහ  එස් ශ්‍රීධරන්ද එක්ව සිටියා.\nඅද රාත්‍රිය වනවිට මෙම විරෝධතා පා ගමන වවුනියාව වෙත ළඟාවීමට නියමිතයි.\nඉල්ලීම් කිහිපයක් මුල් කරගනිමින් තුන්වන දිනටත් ක්‍රියාත්මක මෙම පා ගමන අද ආරම්භ වූයේ ත්‍රිකුණාමලය නගරයෙන්.\nඔවුන් මෙලෙස පා ගමනේ නිරතවන්නේ  නැගෙනහිර සහ උතුර පළාත් තුළ විරෝධතා සිදුකිරීම වළක්වාලමින් අධිකරණ නියෝග නිකුත් කර ඇති පසුබිමකයි.\nමේ අතර පේදුරුතුඩුව, නෙල්ලිඅඩි, සහ වැල්වැටිතුරෙයි යන පොලිස් බල ප්‍රදේශවල දින හතරක් යනතුරු විරෝධතා පා ගමන් තහනම් කරමින් පේදුරුතුඩුව මහේස්ත්‍රාත් අධිකරණය  අද නියෝගයක් නිකුත් කළා.\nකෙසේ වෙතත් චුන්නාකම්, කන්කසන්තුරේ, අච්චුවේලි, කොඩිකාමම් සහ චාවකච්චේරි පොලිස් ස්ථාන මගින් මෙවැනි වාරණයක් මල්ලාකම් සහ චාවකච්චේරි අධිකරණවලින් ඉල්ලා සිටියද එය ප්‍රතික්ෂේප වී තිබෙනවා.\nමේ අතර ශ්‍රී ලංකා නිදහස් පක්ෂයේ යාපනය දිස්ත්‍රික් ප්‍රතිසංවිධාන කටයුතු ආරම්භ කිරීම වෙනුවෙන් පැවති වැඩසටහනට ඊයේ එක්වූ පක්ෂ මහ ලේකම් රාජ්‍ය අමාත්‍ය දයාසිරි ජයසේකර සඳහන් කළේ උතුරේ දේශපාලනඥයන් සිය අභිමතාර්ථ වෙනුවෙන් දෙමළ ජනතාවගේ දුක සහ කඳුල යොදාගන්නා බවයි.\nමේ අතර ජගත් මානව හිමිකම් කොමසාරිස් මිචෙල් බැචලෙට් පසුගියදා ශ්‍රී ලංකාව සම්බන්ධයෙන් නිකුත්කළ වාර්තාවට එරෙහිව ජාතික සංවිධාන එකමුතුව විසින්  අද කොළඹ පිහිටි ජගත් සංවිධාන කාර්යාලයට සංදේශයක් භාරදෙනු ලැබුවා.",
       "URL": "https://www.hirunews.lk/261743/දෙමළ-සන්ධාන-විරෝධතාකරුවන්-මුල්ලිවයික්කාල්හි-සැමරුමක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2166"
}