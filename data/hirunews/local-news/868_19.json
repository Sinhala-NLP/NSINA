{
       "Source": "hirunews",
       "Timestamp": "Wednesday, 14 September 2022 - 19:45",
       "Headline": "ඖෂධ හිඟයෙන් රෝහල් රැසක පෙර සැළසුම් කළ සැත්කම් නවතී (වීඩියෝ)",
       "News Content": "රජයේ රෝහල්වල පවතින ඖෂධ හිඟය හේතුවෙන් මේ වනවිට රෝහල් රැසක පෙර සැලසුම් කළ සැත්කම් සිදු නොකරන තත්ත්වයක් උද්ගතව ඇති බව රජයේ වෛද්‍ය නිලධාරීන්ගේ සංගමය පවසනවා.\nකොළඹ අද පැවති මාධ්‍ය හමුවකදී ඔවුන් පෙන්වා දුන්නේ මේ වනවිට රජයේ රෝහල්වල මෙන්ම පෞද්ගලික ඔසුසැල්වලද ඖෂධ නොමැති තත්ත්වයක් දක්නට ලැබෙන බවයි.\nහිරු ප්‍රවෘත්ති තුළින් අවස්ථා ගණනාවකදී දිවයිනේ ප්‍රධාන රෝහල් ආශ්‍රිතව පවතින ඖෂධ හිඟය පිළිබඳව අනාවරණ කළා. ඒ අනුව සෞඛ්‍ය බලධාරීන් ඇතැම් අවස්ථාවලදී ඖෂධ හිඟයක් පවතින බව නොපිළිගත්තත්, ඊයේ දිනයේදී එලෙස ඖෂධ කිහිපයක හිඟයක් පවතින බව පිළිගත්තා.\nපසුගියදා හිරු ප්‍රවෘත්ති තුළින් අනාවරණ කළේ මහරගම අපේක්ෂා රෝහලේද ඖෂධ 60 කට වැඩි සංඛ්‍යාවක් හිඟව පවතින බවයි. එවන් පසුබිමක් තුළ කරාපිටිය ශික්ෂණ රෝහලේද ඖෂධ හිඟයත් සමඟ වකුගඩු බද්ධ සැත්කම් අත්හිටුවා තිබෙනවා.\nරජයේ වෛද්‍ය නිලධාරීන්ගේ සංගමය කොළඹ අද කැඳවා තිබූ මාධ්‍ය හමුවට එක්වූ එහි ලේකම් වෛද්‍ය හරිත අලුත්ගේ කියා සිටියේ මේ වනවිට ඖෂධ හිඟය දිවයිනේ ප්‍රදේශ රැසකින් වාර්තා වන බවයි. නැගෙනහිර පළාතේ මේ වනවිට ඉන්සියුලින් සොයාගත නොහැකි තත්ත්වයක් පවතින බවද ඔහු සඳහන් කළා.\nමේ වනවිට පවතින ඖෂධ හිඟය හමුවේ දිවයිනේ රෝහල් රැසක කලින් දින ලබාදී පෙර සැලසුම් කළ සැත්කම් අත්හිටුවා ඇති බවයි රජයේ වෛද්‍ය නිලධාරීන්ගේ සංගමයේ ලේකම් වෛද්‍ය හරිත අලුත්ගේ කියා සිටියේ.",
       "URL": "https://www.hirunews.lk/315392/ඖෂධ-හිඟයෙන්-රෝහල්-රැසක-පෙර-සැළසුම්-කළ-සැත්කම්-නවතී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=868"
}