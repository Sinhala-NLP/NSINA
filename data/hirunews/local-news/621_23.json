{
       "Source": "hirunews",
       "Timestamp": "Thursday, 05 January 2023 - 10:16",
       "Headline": "අරගළ සාමාජික රන්දිමාල් ගමගේට ඇප (වීඩියෝ)",
       "News Content": "අත්අඩංගුවට ගත් අරගලයේ ක්‍රියාකාරි සාමාජිකයෙකු වූ රන්දිමාල් ගමගේ ඇප මත මුදාහැර තිබෙනවා.\nඒ, ඔහු කොළඹ මහේස්ත්‍රාත් අධිකරණයට ඉදිරිපත් කිරීමෙන් අනතුරුවයි.\nඩුබායි සිට මෙරටට පැමිණි අවස්ථාවේදී ඔහු අද කටුනායක ගුවන්තොටුපලේ දී අත්අඩංගුවට ගනු ලැබුවේ රූපවාහිනි සංස්ථාවට බලහත්කාරයෙන් ඇතුළු වීමේ චෝදනාවටයි.\nකටුනායක ගුවන්තොටුපල පොලීසිය විසින් අත්අඩංගුවට ගත් මොහු කුරුදුවත්ත පොලීසිය වෙත ඉදිරිපත් කිරීමෙන් අනතුරුව අධිකරණයට ඉදිරිපත් කර තිබුණා.\nමේ අතර, ත්‍රස්තවාදය වැළැක්වීමේ පනත යටතේ අත්අඩංගුවට ගෙන රක්ෂිත බන්ධනාගාර ගත කර සිටින අන්තර් විශ්වවිද්‍යාලයීය ශිෂ්‍ය බල මණ්ඩලයේ කැඳවුම්කරු වසන්ත මුදලිගේ අද කොටුව මහේස්ත්‍රාත් තිලිණ ගමගේ වෙත ඉදිරිපත් කිරීමෙන් පසු මේ මස 13 වනදා දක්වා යළි රක්ෂිත බන්ධනාගාර ගත කෙරුණා.\nකෙසේ වෙතත්, වසන්ත මුදලිගේ නිදහස් කරන ලෙස ඉල්ලමින් අන්තර් විශ්වවිද්‍යාලයීය ශිෂ්‍ය බල මණ්ඩලය අද දහවල් නීතිපති දෙපාර්තමේන්තුව අසල නිහඬ උද්ඝෝෂණයක නිරත වුණා.",
       "URL": "https://www.hirunews.lk/324325/අරගළ-සාමාජික-රන්දිමාල්-ගමගේට-ඇප-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=621"
}