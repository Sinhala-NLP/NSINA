{
       "Source": "hirunews",
       "Timestamp": "Tuesday, 25 August 2020 - 9:06",
       "Headline": "කොරෝනා එන්නතකට රටවල් 172ක් එක්වෙයි",
       "News Content": "ලෝක සෞඛ්‍ය සංවිධානයේ මෙහෙයවීමෙන් ක්‍රියාත්මක ගෝලීය කොරෝනා එන්නතක් නිපදවීමේ ව්‍යාපෘතිය සඳහා මේ වන විට රටවල් 172ක් එක්වී සිටිනවා.\nඒ සඳහා අයදුම් කිරීමේ කාලසීමාව මේ මස 31 වන දායින් අවසන් වන අතර, අදාළ මූලික ගෙවීම් ඔක්තෝම්බර් 9 වන දා වන විට සිදුකළ යුතු බවටයි දැනුම් දී ඇත්තේ.\nලොව සියල්ලන්ටම දැරිය හැකි මිලකට කොරෝනා එන්නතක් ලබාදීම සඳහා මෙම ව්‍යාපෘතිය දියත් කෙරුණා.\nකෙසේ නමුත් එය සාර්ථක කර ගැනීම සඳහා තවත් මුල්‍ය සම්පත් අවශ්‍ය වන බවයි ලෝක සෞඛ්‍ය සංවිධානය පවසන්නේ.\nජිනිවා නුවර ඊයේ පැවති මාධ්‍ය හමුවේදී එහි ප්‍රධානී ටෙඩ්‍රොස් ඇඩනම් ගෙබ්‍රියේසස් කියා සිටියේ කොරෝනා වසංගතය මිහිපිටින් තුරන් කිරීම සඳහා මෙවැනි එන්නතක් තීරණාත්මක වනු ඇති බවයි.\nසංවර්ධනය වෙමින් පවත්නා රටවලට දැරිය හැකි මිලකට කොරෝනා එන්නතක් ලබා ගැනීම සඳහා එය විශේෂයෙන් වැදගත් වන බව ඔහුගේ අදහසයි.\nඑමෙන්ම, එන්නතක් සංවර්ධනය කිරීමේදී ජාතිකවාදය පෙරට ඒම වෛරසයේ ජයග්‍රහණයක් ලෙස ලෝක සෞඛ්‍ය සංවිධානයේ ප්‍රධානියා හැදින්වූවා.\nමේ වන විට රුසියාව, චීනය, බ්‍රිතාන්‍යය, ඉන්දියාව සහ ඇමරිකානු එක්සත් ජනපදය ආදී රටවල් රැසක් කොරෝනා එන්නතක් නිපදවීමේ තරඟයක නිරත වනවා.\nමේ අතර, ඔලිම්පික් ශූර ජැමෙයිකානු මළල ක්‍රීඩක උසේන් බෝල්ට්ට කොරෝනා වෛරසය ආසාදනය වී ඇති බව එරට මාධ්‍ය ප්‍රකාශ කළා.\nඒ, ඔහුගේ 34 වන උපන් දින සැමරුම් උත්සවයෙන් දින කිහිපයකට පසුවයි.\nවෛරසය ආසාදනය වීමත් සමඟ උසේන් බෝල්ට් ස්වයං නිරෝධායනයට ලක් වන අතර, ඔහුට රෝග ලක්ෂණ පවතින්නේ ද යන්න පැහැදිලි නොමැති බවයි ජැමෙයිකානු ගුවන් විදුලි සේවයක් සඳහන් කළේ.\nබෝල්ට්ගේ පෙම්වතිය වන කාසි බෙනට් විසින් සංවිධානය කළ අනපේක්ෂිත උපන් දින සැමරුම් සාදයට එංගලන්ත මැන්චෙස්ටර් සිටි පිළේ සුපිරි ක්‍රීඩක රහීම් ස්ටර්ලින්, ජර්මානු බයර් ලෙවකසන් පිළේ ලියොන් බේලි, කොදෙව් ක්‍රිකට් ක්‍රීඩක ක්‍රිස් ගේල් සහ රෙගේ ගායක ක්‍රිස්ටෝපර් මාටින් ද සහභාගි වී ඇති බව වාර්තා වනවා.\nඋසේන් බෝල්ට්ගේ උපන් දින සාදය මුඛ ආවරණ වලින් තොර එකක් බවට වාර්තා වන අතර ඔහු අනෙකුත් ආරක්ෂණ පියවර ගෙන ඇත්දැයි පැහැදිලි නැහැ.\nජැමෙයිකාවේ කොරෝනා ආසාදිතයන් 1413ක් සහ මරණ 16ක් වාර්තා වන අතර, පසුගිය දින 14 තුළ නව ආසාදිතයන් 410ක් වාර්තා වීම නිසා කිංග්ස්ටන් අගනුවර ඇතුළු ප්‍රදේශවල වෛරසය ව්‍යාප්ත වීමේ අවදානමක් පවතින බව සඳහන්.\nමේ අතර, ඊයේ දිනයේදී තවත් කොරෝනා ආසාදිතයින් 6 දෙනෙකු වාර්තා වීමත් සමඟ මෙරට සමස්ත කොරෝනා ආසාදිතයින්ගේ සංඛ්‍යාව 2959 දක්වා ඉහළ ගොස් තිබෙනවා.\nඔවුන් සියළුම දෙනා විදෙස් රටවල සිට මෙරටට පැමිණ නිරෝධායනයට ලක්වෙමින් සිටින අයයි.\nඑමෙන්ම, දකුණු කොරියාවේ සහ කටාර් රාජ්‍යයේ රැඳී සිටි ශ්‍රී ලාංකිකයන් 296 දෙනෙකු විශේෂ ගුවන් යානා මගින් අද අලූයම කටුනායක ගුවන් තොටුපළ වෙත පැමිණි බව හිරු වාර්තාකරු සඳහන් කළා.\nඔවුන් බොහෝ දෙනෙක් එම රටවල රැකියා සඳහා ගොස් සිටි ශ්‍රී ලාංකිකයින්.\nමේ අතර, යුද හමුදාපති ලුතිනන් ජෙනරාල් ශවේන්ද්‍ර සිල්වා සඳහන් කළේ කොරෝනා අවධානම තවමත් පහව ගොස් නොමැති බැවින් ඒ පිළිබදව ජනතාව අවදානයෙන් සිටිය යුතු බවටයි.\nදඹුල්ල - ඉනාමලූවේ පිහිටි යුද හමුදාවේ 53 වන සේනාංකයේ 25 වන සංවත්සර උත්සවයට එක්වෙමින් අනතුරුව මාධ්‍යවේදීන් නැගූ ප්‍රශ්නවලට පිළිතුරු ලබාදෙමින් යුද හමුදාපතිවරයා මේ බව සඳහන් කළා.",
       "URL": "https://www.hirunews.lk/248596/කොරෝනා-එන්නතකට-රටවල්-172ක්-එක්වෙයි",
       "Category": "Local News",
       "Parent URL": "https://www.hirunews.lk/local-news.php?pageID=2499"
}