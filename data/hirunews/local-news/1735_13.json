{
       "Source": "hirunews",
       "Timestamp": "Monday, 23 August 2021 - 19:00",
       "Headline": "බදියුදීන්, වෛද්‍යවරයෙකුට තර්ජනය කිරීම ගැනත්, කොළඹ අපරාධ කොට්ඨාසය, අධිකරණයට කරුණු කියයි  (වීඩියෝ)",
       "News Content": "රක්ෂිත බන්ධනාගාර ගත කර සිටින පාර්ලිමේන්තු මන්ත්‍රී රිෂාඩ් බදියුදීන් විසින් බන්ධනාගාර වෛද්‍යවරයෙකුට මරණ තර්ජන එල්ල කිරීම සම්බන්ධයෙන් සිදුකරන විමර්ශනයට අදාළව කොළඹ අපරාධ කොට්ඨාශය, අද (23) අධිකරණයට කරුණු වාර්තා කළා.\nඑම වෛද්‍යවරයා විසින් සිදුකළ පැමිණිල්ලේ සඳහන් වන්නේ කොළඹ මැගසින් බන්ධනාගාරයේ ඖෂධ ශාලාවේදී පසුගිය 15 වැනිදා තමන්, රෝගී රැඳවියෙකු පරීක්ෂා කරමින් සිටියදී මන්ත්‍රීවරයා බලහත්කාරයෙන් එම ස්ථානයට පැමිණි බවයි.\nඑහිදී රිෂාඩ් බදියුදීන්, වෛද්‍යවරයා වෙත පැමිණ තිබුණේ කොරෝනා අවදානම තුළ රෝගීන් කැඳවන ක්‍රමයට පරිබාහිරවයි.\nඒ අනුව වෛද්‍යවරයා විසින් මන්ත්‍රීවරයාව දැනුවත් කිරීමත් සමග උරණ වූ මන්ත්‍රීවරයා ඔහුට බැණ වැදී ඇති බව පැමිණිල්ලේ සඳහන්.\nමේ සම්බන්ධයෙන් වැඩිදුර විමර්ශන කොළඹ අපරාධ කොට්ඨාශය සිදුකරන අතර, අද දින ඒ පිළිබඳව කොළඹ අතිරේක මහේස්ත්‍රාත් අධිකරණයට කරුණු වාර්තා කළා.\nඑහිදී කොළඹ අපරාධ කොට්ඨාශය අධිකරණයෙන් ඉල්ලා සිටියේ බදියුදීන් මන්ත්‍රීවරයා තර්ජනාත්මක බැන වදින අවස්ථාවේ වෛද්‍යවරයා සමඟ සිටි තවත් රැඳවියෙකු සාක්ෂිකරුවෙකු ලෙස අධිකරණය ඉදිරියට ගෙන්වා ප්‍රකාශ සටහන් කර ගන්නා ලෙසටයි.\nඊට අවසර ලබාදුන් අතිරේක මහේස්ත්‍රාත් රජින්ද්‍රා ජයසූරිය, සාක්ෂිකාර රැඳවියා ලබන බදාදා අධිකරණයට ඉදිරිපත් කරන ලෙස බන්ධනාගාර අධිකාරිවරයාට නියෝග කර තිබෙනවා.\nමෙම සිද්ධිය සම්බන්ධයෙන් සහකාර බන්ධනාගාර අධිකාරිවරයෙකුගේ ප්‍රධානත්වයෙන් විමර්ශනයක් ආරම්භ කර ඇති බවයි බන්ධනාගාර දෙපාර්තමේන්තුව ද  සඳහන් කළේ.",
       "URL": "https://www.hirunews.lk/280441/බදියුදීන්-වෛද්‍යවරයෙකුට-තර්ජනය-කිරීම-ගැනත්-කොළඹ-අපරාධ-කොට්ඨාසය-අධිකරණයට-කරුණු-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1735"
}