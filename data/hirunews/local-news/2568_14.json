{
       "Source": "hirunews",
       "Timestamp": "Wednesday, 22 July 2020 - 7:43",
       "Headline": "නුවරඑළියේ පාසල්වල ගැටළු විසදන්න ජනපතිගෙන් උපදෙස් (වීඩියෝ)",
       "News Content": "නුවරඑළිය දිස්ත්‍රික්කයේ පාසල්වල ගුරු හිඟය ඇතුලු අඩුපාඩු විමර්ශනය කර විසඳුම් දෙන්නැයි ජනාධිපති ගෝඨාභය රාජපක්ෂ නිලධාරීන්ට උපදෙස් ලබාදී තිබෙනවා.\nගුරු හිඟය පියවීමට නුවරඑළියෙන් සහ ආසන්න දිස්ත්‍රික්කවලින් ගුරුවරුන් පත් කිරීමට පියවර ගන්නා ලෙසයි ජනාධිපතිවරයා දැනුම් දී ඇත්තේ.\nශ්‍රී ලංකා පොදුජන පෙරමුණෙන් මහ මැතිවරණයට ඉදිරිපත් වන අපේක්ෂකයන්ගේ ජය තහවුරු කිරීම සඳහා තලවකැලේ නගරයේ ඊයේ පැවති ජන හමුවේදී ජනාධිපතිවරයා මේ බව කියා සිටියා.\nක්‍රීඩා සහ විෂය බාහිර ක්‍රියාකාරකම් සිදුකිරීමේදී පවතින අඩුපාඩු සම්බන්ධයෙන් සිසුන් ඉදිරිපත් කළ ගැටළු වහා විසඳීමට සැළසුම් කරන ලෙසද මෙහිදී ජනාධිපතිවරයා නිලධාරීන්ට නියෝග කළා.\nමේ අතර, කොටගල නගරයේ පැවති ජන හමුවේදී ප්‍රාදේශීය සෞඛ්‍ය නිලධාරීන්ගේ නිල නිවාස ගැටළුව පිළිබඳව ජනාධිපතිවරයා දැනුවත් කෙරුණු අතර, නෝවුඩ් තොන්ඩමන් ක්‍රීඩාංගණයේ සංවිධාන කර තිබූ ජන හමුවටද ජනාධිපතිවරයා එක්වුණා.\nඑහිදී නෝවුඩ් නගරයේ ප්‍රාදේශීය ලේකම් කාර්යාලයක් ලබාදීමට පියවර ගන්නැයි හිටපු රාජ්‍ය අමාත්‍ය සී.බී. රත්නායකට ජනාධිපති ගෝඨාභය රාජපක්ෂ උපදෙස් ලබාදී තිබෙනවා.",
       "URL": "https://www.hirunews.lk/246103/නුවරඑළියේ-පාසල්වල-ගැටළු-විසදන්න-ජනපතිගෙන්-උපදෙස්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2568"
}