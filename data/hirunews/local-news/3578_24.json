{
       "Source": "hirunews",
       "Timestamp": "Tuesday, 01 January 2019 - 7:10",
       "Headline": "ජය, පරාජයන්, සරු, නිසරුකම්, මෙනෙහි කිරීමට සුදුසුම කාලයයි - ජනපති නව වසරට, සුබ පැතුම් එක් කරමින් කියයි",
       "News Content": "ලැබුවා වූ 2019 නව වසර සමස්ත ශ්‍රී ලංකාවාසීන් ඉතා උණුසුම් අයුරින් පිළිගනු ලැබුවා.\nඊයේ පස්වරුවේ සිටම නව වසරට ආශිර්වාද ලබා ගැනීම සඳහා ජනතාව ආගමික ස්ථානවලට මෙන්ම සැමරුම් උත්සව සඳහා ද එක්ව සිටියා.\nමේ අතර, නව වසරක උදාව සිදුවීමට ආසන්නතම මොහොත ගත වූ වසරේ අප ගෙවාලූ ජීවිතය එහි ජය, පරාජයන්, සරු, නිසරුකම් පිළිබදව යළි මෙනෙහි කිරීමට සුදුසුම කාලය බව ජනාධිපති මෛත්‍රීපාල සිරිසේන පවසනවා.\nඋදා වූ නව වසරට සුබ පැතුම් එක් කරමින් ජනාධිපතිවරයා සඳහන් කළේ නව අපේක්ෂාවන් යථාර්ථවත් කර ගැනීමට නව වසරේ අපට හැකි වනුයේ ගෙවී ගිය වසරේ අප උගත් පාඩම් යළි විමසා බැලීමෙන් බවයි.\nමේ අතර, අග්‍රාමාත්‍ය රනිල් වික්‍රමසිංහ ද උදා වූ නව වසර වෙනුවෙන් සුබ පැතුම් එක් කර තිබෙනවා.\nනිවේදනයක් නිකුත් කරමින් අග්‍රාමාත්‍යවරයා සඳහන් කළේ නව වසර එළඹෙන්නේ දේශයටත්, ජනතාවටත් නව අරමුණු, අධිෂ්ඨානයන් පෙළ ගැසෙන නව යුගයක උදාව සමගින් බවයි.\nගෙවුණු වසරේ මුහුණ දීමට සිදුවූ බරපතල අභියෝගය ජය ගනිමින් ජනතා පරමාධිපත්‍යය තහවුරු කරමින්, නව වසර පිළිගන්නට ලැබීම අප සැම ලද ජයග්‍රහණයක් බවයි අග්‍රාමාත්‍යවරයා නිකුත් කළ නිවේදනයේ සඳහන් වන්නේ.\nඑමෙන්ම, විපක්ෂ නායක මහින්ද රාජපක්ෂ ද උදා වූ නව වසර වෙනුවෙන් සුබ පැතුම් එක් කරමින් සඳහන් කළේ ආගම්භේද, ජාතිභේද පසෙකලා සියලූම ශ්‍රී ලංකාවාසීන් එකමුතුව ක්‍රියා කළ යුතු බවයි.\nමව්බිම සතුරු බලවේගවලින් බේරා ගැනීමට සත්‍යය, ධෛර්යය ලැබේවායි කියා තමන් ප්‍රාර්ථනා කරන බව ද විපක්ෂ නායකවරයා සුබ පැතුම් එක් කරමින් පවසනවා.",
       "URL": "https://www.hirunews.lk/207213/ජය-පරාජයන්-සරු-නිසරුකම්-මෙනෙහි-කිරීමට-සුදුසුම-කාලයයි-ජනපති-නව-වසරට-සුබ-පැතුම්-එක්-කරමින්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=3578"
}