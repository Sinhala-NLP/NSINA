{
       "Source": "hirunews",
       "Timestamp": "Saturday, 04 April 2020 - 19:05",
       "Headline": "\"රට වෙනුවෙන් හිරු\" සහන යාත්‍රා ක්‍රියාන්විතය අදත්",
       "News Content": "කොරෝනා වෛරසය ව්‍යාප්ත වීමත් සමග දැඩි දුෂ්කරතා මැද සරණක් අවැසිව සිටින අපේම ජනතාව වෙනුවෙන් ක්‍රියාත්මක රට වෙනුවෙන් හිරු සහන යාත්‍රා ක්‍රියාන්විතය අදත් කොළඹ, රත්නපුර සහ කළුතර යන දිස්ත්‍රික්ක කේන්ද්‍ර කර ගනිමින් ක්‍රියාත්මක වුණා.\nපන්සලේ, පල්ලියේ, කෝවිලේ, පුදබිමේ වැඩ සිටින අති පූජනීය මහා සංඝරත්නය ප්‍රධාන පූජකවරුන්ගේත්, ළමා නිවාසවල රැඳී සිටින දූ දරුවන්ගේත්, වැඩිහිටි නිවාසවල තනි වූ වැඩිහිටියන්ගේත්  ඕනෑ එපාකම් සපුරාලීම වෙනුවෙන් මෙවර හිරු පෙරමුණ ගෙන සිටිනවා.\nමේ අතර, කොරෝනා වෛරසය ආසාදනය වීමේ වැඩි අවදානමක් ඇති වැඩිහිටියන් ඉන් ආරක්ෂා කර ගැනීම සඳහා හිරු මාධ්‍ය ජාලය ආරම්භ කළ වැඩිහිටි නිවාස විෂබීජහරණය කිරීමේ තවත් අදියරක් අද බම්බලපිටිය - මල්ලිකා වැඩිහිටි නිවාසය, නාවල - කයින්ඩ් වෙල් කෙයාර් නිවාසය සහ මුල්ලේරියාව සී සෙට් වැඩිහිටි නිවාස කේන්ද්‍ර කර ගනිමින් ක්‍රියාත්මක වුණා.\nමෙම සම්පූර්ණ ක්‍රියාවලියම වෘත්තීමය සේවාවන් සපයන පුද්ගලයන් යොදාගෙන නිසි සෞඛ්‍යාරක්ෂිත ක්‍රම උපයෝගී කර ගනිමින් ක්‍රියාත්මක වීම විශේෂත්වයක්. 077 303 59 30 දුරකතන අංකය ඇමතීමෙන් අවශ්‍යතාවය ඇති වැඩිහිටි නිවාස වෙත මෙම සේවාව සපයා ගත හැකියි.\nඑමෙන්ම, හිරු මාධ්‍ය ජාලය, ශ්‍රී ලංකා රතු කුරුස සමාජය හා එක්ව පොදු ස්ථාන විෂබීජහරණය කිරීමේ වැඩසටහනක්ද මේ වනවිට ආරම්භ කර තිබෙනවා.\nඒ අනුව අද මහරගම පොලීසිය සහ තලංගම පොලිස් ස්ථානය විෂබීජහරණයට ලක් කළා.\nමහරගම පොලීසියේ විෂබීජහරණයට ලක් කරන අවස්ථාවේ එම ස්ථානයට පැමිණ සිටි බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් හිරු මාධ්‍ය ජාලය ක්‍රියාත්මක කරන මෙම සමාජ සත්කාරය සම්බන්ධයෙන් සිය ස්තූතිය පළ කළා.",
       "URL": "https://www.hirunews.lk/237929/රට-වෙනුවෙන්-හිරු-සහන-යාත්‍රා-ක්‍රියාන්විතය-අදත්",
       "Category": "Local News",
       "Parent URL": "https://www.hirunews.lk/local-news.php?pageID=2816"
}