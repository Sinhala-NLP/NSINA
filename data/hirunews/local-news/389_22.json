{
       "Source": "hirunews",
       "Timestamp": "Wednesday, 26 April 2023 - 13:57",
       "Headline": "ඉදිරියේ ඇතිවන ආපදා අවදානම් තත්ත්වයන් දැනුම්දීමට ක්‍රමවේදයක්",
       "News Content": "ඉදිරියේදී ඇතිවිය හැකි ආපදා අවදානම් තත්ත්වයන් ජනතාවට දැනුම්දීම සඳහා නවීන තාක්ෂණික සහ විද්‍යාත්මක ක්‍රමවේදයක් හඳුන්වාදීම කටයුතු කරන බව ආපදා කළමනාකරණ මධ්‍යස්ථානය පවසනවා.\nපසුගියදා ඇති වූ භූ චලන සම්බන්ධයෙන් දැනුවත් කිරීම සදහා රජයේ ප්‍රවෘත්ති දෙපාර්තමේන්තුවේ අද පෙරවරුවේ පැවති මාධ්‍ය හමුවකට එක්වෙමින් එහි අධ්‍යක්ෂ ජනරාල් සුදන්ත රණසිංහ මේ බව කියා සිටියා.\nමේ අතර, මේ දිනවල පවතින අධික උණුසුමට මුහුණදීම සඳහා සුදු හෝ ලා පැහැති ඇදුම් පළදින ලෙසයි මාධ්‍ය හමුවට එක්වූ කාලගුණ විද්‍යා දෙපාර්තමේන්තුවේ අධ්‍යක්ෂ ජනරාල් අතුල කරුණානායක ජනතාවගෙන් ඉල්ලා සිටියේ.\nඑමෙන්ම, අද පස්වරු 2 න් පසු දිවයිනේ බොහෝ ප්‍රදේශවලට තැනින් තැන වැසි හෝ ගිඟුරුම් සහිත වැසි ඇතිවිය හැකි බව කාලගුණ විද්‍යා දෙපාර්තමේන්තුව ප්‍රකාශ කළා.\nගිඟුරුම් සහිත වැසි සමග අකුණු අනතුරු ද ඇතිවිය හැකි බැවින් ඒ පිළිබඳව අවධානය යොමුකරන ලෙසයි එම දෙපාර්තමේන්තුව දැනුම් දෙන්නේ.",
       "URL": "https://www.hirunews.lk/333494/ඉදිරියේ-ඇතිවන-ආපදා-අවදානම්-තත්ත්වයන්-දැනුම්දීමට-ක්‍රමවේදයක්",
       "Category": "Local News",
       "Parent URL": "https://www.hirunews.lk/local-news.php?pageID=389"
}