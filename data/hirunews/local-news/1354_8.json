{
       "Source": "hirunews",
       "Timestamp": "Wednesday, 16 February 2022 - 7:28",
       "Headline": "චාමර සම්පත් නිදහස්",
       "News Content": "බදුල්ල දෙමළ බාලිකා මහා විද්‍යාලයේ විදුහල්පතිනි භවානි රඝුනාදන් දණ ගැස් වූ බවට එල්ල වන චෝදනාවෙන් හිටපු ඌව පළාත් ප්‍රධාන අමාත්‍ය, වත්මන් පාර්ලිමේන්තු මන්ත්‍රී චාමර සම්පත් දසනායක නිදොස් කොට නිදහස් කරන ලෙස බදුල්ල මහේස්ත්‍රාත් චමින්ද කරුණාදාස නියෝග කළා.\nසමථ මණ්ඩලයේ දී ඇති වී තිබෙන සමථය අනුව චූදිත මන්ත්‍රීවරයා නිදොස් කොට නිදහස් කරන බවයි මහේස්ත්‍රාත්වරයා ඊයේ ප්‍රකාශ කළේ.\nබදුල්ල දෙමළ බාළිකා මහා විද්‍යාලයේ විදුහල්පතිනි භවානි රඝුනාදන්ගේ පැමිනිල්ලක් මත මෙම නඩුව පවරා තිබුණා.\nනීතිපති උපදෙස් මත මෙම නඩුව සමථ මණ්ඩලයට යොමුකිරීමට පසුගිය දා නියෝග කෙරුණු අතර, ඒ අනුව බදුල්ල සමථ මණ්ඩලය කැදවූ අවස්ථාවේ දෙපාර්ශවයේ එකඟතාව මත එය සමථයකට පත් වූ බවයි හිරු අධිකරණ වාර්තාකරු සඳහන් කළේ.",
       "URL": "https://www.hirunews.lk/297136/චාමර-සම්පත්-නිදහස්",
       "Category": "Local News",
       "Parent URL": "https://www.hirunews.lk/local-news.php?pageID=1354"
}