{
       "Source": "hirunews",
       "Timestamp": "Saturday, 28 May 2022 - 17:17",
       "Headline": "අටළුගම දැරියගේ මරණය ඝාතනයක් බවට සැකයක් (වීඩියෝ)",
       "News Content": "බණ්ඩාරගම අටළුගම ප්‍රදේශයේ අතුරුදන්ව සිටියදී සිරුර සොයාගත් දැරියගේ මරණය ඝාතනයක් බවට පොලිසිය සැක පළ කරනවා.\nඇය වෙනත් ස්ථානයකදී ඝාතනය කර අදාළ වගුරු බිමට ගෙනැවිත් දමා ඇති බවටයි පොලිසිය සැක කරන්නේ.\nමෙම දැරියගේ සිරුර නිවසට යාබද වගුරු බිමක තිබී සොයා ගෙන තිබුණේ අද පස්වරුවේයි.\nඊයේ පෙරවරුවේ සිට මෙම දැරිය අතුරුදන්ව ඇති බවට තොරතුරු වාර්තා වී තිබූ බවයි පොලීසිය සඳහන් කළේ.\nපොලිස් කණ්ඩායම් කිහිපයක් දැරිය සෙවීම සඳහා එම ප්‍රදේශයට ගොස් විමර්ශන ආරම්භ කර තිබූ අතර අද පස්වරුවේ ප්‍රදේශවාසීන්ගෙන් ලද තොරතුරක් අනුව දැරියගේ සිරුර නිවසට යාබද ප්‍රදේශයේ වගුරු බිමක තිබී සොයා ගත් බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි නිහාල් තල්දූව ප්‍රකාශ කළා.\nබණ්ඩාරගම, අටුළුගම, අල් ගස්සාලි මහා විද්‍යාලයේ සිව්වැනි ශ්‍රේණියේ ඉගෙනුම ලබන මෙම දැරිය ඊයේ පෙරවරුවේ සිට අතුරුදන් බවටයි ඇගේ මව පොලිසියට පැමිණිලි කර තිබුණේ.\nඅදාළ දැරිය ඊයේ පෙරවරු 10ට පමණ නිවසට මීටර 250ක පමණ දුරින් පිහිටි වෙළෙඳසැලකට ගොස් ඇති අතර යළි නොපැමිණීම හේතුවෙන් සිදුකළ සොයා බැලීමකදි, ඇය අතුරුදන්ව ඇති බවට හෙළි වී තිබෙනවා.\nඇය වෙළෙඳසැලට ගොස් පිටතට පැමිණෙන ආකාරය සී.සී.ටී.වී කැමරාවක ද සටහන්ව තිබුණා.\nමෙම දැරිය පිටකොටුව ප්‍රදේශයේ සිටින බවට ද පොලිසියට තොරතුරක් ලැබී තිබූ අතර ඒ අනුව පොලිස් කණ්ඩායම් කිහිපයක් දැරිය සෙවීම සඳහා එම ප්‍රදේශයට ද පිටත්ව ගිය බවයි පොලිසිය සඳහන් කළේ.\nඑම සිද්ධියට අදාළව දැරියගේ මව, පියා, ඥාතීන් ඇතුලු පුද්ගලයින් විසිදෙනෙකුගෙන් පමණ ප්‍රකාශ සටහන් කරගෙන තිබෙනවා.\nදැරිය වෙළඳසැලින් පිටව යන අවස්ථාවේදී ඒ අසළ නවතා තිබූ වෑන් රථයක් සම්බන්ධයෙන් පොලිස් පරීක්ෂණ සිදු කෙරුණා.\nසී. සී. ටී. වී. දර්ශන ඔස්සේ ලබාගත් මෙම තොරතුරු පදනම්ව අදාළ වෑන් රථයේ අංකයෙන් එහි හිමිකරු පදිංචිව සිටින පිළියන්දල ප්‍රදේශයට ගොස් ඔහුගෙන්ද සිද්ධියට අදාළ ව ප්‍රකාශයක් ලබාගත් බවයි පොලිසිය සඳහන් කළේ.\nකෙසේ වෙතත් එම වෑන් රථය අසළ වෙළඳසැළකින් භාණ්ඩ මිල දී ගැනීමට පැමිණ ඇති බවයි සිදුකළ පරීක්ෂණවලදී අනාවරණ වී ඇත්තේ.",
       "URL": "https://www.hirunews.lk/305537/අටළුගම-දැරියගේ-මරණය-ඝාතනයක්-බවට-සැකයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1137"
}