{
       "Source": "hirunews",
       "Timestamp": "Sunday, 09 October 2022 - 7:27",
       "Headline": "තවත් පොහොර මෙට්‍රික් ටොන් 12,000 ක් දිවයිනට",
       "News Content": "ලෝක බැංකු ප්‍රතිපාදන යටතේ මිලදී ගන්නා පොහොර මෙට්‍රික් ටොන් 12,500 ක තොගයක් තවත් දින 10 කින් පමණ පසුව දිවයිනට ළඟා වනු ඇති බව කෘෂිකර්ම අමාත්‍ය මහින්ද අමරවීර පවසනවා.\nඅමාත්‍යවරයා කියා සිටියේ ඉන්දීය ණය ආධාර යටතේ දිවයිනට ගෙන්වූ පොහොර තොගයෙන් අනතුරුව දිවයිනට ළඟා වන පළමු පොහොර තොගය මෙය වන බවයි.\nමේ වනවිට ගොවීන් මහ කන්නයේ වගාවන් ආරම්භ කර ඇති අතර, ඒ අනුව මෙවර මහ කන්නයේදී 70% ක් රසායනික පොහොරත්, 30% ක් කාබනික පොහොරත් වී වගාව සඳහා යෙදවීමටයි කෘෂිකර්ම අමාත්‍යාංශය නිර්දේශ කර ඇත්තේ.\nමහ කන්නය සඳහා යූරියා පොහොර මෙට්‍රික් ටොන් 150,000 ක් ගෙන්වීමට අවශ්‍ය ප්‍රසම්පාදන කටයුතු කෘෂිකර්ම අමාත්‍යාංශය මීට පෙර ආරම්භ කර තිබුණා.\nමහකන්නයට අවශ්‍ය යූරියා පොහොර ආනයනය සඳහා කැඳවූ පළමු ටෙන්ඩරය අසාර්ථක වීමෙන් පසු කැඳවූ දෙවන ටෙන්ඩරයෙන් සමාගම් 3 ක් තෝරා ගෙන ඇති බව කෘෂිකර්ම අමාත්‍ය මහින්ද අමරවීර ප්‍රකාශ කළා.\nලෝක බැංකු ආධාර යටතේ ඩොලර් මිලියන 110 ක පොහොර ආනයනය සඳහා පසුගිය අගෝස්තු මස 18 වනදා යූරියා පොහොර ප්‍රසම්පාදනයට ජාත්‍යන්තර තරගකාරි ප්‍රසම්පාදනය යටතේ මිල ගණන් කැඳවා තිබුණා.\nකෙසේ වෙතත්, මේ වනවිට පොහොර ආනයනය සඳහා සමාගම් 3 ක් තෝරා ගෙන ඇති අතර එම තෝරා ගත් සමාගම් කැබිනට් අනුමැතිය සඳහා හෙට අමාත්‍ය මණ්ඩලය වෙත ඉදිරිපත් කිරීමට නියමිත බවයි කෘෂිකර්ම අමාත්‍ය මහින්ද අමරවීර සඳහන් කළේ.",
       "URL": "https://www.hirunews.lk/317397/තවත්-පොහොර-මෙට්‍රික්-ටොන්-12000-ක්-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=815"
}