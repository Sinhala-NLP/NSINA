{
       "Source": "hirunews",
       "Timestamp": "Tuesday, 04 July 2023 - 20:00",
       "Headline": "රාගම රෝහලේ නොසැළකිල්ලෙන් මවකට දිවි අහිමිවෙයි (වීඩියෝ)",
       "News Content": "රාගම ශික්ෂණ රෝහලේ වෛද්‍යවරු ඇතුළු සෞඛ්‍ය අංශවල නොසැලකිල්ල හේතුවෙන් මවකට සහ ඇගේ කුස තුළ සිටි නිවුන් දරුවන් තිදෙනාට දිවි අහිමි වූ බවට ඇයගේ පවුලේ සාමාජිකයින් චෝදනා කරනවා.\nරෝහල් බලධාරීන් ඇය සම්බන්ධයෙන් අවධානය යොමු කළේ රෝහල තුළදී ඇයගේ එක් කළලයක් බිමට වැටී විනාස වූ පසුව බවයි මිය ගිය කාන්තාවගේ මව චෝදනා කරන්නේ.\nකිරිබත්ගොඩ මාකොළ ප්‍රදේශයේ පදිංචි 36 හැවිරිදි ලවන්ති ජයසූරිය මාකොළ පමුණුවිල විදුහලේ ඉංග්‍රීසි ගුරුවරියක්.\nඇය වසර 10ක් මුළුල්ලේ දරුවන් නොමැති වීම නිසා පෞද්ගලික රෝහලකදී නළ දරු සැත්කමක් සිදු කරගන්නේ දහසක් බලාපොරොත්තු පෙරදැරිවයි.\nඇයගේ අපේක්ෂා මල්ඵල ගන්වමින් ගැහැණු දරුවන් දෙදෙනෙකු සහ පිරිමි දරුවෙකු ලවන්තිගේ කුසට පැමිණෙන්නේ ඇයව තුන් නිවුන් දරුවන්ගේ මවක් කරමින්.\nනමුත් දින කිහිපයකට පෙර ඇයට මුහුණ දීමට සිදුවන්නේ අවාසනාවන්ත ඉරණමකටයි.\nඇගේ දරු ගැබට මාස 6ක් සම්පූර්ණ වූ අවස්ථාවේ දරු ගැබෙන් අධික ලෙස රුධිරය වහනය වීම හේතුවෙන් වරින් වර පෞද්ගලික රෝහලකින් ප්‍රතිකාර ලබාගත් ඇය පසුව රාගම ශික්ෂණ රෝහලට ඇතුළත් වනවා.\nකෙසේවෙතත් එහිදී ඇයට මුහුණ දීමට සිදුවන්නේ අමිහිරි අත්දැකීමකටයි.\nමුලදී ඇය පිළිබඳව කිසිදු සැලකිල්ලක් නොදැක්වූ රෝහල් බලධාරීන් ඇය සම්බන්ධයෙන් අවධානය යොමු කරන්නේ එක් කළලයක් කුසෙන් එළියට විත් බිම වැටීමෙන් පසුවයි.\nඇගේ ඉතිරි කළල දෙක සැත්කමකින් ඉවත් කළද අවසානයේ ඇයට ජීවිතයෙන් වන්දි ගෙවීමට සිදුවුණා.\nරෝහල් බලධාරීන්ගේ නොසැලකිල්ල හේතුවෙන් ඇය ජීවිතක්ෂයට පත්වූ බවයි ලවන්තිගේ මව චෝදනා කරන්නේ.\nකෙසේවෙතත් අවසානයේදී ඇයට ජීවිතයෙන් සමුදීමට සිදුවණේ මෙලොව එළිය නොදුටු සිය බිළිඳුන්ද සමඟයි.\nඇයගේ දේහය පිළිබඳ පිළිබඳ අවසන් කටයුතු අද පමුණුවිල පොදු සුසාන භූමියේදී සිදුකෙරුණා.\nලවන්තිගේ මරණය සම්බන්ධයෙන් විමසීම සඳහා රාගම ශික්ෂණ රෝහලේ අධ්‍යක්ෂවරයා දුරකතනය ඔසසේ සම්බන්ධ කරගැනීමට අප උත්සාහ කළද අධ්‍යක්ෂවරයා ඊට ප්‍රතිචාර දැක්වීම අවස්ථා කිහිපයකදීම මග හැරියා.",
       "URL": "https://www.hirunews.lk/340026/රාගම-රෝහලේ-නොසැළකිල්ලෙන්-මවකට-දිවි-අහිමිවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=213"
}