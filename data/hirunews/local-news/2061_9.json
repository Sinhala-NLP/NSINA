{
       "Source": "hirunews",
       "Timestamp": "Friday, 26 March 2021 - 18:19",
       "Headline": "ගම සමග පිළිසඳර හෙට පිටබැද්දරදී",
       "News Content": "ජනාධිපති ගෝඨාභය රාජපක්ෂ සහභාගී වන ගම සමග පිළිසඳර 16 වන වැඩසටහන හෙට පිටබැද්දර කිරිවැල්කැලේ උතුර 03 පියවර ප්‍රදේශයේදී පැවැත්වෙනවා.\nදෑරංගල මහා විද්‍යාලයේදී හෙට 27 උදෑසන 10ට ආරම්භ වන සංවාදයට දිස්ත්‍රික්කයේ මැති ඇමතිවරුන් ප්‍රමුඛ මහජන නියෝජිතයන් අමාත්‍යංශ ලේකම්වරුන් සහ විවිධ ආයතන ප්‍රධානීන් මෙන්ම නිලධාරීන් එක්වීමට නියමිතයි.\nමෙය දකුණු පළාතේ පැවැත්වෙන දෙවන ගම සමග පිළිසඳර වැඩසටහනයි.\n1958 ස්ථාපිත උස්බිම් ජනපදයක් වන කිරිවැල්කැලේ ග්‍රාමසේවා වසම පිටබැද්දර ප්‍රාදේශීය ලේකම් බල ප්‍රදේශයට අයත් දුෂ්කරතම ගම්මානයයි.\nපවුල් 622ක් ජීවත්වන ග්‍රාමසේවා වසමේ ජනගහණය 2990ක්.\n2020 සැප්තැම්බර් මස 25 වනදා බදුල්ල දිස්ත්‍රික්කයෙන් ගම සමග පිළිසඳර වැඩසටහන ආරම්භ වූ අතර මාතලේ, රත්නපුර, අනුරාධපුර, අම්පාර, පොළොන්නරුව, කලුතර, මොණරාගල, කෑගල්ල, මහනුවර, පුත්තලම, ත්‍රිකුණාමලය, කුරුණෑගල, ගාල්ල සහ නුවරඑළිය දිස්ත්‍රික් ආවරණය වන පරිදි පසුගිය වැඩසටහන් පැවැත්වුනා.",
       "URL": "https://www.hirunews.lk/266631/ගම-සමග-පිළිසඳර-හෙට-පිටබැද්දරදී",
       "Category": "Local News",
       "Parent URL": "https://www.hirunews.lk/local-news.php?pageID=2061"
}