{
       "Source": "hirunews",
       "Timestamp": "Sunday, 14 August 2016 - 6:38",
       "Headline": "සම්මුතිවාදය ඔස්සේ නව ඉදිරි ගමනක් -  අගමැති",
       "News Content": "ශ්‍රී ලංකාව දකුණු ආසියාවේ ආර්ථික කේන්ද්‍රස්ථානයක් බවට පත් කිරීමේ ව්‍යායාමයට උපරිම සහය ලබාදෙන බව චීනය පවසනවා.\nචීනයේ සංචාරයක නිරත අග්‍රාමාත්‍ය රනිල් වික්‍රමසිංහ හමුවු අවස්ථාවේදී චොංජිං මහ නගරයේ නගරාධිපති හුඅං ජිෆාන් ඇතුළු චීන රජයේ දුත පිරිස මේ බව ප්‍රකාශ කර ඇති බව සඳහන්.\nගෝලීය ආර්ථික අර්බුදයේ බලපෑමෙන් මිදිය හැකි එකම කලාපය ආසියානු කලාපය බවයි චීන දුත පිරිස මෙහිදී සඳහන් කර ඇත්තේ.\nබෙංගාල බොක්ක ආශ්‍රිත රටවල් ඇතුළුව ඉන්දියාව, චීනය, ජපානය, සිංගප්පූරුව ප්‍රධාන නැගෙනහිර ආසියානු රටවල් මේ අවස්ථාවේ ලෝක ආර්ථිකය හසුරුවන ප්‍රධාන ගාමක බලවේගයක් බවට පත්වනු ඇති බවට ශ්‍රී ලංකා අග්‍රාමාත්‍යවරයාත්, චීන නිලධාරීන් පිරිසත් මෙහිදී විශ්වාසය පළ කර තිබෙනවා.\nමෛත්‍රීපාල සිරිසේන ජනාධිපතිවරයාගේ නායකත්වයෙන් යුතු සම්මුතිවාදී ආණ්ඩුව ලෝකයේ නව ආර්ථික හා සමාජීය ප්‍රවණතාවයන් හා අර්බුදයන් හඳුනා ගනිමින්, තිරසාර ආර්ථික පිළිවෙතක් ක්‍රියාත්මක කරලීම ඔස්සේ නව ඉදිරි ගමනකට මුල පුරා ඇති බව අග්‍රාමාත්‍ය රනිල් වික්‍රමසිංහ මෙහිදී ප්‍රකාශ කළා.\nඑම ගමනේ අවසන් අපේක්ෂාව ශ්‍රී ලංකාව දකුණු ආසියාවේ ආර්ථික හා මූල්‍ය කේන්ද්‍රස්ථානයක් බවට පත්කරලීම බවයි අග්‍රාමාත්‍යවරයා චීන රාජ්‍ය තාන්ත්‍රිකයන්ට වැඩිදුරටත් ප්‍රකාශ කර ඇත්තේ.\nශ්‍රී ලංකාවේ නව ජාතික ආර්ථික ප්‍රතිපත්ති සම්බන්ධයෙන්ද මෙහිදී පැහැදිලි කළ අග්‍රාමාත්‍ය රනිල් වික්‍රමසිංහ, පැරණි සේද මාවතේ කේන්ද්‍රස්ථානයක් ලෙස ලබාගත් කීර්තිය නැවත ලබා ගැනීම සඳහා අනුගමනය කරන වැඩපිළිවෙල පිළිබඳවද කරුණු දක්වා තිබෙනවා.\nනිවාස හා දේපල කලාපයක් ලෙස ගොඩනැංවීමට නියමිතව තිබූ කොළඹ වරාය නගරය, ඊට වෙනස් මානයකට ගෙන එමින් මූල්‍ය නගරයක් ලෙස සංවර්ධනය කිරීමට ගත් පියවර මෙහිදී චීන රාජ්‍ය තාන්ත්‍රිකයන්ගේ ප්‍රසාදයට ලක් වූ බවයි අග්‍රාමාත්‍ය කාර්යාලය සඳහන් කළේ.\nසිංගප්පූරුව හා ඩුබායි අතර මූල්‍ය නගරයක් ඉදිකරලීමේ අවකාශයක් ඇති බව චීනයේ චොංජිං මහ නගරයේ නගරාධිපති හුඅං ජිෆාන් මෙහිදී අනාවරණය කර ඇති කරුණක්.\nඑවැනි නව සංකල්පයක් ක්‍රියාවට නැංවීමේදී සිංගප්පූරුවෙන් සහ ඩුබායි නගරයෙන් ගතහැකි ආදර්ශ බොහොමයක් ඇති බවද පෙන්වා දී තිබෙනවා.\nමෙම අවස්ථාවට ශ්‍රී ලංකා රජයේ අමාත්‍යවරුන් පිරිසක් චීන රජයේ ඉහළ පෙලේ රාජ්‍ය තාන්ත්‍රිකයන් පිරිසක් එක්වුණා.",
       "URL": "https://www.hirunews.lk/140564/සම්මුතිවාදය-ඔස්සේ-නව-ඉදිරි-ගමනක්-අගමැති",
       "Category": "Local News",
       "Parent URL": "https://www.hirunews.lk/local-news.php?pageID=4924"
}