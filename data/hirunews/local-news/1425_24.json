{
       "Source": "hirunews",
       "Timestamp": "Friday, 14 January 2022 - 7:35",
       "Headline": "තෛපොගංල් දිනය වෙනුවෙන් සෞඛ්‍ය අංශවලින් ඉල්ලීමක්",
       "News Content": "පවතින කොරෝනා අවදානම් තත්ත්වය හේතුවෙන් අදට (14) යෙදී ඇති තෛපොංගල් දිනය සෞඛ්‍ය මාර්ගෝපදේශවලට යටත්ව නිවස තුළ පවුලේ සාමාජිකයන්ට පමණක් සීමා වී සමරන ලෙස සෞඛ්‍ය අංශ සහ හින්දු ආගමික නායකයන් ජනතාවට දැනුම් දෙනවා.\nතවත් කොරෝනා ආසාදිතයන් 594 ක් ඊයේ (13) වාර්තා වීමත් සමග මෙරට සමස්ථ කොරෝනා ආසාදිතයන් සංඛ්‍යාව පන්ලක්ෂ 34,919 දක්වා ඉහළ ගියා.\nමෙරට සමස්ත කොරෝනා මරණ සංඛ්‍යාව 15,174 ක් දක්වා ඉහළ ගියේ ඊයේ වාර්තා වූ කොරෝනා මරණ 11 ත් සමගයි.\nඑමෙන්ම මේ දිනවල ඔමික්‍රෝන් ප්‍රභේදය රට තුළ ශීඝ්‍රයෙන් ව්‍යාප්ත වෙමින් පවතින බවට මහජන සෞඛ්‍ය පරීක්ෂකවරුන්ගේ සංගමය අනතුරු අඟවනවා.\nමෙවන් පසුබිමක හින්දු ආගමික නායකයන් හින්දු ජනතාවගෙන් ඉල්ලා සිටින්නේ අදට යෙදී ඇති තෛපොංගල් දිනය සෞඛ්‍ය ආරක්ෂිත පිළිවෙත් අනුගමනය කරමින් පවුලේ සාමාජිකයන්ට පමණක් සීමා වෙමින් සමරන ලෙසටයි.\nමේ අතර බූස්ටර් මාත්‍රාව මගින් අවුරුදු 65ට වැඩි පුද්ගලයන් ඔමික්‍රොන් ආසාදනයෙන් රෝහල්ගත වීමට ඇති සම්භාවිතාව සියයට 90 කින් පමණ අඩු වන බව ශ්‍රී ජයවර්ධනපුර විශ්ව විද්‍යාල වෛද්‍ය පීඨයේ ප්‍රතිශක්තීකරණ විද්‍යා හා අණුක වෛද්‍ය විද්‍යා දෙපාර්තමේන්තුවේ මහාචාර්ය නීලිකා මලවිගේ කොළඹ ඊයේ (13) පැවති මාධ්‍ය හමුවකට එක්වෙමින් සඳහන් කළා.\nඑමෙන්ම, ගර්භණී මව්වරුන් සහ කිරිදෙන මව්වරුන්ටද බූස්ටර් මාත්‍රාව ලබා ගැනීම වැදගත් බවයි ඊයේ කොළඹ පැවැති මාධ්‍ය හමුවකට එක්වෙමින් ශ්‍රී ලංකා කායික විශේෂඥ වෛද්‍ය විද්‍යායතනයේ සභාපති විශේෂඥ වෛද්‍ය හර්ෂ සතිස්චන්ද්‍ර ප්‍රකාශ කළේ.",
       "URL": "https://www.hirunews.lk/293959/තෛපොගංල්-දිනය-වෙනුවෙන්-සෞඛ්‍ය-අංශවලින්-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=1425"
}