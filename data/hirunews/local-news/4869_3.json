{
       "Source": "hirunews",
       "Timestamp": "Thursday, 22 September 2016 - 7:24",
       "Headline": "හුරුළු පාරිසරික උද්‍යානයේ ගින්නෙන් අක්කර 2000කට හානි",
       "News Content": "හබරණ - හුරුළු පාරිසරික උද්‍යානයේ ඊයේ පස්වරුවේ හටගත් ගින්නෙන් අක්කර 2000 කට ආසන්න භූමි ප්‍රමාණයක් ගිනිගෙන විනාශ වී තිබෙනවා.\nපොලීසිය සඳහන් කළේ උද්‍යාන භූමිය මෙන්ම හබරණ, ත්‍රිකුණාමලය මාර්ගයේ දෙපස පිහිටි කැලෑ භූමි ප්‍රදේශයද ගින්නට හසුව ඇති බවයි.\nඊයේ පස්වරුවේ හටගත් මෙම ගින්න පාලනය කිරීම සඳහා පොලීසිය, යුද හමුදාව සහ වනරක්ෂණ නිලධාරීන් මෙන්ම ගුවන් හමුදා හෙලිකොප්ටර් දෙකක්ද යොදාගනු ලැබුවා.\nඊට අමතරව දඹුල්ල නගර සභාවේ ගිනි නිවීමේ රථ දෙකක්ද ගින්න මැඩපැවැත්වීම සඳහා කටයුතු කළ බවයි පොලීසිය සඳහන් කළේ.\nගින්නෙන් සිදුවී ඇති පාරිසරික හානිය මෙතෙක් ගණනය කර නොමැති අතර, ගින්නට හේතුවද තවමත් අනාවරණ වී නැහැ.",
       "URL": "https://www.hirunews.lk/143524/හුරුළු-පාරිසරික-උද්‍යානයේ-ගින්නෙන්-අක්කර-2000කට-හානි",
       "Category": "Local News",
       "Parent URL": "https://www.hirunews.lk/local-news.php?pageID=4869"
}