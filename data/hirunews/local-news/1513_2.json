{
       "Source": "hirunews",
       "Timestamp": "Monday, 06 December 2021 - 19:49",
       "Headline": "ගෑස් සිලින්ඩර හඳුනාගැනීමට ක්‍රමවේදයක් - ගෑස් කමිටුවෙන් ස්ථානීය පරීක්ෂණ වාර්තාවත් නිකුත් වේ (වීඩියෝ)",
       "News Content": "ගැටලුකාරී තත්ත්වයෙන් පසු, වෙළඳපොළට නිකුත් කෙරෙන ගෑස් සිලින්ඩර හඳුනාගැනීම සඳහා නව ක්‍රමවේදයක් හඳුන්වා දී තිබෙනවා.\nඒ අනුව ගෑස් සිලින්ඩර භාවිත කිරීමට පෙර ඉවත් කරනු ලබන පොලිතින් මුද්‍රාවෙහි වර්ණය මෙලෙස වෙනස් කර ඇති බවයි පාරිභෝගික කටයුතු පිළිබඳ අධිකාරිය සඳහන් කළේ.\nලිට්රෝ ගෑස් සිලින්ඩරයෙහි පොලිතින් මුද්‍රාව සුදු පසුබිමේ රතු ලාංඡනය සහිතව සකස් කර ඇති අතර, ලාෆ්ස් සමාගම සිය ගෑස් සිලින්ඩරවල පොලිතින් මුද්‍රාවේ වර්ණය කහ පසුබිමේ නිල් ලාංඡනය සහිතව වෙනස් කර තිබෙනවා.\nකෙසේ වෙතත් සමාගම් දෙකම සිලින්ඩරයේ වර්ණය වෙනස් කිරීමක් සිදුකර නැහැ.\nමේ වන විට ගෑස් බෙදා හැරීමේ කටයුතු ආරම්භ වී ඇති බවයි අප කළ සොයා බැලීමකදී අනාවරණ වුණේ.\nමේ අතර, පාරිභෝගික ආරක්ෂණ රාජ්‍ය අමාත්‍ය ලසන්ත අලගියවන්න අද (06) මාධ්‍ය හමුවක් කැදවා තිබුණා.\nඑහිදී ඔහු සදහන් කළේ දැනට නිවෙස්වල භාවිත කරන ගෑස් සිලින්ඩර සම්බන්ධයෙන් අවශ්‍යතාව පරිදි ක්‍රියාමාර්ග ගැනීමට කටයුතු කරන බවයි.\nකෙසේ වෙතත් ගෑස් පුපුරා යෑම් සම්බන්ධයෙන් ජනාධිපතිවරයා විසින් පත් කරන ලද ගෑස් සිලින්ඩර ආශ්‍රිත ගිනි ගැනීම් හෝ පුපුරා යෑම් පිළිබඳ විමර්ශනය කිරීම හා ඒ පිළිබඳ විසඳුම් සෙවීමේ ජනාධිපති කමිටුව මගින් දිවයින පුරා සිදු වූ ගෑස් පුපුරා යාම් සම්බන්ධයෙන් ස්ථානීය පරීක්ෂණ සිදු කොට, වාර්තාවක් නිකුත් කර තිබෙනවා.\nඒ අනුව ජනාධිපති මාධ්‍ය අංශය පවසන්නේ, එම කමිටුවේ සභාපති මහාචාර් ය ශාන්ත වල්පොලගේ විසින් මෙම නිවේදනය නිකුත් කර ඇති අතර, එහිදී 2021.01.01 දින සිට 2021.12.05 වැනි දින තෙක් දිවයින පුරා සිදු වූ ගෑස් පුපුරා යාම් සිද්ධීන් 458ක් සම්බන්ධයෙන් අදාළ ස්ථානීය පරීක්ෂණ සිදු කර මෙම වාර්තාව නිකුත් කර ඇති බවයි.",
       "URL": "https://www.hirunews.lk/290219/ගෑස්-සිලින්ඩර-හඳුනාගැනීමට-ක්‍රමවේදයක්-ගෑස්-කමිටුවෙන්-ස්ථානීය-පරීක්ෂණ-වාර්තාවත්-නිකුත්-වේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1513"
}