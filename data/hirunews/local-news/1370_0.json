{
       "Source": "hirunews",
       "Timestamp": "Monday, 07 February 2022 - 20:14",
       "Headline": "ඇතැම් ඉන්ධනහල්වල පෝලිම් (වීඩියෝ)",
       "News Content": "ලංකා අයි.ඕ.සී. සමාගම ඉන්ධන මිල ඉහළ නැංවීම තුළින් ඔවුන්ගේ පාඩුව ද ලංකා ඛනිජ තෙල් නීතිගත සංස්ථාවට දැරීමට සිදුවන බව බලශක්ති අමාත්‍ය උදය ගම්මන්පිළ ප්‍රකාශ කළා.\nඔහු මේ බව සඳහන් කළේ ඊයේ මධ්‍යම රාත්‍රියේ සිට ඉන්ධන මිල ඉහළ දැමීමට ලංකා අයි.ඕ.සී. සමාගම ගත් තීරණය සම්බන්ධයෙන් අදහස් පළ කරමින්.\nකෙසේ වෙතත්, ඉන්ධන මිල වැඩි කිරීමට ලංකා ඛනිජ තෙල් නීතිගත සංස්ථාවේ මෙතෙක් අදහසක් නොමැති බවයි අමාත්‍ය උදය ගම්මන්පිළ සඳහන් කළේ.\nඊයේ මධ්‍යම රාත්‍රියේ සිට ලංකා අයි.ඕ.සී. සමාගම, ඔක්ටේන් 92 වර්ගයේ පෙට්‍රල් ලීටරයක් රුපියල් 7කින්, ඩීසල් ලීටරයක් සහ එක්ස්ට්‍රා ප්‍රිමියම් 95 ලීටරයක් රුපියල් තුන බැගින් ඉහළ දමනු ලැබුවා.\nඒ අනුව එම සමාගමේ ඔක්ටේන් 92 වර්ගයේ පෙට්‍රල් ලීටරයක මිල රුපියල් 184 ක් වන අතර, ඔක්ටේන් 95 වර්ගයේ පෙට්‍රල් ලීටරයක මිල රුපියල් 213 දක්වා ඉහළ ගියා.\nඅයි.ඕ.සී. සමාගමේ ඩීසල් ලීටරයක නව මිල වන්නේ රුපියල් 124 ක්.\nකෙසේ වෙතත්, ඉන්ධන මිල ඉහළ යන බවට වූ ප්‍රචාර හේතුවෙන් ලංකා ඛනිජ තෙල් නීතිගත සංස්ථාවට අයත් බොහෝ පිරවුම්හල් ආශ්‍රිතව ඊයේ රාත්‍රියේ මෙන්ම අද දිනයේ ද පෝලිම් පැවති බව අප වාර්තාකරුවන් සඳහන් කළා.\nකෙසේ වෙතත්, බලශක්ති අමාත්‍ය උදය ගම්මන්පිළ සඳහන් කළේ ඛනිජ තෙල් නීතිගත සංස්ථාව අලාභ විදින බව ලිඛිතව දැනුම් දී ඇතත්, ඉන්ධන මිල ඉහළ නැංවීමට මෙතෙක් අවසර ලබාදී නොමැති බවයි.",
       "URL": "https://www.hirunews.lk/296426/ඇතැම්-ඉන්ධනහල්වල-පෝලිම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1370"
}