{
       "Source": "hirunews",
       "Timestamp": "Wednesday, 26 June 2019 - 19:56",
       "Headline": "මියගිය පුද්ගලයෙකුගේ පාදයකින් ජීවිතය ජය ගැනීමට වෙර දරන පුද්ගලයෙක්",
       "News Content": "මියගිය අයකුගේ පාදයකින් ජීවිතය ජයගැනීමට වෙරදරන පුද්ගලයෙකු අපට අනුරාධපුර රාජාංගනය ප්‍රදේශයෙන් හමුවුණා.\nමේ සංවේදී කථා පුවත ඔහු පිළිබදවයි.\nඅනුරාධපුර, රාජංගනය - යාය 4 ප්‍රදේශයේ පදිංචි 34 හැවිරිදි නිශ්ෂංක පුෂ්පකුමාර, කුළී වැඩකරමින් ජීවිතය සරිකරගත් අතර ඔහුගේ දිවියට කණකොකා හඩන්නේ 2016 වසරේ මැදභාගයේ රාත්‍රියක නිශ්ෂංක සොයා පැමිණ ඇති නාදුනන පිරිසක් ඔහුට අමානුෂික ලෙස පහරදී පළායාමත් සමගයි.\nඑම පහරදීම්වලින් ඔහුගේ පාදයක ස්නායුවලට දැඩි ලෙස හානි වී තිබු අතර සතියක පමණ කාලයක් තුලදී පාදයේ තිබු තුවාලය නරක්වීම හේතුවෙන් ඔහුට පාදය අහිමි වී තිබුනා.\nබොරු කකුලක ආධාරයෙන් ජීවිතය නැවත අරඹන්න සැරසුනු නිශ්ෂංකට අළුත් බලාපොරොත්තුවක් ලබාදීමට අනුරාධපුර ශික්ෂණ රෝහලේ වෛද්‍යවරුන්ට හැකි වනවා.\nඒ මොළය මියගිය පුද්ගලයෙකුගේ පාදයක් නිශ්ෂංකට බද්ධකිරීමේ සැත්කමක් මගින්.\nවෛද්‍යවරුන්ගේ මතය වී ඇත්තේ දැනට වසර දෙකක් ගත වී ඇති මෙම සැත්කම සම්පුර්ණයෙන්ම සාර්ථකවීමට තවත් වසර 2 ක් පමණ ගත වන බවයි.\nඒ වෙනුවෙන් මසකට වරක් වෛද්‍ය සායනයට සහභාගී වන නිශ්ෂංකට ඇති ප්‍රධාන ගැටළුව වන්නේ ලේ ගමනාගමනය තවමත් නිසි ලෙස ක්‍රියාත්මක නොවීමෙන් ඔහුට බද්ධ කළ පාදය අධික ලෙස ඉදිමීමයි.\nඅහස උසට නැගී ඇති ආර්ථික ප්‍රශ්න හේතුවෙන් නිශ්ෂංකට තවත් අවුරුදු දෙකක් බලාසිටීම මේ වනවිට විසල් ගැටළුවක් වී අවසන්.\nමියගිය අයකුගේ පාදයකින් මෙලොව සැරිසැරීමට වෙරදරන මේ මිනිසාගේ ඒ උත්සාහය සාර්ථක වන තෙක් අහිංසක දියණියත් දෑස් දල්වා බලා සිටින්නේ දහසක් බලාපොරොත්තු පෙරදැරිවයි.",
       "URL": "https://www.hirunews.lk/219179/මියගිය-පුද්ගලයෙකුගේ-පාදයකින්-ජීවිතය-ජය-ගැනීමට-වෙර-දරන-පුද්ගලයෙක්",
       "Category": "Local News",
       "Parent URL": "https://www.hirunews.lk/local-news.php?pageID=3279"
}