{
       "Source": "hirunews",
       "Timestamp": "Friday, 01 July 2022 - 13:33",
       "Headline": "ශ්‍රී ලංකාව අධි උද්ධමනය සහිත රටක් බව බ්ලූම්බර්ග් කියයි (වීඩියෝ)",
       "News Content": "මෙරටින් වාර්තා වන්නේ අධිඋද්ධමන තත්ත්වයක් බව බ්ලූම්බර්ග් වෙබ් අඩවිය පවසනවා.\nබ්ලූම්බර්ග් සමීක්ෂණයට අනුව එම වෙබ් අඩවිය පෙන්වා දෙන්නේ විදේශ විනිමය සංචිත හිඟවීම හේතුවෙන් ආහාරවල සිට ඉන්ධන දක්වා අත්‍යවශ්‍ය ද්‍රව්‍ය හිඟවී මෙරට පාරිභෝගික මිල ගණන් ජුනි මාසයේ දී ඉහළ උද්ධමන මට්ටම් උලල්ංඝනය කරමින් වාර්තාගත ලෙස ඉහළ ගොස් ඇති බවයි.\nකොළඹ පාරිභොගික මිල දර්ශකය මත ජුනි මාසයේ මතුපිට උද්ධමනය සියයට 54යි දශම 6ක් දක්වා ඉහළ ගොස් ඇති බව ජනලේඛන හා සංඛ්‍යාලේඛන දෙපාර්තමේන්තුව ඊයේ නිවේදනය කළා.\nඑහි ආහාර කාණ්ඩයේ උද්ධමනය සටහන් වන්නේ සියයට 80යි දශම 1ක් ලෙසයි. ප්‍රවාහන කාණ්ඩය සියයට 128ක් ලෙසයි දැක්වෙන්නේ.\nඅධි උද්ධමනය ලෙස සැලකීමට බොහෝ ආර්ථික විද්‍යාඥයන් භාවිත කරන සියයට පනහේ සීමාව ඉක්මවා යමින් සටහන් වූ මෙම උද්ධමනය අධි උද්ධමනය ඉක්මවා යන ප්‍රධාන මිල මානයක් ලෙස බ්ලූම්බර්ග් වෙබ් අඩවිය පෙන්වා දෙනවා.\nමේ අතර ජීවන වියදම ඉහළයාම ඇතුළු කරුණු කිහිපයක් මුල් කරගනිමින් ජාතික ජනබලවේගය බලංගෙඩ නගරයේ දී ඊයේ විරෝධතාවක් සංවිධානය කර තිබුණා.\nමොරටුව - කටුබැද්ද මංසන්දියේදී ද විරෝධතාවක් පැවැත් වුණේ රටේ පවතින ගැටලුවලට විසදුම් ලබා දෙන ලෙස ඉල්ලමින්.\nමේ අතර, රජයේ ප්‍රවෘත්ති දෙපාර්තමේන්තුවේ දී අද (01) පැවති මාධ්‍ය හමුවකට එක්වෙමින් වෙළඳ, වාණිජ හා ආහාර සුරක්ෂිතතා අමාත්‍ය නලින් ප්‍රනාන්දු සඳහන් කළේ, ඉදිරියේදී දිවයිනට ගෙන්වන ගෑස්වල මිල, කමිටුවක් මගින් තීරණය කර පාරිභෝගික කටයුතු පිළිබද අධිකාරිය හරහා ඒවායේ මිල නියාමනයට පියවර ගන්නා බවයි.",
       "URL": "https://www.hirunews.lk/308715/ශ්‍රී-ලංකාව-අධි-උද්ධමනය-සහිත-රටක්-බව-බ්ලූම්බර්ග්-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1054"
}