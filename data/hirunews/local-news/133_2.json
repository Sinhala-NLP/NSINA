{
       "Source": "hirunews",
       "Timestamp": "Tuesday, 01 August 2023 - 15:04",
       "Headline": "පෙට්‍රල් මිල වැඩි වුවත් ගාස්තුවේ වෙනසක් නැහැ - ත්‍රිරෝද රථ සංගම් කියයි",
       "News Content": "ඉන්ධන මිල සංශෝධනය කළ ද, ත්‍රිරෝද රථ ගාස්තු ඉහළ නොදමන බව සමස්ත ලංකා ත්‍රිරෝද රථ රියැදුරන්ගේ සංගමය පවසනවා.\nඊයේ (31) මධ්‍යම රාත්‍රියේ සිට ක්‍රියාත්මක වන පරිදි ඉන්ධන මිල සංශෝධනය කිරීමට ලංකා ඛනිජ තෙල් නීතිගත සංස්ථාව තීරණය කළ අතර ඒ අනුව ඔක්ටේන් 92 වර්ගයේ පෙට්‍රල් ලීටරයක් රුපියල් 20 කින් සහ ඔක්ටේන් 95 වර්ගයේ පෙට්‍රල් ලීටරයක මිල රුපියල් 10 කින් ඉහළ දැමුණා.\nඑමෙන්ම, ලංකා සුදු ඩීසල් ලීටරයක මිල රුපියල් 02 කින් පහත දැමුණු අතර ලංකා සුපිරි ඩීසල් ලීටරයක මිල රුපියල් 12 කින් ඉහළ දැමීමටයි ඛනිජ තෙල් නීතිගත සංස්ථාව පියවර ගනු ලැබුවේ.\nඑසේම, භූමිතෙල් ලීටරයක මිල රුපියල් 10 කින් පහත දැමීමට ද ලංකා ඛනිජ තෙල් නීතිගත සංස්ථාව තීරණය කර තිබු අතර මේ හා සමගාමීව අයි.ඕ.සී. ඉන්ධන මිල ගණන් ද සංශෝධනය කර තිබෙනවා.\nකෙසේ වෙතත්, නිරන්තරයෙන් වෙනස් වන ඉන්ධන මිලට සාපේක්ෂව ත්‍රිරෝද රථ ගාස්තු සංශෝධනය සිදු කළ නොහැකි බවයි එම සංගමයේ සභාපති ලලිත් ධර්මසේකර සඳහන් කළේ.\nමේ අතර, ඉදිරියේදී බස් ගාස්තු අඩු කරන්නේ ද, නැද්ද යන්න තීරණය කිරීමට ඉන්ධන මිල සියයට 4 ක ප්‍රතිශතයකින් සංශෝධනය විය යුතු බව ලංකා පෞද්ගලික බස් රථ හිමියන්ගේ සංගමයේ සභාපති ගැමුණු විජේරත්න පවසනවා.\nඔහු මේ බව සදහන් කළේ කොළඹ පැවති මාධ්‍ය හමුවකට එක්වෙමින්.",
       "URL": "https://www.hirunews.lk/343292/පෙට්‍රල්-මිල-වැඩි-වුවත්-ගාස්තුවේ-වෙනසක්-නැහැ-ත්‍රිරෝද-රථ-සංගම්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=133"
}