{
       "Source": "hirunews",
       "Timestamp": "Tuesday, 06 December 2016 - 19:18",
       "Headline": "අගරදගුරු හිමිපාණන්ගෙන් ඉල්ලීමක්",
       "News Content": "අධික වියදම්කාරී අනවශ්‍ය සැරසිලිවලින් තොරව ආධ්‍යාත්මිකව අර්ථවත් කර ගැනීමට හැකිවන ආකාරයෙන් උදාවන නත්තල සමරන ලෙස අගරදගුරු අති උතුම් මැල්කම් කාදිනල් රංජිත් හිමිපාණන් ජනතාවගෙන් ඉල්ලා සිටිනවා.\nඋන්වහන්සේ මෙම ඉල්ලීම කළේ අද පෙරවරුවේ කොළඹ පිහිටි අගරදගුරු නිවසේ පැවැති ප්‍රවෘත්ති සාකච්ඡාවකදී.\nගාලුමුවදොර පිටියේ ඉදිවන ලොව උසම නත්තල් ගස සම්බන්ධයෙන් ද කාදිනල් හිමිපාණන් එහිදී අදහස් පළකළ අතර, උන්වහන්සේ සදහන් කළේ එය අනවශ්‍ය වියදමක් බවයි.\nලොව උසම නත්තල් ගසේ ඉදිකිරීම් පසුගිය අගෝස්තු මස 18 වැනිදා ආරම්භ කෙරුණේ වරාය හා නාවික කටයුතු අමාත්‍ය අර්ජුන රණතුංග මහතාගේ ප්‍රධානත්වයෙන්.\nමේ වනවිට එහි ඉදිකිරීම් අඩකින් පමණ අවසන් වී ඇති අතර, එහි අපේක්ෂිත උස අඩි 325 ක්.\nමෙතෙක් ලොව නිමකර ඇති උසම නත්තල් ගසෙහි වාර්තාවට හිමිකම් කියන්නේ ප්‍රංශයේ ඉදි කෙරුණු උස අඩි 292 ක් වූ නත්තල් ගසයි.\nඅර්ජුන රණතුංග සමාජ සත්කාර පදනමේ මුලිකත්වයෙන් ඉදිවන මෙම නත්තල් ගස නිම කිරීමට වරාය අධිකාරියේ සේවකයින් 70 දෙනෙකුගේ පමණ ස්වෙච්ඡා ශ්‍රම දායකත්වය ලැබී තිබෙනවා.\nඑහි සංවිධායකයින් පවසන්නේ මෙම නත්තල් ගස ඉදිකිරිම වෙනුවෙන් රුපියල් එක්කෝටි විසි ලක්ෂයකට ආසන්න මුදලක් වැය වන අතර, ඒ සදහා මුදල් විවිධ සංවිධාන සහ ආයතනවලින් ආධාර වශයෙන් ලැබෙන බවයි.\nමෙම නත්තල් ගස දෙසැම්බර් 20 වැනිදා විවෘත කිරීමට සැලසුම් කර තිබෙනවා.",
       "URL": "https://www.hirunews.lk/149114/අගරදගුරු-හිමිපාණන්ගෙන්-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=4765"
}