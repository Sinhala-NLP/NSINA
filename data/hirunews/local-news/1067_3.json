{
       "Source": "hirunews",
       "Timestamp": "Sunday, 26 June 2022 - 15:48",
       "Headline": "පුද්ගලයෙකු උඩරට මැණිකේ දුම්රියේ ගැටේ (ඡායාරූප)",
       "News Content": "නිවසට ආහාර ද්‍රව්‍ය රැගෙන යාමට පැමිණි පුද්ගලයෙක් උඩරට මැණිකේ දුම්රියේ ගැටී බරපතළ තුවාල ලබා රෝහල්ගත කර තිබෙනවා.\nමෙම පුද්ගලයා අද (26) දහවල් කොළඹ කොටුවේ සිට බදුල්ල දක්වා ධාවනය වු උඩරට මැණිකේ දුම්රියේ ගැටී ඇත්තේ, හැටන් - නුවරඑලිය ප්‍රධාන මාර්ගයේ දුම්රිය හරස් ගේට්ටුවට නුදුරින් වූ ප්‍රදේශයකදියි.\nඅනතුර සිදු වී බිම වැටී සිටියදියි ආරක්ෂක අංශ නිලධාරින් පැමිණ ඔහුව දික් ඔය රෝහලට ඇතුළත් කිරීමට පියවර ගත්තා.\nතුවාල ලැබු පුද්ගලයා හැටන් ස්ටැඩන් වතු යායේ පදිංචිකරුවෙකු බවට සැක කරන අතර, එම වතුයායේ පදිංචිකරුවන් හැටන් නගරයට පිවිසීමට ඇති කෙටිම මාර්ගය ලෙසයි මෙම මාර්ගය භාවිත කරන්නේ.\nදුම්රියේ ගැටුණු පුද්ගලයා අවුරුදු 60ක් පමණ වයසැති පුද්ගලයෙකු බවත්, ඔහුගේ අනන්‍යතාව මෙතෙක් තහවුරු වී නොමැති බව ද හැටන් පොලිසිය පැවසුවා.",
       "URL": "https://www.hirunews.lk/308230/පුද්ගලයෙකු-උඩරට-මැණිකේ-දුම්රියේ-ගැටේ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1067"
}