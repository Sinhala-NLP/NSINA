{
       "Source": "hirunews",
       "Timestamp": "Wednesday, 26 October 2022 - 19:30",
       "Headline": "යාල වනය නොසන්සුන් කළ 09 දෙනෙකුට ඇප - ජීප් රථ අධිකරණ භාරයේ (වීඩියෝ)",
       "News Content": "යාල වනෝද්‍යානය තුළ වන සතුන්ට හිරිහැර වන පරිදි ජීප් රථ ධාවන කළ සැකකරුවන් 09 දෙනෙකු රුපියල් ලක්ෂ 5 බැගින් වු ශරීර ඇප මත නිදහස් කිරීමට අධිකරණය අද නියෝග කළා.\nඒ, අදාළ සැකකරුවන් 9 දෙනා සහ ජීප් රථ 7 ක් තිස්සමහාරාම මහේස්ත්‍රාත් අධිකරණයට ඉදිරිපත් කිරීමෙන් අනතුරුවයි.\nසංවේදී පරිසර කලාපයක් සහිත යාල ජාතික වනෝද්‍යානය තුල වන සතුන්ට හිරිහැර වන ලෙස සුඛෝපභෝගී ජීප් රථ හා කැබ් රථවලින් පැමිණි මෙම පිරිස නොහික්මුණු ලෙස හැසිරී තිබුනේ පසුගිය 22 වැනි සෙනසුරාදා පස්වරුවේයි.\nසිද්ධිය සම්බන්ධයෙන් වනජීවි හා වන සම්පත් අමාත්‍යවරයා ලබාදුන් උපදෙස් අනුව අමාත්‍යාංශ ලේකම්වරිය අදාළ විමර්ශන අවසන් වනතෙක් යාල වනෝද්‍යානයේ මෙම ජීප්රථ සමඟ වනෝද්‍යානය තුළට ගිය මඟ පෙන්වන්නන් සහ නිලධාරීන් 7 දෙනෙකුගේ වැඩ තාවකාලිකව අත්හිටුවීමට පියවර ගැනුනා.\nඑසේම, මෙලෙස පැමිණි පුද්ගලයන්ට හා වාහනවලට වසර 3 ක් යනතෙක් මෙරට කිසිදු ජාතික වනෝද්‍යානයකට ඇතුළුවීමට නොහැකි වන පරිදි අසාදු ලේඛනගත කිරීමට ද පියවර ගත් බව වනජීවි අධ්‍යක්ෂ ජනරාල් චන්දන සූරියබණ්ඩාර ප්‍රකාශ කළා.\nඒ අතරතුරයි සිද්ධියට අදාළව පුද්ගලයන් 9 දෙනෙකු සහ ඔවුන් පැමිණි මෝටර් රථ 7ක් සමඟින් වනජීවි දෙපාර්තමේන්තුවට භාර වී තිබුණේ.\nඔවුන් අද රථවාහන ද සමගින් තිස්සමහාරාම මහේස්ත්‍රාත් අධිකරණයට ඉදිරිපත් කෙරුනා.\nඅදාල නඩුව කැඳවු අවස්ථාවේදී වනජීවී නිලධාරීන් සැකකරුවන් 09 දෙනාට ඇප ලබාදීමට දැඩි ලෙස විරුද්ධ වුයේ ඇප ලබාදීම හරහා ඉදිරි පරීක්ෂණවලට බාධා එල්ල විය හැකි බව පවසමින්.\nතිස්සමහාරාම මහේස්ත්‍රාත් තරිඳු සමීර සිල්වා එහිදී විමසා සිටියේ ඇප ලබාදීමට විරුද්ධ විය හැකි කරුණු 4ට අදාලව මොවුන් සිදුකර ඇති ඇති වරද කුමක් ද යන්නයි ?\nඑහිදී විත්ති පාර්ශවය වෙනුවෙන් පෙනී සිටි ජනාධිපති නීතීඥ ජනක මොහොට්ටි අධිකරණයට කරුණු දක්වමින් කියා සිටියේ මාධ්‍ය මගින් පළ වූ කරුණු සම්බන්ධයෙන් ඇප ලබා නොදී ඔවුන් සිරගත කළ නොහැකි බවයි.\nපසුව සැකකරුවන් 9 දෙනා රුපියල් ලක්ෂ 5 බැගින් වු ශරීර ඇප මත නිදහස් කළ අතර ජීප් රථ අධිකරණ භාරයට පත් කිරීමටයි නියෝග කෙරුණේ.\nවනෝද්‍යානය තුළ වාහනයෙන් බැස වරද සිදුකිරීම හා නීති විරෝධී රිය ධාවනය සඳහා චෝදනා එල්ල වුයේ තිස්සමහාරාම ප්‍රදේශයේ පදිංචි මුණසිංහගේ ධනුෂ්ක ප්‍රසාද් හා සුරේෂ් චතුරංග යන අයටයි.\nහස්මිඩීන් මොහොමඩ් සාෆික්, මොහෙමඩ් ගවුස් මොහෙමඩ් සුවේර්, එස්.එච් බුද්ධික චතුරංග, අබ්දුල් රකීබ් මොහොමඩ්, පී.ජී.එස් අන්ජුල, ආර්.එම්.සම්පත්, ඩී.එම්.මයුර ලක්ෂාන් යන පුද්ගලයන් නීති විරෝධී ලෙස රිය ධාවනය කළ පුද්ගලයන් ලෙස හදුනාගෙන තිබෙනවා.\nමේ අතර, පරිසර සංවිධාන නියෝජිතයන් පිරිසක් යාල වනෝද්‍යානයේ සිදු වු මෙම සිදුවීම සම්බන්ධයෙන් සාකච්ඡා කිරීම සඳහා වනජීවී දෙපාර්තමේන්තුවේ අධ්‍යක්ෂ ජනරාල්වරයා ඇතුළු ඉහළ නිලධාරීන් පිරිසක් සමග සාකච්ඡා කිරීමට පැමිණියා.",
       "URL": "https://www.hirunews.lk/318908/යාල-වනය-නොසන්සුන්-කළ-09-දෙනෙකුට-ඇප-ජීප්-රථ-අධිකරණ-භාරයේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=776"
}