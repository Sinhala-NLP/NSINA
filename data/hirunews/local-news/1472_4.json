{
       "Source": "hirunews",
       "Timestamp": "Friday, 24 December 2021 - 19:35",
       "Headline": "දැරියගේ මියයෑමට අත්අඩංගුවට ගත් මව, පියා සහ සහෝදරිය රඳවාගෙන ප්‍රශ්න කෙරේ",
       "News Content": "අධිමාත්‍රා ලබා දී ගබ්සාවක් සිදු කිරීමට යාමේදී 12 හැවිරිදි දැරියක මියගිය සිද්ධියට අදාළව අත්අඩංගුවට ගත් ඇයගේ මව, පියා සහ සහෝදරිය රඳවාගෙන ප්‍රශ්න කිරීමට මුලතිව් මහේස්ත්‍රාත් අධිකරණය අද (24) පොලිසියට අවසර ලබා දුන්නා.\nදැරිය අතවරයට ලක් කළ ඇයගේ සොහොයුරියගේ සැමියා ජනවාරි 04 වැනිදා දක්වා රක්ෂිත බන්ධනාගාරගත කර තිබෙනවා.\nමෙම දැරිය අතුරුදන් බවට පළමුව වාර්තා වූ අතර, පසුව ඇයගේ සිරුර පුදුකුඩිඉරිප්පු - මුංගිලාරු ප්‍රදේශයේ පාළු ඉඩමක තිබී සොයා ගත්තා.\nපශ්චාත් මරණ පරීක්ෂණයේදී අනාවරණ වුණේ සොහොයුරියගේ සැමියා අතින් අතවරයට ලක්ව මාස දෙකක ගැබිණියක්ව සිටි දැරියට පවුලේ පිරිසගේ අනුදැනුම මත අධි මාත්‍රා ඖෂධ ලබාදී දරු ගැබ ඉවත් කිරීමට යාමේදී සිදු වූ අධික රුධිර වහනය වීම නිසා මරණය සිදුව ඇති බවයි.\nඔවුන් සියලු දෙනාගේ අනුදැනුම මත පසුගිය 15 වනදා මියගිය දැරියගේ සිරුර නිවස අසල පාළු ළිඳකට දමා තිබූ අතර, පසුව එය 17 වනදා රාත්‍රියේ යළි ගොඩගෙන පාළු ඉඩමකට දමා ඇති බව ද පරීක්ෂණවලදී අනාවරණ වුණා.",
       "URL": "https://www.hirunews.lk/292046/දැරියගේ-මියයෑමට-අත්අඩංගුවට-ගත්-මව-පියා-සහ-සහෝදරිය-රඳවාගෙන-ප්‍රශ්න-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=1472"
}