{
       "Source": "hirunews",
       "Timestamp": "Saturday, 13 June 2020 - 8:23",
       "Headline": "වසර 48,000කට පෙර ශ්‍රී ලංකාවේ දුනු - ඊතල භාවිත කළ බව පුරාවිද්‍යා පර්යේෂණයකින් හෙළිවේ (වීඩියෝ -ඡායාරූප)",
       "News Content": "මීට වසර 48,000කට පෙර ශ්‍රී ලංකාවේ ආදිවාසීන් සත්ත්ව අස්ථි කොටස් භාවිත කරමින් දඩයම් කිරීමේ උපාංග නිෂ්පාදනය කළ බව පුරාවිද්‍යා ගවේෂණයකින් අනාවරණ වී තිබෙනවා.\nපාහියංගල ලෙනේ වසර ගණනාවක් සිදුකළ ගවේෂණයකින් හෙළි වී ඇති එම තොරතුරු අනුව අප්‍රිකානු කලාපයෙන් පසු දුනු සහ ඊතල තාක්ෂණය භාවිත කළ ලොව ප්‍රථම රට බවට ශ්‍රී ලංකාව පත්ව තිබෙනවා.\nශ්‍රී ලංකාවේ තෙත් බිම් කලාපයේ පිහිටා ඇති හොරණ - බුලත්සිංහල පාහියංගල ලෙනේ කැනීම් මුල්වරට ආරම්භ වුණේ 1979 වසරේදී.\nමෙම පෞරාණික ලෙන සම්බන්ධයෙන් සිදුකර ඇති විද්‍යාත්මක කාල නිර්ණ අනුව ප්‍රාග් ඓතිහාසික යුගයට අයත් කරුණු රැසක් අනාවරණය වී ඇති අතර, ලෙන් ජනාවාසකරණය, මෙන්ම මෙරට තාක්ෂණයේ බිහිවීම පිළිබඳවද කරුණු රැසක් ඊට අයත්.\nජර්මානු සහ ඔස්ට්‍රේලියානු පර්යේෂණ කණ්ඩායමක් සමග ශ්‍රී ජයවර්ධනපුර විශ්වවිද්‍යාලයේ පර්යේෂකයින් මෑතකාලීනව පාහියංගල ලෙන ආශ්‍රිතව පර්යේෂණ සිදුකරන අතර, මෙතෙක් අප්‍රිකානු කලාපෙයෙන් පිටතදී සොයාගත් පැරණිතම සත්ත්ව අස්ථි මෙවලම් කිහිපයක් එහිදී සොයාගැනුණා.\nඑමෙන්ම ශ්‍රී ලංකාවේ විසු ආදි මානවයා රෙදි විවිම සඳහාද මෙවලම් භාවිත කර ඇති බව මෙම පර්යේෂණයේදී අනාවරණය වී තිබෙනවා.\nඑම තොරතුරු අනාවරණවී ඇත්තේ පාහියංගල ලෙනෙන් සොයාගැණුනු වඳුරු සහ  ලේන් සැකිලි පරීක්ෂාවට ලක් කිරීමෙන්.\nපාහියංගල ලෙන සම්බන්ධයෙන් අනාවරණය වූ මෙම ප්‍රාග් ඓතිහාසික ඉතිහාසය පිළිබඳ තොරතුරුවලට ලොව ප්‍රමුඛ විදෙස් මාධ්‍ය රැසක අවධානයද යොමුව තිබුණේ මෙලෙසින්.\nවසර 64,000කට පෙර දුනු සහ ඊතල භාවිතය පිළිබඳ ඉපැරණිතම සාධක හමුවී ඇත්තේ දකුණු අප්‍රිකාවෙන්.\nඅප්‍රිකාවෙන් පිටතින් එවැනි සාධක හමුව ඇත්තේ ජර්මනියෙන්වන අතර එය වසර 20,000ක ඉතිහාසය ඉක්මවා නැහැ.\nපාහියංගල ලෙනෙන් මේවන විට සොයාගෙන ඇති මෙම ඉපැරණි දුනු ඊතල කොටස් සමගින් අප්‍රිකාවෙන් පිටත දුනු ඊතල තාක්ෂණය භාවිත කළ ලොව ප්‍රථම රට බවට පත්වීමේ ගෞරවය මෙරටට හිමිවනවා.\nඑය මානව ශිෂ්ඨාචාරයේ මෙතෙක් පැවති මතවාදයන්වල හැරවුම් ලක්ෂයක්ද වන බවට සැකයක් නැහැ.",
       "URL": "https://www.hirunews.lk/242936/වසර-48000කට-පෙර-ශ්‍රී-ලංකාවේ-දුනු-ඊතල-භාවිත-කළ-බව-පුරාවිද්‍යා-පර්යේෂණයකින්-හෙළිවේ-වීඩියෝ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=2663"
}