{
       "Source": "hirunews",
       "Timestamp": "Thursday, 08 April 2021 - 7:55",
       "Headline": "සත් පත්තිනි සෙත් ශාන්තියට සමගාමීව අලුත් සහල් සම්මාදන් කිරීමේ කටයුතු අදත් (වීඩියෝ )",
       "News Content": "සුර්ය සිංහලේ හිරුත් එක්ක තුන්හෙළයේ අවුරුදු වැඩසටහනට සමගාමීව පැවැත්වෙන සත් පත්තිනි සෙත් ශාන්තිය සඳහා අලු‍ත් සහල් සම්මාදන් කිරීමේ කටයුතු අද 09 වැනි දිනටත් සිදුකෙරෙනවා.\nහිරු මාධ්‍ය ජාලයේ සභාපති රේනෝ සිල්වා මහතාගේ සංකල්පයක් මත රටට ජාතියට සෙත් පතමින් පැවැත්වෙන සත් පත්තිනි සෙත් ශාන්තිය අවසානයේ පිදෙන දේව දානය උදෙසා මුළු රටෙන්ම අලු‍ත් සහල් පූජා කිරීම මේ දිනවල සිදුකෙරෙනවා.\nදිවයිනේ දිස්ත්‍රික්ක 20 ක් ආවරණය කරමින් මාර්ග 3 ක් ඔස්සේ විහාරස්ථාන 90 කදී අලු‍ත් සහල් පූජා කිරීමේ  කටයුතු දින 10 ක් පුරා සිදු කිරීමට නියමිතයි.\nපසුගිය 31 වැනිදා අනුරාධපුරය, කතරගම සහ මහියංගනයෙන් නැවුම් සහල් පූජා කරන ශාන්තියේ යාත්‍රාව ගමන් ආරම්භ කළා.\nඑය අද පෙරවරු අටේ සිට 11 දක්වා මීගහතැන්න විද්‍යායතන පිරිවෙනටත්, මීරිගම ශාසනවර්ධන පිරිවෙනටත්, අත්තනගල්ල රජමහා විහාරයටත් පැමිණෙනවා.\nඑසේම දහවල් 12 සිට පස්වරු දෙක දක්වා වළල්ලාවිට ශ්‍රී සුවසුද්ධාරාම පුරාණ විහාරයටත්, කොටදෙනියාව ශරබද්ධ ගල්ලෙන් රජ මහා විහාරයටත්, යක්කල ශ්‍රී අභයසේකරාමයටත් ශාන්තියේ යාත්‍රාව පැමිණෙනු ඇති.\nපස්වරු තුනේ සිට පහ දක්වා හොරවල නිග්‍රෝධාරාමයටත්, දිවුලපිටිය ශ්‍රී ප්‍රියදර්ශනාරාමයටත්, නවගමුව පත්තිනි දේවාලයටත් ශාන්තියේ යාත්‍රාව පැමිණීමට නියමිතයි.\nඔබේ ගමටත් නගරයටත් පැමිණෙන ශාන්තියේ යාත්‍රාවට සුපිරිසිදුව සකස් කරගත් නොඉඳුල් සහල් මිටක් පූජා කර සත් පත්තිනි දේව මෑණියන්ගේ ආශිර්වාද ලබාගන්නා ලෙස හිරු ටි.වී. සහ හිරු එෆ්. එම්. ඔබට බැතිබරව ඇරයුම් කරනවා.",
       "URL": "https://www.hirunews.lk/267825/සත්-පත්තිනි-සෙත්-ශාන්තියට-සමගාමීව-අලුත්-සහල්-සම්මාදන්-කිරීමේ-කටයුතු-අදත්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2034"
}