{
       "Source": "hirunews",
       "Timestamp": "Thursday, 16 February 2017 - 21:19",
       "Headline": "CIA පුවත ඵලදරයි",
       "News Content": "හිරු සී.අයි.ඒ හරහා හෙළිකළ හම්බන්තොට සුරියවැව තෘණ භූමියේ බලපත්‍ර උල්ලංඝණය කරමින් සිදුකළ පස්කැපීම් අත්හිටවු බව පොලිස් මාධ්‍ය කොට්ඨාශය නිවේදනය කරනවා.\nඅදාල පස් කැපීම් අත්හිටුවා ඇත්තේ හිරු සී.අයි.ඒ කළ අනාවරණයත් සමග තංගල්ල පොලිස් අධිකාරීවරයා සිදුකළ විමර්ශනයකින් පසුවයි.\nඅධිවේගී මාර්ග ව්‍යාපෘති සදහා පස් කැපීම හේතුවෙන් වල්සපුගල තෘණ භූමියට අත්ව ඇති ඉරණම හිරු සී.අයි.ඒග රහා අප මුල්වලට හෙළිකළේ පසුගිය ජනවාරි මස 12 වැනිදායි.\nවල්සපුගල කිරිගොවීන් චෝදනා කළේ පස් කැපීම හරහා සිදුවන මහා පරිමාන පරිසර විනාශය පිළිබඳව අවස්ථා කිහිපයකදී හිටපු මහවැලි කොට්ඨාස කළමනාකාරවරයා දැනුවත් කළද ඔහු ඊට පියවර නොගත් බවයි.\nහිරු සී.අයි.ඒ සිදුකළ අනාවරණයත් සමග මේ පිළිබඳව තංගල්ල පොලිස් අධිකාරීවරයා යටතේ විමර්ශනයක් සිදුකළ බව මාධ්‍ය නිවේදනයක් නිකුත් කරමින් පොලිස් මාධ්‍ය කොට්ඨාශය පවසනවා.\nඑහි වැඩිදුරටත් සඳහන් වන්නේ භූ විද්‍යා හා පතල් කැණීම් කාර්යාංශය දුන් බලපත්‍ර උල්ලංඝණය කරමින් සිදුකර ඇති පස් කැපීම තාවකාලිකව නතර කළ බවයි.\nසී.අයි.ඒ කළ අනාවරණයත් සමග පසුගියදා මහවැලි අධිකාරියේ නිලධාරීන්ද පැමිණ මෙම තෘණ භූමිය නිරීක්ෂණය කළා.\nඑම නිලධාරින් ද වෙනම වාර්තාවක් මගින් මෙහි තත්ත්වය පිළිබදව මහවැලි අධිකාරියට වාර්තාවක් ලබාදී තිබෙනවා.",
       "URL": "https://www.hirunews.lk/154668/cia-පුවත-ඵලදරයි",
       "Category": "Local News",
       "Parent URL": "https://www.hirunews.lk/local-news.php?pageID=4658"
}