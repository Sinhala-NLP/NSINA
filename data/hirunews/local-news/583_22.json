{
       "Source": "hirunews",
       "Timestamp": "Monday, 23 January 2023 - 14:36",
       "Headline": "වැඩියෙන් වික්කොත් බිත්තරේ කුඩු (වීඩියෝ)",
       "News Content": "පාලන මිලට වඩා වැඩි මිලට බිත්තර අලෙවි කරන වෙළෙඳුන් සොයා අඛණ්ඩව වැටලීම් ක්‍රියාත්මක බව පාරිභෝගික කටයුතු පිළිබඳ අධිකාරිය පවසනවා.\nකෙසේ වෙතත්, බිත්තර ගොවීන් පෙන්වා දෙන්නේ මෙලෙස විටින් විට බිත්තර සඳහා රජය විසින් පාලන මිල පැනවීම හරහා තම ව්‍යාපාර කරගෙන යාමේ දැඩි ගැටළු මතුවන බවයි.\nරජය විසින් පනවා ඇති පාලන මිලට වඩා වැඩි මිලට බිත්තර අලෙවිකරණ වෙළෙඳන් සොයා ඊයේ මෙන්ම අද දිනයේත් වැටලීම් ක්‍රියාත්මක කිරීමට පාරිභෝගික කටයුතු පිළිබඳ අධිකාරිය පියවර ගෙන තිබෙනවා.\nඒ අනුව, අධිකාරියේ කොළඹ දිස්ත්‍රික් වැටලීම් ඒකකය මගින් නාරාහේන්පිට ආර්ථික මධ්‍යස්ථානයේ වැඩි මිලට බිත්තර අලෙවි කළ වෙළඳසැලකට සහ බම්බලපිටිය ප්‍රදේශයේ ප්‍රධාන අලෙවිසැලකට එරෙහිව අධිකරණ ක්‍රියාමාර්ග ගනු ලැබුවා.\nපාලන මිල ගණන් යටතේ බිත්තර අලෙවි කළ යුතු බවට රජය මගින් පසුගිය 20 වැනිදා ගැසට් නිවේදනයක් නිකුත් කළ අතර, ඒ අනුව සුදු බිත්තරයක් රුපියල් 44ක සහ රතු බිත්තරයක් රුපියල් 46ක උපරිම සිල්ලර මිලකට අලෙවි කළ යුතුයි.\nමෙම මිල ගණන් ඉක්මවා බිත්තර අලෙවි කරන වෙළෙඳන් හට සාමාන්‍ය ව්‍යාපාරික ස්ථානයක් නම් රුපියල් ලක්ෂයේ සිට ලක්ෂ 05 දක්වා දඩ මුදලක් මෙන්ම සමාගමක් නම් ලක්ෂ 05 සිට ලක්ෂ 50 දක්වා දඩයක් නියම කෙරෙනු ඇති.\nකෙසේ වෙතත් රජය විසින් ප්‍රකාශයට පත් කළ පාලන මිල යටතේ බිත්තර වෙළෙඳපොළ තුළ බිත්තර අලෙවි වන්නේ ද යන්න සම්බන්ධයෙන් අප අදත් සොයා බැලුවා.\nමේ අතර සුළු පරිමාණ බිත්තර ගොවීන් පවසන්නේ, කලින් කලට බිත්තර සඳහා පාලන මිල පැනවීම හේතුවෙන් තමන් දැඩි ලෙස අසරණ වී සිටින බවයි.",
       "URL": "https://www.hirunews.lk/325710/වැඩියෙන්-වික්කොත්-බිත්තරේ-කුඩු-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=583"
}