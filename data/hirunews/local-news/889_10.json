{
       "Source": "hirunews",
       "Timestamp": "Monday, 05 September 2022 - 18:05",
       "Headline": "ඉන්දීය නාවික හමුදාවේ අභිමානය - නිර්භීතයා හෙවත් වික්‍රාන්ත් (ඡායාරූප)",
       "News Content": "ප්‍රහාරක ගුවන් යානා ප්‍රවාහනය කළ හැකි සහ ගොඩ බැස්සවිය හැකි දෙවැනි ගුවන් යානා ප්‍රවාහන නෞකාවත් ඉන්දීය නාවික හමුදාවට පසුගිය දා එකතු වුණා.\nඒ ඉන්දීය සාගර කලාපයේ අණසක පතුරුවන නාවික ක්ෂේත්‍රයේ ද දැවැන්තයා තමන් බවට තහවුරු කරමින්.\nඒ අනුව පසුගිය දා එරට අග්‍රාමාත්‍ය නරේන්ද්‍ර මෝදිගේ ප්‍රධානත්වයෙන් ඉන්දියාවේ නිෂ්පාදිත පළමු ගුවන්යානා ප්‍රවාහන නෞකාව, වික්‍රාන්ත් අධිකාරියට පත් කිරීමේ උත්සවය කේරළයේ දී පැවැත්වුණා.\nවික්‍රාන්ත් වසර 13ක් පුරා ඉන්දීය නාවික හමුදාවේ යුධ නැව් සැලසුම් කාර්යාංශය විසින් නිර්මාණය කර ඇති අතර කොචි හි කොචින් නැව් තටාකාංගනයේ සාමූහික උත්සාහයක අග්‍රඵලය යි.\nඉන්දීය අග්‍රාමාත්‍ය නරේන්ද්‍ර මෝදිගේ ප්‍රධානත්වයෙන් පැවති උත්සවයෙන් අනතුරුව ටොන් 45,000ක් බරැති වික්‍රාන්ත් ඉන්දීය නාවික යාත්‍රා වික්‍රාන්ත් (INS - Vikrant) යන ගෞරවය හිමිකර ගත්තා.\nදිගින් අඩි 860ක් වන මෙම නෞකාවේ උස අඩි 197ක්.\nපැයට නාවික සැතපුම් 28ක උපරිම වේගයකින් ගමන් කළ හැකි මෙම නෞකාවට එක් ඉන්ධන පිරවුමකින් පසු ව නාවික සැතපුම් 7500ක දුරක් ගමන් කළ හැකි අතර, එය මාස 8ක කාලයක් අඛණ්ඩ ව සයුරේ රඳවා තබා ගැනීමටත් හැකි යි.\nසහමුලින්ම ඉන්දියාවේ දී සැලැසුම් කර නිෂ්පාදනය කළ පළමු ප්‍රහාරක ගුවන්යානා ගොඩ බැස්වීමේ සහ ප්‍රවාහන නෞකාව මෙය වන අතර ඇයට= ප්‍රහාරක ගුවන් යානා සහ හෙලිකොප්ටර් 30ක් ප්‍රවාහනය කිරීමේ ධාරිතවයකින් යුක්ත යි.\nඉන්දියාව සතු අනෙක් ගුවන් යානා ප්‍රවාහන නෞකාව වන ඉන්දීය නාවික යාත්‍රා වික්‍රමාදිත්‍යය (INS - Vikramaditya) ද ගුවන් යානා 30ක් සඳහා වන පහසුකම්වලින් සමන්විත වනවා.\nවික්‍රාන්ත් ඉදිකිරීම සඳහා වැය වූ මුදල ඉන්දීය රුපියල් බිලියන 230ක්.\nඑනම් ඇමෙරිකානු ඩොලර් බිලියන 2.9ක්.\nඑය ශ්‍රී ලංකාවට ජාත්‍යන්තර මූල්‍ය අරමුදලෙන් ඉදිරි වසර 4ක කාලය සඳහා ලැබෙන විස්තීර්ණ ණය පහසුකමේ වටිනාකම හා සමාන වනවා.\nමෙම නෞකාව 2017 දී ඉන්දීය නාවික හමුදාව ඇනියට එක් කිරීමට අපේක්ෂා කෙරුණ ද දෙවන අදියරේ ඉදිකිරීම් ප්‍රමාද වීම හේතුවෙන් එම සැලැසුම හකුලා ගැනීමට ඉන්දීය නාවික හමුදාවට සිදු වුණා.\nකෙසේ වෙතත් මෙම නෞකාව අධිකාරියට පත් කිරීම ඉන්දියාවට ඓතිහාසික අවස්ථාවක වන්නේ, එවැනි නෞකාවක් ඉදිකිරීමේ හැකියාවෙන් යුත් අතළොස්සක් වූ රටවල් අතරට එක් වීමට ද ඒ සමඟ ම ඔවුන්ටත් අවස්ථාව හිමිවන බැවිනු යි.\nමෙම නෞකාවට යොදා ඇති වික්‍රානාත් යන නමද සුවිශේෂි වනවා.\nවික්‍රාන්ත් යන්නෙහි තේරුම වික්‍රමාන්විත හෙවත් නිර්භීත යන්න යි.\nඉන්දීය නාවික හමුදාව පළමුවරට 1961 දී එක්සත් රාජධානියෙන් ලබා ගත් ගුවන් යානා ප්‍රවාහන නෞකාව හැඳින්වූයේ ද වික්‍රාන්ත් ලෙස යි.\nඉන්දීය ජාතික අභිමානයේ සුවිශේෂී සලකුණක් ලෙස සැලකූ පළමු වැනි වික්‍රාන්ත් 1971 ඉන්දු - පාකිස්ථාන යුද්ධය ඇතුළු මෙහෙයුම් රැසක සුවිශේෂි භූමිකාවක් ඉටු කළා.\nඊට දශක හයකට පසු ඉන්දියාවේ උපත ලද වික්‍රාන්ත් ඉදි කෙරුණේ, ඉන්දීය රජය සතු කේරළයේ කොචින් නැව් තටාකාංගනයේ යි.\nඒ සඳහා රාජ්‍ය හා පෞද්ගලික ආයතන 500කට වැඩි සංඛ්‍යාවක දායකත්වය ලැබුණා.\nමෙම නෞකාවේ සැලසුම් කිරීම ආරම්භ වූණේ 1999 වසරේ දී.\nනෞකාව 2021 අගෝස්තු 12 වැනි දා පළමු පරීක්ෂණ සමුද්‍ර යත්‍රාව සිදු කළා.\nනෞකාවේ ඉදිකිරීම් සඳහා වසර 13ක් තරම් කාලය වැය වීම පිළිබඳ අදහස් දක්වමින් කොචින් නැව් තටාකාංගනයේ සභාපති සහ කළමණාකාර අධ්‍යක්ෂ මධු නායර් පැවසුවේ, \"අවුරුදු 13 හො ඳම එක කියලා මම කියන්නේ නැහැ, අපිට අනිවාර්යයෙන් ම මීට වඩා හොඳට කරන්න පුළුවන්. නමුත් අපි එය කරන්නේ පළමු වතාවට බව අපි තේරුම් ගත යුතුයි, ඒ නිසා මම අසතුටින් නැහැ.\"\nමෙම නෞකාවේ ගුවන් යානා පියාසර පරීක්ෂණ 2023 වන විට සිදු කිරීමට අපේක්ෂිත යි.\nනෞකාව සේවයට එක් කිරීමෙන් පසු එය කාර්ය මණ්ඩල සාමාජිකයන් 1700කගේ නිවහන සහ සේවා ස්ථානය බවට පත්වනු ඇති.\nනෞකාව තුළ ඇඳන් 16ක රෝහලක්, සියලු පහසුකම්වලින් සමන්විත ශල්‍යාගාර 2ක් සහ දැඩි සත්කාර ඒකකයක් වනවා.\nනැවේ පියාසැරි තට්ටුවේ විශාලත්වය වර්ග මීටර් 12,500කට ආසන්න යි.\nඑය හොකී පිට්ටනි දෙකහමාරක් තරම්.\nඑහි සිට එකවර ප්‍රහාරක ගුවන් යානා 12ක් සහ හෙලිකොප්ටර් හයක් ක්‍රියාත්මක කළ හැකියි.\nනෞකාවේ ස්ථිර බලඇණිය Mikoyan MiG-29K යානා 26කින් සමන්විත වනවා.\nඊට අමතර ව රුසියානු Kamov Ka-31 හෙලිකොප්ටර් 2ක්, Sikorsky MH-60 හෙලිකොප්ටරයක් සහ ඉන්දියාවේ නිෂ්පාදිත LCA/HAL තේජස් ප්‍රහාරක හෙලිකොප්ටරයක් ද වික්‍රාන්ත් ගුවන්යානා බලඇණියට අයත්.\nනෞකාවේ විදුලි උත්පාදන යන්ත්‍ර 8 කොචින් නගරයේ අඩක බලශක්ති වුවමනාවන් ඉටු කිරීමට වුව ද ප්‍රමාණවත්.\nමෙම නව යුද නෞකාව ඉන්දීය නාවික හමුදාවේ ප්‍රධානතම අංගයක් වනු ඇති අතර ම ඉන්දියාවට, ඒ අනුව නැඟෙනහිර සහ බටහිර මුහුදු තීරයේ ගුවන් යානා ප්‍රවාහන නෞකාවක් යෙදවීමටත් සමුද්‍රීය පැවැත්ම පුළුල් කිරීමටත් අවස්ථාව හිමි වනවා.\nනෞකාව අධිකාරියට පත් කිරීමේ උත්සවය අමතමින් අග්‍රාමාත්‍ය නරේන්ද්‍ර මෝදි පැවසුවේ INS වික්‍රාන්ත් යනු ʺආත්මනිර්භාර් භාරත්ʺ මෙහෙයුමේ ප්‍රතිබිම්බය බව යි.\nඅද ඉන්දියාව මෙවැනි විශාල යුධ නැව් දේශීය ව නිපදවිය හැකි රටවල් ලැයිස්තුවට ඇතුළත් වී තිබෙනවා.\nවික්‍රාන්ත් නව විශ්වාසයක් ඇති කර තිබෙනවා,\" ඔහු වැඩිදුරටත් පැවසීය.\nඉන්දු-පැසිෆික් කලාපයේ සහ ඉන්දියන් සාගරයේ ආරක්ෂක ගැටලු බොහෝ කලක සිට නො සලකා හරින ලද නමුත් අද වන විට මෙම ප්‍රදේශය රටේ ප්‍රධාන ආරක්ෂක ප්‍රමුඛතාවයක් බව අගමැති නරේන්ද්‍ර මෝදි මෙහි දී සඳහන් කළා.\nවික්‍රාන්ත් අධිකාරියට පත් කිරීමේ උත්සවය සඳහා තෝරාගත් රටවල් කිහිපයක තානාපතිවරුන් සහ මහකොමසාරිස්වරුන් ආරාධනා ලැබ තිබීමත් විශේෂත්වයක්.\nඒ අතර ඇමෙරිකානු හා රුසියානු තානාපතිවරුන් මෙන්ම ඔස්ට්‍රේලියා සහ එක්සත් රාජධානියේ මහකොමසාරිස්වරු වනවා.\nඉන්දියාව සතුව දැන් ගුවන් යානා ප්‍රවාහන නෞකා දෙකක් තිබෙනවා.\nඒ INS වික්‍රමදිත්‍ය සහ වික්‍රාන්ත්.\nකෙසේ වෙතත් බොහෝ නාවික හමුදා ප්‍රධානීන් පවසන්නේ, අවම වශයෙන් තවත් එක් ගුවන් යානා ප්‍රවාහන නෞකාවක් ඉන්දීය නාවික හමුදාව සතු විය යුතු බව යි.\nමේ අතර ඉන්දියාවේ මීළඟ ගුවන් යානා ප්‍රවාහන නෞකාව ඉදිකිරීම සඳහා නව තටාකාංගනයක් සඳහා ආයෝජනය කර ඇතැ යි කොචින් නැව් තටාකාංගනයේ සභාපති සහ කළමණාකාර අධ්‍යක්ෂ මධු නායර් පවසනවා.\nඑය 2024 වන විට සම්පූර්ණ කර ගත හැකි වනු ඇති බව ඔහුගේ විශ්වාසය යි.\n\"ඊළඟ ගුවන් යානා ප්‍රවාහන නෞකාව ගොඩනැගීම සඳහා අනුමැතිය ලැබෙනු ඇතැ යි මම බලාපොරොත්තු වෙමි. එය එසේ වුව හොත් අපි වඩා ඉක්මනින් එහි කටයුතු අවසන් කිරීමට සූදානම්.\" මධු නායර් සුබ සිහින දකින්නේ, ඉන්දීය අභිමානය තවත් වර්ණවත් කරමින්.\nමේ අතර දැවැන්ත සමුද්‍රීය නවීකරණයක් ආරම්භ කර ඇති චීනය ද 2012 සහ 2022 අතර කාලයේ දී ගුවන් යානා ප්‍රවාහන නෞකා දෙකක් ඉදිකිරීම ආරම්භ කළ අතර, ෆුජියාන් නෞකාව පසුගිය ජුනි මාසයේ දී දියත් කෙරුණා.\nමීට අමතර ව එක්සත් රාජධානිය සහ ජපානය ද මේ වන විට සිය ගුවන් යානා ප්‍රවාහන නෞකා බලය වර්ධනය කර ගැනීමට පියවර ගනිමින් සිටිනවා.\nකෙසේ වෙතත් තවමත් ලොව ගුවන් යානා ප්‍රවාහන නෞකා ඉදිකිරීමේ ප්‍රමුඛයා අමෙරිකා එක්සත් ජනපදය යි.\nමේ වන විටත් ඔවුන්ගේ නාවික ඇණිය තුළ ප්‍රහාරක ගුවන් යානා ගොඩබෑමේ සහ ප්‍රවාහනය කිරීමේ දැවැන්ත නෞකා 11ක් ඇති අතර ඉදිරි වසර 12 තුළ දී තවත් නෞකා හතරක් ඔවුන්ගේ නාවික ඇණියට එක් වීමට නියමිත යි.",
       "URL": "https://www.hirunews.lk/314633/ඉන්දීය-නාවික-හමුදාවේ-අභිමානය-නිර්භීතයා-හෙවත්-වික්‍රාන්ත්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=889"
}