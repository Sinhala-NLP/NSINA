{
       "Source": "hirunews",
       "Timestamp": "Sunday, 25 June 2023 - 8:30",
       "Headline": "රියැදුරු බලපත්‍ර නිකුත් කිරීමේ ප්‍රමාදයට හේතුව මුද්‍රණයට අවශ්‍ය යන්ත්‍රවල්‍ර ධාරිතාවය ප්‍රමාණවත් නොවීමයි",
       "News Content": "රියදුරු බලපත්‍ර කාඩ්පත් නිකුත්කිරීමේ ප්‍රමාදයට හේතුව එම කාඩ්පත් මුද්‍රණයට අවශ්‍ය යන්ත්‍රවල්‍ර ධාරිතාවය ප්‍රමාණවත් නොවීම බව, මෝටර් රථ ප්‍රවාහන කොමසාරිස් ජනරාල් නිශාන්ත අනුරුද්ධ වීරසිංහ පවසනවා.\nඅවශ්‍ය කාඩ්පත් මුද්‍රණය සදහා නව යන්ත්‍ර 5 ක් ලබාගැනීමට කැබිනට් පත්‍රිකාවක් යොමු කර ඇති බවයි ඔහු වැඩිදුරටත් සඳහන් කර සිටියේ.\nමෝටර් රථ ප්‍රවාහන දෙපාර්තමේන්තුව සතුව මේ වන විටත් මුද්‍රණ යන්ත්‍ර 5ක් පවතිනව බවත් මුද්‍රණ යන්ත්‍ර ප්‍රමාණවත් නොවීම සහ කාඩ්පත් නොමැතිවීම හේතුවෙන් පසුගිය කාලසීමාව තුළ තාවකාලික රියදුරු බලපත්‍ර ලක්ෂ අටක් පමණ නිකුත් කර ඇති බවයි ඔහු ප්‍රකාශකර සිටියේ.\nඑම තාවකාලික බලපත්‍ර සඳහා නියමිත කාඩ්පත ලබාදීමට නම් දැනට දෛනිකව මුද්‍රණය කෙරෙන කාඩ්පත් 4,000 ක පමණ ප්‍රමාණයක් දෙගුණයකින්වත් වැඩිවිය යුතු බවයි කොමසාරිස් ජනරාල්වරයා වැඩිදුරටත් සඳහන් කර සිටියේ.",
       "URL": "https://www.hirunews.lk/338990/රියැදුරු-බලපත්‍ර-නිකුත්-කිරීමේ-ප්‍රමාදයට-හේතුව-මුද්‍රණයට-අවශ්‍ය-යන්ත්‍රවල්‍ර-ධාරිතාවය-ප්‍රමාණවත්-නොවීමයි",
       "Category": "Local News",
       "Parent URL": "https://www.hirunews.lk/local-news.php?pageID=239"
}