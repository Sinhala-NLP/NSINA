{
       "Source": "hirunews",
       "Timestamp": "Wednesday, 12 April 2023 - 16:08",
       "Headline": "ණය ප්‍රතිව්‍යුහගතකරණය ගැන ජපානය, ඉන්දියාව සහ ප්‍රංශයේ තීරණය හෙට (වීඩියෝ)",
       "News Content": "ශ්‍රී ලංකාවේ ණය ප්‍රතිව්‍යූහගතකරණය පිළිබඳව ජපානය, ප්‍රංශය සහ ඉන්දියාවේ ස්ථාවරය හෙට (13) දැනුම්දීමට නියමිතව තිබෙනවා.\nජපාන මුදල් අමාත්‍යාංශයේ වාර්තාවක් උපුටා දක්වමින් ජාත්‍යන්තර මූල්‍ය අරමුදල මේ බව සදහන් කර ඇති බවයි ඉන්දීය මාධ්‍ය අද (12) වාර්තා කළේ.\nජාත්‍යන්තර මූල්‍ය අරමුදල සහ ලෝක බැංකුව එක්ව පවත්වනු ලබන වසන්ත සැසිවාරය හෙවත් ස්ප්‍රිං සමුළුව මේ දිනවල ඇමෙරිකාවේ වොෂිංටන් නුවර දී පැවැත්වෙනවා.\nඊට සමගාමීව හෙට (13) දිනයේ දී මෙම රටවල මුදල් අමාත්‍යවරු මාධ්‍ය හමුවක් කැඳවා ඇති අතර, ණය ප්‍රතිව්‍යූහගතකිරිමේ වැඩසටහන සම්බන්ධයෙන් එහිදී ඔවුන් ප්‍රකාශයක් සිදුකිරීමට නියමිත බවයි වාර්තා වන්නේ.\nඑම සාකච්ඡාවට මුදල් අමාත්‍යවරයා ලෙස ජනාධිපති රනිල් වික්‍රමසිංහ ද එක්වනු ඇති.\nමහබැංකු අධිපති ආචාර්ය නන්දලාල් වීරසිංහ රොයිටර් පුවත් සේවය සමග සම්මුඛ සාකච්ඡාවට එක්වෙමින් ප්‍රකාශ කළේ ලබන මාසයේ දී චීනය, ඉන්දියාව, පැරිස් සමාජය ඇතුළු ණය හිමියන් සමඟ ණය ප්‍රතිව්‍යුහගත කිරීමට අදාළ එකඟතාවන්ට එළැඹීමට අපේක්ෂා කරන බවයි.\nණය ප්‍රතිව්‍යූහගත කිරීමට අදාළ ක්‍රියාවලිය සඳහා නිල කමිටුවක් පත් කරනවාද නැතහොත් ද්විපාර්ශවික සාකච්ඡා මඟින් අවසන් එකඟතාවකට එළඹෙනවා ද යන්න පිළිබඳව අදාළ පාර්ශව අවසන් තීරණයකට එළෙඹෙනු ඇති බව ද එහිදී ඔහු කියා සිටියා.\nමේ අතර, ජාත්‍යන්තර මූල්‍ය අරමුදල සහ ලෝක බැංකුව එක්ව පවත්වනු ලබන ස්ප්‍රිං සමුළුවට සහභාගි වී සිටින මුදල් රාජ්‍ය අමාත්‍ය ෂෙහාන් සේමසිංහ එරට සිට හිරු ප්‍රවෘත්ති අංශයට සඳහන් කළේ ණ්‍ය ප්‍රතිව්‍යූහගතකරණ වැඩපිළිවෙල සම්බන්ධයෙන් සමුළුවට එක්ව සිටින රටවල් සමග ද්වීපාර්ශවික සාකච්ඡා හෙට (13) සිට ආරම්භ කරන බවයි.",
       "URL": "https://www.hirunews.lk/332396/ණය-ප්‍රතිව්‍යුහගතකරණය-ගැන-ජපානය-ඉන්දියාව-සහ-ප්‍රංශයේ-තීරණය-හෙට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=418"
}