{
       "Source": "hirunews",
       "Timestamp": "Tuesday, 01 August 2023 - 19:37",
       "Headline": "මොණරාගල වැව් 11 කින් උඩවළවට ජලය සපයා ගොවීන්ට සහනයක්",
       "News Content": "මොණරාගල - වේලි ඔය ජලාශ ව්‍යාපාරයට අයත් වැව් 11 ක් මගින් වලවේ ගඟට ජලය නිකුත් කර උඩවලව ජලාශය මගින් වගාබිම්වලට ජලය ලබාදීමට පියවර ගත් බව කෘෂිකර්ම අමාත්‍යංශයේ ලේකම් ගුණදාස සමරසිංහ පවසනවා.\nප්‍රදේශ කිහිපයකට බලපා ඇති ඇති වියළි කාලගුණය හේතුවෙන් ගොවීන් විශාල පීඩාවකට පත්ව ඇති අතර වගාබිම්වලට ජලය සපයන ජලාශ රැසකම ජල ධාරිතා පවතින්නේ ඉතා අවම මට්ටමක බවටයි වාර්තා වන්නේ.\nමේ අතර උඩවලව ජලාශයෙන් ජලය සැපයෙන කුඹුරුවලට ජලය ඉල්ලා ඇඹිලිපිටිය නගරයේ ගොවීන් ආරම්භ කර ඇති සත්‍යග්‍රහය අද 09 වන දිනටත් ක්‍රියාත්මකයි.\nපවතින නියං තත්ත්වය හේතුවෙන් සමනලවැව ජලාශයේ ජල මට්ටම සීග්‍රයෙන් පහත වැටී ඇති අතර එහි මේ වන විට පවතින්නේ සියයට 20 ක ජල ධාරිතාවක් පමණක් බවයි විදුලිබල මණ්ඩලය ප්‍රකාශ කර සිටියේ.\nඑම ජලාශයෙන් උඩවලව ජලාශය වෙත දෛනිකව නිකුත් කරන ජල ප්‍රමාණය ඒ හේතුවෙන් සීමා කර තිබෙනවා.\nකෙසේ වෙතත් මෙම ගැටලුව සම්බන්ධයෙන් හිරු ප්‍රවෘත්ති අංශය කළ විමසීමකදී කෘෂිකර්ම අමාත්‍යංශයේ ලේකම් ගුණදාස සමරසිංහ ප්‍රකාශකර සිටියේ මෙම ගැටලුව කඩිනමින් විසඳීමට අවශ්‍ය පියවර ගැනීමට විදුලිබල හා බලශක්ති අමාත්‍ය කංචන විජේසේකර සමඟ සාකච්ඡා පවත්වන බවයි.",
       "URL": "https://www.hirunews.lk/343314/මොණරාගල-වැව්-11-කින්-උඩවළවට-ජලය-සපයා-ගොවීන්ට-සහනයක්",
       "Category": "Local News",
       "Parent URL": "https://www.hirunews.lk/local-news.php?pageID=132"
}