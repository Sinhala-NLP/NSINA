{
       "Source": "hirunews",
       "Timestamp": "Friday, 03 June 2022 - 12:14",
       "Headline": "බැසිල් හා තිරු නඩේශන් නිදොස් කොට නිදහස් (වීඩියෝ)",
       "News Content": "මල්වාන නඩුවෙන් බැසිල් සහ තිරු නඩේසන් නිදහස්\nදොම්පේ - මල්වාන - මාපිටිගම ප්‍රදේශයේ අක්කර 16ක් ඉඩමක් මිලට ගෙන එහි සුවිසල් නිවසක් සහ නාන තටාකයක් ඉදිකර ගොවිපොළක් පවත්වාගෙන යමින් රජයේ මුදල් අවභාවිතා කිරීමේ චෝදනා යටතේ ගම්පහ මහාධිකරණයේ විභාග වූ නඩුවෙන් හිටපු අමාත්‍ය බැසිල් රාජපක්ෂ සහ තිරුකුමරන් නඩේෂන් නිදොස් කොට නිදහස් කෙරුණා.\nමෙම සිද්ධියට අදාළව අධිචෝදනා තුනක් යටතේ විත්තිකරුවන්ට එරෙහිව නීතිපතිවරයා නඩු පවරා තිබූ අතර, නඩුව තවදුරටත් පවත්වාගෙන යන්නේද නැද්ද යන්න සම්බන්ධයෙන් වන තීන්දුව ප්‍රකාශයට පත් කරමිනුයි ගම්පහ මහාධිකරණ විනිසුරු නිමල් රණවීර අද මෙම නියෝගය නිකුත් කළේ.\nගොනු කර තිබූ අධි චෝදනා පැමිණිල්ල විසින් සැකයෙන් ඔබ්බට ඔප්පු කරලීමට අසමත් වීම හේතුවෙන් නඩුව තවදුරටත් පවත්වාගෙන නොයාමට තීන්දු කළ මහාධිකරණ විනිසුරු නිමල් රණවීර විත්තිකරුවන් දෙදෙනාව එම චෝදනා තුනෙන් නිදොස් කොට නිදහස් කිරීමටයි නියෝග කළේ.\nහිටපු අමාත්‍ය බැසිල් රාජපක්ෂ සහ තිරුකුමරන් නඩේෂන් යන දෙදෙනා අද ගම්පහ මහාධිකරණය හමුවේ පෙනී සිටි අතර, හිරු අධිකරණ වාර්තාකරු සඳහන් කළේ අධිකරණ පරිශ්‍රයේ සහ අවට මාර්ගවල දැඩි ආරක්ෂාවක් යොදවා තිබූ බවයි.\nපසුගිය මාර්තු මස 25 වැනිදා මහාධිකරණ විනිසුරු නිමල් රණවීර ඉදිරියේදී මෙම නඩුව විභාගයට ගත් අවස්ථාවේදී පැමිණිල්ල විසින් කැඳවන ලද පළමු සාක්ෂිකරු වූ එම නිවස ඉදිකළ කොන්ත්‍රාත්කරු වන උපුල් කුමාර රාමවික්‍රම මූල්‍ය අපරාධ විමර්ශන කොට්ඨාසයට තමා පැමිණිල්ලක් කර නොමැති බවත් ප්‍රකාශයේ අත්සන පිළිගත නොහැකි බවත් සාක්ෂි දෙමින් පවසා සිටියා.\nසාක්ෂිකරු එසේ ප්‍රකාශ කිරීමත් සමග බැසිල් රාජපක්ෂට හා තිරුකුමරන් නඩේසන්ට විරුද්ධව ඇති මෙම නඩුවේ සාක්ෂි විමසීමක් මින් ඉදිරියට සිදු නොකරන බවත් නඩුව අවසන් කරන බවත් පැමිණිල්ල මෙහෙයවූ රජයේ නියෝජ්‍ය සොලිස්ටර් ජෙනරාල් ශනිල් කුලරත්න මහාධිකරණයට දැනුම් දෙනු ලැබුවා.\nඒ අනුව, නඩුව තවදුරටත් පවත්වාගෙන යන්නේ ද නැද්ද යන්න සම්බන්ධයෙන් තීන්දුව අද ප්‍රකාශයට පත් කිරීමට නියමිතව තිබූ අතර නඩුව කැඳවීමෙන් අනතුරුවයි මහාධිකරණ විනිසුරු නිමල් රණවීර නඩුව තවදුරටත් පවත්වාගෙන යෑම අත්හිටුවමින් විත්තිකරුවන් දෙදෙනාව චෝදනාවලින් නිදොස් කොට නිදහස් කිරීමට නියෝග කළේ.\nමෙම නඩුවේ තීන්දුව පසුගිය මැයි මස 13 වනදා ප්‍රකාශයට පත් කිරීමට නියමිතව තිබුණ ද එය අද දිනය දක්වා කල් දැමුණා.\nමෙම ඉඩමට සහ නිවස ඇතුළු දේපලවලට බැසිල් රාජපක්ෂ, තිරුකුමරන් නඩේසන් සහ නිවස ඉදිකළ ගෘහ නිර්මාණ ශිල්පී මුදිත ජයකොඩි යන තිදෙනා හිමිකම් නොකියන බවට පූගොඩ මහේස්ත්‍රාත් අධිකරණයේ පැවති නඩු විභාගයේදී ප්‍රකාශ කිරීමෙන් අනතුරුව නීතිපති උපදෙස් මත මල්වානේ පිහිටි එම ඉඩම සහ නිවස ඇතුලු දේපල රජයට පවරාගෙන ඇති බව ද මහාධිකරණයේ පැවති නඩු විභාගයේදී මීට පෙර අනාවරණ වුණා.",
       "URL": "https://www.hirunews.lk/306103/බැසිල්-හා-තිරු-නඩේශන්-නිදොස්-කොට-නිදහස්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1122"
}