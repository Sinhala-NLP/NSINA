{
       "Source": "hirunews",
       "Timestamp": "Sunday, 27 September 2020 - 8:49",
       "Headline": "දීපිකා පදුකෝන්, සාරා අලි ඛාන් සහ රකුල් ප්‍රීට් සිං ගේ දුරකථන ඉන්දීය මත්ද්‍රව්‍ය කාර්යාංශ භාරයට",
       "News Content": "බොලිවුඩ් තිරයේ ජනප්‍රිය නැගී එන නළුවෙකු වූ සුෂාන්ත් සිං රාජ්පුත් ගේ මරණය සම්බන්ධයෙන් සිදුකරන පරීක්ෂණවලට අදාළව ඉන්දීය මත්ද්‍රව්‍ය පාලන කාර්යාංශයේ විමර්ශන පුළුල් කර තිබෙනවා.\nසුෂාන්ත් දිවි හානිකරගෙන මරණයට පත්වූ බව ප්‍රකාශ වුවද ඔහුට මත්ද්‍රව්‍ය සැපයීමට කටයුතු කළ බවට සුෂාන්ත්ගේ අවසන් කාලයේ පෙම්වතිය වූ සිනමා නිළි රියා චක්‍රබෝර්ති සහ ඇගේ සොහොයුරා දැන් සිටින්නේ රක්ෂිත බන්ධනාගාර ගතවයි.\nකෙසේ නමුත් ඇගේ ප්‍රකාශයන්  අනුව බොලිවුඩ් තිරයේ සුපිරි තාරකා රැසක් පිළිබඳව ඉන්දීය මත්ද්‍රව්‍ය පාලන කාර්යාංශයේ අවධානය යොමුවුණා.\nඒ අනුව සුප්‍රකට සිනමා නිළි දීපිකා පදුකෝන්ගෙන් ඊයේ පැය හයක් ප්‍රශ්න කර ඇති අතර,  සාරා අලිඛාන් සහ රකුල් ප්‍රීට් සිං යන සිනමා නිළියන්ගෙන්ද ප්‍රශ්න කර තිබෙනවා.\nඔවුන් සියලුදෙනාගේ ජංගම දුරකථන සිය භාරයට ගැනීමටයි මත්ද්‍රව්‍ය පාලන කාර්යාංශය කටයුතු කළේ.\nකෙසේ නමුත් විමර්ශන සඳහා බොලිවුඩ් නිළියන් පමණක් ඉලක්ක කරගැනීම සහ මත්ද්‍රව්‍ය පරිහරණය කරන්නන් මිස ජාවාරම්කරුවන් ඉලක්ක කර නොගැනීම පිළිබඳව ඉන්දීය මත්ද්‍රව්‍ය පාලන කාර්යාංශයට එල්ල වන්නේ චෝදනාවක්.\nසුශාන්ත් සිං රාජ්පුත් මුම්බායිහි පිහිටි ඔහුගේ නිවසේ මියගොස් සිටියදී සොයාගැනුනේ පසුගිය ජුනි මස 14 වනදායි.\nමෙම මරණය සම්බන්ධයෙන් පාර්ශව රැසකින් ප්‍රශ්ණ කෙරුණා.\nබොලිවුඩ් ජනප්‍රිය නිළියන්ගෙන් ද මෙම සිද්ධියට අදාළව ප්‍රකාශ ලබාගත්ත ද ඔවුන් මෙම සිද්ධියට චූදිතයන් ලෙසට නම්කර නැහැ.",
       "URL": "https://www.hirunews.lk/251197/දීපිකා-පදුකෝන්-සාරා-අලි-ඛාන්-සහ-රකුල්-ප්‍රීට්-සිං-ගේ-දුරකථන-ඉන්දීය-මත්ද්‍රව්‍ය-කාර්යාංශ-භාරයට",
       "Category": "Local News",
       "Parent URL": "https://www.hirunews.lk/local-news.php?pageID=2427"
}