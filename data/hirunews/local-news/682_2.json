{
       "Source": "hirunews",
       "Timestamp": "Wednesday, 07 December 2022 - 19:47",
       "Headline": "කොළඹ වැසුණේ මීදුමෙන් නොවේ!",
       "News Content": "පවතින සුළං සහිත කාලගුණ තත්ත්වයත් සමග අද දිනය පුරා කොළඹ ඇතුළු දිවයිනේ ප්‍රදේශ රැසක වායු ගෝලයේ දූලි අංශු ප්‍රමාණය ඉහළ ගොස් ඇති බව ජාතික ගොඩනැගිලි පර්යේෂණ ආයතනයේ පරිසර අංශයේ අධ්‍යක්ෂ සරත් ප්‍රේමසිරි පවසනවා.\nකොළඹ නගරයේ වායුගෝලයේ පවතින මීදුම් සහිත තත්ත්වය සම්බන්ධයෙන් හිරු ප්‍රවෘත්ති අංශය සිදුකළ විමසීමකට පිළිතුරු ලබාදෙමිනුයි ඔහු මේ බව සඳහන් කළේ.\nගිණිකොණ දිග බෙංගාල බොක්ක මුහුදු ප්‍රදේශයේ පවතින ගැඹුරු පීඩන අවපාතය අද (07) පස්වරුව වනවිට සුළි කුණාටුවක් දක්වා වර්ධනය වීමේ හැකියාව පවතින බව කාලගුණ විද්‍යා දෙපාර්තමේන්තුව පවසනවා.\nඑය හෙට උදෑසන වනවිට නිරිත දිග බෙංගාල බොක්ක මුහුදු ප්‍රදේශයට ඔබ්බෙන් වූ උතුරු තමිල්නාඩු, පුදුවේරි සහ දකුණු ආන්ද්‍ර ප්‍රදේශවල වෙරළට ළගා වනු ඇති බවයි එම දෙපාර්තමේන්තුව සඳහන් කළේ.\nමෙහි බලපෑමෙන් උතුරු පළාතේ සහ ත්‍රිකුණාමලය දිස්ත්‍රික්කයේ ඇතැම් ස්ථානවලට මිලිමීටර් 100 ඉක්මවූ තද වැසි ඇතිවිය හැකියි.\nඑසේම, උතුර, උතුරුමැද සහ නැගෙනහිර පළාත්වලට පැයට කිලෝමීටර් 50 ත් 60 ත් අතර තද සුළං ඇතිවිය හැකි බව කාලගුණ විද්‍යා දෙපාර්තමේන්තුව සඳහන් කළා.\nමේ අතර, මන්නාරම සිට කන්කසන්තුරය, ත්‍රිකුණාමලය සහ මඩකලපුව හරහා පොතුවිල් දක්වා වෙරළට ඔබ්බෙන් වන ගැඹුරු සහ නොගැඹුරු ප්‍රදේශවල නැවත දැනුම්දෙනතුරු ධීවර සහ නාවික කටයුතුවල නිරත නොවන ලෙසට කාලගුණ විද්‍යා දෙපාර්තමේන්තුව තවදුරටත් දැනුම් දෙනවා.\nඑම ප්‍රදේශවලට අමතරව නිරිත දිග බෙංගාල බොක්ක මුහුදු ප්‍රදේශයන්හි ද එම කටයුතුවලින් ඉවත්ව සිටින ලෙසටයි කාලගුණ විද්‍යා දෙපාර්තමේන්තුව දැනුම් දෙන්නේ.",
       "URL": "https://www.hirunews.lk/322179/කොළඹ-වැසුණේ-මීදුමෙන්-නොවේ",
       "Category": "Local News",
       "Parent URL": "https://www.hirunews.lk/local-news.php?pageID=682"
}