{
       "Source": "hirunews",
       "Timestamp": "Tuesday, 04 January 2022 - 13:16",
       "Headline": "සහන පැකේජය සඳහා බිලියන 229ක් වැයවනු ඇති බවට මුදල් අමාත්‍යගෙන් ප්‍රකාශයක් (වීඩියෝ)",
       "News Content": "ජනතාව වෙත ඊයේ ලබාදුන් සහන පැකේජය සඳහා රුපියල් බිලියන 229ක් පමණ වැයවනු ඇති බව මුදල් අමාත්‍ය බැසිල් රාජපක්ෂ ප්‍රකාශ කළා.\nඊයේ ලබාදුන් සහන පැකේජය යටතේ රාජ්‍ය සේවකයින්ට විශ්‍රාමිකයින්ට සහ ආබාධිත සෙබළුන්ට මේ මස සිට රුපියල් 5000ක අතිරේක දීමනාවක් හිමිවනු ඇති.\nඑසේම සමෘද්ධි ලාභීන්ට රුපියල් 1000ක අතිරේක දීමනාවක්ද මේ මාසයේ සිට ලබාදීමට කටයුතු කෙරෙන බවයි මුදල් අමාත්‍යවරයා ඊයේ පැවති මාධ්‍ය හමුවේදී කියා සිටියේ.\nඊට අමතර ව අත්‍යවශ්‍ය ආහාර සහ ඖෂධ සියලු බදුවලින් නිදහස් කිරීමට පියවර ගෙන ඇති බවද ඔහු ප්‍රකාශ කළා.\nඑමෙන්ම වී ගොවීන්ට කිලෝවක් සඳහා රුපියල් 25ක සහනාධාරයක් ලබාදීමටද පියවර ගැනුණු අතර, වතු කම්කරු පවුලක් සඳහා මසකට තිරිඟු පිටි කිලෝවක් රුපියල් 80ක සහන මිලක් යටතේ කිලෝ 15ක උපරිම සීමාවකට යටත්ව ලබාදෙන බවද ප්‍රකාශ කෙරුණා.\nහෝමාගම දී අද පෙරවරුවේ මාධ්‍ය වෙත අදහස් දක්වමින් වෙළඳ අමාත්‍ය ආචාර්ය බන්දුල ගුණවර්ධන ද මෙම සහන පැකේජය සම්බන්ධයෙන් පැහැදිලි කළා.\nඑහිදී ඔහු අමාත්‍ය මණ්ඩල සංශෝධනය සම්බන්ධයෙන් අදහස් පළ කරමින් කියා සිටියේ තමන්ට හොඳ අමාත්‍යාංශයක් ලැබෙනු ඇති බවට විශ්වාස කරන බවයි.\nරාජ්‍ය සේවකයන් ඇතුළු පාර්ශව සඳහා සහන ලබාදීමට අදාළ චක්‍රලේඛ අද දිනයේ දී නිකුත් කිරීමට නියමිත යි.",
       "URL": "https://www.hirunews.lk/292987/සහන-පැකේජය-සඳහා-බිලියන-229ක්-වැයවනු-ඇති-බවට-මුදල්-අමාත්‍යගෙන්-ප්‍රකාශයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1450"
}