{
       "Source": "hirunews",
       "Timestamp": "Tuesday, 04 December 2018 - 18:51",
       "Headline": "අතුරු තහනමට එරෙහිව මහින්ද ශ්‍රේෂ්ඨාධිකරණයට",
       "News Content": "පාර්ලිමේන්තුව විසුරුවා හැරීම අභියෝගයට ලක් කරමින් ඉදිරිපත්ව ඇති පෙත්සම්වලට මැදිහත්වීමට අවසර ඉල්ලා අද ශ්‍රේෂ්ඨාධිකරණයට අතරමැදි පෙත්සමක් ඉදිරිපත් කර තිබෙනවා.\nඑක්සත් ජනතා නිදහස් සන්ධානය නියෝජනය කරන නීතීඥවරුන් වන පාර්ලිමේන්තු මන්ත්‍රීවරුන් 10 දෙනෙකු එහි පාර්ශවකරුවන්.\nඑසේම අග්‍රාමාත්‍යවරයා ඇතුලූ කැබිනට් මණ්ඩලයේ කටයුතු වළක්වාලමින් අභියාචනාධිකරණය ඊයේ ලබාදුන් අතුරු තහනම් නියෝගයට එරෙහිව අද ශ්‍රේෂ්ඨාධිකරණයට අභියාචනා පෙත්සම් දෙකක් ඉදිරිපත් කෙරුණා.\nඑක් පෙත්සමක් පාර්ලිමේන්තු මන්ත්‍රී මහින්ද රාජපක්ෂ විසින් ඉදිරිපත් කළ අතර, අනෙක් පෙත්සම ඉදිරිපත් කළේ දිනේෂ් ගුණවර්ධන, චමල් රාජපක්ෂ සහ ජොන්ස්ටන් ප්‍රනාන්දු යන පාර්ලිමේන්තු මන්ත්‍රීවරුන් විසින්.\nඅග්‍රාමාත්‍ය මහින්ද රාජපක්ෂ සහ අමාත්‍ය මණ්ඩලයට එම ධුර දැරීම වළක්වාලමින් අභියාචනාධිකරණය ඊයේ අතුරු තහනම් නියෝගයක් නිකුත් කළේ එක්සත් ජාතික පක්ෂ නායක රනිල් වික්‍රමසිංහ ඇතුළු මන්ත්‍රීවරු 122 දෙනෙකු ගොනු කළ පෙත්සම සලකා බැලීමෙන් අනතුරුවයි.\nඅභියචානාධිකරණය ලබාදුන් මෙම අතුරු තහනම අත්හිටුවමින් නියෝගයක් නිකුත් කරන ලෙස අද ගොනුකළ අභියාචනා පෙත්සම්වලින් ඉල්ලා තිබෙනවා.\nමෙවැනි නියෝගයක් නිකුත් කිරීමට තරම් අභියාචනාධිකරණයට බලයක් නොමැති බවද පෙත්සමේ සඳහන්.\nමෙම අභියාචනා ගොනු කිරීමට පෙර ශ්‍රී ලංකා පොදුජන පෙරමුණ ඇතුලූ පාර්ශව කිහිපයක මන්ත්‍රී කණ්ඩායම් සහ මහින්ද රාජපක්ෂ අතර අද පෙරවරුවේ විජේරාම නිල නිවසේදී විශේෂ සාකච්ඡාවක් පැවැත්වුණා.",
       "URL": "https://www.hirunews.lk/205486/අතුරු-තහනමට-එරෙහිව-මහින්ද-ශ්‍රේෂ්ඨාධිකරණයට",
       "Category": "Local News",
       "Parent URL": "https://www.hirunews.lk/local-news.php?pageID=3620"
}