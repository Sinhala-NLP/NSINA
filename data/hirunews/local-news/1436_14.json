{
       "Source": "hirunews",
       "Timestamp": "Monday, 10 January 2022 - 12:17",
       "Headline": "කටුනායක ගුවන්තොටුපොළ යුධ පිටියක් වෙයි",
       "News Content": "ව්‍යාජ ගුවන් ගමන් බලපත්‍රයක් භාවිත කරමින් අබුඩාබි ඔස්සේ ප්‍රංශයේ පැරිස් වෙත පැන යාමට තැත් කළ ජාතිකත්වය හදුනා නොගත් විදේශිකයෙකු කටුනායක ගුවන් තොටුපළ ආගමන විගමන දෙපාර්තමේන්තු නිලධාරීන් විසින් අත් අඩංගුවට ගැනීමට සූදානම් වන විට ඔහු එයින් මිදී පැන දුවන්නට වූයෙන් ගුවන් තොටුපලේ දැඩි කලබලකාරි තත්ත්වයක් ඇතිවී තිබෙනවා\nඅදාළ විදේශිකයා මෙරට ආගමන විගමන හා පොලිස් අත්අඩංගුවෙන් බේරී පලා යාම සඳහා ගුවන්තොටුපල වහලයට ගොඩ වී ඇති බවයි වාර්තා වන්නේ.\nඑහිදී ඔහු අත්අඩංගුවට ගැනීම සඳහා ශ්‍රී ලංකා ගුවන් හමුදා කමාන්ඩෝ භටයින් සහ ගුවන්තොටුපල ආරක්ෂක නිලධාරීන් මෙන්ම කටුනායක පොලිසියේ නිලධාරීන් ද එක්ව මෙහෙයුමක් දියත් කර තිබෙනවා.\nඅද (10) අලුයම සිදුවූ මෙම සිදුවීමට සම්බන්ධ පුද්ගලයා ඇතැම් විට වෙනත් රටක බන්ධනාගාරයකින් පලා යන පුද්ගලයකු හෝ යම්කිසි විශේෂ සේවාවක් විශේෂ පුහුණුවක් ලැබූ පුද්ගලයෙකු විය හැකියි බවට මෙරට ආරක්ෂක අංශ සැක සැක කරනවා.\nසුදු හම සහිත හැඩි දැඩි විදේශිකයෙක් වන මොහු අද (10) අලුයම 02.45 ට අබුඩාබි ඔස්සේ ප්‍රංශයේ පැරිස් වෙත යෑම සදහා එතිහාඩ් ගුවන් සේවයේ ඊ.වයි - 265 දරන ගුවන් යානයට පිවිසීම සදහා කටුනායක ගුවන් තොටුපළ වෙත පැමිණ තිබුණා.\nමෙම සැකකටයුතු විදේශිකයා ගුවන් ප්‍රවේශ පත්‍රය ද ලබා ගැනීමෙන් අනතුරුව, විගමන කවුළුව වෙත පැමිණ ඉදිරිපත් කළ ෂීෂෙල්ස් ජාතික ගුවන් ගමන් බලපත්‍රය පිළිබඳව සැක සිතූ ආගමන විගමන දෙපාර්තමේන්තු නිලධාරීන්, එය දේශසීමා ආවේක්ෂණ ඒකකයේ නිලධාරීන් වෙත තාක්ෂණික පරීක්ෂණ සදහා යොමු කර තිබෙනවා.\nමෙම සැකකටයුතු විදේශිකයාගෙන් ආගමන විගමන නිලධාරීන් ප්‍රශ්න කරමින් සිටිය දී ඔහු එකවරම පුටුවෙන් නැගිට පිටවීමේ පර්යන්තය ඔස්සේ දිව යන්නට වූ බවයි වාර්තා වන්නේ.\nඔහු පිටත්වීමේ පර්යන්තය ඔස්සේ දිව යමින්, ගුවන් තොටුපළ ආරක්ෂක නිලධාරීන් මඟ හරිමින් ආරක්ෂක වැටවල් උඩින් පනිමින්, දිව යන්නට මොහුට ගත වී තිබුණේ ඉතා කෙටි කාලයක් පමනක් බවයි වාර්තා වන්නේ.\nආගමන විගමන දෙපාර්තමේන්තු නිලධාරීන් සිව් දෙනෙකු සහ ගුවන් තොටුපළ ආරක්ෂක නිලධාරීන් පිරිසක් ද මොහු පිටුපස ලුහුබදිමින් සිටියදී මෙම විදේශිකයා එකවරම අසල ඇති තාප්පයකට නැග එයින් ගුවන් තොටුපළ පිටත්වීමේ පර්යන්තයේ වහළයට නැග ඒ මත සැගවී තිබෙනවා.\nගුවන් තොටුපළ ආරක්ෂක කැමරා නිරීක්ෂණය කරමින් සිටි ගුවන් හමුදාව වහාම මොහු සැගවී සිටි ස්ථානය වෙත ගුවන් හමුදා කොමාන්ඩෝ භට පිරිසක් යොමු කිරීමට පියවර ගත්තා.\nඑවිට මෙම විදේශිකයා වහළය මත දිව ගොස් කටුනායක ගුවන් තොටුපළෙන් පිටත්ව යන මාර්ගයට පැන ගුවන් තොටුපළෙන් පිටතට පළා යෑමට සූදානම් වූ අතර මේ වනවිට මෙම ත්‍රාසජනක ක්‍රියාවලියට පැයක පමණ කාළයක් ගත වී තිබුනා.\nකෙසේ වෙතත් මහත් පරිශ්‍රමයකින් පසුව අද අලුයම 02.15 ට පමණ මෙම හදුනා නොගත් විදේශිකයා ගුවන් තොටුපළ පිටතට යාමේ දොරටුව අසළ දී අත් අඩංගුවට ගැනීමට ගුවන් තොටුපළ ආරක්ෂක නිල නිලධාරීන් සහ ගුවන් හමුදා කමාන්ඩෝ භටයින් සමත් වුණා.\nමෙම විදේශිකයාගේ ගෙල ප්‍රදේශයේ 4693 ලෙස සදහන් අංකයක් පච්ච කොටා තිබුණු අතර මොහු විදේශික බන්ධනාගාරයකින් පළා යන පුද්ගලයෙකු, විදේශීය රටකට අත්‍යාවශ්‍ය පුද්ගලයෙකු හෝ කිසියම් ජාත්‍යන්තර ත්‍රස්තවාදී කල්ලියක සාමාජිකයකු විය හැකි බවට ගුවන් තොටුපළ ආරක්ෂක අංශ සැක පහළ කරනවා.\nඅත් අඩංගුවට ගත් මෙම පුද්ගලයා මේ වනවිට කටුනායක ගුවන් තොටුපළ අපරාධ පරීක්ෂණ දෙපාර්තමේන්තු නිලධාරීන් වෙත භාර දී තිබෙනවා.",
       "URL": "https://www.hirunews.lk/293540/කටුනායක-ගුවන්තොටුපොළ-යුධ-පිටියක්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1436"
}