{
       "Source": "hirunews",
       "Timestamp": "Tuesday, 07 February 2023 - 14:38",
       "Headline": "අධික වර්ෂාව හේතුවෙන් පලාගල ප්‍රදේශයේ මාර්ග දෙකක් ජලයෙන් යට වෙයි",
       "News Content": "කලාවැව හා අවට ප්‍රදේශ සඳහා ඊයේ (06) රාත්‍රියේ සිට ඇද හැලෙන වර්ෂාවත් සමග පලාගල ප්‍රාදේශිය ලේකම් කොට්ඨාසයට අයත් මාර්ග දෙකක් ජලයෙන් යටවී ගමනා ගමනයට බාධා ඇතිවී තිබෙනවා.\nහැවැන්ඇල්ල ඔය පිටාර ගැලීමෙන් ආඩියාගල සිට මඩාටුගම දක්වා ඇති ප්‍රධාන මාර්ගය කිලෝමීටර් 13 කණුව ආසන්නයේ වූ ඇල්ලවැව ප්‍රදේශයේ දී  ජලයෙන් යටව ඇති බවයි වාර්තා වෙන්නේ.\nඑමෙන්ම හැවැන් ඇල්ල ඔය පිටාර ගැලීම හේතුවෙන් ආඩියාගල සිට ගලේවෙල දක්වා වූ මාර්ගය ද කිලෝමීටර් 27 කණුව ආසන්නයේ වූ පැල්බැදියාව ප්‍රදේශයේ දී ජලයෙන් යටවී තිබෙනවා.\nමේ හේතුවෙන් අද (07) උදෑසන සිට එම මාර්ග දෙකෙහි රථ වාහන ගමනාගමනයට ද මේ වනවිට බාධා පැමිණ ඇති බවයි වාර්තා වෙන්නේ.\nමේ අතර කලාවැව ආශ්‍රිත ප්‍රදේශයට ද අද (07) උදෑසන වනවිට මිලිමීටර් 19ක වර්ෂාපතනයක් ලැබී තිබූ අතර ඒ අනුව, අද (07) දහවල් වනවිට කලා වැවේ සමස්ථ ජලධාරිතාවය අක්කර අඩි 60823ක්ව ඇති බවත්, තත්පරයට ඝන අඩි 4329ක ජලප්‍රමාණයක් කලාවැවට තවදුරටත් එක්වෙමින් ඇති බවත් කලාවැව කටයුතු භාර ඉංජිනේරු කාර්යාලය පවසනවා.\nතවද කලාවැව ආශ්‍රිත එම ප්‍රදේශයන්ට තවදුරටත් වැසි ලැබෙමින් පවතින බව අප වාර්තාකරු පැවසුවා.",
       "URL": "https://www.hirunews.lk/326896/අධික-වර්ෂාව-හේතුවෙන්-පලාගල-ප්‍රදේශයේ-මාර්ග-දෙකක්-ජලයෙන්-යට-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=551"
}