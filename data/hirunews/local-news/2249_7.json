{
       "Source": "hirunews",
       "Timestamp": "Monday, 28 December 2020 - 9:53",
       "Headline": "කාලගුණ විපර්යාසයෙන් 2020 වසරේ දැවැන්ත හානියක්",
       "News Content": "ගෙවී යන 2020 වසරේ ලොව සිදුවූ විශාල ආපදා සිද්ධීන් දහයකින් හයක්ම ආසියාකරයේ සිදුව ඇති බව අධ්‍යයනයකින් හෙළි වී තිබෙනවා.\nඑම සිද්ධීන් සියල්ලටම ලෝක කාලගුණ විපර්යාසය බලපා ඇති බවයි ක්‍රිස්ටියන් ඒඩ් සහන සංවිධානය ප්‍රකාශ කළේ.\nචීනයේ සහ ඉන්දියාවේ ජල ගැලීම් ප්‍රමුඛව ආසියාකාරයේ සිදුවූ ස්වභාවික ආපදාවලින් මේ වසරේ ඩොලර් බිලියන 40 ක පාඩුවක් සිදුව තිබෙනවා.\nඑමෙන්ම, චන්ඩ මාරුත, ලැව්ගිනි ආදියෙන් අමෙරිකා එක්සත් ජනපදයට සිදුව ඇති හානිය ඩොලර් බිලියන 60 කට අධිකයි.\nසමස්ත ලෝකයම කොරෝනා වෛරස් ගෝලීය වසංගතයෙන් මිදීමට වෙර දරද්දී කාලගුණ ආපදාවල බලපෑමෙන් ඔවුන් තවදුරටත් දුෂ්කරතාවට පත්ව ඇති බව ක්‍රිස්ටියන් ඒඩ් පෙන්වා දෙනවා.\nඅසාමාන්‍ය මෝසම් වැසි සමඟ ඇති වූ කුණාටු සහිත කාලගුණය ආසියාකරයේ ආපදාවලට මූලික වශයෙන් හේතු වී ඇති අතර, ඒ හේතුවෙන් ඉන්දියාවේ ඇති වූ ජල ගැලීම්වලින් පුද්ගලයින් 2,000 ක් පමණ මියගිය අතර, මිලියන සංඛ්‍යාත පිරිසකට උන්හිටිතැන් අහිමි වුණා.\nඑහිදී ඇතිවූ ආර්ථික හානිය ඩොලර් බිලියන 10 ක් පමණ වන බව ගණන් බලා තිබෙනවා.\nමේ වසරේ ජුනි සහ ඔක්තෝම්බර් මාසවලදී චීනයේ ජල ගැලීම්වලින් ඇති වූ ආර්ථික හානිය ඩොලර් බිලියන 32 කට අධිකයි.",
       "URL": "https://www.hirunews.lk/258120/කාලගුණ-විපර්යාසයෙන්-2020-වසරේ-දැවැන්ත-හානියක්",
       "Category": "Local News",
       "Parent URL": "https://www.hirunews.lk/local-news.php?pageID=2249"
}