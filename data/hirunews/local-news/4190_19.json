{
       "Source": "hirunews",
       "Timestamp": "Saturday, 02 December 2017 - 13:27",
       "Headline": "මාගම්පුර සේවකයින් ඉවත් වෙයි",
       "News Content": "දින 3ක් තිස්සේ හම්බන්තොට - මාගම්පුර වරායේ පරිපාලන ගොඩනැගිල්ල තුළ රැදී සිටි සේවකයින් පිරිස අද පෙරවරුවේ ඉන් ඉවත්ව ගොස් තිබෙනවා.\nඒ, වරායේ ලිපි ලේඛන සහ යතුරු ඉහළ කළමනාකාරීත්වයට භාරදීමෙන් අනතුරුවයි.\nමීට දින 3කට පෙර මාගම්පුර වරාය කළමනාකරණ පෞද්ගලික සමාගමේ සභාපතිවරයාගේ අත්සනින් යුතුව නිකුත් කර තිබූ චක්‍රලේඛයක් මගින් එහි සියළුම සේවකයින්ට සේවයට වාර්තා නොකරන ලෙස කළ දැනුම් දීමත් සමඟ සේවකයන් මෙලෙස ගොඩනැගිල්ල තුළ රැදී සිටීමට කටයුතු කළා.\nඔවුන් ප්‍රකාශ කළේ වරාය අධිකාරිය විසින් එහි සියලුම භාණ්ඩ ලිඛිතව පවරා ගන්නා තුරු තමන් වරාය පරිශ්‍රයෙන් ඉවත් නොවන බවයි.\nඅදාළ චක්‍රලේඛය වහාම අවලංගු කරන ලෙස කම්කරු, වෘත්තීය සබඳතා සහ සබරගමුව සංවර්ධන අමාත්‍ය ඩබ්ලිව්.ඩී.ඒ. සෙනෙවිරත්න නියෝග කළේ එවැනි තත්ත්වයක් තුළයි.\nවරාය අධිකාරිය අධිකරණ වාරණ නියෝගයක් ලබාගෙන තිබුණත්, හම්බන්තොට වරායේ සේවකයින් පිරිසක් ඊයේ 3 වන දිනටත් එහි ගොඩනැගිල්ලක් තුළ රැදී සිටියා.\nඔවුන් සදහන් කළේ තමන්ට එවැනි නියෝගයක් නොලැබුණු බවයි.\nමේ අතර, වරාය සේවකයන්ගේ පවුල්වල ඥාතීන් දින 12ක සිට අඛණ්ඩ සත්‍යග්‍රහයක නිරත වන්නේ වරාය පිවිසුම් මාර්ගය තුළයි.",
       "URL": "https://www.hirunews.lk/177436/මාගම්පුර-සේවකයින්-ඉවත්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4190"
}