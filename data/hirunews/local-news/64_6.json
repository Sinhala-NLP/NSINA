{
       "Source": "hirunews",
       "Timestamp": "Tuesday, 29 August 2023 - 17:37",
       "Headline": "ආසියානු කුසලාන තරගයේ ටිකට් පතක් ලක්ෂයක්",
       "News Content": "මහනුවර, පල්ලෙකැලේ ක්‍රීඩාංගනයේ දී ලබන සෙනසුරාදා (02 වැනිදා) පැවැත්වීමට නියමිත ඉන්දියාව සහ පාකිස්තානය අතර ආසියානු කුසලාන තරගයේ ප්‍රවේශ පත්‍රයක් රුපියල් 96,000 ක් තරම් ඉහළ මුදලකට මිල නියම වී තිබෙනවා.\nඒ ප්‍රධාන ක්‍රීඩාගාරයේ ඉහළ මාලයේ ආසනයක් වෙනුවෙන් බවයි වාර්තා වන්නේ.\nකෙසේ වෙතත් අනිද්දා (31) ශ්‍රී ලංකාව සහ බංග්ලාදේශය අතර තරගයේ ප්‍රවේශපත් සඳහා එතරම් ඉහළ මිලක් නියම වී නැහැ.\nශ්‍රී ලංකා බංග්ලාදේශ තරගයේ ප්‍රවේශපත්වල මිල නියම වී ඇත්තේ රුපියල් 1600 ක්, රුපියල් 6400 ක් සහ රුපියල් 11,200 ක් ලෙසින් බවයි වාර්තා වී ඇත්තේ.\nපල්ලෙකැලේ ක්‍රීඩාංගනයේ දී තරග නැරඹිය හැකි ප්‍රේක්ෂක සංඛ්‍යාව 25,000 කට ආසන්නයි.\nඒ අතරින් ආසන පහසුකම් ඇත්තේ ප්‍රේක්ෂකයන් 6000 කට පමණක් වන අතර ආසන පහසුකම් නොමැති ප්‍රධාන ලකුණු පුවරුව ආසන්නයේත් ඊට ප්‍රතිවිරුද්ධ අන්තයේත් පිහිටි තණ බිස්ස මත ප්‍රෙක්ෂකයන් 15,000 ත් 16,000 ත් අතර පිරිසකට තරග නැරඹිය හැකියාව තිබෙනවා.\nමෙහි මිල නියම වී ඇත්තේ ඉහළ මාලයේ ආසනයක මිල රුපියල් 96,000ක් වන අතර ප්‍රධාන ක්‍රීඩා මණ්ඩපයේ එවන් ආසන 1000ක් ඇති බවයි වාර්තා වන්නේ.\nඑමෙන්ම ප්‍රධාන ක්‍රීඩා මණ්ඩපයේ පහළ මාලයේ ආසනයක මිල රුපියල් 40,000ක් වන අතර එවන් ආසන 5000ක් පවතිනවා.\nතවද කිසිම ආසන පහසුකමක් හෝ හිසට ආවරණයක් නොමැති, තණ බිස්ස මත වාඩිවී හෝ සිටගෙන, තරගය නැරඹීමේ ප්‍රවේශ පත්‍රයක් රුපියල් 9,600ක් දක්වා ඉහළ මිලක් නියම වී ඇති බව ද සඳහන්.\nඉන්දියාව සහ පාකිස්තානය අතර තරගය සඳහා රුපියල් 96,000 ට මිල නියම කළ ප්‍රවේශපත් 1,000 න් ඊයේ (27) සවස් වන විට ඉතිරිව තිබී ඇත්තේ ප්‍රවේශපත් 58 ක් පමණක්.\nරුපියල් 40,000 කට මිල නියම කරන ලද ප්‍රවේශපත් 5000 න් ඉතිරිව තිබුණේ 1029ක් සහ තණ බිස්සේ ප්‍රවේශපත් 16,000 කට ආසන්න ප්‍රමාණයකින් 11,600ක් ඉතිරිව ඇති බවයි තරගාවලියේ ප්‍රවේශපත් අලෙවි කිරීම වෙනුවෙන්ම පාකිස්තානු ක්‍රිකට් පාලක මණ්ඩලය විසින් නම් කරනු ලැබ ඇති නිල වෙබ් අඩවියේ සටහන් වී ඇත්තේ.\nමෙම සියලුම ප්‍රවේශපත් අන්තර්ජාලය ඔස්සේ අළෙවි කර තිබෙනවා.\nකෙසේ වෙතත් ක්‍රීඩාංගනයට ඇතුළු වීමේ දී ඒවා පරික්ෂා කිරීමටත් පාකිස්තානු ක්‍රිකට් පාලක මණ්ඩලයේ නියෝජිත පිරිසක් පැමිණ සිටින බවයි වාර්තා වන්නේ.",
       "URL": "https://www.hirunews.lk/346546/ආසියානු-කුසලාන-තරගයේ-ටිකට්-පතක්-ලක්ෂයක්",
       "Category": "Local News",
       "Parent URL": "https://www.hirunews.lk/local-news.php?pageID=64"
}