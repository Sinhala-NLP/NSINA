{
       "Source": "hirunews",
       "Timestamp": "Monday, 23 October 2017 - 13:07",
       "Headline": "යාපනය වෙඩි තැබීම සෙවීමට පොලිස් කණ්ඩායම් 3 ක්",
       "News Content": "යාපනය - අරියාලේ ප්‍රදේශයේදී නාඳුනන යතුරුපැදිකරුවන් දෙදෙනෙකුගේ වෙඩි තැබීමකින් තරුණයෙකු මියයාමේ සිද්ධිය සම්බන්ධයෙන් විමර්ශනය කිරීම සඳහා පරීක්ෂණ කණ්ඩායම් 3ක් පත් කර තිබෙනවා.\nපොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර සඳහන් කළේ සිද්ධියට අදාළව ලැබී ඇති තොරතුරු ඔස්සේ පුළුල් විමර්ශනයක් ක්‍රියාත්මක කර ඇති බවයි.\nදැනටමත් සිද්ධිය සම්බන්ධයෙන් ප්‍රකාශ කිහිපයක් සටහන් කරගෙන ඇති බවද පොලිස් මාධ්‍ය ප්‍රකාශකවරයා කියා සිටියා.\nයාපනය - අරියාලේ - මානියන්තෝට්ටම් ප්‍රදේශයේදී නාඳුණන යතුරුපැදිකරුවන් දෙදෙනෙකු විසින් මාර්ගයේ ගමන් කළ තවත් යතුරුපැදි කරුවන් දෙදෙනෙකුට මෙම වෙඩි තැබීම සිදුකර තිබුණේ ඊයේ පස්වරු 3 ට පමණයි.\nඑම යතුරුපැදියේ ගමන් ගත් තරුණයෙකු එහිදී බරපතල තුවාල ලැබූ අතර, වැඩිදුර ප්‍රතිකාර සඳහා ඔහු ඇතුළත් කරනු ලැබුවේ යාපනය මහ රෝහලටයි.\nකෙසේ වෙතත් රාත්‍රී 9 ට පමණ එම තරුණයා මියගොස් තිබෙනවා.\nමොහු ධීවර කර්මාන්තයේ යෙදෙන 24 හැවිරිදි උදයපුරම් - අරියාලේ ප්‍රදේශයේ පදිංචිකරුවෙක් බවයි පොලිස් මාධ්‍ය ප්‍රකාශක කාර්යාලය සඳහන් කළේ.",
       "URL": "https://www.hirunews.lk/174191/යාපනය-වෙඩි-තැබීම-සෙවීමට-පොලිස්-කණ්ඩායම්-3-ක්",
       "Category": "Local News",
       "Parent URL": "https://www.hirunews.lk/local-news.php?pageID=4258"
}