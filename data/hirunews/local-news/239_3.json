{
       "Source": "hirunews",
       "Timestamp": "Sunday, 25 June 2023 - 9:38",
       "Headline": "''අස්වැසුම විරෝධතා සහ අභියාචනා කාලය දිගු කළ හැකියි''- රංජිත් සියඹලාපිටිය",
       "News Content": "අස්වැසුම ප්‍රතිලාභීන් තෝරාගැනීම සදහා විරෝධතා සහ අභියාචනා ඉදිරිපත් කිරීමට ලබා දී ඇති කාලය අවශ්‍ය නම් දීර්ඝ කිරීමට සුදානම් බව මුදල් රාජ්‍ය අමාත්‍ය රංජිත් සියඹලාපිටිය ප්‍රකාශකරනවා.\nපසුගිය 20වන දා අස්වැසුම ප්‍රතිලාභ ලබා ගැනීමට සුදුසුකම් ඇති පුද්ගලයන්ගේ නාමලේඛණය මුදල් අමාත්‍යාංශය මගින් ප්‍රකාශයට පත් කර තිබෙනවා.\nඑම ලේඛන සැකසීමේදී සුදුසු පුද්ගලයින්ට ප්‍රමුඛතාව ලබාදී නොමැති බවට චෝදනා කරමින් විරෝධතා සංවිධාන කර තිබූ අතර පාර්ලිමේන්තුවේදී ද ඒ සම්බන්ධයෙන් දැඩි කතා බහක් ඇති වූ බවයි වාර්තා වෙන්නේ.\nඒ අනුව ලබන 30වන දා දක්වා අස්වැසුම ප්‍රතිලාභීන් තෝරාගැනීම සඳහා විරෝධතා සහ අභියාචනා ඉදිරිපත් කිරීමට කාලය ලබා දී තිබෙනවා. පවුල් ලක්ෂ 20ක් සඳහා හඳුන්වා දී ඇති අස්වැසුම වැඩසටහන ලබන පළමුවනදා සිට ක්‍රියාත්මක කිරීමටයි නියමිතව ඇත්තේ.\nමාතර, ත්‍රිකුණාමලය, බෙලිඅත්ත ආදී ප්‍රදේශ රැසක ජනතාව පසුගිය දා ප්‍රාදේශීය ලේකම් කාර්යාල ඉදිරිපිට විරෝධතාවක නිරතවී තිබුණේ තමන්ට මෙම සහනාධාරය අහිමිවී ඇති බවට චෝදනා කරමින්. ගාල්ල හිනිදුම ප්‍රදේශයේ දී ද ඊයේ (25) විරෝධතාවක්ද සංවිධානය කර තිබුණා.\nකෙසේ නමුදු දැනට ප්‍රසිද්ධියට පත් කර ඇති අස්වැසුම සමාජ සුබසාධන ප්‍රතිලාභ හිමිකම් නාමලේඛනය අදාළ ප්‍රතිලාභීන්ගේ අවසන් නාමලේඛනය නොවන බව අනුරාධපුරයේ ඊයේ (24) පැවති මාධ්‍ය හමුවකදී වැඩබලන මුදල් අමාත්‍ය ෂෙහාන් සේමසිංහ අවධාරණය කර සිටියා.",
       "URL": "https://www.hirunews.lk/338998/අස්වැසුම-විරෝධතා-සහ-අභියාචනා-කාලය-දිගු-කළ-හැකියි-රංජිත්-සියඹලාපිටිය",
       "Category": "Local News",
       "Parent URL": "https://www.hirunews.lk/local-news.php?pageID=239"
}