{
       "Source": "hirunews",
       "Timestamp": "Wednesday, 24 January 2018 - 19:13",
       "Headline": "වෛද්‍ය අධ්‍යාපනයේ අවම ප්‍රමිතීන් ඇතුලත් ගැසට් නිවේදනයක්",
       "News Content": "වෛද්‍ය අධ්‍යාපනය හා පුහුණුව පිළිබද අවම ප්‍රමිතීන් එළැඹෙන 27 වනදා ගැසට් කරන බව රජයේ ප්‍රවෘත්ති දෙපාර්තමේන්තුව නිවේදනය කරනවා.\nඑමෙන්ම සයිටම් ආයතනය අහෝසි කිරීමෙන් අනතුරුව මාළඹේ ස්ලිට් ආයතනය හරහා පිහිටවනු ලබන නව වෛද්‍ය උපාධි ප්‍රධානය කරන ආයතන දෙක සදහා වන ගිවිසුමට නීතිපතිවරයාගේ අනුමැතිය හිමිව තිබෙන බවද මෙම නිවේදනයේ වැඩිදුරටත් සදහන්.\nමාළඹේ සයිටම් ආයතනය සම්බන්ධයෙන් ඇතිවී තිබෙන ගැටළු විසදීම සදහා රජය තිරසාර විසදුමක් යෝජනා කර ඇතිබවට සදහන් කරමින් රජයේ ප්‍රවෘත්ති අධ්‍යක්ෂකවරයාගේ අත්සනින් යුතුව නිකුත් කළ නිවේදනයේ සදහන්.\nඒ අනුව මාළඹේ ස්ලිට් ආයතනය යටතේ රාජ්‍ය නොවන, ලාභ නොලබන වෛද්‍ය අධ්‍යාපන ආයතන දෙකක් පිහිටුවන බවත් එමගින් ශ්‍රී ලංකා වෛද්‍ය සභාවේ නිරීක්ෂණය යටතේ ඉහළ ගුණාත්මක තත්ත්වයෙන් වෛද්‍ය අධ්‍යාපනයක් ලබාදෙන බවට සහතික වී තිබෙනවා.\nඑමෙන්ම වෛද්‍ය අධ්‍යාපනය සදහා වන අවම ප්‍රමිතීන් 2018 ජනවාරි මස 27 වනදා ගැසට් කරන බවද නිවේදනයේ වැඩිදුරටත් සදහන්.\nමෙම නිවේදනයේ දැක්වෙන්නේ නව ආයතන දෙක පිහිටුවීම සදහා උසස් අධ්‍යාපන අමාත්‍යාංශය, මාළඹේ ස්ලිට් ආයතනය හා සයිටම් ආයතනය අතර අත්සන් කල අවබෝධතා ගිවිසුම සදහා නීතිපතිවරයාගේ අනුමැතියද හිමිව තිබෙන බවයි.\nමෙම විසදුම මෝසමක් මාර්ගයෙන් ශ්‍රේෂ්ඨාධිකරණය වෙත නීතිපතිවරයා දැනුම්දෙන බවත් එය සයිටම් සම්බන්ධයෙන් වන මීළඟ නඩුවාරයේදී සලකා බැලීමට නියමිත බවත් නිවේදනයේ වැඩිදුරටත් සඳහන්.\nමේ අතර, හෙට පැවැත්වීමට නියමිත සයිටම් විරෝධී පෙළපාලියට එරෙහිව කොටුව සහ නුගේගොඩ මහේස්ත්‍රාත් අධිකරණ වාරණ නියෝග නිකුත් කර තිබෙනවා.",
       "URL": "https://www.hirunews.lk/181942/වෛද්‍ය-අධ්‍යාපනයේ-අවම-ප්‍රමිතීන්-ඇතුලත්-ගැසට්-නිවේදනයක්",
       "Category": "Local News",
       "Parent URL": "https://www.hirunews.lk/local-news.php?pageID=4109"
}