{
       "Source": "hirunews",
       "Timestamp": "Wednesday, 22 May 2019 - 15:43",
       "Headline": "ඇමති බදියුදීන්ගේ විශ්වාසභංගයට ආණ්ඩුවෙන් දිනයක් නැහැ - විපක්ෂයේ විරෝධය මැද හෙට දිනයක් ලබාදෙන බව කථානායක කියයි",
       "News Content": "අමාත්‍ය රිෂාඩ් බදියුදීන්ට එරෙහිව ඉදිරිපත් කළ විශ්වාසභංග යෝජනාව විවාදයට ගැනීමට දින නියම නොකිරීම සම්බන්ධයෙන් අද පාර්ලිමේන්තුවේ විවාදාත්මක තත්ත්වයක් ඇතිවුණා.\nවිපක්ෂ මන්ත්‍රීවරුන් ඒ පිළිබඳව දිගින් දිගටම කරුණු දැක්වූ අතර, සභානායකවරයා ප්‍රකාශ කළේ තේරීම් කාරක සභාව පත් කිරීමකින් තොරව ඒ සඳහා ආණ්ඩුව දිනයක් ලබා නොදෙන බවයි. ඇතිවූ විවාදාත්මක තත්ත්වය හමුවේ හෙට පැවැත්වෙන පක්ෂ නායක රැස්වීමෙන් පසු ඊට අදාළව දිනයක් ප්‍රකාශ කරන බව කථානායකවරයා සඳහන් කළා.\nමෙම පක්ෂ නායක රැස්වීම හෙට පස්වරු 3 ට පැවැත්වෙන බවයි කථානායක කාර්යාලය ප්‍රකාශ කළේ.\nඑහෙත් කථානායකවරයාගේ ප්‍රකාශයෙන් අනතුරුවද විපක්ෂ මන්ත්‍රීවරුන් සභා ගර්භය මධ්‍යයට පැමිණ විරෝධයේ නිරතවූ අතර, ඒ අනුව පාර්ලිමේන්තුව හෙට පෙරවරු 10.30 දක්වා කල් තැබීමට පියවර ගැනුනා.\nමේ අතර විවාදාත්මක තත්ත්වය අතරතුර තේරීම් කාරක සභාවට අදාළ යෝජනාව සංශෝධන සහිතව සම්මත වීමද විශේෂත්වයක්.",
       "URL": "https://www.hirunews.lk/216883/ඇමති-බදියුදීන්ගේ-විශ්වාසභංගයට-ආණ්ඩුවෙන්-දිනයක්-නැහැ-විපක්ෂයේ-විරෝධය-මැද-හෙට-දිනයක්-ලබාදෙන-බව-කථානායක-කියයි",
       "Category": "Local News",
       "Parent URL": "https://www.hirunews.lk/local-news.php?pageID=3340"
}