{
       "Source": "hirunews",
       "Timestamp": "Tuesday, 24 May 2016 - 19:37",
       "Headline": "හිරු උත්තම ධාතු වන්දනාව අද පස්වරුවේ ගම්පොලට",
       "News Content": "අසිරිමත් සම්බුදු තෙමගුල සමරමින් ආසියානු මාධ්‍ය ජාලයේ හිරු ටී.වී., හිරු එෆ් එම් සිව්වන වරටත් සංවිධාන කරන හිරු උත්තම ධාතු වන්දනා වැඩසටහන යටතේ කපිලවස්තුපුර නිසැක ශ්‍රී සර්වඥ ධාතූන් වහන්සේ අද පස්වරුවේ ගම්පොළ - සාලියාල පුරාණ රජමහා විහාරය වෙත  වැඩම කරවීමට නියමිතයි.\nහෙට අලූයම 05.00 දක්වා මෙහිදී කපිල වස්තුපුර නිසැක ශ්‍රී සර්වඥ ධාතූන් වහන්සේ වැද පුදා ගැනීමට සැදැහැවතුන්ට අවස්ථාව උදාවනවා.\nඓතිහාසික බදුලූ - මුතියංගණ රජමහා විහාරයේදී ලක්ෂ සංඛ්‍යාත බැතිමතුන්ගේ වන්දනාමානයට පාත්‍ර වූ කපිලවස්තුපුර නිසැක ශ්‍රී සර්වඥධාතූන් වහන්සේ අද උදෑසන නුවරඑළිය බෞද්ධ මධ්‍යස්ථානයට වැඩම කරවනු ලැබුවා.\nඒ බණ්ඩාරවෙල - වැලිමඩ  සහ කැප්පෙටිපොල පසු කරමින්.\nසර්වඥ ධාතූන් වහන්සේ රැගත් රිය පෙරහරට මග දෙපස රැස්වූ බැතිමතුන්ගෙන් ලැබුණේ දැවැන්ත ප්‍රතිචාරයක්.\nඅනතුරුව පුස්සැල්ලාව - මන්තින්දාරාමය වෙත වැඩම කරවූ සර්වඥ ධාතූන් වහන්සේ තවත් ටික වේලාවකින් ගම්පොල - සාලියාල ශ්‍රී පුරාණ රජමහා විහාරයට වැඩමකෙරෙනවා.\nහිරු උත්තම ධාතු වන්දනාව යටතේ කපිලවස්තුපුර නිසැක ශ්‍රී සර්වඥ ධාතූන් වහන්සේ  හෙට උදෑසන ගෙලිඔය ජනරංජනාරාම විහාරස්ථානය වෙත වැඩම කරවන අතර අනතුරුව කෑගල්ල - වෑවලදෙනිය පිරිවෙණ වෙත වැඩම කරවීමට නියමිතයි.\nහෙට දහවල් යක්කල අබේසේකරාරාමය වෙත වැඩම කෙරෙන සර්වඥ ධාතූන් වහන්සේ හෙට පස්වරුවේ මොරටුව බෞද්ධ මධ්‍යස්ථානයට වැඩම කරවන අතර, අනතුරුවයි යළි වස්කඩුව ශ්‍රී සුභූතී විහාරස්ථානය වෙත වැඩම කරවා තැන්පත් කරන්නේ.",
       "URL": "https://www.hirunews.lk/133932/හිරු-උත්තම-ධාතු-වන්දනාව-අද-පස්වරුවේ-ගම්පොලට",
       "Category": "Local News",
       "Parent URL": "https://www.hirunews.lk/local-news.php?pageID=5034"
}