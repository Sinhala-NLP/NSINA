{
       "Source": "hirunews",
       "Timestamp": "Wednesday, 02 August 2023 - 19:29",
       "Headline": "ජාතික ගීය වෙනස් කර ගායනා කිරීම ගැන හොයන මුතුගල කමිටුව ඉසුරුපායට සහ ක්‍රිකට් ආයතනයට",
       "News Content": "ජාතික ගීය ලංකා ප්‍රිමියර් ලීග් ක්‍රිකට් තරඟාවලියේ සමාරම්භක උළෙලේදී ගායනා කළ ආකාරය සම්බන්ධයෙන් ස්වදේශ කටයුතු රාජ්‍ය අමාත්‍ය අශෝක ප්‍රියන්ත පොලිස්පතිවරයාගෙන් සහ අපරාධ පරීක්ෂණ දෙපාර්තමේන්තුවේ අධ්‍යක්ෂවරයාගෙන් කඩිනම් විමර්ශනයක් ඉල්ලා තිබෙනවා.\nඒ ලිපියක් යොමුකරමින්.\nමේ අතර ජාතික ගීය වෙනස්කර ගායනා කිරීම සම්බන්ධයෙන් ස්වදේශ කටයුතු අමාත්‍යංශයේ අතිරේක ලේකම් සහ විමර්ශන අංශයේ ප්‍රධානී ධම්මික මුතුගල ඇතුළු කණ්ඩායමක් විසින් විමර්ශනයක් ආරම්භ කළා.\nඒ අග්‍රාමාත්‍ය දිනේෂ් ගුණවර්ධන, රාජ්‍ය පරිපාලන හා ස්වදේශ කටයුතු අමාත්‍යංශයේ ලේකම් රංජිත් අශෝක වෙත ලබාදුන් උපදෙස් අනුවයි.\nඒ අනුව මෙම කණ්ඩායම අද අධ්‍යාපන අමාත්‍යංශයේ සංගීත අංශය වෙත ගොස් ජාතික ගීයේ තනුව පිළිබඳව සහ ශ්‍රී ලංකා ක්‍රිකට් ආයතනය වෙත ගොස් ගායන ශිල්පිනි උමාරා සිංහවංශ විසින් සමාරම්භක උළෙලට පෙර දිනයේදී පුහුණුවීම් සිදුකළ ආකාරය සම්බන්ධ සී.ඩී තැටි සම්බන්ධයෙන් විමර්ශන සිදුකර තිබෙනවා.\nඒ අනුව මෙම විමර්ශනවලට අදාළව ඉදිරි දින කිහිපයේදී ගායන ශිල්පිනි උමාරා සිංහවංශව අමාත්‍යංශයට කැඳවා ප්‍රකාශ ලබාගැනීමට අපේක්ෂිතයි.\nලංකා ප්‍රිමියර් ලීග් පන්දුවාර 20 ක්‍රිකට් තරගාවලියේ සිව්වැනි අදියරේ සමාරම්භක උත්සවය කොළඹ ආර් ප්‍රේමදාස ක්‍රිඩාංගනයේදී පසුගිය ඉරිදා පස්වරුවේ පැවැත්වූ අතර මෙහිදී උමාරා සිංහවංශ ඔපෙරා ශෛලියෙන් නව ආරක් එක්කරමින් ජාතික ගීය ගායනා කළ අතර ඉන් අනතුරුවයි මතභේදාත්මක තත්ත්වය හටගත්තේ.\nමේ අතර එලෙස ජාතික ගීය අවිධිමත් ලෙස ගායනා කිරීම සම්බන්ධයෙන් පරීක්ෂණයක් පවත්වා එහිදී යම් අගතියක් සිදුව ඇත්නම් අදාළ පාර්ශවන්ට දඩුවම් ලබාදෙන තමන් පොලිස්පතිවරයාගෙන් සහ අපරාධ පරීක්ෂණ දෙපාර්තමේන්තුවෙන් ඉල්ලීමක් කළ බවයි අද මාධ්‍යයට අදහස් දක්වමින් ස්වදේශ කටයුතු රාජ්‍ය අමාත්‍ය අශෝක ප්‍රියන්ත කියා සිටියේ.\nමේ අතර ජාතික ගීය වෙනස්කර ගායනා කිරීම සම්බන්ධයෙන් අදාළ ගායිකාව ඇතුළු සංවිධායක මණ්ඩලය ජාතියෙන් සමාව ගත යුතු බව නීතියේ ආධිපත්‍ය සඳහා නීතිඥයෝ සංවිධානයේ කැඳවුම්කරු නීතිඥ ආචාර්ය හේරත් එම්. ආරියරත්න අද මහනුවර කැඳවා තිබූ මාධ්‍ය හමුවකට එක්වෙමින් ප්‍රකාශ කළා.",
       "URL": "https://www.hirunews.lk/343417/ජාතික-ගීය-වෙනස්-කර-ගායනා-කිරීම-ගැන-හොයන-මුතුගල-කමිටුව-ඉසුරුපායට-සහ-ක්‍රිකට්-ආයතනයට",
       "Category": "Local News",
       "Parent URL": "https://www.hirunews.lk/local-news.php?pageID=129"
}