{
       "Source": "hirunews",
       "Timestamp": "Wednesday, 25 November 2020 - 11:25",
       "Headline": "ශානි අබේසේකරටත් කොරෝනා",
       "News Content": "මහර බන්ධනාගාරයේ රඳවා සිටි අපරාධ පරීක්ෂණ දෙපාර්තමේන්තුවේ හිටපු අධ්‍යක්‍ෂ ශානි අබේසේකරටද කොරෝනා වෛරසය ආසාදනය වී තිබෙනවා.\nඊයේ රාත්‍රියේ ඔහු මහර බන්ධනාගාරයේ සිට වැලිකඩ බන්ධනාගාර රෝහල වෙත මාරුකර යැවූ බවයි බන්ධනාගාර දෙපාර්තමේන්තුව සඳහන් කළේ. කෙසේ වෙතත් ශානි අබේසේකර රඳවා සිටි මහර බන්ධනාගාරයේ අදාළ වාට්ටුවෙන් මීට පෙර  කොරෝනා ආසාදිතයන් වාර්තාවී  නොමැති අතර, ඔහුට වෛරසය ආසාදනය වූ ආකාරය සම්බන්ධයෙන් මේ දක්වා අනාවරණ වී නැහැ.\nබන්ධනාගාර ආශ්‍රිතව ඊයේ දිනයේත් අලුතින් ආසාදිතයන් 24 දෙනෙකු හඳුනාගෙන ඇති අතර, ඒ අනුව බන්ධනාගාරවලින් වාර්තාවන මුළු කොරෝනා රෝගීන් සංඛ්‍යාව 753 දක්වා ඉහළ ගොස් තිබෙනවා.\nකොවිඞ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානය සඳහන් කළේ පොලිසියේ තවත් 19 දෙනෙකුට සහ පොලිස් විශේෂ කාර්ය බලකායේ 17 දෙනෙකුට  කොරෝනා වෛරසය ආසාදනය වී ඇති බවට අලුතින් හඳුනාගෙන ඇති බවයි. ඒ සමඟ පොලිසියේ සහ විශේෂ කාර්ය බලකායේ මුළු ආසාදිත සංඛ්‍යාව 1,150 දක්වා ඉහළ ගොස් තිබෙනවා.\nආරච්චිකට්ටුව පොලිසියේ නිලධාරීන් දෙදෙනෙකුට ද කොරෝනා වෛරසය ආසාදනය වී ඇති බවට තහවුරුවීමෙන් පසු එම පොලිස් ස්ථානයේ රාජකාරි ආවරණය සඳහා හලාවත පොලිසියේ නිලධාරීන් යොදවා තිබෙනවා.\nජාතික බෝ වන රෝග විද්‍යා ඒකකය හෙවත් අයි.ඩී.එච්. රෝහලේ හෙදියකට කොරෝනා ආසාදනය වී ඇති බවට වාර්තා වනවා. ඇයට කොරෝනා ආසාදනය වී ඇත්තේ එම රෝහලේ ආසාදිතයෙකුගෙන් නොවන බවටයි මේ වන විට අනාවරණ වී ඇත්තේ.",
       "URL": "https://www.hirunews.lk/255562/ශානි-අබේසේකරටත්-කොරෝනා",
       "Category": "Local News",
       "Parent URL": "https://www.hirunews.lk/local-news.php?pageID=2313"
}