{
       "Source": "hirunews",
       "Timestamp": "Wednesday, 28 September 2022 - 6:14",
       "Headline": "කජීමාවත්ත ගින්නෙන් නිවාස 80ක් පමණ විනාශ වී ඇතැයි තොරතුරු (වීඩියෝ)",
       "News Content": "ග්‍රෑන්ඩ්පාස් කජීමාවත්ත ප්‍රදේශයේ නිවාස පෙළක හටගත් ගින්නෙන් පැල්පත් නිවාස 80ක් පමණ විනාශ වී ඇතැයි තොරතුරු අනාවරණ වී තිබෙනවා.\nඊයේ රාත්‍රී හටගත් මෙම ගින්න ග්‍රෑන්ඩ්පාස් පොලිසිය, යුද හමුදාව හා කොළඹ මහ නගර සභාවේ ගිනි නිවන ඒකකයේ නිලධාරීන් එක්ව මැඩපවත්වනු ලැබුවා.\nගින්නෙන් ජීවිත හානි හෝ තුවාල සිදුවීම් කිසිවක් වාර්තා වී නොමැති අතර පවුල් 80ක පුද්ගලයන් 220ක් අවතැන් වී තිබෙනවා.\nඔවුන්ට කැලණි නදී විහාරය හා මුවදොර උයන මහල් නිවාස ප්‍රජා ශාලාවේ තාවකාලික නවාතැන් සලසා දී ඇති බවයි පොලිසිය කියාසිටියේ.\nගින්නට හේතුවක් මෙතෙක් අනාවරණ වී නොමැති අතර ග්‍රෑන්ඩ්පාස් පොලිසිය පරීක්ෂණ සිදු කරනවා.\nගින්නෙන් විපතට පත්වූවන්ට සහන සැලසීම සඳහා වන උපදෙස් ජනාධිපති ලේකම් සමන් ඒකනායක මහතා විසින් නිකුත් කර ඇති බව ජනාධිපති මාධ්‍ය අංශය සඳහන් කළා.\nතොටළඟ මෝදර උයන මහල් නිවාස සංකීර්ණය අසල පිහිටි කජීමාවත්තේ නිවාස පෙලක මෙම ගින්න හටගෙන තිබුණේ ඊයේ රාත්‍රී 8ට පමණයි.\nසුළු වේලාවකින් ගින්න ශීඝ්‍රයෙන් පැතිර ගොස් තිබුණා. ගිනි නිවීමේ සේවා දෙපාර්තමේන්තුව පැවසුවේ ගින්න නිවීම සඳහා කොළඹ මහ නගර සභාවේ ගිනි නිවීම් ඒකකයේ සහ නාවික හමුදාවේ ගිනි නිවීම් රථ 10ක් යෙදවූ බවයි.\nපැයකට පමණ පසුව ගින්න මැඩ පැවැත්වීමට ගිනි නිවීමේ සේවා දෙපාර්තමේන්තුව සමත් වුණා.\nමේ අතර කජීමාවත්ත නිවාස පෙළෙහි හටගත් ගින්නෙන් විපතට පත්වූවන්ට අවශ්‍ය සහන සලසන ලෙස ජනාධිපති රනිල් වික්‍රමසිංහ මහතා උපදෙස් ලබාදී තිබෙනවා.\nජනාධිපති මාධ්‍ය අංශය නිවේදනය කළේ ත්‍රිවිධ හමුදාපතිවරුන්ට, කොළඹ දිසාපතිවරයාට සහ නාගරික සංවර්ධන අධිකාරියට ඒ පිළිබඳ දැනුම් දෙන ලෙස ජනාධිපතිවරයා ජනාධිපති ලේකම් සමන් ඒකනායක මහතාට දැනුම් දුන් බවයි.",
       "URL": "https://www.hirunews.lk/316479/කජීමාවත්ත-ගින්නෙන්-නිවාස-80ක්-පමණ-විනාශ-වී-ඇතැයි-තොරතුරු-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=840"
}