{
       "Source": "hirunews",
       "Timestamp": "Friday, 11 November 2022 - 11:04",
       "Headline": "ජනප්‍රිය නිළියකගෙන් රාජ්‍ය විරෝධී විරෝධතාවන්ට සාහාය පළ කිරීමක්",
       "News Content": "ඉරාන‍ ජනප්‍රිය නිළියක වන Taraneh Alidoosti විසින් රටපුරා පැවැත්වෙන රාජ්‍ය විරෝධී විරෝධතා සඳහා සහාය ප්‍රකාශ කිරීමක් ලෙස, හිජාබය නොමැතිව Instagram හි ඇයගේ පින්තූරයක් පළ කර තිබෙනවා.\nනියමිත ආකාරයෙන් හිජාබය නො පැළඳවීමේ චෝදනාව මත ටෙහෙරාන් සංස්කෘතික පොලීසිය විසින් අත්අඩංගුවට ගෙන සිටිය දී ඉකුත් සැප්තැම්බර් 16 වැනිදා අභිරහස් ලෙස මිය ගිය මාෂා අමීනි නම් තරුණියගේ සිද්ධියෙන් අනතුරුව ටෙහෙරාන් අගනුවර ඇතුළු සමස්ත ඉරානය පුරා පාලන තන්ත්‍රයට සහ ආගමික පාලනයට එරෙහි විරෝධතා උත්සන්න වුණා.\nඑම සිද්ධියෙන් අනතුරුව ඇති වූ විරෝධතාවන්ට සහාය පළ කිරීමක් ලෙස මෙම ජනප්‍රිය නිළිය හිජාබයෙන් හිස ආවරණය කිරීමකින් තොරව මෙම ඡායාරූපය Instagram වෙත උඩුගත කිරීම, ඉරාන රාජ්‍ය විරෝධී ව්‍යාපාරයට එරට සමාජයේ සියලුම ස්ථරවල සහාය ලැබෙන බවට ලකුණක් ලෙස විදෙස් මාධ්‍ය වාර්තා කරනවා.\n\"The Salesman\" චිත්‍රපටය සඳහා 2017 දී ඇකඩමි සම්මානයක් දිනාගත් Taraneh Alidoosti, අදාල ඡායාරූපය Instagram වෙත උඩුගත කළේ, \"කාන්තාව, ජීවිතය, නිදහස\" යන මෙම ඉරාන විරෝධතාවන්හි දී සුලබව දක්නට ලැබෙන කුර්දි සටන් පාඨය ද සමගින්.",
       "URL": "https://www.hirunews.lk/320134/ජනප්‍රිය-නිළියකගෙන්-රාජ්‍ය-විරෝධී-විරෝධතාවන්ට-සාහාය-පළ-කිරීමක්",
       "Category": "Local News",
       "Parent URL": "https://www.hirunews.lk/local-news.php?pageID=742"
}