{
       "Source": "hirunews",
       "Timestamp": "Thursday, 30 November 2017 - 15:19",
       "Headline": "පීඩන අවපාතය දිවයිනෙන් ඉවතට - හෙට සිට වැසි තත්ත්වයේ අඩුවීමක්",
       "News Content": "දිවයිනට බස්නාහිර දෙසින් අරාබි මුහුදු ප්‍රදේශයේ පැවති ගැඹුරු පීඩන අවපාතය මේ වනවිට කොළඹ සිට කිලෝමීටර් 300 පමණ දුරින් බස්නාහිර දෙසින් පවතින බවත් ඉදිරිපැය කිහිපයේදී එය සුළි කුණාටුවක් බවට වර්ධනය වෙමින් තවදුරටත් දිවයිනෙන් ඉවතට ගමන් කරමින් පවතින බවත් එබැවින් දිවයින කෙරෙහි එහි බලපෑම හෙට දින සිට ක්‍රමයෙන් අඩුවේයැයි අපේක්ෂා කරන බව කාලගුණ විද්‍යා දෙපාර්තමේන්තුව සඳහන් කළා.\nඅද (30) මධ්‍යහ්න 12.00 ට නිකුත් කළ නිවේදනයේ දැක්වෙන්නේ දිවයිනේ බොහෝ ප්‍රදේශවල වැසි හෝ ගිගිරුම් සහිත වැසි ඇති වන බවයි\nඋතුර, උතුරු මැද, ඌව, දකුණ, බස්නාහිර, සබරගමුව සහ මධ්‍යම පළාත්වල ඇතැම් ස්ථානවලට මිලිමීටර් 100 වැඩි තද වැසි ඇතිවේයැයි අපේක්ෂා කරන බවද එහි සඳහන්.\nඅනෙකුත් ප්‍රදේශවල ඇතැම් ස්ථානවලට මිලිමීටර් 75 වැඩි තරමක් තද වැසි ද ඇතිවිය හැකියි.\nගිගුරුම් සහිත වැසි ඇතිවන විට එම ප්‍රදේශවල තාවකාලිකව තද සුළං ඇතිවීමේ හැකියාවක් පවතිනවා.\nඅකුණු මඟින් සිදුවන අනතුරු අවම කරගැනීමට අවශ්‍ය පියවර ගන්නා ලෙස ද කාලගුණ විද්‍යා දෙපාර්තමේන්තුව ජනතාවගෙන් ඉල්ලීමක් කරනවා.\nමේ අතර, අයහපත් කාලගුණ තත්ත්වයට මුහුණදීම සදහා අවශ්‍ය වුවහොත් ත්‍රිවිධ හමුදාව සූදානම් කර තිබෙනවා.\nයුද හමුදාවේ කණ්ඩායම් 168 ක්, නාවික හමුදාවේ කණ්ඩායම් 30 ක් සහ ගුවන් හමුදාවේ කණ්ඩායම් 24 ක් ඒ සදහා සූදානමින් සිටින බවයි යුද හමුදා මාධ්‍ය ප්‍රකාශක මේජර් ජනරාල් රොෂාන් සෙනෙවිරත්න හිරු ප්‍රවෘත්ති අංශයට සදහන් කළේ.\nමේ අතර, පැවති අයහපත් කාලගුණ තත්ත්වය සමග සිදුවූ විදුලි බිද වැටීම්වලින් තවදුරටත් පවුල් අට ලක්ෂයකට අධික සංඛ්‍යාවක් පීඩාවට පත්ව සිටින බව විදුලිබල හා පුනර්ජනනීය බලශක්ති අමාත්‍යාංශය සදහන් කළා.\nඑම අමාත්‍යාංශයේ මාධ්‍ය ප්‍රකාශක සුලක්ෂණ ජයවර්ධන කියා සිටියේ ඉන් වැඩි බලපෑමක් එල්ල වී ඇත්තේ ගාල්ල දිස්ත්‍රික්කයට බවයි.\nඑම විදුලි සැපයුම යථා තත්ත්වයට පත් කිරීමේ කටයුතු ආරම්භ කර ඇති බව ද ඔහු සදහන් කළා.",
       "URL": "https://www.hirunews.lk/177306/පීඩන-අවපාතය-දිවයිනෙන්-ඉවතට-හෙට-සිට-වැසි-තත්ත්වයේ-අඩුවීමක්",
       "Category": "Local News",
       "Parent URL": "https://www.hirunews.lk/local-news.php?pageID=4193"
}