{
       "Source": "hirunews",
       "Timestamp": "Thursday, 03 February 2022 - 20:43",
       "Headline": "කොළඹ පුරපතිනියගෙන්, පුෂ්පිකාද සිල්වාට එන්තරවාසියක්",
       "News Content": "කොළඹ පුරපතිනි රෝසි සේනානායක විසින්, විවාහක රූ රැජිනක වන පුෂ්පිකා ද සිල්වාට එන්තරවාසියක් යොමුකර තිබෙනවා.\nඒ, පසුගියදා අවසන් වූ ජාත්‍යන්තර විවාහක රූ රැජින තරගාවලියේ අවසන් ප්‍රතිඵලය වෙනස් කිරීමට බලපෑම් කළ බව, පුෂ්පිකා පැවසීමෙන් තමන්ගේ කීර්ති නාමයට සිදුවූ හානියට රුපියල් මිලියන 500ක වන්දියක් ඉල්ලමිනුයි.\nලාස් වේගස් හිදී පැවති ලෝක විවාහ රූ රැජිණ තරගාවලියේ, අවසන් තරගයේදී අවසාන සුරූපිනියන් හය දෙනා අතරට පිවිසෙන්නට පුෂ්පිකාට හැකියාව ලැබුණා.\nකෙසේ වෙතත්, මෙම තරගය අවසානයේ 2021 ලෝක විවාහක රූ රැජිණ ලෙස, කිරුළු පැළැන්ඳේ අමරිකානු විවාහක රූ රැජිණයි.\nඑහි, අනුශූරතාව ජෝර්දාන සුරූපිනියට හිමි වුණා.\nමේ සිද්ධියෙන් පසුව ලෝක විවාහක රූ රැජිණ පිළිබඳව මූලික කතාබහ අවසන් කෙරුණ ද ශ්‍රී ලංකාව නියෝජනය කරමින් එහි ගිය පුෂ්පිකා ද සිල්වා තවත් කතා මවන්නට පටන් ගත්තා.\nඒ, ඇයගේ මුහුණු පොත හරහා සිංහල භාෂාවෙන් තබා තිබූ සටහනක් හේතුවෙන්.\nඑහිදී පුෂ්පිකා ද සිල්වා පවසා තිබුණේ, මෙම තරගාවලියේ ඇය \"සිව්වැනි ස්ථානයට\" පත් වූ බවයි.\nඒ සම්බන්ධයෙන් සිය ස්තුතිය ද පුද කරමින් , රටට සහ ඇය එතැනට කැඳවාගෙන ගිය කණ්ඩායමට තුති පුදා තිබුණා.\nකෙසේ වෙතත්, එම සටහනේම පහතින් එයට ප්‍රතිචාර දක්වා තිබූ ලෝක විවාහක රූ රැජිණ තරගාවලියේ කමිටු මණ්ඩල සමාජීකාවක වන Libby Crawford පවසා තිබුණේ, මෙම තරගාවලිය තුළ තෙවන, සිව්වැන හෝ වෙන යම් ස්ථාන නොමැති බවත්, ඇත්තෙ ජයග්‍රාහිකාවක සහ අනුශූරතාව දිනාගත් සුරූපිනියක් බවත් පවසා තිබුණා.\nඑහිදී ඇය වැඩිදුරටත් එම සටහන හරහා පුෂ්පිකාගෙන් ඉල්ලා තිබුණේ වහාම එම සටහන නිවැරදි කර එයට ප්‍රතිචාර දක්වන ලෙසටයි.\nකෙසේ වෙතත්, ඒ සම්බන්ධයෙන් පුෂ්පිකා ද සිල්වා එතරම් දැඩි අවධානයක් යොමු නොකර තිබූ පසුබිමක් මත ඇය නැවතත් පසු සටහනක් තබමින්, පෙන්වා දී තිබුණේ, \"ඔබ සැබැවින්ම විවාහක නම්, ඉහත සටහනේ ඔබගේ සැමියාට ස්තුති කිරීමට අමතක කර තිබුණේ ඇයි ?\" ද යනුවෙන්.\nමේ සමඟම පුෂ්පිකා ද සිල්වා ගේ මෙම ජාත්‍යන්තර තරගාවලි සහභාගීත්වයට වඩා මේ මුහුණූ පොතේ සටහන කෙරෙහි සමාජ මාධ්‍යයේ දැඩි අවධානයක් යොමු වුණා.\nමේ අතරවාරයේ පුෂ්පිකා ද සිල්වාගේ එම සටහනට ඇය සමඟ අමරිකාවේ ලාස්වේගස් වෙත ගිය, හිටපු ලෝක විවාහක රූ රැජිනක සහ කොළඹ පුරපතිනිය වන රෝසි සේනානායක උපදෙස් ලබාදෙන හඬ පටයක්, සමාජ මාධ්‍යයට මුදා හැරුණා.\nපුෂ්පිකා ද සිල්වා සිය මුහුණු පොතේ තැබූ සටහන පෙළ ගැස්විය යුතු ආකාරය සම්බන්ධයෙන් කොළඹ පුරපතිනිය ලබා දෙන උපදෙස්, මෙ හඬ පටයේ හොඳින් ශ්‍රවණය කළ හැකියි.\nකෙසේ වෙතත්, දිවයිනට පැමිණෙන පුෂ්පිකා ද සිල්වා, ඇයට ලාස්වේගස් හිදී අසාධාරණයක් සිදුවූ බව පවසමින්, සමාජ මාධ්‍ය තුළින් රෝසි සේනානායකට සහ චන්දිමාල් ජයසිංහට සෘජුවම චෝදනා එල්ල කළා.\nතරගාවලියේ අවසන් ප්‍රතිඵලය වෙනස් කිරීම සඳහා යම් කුමන්ත්‍රණයක් ක්‍රියාත්මක වූ බවයි ඇය එහිදී සඳහන් කළේ.\nමෙම චෝදනා හේතුවෙනුයි, රෝසි සේනානායක විසින්, පුෂ්පිකා ද සිල්වාට එන්තරවාසියක් යොමු කර ඇත්තේ.",
       "URL": "https://www.hirunews.lk/296100/කොළඹ-පුරපතිනියගෙන්-පුෂ්පිකාද-සිල්වාට-එන්තරවාසියක්",
       "Category": "Local News",
       "Parent URL": "https://www.hirunews.lk/local-news.php?pageID=1377"
}