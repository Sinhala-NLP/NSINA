{
       "Source": "hirunews",
       "Timestamp": "Tuesday, 30 January 2018 - 10:29",
       "Headline": "යතුරුපැදියක්‌ නිසා සිදුකළ ඝාතනය",
       "News Content": "වෙන්නප්පුව පොලිස්‌ වසමට අයත් බොරලැස්‌ස ප්‍රදේශයේදී ලීසිං වාරික නොගෙවූ යතුරුපැදියක්‌ සිය භාරයට ගැනීමට ගිය පෞද්ගලික කල්බදු සමාගමක නිලධාරියකුට යතුරුපැදියෙන් ගමන් ගත් දෙදෙනා සිදුකළ පහරදීමකින් එම පුද්ගලයා ජීවිතක්ෂයට පත්ව තිබෙනවා.\nමෙලෙස මියගොස්‌ ඇත්තේ වෙන්නප්පුව, උල්හිටියාව ප්‍රදේශයේ පදිංචිව සිටි 46 හැවිරිදි පුද්ගලයෙක් බවයි පොලිසිය පවසන්නේ.\nඊයේ (29) දහවල් 1.00 ට පමණ බොරලැස්‌ස ප්‍රදේශයේ අතුරු මාර්ගයක ගමන් කරමින් තිබූ යතුරුපැදිය කල්බදු සමාගමේ නිලධාරීන් දෙදෙනකු පැමිණ සිය භාරයට ගැනීමට යාමේදී මෙම සිද්ධිය සිදුව ඇති අතර පහර කෑ පුද්ගලයා ලුණුවිල රෝහලට ඇතුලත් කිරීමෙන් අනතුරුව මියගොස් තිබෙනවා.\nඝාතනය සම්බන්ධයෙන් සැකකරුවන් දෙදෙනෙක් අත්අඩංගුවට ගෙන ඇති අතර ඔවුන් අද (30) මාරවිල මහේස්ත්‍රාත් අධිකරණයට ඉදිරිපත් කිරීමට නියමිතයි.\nසිද්ධිය පිළිබඳව වෙන්නප්පුව පොලිසිය වැඩිදුර විමර්ශන පවත්වන බව සඳහන්.",
       "URL": "https://www.hirunews.lk/182395/යතුරුපැදියක්‌-නිසා-සිදුකළ-ඝාතනය",
       "Category": "Local News",
       "Parent URL": "https://www.hirunews.lk/local-news.php?pageID=4102"
}