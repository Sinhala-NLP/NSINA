{
       "Source": "hirunews",
       "Timestamp": "Saturday, 26 September 2020 - 19:53",
       "Headline": "පාස්කු කොමිසමේ ලතීෆ්ගේ සාක්ෂිය (වීඩියෝ)",
       "News Content": "මෙරට රාජ්‍ය බුද්ධි සේවයේ සිටින නිලධාරින් 90% ක් පමණ පොලිස් නිලධාරින් වන බැවින් ඔවුන්ට සැකකරුවන් අත්අඩංගුවට ගැනීමේ බලය ඇති බව පොලිස් විශේෂ කාර්යය බලකායේ හිටපු අණදෙන නිලධාරි විශ්‍රාමික ජ්‍යෙෂ්ඨ නියෝජ්‍ය පොලිස්පති එම්. ආර් ලතීෆ් මහතා අද(26) පැවසුවා.\nඒ පාස්කු ප්‍රහාරය සම්බන්ධයෙන් විමර්ශනය කරණ ජනාධිපති කොමිසම හමුවේ සාක්ෂි ලබා දෙමින්.\nපාස්කු ප්‍රහාරය සම්බන්ධයෙන්  විමර්ශනය කරන ජනාධිපති කොමිසම හමුවේ සාක්ෂි ලබා දීම සඳහා අද කැඳවා තිබුනේ පොලිස් විශේෂ කාර්ය බලකායේ හිටපු අණ දෙන නිලධාරී විශ්‍රාමික ජ්‍යෙෂ්ඨ නියෝජ්‍යය පොලිස්පති  එම්.ආර්.ලතීෆ් මහතායි.\nඔහු පාස්කු ප්‍රහාරය සිදුවන අවස්ථාවේ එම බලකායේ  අණ දෙන නිලධාරී වශයෙන් කටයුතු කළා.\nපොලිස් විශේෂ කාර්ය බලකායේ අණ දෙන නිලධාරී ධුරය 2016 වසරේදී භාරගන්නා විට සහ විශ්‍රාම ගන්නා අවස්ථාව වන විට කෙතරම් පිරිස් බලයක් පොලිස් විශේෂ කාර්ය බලකාය සතුව සිටියේද යන්න ජනාධිපති කොමිසම මෙහිදී එම්.ආර්.ලතීෆ් මහතාගෙන් විමසා සිටියා.\nඑම්.ආර්.ලතීෆ් - විශ්‍රාමික ජ්‍යෙෂ්ඨ  නියෝජ්‍ය පොලිස්පති\nස්වාමීණි ,2016 වකවානුවේදී පොලිස් විශේෂ කාර්ය බලකායට අනුයුක්තව 10,176 ක් සිටියා . මම විශ්‍රාම ගන්න අවස්ථාව වන විට අප සතුව සිටියේ නිලදාරීන් 7912යි. නිලධාරීන් 2200 කගේ පමණ ඌණතාවක් තිබුණා.\nමෙහිදි ජනාධිපති කොමිසම සාක්ෂිකරුගෙන් විමසා සිටියේ මෙරට රාජ්‍ය බුද්ධි සේවයේ නිලධාරින්ට සැකකරුවන් අත්අඩංගුවට ගැනීමේ හැකියාවක් පවතින්නේද යන්නයි.\nඑම්.ආර්.ලතීෆ් - විශ්‍රාමික ජ්‍යෙෂ්ඨ  නියෝජ්‍ය පොලිස්පති\nසාමාන්‍යයෙන් ඔවුන් බුද්ධි තොරතුරු එක්‍ රැස් කරනවා . Technical Operation වල පවා නිරත වෙනවා. බුද්ධි අංශ නිලධාරීන්ගේ අනන්‍යතාව හඳුනා ගැනීම වැළැක්වීමටයි තවත් පාර්ශවයක් විසින් අපරාධ කරුවන් හෝ සැකකරුවන් අත්අඩංගුවට ගන්නේ.බුද්ධි නිලධාරියෙක් පොලිස් නිලධාරියෙක් වීම තුළම එම නිලධාරියාට සැකකරුවෙකු අත්අඩංගුවට ගැනීමට බලයක් තිබෙනවා. වෙනත් රටවල බුද්ධි තොරතුරු සම්බන්ධයෙන් වෙනම පනතක් ක්‍රියාත්මක වනවා. එවැනි පසුබිමක බුද්ධි නිලධාරීන් මෙහෙයුම් රාජකාරි වල නිරත වන්නේ නැහැ. නමුත් මෙරට රාජ්‍ය බුද්ධි සේවය තුළ 90% ක්ම පොලිස් නිලධාරින් ඉන්න නිසා ඔවුන්ට අත්අඩගුවට ගැනීම් සිදුකරන්න පුළුවන්. මෑතකදී කොළඹ ජාතික රෝහලේ සිදුවු මුදල් මංකොල්ලකෑමේ සිදුවීමෙදි අදාළ සැකකරුව අත්අඩංගුවට ගත්තේ රාජ්‍ය බුද්ධි සේවයේ නිලධාරින් දෙදෙනෙක්. කොහොම වුනත් ඕනෑම අවස්ථාවකදී ඕනෑම මෙහෙයුමක් සදහා පොලිස් විශේෂ කාර්යය බලකායේ නිලධාරි කණ්ඩායම් යෙදවීමට මට හැකියාව තිබුණා.\n\"ප්‍රහාරයක් ඕනෑම අවස්ථාවක එල්ල වන්න පුලුවන්\" ලෙස පසුගිය වසරේ අප්‍රේල් 4 වන දා රාජ්‍ය බුද්ධි සේවයට ලැබුණු විදෙස් බුද්ධි තොරතුරේ සඳහන් පුද්ගලයින් ගේ නම් වනාතවිල්ලුව පුපුරන ද්‍රව්‍ය සිද්ධියට සම්බන්ධ සැකකරුවන් ගේ නම් බවට තොරතුරු පැවතියත් බුද්ධි අංශ ක්‍රියාත්මක නොවුනේ මන්දැයි ජනාධිපති කොමිසම මෙහිදී එම්.ආර්.ලතීෆ් මහතාගෙන් විමසුවා.\nඑම්.ආර්.ලතීෆ් - විශ්‍රාමික ජ්‍යෙෂ්ඨ  නියෝජ්‍ය පොලිස්පති\nබුද්ධි අංශ තොරතුරු අනුව එම තොරතුරේ සියලු දේම අන්තර්ගත වුනා . 2019 ජනවාරි 16 වන දින වනාතවිල්ලුව සිද්ධිය සම්බන්දයෙන් අපට processed information තිබුණා. 2019 ජනවාරි 16 STF එකෙන් කණ්ඩායමක් පවා දැම්මා.මෙහෙයුම් දියත් කර හැකි ක්‍රියාත්මක වීමට හැකි තොරතුරු ලැබිලා තිබුණා. සී.අයි.ඩී වැනි ආයතන හරහා මේ සම්බන්ධයෙන් ක්‍රියාත්මක වීමට තිබුනා. අප්‍රේල් 04 විදෙස් බුද්ධි අංශයකින් ලද තොරතුර පැහැදිළිවම බුද්ධි තොරතුරක්, එසේම එහි මෙහෙයුමක් සිදුකිරීමට සහ ක්‍රියාත්මකවීමට හැකි පැහැදිළි තොරතුරු තිබුණා. කිසියම් තොරතුරක Top Secret යනුවෙන් සදහන් කර තිබීම තුළම එය බුද්ධි තොරතුරක් ලෙස තහවුරු කරගැනීමේ ක්‍රියාවලියකට භාජයනය වුවක්.\nකොමිසමේ අභියාචනාධිකරණ විනිසුරු\nකොහොමද STF එක පොලීසිය සහ අනෙක් ආයතන අතර ක්‍රියා කරේ ?\nඑම්.ආර්.ලතීෆ් - විශ්‍රාමික ජ්‍යෙෂ්ඨ  නියෝජ්‍ය පොලිස්පති\nවාචිකව , ලිඛිතව වගේම විධිමත් ආකාරයෙන් අපිට ඉල්ලීම් ලැබෙනවා. එස්.ටී.එෆ් නිලධාරීන් ඉල්ලලා හිටපු පොලිස්පති පූජිත් ජයසුන්දර එහෙම බොහෝ අවස්තාවන් වලදී එස්.ටී.එෆ් නිලධාරීන්ව මා අමතා ලබා ගත්තා. උදේ 10 වගේම රෑ 12 ටත් ඔහු මට ඇමතුම් ලබා ගත් වේලාවන් තිබුණා . ඒ වගේම රාජ්‍ය බුද්ධි සේවයේ අධ්‍යක්ෂවරයා පවා එස් ටී එෆ් නිලධාරින් ඉල්ලපු අවස්ථා තිබුණා. පොලිස්පතිවරයා හෝ අපරාධ පරීක්ෂණ දෙපාර්තමේන්තුව, පොලිස් ත්‍රස්ත විමර්ශන ඒකකය වැනි ආයතන වල උසස් නිලධාරින් මගෙන් වාචිකව හෝ ලිඛිතව ඉල්ලීමක් කළ අවස්ථාවල STF නිලධාරින් යෙදවීමට මම ක්‍රියා කළා. ඒවගේම චක්‍රලේඛයක් මගින් මාහට රාජ්‍ය බුද්ධි සේවය සමග සෘජුව සම්බන්ධ නොවී පොලිස්පතිවරයා හරහා සම්බන්ධ වන ලෙස නෛතික රාමුවක් පැවති වටපිටාවක වුවද, රාජ්‍ය බුද්ධි සේවයේ අධ්‍යක්ෂවරයාගේ සෘජු ඉල්ලීම් වලට මම නිලධාරි කණ්ඩායම් මෙහෙයුම් සඳහා යොමු කළා.",
       "URL": "https://www.hirunews.lk/251182/පාස්කු-කොමිසමේ-ලතීෆ්ගේ-සාක්ෂිය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2427"
}