{
       "Source": "hirunews",
       "Timestamp": "Sunday, 10 July 2022 - 8:51",
       "Headline": "IOC යළි ක්‍රියාත්මකයි - තෙල් බෙදිල්ලත් ඇරඹේ",
       "News Content": "අද (10) සිට පිරවුම්හල් වෙත ඉන්ධන බෙදාහැරීමේ කටයුතු යළි ආරම්භ කළ බව ලංකා අයි.ඕ.සී සමාගම ප්‍රකාශ කළා.\nඒ අනුව ත්‍රිකුණාමලය පර්යන්තයේ සිට පැය විසි හතර පුරා මෙහෙයුම් ක්‍රියාත්මක කරන බවයි එම සමාගම සඳහන් කළේ.\nපසුගිය සිකුරාදා අයි.ඕ.සී. සමාගම පිරවුම්හල් වෙත ඉන්ධන සැපයීම තාවකාලිකව නතර කළ අතර, තෙල් සංස්ථාව සහ කර්මාන්ත සඳහා පමණක් ඉන්ධන බෙදා හැරීම සිදු කෙරුණා.\nකෙසේ වෙතත් ඉන්ධන ලබාගැනීමේ අරමුණින් තවදුරටත් පිරවුම්හල් අසළ ජනතාව පෝලිම්වල රැඳී සිටින බවයි අප වාර්තාකරුවන් ප්‍රකාශ කළේ.\nමේ අතර ඇඹිලිපිටිය - 100 කණුව ප්‍රදේශයේදී අයි.ඕ.සී. ඉන්ධන පිරවුම්හලක ආරක්ෂාවට යොදවා සිටි යුද හමුදා සෙබළෙකුගේ රාජකාරියට බාධා කිරීමේ සිද්ධියට සම්බන්ධ සැකකරුවෙකු අත්අඩංගුවට ගෙන තිබෙනවා.\nවැඩිදුර පරීක්ෂණවලදී හෙළි වී ඇත්තේ මොහු හමුදා සෙබළාගේ ගිනි අවිය පැහැරගැනීමටද උත්සාහ කර ඇති බවයි.\nමෙලෙස අත්අඩංගුවට ගෙන ඇත්තේ 52 හැවිරිදි ඇඹිලිපිටිය - ගඟේයාය ප්‍රදේශයේ පදිංචිකරුවෙක්.\nඑමෙන්ම ළිපට මෙළවීම සඳහා භූමිතෙල් වෙනුවට පෙට්‍රල් යොදාගත් සිව් දරු මවක් ගිනි ඇවිලීමෙන් බරපතළ පිළිස්සුම් තුවාල ලබා ගාල්ල කරාපිටිය ශික්ෂණ රෝහලට ඇතුළත් කිරීමෙන් පසුව මියගොස් තිබෙනවා.\nමෙලෙස මියගොස් ඇත්තේ 41 හැවිරිදි අකුරැස්ස - වලකාවිට ප්‍රදේශයේ පදිංචි කාන්තාවක්.",
       "URL": "https://www.hirunews.lk/309578/ioc-යළි-ක්‍රියාත්මකයි-තෙල්-බෙදිල්ලත්-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=1032"
}