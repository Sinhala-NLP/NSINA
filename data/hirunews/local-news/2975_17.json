{
       "Source": "hirunews",
       "Timestamp": "Wednesday, 01 January 2020 - 7:42",
       "Headline": "ස්ව්ස්ටර්ලන්ත තානාපති කාර්යාලයෙන් විදේශ කටයුතු අමාත්‍යාංශයට ලිපියක්",
       "News Content": "ස්විස්ටර්ලන්ත තානාපති කාර්යාලයේ නිලධාරිනි ගානියා බැනිස්ටර් ෆ්‍රැන්සිස්ගේ සිදුවීමත් සමග ශ්‍රී ලංකා රජය සහ ස්විස්ටර්ලන්ත රජය අතර පැවති සබදතාවලට යම් බාධාවක් පසුගිය කාලසීමාවේ එල්ල වූ බව එරට තානාපති කාර්යාලය පවසනවා.\nවිදේශ සබඳතා  අමාත්‍යාංශය වෙත ලිපියක් යොමු කරමින් මෙරට පිහිටි ස්විස්ටර්ලන්ත තානාපති කාර්යාලය සදහන් කළේ යළි ශ්‍රී ලංකා රජය සමග සබදතා වර්ධනය කර ගැනීමට අපේක්ෂා කරන බවයි.\nශ්‍රී ලංකාව තුළ පවතින නීතිමය ක්‍රියාවලියට  ඕනෑම කෙනෙකු අවනත විය යුතු බව ද එම නිවේදනයෙන් ඔවුන් පෙන්වා දෙනවා.\nමේ අතර, රජය අපකීර්තියට පත්වන අයුරින් කටයුතු කිරීම සහ ගොතන ලද සාවද්‍ය සාක්ෂි ඉදිරිපත් කිරීම යන චෝදනා මත අත්අඩංගුවට ගනු ලැබූ පැහැර ගැනීමට ලක්වූවා යැයි කියන ස්විස්ටර්ලන්ත තානාපති කාර්යාල නිලධාරිනිය දැඩි ඇප කොන්දේසි මත මුදා හැරීමටයි කොළඹ ප්‍රධාන මහේස්ත්‍රාත් ලංකා ජයරත්න, පෙරේදා නියෝග කළේ.",
       "URL": "https://www.hirunews.lk/231369/ස්ව්ස්ටර්ලන්ත-තානාපති-කාර්යාලයෙන්-විදේශ-කටයුතු-අමාත්‍යාංශයට-ලිපියක්",
       "Category": "Local News",
       "Parent URL": "https://www.hirunews.lk/local-news.php?pageID=2975"
}