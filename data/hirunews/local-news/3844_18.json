{
       "Source": "hirunews",
       "Timestamp": "Tuesday, 17 July 2018 - 18:39",
       "Headline": "ඔලුවිල් සරසවියේ 17 කට පන්ති තහනම් - 4 ක් ගෙදර යවයි",
       "News Content": "පළමු වසර සිසුන් පිරිසකට නවක වදය ලබාදීමේ සිද්ධියක් මුල් කරනිමින් අග්නිදිග විශ්වවිද්‍යාලයේ තාක්ෂණ පීඨයේ සිසුන් 17 දෙනෙකුගේ පන්ති තහනම් කර, සිසුන් හතරදෙනෙකුගේ ශිෂ්‍ය භාවය අහෝසි කර තිබෙනවා.\nඑසේම දඩුවම් පැමිණවූ සිසුන්ට ඊයේ පස්වරු 6 ට පෙර නේවාසිකාගාරවලින් ඉවත්වන ලෙස දැනුම්දී තිබුණත් ඔවුන් ඉවත්  නොවීම හේතුවෙන් පාලනාධිකාරිය අක්කරෙයිපත්තුව පොලීසියට පැමිණිල්ලක්ද සිදු කළා.\nකෙසේ වෙතත් ඊයේ දහවල් පොලූ මුගුරු රැගෙන නේවාසිකාගාර වෙත ගිය විශ්වවිද්‍යාල ආරක්ෂකයින් ඇතුලූ පිරිසක් එම සිසුන් එහි රැඳී සිටින්නේදැයි සෝදිසි කළ බවට සඳහන් වන වීඩියෝවක් සමාජ මාධ්‍ය ඔස්සේ ප්‍රචාරය වී තිබුණා.\nකෙසේ වෙතත් පන්ති තහනමට ලක්වූ හෝ ශිෂ්‍ය භාවය අහෝසි කළ සිසුන්ගෙන් කිසිවෙක් එම අවස්ථාවේ නේවාසිකාගාරවල රැඳී සිට නැහැ.\nමේ අතර අන්තර් විශ්වවිද්‍යාලයීය ශිෂ්‍ය බල මණ්ඩලයද කොළඹ අද මාධ්‍ය හමුවක් කැඳවා තිබූ අතර, එහි කැඳවුම්කරු ළහිරු වීරසේකර කියා සිටියේ මහපොළ ශිෂ්‍යාධාරය නිසි වේලාවට ලබාදීමට රජය අපොහොසත් වී ඇති  බවයි.\nමේ අතර තම අධ්‍යයන සුබසාධන ගැටළුවලට විසඳුම් ලබාදෙන ලෙස ඉල්ලමින් රජරට විශ්වවිද්‍යාලයේ සිසුන් පිරිසක් අද විශ්වවිද්‍යාල ප්‍රතිපාදන කොමිෂන් සභාව ඉදිරිපිටදී විරෝධතාවක නිරතවුණා.\nඑහිදී විරෝධතාවයේ නිරත සරසවි සිසුන් සහ පොලීසිය අතර උණුසුම් වචන හුවමාරුවක්ද සිදුවුණා.\nඑමෙන්ම විභාගවලට ඉදිරිපත්වීම සම්බන්ධයෙන් වූ ගැටළුවක් හේතුවෙන් පේරාදෙනිය විශ්වවිද්‍යාලයේ ඉංජිනේරු පීඨය තාවකාලිකව වසා දැමීමට පාලනාධිකාාරිය අද පියවර ගත්තා.\nසිසුන් පිරිසකට සියයට 80ක පැමිණීම සනාථ කිරීමට නොහැකි වීම මත විභාගවලට ඉදිරිපත්වීමට ඉඩ ලබා නොදීමටයි පාලන අධිකාරිය පියවරගෙන තිබුණේ.\nඒ හේතුවෙන් සිසුන් දිගින් දිගටම විරෝධය පළ කිරීමත් සමඟ මෙලෙස ඉංජිනේරු පීඨය තාවකාලිකව වසා දැමීමට බලධාරීන් පියවර ගත්තා.",
       "URL": "https://www.hirunews.lk/195424/ඔලුවිල්-සරසවියේ-17-කට-පන්ති-තහනම්-4-ක්-ගෙදර-යවයි",
       "Category": "Local News",
       "Parent URL": "https://www.hirunews.lk/local-news.php?pageID=3844"
}