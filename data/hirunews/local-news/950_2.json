{
       "Source": "hirunews",
       "Timestamp": "Thursday, 11 August 2022 - 8:24",
       "Headline": "සාධාරණ නියෝජනයක් සහිත පාලන ව්‍යුහයක් සකස් කරන බව ජනපති කියයි (වීඩියෝ)",
       "News Content": "සෑම පක්ෂයකටම සාධාරණ නියෝජනයක් සහිත පාලන ව්‍යුහයක් සකස් කිරීම තම අරමුණ බව ජනාධිපති රනිල් වික්‍රමසිංහ පවසනවා.\nසර්ව පාක්ෂික ආණ්ඩුවක් පිහිටුවීම සම්බන්ධයෙන් පක්ෂ කිහිපයක නායකයින් සමඟ ඊයේ පස්වරුවේ ජනාධිපති කාර්යාලයේ පැවති සාකච්ඡාවකට එක්වෙමින් ජනාධිපතිවරයා මේ බව සඳහන් කළ බවයි ජනාධිපති මාධ්‍ය අංශය නිවේදනය කළේ.\nමෙම සාකච්ඡාවට සමස්ත ලංකා මුස්ලිම් කොංග්‍රසයේ නායක, පාර්ලිමේන්තු මන්ත්‍රී රිෂාඩ් බදියුදීන්, ශ්‍රී ලංකා මුස්ලිම් කොංග්‍රසයේ නායක, පාර්ලිමේන්තු මන්ත්‍රී රාවුෆ් හකීම්, දෙමළ ජනතා ජාතික සන්ධානයේ නායක, පාර්ලිමේන්තු මන්ත්‍රී සී.වී.විග්නේෂ්වරන්, දෙමළ ප්‍රගතිශීලි සන්ධානයේ නායක, පාර්ලිමේන්තු මන්ත්‍රී මනෝ ගනේෂන්, එම සන්ධානයේ නියෝජ්‍ය නායක, පාර්ලිමේන්තු මන්ත්‍රී පී.දිගම්බරම් ඇතුළු පිරිසක් එක්ව තිබෙනවා.\nඑහිදී ජනාධිපතිවරයා පෙන්වා දී ඇත්තේ පාර්ලිමේන්තු ආංශික අධීක්ෂණ කමිටු පත් කිරීමේ කටයුතු මේ වනවිටත් සිදුව ඇති බවත්, තවත් අතුරු කමිටු කිහිපයක් පිහිටුවීමේ අවශ්‍යතාවක් හඳුනාගෙන ඇති බවයි.\nඑමෙන්ම, ජාතික සභාව ඇති කිරීම ප්‍රධාන ඉලක්කයක් බව පෙන්වා දුන් ජනාධිපතිවරයා සියලු පක්ෂවල නියෝජනය සහ සන්ධාන තුළ අනෙකුත් පක්ෂ හා කණ්ඩායම්වල සම්පූර්ණ නියෝජනයක් අවශ්‍ය බවද සඳහන් කර තිබෙනවා.\nකමිටු ක්‍රමය නියෝජනය කරනවාද, එසේ නැතිනම් ආණ්ඩුවට එක්වනවාද යන්න ඒ ඒ පක්ෂ සාකච්ඡා කර තමන් වෙත දැනුම් දෙන ලෙසද ජනාධිපතිවරයා මෙහිදී වැඩිදුරටත් ඉල්ලා ඇති බවයි ජනාධිපති මාධ්‍ය අංශය සඳහන් කළේ.\nමේ අතර, එම සාකච්ඡාවෙන් අනතුරුව පාර්ලිමේන්තු මන්ත්‍රීවරුන් වන රාවුෆ් හකීම් සහ මනෝ ගනේෂන් මෙලෙස අදහස් දක්වා සිටියා.",
       "URL": "https://www.hirunews.lk/312444/සාධාරණ-නියෝජනයක්-සහිත-පාලන-ව්‍යුහයක්-සකස්-කරන-බව-ජනපති-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=950"
}