{
       "Source": "hirunews",
       "Timestamp": "Saturday, 21 January 2023 - 16:30",
       "Headline": "නානුඔය අනතුරට මුහුණපෑ බස් රථය බලපත්‍රලාභී රියක් නෙවෙයි - ගැමුණු විජේරත්න (වීඩියෝ)",
       "News Content": "නානුඔය - රදැල්ල දුර්ග මාර්ගයේ දී ඊයේ (20) රාත්‍රියේ දී සිදු වූ මාරක අනතුරට මුහුණපෑ බස් රථය පෞද්ගලික බස් යටතේ ලියාපදිංචි කරන ලද හෝ මහා මාර්ගයක ධාවනය කරන, බලපත්‍රලාභී බස් රථයක් නොවන බව සමස්ත ලංකා පෞද්ගලික බස් රථ හිමියන්ගේ සංගමයේ සභාපති ගැමුණු විජේරත්න පවසනවා.\nසභාපතිවරයා විශේෂ මාධ්‍ය හමුවකට අද (21) එක්වෙමින් කියා සිටියේ, මෙම බස් රථය පෙර ධාවනය කර ඇත්තේ මාර්ග අංක 280 හා 315 බවත්, පසුව බස් රථය හිමි තැනැත්තා විදෙස්ගත වීම නිසා ඉන් අනතුරුව මාර්ගයේ ධාවනයෙන් ඉවත් කර, විශේෂ චාරිකා පමණක් ධාවනය කිරීමට කටයුතු කර ඇති බවයි.\nමේ දිනවල විශාල වශයෙන් බොහෝ පාසල්වල අධ්‍යාපන චාරිකා සඳහා දරුවන් රැගෙන යාමට තම සංගමය විසින් බස් රථ යොමු කළේ, බස් රථයෙහි යෝග්‍යතා සහතිකය, බලපත්‍ර සහතිකය සහ රක්ෂණ සහතිකය ආදී ප්‍රධානතම ලියකියවිලි ඉදිරිපත් කිරීමෙන් පමණක් බව ද සභාපති ගැමුණු විජේරත්න පැවසුවා.\nමෙම අනතුරෙහි පූර්ණ වරද බස් රථයෙහි රියදුරුට පැවරිය යුතු බවත්, බස් රථය සකසා ඇත්තේ නයිට් ක්ලබ් එකක් ලෙස බවත් මෙම මාධ්‍ය හමුවේදී ගැමුණු විජේරත්න හෙළි කළා.\nමේ වනවිට තොරණ් වැනි බස් රථ ඇති බැවින්, ඒ සඳහා මෝටර් රථ ප්‍රවාහන දෙපාර්තමේන්තුව මෙන් ම පොලිසිය ද දැඩි අවධානයක් යොමු කළ යුතු බවයි පෞද්ගලික බස් රථ හිමියන්ගේ සංගමය සඳහන් කරන්නේ.\nකෙසේවෙතත් මෙම අනතුරට පාදක වූ බස් රථය තෝරාගැනීමේ දී පාසලේ විදුහල්පති සහ ආචාර්‍ය මණ්ඩලය ද මීට වඩා වැඩි අවධානයක් බස් රථයෙහි ප්‍රමිතිය සම්බන්ධයෙන් යොමු කළ යුතු බවත් ගැමුණු විජේරත්න සඳහන් කළා.",
       "URL": "https://www.hirunews.lk/325583/නානුඔය-අනතුරට-මුහුණපෑ-බස්-රථය-බලපත්‍රලාභී-රියක්-නෙවෙයි-ගැමුණු-විජේරත්න-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=587"
}