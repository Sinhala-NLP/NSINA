{
       "Source": "hirunews",
       "Timestamp": "Monday, 09 October 2017 - 10:39",
       "Headline": "තායිවාන බැංකුවේ ගිණුම් හැක් කර මුදල් වංචා කළ ප්‍රධාන සැකකරු රිමාන්ඩ්",
       "News Content": "තායිවානයේ ෆා - ඊස්ටන් ජාත්‍යන්තර බැංකුවේ පරිඝනක පද්ධතියට අනවසරයෙන් පිවිස එහි මුදල් ශ්‍රී ලංකාව ඇතුළු වෙනත් රටවල බැංකු ගිණුම්වලට හුවමාරු කිරීමේ සිද්ධියක් පිළිබදව පුළුල් පරීක්ෂණයක් ආරම්භ වී තිබෙනවා.\nතායිවාන අග්‍රාමාත්‍ය විලියම් ලායි, බලධාරීන්ට නියෝග කර ඇත්තේ මෙම සිද්ධියත් සමඟ එරට බැංකුවල තොරතුරු ආරක්ෂණ පද්ධතිය ශක්තිමත් කිරීමට කටයුතු කරන ලෙසයි.\nතායිවාන බැංකුවේ මූල්‍ය සුපරීක්ෂණ කොමිසම මෙම අනවසර පිවිසුම පිළිබදව දැනටමත් තොරතුරු රැසක් අනාවරණ කරගෙන ඇති බව සඳහන්.\nහැකර්වරුන්ගේ පිවිසුම හේතුවෙන් බැංකුවේ පරිඝනක පද්ධතියට මෙන්ම එහි ජාත්‍යන්තර මුදල් හුවමාරු පද්ධතියට බලපෑමක් සිදුවී ඇති බව එහිදී සොයා ගැනුණා.\nඑම පද්ධතීන්වලට ඇතුළු කළ පරිඝනක වෛරසයක් හරහා ෆා - ඊස්ටන් බැංකුවෙන් වෙනත් ගිණුම්වලට හරවා ඇති මුදල ඇමරිකානු ඩොලර් මිලියන 60 ඉක්ම වන බව සඳහන්.\nශ්‍රී ලංකාව මෙන්ම කාම්බෝජය සහ ඇමරිකා එක්සත් ජනපදයේ ගිණුම්වලට එම මුදල් යොමු කර ඇති බවයි අනාවරණ වී ඇත්තේ.\nකෙසේ නමුත්, එලෙස අහිමි වූ මුදල් බොහොමයක් සොයා ගැනීමට හැකි වූ අතර, පරිඝනක වෛරස් ප්‍රහාරයෙන් බැංකුවට සිදුව ඇති පාඩුව ඇමරිකානු ඩොලර් පන්ලක්ෂයකට අඩු බව එහි ප්‍රකාශකයෙකු සඳහන් කර තිබෙනවා.\nසිද්ධිය පිළිබඳ පූර්ණ වාර්තාවක් ලබාදෙන ලෙස තායිවාන රජය අදාළ බැංකුවට දැනුම් දී ඇති අතර, එහිදී නියාමනයේ රෙගුලාසි කඩ කර ඇත්නම් බැංකුවට යම් දඬුවමක් ලබාදෙනු ඇති බව එරට මාධ්‍ය ප්‍රකාශ කළා.\nමේ අතර, තායිවානයේ ෆා - ඊස්ටන් ජාත්‍යන්තර බැංකුවෙන් මෙරට බැංකුවක පෞද්ගලික ගිණුමකට බැර වූ මුදල සම්බන්ධයෙන් අපරාධ පරීක්ෂණ දෙපාර්තමේන්තුව පරීක්ෂණයක් ආරම්භ කර තිබෙනවා.\nඅදාළ ගිණුමෙන් මුදල් ලබා ගැනීමට පැමිණි පුද්ගලයෙකු අත්අඩංගුවට ගෙන ලබන බදාදා දක්වා රක්ෂිත බන්ධනාගාර ගත කළ බවයි පොලීසිය සඳහන් කළේ. එහි පැමිණි තවත් පුද්ගලයෙකු සම්බන්ධයෙන් සීසී ටී.වී. දර්ශන ඔස්සේ විමර්ශනයක් ද සිදුකරනු ලබනවා\nකෙසේවෙතත් පොලිස් ආරංචි මාර්ග පවසන්නේ හිටපු ජ්‍යෙෂ්ඨ හමුදා නිලධාරියකුගේ පුත්‍රයකු සහ මෙරට ප්‍රධාන පෙළේ සමාගමක සභාපතිවරයකු ද සිද්ධියට සම්බන්ධ බවයි.\nඔවුන් ඇතුළු සංවිධානාත්මක කණ්‌ඩායමක්‌ මෙසේ තායිවාන් ෆා - ඊස්ටන් ජාත්‍යන්තර බැංකුවේ ගිණුම්වලට අනවසරයෙන් ඇතුළු වී(හැක්‌ කර) එහි රහස්‍ය දත්ත වෙනස්‌ කර ඇති බව සඳහන්.\nඑසේ කර රුපියල් තිස්‌පන් කෝටියකට අධික මුදලක්‌ ලබාගෙන ඇති බවටයි අපරාධ පරීක්‍ෂණ දෙපාර්තමේන්තුව සිදුකළ විමර්ශනවලින් අනාවරණය වී ඇත්තේ.\nමෙම අන්තර්ජාතික සොරකමට සම්බන්ධ ප්‍රධාන පෙළේ සැකකරුවකු බව කියන හිටපු ජ්‍යෙෂ්ඨ හමුදා නිලධාරියකුගේ පුත්‍රයා අපරාධ පරීක්‍ෂණ දෙපාර්තමේන්තුව විසින් අත්අඩංගුවට ගෙන කොටුව අධිකරණය වෙත පෙරේදා(07) ඉදිරිපත් කළ අතර ලබන 11 වැනිදා දක්‌වා රක්‍ෂිත බන්ධනාගාරගත කරන ලෙස අධිකරණය නියෝග කර තිබුනා.\nමෙම මහා සොරකමේ  තවත් ප්‍රධාන පෙළේ සැකකරුවකු වන මෙරට සමාගමක සභාපතිවරයෙකු වංචා කළ මුදල්වලින් කොටසක්‌ ද රැගෙන පලාගොස්‌ ඇති බවද සඳහන්.\nතායිවාන් ෆා- ඊස්‌ටන් අන්තර්ජාතිකබැංකුවේ ගිණුම්වලට අනවසරයෙන් ඇතුළු වී ඇමරිකානු ඩොලර් මිලියන 60 කට අධික මුදලක්‌ වංචා කර ලබාගත් සංවිධානාත්මක කල්ලියට ඉන්දියාව, වියට්‌නාමය ඇතුළු තවත් රටවල් කිහිපයක පුද්ගලයන් සම්බන්ධ වී සිටින බව ද වාර්තා වනවා.\nඑම  කල්ලියේ ශ්‍රී ලංකා සාමාජිකයන්ට ලැබී ඇත්තේ ඩොලර් මිලියන 23 කට ආසන්න මුදලක්‌.\nමෙම වංචාව සම්බන්ධයෙන් අත්අඩංගුවට ගෙන බන්ධනාගාරගත කර ඇති පුද්ගලයා විදේශ  විශ්වවිද්‍යාලයක ගෞරව උපාධියක්‌ ලැබූ අයෙක් වන අතර  වසර කිහිපයකට පෙර ශ්‍රී ලංකාවට පැමිණ ඉදිකිරීම් ක්‍ෂේත්‍රයට සම්බන්ධ ව්‍යාපාරයක්‌ ආරම්භ කළ යෙකු බවද හෙළි වී තිබෙනවා.\nඔහුට අයත් බව කියනකොළඹ  පිහිටි කාර්යාලයක්‌ වැටලූ අපරාධ පරීක්‍ෂණ දෙපාර්තමේන්තුව එහි තිබී රහසිගත ලිපි ලේඛන තොගයක්‌ සහ මෙම වංචාවෙන් උපයාගත් බවට සැකකරන රුපියල් ලක්‍ෂ 40 ක මුදලක්‌ සොයාගත බවයි වාර්තා වී ඇත්තේ.\nපසුගිය 03 වැනිදා අලුයම 3.00 ත් 5.00 ත් අතර කාලසීමාවේදී මෙම මහා  මුදල් වංචාව සිදුවී ඇති බව සඳහන්.\nඅදාල තායිවාන බැංකුව වෙත සයිබර් ප්‍රහාරයක්‌ එල්ල කර එහි ගිණුම්වලට අනවසරයෙන් ඇතුළු වී රහස්‍ය දත්ත වෙනස්‌ කර තිබෙනවා.\nපසුව අදාළ මුදල් එම සංවිධානාත්මක කල්ලියට අයත් සාමාජිකයන්ගේ බැංකු ගිණුම්වලට මාරු කරගෙන තිබෙනවා.\nතායිවාන් ෆා ඊස්‌ටන් බැංකුවේ  ඇමරිකාවේ පිහිටා ඇති බැංකුව වංචාව සිදුවූ දිනයේම ඒ ගැන හිලි කරගෙන ඒ බව තායිවානයේ බැංකුවට දැනුම් දී ඇති ද වාර්තා වනවා.\nඅන්තර්ජාතික පොලිසිය , අපරාධ පරීක්‍ෂණ දෙපාර්තමේන්තුව වෙත දැනුම් දී තිබුනේ මේ ගැන පරීක්ෂණයක් කරන ලෙසයි.\nවංචාව සිදුවී දින 03 ක්‌ ගතවීමට පෙර ඊට අදාළ සියලු තොරතුරු අනාවරණය කරගෙන එහි ප්‍රධාන සැකකරුවකු ද අත්අඩංගුවට ගැනීමට අපරාධ පරීක්ෂණ දෙපාර්තමේන්තුව සමත් වුනා.\nඅත්අඩංගුවට ගත් සැකකරුට එරෙහිව මුදල් විශුද්ධිකරණ පනත යටතේ නඩු පවරා තිබෙනවා.\nමෙම වංචාව සම්බන්ධ ප්‍රධාන සමාගමක සභාපතිවරයා රටින් පලායැම වැළැක්‌වීමට අධිකරණ නියෝගයක්‌ ද ලබාගෙන තිබෙනවා.",
       "URL": "https://www.hirunews.lk/172975/තායිවාන-බැංකුවේ-ගිණුම්-හැක්-කර-මුදල්-වංචා-කළ-ප්‍රධාන-සැකකරු-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=4281"
}