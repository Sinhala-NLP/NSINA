{
       "Source": "hirunews",
       "Timestamp": "Friday, 14 October 2022 - 21:11",
       "Headline": "V8 රථය ලබාගත් කාන්තාව ගැන මුරුත්තෙට්ටුවේ හිමියන්ගෙන් හෙළිදරව්වක් (වීඩියෝ)",
       "News Content": "තමාට අයත් ජීප් රථයක් සැකකාර තිළිණි ප්‍රියමාලි මිලදී ගත් බවට සමාජ මාධ්‍ය ඔස්සේ පළ වන වාර්තා අසත්‍ය බව කොළඹ විශ්ව විද්‍යාලයේ කුලපති ආචාර්ය පූජ්‍ය මුරුත්තෙට්ටුවේ ආනන්ද හිමියන් පවසනවා.\nඅද පැවති මාධ්‍ය හමුවකදී උන්වහන්සේ කියාසිටියේ තමාගේ වාහනය ලබා ගනු ලැබුවේ තිලිණි ප්‍රියමාලි නම් සැකකාරිය නොවන බවයි. තමා ඇය නොහඳුනන බව ද මුරුත්තෙට්ටුවේ ආනන්ද හිමියන් ප්‍රකාශ කළා.\nතමාගේ V8 වර්ගයේ ජීප් රථය රැගෙන යනු ලැබුවේ කොළඹ මහ නගර සභාවේ නාගරික මන්ත්‍රීවරියක් ලෙස කටයුතු කරනු ලබන ප්‍රියංකා ජයසේකර බවයි උන්වහන්සේ සඳහන් කළේ.\nඇය තමාට සිදු කළ වංචාව සම්බන්ධයෙන් අත්අඩංගුවට ගෙන ඇප මත නිදහස්ව සිටින බව ද මුරුත්තෙට්ටුවේ ආනන්ද හිමියන් ප්‍රකාශ කළා.\nමේ අතර මූල්‍ය වංචා චෝදනා යටතේ රක්ෂිත බන්ධනාගාර ගත කර සිටින තිළිණි ප්‍රියමාලිට එරෙහිව අපරාධ පරීක්ෂණ දෙපාර්තමේන්තුවට ලැබී ඇති පැමිණිලි සංඛ්‍යාව 11 දක්වා ඉහළ ගොස් තිබෙනවා.\nඑම දෙපාර්තමේන්තුවේ ආරංචි මාර්ග සඳහන් කරන්නේ රුපියල් කෝටි 75ක් අහිමි කරගත් ව්‍යාපාරිකයෙක්ද ඔවුන් අතර සිටින බවයි.\nබරපතල මූල්‍ය වංචා සම්බන්ධයෙන් දැනට රක්ෂිත බන්ධනාගාර ගත කර සිටින තිළිණි ප්‍රියමාලිට, එරෙහිව තවත් පැමිණිලි දෙකක් ඊයේ අපරාධ පරීක්ෂණ දෙපාර්තමේන්තුවට ලැබී ඇති අතර ඒ සමඟ සැකකාරියට එරෙහි පැමිණිලි සංඛ්‍යාව 11ක් දක්වා ඉහළ ගියා.\nඅපරාධ පරීක්ෂණ දෙපාර්තමේන්තුව ප්‍රකාශ කළේ ඒ අතරින් එක් පැමිණිල්ලක් කොළඹ කුරුඳුවත්ත ප්‍රදේශයේ පදිංචි ව්‍යාපාරිකයෙකුගෙන් ලැබී තිබූ අතර රුපියල් කෝටි 75ක් තිළිණි ප්‍රියමාලි වංචා කර ඇතැයි ඔහුගේ පැමිණිල්ලේ සඳහන් වන බවයි.\nමෙම ව්‍යාපාරිකයා මැලේසියාව සමඟ ව්‍යාපාරික ගණුදෙනු කරන අයෙකු බවත්, ජනප්‍රිය නිළියක් යොදාගනිමින් මෙම ව්‍යාපාරිකයාගෙන් කප්පම් ඉල්ලා ඇති බවටද තොරතුරු වාර්තා වනවා.\nඒ අනුව තිළිණි ප්‍රියමාලිගේ උපදෙස් මත ව්‍යාපාරිකයින්ගෙන් කප්පම් ඉල්ලූ ජනප්‍රිය නිළියන් කිහිපදෙනෙකු සම්බන්ධයෙන්ද ඉදිරියේදී නීතිමය පියවර ගැනීමට නියමිත බවයි අපරාධ පරීක්ෂණ දෙපාර්තමේන්තුවේ ආරංචි මාර්ග සඳහන් කළේ.\nඊයේ ලද පැමිණිලිවලින් අනෙක් පැමිණිල්ලත් කොළඹ පදිංචි පුද්ගලයෙකුගෙන් ලැබී ඇති අතර, ඔහු සඳහන් කර ඇත්තේ රුපියල් කෝටි 7කට අධික මුදලක් තමන්ගෙන් වංචා කර ඇති බවයි.\nපොලිසිය පැවසූවේ බන්ධනාගාර ගත කර සිටින තිළිණි ප්‍රියමාලි ස්ථානීය පරීක්ෂා කිරීම් සඳහා තවත් ස්ථාන කිහිපයක් වෙත ඉදිරි දිනවලදී රැගෙන යාමට නියමිත බවයි.\nඑමෙන්ම සමාජ මාධ්‍ය ඔස්සේ හුවමාරු වන සැකකාරියට සම්බන්ධ හඬ පට පිළිබඳවද විමර්ශන ආරම්භ කර ඇති බව පොලිසිය ප්‍රකාශ කළා.\nමෙරට කෝටිපතියන් තම වසඟයට ගනිමින් ප්‍රභූන් ඇතුළු නළු නිළියන් සමඟ සමීප සබඳතා පැවැත්වූ තිළිණි ප්‍රියමාලි පසුගිය කාලයේ ගත කර තිබුණේ සුඛෝපභෝගී ජීවිතයක්.\nඇතැම් ප්‍රසිද්ධ පුද්ගලයින්ගේ උපන්දින සාද වෙනුවෙන් ඇය රුපියල් ලක්ෂ ගණනික් මුදල් වියදම් කර තිබුණා.",
       "URL": "https://www.hirunews.lk/317898/v8-රථය-ලබාගත්-කාන්තාව-ගැන-මුරුත්තෙට්ටුවේ-හිමියන්ගෙන්-හෙළිදරව්වක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=802"
}