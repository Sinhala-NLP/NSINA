{
       "Source": "hirunews",
       "Timestamp": "Monday, 16 May 2022 - 11:09",
       "Headline": "බංගලීන් දණ ගස්වන ඇන්ජිගේ සුපිරි පිතිකරණ මෙහෙයුම",
       "News Content": "සංචාරක ශ්‍රී ලංකා ක්‍රිකට් කණ්ඩායම සහ බංග්ලාදේශ කණ්ඩායම අතර චිතගොන් හි දී ඊයේ (15) ආරම්භ වූ පළමුවන ටෙස්ට් තරගයේ දෙවැනි දිනයේ දී ඇන්ජිලෝ මැතිව්ස් ලකුණු 150 සීමාව පසුකර ගියා.\nඒ පන්දු 302කට මුහුණ දෙමින්.\nමෙම විශිෂ්ට පිතිකරණයට එක් හයේ පහරක් ද, හතරේ පහරවල් 18ක් ද ඊට ඇතුළත්.\nඇන්ජිලෝ මැතිව්ස්ගේ පිතිකරණයේ වේගය ද ඔහු 50.99ක් ලෙසින් රඳවා ගැනීමට සමත්ව තිබෙනවා.\nකාසිය වාසිය දිනාගත් ශ්‍රී ලංකා කණ්ඩායමේ නායක දිමුත් කරුණාරත්න තීරණය කළේ පළමුව පන්දුවට පහරදීමටයි.\nඒ අනුව පිටියට පිවිසි ශ්‍රී ලංකා කණ්ඩායම මේ වනවිට කඩුලු 08ක් දැවී ලකුණු 337ක් ලබා සිටිනවා.\nදිනේෂ් චන්දිමාල් ද සිය 21 වැනි ටෙස්ට් අර්ධ ශතකය මීට ටික වේලාවකට පෙර ලබා ගත්තා.\nඒ පන්දු 128කට මුහුණ දෙමින්.\nඔහුගේ අර්ධ ශතකයට එක් හතරේ පහරක් සහ හයේ පහරවල් දෙකකින් වර්ණවත් වුණා.\nචන්දිමාල් නයීම්ගේ පන්දුවක් හමුවේ ලකුණු 66ක් ලබාසිටිය දී දැවී ගියේ කඩුල්ල මුවා කිරීමේ වරදට හසුවයි.\nඕෂධ ප්‍රනාන්දු ලකුණු 36ක් ලබාගත් අතර, නායක දිමුත්ට රැස්කර ගත හැකි වූයේ ලකුණු 09ක් පමණයි.\nකුසල් මෙන්ඩිස් ද හතරේ පහරවල් 03ක් එල්ල කරමින් සිය අර්ධ ශතකය ලබාගත් අතර, ඔහු ලකුණු 54ක් ලබාසිටිය දී දැවී ගියේ ටයිජුල් ඉස්ලාම්ගේ පන්දුවකට එල්ල කළ පහරක් නයීම් විසින් උඩ පන්දුවක් ලෙසින් රැක ගැනීමට සමත් වීමත් සමගයි.\nචන්දිමාල්ගේ කඩුල්ලෙන් පසුව පිටියට පිවිසි නිරෝෂන් දික්වැල්ලට වැඩි වේලාවක් පිටියේ රැඳී සිටීමට දඟ පන්දු යවන්නෙකු වන නයීම් හසාන් ඉඩ ලබා දුන්නේ නැහැ.\nලකුණු 03ක් පමණක් ලබා සිටිය දී නැවත ක්‍රීඩාගාරයට දික්වැල්ල හරවා යැවීමට නයීම් සමත් වූයේ, යොමුකළ පන්දුව දික්වැල්ලගේ කඩුල්ලේ වැදීමත් සමගයි.\nකඩුලු බිඳ හෙලීමේ දී බංග්ලාදේශ කණ්ඩායම වෙනුවෙන් නයීම් හසාන් කඩුලු 04ක් ද, ශකිබ් අල් හසන් කඩුලු 03ක් ද, ටයිජුල් ඉස්ලාම් එක් කඩුල්ලක් ද දවා ගත්තා.\nමේ වනවිට තවත් කඩුලු 02ක් ඇතැතිව ශ්‍රී ලංකා කණ්ඩායම වෙනුවෙන් පන්දුවට පහරදෙමින් සිටින්නේ ඇන්ජිලෝ මැතිව්ස් සමගින් විශ්ව ප්‍රනාන්දු.\nවිශ්ව පන්දු 08කදී ලබාගෙන සිටින ලකුණු සංඛ්‍යාව 03ක්.",
       "URL": "https://www.hirunews.lk/304479/බංගලීන්-දණ-ගස්වන-ඇන්ජිගේ-සුපිරි-පිතිකරණ-මෙහෙයුම",
       "Category": "Local News",
       "Parent URL": "https://www.hirunews.lk/local-news.php?pageID=1165"
}