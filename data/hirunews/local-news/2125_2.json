{
       "Source": "hirunews",
       "Timestamp": "Thursday, 25 February 2021 - 15:46",
       "Headline": "පාස්කු කොමිසමේ වාර්තාව නීතිපතිට - සාක්ෂි සටහන් සහ අනෙකුත් ලේඛනත් ලබාදෙන ලෙස ඉල්ලීමක් (වීඩියෝ)",
       "News Content": "සහරාන් ඇතුළු‍ කණ්ඩායමේ මුල් සැලැස්ම වී ඇත්තේ මහනුවර දළදා පෙරහරට පහරදීම බව පාස්කු ප්‍රහාරය සම්බන්ධයෙන් විමර්ශනය කළ ජනපති කොමිසමේ අවසන් වාර්තාවෙන් හෙළිකර තිබෙනවා.\nඑහි දැක්වෙන්නේ සහරාන් සහ ජාතික තවුහීද් ජමාත් සංවිධානය 2015 ජනාධිපතිවරණයේදී පොදු අපේක්ෂකයා වූ මෛත්‍රීපාල සිරිසේනට සහය දක්වා ඇති බවයි.\nමේ අතර, පාස්කු කොමිසමේ අවසන් වාර්තාව අද පාර්ලිමේන්තුවේ සභාගත කෙරුණා. පාස්කු ප්‍රහාරය සම්බන්ධයෙන් විමර්ශනය කළ ජනාධිපති පරීක්ෂණ කොමිෂන් සභා අවසන් වාර්තාව අද පාර්ලිමේන්තුවේ සභාගත කෙරුණු බව දැනුම් දුන්නේ සභානායක අමාත්‍ය දිනේෂ් ගුණවර්ධනයි.\nපාස්කු කොමිසමේ අවසන් වාර්තාවේ පිටපතක් නීතිපතිවරයාට අද දිනයේදී ලැබුණු බව නීතිපතිවරයාගේ සම්බන්ධීකරණ නිලධාරිණී රජයේ අධිනීතිඥ නිශාරා ජයරත්න සඳහන් කළා.\nකෙසේ වෙතත්, පාස්කු කොමිසමේ අවසන් වාර්තාවේ පිටපතක් ඉල්ලා සිටි අගරදගුරු අතිඋතුම් මැල්කම් කාදිනල් රංජිත් හිමිපාණන්ට එය මෙතෙක් ලැබී නැහැ.\nමේ අතර, හිටපු අග්‍රාමාත්‍ය රනිල් වික්‍රමසිංහ ඉන්දිය රූපවාහිණී නාලිකාවක් සමඟ සිදුකළ සාකච්ජාවකදී පාස්කු කොමිසමේ අවසන් වාර්තාව සම්බන්ධයෙන් අදහස් පළ කළා.\nපාස්කු කොමිසමේ අවසන් වාර්තාවේ ඇතුළත් නිගමන සහ නිර්දේශ සම්බන්ධයෙන් හිරු ප්‍රවෘත්ති ඔස්සේ අපි පසුගිය දින කිහිපයෙදිම ප්‍රබල අනාවරන රැසක් සිදු කළා.",
       "URL": "https://www.hirunews.lk/263666/පාස්කු-කොමිසමේ-වාර්තාව-නීතිපතිට-සාක්ෂි-සටහන්-සහ-අනෙකුත්-ලේඛනත්-ලබාදෙන-ලෙස-ඉල්ලීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2125"
}