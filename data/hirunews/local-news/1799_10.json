{
       "Source": "hirunews",
       "Timestamp": "Saturday, 24 July 2021 - 13:00",
       "Headline": "එක්ස්ප්‍රස් පර්ල් නෞකාවේ තෙල් කාන්දුව තවදුරටත් - වන්දියෙන් කොටසකුත් අහිමි වේ (වීඩියෝ)",
       "News Content": "ගිනි ගැනීමට ලක්ව මුහුදුබත් වූ එක්ස්ප්‍රස් පර්ල් නෞකාවේ තෙල් කාන්දුව තවදුරටත් පවතින බවට වාර්තා වනවා.\nසමුද්‍රීය පරිසර ආරක්ෂණ අධිකාරිය මේ සම්බන්ධයෙන් අවස්ථා කිහිපයකදී පරීක්ෂණ පවත්වා තිබුණ ද ඒ සම්බන්ධයෙන් නිශ්චිත නිගමනයකට එළඹීමට නොහැකි වී ඇත්තේ නෞකාව පවතින මුහුදු ප්‍රදේශයේ මේ දිනවල දක්නට ලැබෙන අයහපත් කාලගුණ තත්ත්වයයි.\nඑමෙන්ම නෞකාව ගිනි ගැනීම හේතුවෙන් මෙරට මුහුදු පද්ධතිය ඇතුළු පරිසරයට සිදුවූ හානිය වෙනුවෙන් අදාළ නැව් සමාගමෙන් සහ එහි රක්ෂණ සමාගමෙන් ඉල්ලා තිබූ ඇමරිකානු ඩොලර් මිලියන 40 යෙන් මිලියන 18ක් මෙරටට ලැබීම අහිමි වී ඇති බව ද සඳහන්.\nඊට හේතු වී ඇත්තේ වියදම් ඇස්තමේන්තු කිරීම්වලදී සිදුවූ අත්වැරදීමක් බවයි වාර්තා වන්නේ.\nඑලෙස අදාළ නෞකා සමාගමෙන් සහ රක්ෂණ සමාගමෙන් එම වන්දි මුදල ගෙවීමට නියමිතව තිබුණේ සිද්ධිය සම්බන්ධයෙන් සිදුකරන ලද වියදම් ප්‍රතිපූර්ණය කර ගැනීම සඳහා පමණයි.\nකෙසේ වෙතත්, ඉදිරියේදී සිදුකිරීමට නියමිත වියදම් සම්බන්ධයෙන් ද ඇස්තමේන්තු ඉදිරිපත් කිරීම හේතුවෙන් එම නැව් සමාගම සහ රක්ෂණ සමාගම මෙලෙස ඩොලර් මිලියන 18ක් මෙරටට ලබාදීම කපා හැර දමා තිබෙනවා.\nඑලෙස මෙරටට අහිමි වූ මුදල ආසන්න වශයෙන් රුපියල් මිලියන 3600ක් පමණ වනවා.\nමේ වන විට මෙරටට ලැබී ඇත්තේ ඩොලර් මිලියන 03ක් පමණයි.\nලැබිය යුතු අනෙකුත් ඩොලර් මිලියන 19කට ආසන්න  මුදල මෙතෙක් මෙරටට ලැබී නැත්තේ ඉදිරිපත් කළ ලියකියවිලිවල ගැටළුවක් හේතුවෙන් බව ද සදහන්.",
       "URL": "https://www.hirunews.lk/277874/එක්ස්ප්‍රස්-පර්ල්-නෞකාවේ-තෙල්-කාන්දුව-තවදුරටත්-වන්දියෙන්-කොටසකුත්-අහිමි-වේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1799"
}