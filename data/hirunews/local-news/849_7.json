{
       "Source": "hirunews",
       "Timestamp": "Friday, 23 September 2022 - 17:01",
       "Headline": "දෙවනවර කියවන පනත් කෙටුම්පත් 11කට අධිකරණ කටයුතු පිළිබඳ අමාත්‍යාංශයීය උපදේශක කාරක සභාවේදී අනුමැතිය",
       "News Content": "දෙවනවර කියැවීම සදහා පාර්ලිමේන්තුවට ඉදිරිපත් කිරීමට නියමිත පනත් කෙටුම්පත් එකොළහකට අධිකරණ කටයුතු පිළිබඳ අමාත්‍යාංශයීය උපදේශක කාරක සභාවේ අනුමැතිය හිමිවී තිබෙනවා.\nඅධිකරණ, බන්ධනාගාර කටයුතු හා ආණ්ඩුක්‍රම ව්‍යවස්ථා ප්‍රතිසංස්කරණ අමාත්‍ය විජේදාස රාජපක්ෂගේ සභාපතීත්වයෙන් කාරක සභාව ඊයේ (22) පාර්ලිමේන්තුවේදී රැස්වූ අවස්ථාවේදී යි මෙම අනුමතිය හිමිවුයේ.\nමේ අනුව, අන්තරායකර සත්ව (සංශෝධන) පනත් කෙටුම්පත මගින් රුපියල් දහසේ දඩ මුදල රුපියල් දෙලක්ෂ පනස් දහස දක්වා වැඩි කිරීමට යෝජනා කර තිබෙනවා. එසේම ළමයින් සහ තරුණ තැනැත්තන් (සංශෝධන) පනත් කෙටුම්පත මගින් “ළමයෙකු” ලෙස සඳහන් කළ යුතු පුද්ගලයාගේ වයස අවුරුදු දහසයේ සිට අවුරුදු දහඅට දක්වා සංශෝධනය කිරීමටද කාරක සභාවේ එකඟත්වය හිමිවුණා.\nතවද, නොතාරිස් (සංශෝධන) පනත් කෙටුම්පත, අන්තිම කැමති පත්‍ර (සංශෝධන) පනත් කෙටුම්පත, ඇටෝර්නි බලපත්‍ර (සංශෝධන) පනත් කෙටුම්පත, වංචා වැළැක්වීමේ (සංශෝධන) පනත් කෙටුම්පත, සිවිල් නඩු විධාන සංග්‍රහය (සංශෝධන) පනත් කෙටුම්පත, ලේඛන ලියාපදිංචි කිරීමේ (සංශෝධන) පනත් කෙටුම්පත, සුළු හිමිකම් අධිකරණ කාර්යපටිපාටිය පනත් කෙටුම්පත, පළාත්බද මහාධිකරණ (විශේෂ විධිවිධාන) පනත් කෙටුම්පත සහ අධිකරණ සංවිධාන (සංශෝධන) පනත් කෙටුම්පත දෙවන වර කියවීම සදහා පාර්ලිමේන්තුවට ඉදිරිපත් කිරීමට කාරක සභාවේ අනුමැතිය ද හිමි වී තිබෙනවා.",
       "URL": "https://www.hirunews.lk/316130/දෙවනවර-කියවන-පනත්-කෙටුම්පත්-11කට-අධිකරණ-කටයුතු-පිළිබඳ-අමාත්‍යාංශයීය-උපදේශක-කාරක-සභාවේදී-අනුමැතිය",
       "Category": "Local News",
       "Parent URL": "https://www.hirunews.lk/local-news.php?pageID=849"
}