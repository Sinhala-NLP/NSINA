{
       "Source": "hirunews",
       "Timestamp": "Friday, 21 April 2017 - 7:19",
       "Headline": "නායයෑමට ලක්වු මීතොටමුල්ල කුණු කන්ද ගුවනින් පරීක්ෂා කෙරේ",
       "News Content": "මීතොටමුල්ල කසල කන්ද නායයාම සම්බන්ධයෙන් පරික්ෂණ පැවත්වීම සඳහා මෙරටට පැමිණි ජපාන තාක්ෂණික කණ්ඩායම අද (21) දිනයේත් නායයාමට ලක්වූ ප්‍රදේශය නිරීක්ෂණය කිරීමට නියමිතයි.\nඊයේ පස්වරුවේ දිවයිනට පැමිණි ඔවුන් සිය පරීක්ෂණ කටයුතුවල මූලික අධ්‍යයනයන් සිදුකළ බවයි ජාතික ගොඩනැගිලි පර්යේෂණ සංවිධානයේ ජ්‍යෙෂ්ඨ භූ විද්‍යාඥ පද්මකුමාර ජයසිංහ ප්‍රකාශ කළේ.\nගුවන් ඡායාරූප මගින් තවදුරටත් ඔවුන්ගේ පරීක්ෂණ අද දිනයේදී සිදුකරනු ඇති බවද ඔහු සඳහන් කළා.\nමේ අතර, මීතොටමුල්ල කුණු කන්දේ නායයාමේ මෙහෙයුම් කටයුතු තවදුරටත් සිදු කෙරෙන බව හමුදා මාධ්‍ය ප්‍රකාශක බ්‍රිගේඩියර් රොෂාන් සෙනෙවිරත්න කියා සිටියා.\nඒ සඳහා මේ වනවිටත් ත්‍රිවිධ හමුදාවේ 1100 ක පමණ භට පිරිසක් ප්‍රදේශයේ මෙහෙයුම්වල නිරත වන බවද ඔහු පැවසුවා.\nඑමෙන්ම කසල කන්ද කඩා වැටිමෙන් හානි වු ප්‍රදේශයේ භාගයක භුමි කොටසක් මෙහෙයුම් අවසන් කර ඇති බව ද හමුදා මාධ්‍ය ප්‍රකාශකවරයා ප්‍රකාශ කළා.\nඊයේ දිනයේදී ආරම්භ කෙරුණු නිවාස සංගණන කටයුතු සඳහා ප්‍රාදේශීය ලේකම් කාර්යාලයේ නිලධාරින් එම ප්‍රදේශයට ගිය අවස්ථාවේ ප්‍රදේශවාසින් සහ නිලධාරින්  අතර උණුසුම් සංවාදයක්ද ඇති වුණා.\nකසල කන්ද නායයාමෙන් විපතට පත් වු සහ අවදානම් කලාපයෙන් ඉවත් කෙරුණු පුද්ගලයින් 240 දෙනෙකු මේ වනවිටත් කොළොන්නාව ටෙරන්ස් එන්.ද.සිල්වා විදුහලේ නවාතැන් ගෙන සිටිනවා.\nඑමෙන්ම, කොළඹ කැලි කසළ තම ප්‍රදේශවලට බැහැර කිරීමට එරෙහිව දොම්පේ - මාලිගාවත්ත කසළ අංගනය අසල විරෝධතාවයේ නිරත පිරිස විසුරුවා හැරීමට පොලිසිය ඊයේ කඳුළු ගෑස් සහ ජල ප්‍රහාර එල්ල කළා.\nඅප වාර්තාකරු සදහන් කළේ විරෝධතාකරුවන් ඊයේ මධ්‍යම රාත්‍රී 12 වනතුරු එම ස්ථානයේ රැදී සිටි බවයි.\nමේ අතර, මීතොටමුල්ල කුණු කන්ද නාය යෑමේ සිද්ධිය පිළිබද සොයා බැලීම සදහා විශ්‍රාමික විනිසුරුවරයෙකුගෙන් සමන්විත කමිටුවක් පත් කරන බව ජනාධිපති මෛත්‍රීපාල සිරිසේන ඊයේ ප්‍රකාශ කළා.\nමාධ්‍ය ආයතන ප්‍රධානීන් සමඟ ජනාධිපති කාර්යාලයේ පැවති සාකච්ඡාවකට එක්වෙමින් ජනාධිපතිවරයා කියා සිටියේ සිද්ධියට වගකිව යුත්තේ කවුරුන්දැයි සොයා බැලීමට එම කමිටුව මගින් කටයුතු කරනු ඇති බවයි.",
       "URL": "https://www.hirunews.lk/159623/නායයෑමට-ලක්වු-මීතොටමුල්ල-කුණු-කන්ද-ගුවනින්-පරීක්ෂා-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=4554"
}