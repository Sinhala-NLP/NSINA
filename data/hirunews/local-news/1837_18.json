{
       "Source": "hirunews",
       "Timestamp": "Tuesday, 06 July 2021 - 20:38",
       "Headline": "නව කොරෝනා ප්‍රභේදයක් රටවල් 30කින් හමුවේ (වීඩියෝ)",
       "News Content": "දැනට ලෝකයේ සීග්‍රයෙන් ව්‍යාප්ත වන ඩෙල්ටා ප්‍රභේදයට වඩා ප්‍රබල ව්‍යාප්තියක් පෙන්නුම් කරන නව කොරෝනා වෛරස් ප්‍රභේදයක් පේරු රාජ්‍යයෙන් හඳුනාගෙන තිබෙනවා.\nපේරු රාජ්‍යයෙන් හඳුනා ගත් ප්‍රබල ව්‍යාප්තියක් සහිත නව කොරෝනා ප්‍රභේදය ලැම්ඩා ලෙස හඳුන්වන අතර එය එංගලන්තය ඇතුලු රටවල් 30 කින් හඳුනාගෙන ඇති බවයි විදෙස් වාර්තා සඳහන් කළේ.\nමේ අතර අද දිනයේ මේ දක්වා කාලය තුළ නව ආසාදිතයන් 650 දෙනෙකු අලුතින් වාර්තාවීමත් සමඟ මෙරට මුළු ආසාදිත සංඛ්‍යාව 267,149ක් දක්වා ඉහළ ගියා. එමෙන්ම නව මරණ 45ක් සමඟ මෙරට මුළු මරණ සංඛ්‍යාව දැක්වුණේ 3,313ක් ලෙසයි.\nමේ අතර, ත්‍රිවිධ හමුදාවේ මැදිහත්වීමෙන් කොළඹ දිස්ත්‍රික්කයේ අවුරුදු 30ට වැඩි පුද්ගලයින් සහ සෙසු පළාත්වල වයස අවුරුදු 60ට වැඩි පුද්ගලයින් ඉලක්ක කර කොරෝනා ප්‍රතිශක්තිකරණ එන්නත් ලබාදීම අදත් සිදු කෙරුණා.\nකොරෝනා එන්නත් ලබාගැනීමට ජාඇල ප්‍රාදේශීය රෝහල වෙත පැමිණි ජනතාව චෝදනා කළේ තමන්ට අංකයක් හිමිවුවද එන්නත් නොමැති බවට දැනුම් දුන් බවයි.\nඑමෙන්ම වතුපිටිවල මූලික රෝහලට එන්නත් ලබාගැනීම සඳහා පැමිණි පිරිස්ද දුෂ්කරතාවට පත්ව තිබුණේ එය නිසි ක්‍රමවේදයක් අනුව ක්‍රියාත්මක නොවීම හේතුවෙන්.\nමේ අතර, ශ්‍රී ලංකාව මිලදී ගත් ෆයිසර් එන්නත් තොගයෙන් දැනට ලැබී ඇති එන්නත් මාත්‍රා 26,000 කොළඹ එක සිට 15 දක්වා ප්‍රදේශවල ජනතාවට ලබාදීම හෙට සිට ආරම්භ කරන බව කොවිඩ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානයේ ප්‍රධානී යුද හමුදාපති ජෙනරාල් ශවේන්ද්‍ර සිල්වා ප්‍රකාශ කළා.\nඅදාළ ප්‍රදේශවල පදිංචි වයස අවුරුදු 55 ට වැඩි ජනතාවට ඇස්ට්‍රා සෙනෙකා කොවිෂීල්ඩ් එන්නතේ දෙවන මාත්‍රාව ලෙස ෆයිසර්  එන්නත ලබාදෙන අතර, එන්නත්කරණ දිනය, වේලාව සහ ස්ථානය දුරකථනය ඔස්සේ කෙටි පණිවුඩ මගින් දැනුම් දෙනු ඇති.\nඔක්ස්ෆර්ඩ් ඇස්ට්‍රාසෙනෙකා කොවිෂීල්ඩ් එන්නත පළමු මාත්‍රාව ලෙස ලබාගත් පුද්ගලයන්ට  දෙවන මාත්‍රාව ලෙස ඇමරිකානු ෆයිසර් එන්නත ලබාදීමෙන් ඉහළ ප්‍රතිශක්තිකරණයක් ගොඩනැගෙන බව නවතම අධ්‍යයනයකින් අනාවරණ වී තිබෙනවා.\nබ්‍රිතාන්‍යයේ ඔක්ස්ෆර්ඩ් සරසවිය මගින් සිදුකළ අධ්‍යයනයක ඊයේ නිකුත් කළ නවතම වාර්තාවෙන් මේ බව හෙළි කර ඇති බවයි වෛරසවේදය පිළිබඳ විශේෂඥ වෛද්‍ය රජීව් ද සිල්වා අද පැවති මාධ්‍ය හමුවකදී කියා සිටියේ.",
       "URL": "https://www.hirunews.lk/276263/නව-කොරෝනා-ප්‍රභේදයක්-රටවල්-30කින්-හමුවේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1837"
}