{
       "Source": "hirunews",
       "Timestamp": "Monday, 23 May 2016 - 6:47",
       "Headline": "ආපදා මරණ 92 දක්වා ඉහළට-අරණායක සහ බුලත්කොහුපිටිය තවමත් අවදානම්",
       "News Content": "අයහපත් කාලගුණය සමග ඇති වූ ආපදා තත්ත්වය හේතුවෙන් මියගිය පුද්ගලයින්ගේ සංඛ්‍යාව 92 දක්වා ඉහළ ගොස් තිබෙනවා.\nඑමෙන්ම තවමත් පුද්ගලයින් 109 දෙනෙකු අතුරුදන්.\nදිස්ත්‍රික්ක 22 කට බලපෑ අයහපත් කාලගුණයෙන් පුද්ගලයින් දෙලක්ෂ 37240ක් තවමත් ආරක්ෂක ස්ථානවල රැදී සිටින බව ආපදා කළමනාකරණ මධ්‍යස්ථානය ප්‍රකාශ කළා.\nමේ අතර පිටාර ගැලූ කැළණි ගඟේ ජල මට්ටම තවදුරටත් පහළ යමින් පවතිනවා.\nඅඩි 7 යි දශම 2 ක් දක්වා උපරිම අගයක පැවති කැළණි ගඟේ ජල මට්ටම මේ වනවිට 4.5 ක් දක්වා පහළ වැටී ඇති බවයි වාරිමාර්ග දෙපාර්තමේන්තුවේ ජල කළමනාකරණ අංශයේ අධ්‍යක්ෂිකා ප්‍රේමා හෙට්ටිආරච්චි කියා සිටියේ.\nගුවන් හමුදාව සහ නාවික හමුදාව ඊයේ දිනයේත් ජලය රැදී තිබෙන ප්‍රදේශවල මෙහෙයුම් දියත් කළා. ජලය ක්‍රමයෙන් බැස ගියත් බොහෝ ප්‍රදේශවල තවමත් ගමනාගමන කටයුතු නිසි පරිදි සිදුවන්නේ නැහැ.\nගංවතුරෙන් යටවූ ප්‍රදේශවල නිවාස පිරිසිදු කිරීම සදහා ත්‍රිවිධ හමුදාවේ සහය ලබා ගැනෙනවා.\nඑමෙන්ම ආපදා තත්ත්වයට පත්ව ඇති සියලූම ප්‍රාදේශීය ලේකම් කොට්ඨාශ ආවරණය වන පරිදි ආපදා කළමනාකරණ කමිටු පිහිටුවීමට ද රජය තීරණය කර ඇති බව සදහන්.\nස්වදේශ කටයුතු අමාත්‍යාංශය සදහන් කළේ දෛනිකව  පවතින ආපදා තත්ත්වය පිළිබදව ජනාධිපතිවරයාට සහ අග්‍රාමාත්‍යවරයාට වාර්තාවක් ලබාදීමට නියමිත බවයි.\nමේ අතර අරණායක - සාමසරකන්ද නාය යාමෙන් අතුරුදන් වූවන් සොයා අද 7 වන දිනටත් මෙහෙයුම් දියත් කිරීමට නියමිතයි.\nඊයේ සිදුකළ මෙහෙයුම්වලින් අතුරුදන්වූවන්ගේ සිරුරු 8ක් සොයා ගැනීමට හැකි වුණා.\nමීට අමතරව සිරුරු කොටස් කිහිපයක් ද සොයා ගැනීමට හැකිව ඇති බවයි වාර්තා වන්නේ.\nපසුගිය අගහරුවාදා සාමසර කන්ද නායයාමෙන් පුද්ගලයන් 144 දෙනෙකු අතුරුදන් වුණා.\nඑදින සිට මේ දක්වා සිදුකරන ලද මෙහෙයුම්වලින් අතුරුදන්ව සිටි පුද්ගලයින් 24 දෙනෙකුගේ මළ සිරුරු සොයා ගෙන ඇති අතර ඉන් හදුනාගත් 6 දෙනෙකුගේ අවසන් කටයුතු පසුගියදා සිදුකෙරුණා.\nනායයාමේ අවදානමක් හේතුවෙන් ඉවත් කළ අම්බලකන්ද කුමාරපුර සහ ගල්බොක්ක යන ප්‍රදේශවල ජනතාව තවදුරටත් ආරක්ෂිත ස්ථානවල රදවා සිටිනවා.\nමහනුවර, රත්නපුර, කෑගල්ල, නුවරඑළිය, කුරුණෑගල, මාතලේ සහ කළුතර යන දිස්ත්‍රික්කවලට නිකුත් කරනු ලැබූ නායයාම් අවදානම තවදුරටත් ක්‍රියාත්මක බවයි ජාතික ගොඩනැගිලි පර්යේෂණ සංවිධානය සඳහන් කළේ.\nමේ අතර බස්නාහිර, වයඹ, දකුණ, මධ්‍යම සහ සබරගමුව පළාත්වල අද දිනයේත් විටින් විට වැසි ඇතිවිය හැකි බව කාලගුණ විද්‍යා දෙපාර්තමේන්තුව පවසනවා.\nඇතැම් ස්ථානවල මිලිමීටර 75 කට ආසන්න තද වැසි ඇතිවිය හැකි බවයි එහි කාර්යයේ නියුතු කාලගුණ විද්‍යාඥ බුද්ධික බන්දුරත්න සඳහන් කළේ.\nමේ අතර අරණායක සහ බුලත්කොහුපිටිය යන ප්‍රදේශවල තවදුරටත් නායයාමේ අවදානමක් පවතින බව ජාතික ගොඩනැගිලි පර්යේෂණ සංවිධානය පවසනවා.",
       "URL": "https://www.hirunews.lk/133783/ආපදා-මරණ-92-දක්වා-ඉහළට-අරණායක-සහ-බුලත්කොහුපිටිය-තවමත්-අවදානම්",
       "Category": "Local News",
       "Parent URL": "https://www.hirunews.lk/local-news.php?pageID=5036"
}