{
       "Source": "hirunews",
       "Timestamp": "Wednesday, 03 January 2018 - 7:15",
       "Headline": "පොහොර නිසා කැබිනට්ටුව උණුසුම්",
       "News Content": "පොහොර අර්බුදය සම්බන්ධයෙන් අමාත්‍ය මණ්ඩල රැස්වීමේදී දීර්ඝ ලෙස සාකච්ඡා කර තිබෙනවා.\nජනාධිපති මෛත්‍රීපාල සිරිසේනගේ ප්‍රධානත්වයෙන් අමාත්‍ය මණ්ඩලය ඊයේ (02) උදෑසන රැස්වූ අතර, එහිදී අමාත්‍යවරුන් මේ සම්බන්ධයෙන් දීර්ඝ ලෙස කරුණු දක්වා ඇති බවයි වාර්තා වන්නේ.\nමෙහිදී ආපදා කළමනාකරණ අමාත්‍ය අනුර ප්‍රියදර්ශන යාපා, ගොවීන්ට නොමිලේ පොහොර ලබාදෙන්නැයි ඉල්ලීමක් කර තිබෙනවා.\nනියඟය ආදී ස්වභාවික හේතු නිසා ගොවීන්ට කන්න 03 ක් තිස්සේ නිසි ලෙස වගා කටයුතු කිරීමට නොහැකි වූ බවයි ඔහු එහිදී පෙන්වා දී ඇත්තේ.\nපෞද්ගලික අංශය පොහොර මෙටි‍්‍රක් ටොන් 40,000 ක් ද රජය මගින් පොහොර මෙටි‍්‍රක් ටොන් 35,000 ක් පාකිස්ථානයෙන් ආනයනය කිරීමට ඇණවුම් කර ඇතත්, පොහොර අපනයනයට එරට තුළ පවතින සීමා හේතුවෙන් නියමිත වේලාවට පොහොර ලැබී නොමැති බවයි කෘෂිකර්ම අමාත්‍ය දුමින්ද දිසානායක මෙහිදී ප්‍රකාශ කර ඇත්තේ.\nකෙසේ වෙතත්, ඉදිරි දින කිහිපයේ පොහොර තොග ලැබීමෙන් පසුව මෙම හිඟය මඟ හැරෙනු ඇති බව අමාත්‍යවරයා කියා සිටියා.\nමෙම කරුණු දැක්වීම්වලින් අනතුරුව අදහස් දැක්වූ ජනාධිපති මෛත්‍රීපාල සිරිසේන, විෂය භාර අමාත්‍යවරුන්ට උපදෙස් ලබාදී ඇත්තේ ගොවීන්ට අවශ්‍ය තරම් පොහොර ලබාදීමට පියවර ගන්නා ලෙසයි.",
       "URL": "https://www.hirunews.lk/179993/පොහොර-නිසා-කැබිනට්ටුව-උණුසුම්",
       "Category": "Local News",
       "Parent URL": "https://www.hirunews.lk/local-news.php?pageID=4145"
}