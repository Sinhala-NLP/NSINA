{
       "Source": "hirunews",
       "Timestamp": "Friday, 19 May 2023 - 14:25",
       "Headline": "දේවගැති ජෙරම් ගැන පාසලේ විදුහල්පතිවරයාගෙන් හෙළිදරව්වක්",
       "News Content": "ආගම්වලට නිගරුවන ආකාරයේ ප්‍රකාශයක් සිදුකළ ජෙරොම් ප්‍රනාන්දු දේවගැතිවරයා මූලධර්මවාදීන්ගේ ග්‍රහණයට නතුව ඇත්තේ පාසල් අධ්‍යාපනය අවසන් කිරීමෙන් පසුව බව ඔහු ඉගෙනුම ලැබූ ශාන්ත පීතර විදුහලේ හිටපු විදුහල්පතිවරයෙකු වන ෆිලීෂියන් රංජිත් පෙරේරා පියතුමන් පවසනවා.\nදේවගැති ජෙරොම් ප්‍රනාන්දු එවකට පාසල් මට්ටමේ දක්ෂ ක්‍රිකට් ක්‍රීඩකයෙකු බවත්, ඔහු මුලධර්මවාදීන්ගේ ග්‍රහණයට නතු නොවුනේ නම් ජාතික ක්‍රිකට් කණ්ඩායම නියෝජනය කිරීමට පවා වරම් ලැබීමට දක්ෂතා දැක්වූ අයෙකු බවයි රංජිත් පෙරේරා පියතුමන් සඳහන් කළේ.\nදේවගැති ජෙරොම් ප්‍රනාන්දු පාසල් යන සමයේ ශාන්ත පීතර විද්‍යාලයේ විදුහල්පති ලෙස අත්තිඩියේ ශුද්ධ වූ ත්‍රිත්ව දෙව් මැදුරේ මීසම් පාලක ෆිලීෂියන් රංජිත් පෙරේරා පියතුමන් කටයුතු කර තිබුණා.\nපාසල් යන සමයේ කතෝලික සභාව සමඟ සමීප සබඳතාවක් තිබූ ඔහු, පසුව පාසල් අධ්‍යාපනය අවසන් කිරීමෙන් අනතුරුව මූලධර්මවාදීන්ගේ ග්‍රහණයට නතුව ඇති බවට තමන් දැනුවත් වූයේ ඔහුගේ දේශනා ප්‍රසිද්ධියට පත්වීමත් සමඟ බවයි පියතුමන් අප සමඟ කියා සිටියේ.\nපසුව දේවගැති ජෙරොම් ප්‍රනාන්දු මූලධර්මවාදීන් සමඟ එක්ව තනිව වෙනම සභාවක් ගොඩනගා ගත් බවද ෆිලීෂියන් රංජිත් පෙරේරා පියතුමන් සඳහන් කළා.\nමේ අතර, දේවගැති ජෙරම් ප්‍රනාන්දු හෝ ඔහුගේ ගුරුවරයා වන සිම්බාබ්වේ ජාතික ඌබට් ඒන්ජල් සමග කිසිදු සම්බන්ධයක් නොමැති බව හිටපු ජනාධිපති මහින්ද රාජපක්ෂ ප්‍රකාශ කළා.\nමාධ්‍ය වෙත අදහස් දක්වමින් හිටපු ජනාධිපතිවරයා කියා සිටියේ දේවගැති ජෙරම් ප්‍රනාන්දුගේ කාර්යාලයෙන් ලද නිල ඉල්ලීමක් මත තමන් එක් අවස්ථාවක පමණක් ඔවුන් මුණ ගැසුණු බවයි.\nමේ අතර, දේවගැති ජෙරොම් ප්‍රනාන්දු සම්බන්ධයෙන් විමර්ශනයක් පවත්වා ඔහු අත්අඩංගුවට ගෙන නීතිමය ක්‍රියාමාර්ග ගැනීමට පොලිස්පතිවරයා ඇතුලු බලධාරීන්ට නියෝගයක් නිකුත් කරන ලෙස ඉල්ලා ඊයේ ශ්‍රේෂ්ඨාධිකරණයට මූලික අයිතිවාසිකම් පෙත්සමක් ඉදිරිපත් කර තිබුණා.\nඒ, පූජ්‍ය ඇල්ලේ ගුණවංශ හිමියන් ඇතුලු පිරිසක් විසින්.\nඑමෙන්ම පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව කියා සිටියේ අදාළ දේවගැතිවරයාට එරෙහිව මේ වනවිට අපරාධ පරීක්ෂණ දෙපාර්තමේන්තුවට පැමිණිලි පහක් ලැබී ඇති බවයි.",
       "URL": "https://www.hirunews.lk/335633/දේවගැති-ජෙරම්-ගැන-පාසලේ-විදුහල්පතිවරයාගෙන්-හෙළිදරව්වක්",
       "Category": "Local News",
       "Parent URL": "https://www.hirunews.lk/local-news.php?pageID=332"
}