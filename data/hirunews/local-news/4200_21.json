{
       "Source": "hirunews",
       "Timestamp": "Sunday, 26 November 2017 - 7:10",
       "Headline": "ඩුබායි යන පිරිසක් මත්තල ගුවන් තොටුපලේ රඳවා ගනී",
       "News Content": "විදෙස් ගතවීමට මත්තල ගුවන් තොටුපලට පැමිණි මගීන් තුන්දෙනෙකු රඳවාගෙන ප්‍රශ්න කිරීම හේතුවෙන් එම සංචාරය අවලංගු වූ බවට ඔවුන් චෝදනා කරනවා.\nමෙම ගුවන් මගීන් තුන්දෙනා සංචාරක වීසා මත ඩුබායි බලා යාමට මත්තල රාජපක්ෂ ජාත්‍යන්තර ගුවන්තොටුපලට පැමිණ ඇත්තේ ඊයේ උදෑසනයි.\nඑහෙත් එහි රැඳී සිටින විදේශ සේවා නියුක්ති කාර්යාංශයේ නිලධාරින් තමන් රදවාගෙන ප්‍රශ්න කිරීමෙන් අනතුරුව ගමනට ඉඩ ලබාදුන්නද මගී කවුළු වසා තිබීම හේතුවෙන් විදෙස් ගත වීමට නොහැකි වූ බවයි ඔවුන් කියා සිටියේ.\nසිය සංචාරය අවලංගු වූ බැවින් ඊට නිසි වන්දියක් ලබාදෙන ලෙස ඔවුන් ඉල්ලා සිටියා.\nකෙසේ වෙතත් මෙම සිද්ධිය පිළිබදව අප විදේශ සේවා නියුක්ති කාර්යාංශයේ මාධ්‍ය ප්‍රකාශක, නීතිඥ උපුල් දේශප්‍රියගෙන් විමසීමක් කළා.\nඔහු කියා සිටියේ ඔවුන්ට අවශ්‍ය නම් ඉන්පසුව පවතින ගුවන් යානයෙන් යාම සඳහා ගමන් පහසුකම් සැළසිය හැකි බවයි.",
       "URL": "https://www.hirunews.lk/176933/ඩුබායි-යන-පිරිසක්-මත්තල-ගුවන්-තොටුපලේ-රඳවා-ගනී",
       "Category": "Local News",
       "Parent URL": "https://www.hirunews.lk/local-news.php?pageID=4200"
}