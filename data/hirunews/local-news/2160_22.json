{
       "Source": "hirunews",
       "Timestamp": "Monday, 08 February 2021 - 11:26",
       "Headline": "සනීපාරක්ෂක භාණ්ඩ නිෂ්පාදකයන් සහ ආනයනකරුවන් අතර එකඟතාවක්",
       "News Content": "මෙරට සනීපාරක්ෂක භාණ්ඩ නිෂ්පාදකයන් සහ ආනයනකරුවන් අතර, ඉහළ යන ඉල්ලුමට සරිලන නිෂ්පාදන පෙළක් වෙළඳපොලට නිකුත් කිරීම සම්බන්ධයෙන් එකඟත්වයක් ඇති වී තිබෙනවා.\nඑහිදී ආනයනික සනීපාරක්ෂක භාණ්ඩ සහ දේශීය නිෂ්පාදන අතර සමතුලිතතාවක් පවත්වා ගැනීමටයි අවධානය යොමුවී ඇත්තේ.\nශ්‍රී ලංකා පිගන් සහ වීදුරු භාණ්ඩ සම්මේලනය, ටයිල් සහ සනීපාරක්ෂක භාණ්ඩ, ආනයනකරුවන්ගේ සංගමය මෙම එකඟත්වයට පැමිණ ඇත්තේ ජනාධිපතිවරයා ද දැනුවත් කිරීමෙන් අනතුරුවයි.\nවිශේෂයෙන් සෞභාග්‍යයේ දැක්ම වැඩසටහන යටතේ දේශීය නිෂ්පාදන ඉහළ නැංවීමට සහ දිරිගැන්වීමට කටයුතු කිරීම මෙන්ම, වෙළඳපොල ඉල්ලුම සපුරාලීම පිළිබඳව ඔවුන් සාකච්ඡා කළ බව සඳහන්.\nමෙරට සනීපාරක්ෂක භාණ්ඩ ඉල්ලුමෙන් සියයට 50 ක් සපුරා ගනු ලබන්නේ ආනයනවලින්.\nකෙසේ නමුත්, දැනට පවතින සනීපාරක්ෂක භාණ්ඩ ආනයනික බදු සියයට 15 සිට සියයට 30 දක්වා ඉහළ නැංවීමට ආනයනකරුවන් එකඟ වී ඇති අතර සෙස් බද්ද ද කිලෝග්‍රෑමයකට රුපියල් 125 ක් ලෙස සමාකාරව පවත්වා ගැනීමට ද එකඟ වී තිබෙනවා.",
       "URL": "https://www.hirunews.lk/261991/සනීපාරක්ෂක-භාණ්ඩ-නිෂ්පාදකයන්-සහ-ආනයනකරුවන්-අතර-එකඟතාවක්",
       "Category": "Local News",
       "Parent URL": "https://www.hirunews.lk/local-news.php?pageID=2160"
}