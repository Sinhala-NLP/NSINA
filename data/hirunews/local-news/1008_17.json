{
       "Source": "hirunews",
       "Timestamp": "Tuesday, 19 July 2022 - 15:14",
       "Headline": "දියවන්නාවෙන් ඔබ්බට ජන ජීවිත ගොඩ නැගීමේ අරගලයට කැපවෙන බව ඩලස් කියයි (වීඩියෝ)",
       "News Content": "අද ආරම්භ වනුයේ සම්මුතිවාදී ගමනක් බවත්, එය දියවන්නාවෙන් ඔබ්බට ජනතාවගේ ජීවිත ගොඩනැංවීමේ අරගලය වෙනුවෙන් ඇප කැප වීමක් බවත් ජනාධිපති ධුර අපේක්ෂක පාර්ලිමේන්තු මන්ත්‍රී ඩලස් අලහප්පෙරුම පවසනවා.\nවිපක්ෂ නායක සජිත් ප්‍රේමදාස හා ජනාධිපති ධුර අපේක්ෂක ඩලස් අලහප්පෙරුම පාර්ලිමේන්තු පරිශ්‍රයේ අද (19) මාධ්‍ය සාකච්ඡාවක් කැඳවමින් ඒ බව කියා සිටියා.\nඑසේ ම මේ මොහොතේ රටේ ජනතාවත් ගැන සිතා අනුප්‍රාප්තික ජනාධිපති ධූරය සඳහා තරග වැදීමෙන් ඉවත් වීමට විපක්ෂ නායක සජිත් ප්‍රේමදාස ගත් තීන්දුව ඓතිහාසික තීන්දුවක් බවයි ජනාධිපති ධුර අපේක්ෂක ඩලස් අලහප්පෙරුම කියා සිටියේ.\nතව ද තමා මෙරට දේශපාලනයට නව සංස්කෘතියක් හඳුන්වා දීම වෙනුවෙන් කැපවන බව ද එහි දී ඔහු කියා සිටියා.\nඑම හමුවේ දී සජිත් ප්‍රේමදාස විපක්ෂ නායකවරයා කියා සිටියේ, මේ රටේ ජනතාවට ප්‍රජාතන්ත්‍රවා දී අයිතිවාසිකම් දිනා දෙමින්, දහනව වන ව්‍යවස්ථා සංශෝධනය නැවත බලාත්මක කිරීමත් රට ආර්ථික සමාජ සංස්කෘතික වශයෙන් පෙරට රැගෙන යාමත් උදෙසා තමා මෙම තීන්දුව ගත් බව යි.\nඑසේ ම රටේ ජනතාවගේ අපේක්ෂාවන් මල් ඵල ගැන්වීම තම ඒකායන පරමාර්ථය බව ද විපක්ෂ නායකවරයා කියා සිටියා.\nඅනුප්‍රාප්තික ජනාධිපතිවරයා තෝරා පත්කර ගැනීම සඳහා වන ඡන්ද විමසීම හෙට පාර්ලිමේන්තුවේ දී පැවැත් වීමට නියමිත අතර එහි දී සමගි ජන බලවේගයේ සහ සමගි ජන සන්ධානයේ සහයෝගය ජනාධිපති ධුර අපේක්ෂක පාර්ලිමේන්තු මන්ත්‍රී ඩලස් අලහප්පෙරුම මහතාට ලබාදීමට තීරණය කර තිබෙනවා.\nගෝඨාභය රාජපක්ෂ ජනාධිපති ධුරයෙන් ඉල්ලා අස් වීමත් සමග පුරප්පාඩු වූ ජනපති ධුරයට අනුප්‍රාප්තිකයෙක් තෝරා ගැනීම සඳහා හෙට පැවැත් වීමට නියමිත් ඡන්ද විමසීමට වැඩ බලන ජනාධිපති රනිල් වික්‍රමසිංහ, ජාතික ජන බලවේගයේ නායක පාර්ලිමේන්තු මන්ත්‍රී අනුර දිසානායක සහ පාර්ලිමේන්තු මන්ත්‍රී ඩලස් අලහප්පෙරුම යන තරග වැදීමට නියමිතයි.",
       "URL": "https://www.hirunews.lk/310402/දියවන්නාවෙන්-ඔබ්බට-ජන-ජීවිත-ගොඩ-නැගීමේ-අරගලයට-කැපවෙන-බව-ඩලස්-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1008"
}