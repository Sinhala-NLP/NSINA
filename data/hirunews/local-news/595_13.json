{
       "Source": "hirunews",
       "Timestamp": "Tuesday, 17 January 2023 - 19:19",
       "Headline": "පුංචි ඡන්දයේ නාමයෝජනා කැඳවීම හෙට සිට",
       "News Content": "පළාත් පාලන ඡන්ද විමසීමට අදාළ නාම යෝජනා කැඳවීම හෙට පෙරවරුවේ ආරම්භ වීමට නියමිතයි.\nදිස්ත්‍රික්ක 18 කට අදාළ පළාත් පාලන ආයතන 153 ක් සඳහා දේශපාලන පක්ෂ හා ස්වාධීන කණ්ඩායම් මැතිවරණ කාර්යාලවලදී ඇප තැන්පත් කර ඇති බව මැතිවරණ කොමිසම නිවේදනය කළා.\nඑසේම ඇතැම් පක්ෂ හා කණ්ඩායම් අදත් විවිධ ප්‍රදේශවල ඇප මුදල් තැන්පත් කරනු ලැබුවා.\nඒ අනුව සමගි ජනබලවේගය කොළඹ, නුවරඑළිය, ගාල්ල සහ රත්නපුර දිස්ත්‍රික්කවල පළාත් පාලන ආයතන සඳහා ඇප මුදල් තැන්පත් කර තිබෙනවා.\nමේ අතර, එක්සත් ජාතික පක්ෂය, මඩකලපුව දිස්ත්‍රික්කයේ පළාත් පාලන ආයතන සඳහා ඇප මුදල් තැන්පත් කළ බවයි හිරු ප්‍රාදේශීය වාර්තාකරු සඳහන් කළේ.\nඑමෙන්ම, ශ්‍රී ලංකා නිදහස් පක්ෂය අත ලකුණින් ගාල්ල, බදුල්ල, නුවරඑළිය සහ කෑගල්ල දිස්ත්‍රික්කවල පළාත් පාලන ආයතන සඳහා ඇප මුදල් තැන්පත් කරනු ලැබුවා.\nහෙලිකොප්ටරය ලකුණින් නිදහස් ජනතා සන්ධානය කුරුණෑගල දිස්ත්‍රික්කයේ පළාත් පාලන ආයතන සඳහා අද ඇප මුදල් තැන්පත් කළ බවයි හිරු වාර්තාකරු සඳහන් කළේ.\nමේ අතර නාම යෝජනා කැඳවීම හෙට පෙරවරුවේ ආරම්භ කළ ද ඇප මුදල් තැන්පත් කිරීම සඳහා එළඹෙන 20 වනදා මධ්‍යහ්න 12 තෙක් දේශපාලන පක්ෂ හා කණ්ඩායම් වෙත කාලය පවතිනවා.\nඡන්ද විමසීම පැවැත්වෙන දිනය නාමයෝජනා කැඳවීමේ අවසන් දිනයේදී ප්‍රකාශයට පත් කෙරන බවයි මැතිවරණ කොමිසම සඳහන් කළේ.\nමේ අතර, පළාත් පාලන ඡන්ද විමසීම සඳහා කල්මුණේ නගර සභාව වෙනුවෙන් නාම යෝනා භාර ගැනීම මේ මස 19 වනදා දක්වා වළක්වාලමින් ශ්‍රේෂ්ඨාධිකරණය එම ප්‍රදේශය භාර තේරීම්භාර නිලධාරියා වෙත සීමිත අතුරු නියෝගයක් නිකුත් කළා.\nඒ, සයින්දමරුදු ප්‍රදේශයේ පදිංචිකරුවෙකු මෙන්ම රාජ්‍ය සේවා කොමිසමේ සාමාජිකයෙකු වූ ඒ.එල්.එම්.සලීම් සහ පළාත් පාලන ආයතන නියෝජිතයෙකු වන ඒ.ආර්.එම්.අසීම් විසින් ගොනුකළ පෙත්සමක් සළකා බලමින්.\nසයින්දමරුදු නගර සභාව, කල්මුණේ නගර සභාව යටතට පත් කිරීම පළාත්පාලන විධිවිධානවලට පටහැනි බව ඔවුන් එමගින් පෙන්වා දී තිබෙනවා.",
       "URL": "https://www.hirunews.lk/325283/පුංචි-ඡන්දයේ-නාමයෝජනා-කැඳවීම-හෙට-සිට",
       "Category": "Local News",
       "Parent URL": "https://www.hirunews.lk/local-news.php?pageID=595"
}