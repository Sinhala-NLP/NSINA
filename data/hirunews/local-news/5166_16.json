{
       "Source": "hirunews",
       "Timestamp": "Tuesday, 16 February 2016 - 10:55",
       "Headline": "තාජුඩීන්ගේ CCTV සේප්පුවේ",
       "News Content": "රග්බි ක්‍රීඩක වසීම් තාජුඩීන්ගේ ඝාතනය අදාල CCTV  දර්ශන ඇතුළත් වීඩියෝ පට විදේශ රටකට යොමු කර වාර්තාවක් කැදවන ලෙස කොළඹ අතිරේක මහේස්ත්‍රාත් නිශාන්ත පීරිස් රහස් පොලිසියට නියෝග කර මාසයකට අධික කාලයක් ගතවුවත් එම වීඩියෝ පට තවමත් අධිකරණය භාරයේ පවතින බවට ඊයේ (15) අනාවරණය වුණා. ඉකුත් ජනවාරි 07 වැනිදා කොළඹ අතිරේක මහෙස්ත්‍රාත්වරයා කොළඹ විශ්වවිද්‍යාලයේ පරිගණක අංශය මඟින් අදාල වීඩියෝ පට සම්බන්ධයෙන් දත්ත විශේලේෂණ වාර්තාව ඉදිරිපත් කරමින් තිබූ නිර්දේශයන්ට අනුව රහස් පොලිසිය වෙත මෙම විඩියෝ පට විදේශීය විද්‍යාත්මක රසායනාගාරයක් වෙත ඉදිරිපත් කර වාර්තාවක් කැදවීමට නියෝග කළා.\n2012 වසරේ මැයි මස 17 වැනිදා සිදු වූ වසීම් තාජුඩීන්ගේ ඝාතනයට අදාලව රහස් පොලිසිය සිදුකල විශේෂ විමර්ශනයේදී ලබාගත් CCTV  දර්ශන ඇතුළත් වීඩියෝ පට කොළඹ විශ්වවිද්‍යාලයේ පරිගණක පීඨය වෙත යොමු කර තිබුණා. ඒ අනුව කොළඹ විශ්වවිද්‍යාලය නිර්දේශ කර  තිබුණේ මෙම දර්ශන විදේශ රටකට යොමු කර විශ්ලේෂණය කළ යුතු බවටයි. ඉදිරිපත් වූ කරුණු මත අධිකරණය රහස් පොලිසියට නියෝග කළේ කොළඹ විශ්වවිද්‍යාලයේ නිර්දේශිත ආයතනයකට යොමු කර ඒ පිළිබඳ වාර්තාවක් ලබා ගන්නා ලෙසයි.\nඑහෙත් එම CD  තැටිය රහස් පොලිසිය මේ වනතෙක් ලබා නොගැනීම හේතුවෙන් ඒවා අධිකරණ සේප්පුවේ රදවා තැබීමට  මහෙස්ත්‍රාත්වරයා නියෝග කර තිබෙනවා.  මෙම සී.ඩී  පටවල දර්ශණ රාත්‍රී කාලයේදී පටිගත වීමත්, වීථි පහන් ආලෝකය හා වාහනවලින් කෙලින්ම පතිත වන අධික ආලෝක ධාරා නිසා දර්ශන අපැහැදිලි බවත්, කොළඹ විශ්වවිද්‍යාලයේ පරිගණක පීඨාධිපතිවරයා සිය වාර්තාව මගින් ප්‍රකාශ කර තිබුණා.",
       "URL": "https://www.hirunews.lk/126382/තාජුඩීන්ගේ-cctv-සේප්පුවේ",
       "Category": "Local News",
       "Parent URL": "https://www.hirunews.lk/local-news.php?pageID=5166"
}