{
       "Source": "hirunews",
       "Timestamp": "Monday, 27 December 2021 - 14:57",
       "Headline": "කිඹුලාපිටිය වෙල් යායකට ගුවන් යානයක් ගොඩබායි (වීඩියෝ)",
       "News Content": "තවත් තොරතුරු;\nමීගමුව - කිඹුලාපිටිය ප්‍රදේශයේ වෙල් යායකට හදිසි ගොඩබෑමක් සිදු කළ ගුවන් යානය සීගිරිය ගුවන් හමුදා කඳවුරේ ගුවන් ධාවන පථයෙන් නික්මී, කොග්ගල දක්වා පියාසර කළ පෞද්ගලික වාණිජ ගුවන් යානයක් බව ශ්‍රී ලංකා ගුවන් හමුදා මාධ්‍ය ප්‍රකාශක ගෘප් කපිතාන් දුෂාන් විජේසිංහ පවසනවා.\nමෙම හදිසි ගොඩබෑම හේතුවෙන් ගුවන් යානාවේ සිටි පුද්ගලයින් සිව්දෙනෙකු සුළු තුවාල සහ කම්පනය හේතුවෙන් මීගමුව රෝහලට ඇතුළත් කර ඇති බවයි වාර්තා වන්නේ.\nකෙසේ වෙතත් කටුනායක ගුවන් හමුදා කඳවුරට අදාළ සිද්ධිය පිලිබඳ ව වාර්තා වූ සැණින් ගුවන් හමුදා ගලවා ගැනීමේ කණ්ඩායමක් සහ ගිනි නිවීමේ භටයින් ාඅදාළ ස්ථානයට වහාම යොමු කළ බව ගුවන් හමුදා මාධ්‍ය ප්‍රකාශකවරයා වැඩිදුරටත් කියා සිටියා.\nඅදාළ ගුවන් යානය පසුගිය 22 වැනිදා කළුතර - පයාගල වෙරළ තීරයට හදිසි ගොඩබෑමක් සිදු කළ \"සකුරායි ගුවන් සමාගමට ම අයත් \"සෙස්නා 172\" (SESNA -172) වර්ගයේ සැහැල්ලු ගුවන් යානයක්.\nමෙම යානාවේ එන්ජිමේ හටගත් යාන්ත්‍රික දෝෂයක් හේතුවෙන් මෙම හදිසි ගොඩබෑම සිදු කර ඇති බවටයි වාර්තා වන්නේ.\n-------------------------------------\nයානයේ එන්ජිමේ ඇති වූ කාර්මික දෝෂයක් හේතුවෙන් කිඹුලාපිටිය ප්‍රදේශයේ වෙල් යායකට ගොඩ බෑ සැහැල්ලු ගුවන් යානාව, නියමුවරයෙකු හා නියමුවරියක විසින් මෙහෙයවා ඇති බව පොලිස් මාධ්‍ය ප්‍රකාශක කාර්‍යාලය වාර්තා කරනවා.\nඅදාළ පෞද්ගලික ගුවන් යානය, සංචාරකයින් යුවළක් රැගෙන රත්මලානේ සිට සීගිරිය බලා ගොස් නැවත කොග්ගල ප්‍රදේශයට පියාසර කරමින් සිටියදියි මෙම කාර්මික දෝෂය හටගෙන ඇත්තේ.\nවිදේශිකයන් දෙදෙනා ලෙබනන් ජාතිකයින් බවටයි වාර්තා වන්නේ.\nමෙම යානාවේ සිදු කළ හදිසි ගොඩබෑම හේතුවෙන් එහි සිටි සිව් දෙනා ම සුළු තුවාල ලබා මීගමු රෝහලට ඇතුළත් කර ඇති බව පොලිස් මාධ්‍ය ප්‍රකාශක කාර්‍යාලය නිකුත් කළ නිවේදනය සඳහන් කරනවා.",
       "URL": "https://www.hirunews.lk/292276/කිඹුලාපිටිය-වෙල්-යායකට-ගුවන්-යානයක්-ගොඩබායි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1467"
}