{
       "Source": "hirunews",
       "Timestamp": "Thursday, 13 October 2022 - 13:14",
       "Headline": "19 දක්වා වැසි - අධිවේගී මාර්ගයේ වේගයත් සීමා වෙයි (වීඩියෝ)",
       "News Content": "වායුගෝලයේ පවතින කැළඹිලි ස්වභාවය හේතුවෙන් එළඹෙන 19 වනදා දක්වා පළාත් 6කට තද වැසි ඇතිවිය හැකි බව කාලගුණ විද්‍යා දෙපාර්තමේන්තුව පවසනවා.\nනිවේදනයක් නිකුත් කරමින් එම දෙපාර්තමේන්තුව සඳහන් කළේ බස්නාහිර, මධ්‍යම, වයඹ සහ සබරගමුව පළාත්වලටත් ගාල්ල හා මාතර දිස්ත්‍රික්කවලටත් මෙලෙස මිලිමීටර් 100 ඉක්මවූ තද වැසි පතිත විය හැකි බවයි.\nඑමෙන්ම, මධ්‍යම කඳුකරයට ඇද හැලෙන අධික වැසි හේතුවෙන් පොල්ගොල්ල ජලාශයේ එක් වාන්දොරටුවක් විවෘත කර තිබෙනවා. අප වාර්තාකරු ප්‍රකාශ කළේ අඩියයි අගල් තුනක් බැගින් මෙම වාන්දොරටු විවෘත කර ඇති බවයි.\nඑමගින් තත්ත්පරයකට ඝණ අඩි 1200 ක ජල ධාරාවක් වික්ටෝරියා ජලාශයට මුදා හැරෙනවා.\nමේ අතර, ගාල්ල සහ කටුගොඩ දුම්රිය ස්ථානය අතර දුම්රිය මාර්ගයට කඩා වැටුණු පස් කන්ද මේ වනවිට ඉවත් කර තිබෙනවා.\nමේ හේතුවෙන් මාතර සිට අනුරාධපුරය දක්වා ධාවනය වෙමින් තිබූ රජරට රැජින ශීඝ්‍රගාමී දුම්රිය සුළු වේලාවක් ප්‍රමාද වී ධාවනය වන බවයි ගාල්ල දුම්රිය ස්ථානය සඳහන් කළේ.\nපවතින අයහපත් කාලගුණ තත්ත්වය හේතුවෙන් අධිවේගී මාර්ගයේ රථ වාහන ධාවනයේදී සැලකිලිමත් වන ලෙස රියදුරන්ගෙන් ඉල්ලීමක් කළා.\nවිශේෂයෙන් අධිවේගයේ ධාවනය කිරීමේදී පැයට කිලෝමීටර් 60 ක වේග සීමාවක් පවත්වා ගන්නා ලෙසයි අධිවේගී මාර්ගයේ විද්‍යුත් පුවරුවල සටහන්ව තිබුණේ.",
       "URL": "https://www.hirunews.lk/317747/19-දක්වා-වැසි-අධිවේගී-මාර්ගයේ-වේගයත්-සීමා-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=806"
}