{
       "Source": "hirunews",
       "Timestamp": "Monday, 18 April 2022 - 14:06",
       "Headline": "ලිට්‍රෝ සමාගම ගෑස් බෙදීම යළි අරඹයි - ඉන්ධන මිල වැඩි නොකරන බවට පොරොන්දුවක් (වීඩියෝ)",
       "News Content": "ලංකා අයි. ඕ. සී. සමාගම ඉන්ධන මිල ඉහළ දැමුව ද ඛනිජ තෙල් නීතිගත සංස්ථාව මිල ඉහළ දැමීමට අපේක්ෂා නොකරන බව එහි උසස් නිලධාරියෙකු හිරු ප්‍රවෘත්ති අංශය වෙත සඳහන් කළා.\nපවතින ආර්ථික තත්ත්වය සැලකිල්ලට ගෙන උපරිම කාලසීමාවක් පවතින මිල ගණන් යටතේ ඉන්ධන අලෙවි කිරීමට බලාපොරොත්තු වන බවයි ඔහු කියා සිටියේ.\nකෙසේ වෙතත් රුපියල අවප්‍රමාණය වීම සහ සංස්ථාවේ පිරවුම්හල් වෙත පැමිණෙන පාරිභෝගිකයන් සංඛ්‍යාව ඉහළ යාමත් සමඟ ඛනිජ තෙල් නීතිගත සංස්ථාව දුෂ්කරතාවයන්ට මුහුණ දී ඇති බවයි වාර්තා වන්නේ.\nලංකා අයි. ඕ. සී. සමාගම ඔවුන් අලෙවි කරන සියලුම වර්ගයේ පෙට්‍රල් ලීටරයක මිල රුපියල් 35කින් සහ ඩීසල් ලීටරයක මිල රුපියල් 75කින් ඉහල නැංවීමට පියවර ගත්තා.\nඒ අනුව අයි ඕ සී සමාගම අලෙවි කරන ඔක්ටේන් 92 පෙට්‍රල් ලීටරයක නව මිල රුපියල් 338ක් වන අතර ඔක්ටේන් 95 පෙට්‍රල් ලීටරයක නව මිල රුපියල් 367ක්.\nඑමෙන්ම සුපර් ඩීසල් ලීටරයක් රුපියල් 327ක් වන අතර ඔටෝ ඩීසල් ලීටරයක නව මිල දැක්වෙන්නේ රුපියල් 289ක් ලෙසයි.\nඅයි. ඕ. සී. සමාගම යලිත් වරක් ඉන්ධන මිල ඉහල නැංවීම සම්බන්ධයෙන් පාරිභෝගික ජනතාව පළ කරන්නේ දැඩි අප්‍රසාදයක්.\nමේ අතර අද (18) දිනයේ පැය 3යි විනාඩි 20ක කාල සීමාවක් විදුලිය කප්පාදු කරන අතර ලිට්රෝ සමාගම අද සිට සිය ගෑස් බෙදාහැරීම් කටයුතු යළි ආරම්භ කර තිබෙනවා.\nකෙසේ වෙතත් ගෑස් නොමැති වීමෙන් දිවයින පුරා ජනතාව අදත් පෝලිම්වල රැඳී සිටින අයුරු නිරීක්ෂණය වුණා.",
       "URL": "https://www.hirunews.lk/302213/ලිට්‍රෝ-සමාගම-ගෑස්-බෙදීම-යළි-අරඹයි-ඉන්ධන-මිල-වැඩි-නොකරන-බවට-පොරොන්දුවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1224"
}