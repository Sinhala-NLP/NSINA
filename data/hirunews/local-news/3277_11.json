{
       "Source": "hirunews",
       "Timestamp": "Friday, 28 June 2019 - 11:56",
       "Headline": "අධිකරණ නියෝගයෙන්, දංකොටුව සති පොළේ වෙළදාම, සියළු ජන කොටස්වලට විවෘත වේ",
       "News Content": "ගැටළුවකින් තොරව සියළු ජාතීන්ට දංකොටුව සති පොළෙහි වෙළදාම් කිරීමට අවසර ලබාදෙන ලෙස මාරවිල මහේස්ත්‍රාත් කේමින්ද පෙරේරා පොලීසියට අද නියෝග කළා.\nඒ, වෙන්නප්පුව ප්‍රාදේශීය සභාවේ සභාපති සුසන්ත පෙරේරා විසින් මුස්ලිම් ප්‍රජාවට මෙම සති පොළෙහි වෙළදාම් කිරීම තහනම් කිරීම සම්බන්ධයෙන් වන නඩුව විභාගයට ගත් අවස්ථාවේදියි.\nමෙහිදී නිකුත් කෙරුණු සිතාසියට අනුව වෙන්නප්පුව ප්‍රාදේශීය සභා සභාපතිවරයා ඇතුළු විත්තිකරුවන් 6 දෙනා අධිකරණය හමුවේ පෙනී සිටියා.\nපසුගිය 24 වන දා දංකොටුව පොලිස් ස්ථානාධිපතිවරයා වෙත ලිපියක් යොමු කරමින් ප්‍රාදේශීය සභා සභාපතිවරයා දැනුම් දී තිබුණේ මුස්ලිම් ප්‍රජාවට තාවකාලිකව සති පොළ භූමියේ වෙළදාම් කිරීම තහනම් කරන ලෙසයි. ප්‍රදේශය තුළ පවත්නා සාමකාමී වාතාවරණය තවදුරටත් ආරක්ෂා කර ගැනීම මෙහි අරමුණ බව ඔහු ලිපියේ දක්වා තිබුණා.\nකෙසේ වෙතත්, සමාජ මාධ්‍ය ඔස්සේ මීට විරෝධය පළ කෙරුණු අතර දංකොටුව පොලීසිය පරීක්ෂණයක් ආරම්භ කළේ ඉන් අනතුරුවයි. ඒ අනුව අද දිනයේ ඊට අදාළ නඩුව විභාගයට ගත් අවස්ථාවේදී විත්තියේ සහ පැමිණිල්ලේ නීතිඥවරුන්ට මහේස්ත්‍රාත්වරයා නියෝග කළේ ලබන මස 23 වන දා මේ සම්බන්ධයෙන් ලිඛිත දේශන ගොනු කරන ලෙසයි.\nඑදිනට නඩුව ඉදිරියට පවත්වාගෙන යන්නේ ද නැද්ද යන්න සම්බන්ධයෙන් තීරණය දැනුම් දෙන බව ද මහේස්ත්‍රාත්වරයා කියා සිටියා. සිතාසියට අනුව විත්තිකරුවන් අධිකරණයේ පෙනී සිටීම නිසා ඇපයකින් තොරව ඔහුව මුදා හැරීමට ද මහේස්ත්‍රාත්වරයා පියවර ගත්තා.",
       "URL": "https://www.hirunews.lk/219268/අධිකරණ-නියෝගයෙන්-දංකොටුව-සති-පොළේ-වෙළදාම-සියළු-ජන-කොටස්වලට-විවෘත-වේ",
       "Category": "Local News",
       "Parent URL": "https://www.hirunews.lk/local-news.php?pageID=3277"
}