{
       "Source": "hirunews",
       "Timestamp": "Thursday, 17 March 2022 - 12:45",
       "Headline": "බලධාරි නොසැලකිල්ලෙන් මහජන බදු මුදල් අපතේ ගිය ව්‍යාපෘති (වීඩියෝ)",
       "News Content": "රුපියල් ලක්ෂ හැටකට අධික මහජන මුදල් වැය කරමින් ඉදිකළ ග්‍රාමීය ජල ව්‍යාපෘතියක් නිලධාරීන්ගේ අක්‍රමවත් වැඩපිළිවෙළ නිසා අභාවයට ගිය පුවතක් මහනුවර - මුඩගම්මන ප්‍රදේශයෙන් අපට වාර්තා වුණා.\nඅද (17) රතු මිනිත්තුවේ අවධානය එම ගම්වාසීන්ට මුහුණ දීමට සිදුව ඇති දුක් කම්කටොළු පිළිබඳවයි.\nමහනුවර දිස්ත්‍රික්කයට අයත් හතරලියද්ද ප්‍රාදේශිය ලේකම් කොට්ඨාසයේ පිහිටි මුඩගම්මන ප්‍රදේශය සුන්දර පරිසරයකට හිමිකම් කියන නමුත් ප්‍රදේශවාසීන් කලක සිට පානීය ජල ගැටලුවකට මුහුණ දෙමින් සිටිනවා.\n2002 වසරේදී ග්‍රාමීය ජල ව්‍යාපෘතියක් ඇරඹුණේ ඊට පිළියම් ලෙසයි.\nවසර දෙක තුනක් සාමාන්‍ය මට්ටමින් ජලය ලැබුණත් එය අතරමඟදී නිලධාරීන්ගේ අක්‍රමවත් වැඩපිළිවෙළ නිසා අතරමඟ ඇණහිට ඇති බව ප්‍රදේශයේ ජනතාව පවසනවා.\nජල ව්‍යාපෘතිය අසාර්ථකවීම නිසා ප්‍රදේශයේ පවුල් 150කටම ජලය නොලැබෙන බවටයි ඔවුන් චෝදනා කරන්නේ.\nමෙම ජල ව්‍යාපෘතිය ඉදි කිරීම සඳහා රජයේ මුදල්වලට අමතර ජනතාවගෙන් ද විවිධ අවස්ථාවන්වල දී මුදල් එකතු කර ඇති අතර එයට අමතරව ඉදි කිරීම් සඳහා ජනතාවගේ ශ්‍රම දායකත්වය උපරිම මට්ටමින් ලබා දී තිබෙනවා.\nමහවැලි ගඟේ සිට ජල නළ පද්ධතියක් මුඩගම්මන ගම්මානයේ සිට කිලෝමීටර් පහක් පමණ දුරට පැමිණ ඇතත් මෙම ගම්මානයට එම අයිතිය ලැබෙන්නේ නැහැ.\nත්‍රිරෝද රථවලින් ජලය රැගෙන ඒමට ගම්මුන්ට සිදුව තිබෙන්නේ එවන් පසුබිමකයි.\nජලව්‍යාපෘතිය විධිමත් ලෙස සකස් කර ගම්මුන්ට අවශ්‍ය ජලය සුදුසු ක්‍රමයක් මගින් බෙදා හැරීම නිලධාරීන්ගේ වගකීමක් බවට විවාදයක් නැහැ.\nගම්වාසීන් මුහුණ පා සිටින මෙම දුෂ්කරතා මගහරවා, ගම්මානයට ජලය ලබාදෙන තෙක් රතු මිනිත්තුව අවධානයෙන්.",
       "URL": "https://www.hirunews.lk/299695/බලධාරි-නොසැලකිල්ලෙන්-මහජන-බදු-මුදල්-අපතේ-ගිය-ව්‍යාපෘති-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1288"
}