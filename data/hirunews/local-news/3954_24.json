{
       "Source": "hirunews",
       "Timestamp": "Tuesday, 08 May 2018 - 17:23",
       "Headline": "ජනාධිපතිවරයාගේ ලේකම්වරයෙකු ලෙස පෙනී සිටි අයෙකු අත්අඩංගුවට",
       "News Content": "ජනාධිපතිවරයාගේ පෞද්ගලික ලේකම්වරයෙකු සහ අතිරේක ලේකම්වරයෙකු වශයෙන් පෙනී සිටි පුද්ගලයෙකු පොලිස් ත්‍රස්ත විමර්ශන ඒකකය මගින් අත්අඩංගුවට ගෙන තිබෙනවා.\nලද පැමිණිල්ලකට අනුව ඔහු ඇහැලියගොඩ ප්‍රදේශයේදී ඊයේ රාත්‍රියේ අත්අඩංගුවට ගත් බවයි පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර සඳහන් කළේ.\nසැකකරු සම්බන්ධයෙන් පසුගිය මාර්තු 29 වනදා ජනාධිපති ලේකම් ඔස්ටින් ප්‍රනාන්දු විසින් පොලිස්පතිවරයා වෙත පැමිණිල්ලක් යොමුකර තිබුනා.\nඒ සම්බන්ධයෙන් ත්‍රස්ත විමර්ශණ කොට්ඨාශය පරීක්ෂණ ආරම්භ කරනු ලැබුවේ පොලිස්පතිවරයාගේ නියෝගය අනුවයි.\nඒ අනුව සැකකරු භාවිත කළ ජංගම දුරකථන අංක කිහිපයක් ඔස්සේ සිදුකළ විමර්ශනයකින් පසුවයි ඔහු අත්අඩංගුවට ගෙන ඇත්තේ.\n39 හැවිරිදි මෙම පුද්ගලයා ඇහැලියගොඩ - තලපිටිය - පනාවල ප්‍රදේශයේ පදිංචිකරුවෙකු වන අතර ඔහු අවස්ථා කිහිපයකදී රාජ්‍ය ආයතන කිහිපයකට දුරකථනය ඔස්සේ බලපෑම් කර ඇති බව සඳහන්.\nසැකකරු වරාය අධිකාරිය, ඛනිජ තෙල් සංස්ථාව සහ කොරියාවේ රැකියා ලබාදෙන බව පවසා පුද්ගලයින් 10 දෙනෙකුගෙන් අයෙකුගෙන් ලක්ෂය බැගින් මුදල් ලබාගෙන ඇති බවද මුලික විමර්ශනවලදී අනාවරණ වී තිබෙනවා.\nඅදාළ පුද්ගලයා ජනාධිපති අතිරේක ලේකම්වරයෙකු ලෙස දුරකථනයෙන් අමතා ඔහුගේ ඥාතියෙකුගේ අවමංගල උත්සවයකට ප්‍රාදේශීය ලේකම්වරයෙකු ද සහභාගි කරවා ඇති බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර කියා සිටියා.\nමෙම පුද්ගලයා වංචනික කටයුතු සඳහා යොදාගත් සිම්පත් 3 ක්, විවිධ පුද්ගලයන්ට අයත් සහතික පත්වල ඡායා පිටපත් සහිත ලිපි ගොනු 5 ක් හා වෙනත් ලියකියවිලි කිහිපයක් ද සොයාගෙන තිබෙනවා.\nවැඩිදුර ප්‍රශ්ණ කිරීම්වලදී මුදල් ලබාගත් පුද්ගලයන් 10 දෙනෙකුගේ තොරතුරු අනාවරණ වී ඇතැයි සඳහන්.\nඅතරමැදි පුද්ගලයන් හරහා මෙම සැකකරු හඳුනාගෙන රැකියා ලබාගැනීම සඳහා මුදල් ලබාදුන් පුද්ගලයන් විශාල පිරිසක් සිටින බවට ද ප්‍රශ්ණ කිරීම්වලදී හෙළිවී තිබෙනවා.\nඑමෙන්ම රජයේ ආයතනවල ඉහළ නිලධාරීන්ට විවිධ කටයුතු සඳහා අවස්ථා ගණනාවකදී ඇමතුම් ලබාදී ඇති අතර ඔහු කලක් යුද හමුදාවේ සාමාන්‍ය සෙබෙලකු ලෙසට ද සේවය කර ඇති බවටයි අනාවරණ වී ඇත්තේ.\nසැකකරු සම්බන්ධයෙන් වෙනත් තොරතුරු දන්නේ නම් හෝ ඔහුට රැවටී මුදල් ලබාදුන් පුද්ගලයන් සිටී නම් 011 2321839 හෝ 011 2384403 අංකවලට දැනුම්දෙන ලෙසට පොලිසි ඉල්ලා සිටිනවා.\nමෙම පුද්ගලයා අද අවිස්සාවේල්ල මහේස්ත්‍රාත් හමුවට ඉදිරිපත් කිරීමට නියමිතයි.\nත්‍රස්ත විමර්ශන කොට්ඨාශය මේ සම්බන්ධයෙන් පරීක්ෂණ සිදුකරනවා.",
       "URL": "https://www.hirunews.lk/190269/ජනාධිපතිවරයාගේ-ලේකම්වරයෙකු-ලෙස-පෙනී-සිටි-අයෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=3954"
}