{
       "Source": "hirunews",
       "Timestamp": "Saturday, 14 November 2020 - 7:58",
       "Headline": "දීපාවලී අදයි",
       "News Content": "හින්දු ජනතාවගේ උතුම් ආගමික උත්සවයක් වන දීපාවලී උත්සවය අදට යෙදී තිබෙනවා.\nදීපාවලී උත්සවය සැමරීමේදී කොරෝනා වෛරසය පැතිරීම වැළැක්වීම සම්බන්ධයෙන් වැඩි අවධානයක් යොමු කරන ලෙසයි සෞඛ්‍ය අමාත්‍යාංශය ආගමික නායකයින් සහ හින්දු භක්තිකයින්ගෙන් ඉල්ලා සිටියේ. ඒ, ඊට අදාළ සෞඛ්‍ය සහ මාර්ගෝපදේශන ඇතුළත් උපදෙස් මාලාවක් නිකුත් කරමින්.\nජනතාව එක්රැස් නොවී දැනට සිටින ස්ථානවලම රැදී සිටිය යුතු බව මෙහි සඳහන් කර ඇති අතර, බස්නාහිර පළාත වැනි ඉහළ අවදානම් සහිත ප්‍රදේශවල පිරිස් දැඩි අවධානයෙන් කටයුතු කළ යුතු බව එහි සඳහන්.\nකෝවිල්වල සහ වතු ආශ්‍රිතව ආගමික උත්සව නොපැවැත්විය යුතු අතර, අතට අත දීමෙන් සහ වැළද ගැනීමෙන් තොරව ආයුබෝවන් හෝ වනක්කම් යැයි කියමින් ආචාර කිරීම සුදුසු බව මාර්ගෝපදේශ මාලාවේ දැක්වෙනවා.\nඑමෙන්ම මත්පැන් සහ දුම්වැටි භාවිත කරමින් සාද පැවැත්වීමෙන් වැළකිය යුතු බව ද එහි සඳහන්.\nමේ අතර අදට යෙදෙන දීපාවලී උත්සවය නිමිත්තෙන් පණිවුඩයක් නිකුත් කරන ජනාධිපති ගෝඨාභය රාජපක්ෂ කියා සිටියේ සමස්ත ලෝකයම කොරෝනා වසංගතය නිසා අර්බුද රැසකට මුහුණදී සිටින මේ මොහොතේ ආගමික වතාවත්හි නිරතවීම මිනිස් හදවත්වලට සැනසිල්ලක් බවයි.\nඑම සැනසීම වෙනුවෙන් මෙරට සහ ලෝකවාසී සියලු හින්දු බැතිමතුන් ඒකාත්මිකව දෙවියන් වෙනුවෙන් කැපවනු ඇතැයි තමා විශ්වාස කරන බවයි ජනාධිපතිවරයා කියා සිටියේ. එය යහපත් සමාජයක්, සෞඛ්‍ය සම්පන්න ජන ජීවිතයක් ගොඩනැගීමට ආශිර්වාදයක් වනු ඇතැයි ජනාධිපතිවරයා නිකුත් කළ පණිවුඩයේ තවදුරටත් දැක්වෙනවා.\nඑමෙන්ම දීපාවලී උත්සවය ලෙසින් හඳුන්වන්නේ කරුණාවේ පහන හෙවත් ආධ්‍යාත්මික ප්‍රඥාවේ ආලෝකය ලබා ගන්නා දිනයක් බව අග්‍රාමාත්‍ය මහින්ද රාජපක්ෂ පවසනවා. සුබපැතුම් පණිවුඩයක් එක් කරමින් අග්‍රාමාත්‍යවරයා කියා සිටියේ එය ජාතික සමගියේද විශිෂ්ඨ දිනයක් බවයි.\nප්‍රජාවන් අතර සමගිය සහ සහජීවනය ඇති කිරීමට දීපවාලී උත්සවය අවස්ථාව සලසා දෙන බව පෙන්වා දෙන අග්‍රාමාත්‍ය මහින්ද රාජපක්ෂ අදාළ සුබ පැතුම් පණිවුඩයෙන් ශ්‍රී  ලාංකික හින්දු ජනතාවට සුභාශිංෂණ එක් කළා.",
       "URL": "https://www.hirunews.lk/254678/දීපාවලී-අදයි",
       "Category": "Local News",
       "Parent URL": "https://www.hirunews.lk/local-news.php?pageID=2333"
}