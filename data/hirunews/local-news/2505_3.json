{
       "Source": "hirunews",
       "Timestamp": "Saturday, 22 August 2020 - 20:33",
       "Headline": "යාල වනෝද්‍යානයේ මැණික් ගඟේ ජිප් රථ පැදවූ සිදුවීම ගැන විමර්ශනයක්",
       "News Content": "යාල ජාතික වනෝද්‍යානය තුළින් ගලා බසිනා මැණික් ගඟ දිගේ ජිප් රථ ධාවනය කළ දර්ශන පෙළක් මේ දිනවල සමාජ මාධ්‍ය ඔස්සේ සංසරණය වනවා.\nවන සතුන්ගේ පිපාසය සංසිඳුවා ගැනීමට ඇති දියබිඳ අපවිත්‍ර කළ එම ක්‍රියාදාමය සම්බන්ධයෙන් සොයා බැලීමක් කරන බවයි යාල ජාතික උද්‍යානයේ පාලනාධිකාරිය සඳහන් කළේ.\nකාන්තාවක විසින් පෙරේදා යාල ජාතික වනෝද්‍යානයේ කොස්ගස්මංකඩ ප්‍රදේශයේ සිදුවූ බව කියන මෙම සිදුවීම රූගතකොට සමාජ මාධ්‍ය වෙත යොමුකර තිබුණා.\nඅදාල ෆේස්බුක් සටහනේ දැක්වුණේ යාල - බ්ලොක් 2 ක කොටසේ සිට ජිප් රථ දෙකකින් මෙම පිරිස පැමිණ ඇති බවයි.\nඉන් පසු ගඟ හරහා ඔවුන් ජිප් රථ ධාවනය කරන අයුරු ද අදාළ වීඩයෝවේ දැක්වෙනවා.\nඑම දර්ශන ඇතුළත් ෆේස්බුක් ගිණුමේ දක්වා තිබුණේ අදාළ වාහන සමග සංචාරක මග පෙන්වන්නෙකු ද සිටි අතර ඔහු එම අවස්ථාවේ බීමතින් හැසිරුණු බවයි.\nමෙම සිද්ධිය සම්බන්ධයෙන් කිසිදු පැමිණිල්ලක් ලැබී නැතත්, ඒ සම්බන්ධයෙන් සොයා බැලීමක් සිදුකරන බව යාල ජාතික වනෝද්‍යානය භාර උසස් නිලධාරියෙකු සඳහන් කළා.",
       "URL": "https://www.hirunews.lk/248405/යාල-වනෝද්‍යානයේ-මැණික්-ගඟේ-ජිප්-රථ-පැදවූ-සිදුවීම-ගැන-විමර්ශනයක්",
       "Category": "Local News",
       "Parent URL": "https://www.hirunews.lk/local-news.php?pageID=2505"
}