{
       "Source": "hirunews",
       "Timestamp": "Wednesday, 23 June 2021 - 10:45",
       "Headline": "සමඟි ජන බලවේගයේ මන්ත්‍රීවරුන් පාර්ලිමේන්තු සභා ගර්භය තුළ විරෝධතාවක (වීඩියෝ)",
       "News Content": "ඉන්ධන මිල සහ ජීවන වියදම ඉහළ යාම ඇතුලු කරුණු කිහිපයක් මුල් කරගනිමින් සමගි ජනබලවේගයේ මන්ත්‍රීවරුන් අද පාර්ලිමේන්තු සංකීර්ණයේදී විරෝධතාවක නිරතවුණා.\nඊයේ දිනයේ තමන් විමසූ පැනයකට බලශක්ති අමාත්‍ය උදය ගම්මන්පිල නිසි පිළිතුරක් ලබා නොදුන් බවට පාර්ලිමේන්තු මන්ත්‍රී නලින් බණ්ඩාර චෝදනා කිරීමත් සමඟයි විරෝධතාව ආරම්භ කෙරුණේ.\nඅනතුරුව සමගි ජනබලවේගයේ මන්ත්‍රීවරුන් විරෝධතා පුවරු ද රැගෙන සභා ගර්භය මැදට පැමිණ, බිම වාඩිවී විරෝධතාව සිදු කළා.\nමෙහිදී නලින් බණ්ඩාර සහ අමාත්‍ය උදය ගම්මන්පිල අතර ඇතිවූ සංවාදයට පාර්ලිමේන්තු මන්ත්‍රීවරුන් වන චමින්ද විජේසිරි, ශාන්ත බණ්ඩාර මෙන්ම කථානායක මහින්ද යාපා අබේවර්ධන ද මැදිහත් වුණා.\nවිරෝධය පැවතියද සභාවේ කටයුතු අඛණ්ඩව පවත්වාගෙන යාමට කතානායකවරයා පියවර ගත්තා.\nඑහිදී විපක්ෂ නායක සජිත් ප්‍රේමදාස යොමුකර තිබු ප්‍රශ්නයකට පිළිතුරු ලබාදෙමින් සෞඛ්‍ය අමාත්‍ය පවිත්‍රා වන්නිආරච්චි කියා සිටියේ ඇස්ට්‍රාසෙනෙකා දෙවන මාත්‍රාව වෙනුවට ෆයිසර් එන්නත ලබාදීම පිළිබඳ විද්වත් මණ්ඩලයේ අදහස සහ බෝවන රෝග විද්‍යාත්මක කමිටුවේ නිර්දේශ ඉදිරි සති දෙක තුළ ලබාගැනීමට අපේක්ෂා කරන බවයි.\nඅනතුරුව ඊයේ පාර්ලිමේන්තුවට රජය විසින් ඉදිරිපත් කළ රුපියල් කෝටි විසි දහසක පරිපූරක ඇස්තමේන්තුව විවාදයට ගැනීම ආරම්භ වුණා.\nඉන්ධන මිල ඉහල දැමීමට එරෙහිව ආණ්ඩුවට විරෝධය පළ කරමින් ඊයේ දිනයේත් සමගි ජනබලවේගයේ මන්ත්‍රීවරු රථ පෙලපාලියකින් පාර්ලිමේන්තුවට පැමිණියා.\nයතුරුපැදි අත්ට්‍රැක්ටර්, ත්‍රීරෝද රථ, ලොරි රථ වලින්  විරෝධතා පුවරු ප්‍රදර්ශනය කරමින් ඔවුන් පැමිණියේ පිටකෝට්ටේ පිහිටි සමගි ජනබලවේගයේ පක්ෂ මුලස්ථානය ආසන්නයේ සිටයි.\nජේ්.සී.බී. යන්ත්‍රයක් ද විරෝධතා පා ගමන සඳහා එක්ව තිබූ අතර එහි පාර්ලිමේන්තු මන්ත්‍රී මයන්ත දිසානායක ගමන් කළ කළා.\nහර්ෂණ රාජකරුණා, තුෂාර ඉදුනිල්, හේෂා විතානගේ, චමින්ද විජේසිරි ඇතුළු මන්ත්‍රීවරුන් කිහිපදෙනෙක් යතුරුපැදි වලින් ගමන් කළා.\nඑමෙන්ම, සරත් ෆොන්සේකා, අශෝක් අබේසිංහ, ජේ.සි. අලවතුවල ඇතුළු මන්ත්‍රීවරු පිරිසක් ති්‍රීරෝද රථවලින් ගමන් කළ බවයි අප වාර්තාකරු ප්‍රකාශ කළේ.\nමුජිබර් රහුමාන් මන්ත්‍රීවරයා බස්රථයක් පැදවු අතර ලොරි රථයක් පදවමින් විරෝධතාවට එක්ව සිටියේ පාර්ලිමේන්තු මන්ත්‍රී හර්ෂ ද සිල්වා යි.\nපසුව සමගි ජනබලවේගයේ මන්ත්‍රීවරුන් පිරිස පාර්ලිමේන්තු වටරවුම අසල විරෝධතාවකද නිරත වුණා.\nඅනතුරුව සමගි ජනබලවේගයේ මන්ත්‍රිවරුන් පිරිස පාගමනින් පාර්ලිමේන්තු සංකිර්ණ පිවිසුම් දොරටුව දක්වා පැමිණියේ විරෝධතා පුවරුද ප්‍රදර්ශනය කරමින්.",
       "URL": "https://www.hirunews.lk/275107/සමඟි-ජන-බලවේගයේ-මන්ත්‍රීවරුන්-පාර්ලිමේන්තු-සභා-ගර්භය-තුළ-විරෝධතාවක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1866"
}