{
       "Source": "hirunews",
       "Timestamp": "Monday, 10 July 2023 - 13:28",
       "Headline": "පර්ල් නැවෙන් පීඩාවට පත්වූවන්ට වන්දි ගෙවීම පිළිබඳ වාර්තාවක් ඉල්ලයි",
       "News Content": "එක්ස්ප්‍රස් පර්ල් නෞකාව ගිනි ගැනීමේ සිද්ධියෙන් පීඩාවට පත්වූවන්ට වන්දි ගෙවීම පිළිබඳ පෙත්සම් විභාගය අද (10) මුර්දු ප්‍රනාන්දු, ශිරාන් ගුණරත්න, අචල වෙංගප්පුලි සහ ප්‍රියන්ත ප්‍රනාන්දු යන විනිසුරු මඬුල්ලක් ඉදිරියේ කැඳවනු ලැබුවා.\nමෙහිදී ශ්‍රේෂ්ඨාධිකරණය විසින් නීතිපතිවරයාට නියෝග කරනු ලැබුවේ එක්ස්ප්‍රස් පර්ල් නෞකාව ගිනි ගැනීමේ සිද්ධියෙන් පීඩාවට පත්වූවන්ට වන්දි ගෙවීමේ ක්‍රියාදාමය සහ එහි ප්‍රගතිය පිළිබඳ වාර්තාවක් ඊළඟ නඩු දිනයේ අධිකරණයට ඉදිරිපත් කරන ලෙසයි.\nමෙම සිද්ධියෙන් පීඩාවට පත් වුණු ධීවර ප්‍රජාවට මෙතෙක් වන්දි ලැබී නොමැති බව සඳහන් වුණා අතර ඔවුන්ගේ වන්දි ගෙවීමේ කටයුතු මේ වන විට සිදු කරමින් පවතින බව නීතිපතිවරයා වෙනුවෙන් පෙනී සිටි අතිරේක සොලිසිටර් ජෙනරාල්වරයා කියා සිටියා.\nපංච පුද්ගල ශ්‍රේෂ්ඨාධිකරණ විනිසුරු මඬුල්ල විසින් නියම කරනු ලැබුවේ ධීවරයින්ගේ වන්දි ගෙවීමට ඉක්මනින් පියවර ගන්නා ලෙසත් වන්දි ලබා ගැනීමට අදාළ ඉල්ලීම් සමුද්‍ර දූෂණ වැළැක්වීමේ අධිකාරිය ඇතුළු ආයතන වෙත ඉදිරිපත් කරන ලෙසත්ය.\nවන්දි ගෙවීමට ගෙන ඇති පියවර සම්බන්ධ වාර්තාව සැප්තැම්බර් මස 15 වන දාට පෙර අධිකරණයට ඉදිරිපත් කරන ලෙසත් විනිසුරු මඬුල්ල අතිරේක සොලිසිටර් ජෙනරාල්වරයාට නියෝග කළා.\nඅදාළ පෙත්සම් කැඳවීම ඔක්තෝබර් 05 සහ 06 දිනවල කැඳවීමට නියම කරනු ලැබුවා.",
       "URL": "https://www.hirunews.lk/340707/පර්ල්-නැවෙන්-පීඩාවට-පත්වූවන්ට-වන්දි-ගෙවීම-පිළිබඳ-වාර්තාවක්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=197"
}