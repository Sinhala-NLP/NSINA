{
       "Source": "hirunews",
       "Timestamp": "Friday, 27 May 2022 - 7:43",
       "Headline": "යළ කන්නයේ අස්වනු 50%කින් පහත වැටිය හැකි බවට පුරෝකථනයක්",
       "News Content": "රට තුළ මේ වනවිට පවත්නා සහල් තොග සහ අත්‍යවශ්‍ය ආහාර ද්‍රව්‍ය තොග පිළිබඳව ගණනය කිරීමක් සිදු කරන බව වෙළඳ, වාණිජ සහ ආහාර සුරක්ෂිතතා අමාත්‍යාංශය පවසනවා.\nඅදාළ ගණනය කිරීම් අවසන් කළ පසු රටට අවශ්‍ය ආනයනය කළ යුතු සහල් සහ අත්‍යවශ්‍ය ආහාර ද්‍රව්‍ය තොග පිළිබඳව නිර්ණය කරන බවයි එම අමාත්‍යාංශය සඳහන් කළේ.\nඉදිරියේදී මුහුණදීමට සිදු වන ආහාර අර්බුදය සහ ඊට මුහුණදීමට ඇති සූදානම සහ සැලැස්ම පිළිබඳව ලබන මස 02 වැනි දා ජනාධිපතිවරයා සමඟ විශේෂ සාකච්ඡාවක් පැවැත්වීමටද නියමිත බවයි වෙළඳ, වාණිජ සහ ආහාර සුරක්ෂිතතා අමාත්‍යාංශය සඳහන් කළේ.\nමේ අතර, යල කන්නයේද 50%ක අස්වනු අඩුවීමක් සිදු විය හැකි බව පේරාදෙණි විශ්වවිද්‍යාලයේ කෘෂි විද්‍යා පීඨයේ ජ්‍යෙෂ්ඨ මහාචාර්ය බුද්ධි මාරඹේ පවසනවා.\nඔහු කියා සිටියේ, යළ කන්නයෙන් අඩක් දැනටමත් ගෙවී ගොස් ඇති පසුබිමක ගොවීන් බිම් සකසා වී වගා කටයුතු ආරම්භ කර ඇත්තේ හෙක්ටයාර 325,000 ක පමණක් බවයි.\nමෙරට මාසික පරිභෝජනයට අවශ්‍ය සහල් ප්‍රමාණයවත් මේ වනවිට නිෂ්පාදනය නොවන තත්ත්වයක් උද්ගතව ඇති බව සමගි ජන බලවේගයේ ජාතික සංවිධායක පාර්ලිමේන්තු මන්ත්‍රී තිස්ස අත්තනායක පෙන්වා දෙනවා.\nඔහු මේ බව කියා සිටියේ මහනුවර දී මාධ්‍ය වෙත අදහස් දක්වමින්.",
       "URL": "https://www.hirunews.lk/305398/යළ-කන්නයේ-අස්වනු-50කින්-පහත-වැටිය-හැකි-බවට-පුරෝකථනයක්",
       "Category": "Local News",
       "Parent URL": "https://www.hirunews.lk/local-news.php?pageID=1140"
}