{
       "Source": "hirunews",
       "Timestamp": "Monday, 16 August 2021 - 16:21",
       "Headline": "බන්ධනාගාර තුළ කොවිඩ් ව්‍යාප්තිය පාලනයට නව පියවර රැසක්",
       "News Content": "බන්ධනාගාර තුළ කොවිඩ් ව්‍යාප්තිය පාලනය කිරීම සඳහා නව පියවර ගණනාවක් ගෙන ඇති බව බන්ධනාගාර මාධ්‍ය ප්‍රකාශක බන්ධනාගාර කොමසාරිස් පාලන චන්දන ඒකනායක පවසනවා.\nමාධ්‍ය ප්‍රකාශකවරයා පවසන්නේ බන්ධනාගාර තුළ පවතින අධික තදබදය අවම කර ගැනීම සඳහා බන්ධනාගාර කොමසාරිස්වරයා විසින් නීතිපතිවරයාගෙන් විශේෂ ඉල්ලීමක් කර ඇති බවයි.\nඑම ඉල්ලීමට අනුව නීතිපතිවරයා පොලිස්පතිවරයාට විශේෂ චක්‍රලේඛයක් නිකුත් කර තිබෙනවා.\nඑම චක්‍රලේඛයේ සඳහන් වන්නේ අත්‍යාවශ්‍යම කරුණක් හැරුණුකොට අධිකරණයට ඉදිරිපත් කරන පුද්ගලයන් රිමාන්ඩ් බන්ධනාගාර ගත නොකරන ලෙසයි.\nඇප ලබාදීමට හැකි සෑම අවස්ථාවකදීම ඇප ලබා දෙන ලෙසත් රිමාන්ඩ් බන්ධනාගාරගතව සිටින රැඳවියන්ටත් ඇප ලබා දීමට කටයුතු කරන ලෙසත් එම චක්‍රලේඛයෙන් දන්වා තිබෙනවා.\nමීට අමතරව බන්ධනාගාර තුළ කොවිඩ් 19 රෝගය පැතිරයාම වැළැක්වීම සඳහා තවත් පියවර ගණනාවක් ගෙන ඇති බවයි බන්ධනාගාර මාධ්‍ය ප්‍රකාශකවරයා පවසන්නේ.\nඒ අනුව මේ වන විට බන්ධනාගාර රැඳවියන් 14000ට ආසන්න ප්‍රමාණයකට සයිනොෆාර්ම් එන්නත ලබාදී තිබෙනවා.\nඑමෙන්ම අමුත්තන්ට රැඳවියන් බැලීමට තවදුරටත් නොහැකි අතර බන්ධනාගාර ආපනශාලාවට මුදල් බැර කළ විට රැඳවියන්ට අවශ්‍ය ආහාරපාන ලබා දීමට අවශ්‍ය කටයුතු සූදානම් කර තිබෙනවා.\nනීතිඥවරුන්ට ද බන්ධනාගාර රැඳවියන් මුණගැසීමට තවදුරටත් අවසර නොලැබෙන අතර ලිපි ලේඛන පමණක් බන්ධනාගාර කොමසාරිස් වරයාගේ අවසරය මත ලබා ගත හැකියි.\nනව වැඩ වැඩපිළිවෙළ යටතේ සෑම බන්ධනාගාර රැඳවියෙකුටම සතියකට වතාවක් සිය නිවැසියන්ට කතා කිරීම් සඳහා දුරකථන පහසුකම් සලසා දී ඇති අතර කොවිඩ් ආසාදනයට ලක්වන රැඳවියන් අඹේපුස්ස අඟුණකොළපැලැස්ස වටරැක පල්ලෙකැලේ අයියකච්චි යන එළිමහන් බන්ධනාගාර නිරෝධායන මධ්‍යස්ථාන වෙත යැවීමටත් කටයුතු සලසා තිබෙනවා.",
       "URL": "https://www.hirunews.lk/279854/බන්ධනාගාර-තුළ-කොවිඩ්-ව්‍යාප්තිය-පාලනයට-නව-පියවර-රැසක්",
       "Category": "Local News",
       "Parent URL": "https://www.hirunews.lk/local-news.php?pageID=1750"
}