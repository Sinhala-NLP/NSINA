{
       "Source": "hirunews",
       "Timestamp": "Thursday, 13 January 2022 - 17:01",
       "Headline": "ඉදිරි දින කිහිපය තුල ගෑස් හිඟය මගහැරවීමට ලිට්‍රෝ සමාගමෙන් අපේක්ෂා (වීඩියෝ සහ ඡායාරූප)",
       "News Content": "ඉදිරි දින කිහිපය තුළ දැනට පවතින ලිට්‍රෝ ගෑස් ඉල්ලුම සැපිරීමට හැකිවනු ඇතැයි එම සමාගම අපේක්ෂා කරන බව ජනාධිපති මාධ්‍ය අංශය පවසනවා.\nජනාධිපති ගෝඨාභය රාජපක්ෂ කෙරවලපිටියේ පිහිටි ලිට්‍රෝ ගෑස් පර්යන්තයේ හදිසි නිරික්ෂණයකට ලක්වීම පිළිබඳ නිවේදනයක් නිකුත් කරමිනුයි ඔවුන් මේබව සඳහන් කළේ.\nසමාගමේ සභාපති තෙෂාර ජයසිංහ මෙහිදී ප්‍රකාශකර ඇත්තේ ලිට්‍රෝ ගෑස් සමාගමට අයත් හම්බන්තොට පර්යන්තයේ මෙහෙයුම් සහ ගෑස් පර්යේෂණය සඳහා ආයතනයක් පිහිටුවීම මෙම වසර තුල සිදුකරන බවයි.\nජනාධිපති ගෝඨාභය රාජපක්ෂගේ නිරීක්ෂණයට අද පෙරවරුවේ ලිට්‍රෝ ගෑස් පර්යන්තය නිරීක්ෂණයට ලක්වූ අතර පර්යන්තයේ ප්‍රධාන මෙහෙයුම් මැදිරියට පැමිණි ජනාධිපතිවරයා නෞකාවේ සිට ගොඩබිමට ගෑස් රැගෙන ඒම සහ ගබඩා කිරීම දක්වා ක්‍රියාවලිය විමසා බලා තිබෙනවා.\nටොන් 2000 බැගින් වූ ගබඩා ටැංකි හතරක් පර්යන්තය සතු වන අතර ගෑස් ටොන් 8000ක සංචිතයක් දෛනිකව පවත්වාගෙන යනු ලබනවා.\nලිට්‍රෝ සමාගමේ මාසික ගෑස් සැපයුම ටොන් 30000ක්.\nඒ සඳහා මාසිකව නෞකා 07කින් ගෑස් රැගෙන එන අතර බවුසර් රථ මගින් කර්මාන්තශාලා වෙත ගෑස් බෙදාහැරීමත් සිලින්ඩර් සඳහා ගෑස් පිරවීමත් කෙරවලපිටිය පර්යන්තයේ දී සිදු කෙරෙනවා.\nඅලෙවි නියෝජිත ආයතන 42ක් සහ වෙළෙඳ ආයතන 12000ක් මගින් රට පුරා ලිට්‍රෝ ස් බෙදාහැරීම සිදු කරන බවයි එම  සමාගම පවසන්නේ.\nපසුගිය දින කිහිපය තුළ දෛනිකව ගෑස් සිලින්ඩර 70000 – 80000ත් අතර ප්‍රමාණයක් රට පුරා බෙදාහැර ඇති අතර ඉදිරි දින කිහිපය තුළ දැනට පවතින ලිට්රෝ ගෑස් ඉල්ලුම සැපිරීමට හැකි වනු ඇති බවටයි සමාගම අපේක්ෂා කරන්නේ.\nගෑස් ගබඩා ටැංකි පරිශ්‍රය සහ පිරවුම් අංගණය නිරීක්ෂණය කළ ජනාධිපතිවරයා ආයතනයේ සේවක පිරිස සමග සාකච්ඡා කරමින් තොරතුරු විමසා බලා තිබෙනවා.\nමේ අතර අද (13) උදෑසන ලිට්‍රෝ ගෑස් සමාගමේ සභාපති ධුරයෙන් ඉවත් කෙරුණු තෙෂාර ජයසිංහ නැවතත් එම ධුරයට පත් කිරීමට සූදානම් වන බවට තොරතුරු වාර්තා වනවා.\nඒ මුතුරාජවෙල මාබිම ලිට්‍රෝ අංගනයේ ජනාධිපති ගෝඨාභය රාජපක්ෂ අද පෙරවරුවේ සිදු කළ හදිසි නිරීක්ෂණ චාරිකාවෙන් අනතුරුවයි.\nමෙම නිරීක්ෂණ චාරිකාවේ දී ලිට්‍රෝ සභාපති තෙෂාර ජයසිංහ ජනාධිපති ගෝඨාභය රාජපක්ෂ මුණ ගැසී තිබෙනවා.\nඑහිදී මේ තනතුරු මාරුව සම්බන්ධයෙන් සාකච්ඡා වී ඇති අතර, ජනාධිපතිවරයා එහිදී පවසා ඇත්තේ මේ සම්බන්ධයෙන් තමන් නිසි අයුරින් දැනුවත් කර නොමැති බවයි.\nඒ අනුව නැවතත් තෙෂාර ජයසිංහ වෙත සභාපති ධුරය පවරන ලෙස මුදල් අමාත්‍යාංශ ලේකම්වරයාට ජනාධිපතිවරයා උපදෙස් දී ඇති බවටයි වාර්තා වන්නේ.\nඒ අනුව මේ වන විට අදාළ පත්වීම අවලංගු කිරීමේ ලිපිය මුදල් අමාත්‍යාංශයේ සැකසෙමින් පවතින බවත් වාර්තා වනවා.\nසංයුතිය වෙනස් කළ ගෑස් ගෙන්වා දිවයින පුරා බෙදා හැරීම හේතුවෙන් පසුගිය දිනවල දිවයින පුරා ගෑස් ළිප් පුපුරා යෑම් ඇතුළු ගෑස් ආශ්‍රිත සිදුවීම් විශාල සංඛ්‍යාවක් වාර්තා වුණා.\nමෙම සිදුවීම් සම්බන්ධයෙන් ජනතාව නිසි අයුරින් දැනුවත් නොකිරීම සහ දිගින් දිගටම සභාපතිවරයාගෙන් සිදු කළ ප්‍රශ්න කිරීම් හමුවේ මාධ්‍ය මග හැර සිටීම හේතුවෙන් ඔහු දැඩි අප්‍රසාදයට ලක් වුණා.\nඅද පෙරවරුවේ ආරංචි මාර්ග සඳහන් කළේ තෙෂාර ජයසිංහගේ ඉවත් වීම හරහා හිස්වන සභාපති ධුරයට රේණුක පෙරේරා පත් කෙරුණු  බවයි.",
       "URL": "https://www.hirunews.lk/293925/ඉදිරි-දින-කිහිපය-තුල-ගෑස්-හිඟය-මගහැරවීමට-ලිට්‍රෝ-සමාගමෙන්-අපේක්ෂා-වීඩියෝ-සහ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1426"
}