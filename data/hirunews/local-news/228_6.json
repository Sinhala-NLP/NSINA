{
       "Source": "hirunews",
       "Timestamp": "Thursday, 29 June 2023 - 8:50",
       "Headline": "පාසල් සිසුන් පිරිසක් රන් මාල සොරකරුවෙක් අල්ලා දෙයි",
       "News Content": "රාජ්‍ය ආයතනවලට ගොස් සාරි අලෙවි කිරීම ව්‍යාපාරයක නිරත කාන්තාවකගේ ගෙළ බැදි මාලය කොල්ල කෑ පුවතක් මතුගම ප්‍රදේශයෙන් වාර්තා වී තිබෙනවා.\nඅදාළ කාන්තාව වයස අවුරුදු 16ක් වන සිය දියණිය සමඟ පසුගිය 27 වැනිදා පාගමනින් ගමන් කරමින් සිටියදී මෙසේ ඇගේ මාලය කොල්ලකරුවා විසින් කඩාගෙන ගොස් අති බවයි වාර්තා වන්නේ.\nකෙසේ වෙතත් රන් මාලයක් කොල්ලකා පලා යමින් සිටි කොල්ලකරුවා පහසුවෙන් අත්අඩංගුවට ගැනීමට පාසල් සිසුන් පිරිසකගේ සහාය හේතුවෙන් හැකියාව ලැබුණු බවයි මතුගම පොලිසිය සඳහන් කළේ.\nපොලිසිය පවසා සිටියේ කොල්ලකරු රන් මාලය කඩාගෙන යනවිට ඇය කෑ ගසා ඇති අතර මාර්ගයේ රැඳී සිටි පාසල් සිසුන් පිරිසක් කිලෝ මීටරයක් පමණ දුරක් කොල්ලකරුගේ පස්සෙන් පන්නා ඇති බවයි.\nසිසුන්ගෙන් බේරීම සඳහා කොල්ලකරු අතරමඟ ඇති කැලෑබද ප්‍රදේශයක සැඟව ඇති අතර මතුගම පොලිසියට ලද ඇමතුමකට අනුව වහාම ක්‍රියාත්මක වන පරිදි පොලිසිය එම ස්ථානයට පැමිණ අදාළ සැකකරුවා අත්අඩංගුවට ගෙන ඇති බවයි අප ප්‍රාදේශීය වාර්තාකරු සඳහන් කළේ.\nසැකකරු වයස අවුරුදු 31ක් වන කතරගම යුද හමුදා කඳවුරේ සේවයේ නියුතු සෙබළෙක් බවයි වාර්තා වන්නේ.\nඑම රන් මාලය සිසුන්ට බියේ පලායන විට ඔහු මාර්ගය අයිනේ ඇති විදුලි කණුවක් අසලට විසිකර ඇති අතර ප්‍රශ්න කිරීම්වලින් හෙළිවූ තොරතුරු මත රන් මාලය ඊයේ (28) සොයාගෙන තිබෙනවා.",
       "URL": "https://www.hirunews.lk/339428/පාසල්-සිසුන්-පිරිසක්-රන්-මාල-සොරකරුවෙක්-අල්ලා-දෙයි",
       "Category": "Local News",
       "Parent URL": "https://www.hirunews.lk/local-news.php?pageID=228"
}