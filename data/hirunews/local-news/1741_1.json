{
       "Source": "hirunews",
       "Timestamp": "Saturday, 21 August 2021 - 7:44",
       "Headline": "ලබන 30 වනදා දක්වා පොදු ප්‍රවාහන සේවා නැහැ - ආයතන ප්‍රධානීන්ගේ ඉල්ලීම මත බස් යෙදවීමට සූදානම්",
       "News Content": "දිවයින පුරා මේ වන විට නිරෝධායන ඇදිරි නීතිය ක්‍රියාත්මකයි.\nජනාධිපති ගෝඨාභය රාජපක්ෂ විසින් මුළු දිවයිනට ම බල පැවැත්වෙන පරිදි ඊයේ (20) රාත්‍රී 10 සිට නිරෝධායන ඇදිරි නීතිය පනවනු ලැබූ අතර එය මේ මස 30 වන දා අලුයම 4ට අවසන් වීමට නියමිත යි.\nනිරෝධායන ඇඳිරි නීතිය ක්‍රියාත්මක ලබන 30 වන දා දක්වා පොදු ප්‍රවාහන කටයුතු සිදු නො කරන බව ප්‍රවාහන රාජ්‍ය අමාත්‍ය දිලුම් අමුණුගම ප්‍රකාශ කළා.\nකෙසේ වෙතත්, අත්‍යාවශ්‍ය සේවා සඳහා ප්‍රවාහන කටයුතු අවශ්‍ය නම්, ආයතන ප්‍රධානියාගේ දැනුම්දීම මත එම ආයතනවලට පමණක් ශ්‍රී ලංගම බස් රථ ලබාදීමට කටයුතු කරන බවයි ඔහු කියා සිටියේ.\nමේ අතර, නිරෝධායන ඇඳිරි නීතිය ක්‍රියාත්මක කළ කාලය තුළ පෑලියගොඩ මැනිං වෙළදපොළ වෙත රැගෙන එන එළවළු තොග බෙදා හැරීම සඳහා නිසි ක්‍රමවේදයක් සකස් කර නොමැති බවට මැනිං පොදු වෙළදපළ හා ඒකාබද්ධ ආර්ථික මධ්‍යස්ථාන සංගමය චෝදනා කරනවා.\nඑසේම අත්‍යාවශ්‍ය ආහාර ද්‍රව්‍ය ආනයනකරුවන්ගේ සහ තොග වෙළඳුන්ගේ සංගමයේ ලේකම් ජී.එස්. එලමිනාදන් ප්‍රකාශ කළේ කොළඹ, පිටකොටුව ආශ්‍රිත ව තොග වෙළදසැල් මෙම කාලසීමාව තුළ වසා දැමීම සම්බන්ධයෙන් මේ වන තෙක් තීරණයක් ගෙන නොමැති බවයි.\nඒ අනුව වෙළද අමාත්‍ය ආචාර්ය බන්දුල ගුණවර්ධන අද එම සංගමයේ සාමාජිකයින් හමුවීම සඳහා පිටකොටුවට පැමිණීමට ද නියමිත වනවා.\nමේ අතර ගත වූ පැය 24 තුළ නිරෝධායන ඇඳිරි නීතිය උල්ලංඝණය කළ 186 දෙනෙකු අත්අඩංගුවට ගෙන තිබෙනවා.",
       "URL": "https://www.hirunews.lk/280227/ලබන-30-වනදා-දක්වා-පොදු-ප්‍රවාහන-සේවා-නැහැ-ආයතන-ප්‍රධානීන්ගේ-ඉල්ලීම-මත-බස්-යෙදවීමට-සූදානම්",
       "Category": "Local News",
       "Parent URL": "https://www.hirunews.lk/local-news.php?pageID=1741"
}