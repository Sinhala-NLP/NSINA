{
       "Source": "hirunews",
       "Timestamp": "Sunday, 05 December 2021 - 8:24",
       "Headline": "විදුලි විසන්ධි වීම් අවම කර ගැනීමට විදුලි ඉංජිනේරු වෘත්තීය සමිතිවලින් යෝජනාවක්",
       "News Content": "රට තුළ විදුලි විසන්ධි වීම් අවම කර ගැනීම සඳහා අඩු වියදම් බලාගාර ස්ථාපිත කිරීමට වහා පියවර ගත යුතු බව විදුලි ඉංජිනේරු වෘත්තීය සමිති පවසනවා.\nඔවුන් පෙන්වා දෙන්නේ රටේ අවශ්‍යතාවයට ප්‍රමාණවත් විදුලි ජනනයක් ඇති කිරීම ගැටලු සහගතවීමේ අවදානමක් පවතින බවයි.\nපසුගිය 03 වැනිදා මුළු දිවයිනටම සිදුවූ විදුලි බිඳ වැටීමෙන් පසු නොරොච්චෝලේ බලාගාරයේ අක්‍රීය වී ඇති ජනන යන්ත්‍ර 2 යථා තත්ත්වයට පත් කරන තෙක් සවස 6ත් රාත්‍රී 9.30ත් අතර පැයක කාලයක් ඇතැම් ප්‍රදේශවලට විදුලි සැපයුම සීමා කිරීමට සිදුවන බව විදුලි බල අමාත්‍යංශය ඊයේ (04) නිවේදනය කළා.\nලංකා විදුලි බල මණ්ඩලයේ ජ්‍යෙෂ්ඨ ඉංජිනේරු සංගමයේ මාධ්‍ය ප්‍රකාශක නන්දික පතිරගේ හිරු ප්‍රවෘත්තී අංශයට කියා සිටියේ, එලෙස විදුලි සැපයුම සීමා කිරීමට සිදුව ඇත්තේ එක් ප්‍රධාන බලාගාරයක් අක්‍රීය වූ සැනින් රටේ අවශ්‍යතාවයට සරිලන පරිදි විදුලිය ලබාදීම ගැටලු සහගතවීම හේතුවෙන් බවයි.",
       "URL": "https://www.hirunews.lk/290051/විදුලි-විසන්ධි-වීම්-අවම-කර-ගැනීමට-විදුලි-ඉංජිනේරු-වෘත්තීය-සමිතිවලින්-යෝජනාවක්",
       "Category": "Local News",
       "Parent URL": "https://www.hirunews.lk/local-news.php?pageID=1516"
}