{
       "Source": "hirunews",
       "Timestamp": "Saturday, 07 January 2017 - 13:07",
       "Headline": "සහල් අතිරික්තයක් තිබියදී රජය ගත් ක්‍රියාමාර්ගය වැරදී. - සමස්ත ලංකා ගොවිජන සම්මේලනයෙන් චෝදනා",
       "News Content": "රටේ සහල් අතිරික්තයක් පැවතිය දී ආනයනික සහල් සදහා පනවා ඇති බදු අඩු කිරීමට රජය ගෙන ඇති තීරණය මගින් දේශීය ගොවීන්ට ගැටලු රැසකට මුහුණදීමට සිදුවන බව සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න පවසනවා.\nනියගය හේතුවෙන් ඉහළ ගිය සහල් මිල ඉහළ ගොස් ඇති බැවින් ජනතාවට සහන සැලසීමේ අරමුණින් ආනයනික සහල් සදහා බදු අඩු කිරීමට රජය ඊයේ මධ්‍යම රාත්‍රියේ සිට තීරණය කර තිබුණා.\nමුදල් අමාත්‍යාංශය නිකුත් කළ නිවේදනයේ සදහන් වන්නේ අමාත්‍ය මණ්ඩල අනුකාරක සභාව වෙළදපොලේ පවතින සහල් මිල සම්බන්ධයෙන් පුළුල් ලෙස සාකච්ඡා කිරීමෙන් අනතුරුව මෙම තීරණයට එළඹි බවයි.\nඒ අනුව සහල් කිලෝග්‍රැම් එකක් ආනයනය කිරීම සදහා පනවා තිබූ රුපියල් 50 ක වූ රේගු බද්ද සියයට 15 ක් වූ එකතු කළ අගය මත බද්ද 7 යි දශම 5 ක මට්ටමේ පැවති වරාය හා ගුවන්තොටුපල බද්ද සියයට 2 ක් වූ ජාතිය ගොඩනැගීමේ බද්ද ඉවත් කෙරුණ.\nසියලු බදු වෙනුවට ආනයනික සහල් කිලෝග්‍රෑම් එකකට රුපියල් 15ක විශේෂ වෙළද භාණ්ඩ බද්දයක් අය කරනු ඇති.\nසම්බා, නාඩු සහ රතු කැකුළු සහල් සඳහා මෙම බද්ද අය කෙරෙන අතර, බාස්මතී සහල් වලට අදාළ සහනය හිමි නොවන බවයි මුදල් අමාත්‍යාංශය සඳහන් කළේ.",
       "URL": "https://www.hirunews.lk/151499/සහල්-අතිරික්තයක්-තිබියදී-රජය-ගත්-ක්‍රියාමාර්ගය-වැරදී-සමස්ත-ලංකා-ගොවිජන-සම්මේලනයෙන්-චෝදනා",
       "Category": "Local News",
       "Parent URL": "https://www.hirunews.lk/local-news.php?pageID=4720"
}