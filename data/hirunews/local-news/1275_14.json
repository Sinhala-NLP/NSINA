{
       "Source": "hirunews",
       "Timestamp": "Wednesday, 23 March 2022 - 19:57",
       "Headline": "නාවල ඉන්ධන පිරවුම්හල කොල්ලකෑමේ සිද්ධියට දෙදෙනෙකු අල්ලයි - සොත්ති උපාලිගේ පුතාත් ඒ අතර",
       "News Content": "දිවයිනේ ප්‍රදේශ රැසක ගෑස් අලෙවි මධ්‍යස්ථාන රැසක් අදත් වසා තිබුණු අතර ගෑස් අලෙවිසැල් ඉදිරිපිට දිගු පෝලිම් පැවති බව අප වාර්තාකරුවන් සඳහන් කළා.\nඑසේම, දිවයින පුරා ඉන්ධන පිරවුම්හල්වලත් අද දිගු පෝලිම් දක්නට ලැබුණා.\nමින්නේරිය ඇතුලු ඇතැම් ඉන්ධන පිරවුම් හල්වලින් නොසන්සුන්තාවයන් වාර්තා වූ අතර ඔරුගොඩවත්ත ප්‍රදේශයේ භූමිතෙල් පෝලිමක අලුයම 2සිට රැඳී සිටි කාන්තාවක් පෙරවරු 10ට පමණ සිහිසුන්ව බිම ඇද වැටීම ද වාර්තා වුණා.\nමේ අතර, පාරිභෝගිකයන්ට ඉන්ධන අවසන් බව පවසා වැඩිමිලට අලෙවි කිරීම සඳහා භූමිතෙල් ලීටර් 5,000 ක් සඟවාගෙන සිටි අනුරාධපුර ඉන්ධන පිරවුම්හලක හිමිකාරිත්වය දරණ දෙදෙනෙකු සහ එහි කළමනාකාරිනිය හෙට අධිකරණයට කැඳවා තිබෙනවා.\nඑසේම, නාවල ප්‍රදේශයේ ඉන්ධන පිරවුම්හලක් පසුගිය 16 වනදා කොල්ලකෑ සිද්ධියට සැකකරුවන් දෙදෙනෙකු අත්අඩංගුවට ගෙන තිබුණා.\nඒ අතර සිටින ගයියා හෙවත් චිරන්ත ගයාන් නමැති අත්අඩංගුවට ගත් එහි ප්‍රධාන සැකකරු සංවිධානාත්මක අපරාධකරුවෙකු වූ සොත්ති උපාලිගේ පුත්‍රයෙක්.",
       "URL": "https://www.hirunews.lk/300220/නාවල-ඉන්ධන-පිරවුම්හල-කොල්ලකෑමේ-සිද්ධියට-දෙදෙනෙකු-අල්ලයි-සොත්ති-උපාලිගේ-පුතාත්-ඒ-අතර",
       "Category": "Local News",
       "Parent URL": "https://www.hirunews.lk/local-news.php?pageID=1275"
}