{
       "Source": "hirunews",
       "Timestamp": "Monday, 28 February 2022 - 7:33",
       "Headline": "අදත් පැය 5කට වැඩි විදුලි කප්පාදුවක් (වීඩියෝ)",
       "News Content": "කලාප 8ක් සඳහා පැය 5යි විනාඩි 15ක කාලයක් අද විදුලිය කප්පාදු කිරීමට නියමිතයි.\nඑමෙන්ම, තවත් කලාප 3කට පැය 4යි විනාඩි 40ක කාලයක් විදුලිය කප්පාදු කෙරෙන බවයි මහජන උපයෝගීතා කොමිසම සඳහන් කළේ.\nඉන්ධන නොමැතිවීම හේතුවෙන් ලංකා විදුලිබල මණ්ඩලය කළ ඉල්ලීමක් අනුව P, Q, R, S, T, U, V, සහ W යන කලාපවලට පැය 5යි විනාඩි 15ක කාලයක් සහ A, B, C කලාප සඳහා පැය 4යි විනාඩි 40ක කාලයක් විදුලිය කප්පාදු කෙරෙනු ඇති.\nමේ අතර, පෙට්‍රල් මෙට්‍රික් ටොන් 38,300ක් සහිතව මෙරටට ළඟා වූ නෞකාවේ පෙට්‍රල් තොග ගොඩබෑම අද (28) සිදු කෙරෙනවා.\nඉන්ධන සැපයීමේදී පොදු ප්‍රවාහන සේවා සඳහා ප්‍රමුඛතාව ලබාදෙන ලෙස ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න රජයෙන් ඉල්ලීමක් කරනවා.\nකෙසේ වෙතත්, ලංකා ගමනාගමන මණ්ඩලයේ සභාපති කිංස්ලි රණවක ප්‍රකාශ කළේ පොදු ප්‍රවාහන සේවා සඳහා ප්‍රමාණවත් ලෙස ලංගම බස් රථ යෙදවීමට කටයුතු කරන බවයි.\nඑමෙන්ම ලංගමයේ ඩිපෝ සතුව ප්‍රමාණවත් ඉන්ධන සංචිත පවතින බවද ඔහු කියා සිටියා.",
       "URL": "https://www.hirunews.lk/298244/අදත්-පැය-5කට-වැඩි-විදුලි-කප්පාදුවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1328"
}