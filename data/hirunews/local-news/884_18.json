{
       "Source": "hirunews",
       "Timestamp": "Wednesday, 07 September 2022 - 18:47",
       "Headline": "කේම්බ්‍රිජ් පෙදෙස ජනපති නිවසට බලහත්කාරයෙන් ඇතුළු වූ තිදෙනකුට ඇප",
       "News Content": "ජනාධිපති රනිල් වික්‍රමසිංහ ගේ කොළඹ ක්‍රේම්බ්‍රිජ් පෙදෙසේ පිහිටි පෞද්ගලික නිවස ගිනි තැබීම සම්බන්ධයෙන් රක්ෂිත බන්ධනාගාර ගත කර සිටින සැකකරුවන් හය දෙනෙක් ලබන 21 දක්වා තවදුරටත් රක්ෂිත බන්ධනාගාර ගත කරන ලෙස කොටුව මහේස්ත්‍රාත් තිළිණ ගමගේ අද (07) නියෝග කළා.\nඑමෙන්ම මහේස්ත්‍රාත්වරයා මෙහිදී නියෝග කළේ එම සිද්ධිය සම්බන්ධයෙන් රක්ෂිත බන්ධනාගාර ගතව සිටින පළමු දෙවන සහ තෙවන සැකකරු ඇප මත මුදා හරින ලෙසයි.\nසැකකරුවන්ට ඇප ලබා දෙන ලෙස ඔවුන් වෙනුවෙන් දීර්ඝ කරුණු දැක්වීමක් සිදු කරමින් නීතිඥ මඩුල්ල සිදු කළ ඉල්ලීම සලකා බැලූ මහේස්ත්‍රාත්වරයා නියෝග කළේ ඔවුන් දීර්ඝ කාලයක් රක්ෂිත භාරයේ සිටීම සලකා බලමින් ඇප මත මුදා හරින ලෙසයි.\nඔවුන් එක් අයෙකු රුපියල් ලක්ෂ පහක ශරීර ඇප දෙකක් මත මුදා හරින ලෙසත් එයින් එක් ඇපකරුවෙක් ලගම ඥාතියෙකු විය යුතු බවටත් ඇපකරුවන්ගේ පදිංචි සහතික ඉදිරිපත් කළ යුතු බවටත් වැඩිදුරටත් නියෝග කළා.\nමෙලෙස ඇප මත මුදා හරින ලෙස නියෝග කරනු ලැබුවේ ජාඇල, ගල්කිස්ස සහ ගාල්ල ප්‍රදේශවල පදිංචි නාලක සෞම්‍යජිත් පෙරේරා, සඳුන් කුමාර, මෙලන් ලියනගේ යන සැකකරුවන් තිදෙනායි.\nජනාධිපති රනිල් වික්‍රමසිංහගේ පුද්ගලික නිවසට ඇතුළු වී විදේශ මත්පැන් බෝතල් පිටතට ගෙනා බවට රක්ෂිත බන්ධනාගාර ගත කර සිටි සැකකරු හඳුනා ගැනීමේ පෙරට්ටුවක් සදහා ඉදිරිපත් කළ අතර සාක්ෂිකරු විසින් ඔහු හඳුනාගනු ලැබුවා.\nජනාධිපතිවරයාගේ නිවසට අයුතු ඇතුළු වීමක් සිදු කරමින්, සොරකම් කළ විදේශ මත්පැන් බෝතලයක් සමග ඡායාරූප ගෙන සමාජ මාධ්‍ය ඔස්සේ මුදා හරින ලද සැකකරු සහ මත්පැන් බෝතල් පිටතට ගෙනා බව පැවැසෙන සැකකරු ද ඇතුළුව සැකකරුවන් හය දෙනෙක් රක්ෂිත බන්ධනාගාර ගත කෙරුණා.\nමෙම සිද්ධිය සම්බන්ධයෙන් විමර්ශන අවසන් නැති බවත් එතෙක් සැකකරුවන් රක්ෂිත බන්ධනාගාර ගත කරන ලෙසත් අපරාධ පරීක්ෂණ දෙපාර්තමේන්තුව මෙහි දී අධිකරණයට කරුණු දක්වා සිටියා.",
       "URL": "https://www.hirunews.lk/314803/කේම්බ්‍රිජ්-පෙදෙස-ජනපති-නිවසට-බලහත්කාරයෙන්-ඇතුළු-වූ-තිදෙනකුට-ඇප",
       "Category": "Local News",
       "Parent URL": "https://www.hirunews.lk/local-news.php?pageID=884"
}