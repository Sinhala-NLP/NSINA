{
       "Source": "hirunews",
       "Timestamp": "Tuesday, 09 March 2021 - 15:49",
       "Headline": "ඝාතනය කළ පසු, කුරුවිට තරුණියගේ හිස වෙන්කර ඇති බව හෙළිවේ",
       "News Content": "පසුගිය 1 වනදා කොළඹ - වේල්ල වීථියේ බෑගයකින් සිරුර සොයා ගත් තරුණියගේ හිස සිරුරෙන් වෙන් කර ඇත්තේ ඇය ඝාතනය කිරීමෙන් පසුව බව පශ්චාත් මරණ පරීක්ෂණයෙන් අනාවරණ වී තිබෙනවා.\nබුත්තල උප පොලිස් පරීක්ෂකවරයා අතින් ඝාතනයට ලක්වූ මෙම තරුණියගේ මවගේ සහ සහෝදරයාගේ ඩී.එන්.ඒ පරීක්ෂණවලින් ඇයගේ අනන්‍යතාව තහවුරු කරගැනීමෙන් අනතුරුවයි අද දිනයේදී සිරුර සම්බන්ධයෙන් පශ්චාත් මරණ පරීක්ෂණය සිදුකරනු ලැබුවේ.\nපොලිස් මාධ්‍ය ප්‍රකාශක, නියෝජ්‍ය පොලිස්පති අජිත් රෝහණ පොලිස් මූලස්ථානයේ අද පැවති මාධ්‍ය හමුවකට එක්වෙමින් කියා සිටියේ ඇයගේ මරණය සිදුව ඇත්තේ අවසන් වරට ආහාර ගෙන පැය දෙකත්, 3ත් අතර කාලයකදී බවයි.\nකෙසේ වෙතත් ඇයගේ හිස මෙතෙක් සොයාගැනීමට නොහැකිවීම නිසා මරණයට හේතුව මෙතෙක් ප්‍රකාශ කළ නොහැකි බවද ඔහු වැඩිදුරටත් ප්‍රකාශ කළා.\nමේ අතර පශ්චාත් මරණ පරික්ෂණය සිදුකිරීමෙන් අනතුරුව තරුණියගේ දේහය ඇයගේ ඥාතීන් වෙත අවසන් කටයුතු සිදුකිරීම සඳහා අද පස්වරුවේ භාරදීමට කටයුතු කර තිබෙනවා. ඇයගේ සොහොයුරා ඇතුලු පිරිසක් දේහය භාරගැනීම සඳහා පොලිස් මෘත ශරීරාගාරය වෙත පැමිණ සිටි බවයි පොලිසිය වැඩිදුරටත් සඳහන් කළේ.\nමේ අතර කිලිනොච්චිය - අම්බාල්කුලම වැවේ තිබී කාන්තා මළ සිරුරක් අද උදෑසන සොයාගෙන තිබෙනවා.\nප්‍රදේශවාසියෙකු ලබාදුන් තොරතුරකට අනුව මෙම මළ සිරුර සොයාගත් බවයි පොලීසිය සඳහන් කළේ. වැව ආසන්නයේ තිබූ බෑගයක තිබී මියගිය තැනැත්තියගේ බවට සැකකෙරෙන ජාතික හැඳුනුම්පතක් හමුව තිබෙනවා.",
       "URL": "https://www.hirunews.lk/264828/ඝාතනය-කළ-පසු-කුරුවිට-තරුණියගේ-හිස-වෙන්කර-ඇති-බව-හෙළිවේ",
       "Category": "Local News",
       "Parent URL": "https://www.hirunews.lk/local-news.php?pageID=2099"
}