{
       "Source": "hirunews",
       "Timestamp": "Saturday, 31 October 2020 - 16:27",
       "Headline": "බස්නාහිරින් පිට පළාත්වලට ගිය 454 දෙනෙකු නිරෝධායනයට (වීඩියෝ)",
       "News Content": "නිරෝධායන ඇඳිරි නීතිය පනවා ඇති බස්නාහිර පළාතෙන් සහ කුලියාපිටියේ ඇඳිරි නීතිය පනවා ඇති ප්‍රදේශවලින් පසුගියදා බැහැරට ගිය පුද්ගලයින් 454 දෙනෙකු හඳුනාගෙන ඔවුන් නිරෝධායනයට ලක් කිරීමට පියවර ගෙන තිබෙනවා.\nපොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ පොලිස් මූලස්ථානයේ අද පස්වරුවේ පැවති තිබූ මාධ්‍ය හමුවකට එක්වෙමින් කියා සිටියේ මීට අදාළ ඡායාරූප සමාජ මාධ්‍ය ඔස්සේ ප්‍රසිද්ධ කළ පුද්ගලයන් සෙවීම සඳහාද වෙනම විමර්ශනයක් ක්‍රියාත්මක බවයි.\nඑලෙස නිරෝධායනයට යොමු කළ 326 දෙනෙකු මඩකලපුව දිස්ත්‍රික්කයෙන්ද, තංගල්ල ප්‍රදේශයෙන් 34 දෙනෙකු හඳුනාගෙන ඇති අතර, අම්පාර ප්‍රදේශයෙන් 35 දෙනෙකු සොයාගැනුනා. බණ්ඩාරවෙලින් 27 දෙනෙකු, මාතරින් 20 දෙනෙකු, යාපනය සහ නුවරඑළියෙන් හයදෙනෙකු බැගින්ද මෙලෙස නිරෝධායනයට යොමුකර තිබෙනවා.\nමේ අතර පොලිස් මාධ්‍ය ප්‍රකාශක, නියෝජ්‍ය පොලිස්පති අජිත් රෝහණ සදහන් කළේ පවුල් 25,000කට අයත් පුද්ගලයින් 67,000ක් මේ වන විට ස්වයං නිරෝධායනයට ලක් කර ඇති බවයි.\nඑමෙන්ම වැල්ලවත්ත, මට්ටක්කුලිය යන ප්‍රදේශවල රැකියාවන් හි නිරතව සිටි පිරිසක් ඊයේ හැටන් - දික්ඔය, නෝවුඩ් සහ කොටගල යන ප්‍රදේශවලට පැමිණ සිටින බවට ප්‍රදේශවාසීන් විසින් පොලිස් නිලධාරීන්ට දැනුවත් කිරීමෙන් පසුව ඔවුන් ද නිරෝධායනයට යොමුකර තිබෙනවා.\nමේ අතර වැඩබලන පොලිස්පතිවරයා, පළාත් භාර ජ්‍යෙෂ්ඨ නියෝජ්‍ය පොලිස්පතිවරුන් ඇතුලු උසස් පොලිස් නිලධාරීන් දැනුවත් කර ඇත්තේ මෙලෙස බැහැරට ගොස් නිරෝධායනයට ලක් කරන පුද්ගලයින් සම්බන්ධයෙන් පොලිස් ස්ථාන මට්ටමින් වාර්තාවක් ලබාගෙන තමන්ට ලබාදෙන ලෙසයි.\nඔවුන් නවාතැන් ගෙන සිටින සංචාරක බංගලා, රජයේ සහ පෞද්ගලික නිවාඩු නිකේතන, හෝටල් හෝ නවාතැන්පලවල් පිළිබඳව තොරතුරු ඊට ඇතුළත් කළ යුතුයි. එසේම මෙලෙස නිරෝධායනයට ලක් කෙරෙන පුද්ගලයෙකු බලහත්කාරයෙන් පිටත්ව යාමට උත්සාහ කළහොත් ඔවුන්ට එරෙහිව නිරෝධායන නීතිය යටතේ කටයුතු කරන ලෙසටද වැඩබලන පොලිස්පතිවරයා දැනුම්දී තිබෙනවා.\nඑමෙන්ම පසුගියදා සෞඛ්‍ය අමාත්‍යාංශය විසින් නිකුත් කළ නිරෝධායන නීති අතර, ගැසට් පත්‍රයේ සඳහන් කරුණු උල්ලංඝනය කළ 39 දෙනෙකු ඊයේ අත්අඩංගුවට ගෙන තිබෙනවා.\nමුව ආවරණ පැළඳ නොසිටි සහ දුරස්ථභාවය පවත්වා නොගැනීම සම්බන්ධයෙන් අත්අඩංගුවට ගත් මෙම පිරිසට එරෙහිව ඉදිරියේදී නීිතිය ක්‍රියාත්මක කරන බවයි පොලිසිය කියා සිටියේ.\nඑමෙන්ම බණ්ඩාරගම - කිඳෙල්පිටිය මාර්ග බාධකය හරහා ධාවනය කෙරුණු රථ වාහන පරීක්ෂා කිරීමේදී පොලිසිය විසින් මුව ආවරණ නොමැති පුද්ගලයන්ට මෙලෙස අවවාද කෙරුණා.\nකොරෝනා ආසාදිතයන් 11 දෙනෙකු වාර්තාවීමත් සමඟ හුදකලා කෙරුණු හැටන් නගරය දින හතරකට පසු අද යළි විවෘත කෙරුණා. කෙසේ වෙතත් ආසාදිතයන් වාර්තාවූ මහජන පොළ තවදුරටත් වසා දැමීමටයි හැටන් දික්ඔය නගර සභාවේ සභාපතිවරයා උපදෙස් ලබාදී ඇත්තේ.",
       "URL": "https://www.hirunews.lk/253717/බස්නාහිරින්-පිට-පළාත්වලට-ගිය-454-දෙනෙකු-නිරෝධායනයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2359"
}