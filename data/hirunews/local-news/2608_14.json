{
       "Source": "hirunews",
       "Timestamp": "Sunday, 05 July 2020 - 20:35",
       "Headline": "ටාජ් සමුද්‍රා ප්‍රහාරයට පැමිණි බෝම්බකරු සහ එංගලන්ත බෝම්බකාරිය ගැන තොරතුරු හෙළිවෙයි (වීඩියෝ)",
       "News Content": "ලන්ඩන් නුවර මරාගෙන මැරෙන බෝම්බ ප්‍රහාරයක් එල්ල කිරීමට සැළසුම් කළ සෆියා ෂයික් නමැත් කාන්තාවට අනුබල දුන් අන්තවාදී දේශකයෙකු මෙරට පාස්කු ප්‍රහාරයේ මහ මොළකරු වූ සහරාන් හෂීම් සහ ටාජ් සමුද්‍රා හෝටලයේ ප්‍රහාරයන් දියත් කිරීමට පැමිණි අබ්දුල් ලතීෆ් මොහොමඩ් ජමීල් සමඟ සබඳතා පවත්වා ඇති බවට අනාවරණ වී තිබෙනවා.\nවිදෙස් මාධ්‍ය වාර්තා කළේ, ටාජ් සමුද්‍රා බෝම්බකරු 2006 සහ 2007 වසරවලදී අදාළ අන්තවාදී දේශකයා බ්‍රිතාන්‍යයේදී මුණගැසී ඇති බවයි.\nපසුගිය වසරේ පාස්කුවේදී මෙරට සිදුවූ බෝම්බ ප්‍රහාර මාලාවෙන් ලද ආභාෂයෙන් ලන්ඩන් නුවර සුප්‍රකට  ශාන්ත පාවුලු දේවස්ථානයේ සහ ප්‍රසිද්ධ සංචාරක හෝටලයක් ඉලක්ක කර ගනිමින් මරාගෙන මැරෙන බෝමබ් ප්‍රහාරයක් එල්ල කිරීමට සැලසුම් කිරීම හේතුවෙන් 36 හැවිරිදි සෆියා ෂයික් නමැති මෙම බ්‍රිතාන්‍ය ජාතික කාන්තාවට ජීවිතාන්තය දක්වා සිර දඬුවම් නියම වුණා.\nඇය සිදුකළ පාපෝච්චාරණයකින් අනාවරණ  වුණේ 2007 වසරේ දී ඉස්ලාම් දහම වැළඳ ගෙන අන්තර් ජාල දේශන ඔස්සේ  ඉස්ලාම් අන්තවාදයට නැඹුරු වූ බවයි.\nඇයගේ දේශකයින් ලෙස කටයුතු කර ඇත්තේ අබූ වලීඩ්, අල් මුහජිරෝන්, ඇන්ජම් චවුද්‍රි නමැති අන්තවාදී මත දරන්නන්.\nපාස්කු ඉරුදින ටාජ් සමුද්‍රා හෝටලයට ප්‍රහාරයක් එල්ල කිරීමට පැමිණි අබ්දුල් ලතීෆ් මොහොමඩ් ජමීල් 2006 වසරේදී ලන්ඩන් නුවර කින්ස්ටන් විශ්වවිද්‍යාලයේ සිය උසස් අධ්‍යාපනය හදාරන සමයේ ඇන්ජම් චවුද්‍රි ලෙස ප්‍රකට අන්තවාදී දේශකයා සමඟ සබඳතා පවත්වා ඇති බව මේ වනවිට අනාවරණ වී තිබෙනවා.\nඇන්ජම් චවුද්‍රි අයි.එස්. හිතවාදීන්ගේ ප්‍රධානතම නියෝජිතයෙකු ලෙස  බ්‍රිතාන්‍යයේ කටයුතු කර ඇති අතර, ඔහුගේ දේශන මෙරට පාස්කු ප්‍රහාරයේ මහ මොළකරු වූ සහරාන් හෂීම් සහ ඔහුගේ පවුලේ ඥාතීන් ද ශ්‍රවණය කර තිබෙන බව බ්‍රිතාන්‍ය මාධ්‍ය වාර්තා කරනවා.\nඇන්ජම් චවුද්‍රි බ්‍රිතාන්‍ය තුළ හඳුනා ගෙන ඇති භයානකම අන්තවාදී දේශකයෙකු ලෙස එරට බුද්ධි අංශ වාර්තා පෙන්වා දෙන අතර,  2016 වසරේදී ඔහු IS ත්‍රස්ත සහය පැතීම හේතුවෙන් බන්ධනාගාර ගතව පසුව 2018  වසරේ දී නිදහස ලබා තිබෙනවා.",
       "URL": "https://www.hirunews.lk/244770/ටාජ්-සමුද්‍රා-ප්‍රහාරයට-පැමිණි-බෝම්බකරු-සහ-එංගලන්ත-බෝම්බකාරිය-ගැන-තොරතුරු-හෙළිවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2608"
}