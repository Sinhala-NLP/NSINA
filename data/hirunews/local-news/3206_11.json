{
       "Source": "hirunews",
       "Timestamp": "Saturday, 10 August 2019 - 13:00",
       "Headline": "පළමුව සන්ධානය ද? අපේක්ෂකයා ද ?- එජාප පසුපෙළත් තීරණයකට රැස්වේ",
       "News Content": "එක්සත් ජාතික පක්ෂය ප්‍රමුඛ සන්ධානය ගොඩනැගිය යුත්තේ ජනාධිපති අපේක්ෂකයා නම් කිරීමෙන් පසුව බවට නියෝජ්‍ය නායක අමාත්‍ය සජිත් ප්‍රේමදාස සිදුකළ ප්‍රකාශය සම්බන්ධයෙන් ඉදිරි සතියේදී රැස්වී තීරණයක් ගැනීමට එම පක්ෂ පසුපෙළ මන්ත්‍රී කණ්ඩායම තීරණය කර තිබෙනවා.\nපාර්ලිමේන්තු මන්ත්‍රී විජේපාල හෙට්ටිආරච්චි සඳහන් කළේ එහිදී ඒ සම්බන්ධයෙන් අවසන් තීරණයකට පැමිණ එය අග්‍රාමාත්‍යවරයාට සහ නියෝජ්‍ය නායකවරයාට දැනුම් දෙන බවයි.\nකෙසේ වෙතත්, එක්සත් ජාතික පක්ෂයේ ජ්‍යෙෂ්ඨ අමාත්‍යවරයෙකු වන ජෝන් අමරතුංග හිරු ප්‍රවෘත්ති අංශයට කියා සිටියේ අපේක්ෂකයා නම් කිරීමට පෙර එක්සත් ජාතික පක්ෂය පෙරටු කොට ගත් නව සන්ධානය ගොඩනැගිය යුතු බවයි.\nසන්ධානයක් නොමැතිව කිසිවෙකුටත් ජයග්‍රහණය කිරීමට නොහැකි බව ද ඔහු සඳහන් කළා.",
       "URL": "https://www.hirunews.lk/221938/පළමුව-සන්ධානය-ද-අපේක්ෂකයා-ද-එජාප-පසුපෙළත්-තීරණයකට-රැස්වේ",
       "Category": "Local News",
       "Parent URL": "https://www.hirunews.lk/local-news.php?pageID=3206"
}