{
       "Source": "hirunews",
       "Timestamp": "Friday, 06 May 2022 - 23:23",
       "Headline": "අරගල බිමට ආ නව යුවළ (වීඩියෝ)",
       "News Content": "ආණ්ඩුවට වහා ඉවත් වන ලෙස බල කරමින් ගාලු මුවදොර ආරම්භ කළ විරෝධතාව අද 28 වන දිනටත් ක්‍රියාත්මක වනවා.\nඊයේ රාත්‍රියේත් එම ස්ථානයට විවිධ පිරිස් පැමිණ විරෝධතාවයේ නිරත වුණා.\nරටේ පවතින වත්මන් තත්ත්වයට විරෝධය පළ කරමින් සහ ආණ්ඩුව වහා ඉවත් වන ලෙස ඉල්ලමින් පැවැත්වෙන ගාලු මුවදොර අරගලය අද ක්‍රියාත්මක වුණේ 28 වන දිනටයි.\nඊයේ රාත්‍රියේත් ඊට විවිධ පිරිස් එක්ව සිටියේ වරින් වර ඇද හැළුණු වර්ෂාව ද නොතකමින්.\nමේ අතර විවාහ දිවියට එළැඹුණු නව යුවළක් අද පස්වරුවේ අරගල භූමියට පැමිණ සිය විරෝධය පළ කළා.\nමේ අතර ගාලුමුවදොර ජනාධිපති ලේකම් කාර්යාලය අසල පැවැත්වෙන විරෝධතාව සම්බන්ධයෙන් පොලීසිය ඉදිරිපත් කළ ඉල්ලීමක් සලකා බැලීමෙන් කොළඹ මහේස්ත්‍රාත් හර්ෂණ කැකුනවල මහතා ඉවත් වුණා.\nකොටුව පොලිසිය විසින් කරන ලද මෙම ඉල්ලීම අද කොළඹ අතිරේක මහේස්ත්‍රාත් හර්ෂණ කැකුණවෙල මහතා ඉදිරියේ කැඳවනු ලැබුවා.\nඑහිදී කොටුව පොලිසිය වෙනුවෙන් පෙනී සිටි රජයේ නීතිඥ ෂවීන්ද්‍ර වික්‍රම මහතා අධිකරණය හමුවේ කරුණු දක්වමින් මෙම අරගලය හා සම්බන්ධ නඩු දෙකක් මේ වන විට කොළඹ මහේස්ත්‍රාත් අධිකරණය හමුවේ ඉදිරිපත් වී ඇති බව සඳහන්\nකළා.\nඑබැවින් මෙම ඉල්ලීම සලකා බැලීමට සූදානම් නම් ඒ සම්බන්ධයෙන් කරුණු ඉදිරිපත් කිරීමට තමන් පියවර ගන්නා බවත් රජයේ නීතිඥවරයා සඳහන් කළා.\nරජයේ නීතිඥවරයා ඉදිරිපත් කළ කරුණු සම්බන්ධයෙන්ල අරගලයේ නියුතු පුද්ගලයෙකු වෙනුවෙන් පෙනී සිටි ජනාධිපති නීතිඥ සාලිය පීරිස් මහතා විරෝධය පළකර සිටියා.\nදෙපාර්ශ්වය විසින් ඉදිරිපත් කළ කරුණු සලකා බැලූ අතිරේක මහේස්ත්‍රාත් හර්ෂණ කැකුනවල මහතා තමන් මෙම ඉල්ලීම සලකා බැලීමෙන් ඉවත් වන බවත් එය වෙනත් මහේස්ත්‍රාත්වරයෙකු හමුවට යොමු කරන ලෙසටත් නියෝග කළා.\nඒ අනුව අදාළ ඉල්ලීම රජයේ සහ විරෝධතාකරුවන්ගේ නීතිඥවරුන්ගේ එකඟතාව මත ලබන 10 වනදා කොළඹ ප්‍රධාන මහේස්ත්‍රාත්වරයා හමුවේ සලකා බැලීමටයි අතිරේක මහේස්ත්‍රාත්වරිය නියෝග කළා.\nමේ අතර අග්‍රාමාත්‍යවරයාට ධුරයෙන් ඉවත් වන ලෙසට බල කරමින් අරලියගහ මන්දිරය ඉදිරිපිට පැවැත්වෙන විරෝධතාව ද තවදුරටත් ක්‍රියාත්මකයි.\nමේ අතර පවතින අර්බුදකාරී තත්ත්වයට විරෝධය පළ කරමින් දිවයිනේ තවත් ප්‍රදේශ කිහිපයකම උද්ඝෝෂණ සංවිධාන කර තිබුණා.",
       "URL": "https://www.hirunews.lk/303697/අරගල-බිමට-ආ-නව-යුවළ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1187"
}