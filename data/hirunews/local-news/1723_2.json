{
       "Source": "hirunews",
       "Timestamp": "Monday, 30 August 2021 - 9:36",
       "Headline": "විවෘත අධිකරණයේ නඩු කැඳවීම ශ්‍රේෂ්ඨාධිකරණය තවදුරටත් දීර්ඝ කරයි",
       "News Content": "කොවිඩ්-19 වසංගත තත්ත්වය හේතුවෙන් හදිසි අත්‍යවශ්‍ය නඩු පමණක්, විවෘත අධිකරණයේ කැඳවීමට ශ්‍රේෂ්ඨාධිකරණය ගෙන තිබූ තීරණය තවදුරටත් දීර්ඝකර තිබෙනවා.\nඒ අනුව, අත්‍යවශ්‍ය නඩු පමණක් විවෘත අධිකරණයේ කැඳවීම ලබන 03 වනදා දක්වා දීර්ඝකර ඇති බව ශ්‍රේෂ්ඨාධිකරණ ලේඛකාධිකාරී ප්‍රදීප් මහමුතුගල සඳහන් කළා.\nඑලෙස විවෘත අධිකරණයේ කැඳවීමට අවශ්‍ය හදිසි හා අත්‍යවශ්‍ය නඩු අදාළ පාර්ශවකරුවන්ට දැනුම් දීමෙන් පසු සහ මෝසමක් අධිකරණයට ඉදිරිපත් කිරීමෙන් අනතුරු ව කැඳවිය හැකි බව ඒ මහතා පවසනවා.\nඑම නඩු විභාගයන් පෙරවරු 11.00ට ආරම්භ කරන බව ද ඔහු සඳහන් කළා.\nඒ අනුව, විනිසුරුවරයාගේ අවසරයකින් තොර ව අදාළ නඩුවලට සම්බන්ධ පාර්ශවකරුවන්ට අධිකරණ ශාලාවට ඇතුළු විය නො හැකි බවත්, සියලු ම නීතීඥවරුන් සෞඛ්‍ය මාර්ගෝපදේශ පිළිපැදිය යුතු බවත් ශ්‍රේෂ්ඨාධිකරණ ලේඛකාධිකාරී ප්‍රදීප් මහමුතුගල වැඩිදුරටත් සඳහන් කර සිටියා.",
       "URL": "https://www.hirunews.lk/280910/විවෘත-අධිකරණයේ-නඩු-කැඳවීම-ශ්‍රේෂ්ඨාධිකරණය-තවදුරටත්-දීර්ඝ-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1723"
}