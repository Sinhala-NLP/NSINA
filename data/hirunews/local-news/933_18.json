{
       "Source": "hirunews",
       "Timestamp": "Wednesday, 17 August 2022 - 16:49",
       "Headline": "සංචාරක වීසා මත ශ්‍රමිකයන් විදෙස්ගත කිරීමේ ජාවාරම් වැළැක්වීමට විශේෂ වැඩපිළිවෙලක් (වීඩියෝ)",
       "News Content": "සංචාරක වීසා ලබාගෙන විදේශ රැකියා සදහා ශ්‍රමිකයින් යැවීමේ ජාවාරම වැලැක්වීම සදහා විශේෂ විමර්ශන ක්‍රියාවලියක් ආරම්භ කිරීමට කටයුතු කරන බව කම්කරු හා විදේශ රැකියා අමාත්‍ය මනුෂ නානායක්කාර පවසනවා.\nශ්‍රී ලංකා විදේශ සේවා නියුක්ති කාර්යාශය, ආගමන විගමන දෙපාර්තමේන්තුව, ගුවන්තොටුපොල සහ ගුවන්තොටුපොල සේවා සමාගම සහ අපරාධ පරීක්ෂණ දෙපාර්තමේන්තුව ඒකාබද්ධ කරගනිමින් මෙම විශේෂ විමර්ශන ක්‍රියාවලිය සිදු කරන බවයි අමාත්‍යවරයා කියාසිටියේ.\nමෙම ජාවාරම්වලට අදාළ සැකකරුවන්ට එරෙහිව නීතිය දැඩිව ක්‍රියාත්මක කිරීමට කටයුතු කරන බව ද අමාත්‍යවරයා අවධාරණය කළා.\nසංචාරක වීසා ලබාගෙන විදේශ ගතවී රැකියා ලබාගැනීමට අපේක්ෂා කරන ශ්‍රමිකයින් නොයෙක් හිංසනයන්ට ලක්වීම සම්බන්ධයෙන් ලැබුණ තොරතුරු මත පදනම්ව වහාම ක්‍රියාත්මක වන පරිදි මෙම පියවර ගැනීමට තීරණය කළ බවයි ඔහු කියාසිටියේ.\nසංචාරක වීසා ලබාගෙන රැකියා සදහා ශ්‍රමිකයින් පිටත් කර යැවීමේ ජාවාරම්වලට සම්බන්ධ ජාවාරම්කරුවන් නීතියේ රැහැනට හසු කර ගැනීමට කටයුතු කරන අතර ඒ සඳහා දායකත්වය ලබාදෙන නිලධාරීන්ට ත්‍යාග මුදල් ලබාදීමටද සැලසුම් කර ඇතැයි විදේශ රැකියා අමාත්‍යවරයා ප්‍රකාශ කළා.\nමේ අතර ගුවන්තොටුපොල හරහා විදේශ ගතවන ශ්‍රමිකයින්ට ගුවන්තොටුපොලේදී ඉහළ ගරුත්වයක් ලබාදීමටත්, එහිදී වැඩි පහසුකමක් ලබාදීමටත් විශේෂ පිවිසුමක් සහ ආගමන විගමන දෙපාර්තමේන්තුවේ විශේෂ කවුන්ටරයක් හඳුන්වා දීමට ද සැලසුම් කර තිබෙනවා.\nලබන සැප්තැම්බර් මස පළමුවැනිදා සිට මෙම කවුන්ටරය විදේශගතවන සහ විදේශ රටවල සිට මෙරටට පැමිණෙන ශ්‍රමිකයින් සදහා විවෘත කෙරෙනු ඇති.\nඑමෙන්ම විදේශ රැකියාවක් සදහා පිටත්ව යාමේ අපේක්ෂාවෙන් ගමන් බලපත්‍රයක් ලබාගැනීමට අපේක්ෂා කරන පිරිස් සදහා ආගමන විගමන දෙපාර්තමේන්තුවේ විශේෂ කවුන්ටරයක් ලබන සඳුදා සිට විවෘත කිරීමට ද කටුයතු කරන බවයි අමාත්‍ය මනුෂ නානායක්කාර කියාසිටියේ.",
       "URL": "https://www.hirunews.lk/313021/සංචාරක-වීසා-මත-ශ්‍රමිකයන්-විදෙස්ගත-කිරීමේ-ජාවාරම්-වැළැක්වීමට-විශේෂ-වැඩපිළිවෙලක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=933"
}