{
       "Source": "hirunews",
       "Timestamp": "Saturday, 25 July 2020 - 14:12",
       "Headline": "ස්වයං නිරෝධායනයට ලක්වන්නන්ටත් 31 ඡන්දය ප්‍රකාශ කිරීමට අවස්ථාව",
       "News Content": "ස්වයං නිරෝධායනයට ලක්වෙමින් සිටින පුද්ගලයන්ට සහ ඔවුන්ගේ පවුල්වල සාමාජිකයන්ට ජුලි 31 වනදා මෙවර මහමැතිවරණය සඳහා ඡන්දය ප්‍රකාශ කිරීමට අවස්ථාව සලසා දී තිබෙනවා.\nනිරෝධායනයට ලක්වෙමින් සිටින පුද්ගලයින් සඳහා ද එදින ඡන්දය ප්‍රකාශ කිරීමට අවස්ථාව සළසා දුන්නා.\nමේ අතර, ලබන 5 වනදා පැවැත්වීමට නියමිත මහමැතිවරණයට අදාළව දේශපාලන පක්ෂ ලේකම්වරුන් සහ මැතිවරණ කොමිසම අතර, පැවැත්වෙන අවසන් සාකච්ඡාව ලබන සඳුදා පෙරවරු 10.30ට එම කොමිෂන් සභාවේදී පැවැත්වීමට නියමිතයි.\nඑසේම, මහමැතිවරණ සමයේ කොරෝනා මර්දනයට අදාළව මහජන සෞඛ්‍ය පරීක්ෂකවරුන් වෙත බලය පැවරීම සම්බන්ධයෙන් ඉදිරිපත් කළ චක්‍රලේඛ කෙටුම්පත නීතියට පටහැනි බව නීතිපති දප්පුල ද ලිවේරා සෞඛ්‍ය අමාත්‍යාංශ ලේකම්වරයාට දැනුම් දී තිබෙනවා.\nමැතිවරණ ප්‍රචාරක රැස්වීම්වලදී සහ ඡන්ද මධ්‍යස්ථානවලට ඇතුළුවී පුද්ගලයින් අත්අඩංගුවට ගැනීමට සහ නීතිය හමුවට පැමිණවීම සඳහා ඔවුන්ට පැවති බලතල ඉවත් කර එය සෞඛ්‍ය වෛද්‍ය නිලධාරින්ට පවරා තිබීම ඊට හේතුවී ඇති බවයි නීතිපති දෙපාර්තමේන්තුව කියා සිටියේ.",
       "URL": "https://www.hirunews.lk/246370/ස්වයං-නිරෝධායනයට-ලක්වන්නන්ටත්-31-ඡන්දය-ප්‍රකාශ-කිරීමට-අවස්ථාව",
       "Category": "Local News",
       "Parent URL": "https://www.hirunews.lk/local-news.php?pageID=2561"
}