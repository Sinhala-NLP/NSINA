{
       "Source": "hirunews",
       "Timestamp": "Monday, 19 October 2020 - 19:58",
       "Headline": "පිටකොටුවේ තොග වෙළඳසැලක හිමිකරු ඇතුළු 4කට කොරෝනා - මැනිං වෙළඳපොළේ ආපනශාලාවකිනුත් රෝගියෙක් (වීඩියෝ)",
       "News Content": "පිටකොටුව හතරවන හරස් වීදියේ වියළි ආහාර ද්‍රව්‍ය තොග වෙළඳසැලක හිමිකරු ඇතුළු එහි සේවකයන් 04 දෙනෙකුට කොරෝනා ආසාදනය වී ඇති බව අද (19) තහවුරු වුණා.\nඅදාළ වෙළඳසැලේ හිමිකරුට පසුගිය දිනෙක ඇති වූ රෝගී තත්ත්වයක් හේතුවෙන් කොළඹ පෞද්ගලික රෝහලකින් ප්‍රතිකාර ලබාගැනීමට ගිය අවස්ථාවේ සිදුකළ PCR පරීක්ෂණයකදීයි ඔහු කොරෝනා ආසාදිතයෙකු ලෙස හඳුුනා ගැණුනේ.\nඉන් අනතුරුව ඔහුගේ ආශ්‍රිතයන්ට කොළඹ මහ නගර සභාව මඟින් සිදුකළ PCR පරීක්ෂණවලදී එම වෙළඳසැලේ තවත් සේවකයන් තුන් දෙනෙකුට රෝගය වැලදී ඇති බවට හෙලි වුණා.\nමෙම සිද්ධියත් සමඟ වෙළඳසැලේ සේවය කළ තවත් සේවකයන් 16 දෙනෙකු නිරෝධායනයට යොමු කළ බවයි කොළඹ මහ නගර සභාවේ සෞඛ්‍ය වෛද්‍ය නිලධාරී කාර්යාලය සඳහන් කළේ.\nඑමෙන්ම, කොළඹ මැනිං පොදු වෙළඳපොලේ ආපනශාලාවේ හිමිකරු ද කොරෝනා ආසාදිතයෙකු ලෙස අද හඳුනා ගැණුනා.\nමෙම සිද්ධියත් සමඟ එම ආපනශාලාව අවට වෙළඳසැල් 04ක් වසා දැමීමටයි මහජන සෞඛ්‍ය පරීක්ෂවරු පියවර ගනු ලැබුවේ.\nඊට අමතරව මෙම කොරෝනා ආසාදිතයාගේ ආශ්‍රිතයන් 40 දෙනෙකු පමණ පී.සී.ආර්. පරීක්ෂණ සඳහා යොමු කර ඇති අතර හෙට දිනයේ එහි ප්‍රතිඵල ලැබීමෙන් අනතුරුව ඉදිරි ක්‍රියාමාර්ග තීරණය කරන බවයි සෞඛ්‍ය අංශ සඳහන් කළේ.\nපසුගිය 03 සහ 04 යන දිනවල දිවුලපිටිය ප්‍රදේශයේ විවාහ මංගල උත්සවයකට සහභාගි වූ පුද්ගලයෙකු කොරෝනා ආසාදිතයෙකු බවට හඳුනා ගැනීමෙන් පසුව ඔහු විසින් මීගමුව ප්‍රදේශයේ වෙළඳසැලක් පවත්වාගෙන යාම නිසා එම ප්‍රදේශයේ සියලු වෙළඳසැල් වසා දැමීමට මීගමුව මහ නගර සභාව අද පියවර ගත්තා.\nඅනතුරුව අදාළ මංගල උත්සවයට සහභාගි වූවන්ගේ සහ ආශ්‍රිතයන්ගේ පී.සී.ආර්. පරීක්ෂණ ද සිදුකළ බවයි මීගමුව මහ නගර සභාවේ සෞඛ්‍ය අංශ සඳහන් කළේ.",
       "URL": "https://www.hirunews.lk/252878/පිටකොටුවේ-තොග-වෙළඳසැලක-හිමිකරු-ඇතුළු-4කට-කොරෝනා-මැනිං-වෙළඳපොළේ-ආපනශාලාවකිනුත්-රෝගියෙක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2380"
}