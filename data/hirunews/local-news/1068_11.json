{
       "Source": "hirunews",
       "Timestamp": "Sunday, 26 June 2022 - 6:13",
       "Headline": "ඉන්ධන මිල ඉහළට (වීඩියෝ හා ඡායාරූප)",
       "News Content": "අද (26) අලුයම 02 සිට වහාම ක්‍රියාත්මක වන පරිදි ඉන්ධන මිල ගණන් ඉහළ දමා තිබෙනවා.\nඒ අනුව ඔක්ටේන් 92 පෙට්‍රල් ලීටරයක මිල රුපියල් 50 කින් ඉහළ දමා ඇති අතර, එහි නව මිල දැක්වෙන්නේ රුපියල් 470 ක් ලෙසයි.\nඔක්ටේන් අනූ පහ පෙට්‍රල් ලීටරයක් රුපියල් 100 කින් ඉහළ දමා ඇති අතර, එහි නව මිල රුපියල් 550ක්.\nඔටෝ ඩීසල් ලීටරයක් රුපියල් 60කින් ඉහළ දමා ඇති අතර, ඒ අනුව එහි නව මිල වන්නේ රුපියල් 460 ක්.\nසුපර් ඩීසල් ලීටරයක් රුපියල් 75 කින් ඉහළ දමා ඇති අතර, ඒ අනුව එහි නව මිල රුපියල් 520 ක් වනවා.\nමෙම මිල ඉහළ යාම ලංකා අයි.ඕ.සී. ඉන්ධන සඳහා ද අද සිට බලපානු ලබනවා.\nමීට අමතරව එස්ට්‍රා ප්‍රිමියම් හෙවත් යුරෝ අනූ තුන වර්ගයේ පෙට්‍රල් මිල රුපියල් 500 ක් දක්වා ඉහළ දමා ඇති බව ලංකා අයි.ඕ.සී. සමාගම නිවේදනය කළා.\nමේ අතර ඉන්ධන පිරවුම්හල්වල පෝලිමේ සිටින මහජනතාවට හෙට සිට කූපන් පත් ලබාදීමට කටයුතු කරන බව බලශක්ති අමාත්‍යවරයා ට්විටර් පණිවිඩයක් නිකුත් කරමින් සඳහන් කරනවා.\nලෝක වෙළඳපොලේ මේ වනවිට බ්‍රෙන්ට් වර්ගයේ බොරතෙල් බැරලයක මිල සටහන් වන්නේ ඇමරිකානු ඩොලර් එකසිය දහ දහතුනක මට්ටමකයි.\nපසුගිය මාර්තු මාසයේදී බ්‍රෙන්ට් වර්ගයේ බොරතෙල් බැරලයක මිල ඩොලර් 123ක උපරිම අගයකට ගමන් කර තිබුණා.\nමේ අතර ඉන්ධන මිල තවදුරටත් ඉහළ යාම හේතුවෙන් ගොවීන් සහ ව්‍යාපාරිකයින් අසීරුතා රැසකට මුහුණදී ඇති බව දඹුල්ල ආර්ථික මධ්‍යස්ථානයට පැමිණි පිරිසක් අද උදෑසන ප්‍රකාශ කළා.\nමේ හේතුවෙන් ආර්ථික මධ්‍යස්ථානවල කටයුතු මෙන්ම එළවළු වගාව ද අකර්මන්‍ය වී ඇති බවයි ඔවුන් ප්‍රකාශ කළේ.\nඑමෙන්ම විටින් විට මිල සංශෝධනයන් සිදුකළ ද මේ වනවිට දිවයිනේ බොහෝ පිරවුම්හල් වසාදමා තිබෙනවා.\nඊට හේතු වී ඇත්තේ දින ගණනාවකින් පිරවුම්හල් වෙත ඉන්ධන නොපැමිණීමයි.\nමේ වනවිට ඒ අසළ පවතින රථවාහන පෝලිම්වල අඩුවක් දක්නට ලැබෙන්නේ නැහැ.\nමේ අතර ගාල්ල ජාත්‍යන්තර ක්‍රිකට් ක්‍රීඩාංගනයේ ඔස්ට්‍රෙලියානු සහ ශ්‍රී ලංකා කණ්ඩායම් පුහුණුවීම්වල නිරතවන අතරතුර ඉන්ධන මිල ඉහළ යාමට විරෝධය පළ කරමින් සමාජ ක්‍රියාකාරීන් පිරිසක් අද ක්‍රීඩාංගණය අසළ විරෝධතාවක නිරතවුණා.",
       "URL": "https://www.hirunews.lk/308184/ඉන්ධන-මිල-ඉහළට-වීඩියෝ-හා-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1068"
}