{
       "Source": "hirunews",
       "Timestamp": "Saturday, 10 June 2017 - 19:28",
       "Headline": "රනිල් ජයවර්ධනට යළිත් බ්‍රිතාන්‍ය පාර්ලිමේන්තු වරම්",
       "News Content": "මෙවර බ්‍රිතාන්‍ය මහ මැතිවරණයේදී කන්සවේටිව් පක්ෂයෙන් තරඟ වැදුණු ශ්‍රී ලාංකික සම්භවයක් ඇති රනිල් ජයවර්ධන යලි එරට පාර්ලිමේන්තුවට පිවිසීමට වරම් හිමිකර ගත්තා.\nඔහු කන්සවේටිව් පක්ෂය නියෝජනය කරන ඊසාන දිග හැම්ෂෙයර් ප්‍රාන්තයෙන් මැතිවරණය සදහා තරගවැද මුල් වරට බ්‍රිතාන්‍ය පාර්ලිමේන්තුවට තේරී පත්වුණේ 2015 වසරේදීයි.\n1978 වසරේ මහා බ්‍රිතාන්‍යයේ පදිංචියට ගොස් ඇති රනිල් ජයවර්ධනගේ පියා ශ්‍රී ලාංකිකයෙකු වන අතර මව ඉන්දීය ජාතික කාන්තාවක්.\nබ්‍රිතාන්‍යයේ විද්‍යාවේදී උපාධිධාරියෙකු වන ඔහු ජ්‍යෙෂ්ඨ බැංකු කළමනාකරුවෙකු ලෙස ද කටයුතු කර තිබෙනවා.\nපසුගිය කාලසීමාවේ කන්සවේටිව් පක්ෂයේ පාර්ලිමේන්තුව නියෝජනය කළ ප්‍රබල සාමාජිකයින් කිහිපදෙනෙකුට එම අසුන් අහිමිවද්දී රනිල් ජයවර්ධන යළිත් පාර්ලිමේන්තු වරම් හිමිකර ගැනීම ද විශේෂත්වයක්.\nමේ අතර, බ්‍රිතාන්‍ය පාර්ලිමේන්තු මැතිවරණයෙන් සුළුතර ආණ්ඩුවක් පිහිටුවූ අගමැතිනි තෙරේසා මේ ගේ කැබිනට් මණ්ඩලය ලබන සිකුරාදා පත් කිරීමට නියමිතයි.\nපසුගිය බ්‍රහස්පතින්දා පැවති මැතිවරණයේ තනි ආණ්ඩුවක් පිහිටුවීමට තරග වැදුණු කිසිදු පක්ෂයකට අවස්ථාව හිමිවූයේ නැහැ.\nබ්‍රිතාන්‍ය පාර්ලිමේන්තුවේ ආණ්ඩුවක් පිහිටුවීම සදහා කිසියම් පක්ෂයකට ආසන 326 ක් හිමිකර ගත යුතු අතර, පාලක කන්සවේටිව් පක්ෂයට ලබා ගත හැකිවූයේ ආසන 318 ක් පමණයි.\nඑරට ප්‍රධාන විපක්ෂය වන කම්කරු පක්ෂයට දිනා ගත හැකිවූ ආසන සංඛ්‍යාව 262ක්.\nමේ අනුව, ප්‍රධාන පක්ෂ දෙකට තනි ආණ්ඩුවක් පිහිටුවීමට බලය හිමි නොවූ අතර, අගමැති තෙරේසා මේ නිවේදනය කළේ මැතිවරණයට තරග වැද ආසන 10 ක් හිමිකර ගත් ඩිමොක්‍රටික් යුනියනිස්ට් පක්ෂය සමග එක්ව තමා ආණ්ඩුවක් පිහිටුවන බවයි.",
       "URL": "https://www.hirunews.lk/163278/රනිල්-ජයවර්ධනට-යළිත්-බ්‍රිතාන්‍ය-පාර්ලිමේන්තු-වරම්",
       "Category": "Local News",
       "Parent URL": "https://www.hirunews.lk/local-news.php?pageID=4475"
}