{
       "Source": "hirunews",
       "Timestamp": "Thursday, 07 September 2023 - 10:24",
       "Headline": "සිළුමිණ ක්‍රීඩා මාධ්‍යවේදී ෆවුස් මොහොමඩ්ට එරෙහි වාරණය ඉවතට",
       "News Content": "සිළුමිණ පුවත්පතට සහ මාධ්‍යවේදී ෆවුස් මොහොමඩ්ට එරෙහිව ශ්‍රී ලංකා ක්‍රිකට් ආයතනය කොළඹ දිසා අධිකරණයෙන් ලබාගෙන තිබූ වාරණ නියෝගය ඉවත් කිරීමට කොළඹ දිසා විනිසුරුවරයා කටයුතු කර තිබෙනවා.\nසිළුමිණ පුවත්පතට මාධ්‍යවේදී ෆවුස් මොහොමඩ් ලියන ලද ලිපි 02ක් සම්බන්ධව අදාළ වාරණ නියෝගය ලබාගෙන තිබුණේ ශ්‍රී ලංකා ක්‍රිකට් ආයතනයේ සභාපති ශම්මි සිල්වා සහ උපසභාපති රවීන් වික්‍රමරත්න යය අය විසිනුයි.\nඅදාළ ලිපි සත්‍ය කරුණු මත පදනම්ව පළ කළ බව ප්‍රකාශ කරමින් කොළඹ දිසා විනිසුරු සඳුන් විතාන එම වාරණ නියෝගය ඉවත් කළ අතර, ක්‍රිකට් ආයතනය ඉල්ලා තිබූ අතුරු තහනම් නියෝගය නිකුත් කිරීමද ප්‍රතික්ෂේප කළා.\nපැමිණිලිකරුවන්ගේ සහ විත්තිකරුවන්ගේ පැමිණිල්ලේ කරුණු සලකා බැලූ දිසා විනිසුරුවරයා, වාරණය විසුරුවා හැරීමට සහ අතුරු තහනම් නියෝගයක් නිකුත් කිරීම ප්‍රතික්ෂේප කළේ පසුගිය වසරේ ඔස්ට්‍රේලියාවේ පැවැති විස්සයි20 ක්‍රිකට් තරගාවලිය අතරතුර සිදු වූ බව කියන මුදල් අවභාවිතය සහ අක්‍රමිකතා ගැන සෙවීමට ක්‍රීඩා අමාත්‍ය රොෂාන් රණසිංහ පත් කළ කුසලා සරෝජනී කමිටු වාර්තාවද සැලකිල්ලට ගනිමින්.\nමාධ්‍යවේදී ෆවුස් මොහොමඩ් පළ කර ඇති ලිපියට පදනම් වී ඇත්තේ එසේ නීත්යානුකූලව පත් කළ කුසලා සරෝජනී කමිටු වාර්තාවේ විමර්ශනයකට අදාළ තොරතුරු බව දිසා විනිසුරුවරයා එහිදී පවසා සිටියා.\nමීට අදාළ නඩු විභාගය ලබන නොවැම්බර් මස 09 වැනිදා කැඳවීමට නියමිතයි.\nඑමෙන්ම, පාර්ලිමේන්තු මන්ත්‍රී හේෂා විතානගේට එරෙහිව ශ්‍රී ලංකා ක්‍රිකට් ආයතනය විසින් වාරණ නියෝගයක් ලබාගෙන ඇති අතර, ඒ සම්බන්ධයෙන් වන නඩුව හෙට (08) කැඳවීමට නියමිතයි.",
       "URL": "https://www.hirunews.lk/347431/සිළුමිණ-ක්‍රීඩා-මාධ්‍යවේදී-ෆවුස්-මොහොමඩ්ට-එරෙහි-වාරණය-ඉවතට",
       "Category": "Local News",
       "Parent URL": "https://www.hirunews.lk/local-news.php?pageID=47"
}