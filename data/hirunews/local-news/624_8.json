{
       "Source": "hirunews",
       "Timestamp": "Wednesday, 04 January 2023 - 13:10",
       "Headline": "මල්වතු - අස්ගිරි මහානාහිමිවරුන්ගෙන් ජනපතිට ලිපියක්",
       "News Content": "ව්‍යාජ දළඳා මාලිගාවක් නිර්මාණය කිරීම සහ දළඳා වහන්සේට අපහාස වන අයුරින් ප්‍රකාශ නිකුත් කිරීම පිළිබඳ කඩිනම් ක්‍රියාමාර්ග ගන්නා ලෙස අස්ගිරි සහ මල්වතු මහානාහිමිවරුන්ට ජනාධිපති රනිල් වික්‍රමසිංහගෙන් ඉල්ලීමක් කර තිබෙනවා.\nජනාධිපතිවරයා වෙත ලිපියක් යොමු කරමින් උන්වහන්සේ මෙම ඉල්ලීම කර ඇති අතර, ඊට ශ්‍රී දළඳා මාලිගාවේ දියවඩන නිළමේ ප්‍රදීප් නිලංග දෑල ද අත්සන් තබා තිබෙනවා.\nඅදාළ ලිපියෙන් මහානාහිමිවරුන් පෙන්වා දී ඇත්තේ, කුරුණෑගල - වදාකඩ පාර, පොතුහැර යන ස්ථානයේ ජානක සේනාධිපති නමැත්තෙකු ව්‍යාජ දළඳා මාලිගාවක් නිර්මාණය කර ඉදිකරමින් පවතින බවට තොරතුරු වාර්තා වී ඇති බව යි.\nදෙස් විදෙස් ගිහි, පැවිදි බොහෝ දෙනා ඊට රැවටී මුදල් හා රත්‍රං පරිත්‍යාග කර තිබෙනවා.\nඑසේම, බෞද්ධයින්ගේ සිත් පෑරෙන ආකාරයෙන් සේපාල අමරසිංහ නමැත්තෙකු බුදු දහමට හා ශ්‍රී දළඳා වහන්සේට අපහාස වන ආකාරයේ ප්‍රකාශයන් සමාජ මාධ්‍ය ඔස්සේ පළ කර ඇති බව ද අස්ගිරි මල්වතු මහානාහිමිවරුන් සිය ලිපියෙන් පෙන්වා දී තිබෙනවා.\nඑමගින් උන්වහන්සේ ඉල්ලා ඇත්තේ, ආණ්ඩුක්‍රම ව්‍යවස්ථාවේ සඳහන් කර ඇති පරිදි බුදුදහම ආරක්ෂා කර පෝෂණය කිරීමේ කාර්යයට බැඳී සිටින රජය මේ සම්බන්ධයෙන් පරීක්ෂා කර ආරම්භයේ දී ම ඒවා වළක්වාලීමට කටයුතු කරන ලෙස යි.\nමේ අතර, සමාජ මාධ්‍ය ඔස්සේ ශ්‍රී දළඳා වහන්සේට අපහාස වන අයුරින් ප්‍රකාශ නිකුත් කිරීමට එරෙහි ව කෝට්ටේ ශ්‍රී නාග විහාරයේ විහාරාධිකාරි කොටහේනේ නාරද හිමියන් අද පොලිස්පතිවරයා වෙත පැමිණිල්ලක් ගොනු කළා.",
       "URL": "https://www.hirunews.lk/324248/මල්වතු-අස්ගිරි-මහානාහිමිවරුන්ගෙන්-ජනපතිට-ලිපියක්",
       "Category": "Local News",
       "Parent URL": "https://www.hirunews.lk/local-news.php?pageID=624"
}