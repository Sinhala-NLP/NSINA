{
       "Source": "hirunews",
       "Timestamp": "Saturday, 26 February 2022 - 18:55",
       "Headline": "රට වෙනුවෙන් යුක්‍රේන කතක් දළදා වහන්සේ ඉදිරිපිට විරෝධයක (වීඩියෝ)",
       "News Content": "දළඳා මාලිගා පරිශ්‍රය සහ ගාලුකොටුවේ ඕලන්ද දේවස්ථානය ඉදිරිපිට යුක්රේන සංචාරකයන් නිහඬ විරෝධයක\nදිවයිනට පැමිණ සිටින යුක්රේන ජාතිකයින් පිරිසක් අද (26) පස්වරුවේ ගාල්ල කොටුව ඕලන්ද රෙපරමාදු දේවස්ථානය ඉදිරිපිට නිහඬ විරෝධතාවක නිරත වුණා.\nඒ, රුසියාව සිය රටට එල්ල කරන ප්‍රහාරවලට විරෝධය පළ කරමින් සහ සාමය ප්‍රාර්ථනා කරමින්.\nමේ අතර මෙරටට පැමිණ සිටින යුක්රේන ජාතික තරුණියක් මහනුවර ශ්‍රී දළදා මාලිගාව ඉදිරිපිටදී විරෝධතාවක නිරත වුණා.\n“කරුණාකර යුක්රේනය තුළ යුද්ධය එපා” යනුවෙන් පුවරුවක් ද රැගෙන සිටි ඇය ඉල්ලා සිටියේ යුක්රේනයට එරෙහි යුද්ධය නවතා දමන ලෙස ලෝකයට ප්‍රචාරය කරන ලෙසයි ඇය ඉල්ලා සිටියේ.\nරුසියානු - යුක්රේන යුද්ධය වර්ධනය වීමත් සමඟ මෙරටට පැමිණ සිටින යුක්රේන සංචාරකයින් යළි මව් රටට යාමට නොහැකිව දැඩි පීඩාවකට පත්ව සිටිනවා.\nඑම සංචාරකයින් පවසන්නේ තමන් රැඳී සිටින හෝටල්වලට මුදල් ගෙවීමේ ගැටලුවකට පවා මේ වනවිට තමන් මුහුණ දී සිටින බවයි.\nකොරෝනා වසංගත තත්ත්වය හේතුවෙන් මෙරට සංචාරක කර්මාන්තය පසුගිය වසර දෙක තුළ දැඩි කඩාවැටීමට ලක් වූ අතර මෙම වසර තුළ එහි යම් වර්ධනයක් දක්නට ලැබෙනවා.\nඒ අනුව මෙම වසරේදී මේ දක්වා මෙරටට සංචාරකයින් 160,000 ක් පමණ පැමිණ ඇති අතර ඒ අතරින් වැඩිම සංචාරකයින් පිරිසක් පැමිණ ඇත්තේ රුසියාවෙන්.\nඒ, 25,304 ක්.\nඉන්දියාව සහ එක්සත් රාජධානියට පසු වැඩිම සංචාරකයින් පිරිසක් පැමිණ ඇත්තේ යුක්රේනයෙන් වන අතර එම සංඛ්‍යාව දැක්වෙන්නේ 12,609 ක් ලෙසයි.\nකෙසේ වෙතත් මේ වන විට යුක්රේනයේ වර්ධනය වෙමින් පවතින යුදමය තත්ත්වය හමුවේ මෙරට සිටින යුක්රේන ජාතිකයින් සිටින්නේ දැඩි වික්ශිප්ත භාවයකින්.\nමේ අතර මෙරටට පැමිණ සිටින යුක්රේන සංචාරකයින්ට යළි සිය මව්රටට යාමට නොහැකි වීමත් සමඟ ඔවුන් දැඩි අර්බුදයකට මුහුණ දී සිටින්නේ එම රටවලින් මුදල් ගෙන්වා ගැනීමේ ගැටළුවකට ද මුහුණ දී සිටීම හේතුවෙන්.\nඒ හේතුවෙන් ඔවුන් මෙරට රැඳී සිටින හෝටල් සඳහා මුදල් ගෙවීමේ ගැටලු‍වක්ද පවතින බවයි සංචාරක හෝටල් කර්මාන්තකරුවන් පෙන්වා දෙන්නේ.\nඑමෙන්ම, මෙරට සංචාරක කර්මාන්තය දිගු කලකට පසු යළි ක්‍රියාත්මක වීම ආරම්භ වීමත් සමඟ යළි ඊට බාධාවක් ඇති විය හැකි බවයි එම කර්මාන්තයේ නියැලෙන්නන් පවසන්නේ.\nරුසියාවේ හිටපු තානාපති උදයංග වීරතුංග අද බෙන්තොට ප්‍රදේශයේ යුක්රේන සංචාරකයින් රැදී සිටින හෝටල්වලට ගොස් ඔවුන්ගේ අවශ්‍යතා සොයා බැලුවා.",
       "URL": "https://www.hirunews.lk/298127/රට-වෙනුවෙන්-යුක්‍රේන-කතක්-දළදා-වහන්සේ-ඉදිරිපිට-විරෝධයක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1331"
}