{
       "Source": "hirunews",
       "Timestamp": "Tuesday, 04 May 2021 - 8:26",
       "Headline": "ඊයේ ආසාදිතයන් 1,923ක් - සමස්ත මරණ ගණනත් 700 ඉක්මවයි (වීඩියෝ)",
       "News Content": "මෙරටින් වාර්තා වූ වැඩිම ආසාදිතයින් සංඛ්‍යාව ඊයේ (03) දිනයේත් අලුත් වුණා.\nඑම සංඛ්‍යාව දැක්වුණේ 1,923 ක් ලෙසයි.\nඒ අනුව මෙරට සමස්ත කොරෝනා ආසාදිතයින් සංඛ්‍යාව  113,676 ක්  ලෙස සටහන් වුණා.\nඊයේ දිනයේ වාර්තාවූ නව ආසාදිතයන්ගෙන් 1,913 දෙනෙකු අලුත් අවුරුදු පොකුරේ ආසාදිතයන් වන අතර, විදේශයන් හි සිට පැමිණි 10 දෙනෙකු ද රෝගීන් ලෙස හඳුනා ගැනුනා.\nඊයේ වාර්තාවූ නව ආසාදිතයන්ගෙන් 529 දෙනෙකු කොළඹ දිස්ත්‍රික්කයෙන් වාර්තාවන බවයි යුද හමුදාපති ජෙනරාල් ශවේන්ද්‍ර සිල්වා කියා සිටියේ.\nඒ අනුව තවදුරටත් ආසාදිතයන් 14,758 දෙනෙකු රෝහල්ගතව ප්‍රතිකාර ලබන අතර, සුවය ලැබූ මුළු සංඛ්‍යාව 98,209 ක්.\nඊයේ දිනයේ මෙරටින් මරණ 13 ක් වාර්තාවූ අතර, ඒ අනුව සමස්ත කොරෝනා මරණ සංඛ්‍යාව 709ක් දක්වා ඉහළ ගියා.\nඑම මරණ 13න් 12කටම කොවිඩ් නියුමෝනියා තත්වය හේතුවී තිබෙනවා.\nදිවුලපිටිය, ජාඇළ, මාවිල්මඩ, මීගමුව, මාළඹේ, බොරැල්ල, නුවරඑළිය, මෝදර, නිට්ටඹුව, පානදුර, ගම්පහ සහ බුලත්සිංහල යන ප්‍රදේශවල පදිංචි අවුරුදු 42ත් 82ත් අතර වයස්වල පසුවන්නන් මෙලෙස කොරෝනා වැළඳී මියගොස් ඇති බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nඑමෙන්ම කොරෝනා ආසාදිත බවට හඳුනාගැනෙන වයස්ගත පුද්ගලයන් ප්‍රතිකාර මධ්‍යස්ථාන වෙත රැගෙන යාමේදී දැඩි දුෂ්කරතාවන්ට පත්වන බවට වාර්තාවනවා.\nමෙවැනි සිද්ධියක් ඊයේ (03) කුරුණෑගල ප්‍රදේශයෙන් හිරු ප්‍රවෘත්ති අංශයට වාර්තාවුණා.\nඅප ප්‍රවෘත්ති අංශය ඇමතූ කාන්තාවක් කියා සිටියේ වයෝවෘද්ධ තම මව උදෑසන 10 ට බස් රථයට නංවා ගත්තද රාත්‍රි 9 වනතුරුත් ප්‍රතිකාර මධ්‍යස්ථානයක් වෙත රැගෙන ගොස් නොමැති බවයි.\nරුහුණු විශ්වවිද්‍යාලයේ ද කොරෝනා ආසාදිත වූ සිසුන් හඳුනාගෙන තිබියදීත් ඒ පිළිබඳව පාලනාධිකාරිය විසින් කිසිදු තැකීමක් නොකර සිසුන් විශ්වවිද්‍යාලයේ රඳවා තබාගැනීම පිළිබඳව දෙමාපියන් චෝදනා එල්ල කරනවා.\nමේ අතර රුහුණු විශ්වවිද්‍යාලයීය මහා ශිෂ්‍ය සංගමය නිවේදනයක් නිකුත් කරමින් සඳහන් කළේ මේ වනවිට විශ්වවිද්‍යාලයේ සිසු සිසුවියන් 23 දෙනෙකුට කොරෝනා ආසාදනය වී ඇති බවට තහවුරු වී ඇති බවයි.",
       "URL": "https://www.hirunews.lk/270371/ඊයේ-ආසාදිතයන්-1923ක්-සමස්ත-මරණ-ගණනත්-700-ඉක්මවයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1977"
}