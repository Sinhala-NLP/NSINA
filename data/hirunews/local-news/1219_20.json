{
       "Source": "hirunews",
       "Timestamp": "Wednesday, 20 April 2022 - 19:25",
       "Headline": "රඹුක්කනට තවමත් ඇඳිරි නීතිය - අද සාමකාමී විරෝධතාවක් (වීඩියෝ)",
       "News Content": "විරෝධතාවක් හේතුවෙන් ඇති වූ උණුසුම් තත්ත්වයත් සමග රඹුක්කන පොලිස් බල ප්‍රදේශයට ඊයේ පස්වරුවේ පැනවූ පොලිස් ඇඳිරි නීතිය තවදුරටත් ක්‍රියාත්මකයි.\nසිද්ධිය සම්බන්ධයෙන් විමර්ශනය කිරීම සඳහා ජ්‍යෙෂ්ඨ පොලිස් නිලධාරින් ඇතුළත් 20 දෙනෙකුගෙන් යුත් කණ්ඩායමක් පත් කර ඇති බවයි ජ්‍යෙෂ්ඨ පොලිස් මාධ්‍ය ප්‍රකාශක, ජ්‍යෙෂ්ඨ නියෝජ්‍ය පොලිස්පති අජිත් රෝහණ කෑගල්ල ප්‍රදේශයේ අද පැවති මාධ්‍ය හමුවකට එක්වෙමින් ප්‍රකාශ කළේ.\nමේ අතර, රඹුක්කන ප්‍රදේශයේ ඊයේ ඇති වූ ගැටුම්කාරි තත්ත්වයට විරෝධය පළ කරමින් අද රඹුක්කන ගොවි සංවිධාන එකමුතුව විසින් සාමකාමී උද්ඝෝෂණයක ද නිරත වුණා. ඒ රඹුක්කන දුම්රිය ස්ථානය ඉදිරිපිටයි.\nඉන්ධන මිල ඉහළ දැමීමට විරෝධය පළ කරමින් රඹුක්කන නගරයේ ඊයේ පෙරවරුවේ ආරම්භ කළ මහජන විරෝධය පස්වරුව වනවිට දැඩි උණුසුම්කාරී තත්ත්වයක් බවට පත් වුණා. පැය 15 කට වැඩි කාලයක් විරෝධතාකරුවන් දුම්රිය මාර්ගය අවහිර කරගෙන සිටියා.\nඑහිදී තත්ත්වය පාලනය කිරීම සඳහා පොලිසිය කදුළු ගෑස් ප්‍රහාරයක් එල්ල කළ අතර විරෝධතාකරුවන් පොලීසියට ගල්මුල් ප්‍රහාර එල්ල කිරීමත් සමඟ ඇතිවූයේ උණුසුම් තත්ත්වයක්.\nඅනතුරුව සිදුවූ වෙඩි තැබීමෙන් එක් පුද්ගලයෙකු මිය ගොස් තවත් පුද්ගලයින් 13 දෙනෙකු තුවාල ලබා රෝහල් ගත කරනු ලැබුවා.\nඑමෙන්ම, පොලිස් නිලධාරින් 20 දෙනෙකු ද තුවාල ලබා රෝහල් ගත කළ බවයි පොලීසිය සඳහන් කළේ.\nසිද්ධියට සම්බන්ධයෙන් මේ වනවිට පොලීසිය අත්අඩංගුවට ගෙන තිබෙනවා.\nමියගිය 42 හැවිරිදි චමින්ද ලක්ෂාන් නමැති පුද්ගලයා රඹුක්කන ප්‍රදේශයේම පදිංචිකරුවෙක් වන අතර, ඔහුට එරෙහිව අධිකරණයේ පුද්ගල ඝාතන චෝදනා ද පවතින බවයි පොලීසිය සඳහන් කළේ.\nඑසේම, රඹුක්කන සිද්ධිය පිළිබඳව නිරීක්ෂණය කිරීම සහ අගතියට පත් පාර්ශවය වෙනුවෙන් පෙනී සිටීමට නීතිඥ කණ්ඩායමක් ද අද එහි පැමිණියා.\nඑමෙන්ම, වෙඩි තැබීමේ සිද්ධියට සම්බන්ධ පොලිස් නිලධාරින් අත්අඩංගුවට ගන්නා ලෙස ඉල්ලමින් නීතිඥවරුන් කණ්ඩායමක් කෑගල්ල මහේස්ත්‍රාත් අධිකරණය වෙත අද කරුණු වාර්තා කර තිබුණා.\nසිද්ධිය සම්බන්ධයෙන් විමර්ශනය කිරීම සඳහා ශ්‍රී ලංකා මානව හිමිකම් කොමිෂන් සභාව බවද  ත්‍රිපුද්ගල කමිටුවක් පත් කළා.\nමේ අතර, ජාත්‍යන්තර මානව හිමිකම් කවුන්සිලය ද නිවේදනයක් නිකුත් කරමින් සඳහන් කළේ ජනතාවට තම අයිතීන් වෙනුවෙන් උද්ඝෝෂනය කිරීමට හිමිකමක් පවතින බවයි.",
       "URL": "https://www.hirunews.lk/302394/රඹුක්කනට-තවමත්-ඇඳිරි-නීතිය-අද-සාමකාමී-විරෝධතාවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1219"
}