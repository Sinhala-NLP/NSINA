{
       "Source": "hirunews",
       "Timestamp": "Saturday, 25 August 2018 - 19:24",
       "Headline": "නැදුන්ගමුවේ ඇත් රජු දළදා කරඩුව වැඩමවයි - ඉන්දිරාජා සහ වාසනා දෑලේ",
       "News Content": "මහනුවර ඇසළ පෙරහර මංගල්‍යයේ අවසන් රන්දෝලි පෙරහර අද රාත්‍රීයේ වීථි සංචාරය කෙරෙනවා.\nමහනුවර ශ්‍රී දළදා මාලිගාවේ ඇසළ පෙරහර මංගල්‍යයේ අවසන් රන්දෝලි පෙරහර අද රාත්‍රී 7 යි 58 ට යෙදෙන සුබ මොහොතින් ගමන් ආරම්භ වීමට මේ වනවිටත් සියලූ කටයුතු සූදානම්.\nඅද පෙරහර ගෙවදීමෙන් අනතුරුව හෙට පැවැත්වෙන දියකැපීමේ චාරිත්‍රය, දිවා පෙරහර ඇතුළු කටයුතුවලින් අනතුරුව පෙරහර අවසන් වූ බව ජනාධිපතිවරයාට නිල වශයෙන් දැනුම්දී මෙවර පෙරහර මංගල්‍යය අවසන් වනවා.\nමේ වනවිටත් දළදා සමිදුන්ගේ ආශීර්වාදය ලබා ගැනීමට සහ පෙරහර නැරඹීමට විශාල බැතිමතුන් පිරිසක් මහනුවර පැමිණ අවසන්.\nඅද අවසන් රන්දෝලි පෙරහරේ දළදා කරඩුව වැඩම කරවන්නේ නැදුන්ගමුවේ රාජා හස්තියායි.\nඉන්දි රාජා සහ වාසනා දෑලේ ඇතුන් ලෙස පෙරහරට එක්වීමට නියමිත බවයි දියවඩන නිලමේ ප්‍රදීප් නිලංග දෑල ප්‍රකාශ කළේ.\nඅද දළදා කරඩුව වැඩම වන නැදුන්ගමුවේ රාජා හස්තියා පිළිබදව මෙහිදී සටහන් කළ යුතුමයි.\n2006 වසරේ සිට අවසන් රන්දෝලි පෙරහරේදී දළදා කරඩුව වැඩම වන නැදුන්ගමුවේ රාජා හස්තියා 1953 වසරේදී ඉන්දියාවේ - මයිසූර් ප්‍රාන්තයේ උපත ලබනවා.\nඉන් වසර කිහිපයකට පසු ශ්‍රී ලංකාවට පැමිණෙන රාජා අද රටේ සම්පතක් බවට පත්ව තිබෙන්නේ මෙරට ජනතාව නැදුන්ගමුවේ රාජාට අසීමිත ගෞරවයක් සහ සෙනෙහසක් දැක්වීම හේතුවෙන්.\nපිං ඇති හස්තියෙකු ලෙස සැලකෙන නැදුන්ගමුවේ රාජා පාගමනින්ම මහනුවරට පැමිණෙන්නේ කිලෝමීටර් 90 ක් දුර ගෙවමින්.\nඑම ගමන් මග පුරාවටම ජාති, ආගම්, භේද පසෙකලා මග දෙපස රැස්වන බොහෝ දෙනා නැදුන්ගමුවේ රාජාට පුද සත්කාර කරන්නේ එය මහා පිංකමක් ලෙස සලකමින්.\nමෙවර දොලොස්වන වරට දළදා කරඩුව වැඩම වන නැදුන්ගමුවේ රාජා හස්තියාගේ භාරකරු වන වෛද්‍යාචාර්ය හර්ෂ ධර්මවිජය ප්‍රකාශ කළේ නැදුන්ගමුවේ රාජා අද ජාතියේ සම්පතක් බවට පත්ව ඇති බවයි.\nදළදා සමිදුන්ගේ ආශිර්වාදයෙන් නැදුන්ගමුවේ රාජා හස්තියාට තවත් චිරාත් කාලයක් දළදා කරඩුව වැඩම කරවන්නට නිදුක් නිරෝගි සුව ලැබේවා යන්න ජාතියේම ප්‍රාර්ථනයයි.",
       "URL": "https://www.hirunews.lk/198397/නැදුන්ගමුවේ-ඇත්-රජු-දළදා-කරඩුව-වැඩමවයි-ඉන්දිරාජා-සහ-වාසනා-දෑලේ",
       "Category": "Local News",
       "Parent URL": "https://www.hirunews.lk/local-news.php?pageID=3781"
}