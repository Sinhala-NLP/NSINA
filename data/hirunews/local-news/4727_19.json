{
       "Source": "hirunews",
       "Timestamp": "Monday, 02 January 2017 - 15:10",
       "Headline": "හිටපු ධීවර නියෝජ්‍ය ඇමති සරත් කුමාර ගුණරත්න ලබන 9 වන දා දක්වා රිමාන්ඩ්",
       "News Content": "අද අත්අඩංගුවට ගැනුණු හිටපු ධීවර නියෝජ්‍ය අමාත්‍ය සරත් කුමාර ගුණරත්න ලබන 09 වන දින දක්වා රක්ෂිත බන්ධනාගාර ගත කෙරුණා.\nඒ, කොළඹ ප්‍රධාන මහේස්ත්‍රාත් අධිකරණයට ඉදිරිපත් කිරීමෙන් අනතුරුවයි.\nමීගමු කලපු සංවර්ධන යෝජනා ක්‍රමයකට ලබාදුන් රුපියල් ලක්ෂ 112 ක මුදලක් වංචා කළ බව කියන සිද්ධිය  සම්බන්ධයෙන් ප්‍රකාශයක් ලබාදීම සඳහා හිටපු නියෝජ්‍ය අමාත්‍යවරයා අද පෙරවරුවේ අපරාධ පරීක්ෂණ දෙපාර්තමේන්තුව වෙත පැමිණියා.\nඑම අවස්ථාවේදියි ඔහු අත්අඩංගුවට ගනු ලැබුවේ. මෙම සිද්ධිය පිළිබඳව බරපතල වංචා විමර්ශනය කෙරෙන ජනාධිපති කොමිෂන් සභාව මගින්ද විමර්ශනයක් සිදුකළා.\nඑමෙන්ම හිටපු ප්‍රවාහන අමාත්‍ය පාර්ලිමේන්තු මන්ත්‍රී කුමාර වෙල්ගමට එරෙහි නඩුව ලබන මාර්තු මස 2 වනදා දක්වා කල් තැබීමට ද කොළඹ අතිරේක මහේස්ත්‍රාත් අරුණි ආටිගල අද නියෝග කළා.\nශ්‍රී ලංකා ගමනාගමන මණ්ඩලයේ උප සභාපති තනතුරක් අලුතින් නිර්මාණය කර ඊට පත්වූ පුද්ගලයාට වැටුප් සහ දීමනා ලෙස රුපියල් ලක්ෂ 32 ක මුදලක් ගෙවීම තුළින් දූෂණයක් සිදුකළ බවට මොහුට එරෙහිව චෝදනා එල්ලවී තිබෙනවා.\nමේ අතර, ඇමරිකාවේ හිටපු ශ්‍රී ලංකා තානාපති ජාලිය වික්‍රමසූරිය මේ මස 11 වනදා දක්වා යළි රක්ෂිත බන්ධනාගාර ගතකිරීමට කොළඹ කොටුව මහේස්ත්‍රාත් ලංකා ජයරත්න අද නියෝග කළා.\nඔහු මීට පෙර පසුගිය දෙසැම්බර් මස 23 වනදා අධිකරණය හමුවට පමුණුවනු ලැබූ අතර, එහිදී නියෝග කෙරුණේ අද දක්වා රක්ෂිත බන්ධනාගාර ගත කිරීමටයි.\nතානාපති කාර්යාලයට ගොඩනැගිල්ලක් මිලදී ගැනීම සඳහා රුපියල් පන්කෝටි දාහත් ලක්ෂයකට ආසන්න රජයේ මුදල් අවභාවිත කිරීමේ චෝදනාව යටතේ ඔහු අත්අඩංගුවට ගැණුනේ පසුගිය නොවැම්බර් මස 18 වනදායි.\nහිටපු තානාපතිවරයා අද දින අධිකරණය වෙත ඉදිරිපත් නොකෙරුණු අතර, ඔහු බන්ධනාගාර රෝහලේ ප්‍රතිකාර ලබමින් සිටින බවයි බන්ධනාගාර නිලධාරින් අධිකරණයට දැනුම් දී සිටියේ.",
       "URL": "https://www.hirunews.lk/151119/හිටපු-ධීවර-නියෝජ්‍ය-ඇමති-සරත්-කුමාර-ගුණරත්න-ලබන-9-වන-දා-දක්වා-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=4727"
}