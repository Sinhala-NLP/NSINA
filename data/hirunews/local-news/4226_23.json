{
       "Source": "hirunews",
       "Timestamp": "Thursday, 09 November 2017 - 19:52",
       "Headline": "දරුවන් නැති කාන්තාවන්ට අමුතු විදියකට දරුවන් කුසට දෙන මාතර සුපිරි නිවස",
       "News Content": "දරුපල නොමැති කාන්තාවන්ට යම්කිසි බලවේගයක් මඟින් දරුපල ලබාදෙන බව පවසා කිසිදු වගකීමකින් තොරව ප්‍රතිකාර කරමින්  දීර්ඝකාලයක් තිස්සේ  කාන්තාවන් විශාල ප්‍රමාණයක් රවටමින් සිටි කාන්තාවක් ඇතුළු සිව් දෙනෙකු මාතර කොට්ටාශ ළමා හා කාන්තා කාර්යාංශය මඟින් ඉකුත් 07 දා අත්අඩංගුවට ගෙන තිබෙනවා.\nමාතර කොට්ටාශ ළමා හා කාන්තා කාර්යාංශය වෙත ලද පැමිණිල්ලකට අනුව මෙම අත්අඩංගුවට ගැනීම සිදුකළ බවයි වාර්තා වන්නේ.\nඅත්අඩංගුවට ගත් පිරිස දරුපල නොමැති කාන්තාවන්ට දරුපල උදාකර දෙන බවට පවසමින් මාතර, නාදුගල ප්‍රදේශයේ දේවාලයක් ආකාරයෙන් මෙම ව්‍යාජ ප්‍රතිකාර මධ්‍යස්ථානය පවත්වාගෙන ගොස් තිබෙනවා.\nදිවයිනේ විවිධ ප්‍රදේශ වලින් පැමිණි දරුපල නොමැති කාන්තාවන් විශාල ප්‍රමාණයක් මෙම ව්‍යාජ ප්‍රතිකාර මධ්‍යස්ථානයෙන් ප්‍රතිකාර ලබා ගෙන ඇති බව වාර්තා වනවා.\nප්‍රතිකාර ලබා ගැනීමට පැමිණි කාන්තාවන් සදහා ලබාදෙන ලද ඖෂධ භාවිත කිරීමෙන් පසු එම කාන්තාවන්ට දරුවෙකු ලැබෙනා ආකාරයට උදරය ඉදිරියට නෙරා පැමිණි ඇති බව සඳහන්.\nඔවුන්ගේ කුස තුල දරුවෙකු නොමැති බවට ස්කෑන් පරීක්ෂණයකින් තහවුරු කර ගැනීමෙන් අනතුරුව කාන්තාවන් පිරිසක් මාතර කොට්ටාශ ළමා හා කාන්තා කාර්යාංශය වෙත මෙලෙස පැමිණිලි කර තිබෙනවා.\nකෙසේ වෙතත් දේව වරමකින් දරුපල උදාකර දෙන බවට ප්‍රතිකාර කරනු ලැබූ මෑණියන් ප්‍රතිකාර කරනු ලැබූ කානතාවන්ට ස්කෑන් පරීක්ෂණ සිදු නොකරන ලෙසට උපදෙස් දී තිබු බවද සඳහන්.\nපැමිණිල්ලෙන් අනතුරුව ක්‍රියාත්මක වූ පොලීසිය උපාය දූතයින් යොදවා සැකරුවන් පිරිස අත්අඩංගුවට ගැනීමට සමත්ව තිබෙනවා.\nපොලීසිය විසින් අදාල ස්ථානය පරීක්ෂා කිරීමේදී නොයෙක් ආකාරයේ රෝගාබාධයන්ට ප්‍රතිකාර කිරීමේදී යොදාගන්නා විවධ කුඩු වර්ග අඩංගු බදුන්\nරාශියක් සොයාගැනීමට හැකිවූ බවයි වාර්තාවන්නේ.\nඅත්අඩංගුවට පත් කාන්තාවගෙන් ඖෂධ වර්ග පිළිබඳව විමසීමේදී එම ද්‍රව්‍ය හදුන්වා දීමටත් ඇය අපොහොසත් වූ අතර එහි තිබී රෝගීන්ට ප්‍රතිකාර කිරීමට පෙර ඔවුන්ව ලියාපදිංචි කිරීමට පුරවන ලද පෝරම කිහිපයක්ද හමුව ඇති බව සඳහන්.\nඑම පෝරම වල තිබු දුරකථන අංක කිහිපයකට ඇමතුම් ලබා දී තොරතුරු විමසීමේදී අනාවරණය වූයේ එම සියලුම කාන්තාවන්ට තමන් පැමිණි කාරණය ඉටු නොවීම නිසා මේ වන විට එම ස්ථානයෙන් ප්‍රතිකාර ලබා ගැනීමෙන් වැළකී සිටින බවයි\nඒ අනුව නිලධාරීන් අදාළ කාන්තාව හා ඇයගේ ස්වාමිපුරුෂයා ඇතුළු අත් උදව්කරුවන් දෙදෙනෙකු අත්අඩංගුවට ගන ඇති අතර ඔවුන් අද දින අධිකරණය හමුවට ඉදිරිපත් කිරීමට නියමිතව තිබුණා.",
       "URL": "https://www.hirunews.lk/175668/දරුවන්-නැති-කාන්තාවන්ට-අමුතු-විදියකට-කුසට-දෙන-මාතර-සුපිරි-නිවස",
       "Category": "Local News",
       "Parent URL": "https://www.hirunews.lk/local-news.php?pageID=4226"
}