{
       "Source": "hirunews",
       "Timestamp": "Friday, 25 September 2020 - 19:06",
       "Headline": "පොලිස්පතිවරයාගේ බලතල සීමා වී ඇත්තේ පොලිස් කොමිසම හේතුවෙන් - වැඩබලන පොලිස්පති (වීඩියෝ)",
       "News Content": "පොලිස් කොමිසම පිහිටුවීම මගින් පොලිස්පතිවරයාගේ බලතල සීමා වී ඇතැයි වැඩ බලන පොලිස්පති සී ඞී වික්‍රමරත්න පිළිගත්තා.\nඒ දේශපාලන පලිගැනීම් පිළිබඳ සොයා බලන ජනාධිපති පරීක්ෂණ කොමිෂන් සභාව හමුවේ සාක්ෂි ලබාදෙමින්.\nවැඩ තහනමකට ලක්ව සිටින ජ්‍යෙෂ්ඨ නියෝජ්‍ය පොලිස්පති ලලිත් අනුරුද්ධ ජයසිංහ යලි සේවයේ පිහිටුවීමට ඇති බාධා පිළිබඳ විමසීමට වැඩ බලන පොලිස්පති සී.ඩී වික්‍රමරත්න ඊයේ දෙවැනි වරටත් දේශපාලන පලිගැනීම් පිළිබඳ සොයා බලන ජනාධිපති කොමිසමට කැඳවා තිබුණා.\nඔහු සදහන් කළේ එය සුදුසු බවට තමා පොලිස් කොමිෂන් සභාව වෙත නිර්දේශ නිකුත් කර ඇති නමුත් එම කොමිෂන් සභාව එය ප්‍රතික්ෂේප කළ බවයි.\nකොමිසමේ සභාපති විශ්‍රාමික ශ්‍රේෂ්ඨාධිකරණ විනිසුරු උපාලි අබේරත්න විමසුවේ වැඩ තහනමකට ලක්ව සිටි පොලිස් පරීක්ෂක නියෝමාල් රංගජීව නැවත සේවයේ පිහිටුවීමත්, හිටපු ජ්‍යෙෂ්ඨ නියෝජ්‍ය පොලිස්පති ලලිත් අනුරුද්ධ ජයසිංහ යළි සේවයේ පිහිටුවීම ප්‍රතික්ෂේප කිරීමත් මගින් පොලිස් කොමිසම ස්වාධීනව කටයුතු කර ඇති බවට හැඟී යන්නේද යන්නයි.\nපොලිස්පතිවරයා ලෙස තමා යවනු ලැබු නිර්දේශ පිළිගැනීම ප්‍රතික්ෂේප කිරීම නිසා පොලිස් කොමිසම ස්වාධීනව කටයුතු කර ඇතැයි වැඩබලන පොලිස්පති සී.ඩී. වික්‍රමරත්න එහිදී සඳහන් කළා.\nකොමිසම යළි විමසුවේ එසේ පැවසීමට හේතුව කුමක් ද යන්නයි.\nතමාගේ නිර්දේශ වලට වඩා පරිපාලනමය කටයුතු සම්බන්ධයෙන් පොලිස් කොමිසම ස්වාධීන තීන්දු ගන්නා බව සී.ඞී වික්‍රමරත්න ඊට පිළිතුරු දෙමින් ප්‍රකාශ කළා.\nමෙහිදී ලලිත් අනුරුද්ධ ජයසිංහ වෙනුවෙන් පෙනී සිටි නීතීඥ මහේෂ් කොටුවැල්ල ජ්‍යෙෂ්ඨ පොලිස් අධිකාරි ප්‍රිශාන්ත ජයකොඩිව හඳුනනවාදැයි සී.ඩී වික්‍රමරත්නගෙන් විමසූ අතර ඔහු පැවසුවේ තමා ඔහුව හඳුනන බවයි.\nජ්‍යෙෂ්ඨ පොලිස් අධිකාරී ප්‍රිශාන්ත ජයකොඩි එක්සත් ජාතික පක්ෂයෙන් මහා මැතිවරණයට තරග කර ඇති බවත්, එම පක්ෂයේ මහර ආසන සංවිධායක ලෙස කටයුතු කර ඇති බවත් නීතීඥ මහේෂ් කොටුවැල්ල කොමිසමට පෙන්වා දුන්නා.\nනීතිඥ මහේෂ් කොටුවැල්ල සී.ඞී වික්‍රමරත්නගෙන් විමසූවේ සේවයට වාර්තා නොකර දේශපාලනයේ නිරත වූ එවැනි පුද්ගලයකු යළි සේවයේ පිහිටුවා එදිනම විශ්‍රාම ගැන්වීමට නිර්දේශ නිකුත් කළේද යන්නයි.\nතමා එලෙස නිර්දේශ කළ බව සි.ඩී වික්‍රමරත්න පිළිගත් අතර ප්‍රිශාන්ත ජයකොඩි විශ්‍රාම නොගෙන තවදුරටත් සේවයේ කටයුතු කිරීම පිළිබඳව එහිදී කොමිසමේ අවධානය යොමු වුණා.\nඑහිදී වැඩබලන පොලිස්පති සී.ඩී. වික්‍රමරත්න වැඩිදුරටත් පැවසුවේ ප්‍රිශාන්ත ජයකොඩි පොලිස් සේවයට සුදුසු නොමැති බව තමා පිළිගන්නා බවත් ඔහු සේවයෙන් ඉවත් කිරීමට කැබිනට් මණ්ඩලය ද දැනුවත් කර ඇති බවයි.\nපොලිස් කොමිසම පිහිටුවීම මගින් සිදු කර ඇත්තේ පොලිස්පතිවරයා ශක්තිමත් කිරීමක්ද ? දුර්වල කිරීමක්ද යන්න කොමිසම මෙහිදී විමසුවා.\nඔහු සඳහන් කළේ පොලිස් කොමිසම මගින් පොලිස්පතිවරයා දුර්වල කර ඇති බවයි.\nපොලිස්පතිවරයාට, තීරණ ගැනීමේ නිදහස ඇතැම් අවස්ථාවල දී පොලිස් කොමිසම නිසා අහිමිවී ඇති බවත්, ඇතැම් තීරණවලදී පොලිස්පතිවරයාගේ නිර්දේශවලට ඉහළින් කොමිසම ක්‍රියා කරන බැවින් කරුණු දැක්වීමට සිදුවන බවත් වැඩ බලන පොලිස්පතිවරයා ප්‍රකාශ කළා.\nමේ අතර දේශපාලන පළිඟැනීම් පිළිබඳ සොයා බලන ජනාධිපති කොමිසමට කර තිබූ පැමිණිලි කිහිපයකට අදාළව අපරාධ පරීක්ෂණ දෙපාර්තමේන්තුවේ හිටපු අධ්‍යක්ෂ ශානි අබේසේකර බන්ධනාගාර නිලධාරීන්ගේ ආරක්ෂාව මධ්‍යයේ අදත් කොමිසම හමුවට ගෙන එනු ලැබුවා.",
       "URL": "https://www.hirunews.lk/251100/පොලිස්පතිවරයාගේ-බලතල-සීමා-වී-ඇත්තේ-පොලිස්-කොමිසම-හේතුවෙන්-වැඩබලන-පොලිස්පති-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2430"
}