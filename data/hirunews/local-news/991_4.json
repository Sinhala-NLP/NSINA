{
       "Source": "hirunews",
       "Timestamp": "Tuesday, 26 July 2022 - 19:22",
       "Headline": "උසාවි ගොස් පැමිණෙමින් සිටි ඝාතන සැකකරුවකුට ඌරවත්තේදී වෙඩි  (වීඩියෝ)",
       "News Content": "නව සිංහලේ සංවිධානයේ සභාපති ඩෑන් ප්‍රියසාද්ගේ සොහොයුරා ඝාතනය කළ පිරිස පැමිණි වැගන්ආර් රථය අවිස්සාවේල්ල දෙසට ගමන් කර ඇති බවට විමර්ශනවලින් අනාවරණය වී තිබෙනවා.\nඔරුගොඩවත්ත ගුවන් පාලම ආසන්නයේ දී අදාළ තරුණයා ඝාතනය කෙරුණේ ඊයේ රාත්‍රියේදියි.\nතියුණු ආයුධවලින් පහරදී මෙම ඝාතනය සිදුකර ඇති අතර ඊට පුද්ගලයින් තුන්දෙනකු පමණ පැමිණ ඇති බවටයි විමර්ශනවලින් අනාවරණය වී ඇත්තේ.\nසිද්ධිය සම්බන්ධයෙන් පුද්ගලයින් 04 දෙනකුගෙන් මේ වනවිට ප්‍රකාශ සටහන් කරගෙන තිබෙනවා.\nඑමෙන්ම අදාළ ස්ථානයේ සී.සී.ටී.වී. කැමරා ක්‍රියාත්මක නොවී ඇති අතර ඊට හේතු වී ඇත්තේ එම කාල සීමාව තුළ ප්‍රදේශයේ විදුලිය විසන්ධි වීමක් සිදුවීම බවයි විමර්ෂණය සිදුකරන උසස් නිලධාරියකු සඳහන් කළේ.\nප්‍රකාශ් තිලිණ කුමාර නමැති 34 හැවිරිදි මියගිය තරුණයා වැල්ලම්පිටිය, කුරුණියාවත්ත ප්‍රදේශයේ පදිංචිකරුවෙක්.\nදෙපිරිසක් අතර කලක පටන් පැවැති ආරවුලක් මෙම ඝාතනයට හේතු වන්නට ඇති බවට පොලිසිය සැක පල කරනවා.\nමේ අතර අම්බලංගොඩ - ඌරවත්ත ප්‍රදේශයේදී වෙඩි තැබීමකින් පුද්ගලයෙකු අද ජිවිතක්ෂයට පත්වුණා.\nපොලීසිය ප්‍රකාශ කළේ වසන්ත සොයිසා නමැත්තෙකු මෙලෙස ජිවිතක්ෂයට පත්ව ඇති බවයි. පෞද්ගලික ආරවුලක් මත මෙම වෙඩි තැබීම සිදුව ඇති බව මූලික පරීක්ෂණවලදී හෙළි වී තිබෙනවා.\nමියගිය පුද්ගලයාට එරෙහිව මනුෂ්‍ය ඝාතන දෙකකට අදාළව චෝදනා පවතින බව සඳහන්.\nඊට අදාළ නඩුවකට සහභාගි වී නැවත පැමිණෙන අතර තුළදී යතුරුපැදියකින් පැමිණි පුද්ගලයකු විසින් මෙම වෙඩි තැබීම සිදුකර තිබුණා.",
       "URL": "https://www.hirunews.lk/311025/උසාවි-ගොස්-පැමිණෙමින්-සිටි-ඝාතන-සැකකරුවකුට-ඌරවත්තේදී-වෙඩි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=991"
}