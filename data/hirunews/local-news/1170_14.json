{
       "Source": "hirunews",
       "Timestamp": "Saturday, 14 May 2022 - 7:27",
       "Headline": "ණය ක්‍රමයක් යටතේ මෙරට ලැබෙන ඉන්දීය පොහොර තොගය (වීඩියෝ)",
       "News Content": "මෙරට යල කන්නයේ වගා කටයුතු සඳහා ප්‍රමාණවත් යූරියා මෙටි්‍රක් ටොන් 65,000 ක් ශ්‍රී ලංකාවට වහා ලබාදීමට ඉන්දීය රජය තීරණය කර තිබෙනවා.\nඉන්දියාව විසින් ශ්‍රී ලංකාවට ලබාදෙන ඩොලර් බිලියනයක ණය වැඩපිළිවෙල යටතේ එම පොහොර තොගය මෙරටට හිමිවනු ඇති.\nඉන්දියාවේ ශ්‍රී ලංකා මහ කොමසාරිස් මිලින්ද මොරගොඩ ඉන්දීය පොහොර දෙපාර්තමේන්තුවේ ලේකම් රාජේෂ් චතුර්වේදී හමු වී පැවැත්වූ සාකච්ඡාවක දී මේ බව දැනුම් දුන් බවයි ඉන්දියාවේ ශ්‍රී ලංකා මහ කොමසාරිස් කාර්යාලය නිවේදනය කළේ.\nමේ අතර, ආර්ථික දුෂ්කරතාවලට මුහුණ දී සිටින මෙරට ගොවීන්ට සහය වීමට සහ අවදානම් කාණ්ඩයේ ළමයින්ට ආහාර ලබාදීම සඳහා නවසීලන්ත ඩොලර් 500,000ක මූල්‍යාධාරයක් පිරිනමන බව එරට විදේශ අමාත්‍යාංශය නිවේදනය කළා.\nනවසීලන්ත විදේශ අමාත්‍යවරිය වන නනයියා මහුටා ට්විටර් පණිවුඩයක් නිකුත් කරමින් සටහන් කළේ එම මූල්‍යාධාරය ලෝක ආහාර වැඩසටහන සහ එක්සත් ජාතීන්ගේ ආහාර සහ කෘෂිකර්ම සංවිධානය හරහා ශ්‍රී ලංකාවට ලබාදෙන බවයි.\nමෙමගින් ශ්‍රී ලංකාව සහ නවසීලන්තය අතර වසර 30 කට අධික කාලයක් පවතින සහයෝගිතාව තවදුරටත් ශක්තිමත් වන බවත්, එම කාලය තුළ නවසීලන්තය විසින් ශ්‍රී ලංකාවට නවසීලන්ත ඩොලර් මිලියන 25.07 ක සංවර්ධන ආධාර ලබා දී ඇති බවත් ඇය සිහිපත් කළා.",
       "URL": "https://www.hirunews.lk/304292/ණය-ක්‍රමයක්-යටතේ-මෙරට-ලැබෙන-ඉන්දීය-පොහොර-තොගය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1170"
}