{
       "Source": "hirunews",
       "Timestamp": "Tuesday, 29 March 2022 - 13:07",
       "Headline": "ඉන්ධන නොමැති නිසා පිරවුම්හල් රැසක් වසා දැමේ (වීඩියෝ)",
       "News Content": "නියමිත පරිදි ඉන්ධන තොග නොලැබීම හමුවේ මේ වන විට ඉන්ධන පිරිවුම්හල් රැසක් වසා දමා තිබෙනවා.\nකොළඹ ඇතුළු ප්‍රදේශ රැසකම ඊයේ සිට දිගු ඩීසල් පෝලිම් දක්නට ලැබෙන බවයි අප වාර්තාකරුවන් සදහන් කළේ.\nඇතැම් ප්‍රදේශ වල ඉන්ධන පෝලීම් හේතුවෙන් පිරවුම්හල් අවට මාර්ගවල රථවාහන ධාවන කටයුතුවලට ද බාධා මතුව තිබෙනවා.\nපිරවුම්හල් වලින් පෙට්‍රල් ලබාදීමේ කටයුතු සාමාන්‍ය පරිදි සිදු කෙරෙනවා.\nඑහෙත්, ඩීසල් තොග ලබගැනීම සදහා කොලොන්නාව පර්යන්තය වෙත ගිය බවුසර් රථ රැසක් ඩීසල් තොග නොලැබීම නිසා මේ වන විටත් කොලොන්නාව ගජබාපුර අංගනයේ ගාල්කර ඇති බව ඛනිජ තෙල් බෙදුම්කරුවන්ගේ සංගමය පැවසුවා.\nපවතින ගැටලුව සඳහා බලශක්ති අමාත්‍යවරයාගෙන් කඩිනම් විසදුමක් අපේක්ෂා කරන බවයි ඔවුන් සඳහන් කළේ.\nමේ අතර, ඉන්දියානු ආධාර යටතේ තවත් ඩීසල් මෙටි්‍රක් ටොන් 3500ක් රැගත් නෞකාවක් හෙට දිවයිනට පැමිණිමට නියමිත බව වාර්තා වුනා.\nඉන්ධන ඉල්ලා අද පෙරවරුවේ පැවති විරෝධතාවක් හේතුවෙන් කොටුගොඩ - මිනුවන්ගොඩ මාර්ගය ඕපාත ප්‍රදේශයෙන් අවහිර වුනා.\nඉන්ධන ඇතුළු ගැටලුවලට විසදුම් ඉල්ලා ඊයේ රාත්‍රීයේ ප්‍රදේශවාසීන් පිරිසක් කොට්ටාව මංසන්ධියේදීද විරෝධතාවක් නිරතවුනා.\nමේ අතර, ගෑස් ලබාගැනීම සදහා ද තවදුරටත් ප්‍රදේශ රැසක දිගු පෝලිම් පවතිනවා.\nපසුගිය 23 වනදා සිටි මේ දක්වා දිනකට සිලින්ඩර ලක්ෂය බැගින් වෙළදපොලට නිකුත් කිරීමට පියවර ගත් බවයි ලිට්රෝ සමාගම පැවසුවේ.\nගෑස් මෙටි්‍රක් ටොන් 3700ක් අඩංගු තවත් නෞකාවක් අද පෙරවරුවේ දිවයිනට පැමිණ ඇති අතර සාම්පල වාර්තා ලැබීමෙන් අනතුරුව එහි ගෑස් ගොඩබෑම හෙට සිට ආරම්භ කිරීමට නියමිතයි.",
       "URL": "https://www.hirunews.lk/300692/ඉන්ධන-නොමැති-නිසා-පිරවුම්හල්-රැසක්-වසා-දැමේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1263"
}