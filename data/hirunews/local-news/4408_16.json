{
       "Source": "hirunews",
       "Timestamp": "Saturday, 22 July 2017 - 20:09",
       "Headline": "හෝකන්දර වගුරු බිමකට අත්ව ඇති ඛේදනීය ඉරණම",
       "News Content": "තලවතුගොඩ සිට හෝකන්දර දෙසට දිවෙන ප්‍රධාන මාර්ගය දෙපස පිහිටි විශාල වගුරු බිම ප්‍රදේශයේ පරිසර තුළනයට ඉටු කරනුයේ මිල කළ නොහැකි සේවයක්.\nපසුගිය මහවැසි සමයේදී මෙම ප්‍රදේශයේ අතිරික්ත ජල පාලනය සඳහා ප්‍රධාන සාධකයක් වූයේ මෙම වගුරු බිමයි.\nඑහෙත් ප්‍රදේශයේ දේශපාලනඥයෙකුගේ පෞද්ගලික අවශ්‍යතාව මත මෙම වගුරු බිම සූක්ෂමව ගොඩකරමින් පවතින බව හිරු සී.අයි.ඒ හරහා අපි මුල්වරට අනාවරණය කළේ පසුගිය 8 වැනිදායි.\nඅප අනාවරණයෙන් පසු මෙම ක්‍රියාවලියට සෘජුව නීතිය ක්‍රියාත්මක කිරීමේ නිසි බලධරයාවන ගොවි ජන සංවර්ධන දෙපාර්තමේන්තුවේ කොමසාරිස් ජනරාල් ඩීගවීග බන්දුලසේන මහතා මේ පිළිබඳ වහාම සොයා බලන බවට පොරොන්දුවක්ද ලබා දුන්නා.\nඑහෙත් අප ඊයේ දිනයේද වගුරු බිම ආශ්‍රිතව සිදු කළ නිරීක්ෂණයේදී හෙළි වූයේ කිසිදු බාධාවකින් තොරව මෙම ක්‍රියාවලිය තවමත් සිදුවන බවයි.\nමේ සම්බන්ධයෙන් අප කළ විමසීමේදී මේ පිළිබඳව වහාම සොයා බැලීමට පොරොන්දු වූ ගොවිජන සේවා අධ්‍යක්ෂජනරාල්වරයා කියා සිටියේ එම ගොඩකිරීම් මේ වන විටත් නවතා ඇති බවයි.",
       "URL": "https://www.hirunews.lk/166536/හෝකන්දර-වගුරු-බිමකට-අත්ව-ඇති-ඛේදනීය-ඉරණම",
       "Category": "Local News",
       "Parent URL": "https://www.hirunews.lk/local-news.php?pageID=4408"
}