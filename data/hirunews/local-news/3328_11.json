{
       "Source": "hirunews",
       "Timestamp": "Wednesday, 29 May 2019 - 16:01",
       "Headline": "බ්‍රිතාන්‍ය රාජකීය සමාජයට තවත් ශ්‍රී ලාංකිකයෙක්",
       "News Content": "ශ්‍රී ලාංකික මහාචාර්යවරයෙකු වන කුමාර් වික්‍රමසිංහට ලොව ප්‍රමුඛ පෙළේ විද්‍යාඥයන්ගෙන් සැඳුම්ලත් බ්‍රිතාන්‍ය රාජකීය සමාජයේ සාමාජිකත්වය හිමිවී තිබෙනවා.\nඔහු මෙම සමාජයට එක්වන දෙවන ශ්‍රී ලාංකිකයායි.\nමීට පෙර සාර්ස් වෛරසය හඳුනාගත් මහාචාර්ය මලික් පීරිස්ට එම සාමාජිකත්වය හිමිවූ බව බී බී සී ප්‍රවෘත්ති සේවය වාර්තා කළා.\nබ්‍රිතාන්‍ය රාජකීය සමාජය දැනට ලොව ක්‍රියාත්මක පැරණිතම විද්‍යා සංගමය වන අතර, ශ්‍රීමත් අයිසෙක් නිව්ටන්, චාල්ස් ඩාවින් සහ ස්ටීවන් හෝකින්ස් වැනි විද්වතුන් එහි සාමාජිකත්වය දැරුවා.\nභෞතික සහ විදුලි ඉංජිනේරු තාක්ෂණය වෙනුවෙන් මහාචාර්ය කුමාර් වික්‍රමසිංහ කළ සේවය සළකමින් ඔහුට රාජකීය සමාජයේ සාමාජිකත්වය පිරිනමා තිබෙනවා.\nනැනෝ තාක්ෂණික විද්‍යාගාරවල දැනට භාවිත කෙරෙන අනුක අන්වීක්ෂ නිෂ්පාදනය කිරීම සඳහා ඔහු ඉදිරිපත් කළ පර්යේෂණ නියමයන් ඉවහල්වී ඇති බව සඳහන්.",
       "URL": "https://www.hirunews.lk/217326/බ්‍රිතාන්‍ය-රාජකීය-සමාජයට-තවත්-ශ්‍රී-ලාංකිකයෙක්",
       "Category": "Local News",
       "Parent URL": "https://www.hirunews.lk/local-news.php?pageID=3328"
}