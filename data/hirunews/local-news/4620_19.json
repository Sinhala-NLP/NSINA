{
       "Source": "hirunews",
       "Timestamp": "Friday, 10 March 2017 - 20:30",
       "Headline": "අර්ජුන මහේන්ද්‍රන්ගෙන් ජනපති කොමිසමට සහ රහස් පොලීසියට පැය 6ක ප්‍රකාශයක්",
       "News Content": "හිටපු මහබැංකු අධිපති අර්ජුන මහේන්ද්‍රන් ප්‍රශ්නගත බැඳුම්කර සිද්ධිය සම්බන්ධයෙන් විමර්ශනය කරන ජනාධිපති කොමිසම හමුවේ අද පැය 6ක කාලයක් ප්‍රකාශ ලබාදුන්නා.\nඅද පෙරවරු 9.30ට පමණ ඔහු ප්‍රථම වතාවට මෙම කොමිසමට පැමිණියේ පසුගිය 8 වන දා ඔවුන් සිදුකළ දැනුම්දීමකට අනුවයි.\nකොමිසම් සභාවේ විමර්ශන නිලධාරීන් ලෙස කටයුතු කරන අපරාධ පරීක්ෂණ දෙපාර්තමේන්තුවේ නිලධාරීන් විසින් පළමුව පැය 3ක කාලයක් හිටපු මහබැංකු අධිපතිවරයාගෙන් ප්‍රශ්න කරනු ලැබුවා.\nඅනතුරුව යළිත් වරක් පස්වරු 2.30ට පමණ අර්ජුන මහේන්ද්‍රන් කොමිසමට පැමිණි අතර එහිදී ද පැය 3කට ආසන්න කාලයක් කොමිසමේ නිලධාරීන් ප්‍රකාශ සටහන් කරගෙන තිබුණා.\nරාජ්‍ය ණය දෙපාර්තමේන්තුව නියෝජනය කරමින් කොමිසම හමුවේ සාක්ෂි ලබාදුන් සියලු මහබැංකු නිලධාරීන් ද සදහන් කළේ ප්‍රශ්නගත බැඳුම්කර නිකුතුව ඇතුළත් 2015 පෙබරවාරි 27 වන දින සිදුවූ වෙන්දේසියේදී එවක මහබැංකු අධිපති අර්ජුන මහේන්ද්‍රන් දෙවතාවක් තම දෙපාර්තමේන්තුවට පැමිණි බවයි.\nබැඳුම්කර නිකුතුව සම්පූර්ණයෙන්ම හිටපු මහබැංකු අධිපතිවරයාගේ නිර්දේශ මත සිදුවූ බව කියන රාජ්‍ය ණය දෙපාර්තමේන්තුවේ හිටපු අතිරේක අධිකාරීවරුන් වන ආචාර්ය මොහොමඩ් සෙයිඩ් සහ යූ.එල්. මුතුගල  ද එහිදී ප්‍රකාශ කර තිබුණා.\nප්‍රශ්නගත රාජ්‍ය ණය දෙපාර්තමේන්තුවේ එවකට අධිකාරීවරිය ලෙස කටයුතු කළ දීපා සෙනෙවිරත්නගේ සාක්ෂියෙන් පසුගිය දා තවදුරටත් හෙළි වූයේ පර්පචුවෙල් ටෙ‍්‍රෂරීස් වෙත සියයට 50කට වැඩි බැඳුම්කර ප්‍රමාණයක් හිමි වන පරිදි සියලු ලන්සු ලබා ගැනීමට අර්ජුන් මහේන්ද්‍රන් උපදෙස් ලබාදී තිබූ බවයි.",
       "URL": "https://www.hirunews.lk/156561/අර්ජුන-මහේන්ද්‍රන්ගෙන්-ජනපති-කොමිසමට-සහ-රහස්-පොලීසියට-පැය-6ක-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=4620"
}