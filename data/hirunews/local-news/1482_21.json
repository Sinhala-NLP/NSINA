{
       "Source": "hirunews",
       "Timestamp": "Sunday, 19 December 2021 - 19:22",
       "Headline": "සහයෝගය නොමැතිව සාර්ථක විය නොහැකියි - ජනපති (වීඩියෝ)",
       "News Content": "පුද්ගලයෙකු කෙතරම් දක්ෂ හෝ කුසලතා සහිත වුවද අන් අයගේ සහයෝගය නොමැතිව සාර්ථක වීමට නොහැකි බව ජනාධිපති ගෝඨාභය රාජපක්ෂ පවසනවා.\nජනාධිපතිවරයා මේ බව කියා සිටියේ දියතලාව යුද හමුදා විද්‍යා පීඨයේ 96 වන විසිර යාමේ පෙළපාලියට අද එක්වෙමින්. කෙඩෙට් නිලධාරීන් 316 දෙනෙකු ද මෙහිදී විසිර ගියා.\n“මගේ හමුදා දිවිය පුරාවටම ලබා ගත් පුහුණුව, අත්දැකීම් සහ මම තුළ ඇති කළ ගුණාංග රටේ ඉහළම ධුරයට මට පත්වීමට සාධකයක් වුණා කියලා මම කියනවා.\nහමුදා නිලධාරියෙකුගේ ජීවිතයේ ඉහළම තත්ත්වය තමයි විනය පවත්වා ගැනීම. අන් අය සමග හොදින් එකට වැඩ කිරීමේ හැකියාව පෝෂණය කිරීම හමුදාවේ ලක්ෂණයක්.\nපුද්ගලයෙකු වශයෙන් ඔබ කොතරම් දක්ෂයෙකු හෝ කුසලතා සහිත වූවත් අන් අයගේ සහයෝගය නොමැතිව ඔබට සාර්ථක වීමට නොහැකි වන අවස්ථාවලට මුහුණ දෙන්න සිදුවනවා.\nඔබ මෙම ගමන ආරම්භ කරන විට ඔබේ අණ යටතේ සිටින සොල්දාදුවන් සාමාන්‍ය මිනිසුන් මිස සුපිරි මිනිසුන් නොවන බව ඔබ වටහා ගන්න ඕනි.\nඔබේ වගකීම තමයි එවැනි සාමාන්‍ය මිනිසුන්ගේ විශිෂ්ඨ ප්‍රතිඵල ලැබෙන ආකාරයට ක්‍රියාකිරීම. ඉදහිට ඔබේ අතින් ඉහළ මට්ටමේ වැරදි සිදුවීමට ඉඩ තිබෙනවා.\nඅසාර්ථකත්වයන් ද ජීවිතේ කොටසක් වන අතර ඔබ ඒවායින් පසුබට විය යුතු නැහැ.\nඒවා ඔබේ ඉගෙනුම් ක්‍රියාවලියේ අගනා අංගයක් වන අතර ඔබට ඒ තුළින් විශාල අත්දැකීම් ප්‍රමාණයක් ලැබෙනවා.\nකොහොම වුණත් ඔබ අසාර්ථක වීමට බිය නම් එවැනි නිර්භීත තීරණ ගැනීමට ඔබ ඔබව දිරිමත් නොකරන අතර ඔබ අසාර්ථක වෙන්න පුළුවන්. ඒ නිසා ධනාත්මක චින්තනය තමයි ඉතා වැදගත් වෙන්නේ.”",
       "URL": "https://www.hirunews.lk/291549/සහයෝගය-නොමැතිව-සාර්ථක-විය-නොහැකියි-ජනපති-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1482"
}