{
       "Source": "hirunews",
       "Timestamp": "Sunday, 28 August 2022 - 7:10",
       "Headline": "යුවාන් වැන්ග් 5 ගැන චීනයට ඉන්දියාවෙන් දැඩි ප්‍රතිචාර (වීඩියෝ)",
       "News Content": "යුවාන් වැන්ග් 5 නෞකාව සම්බන්ධයෙන් චීන තානාපතිවරයා පසුගියදා නිකුත් කළ නිවේදනයට ප්‍රතිචාර දක්වමින් ඉන්දීය මහ කොමසාරිස් කාර්යාලය ට්විටර් පණිවුඩයක් නිකුත් කළා.\nඑහි සඳහන් වන්නේ චීන තානාපතිවරයා පසුගියදා යුවාන් වැන්ග් 5 නෞකාව සම්බන්ධයෙන් පළ කළ අදහස් පිළිබඳ සිය අවධානය යොමුව ඇති බවයි.\nචීන තානාපති චී ෂෙන්හොං පසුගියදා නිවේදනයක් නිකුත් කරමින් සඳහන් කළේ යුවාන් වැන්ග් 5 නෞකාව සම්බන්ධයෙන් මතුවූ තත්ත්වය, චීනය සහ ශ්‍රී ලංකාව නිසි ලෙස විසඳා ගත් බවයි.\nචීනය සමග එක්ව ඉදිරියට ගමන් කරන ලෙස ශ්‍රී ලංකාවට ආරාධනා කරන බව ද එහි සඳහන් වුණා.\nචීනය, ශ්‍රී ලංකාවේ ස්වෛරීභාවය, ස්වාධීනත්වය සහ භෞමික අඛන්ඩතාව ආරක්ෂා කිරීම සඳහා ජාත්‍යන්තර තලයේ දී ශ්‍රී ලංකාවට සහාය ලබාදෙන බව ද තානාපතිවරයා සිය නිවේදනය මගින් ප්‍රකාශ කර තිබුණා.\nකෙසේ වෙතත් මූලික රාජතාන්ත්‍රික ආචාර ධර්ම උල්ලංඝනය කිරීම, තානාපතිවරයාගේ පෞද්ගලික ලක්ෂණයක් හෝ සාමාන්‍ය ජාතික ආකල්පයක් පෙන්නුම් කරන්නක් විය හැකි බව ඉන්දීය මහ කොමසාරිස් කාර්යාලය නිකුත් කළ ට්විටර් පණිවුඩයේ දැක්වෙන්නේ.\nශ්‍රී ලංකාවේ අසල්වැසියා පිළිබඳ චීන තානාපතිවරයාගේ අදහස්, ඔහුගේ රට හැසිරෙන ආකාරය අනුව සකස් වූවක් විය හැකි බව පවසන ඉන්දීය මහ කොමසාරිස් කාර්යාලය පෙන්වා දෙන්නේ ඉන්දියාව ඊට වඩා බෙහෙවින් වෙනස් බව සහතිකව පවසන බවයි.\nතවදුරටත් එහි දැක්වෙන්නේ තායිවාන සමුද්‍ර සන්ධියේ හමුදාකරණය සහ චීනයේ යුවාන් වැන්ග් 5 නෞකාව හම්බන්තොටට පැමිණීම අතර සම්බන්ධතාවක් පෙන්වමින් ශ්‍රී ලංකාවේ චීන තානාපතිවරයා අදහස් පළ කර ඇති බවයි.\nවිද්‍යාත්මක පර්යේෂණ නෞකාවක් බව කියන අදාළ නෞකාවේ සංචාරය සඳහා චීන තානාපතිවරයා විසින් භූ දේශපාලනික තත්වයක් ආරෝපණය කිරීම විසින්ම එම සංචාරයේ අරමුණු පැහැදිළි වන බව ඉන්දීය මහ කොමසාරිස් කාර්යාලය සිය ට්විටර් පණිවුඩයේ වැඩිදුරටත් සඳහන් කර තිබෙනවා.\nවිනිවිද පෙනෙන සුළු බව සහ ණය පදනම් කරගත් න්‍යාය පත්‍ර මේ වනවිට කුඩා රටවලට විශාල අභියෝගයක් බව ද එහි සඳහන්.\nඑමෙන්ම ශ්‍රී ලංකාවට අවශ්‍ය සහයෝගය මිස අනවශ්‍ය පීඩනය හෝ තවත් රටක න්‍යාය පත්‍රයන් ඉටු කරන අනවශ්‍ය මතභේද නොවන බවයි ඉන්දීය මහ කොමසාරිස් කාර්යාලය පෙන්වා දෙන්නේ.\nමේ අතර චීන තානාපතිවරයා ඊයේ මල්වතු අස්ගිරි මහ නාහිමිවරුන් ද බැහැදැක තිබුණා.\nඑහිදී ඔහු ප්‍රකාශ කර ඇත්තේ ශ්‍රී ලංකාව මුහුණ දී සිටින ආර්ථික අර්බුදයෙන් මුදාගැනීමට අඛණ්ඩව සහාය ලබාදෙන බවයි.\nඑම අවස්ථාවෙන් පසු චීන තානාපති චී ෂෙන්හොං මාධ්‍ය වෙත අදහස් පළ කළා.\nමෙවන් පසුබිමක් තුළ පසුගිය සති අන්තයේ වාර්තාවූයේ ශ්‍රී ලංකාවේ ණය ප්‍රතිව්‍යුහගත කිරීම සඳහා සමුළුවක් කැඳවීමට ජපානය සූදානම් වන බවයි.\nඒ, මෙරට ණය ප්‍රතිව්‍යුහගත කිරීම සඳහා ණය ලබා දුන් ප්‍රධාන රටවල සහභාගිත්වයෙන් සමුලුවක් කැදවන ලෙස ජනාධිපති රනිල් වික්‍රමසිංහ පසුගියදා එරටින් කරන ලද ඉල්ලීමට ප්‍රතිචාර දක්වමින්.\nඑමෙන්ම ලබන සතියේදී ජනාධිපතිවරයා ජපානයේ සංචාරයක නිරත වන අතර, එහිදී එරට අග්‍රාමාත්‍ය ෆුමියෝ කිෂිඩා හමුවී සාකච්ඡා කිරීමට ද නියමිතයි. ජනාධිපතිවරයා ජපාන හිටපු අග්‍රාමාත්‍ය ෂින්සෝ අබේගේ අභාවය වෙනුවෙන් පැවැත්වෙන විශේෂ උත්සවයකට ද එක්වෙනවා.",
       "URL": "https://www.hirunews.lk/313911/යුවාන්-වැන්ග්-5-ගැන-චීනයට-ඉන්දියාවෙන්-දැඩි-ප්‍රතිචාර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=908"
}