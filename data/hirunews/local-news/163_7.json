{
       "Source": "hirunews",
       "Timestamp": "Friday, 21 July 2023 - 19:05",
       "Headline": "වාණිජ වටිනාකමක් ඇති ඉඩම් රටේ ආර්ථික සංවර්ධනයට දායක කර ගන්නවා - රාජ්‍ය ඇමැති කියයි",
       "News Content": "දිවයින පුරා ප්‍රධාන නගරවල පිහිටි රජයට අයත්, වාණිජ වටිනාකමකින් යුත් ඉඩම් මෙරට ආර්ථික සංවර්ධනයට ඵලදායිව දායක කර ගැනීමට හැකි වන අයුරින් ආයෝජකයන්ට ලබා දීමට පියවර ගන්නා බව නාගරික සංවර්ධන, නිවාස හා වෙරළ සංරක්ෂණ රාජ්‍ය අමාත්‍ය අරුන්දික ප්‍රනාන්දු පැවසුවා.\nකොළඹ නගරයේ රජයට අයත් ඉඩම්වල සිදු කළ, පසුගිය ආර්ථික තත්ත්වය හමුවේ අතරමග නවතා දැමුණු ව්‍යාපෘති නැවත ආරම්භ කිරීමට අදාළ ආයෝජකයන්ට අවසන් දැනුම් දීම සිදු කර ඇති බව ද පැවසූ අමාත්‍යවරයා, ආයෝජකයන් එම ව්‍යාපෘති කඩිනමින් අවසන් නොකරන්නේ නම් ඒවා රජයට පවරාගෙන නව ආයෝජකයන්ට ලබා දීමට කටයුතු කරන බව ද සඳහන් කළා.\nරාජ්‍ය අමාත්‍යවරයා මේ බව පැවසුවේ \"ස්ථාවර රටකට සැවොම එක මගකට\" මැයෙන් අද (21) ජනාධිපති මාධ්‍ය කේන්ද්‍රයේ පැවති ප්‍රවෘත්ති සාකච්ඡාවට එක් වෙමින්.\nවැඩිදුරටත් අදහස් දැක්වූ රාජ්‍ය ඇමැතිවරයා පැවසුවේ, හිල්ටන් හෝටලය මේ වන විට ලාභ ලබන ආයතනයක් බවට පත්ව ඇති බවත්, ඒ අනුව සේවක අයිතිවාසිකම් මෙන්ම හිල්ටන් හෝටල් ජාලයේ සම්මුතීන් ආරක්ෂා කර ගෙන රටේ ආර්ථිකයට පුළුල් දායකත්වයක් ලැබෙන අයුරින් එය වැඩි දියුණු කිරීමට තීරණය කර තිබෙන බවයි.\nමෙයට සමගාමීව බත්තරමුල්ල වෝටර්ස් ඒජ් හෝටලය ද නව ආයෝජකයන්ට ලබා දීමට පියවර ගන්නා බව ද නව ව්‍යාපෘති ක්‍රියාත්මක කිරීම පිළිබඳ සොයා බැලීමට ජනාධිපතිතුමා කමිටුවක් පත් කර ඇති බව ද රාජ්‍ය ඇමැති අරුන්දික ප්‍රනාන්දු ප්‍රකාශ කළා.\nමීට අමතරව කොළඹ ඝන අපද්‍රව්‍ය කළමනාකරණ ව්‍යාපෘති යටතේ ඉදිකිරීම් ආරම්භ කළ අරුවක්කාලු කසළ අංගනය ලබන වසර ජනවාරි මස අවසන් වීමට පෙර ජනතා අයිතියට පත් කරන බව ද රාජ්‍ය ඇමැතිවරයාගේ කතාවේ සඳහන් වුණා.",
       "URL": "https://www.hirunews.lk/342058/වාණිජ-වටිනාකමක්-ඇති-ඉඩම්-රටේ-ආර්ථික-සංවර්ධනයට-දායක-කර-ගන්නවා-රාජ්‍ය-ඇමැති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=163"
}