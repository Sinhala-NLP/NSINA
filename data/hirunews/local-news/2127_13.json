{
       "Source": "hirunews",
       "Timestamp": "Wednesday, 24 February 2021 - 11:11",
       "Headline": "ජනපති, පාකිස්ථාන අගමැති සමඟ ද්වීපාර්ශවීය සාකච්ඡා අරඹයි (වීඩියෝ)",
       "News Content": "දෙදින නිල සංචාරයක් සඳහා දිවයිනට පැමිණි පාකිස්ථාන අග්‍රාමාත්‍ය ඉම්රාන් ඛාන් අද පෙරවරුවේ 10.30 ට ජනාධිපති ගෝඨාභය රාජපක්ෂ හමුවුණා. ඒ, ජනාධිපති ලේකම් කාර්යාලයේදියි.\nජනාධිපති කාර්යාලයට පැමිණි පාකිස්ථාන අග්‍රාමාත්‍ය ඉම්රාන් ඛාන් පිළිගනු ලැබුවේ ජනාධිපති ලේකම් ආචාර්ය  පී.බී. ජයසුන්දර විසින්.\nපාකිස්ථාන අග්‍රාමාත්‍යවරයා සහ ජනාධිපති ගෝඨාභය රාජපක්ෂ අතර ද්විපාර්ශ්වීය සාකච්ඡා මෙහිදී පැවැත්වුණා.\nමේ අතර, එසේම, විදේශ අමාත්‍ය දිනේෂ් ගුණවර්ධන සහ පාකිස්ථාන අග්‍රාමාත්‍යවරයා අතර ද්වීපාර්ශවික සාකච්ඡාව අද පෙරවරුවේ සිදුකෙරුණේ විදේශ අමාත්‍යාංශයේදීයි.\nඑසේම, කොළඹ පෞද්ගලික හෝටලයකදී පාකිස්ථාන අග්‍රාමාත්‍යවරයා වෙළෙඳ සහ ආයෝජන සමුළුවකට ද අද එක්වීමට නියමිතයි.\nමීට අමරතව, පාකිස්ථාන අග්‍රාමාත්‍ය ඉම්රාන් ඛාන් කතානායක මහින්ද යාපා අබේවර්ධන සහ ක්‍රීඩා අමාත්‍ය නාමල් රාජපක්ෂ විසින් පිළිගන්වන භෝජන සංග්‍රහයකට ද සහභාගි වනු ඇති.\nනාවල, කිරිමණ්ඩල මාවතේ ඉහළම ප්‍රමිතියෙන් යුත් ක්‍රීඩා මධ්‍යස්ථානයක් විවෘත කිරීම පිළිබඳව සාකච්ඡාවකට ද අද දින පාකිස්ථාන අග්‍රාමාත්‍යවරයා සහභාගි වනවා.\nඉන් අනතුරුව අද පස්වරු 3.00ට පමණ කටුනායක, බණ්ඩාරනායක ජාත්‍යන්තර ගුවන්තොටුපළින් පාකිස්ථානු අග්‍රාමාත්‍ය ඉම්රාන් ඛාන් දිවයිනෙන් පිටත්ව යාමට නියමිතයි.\nපාකිස්ථාන අග්‍රාමාත්‍යවරයා 2021 වසරේ දිවයිනට පැමිණි ප්‍රථම රාජ්‍ය නායකයා වන අතර මේ වසරේ ඔහුගේ ප්‍රථම නිල සංචාරය ද මෙයයි.",
       "URL": "https://www.hirunews.lk/263528/ජනපති-පාකිස්ථාන-අගමැති-සමඟ-ද්වීපාර්ශවීය-සාකච්ඡා-අරඹයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2127"
}