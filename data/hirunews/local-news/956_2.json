{
       "Source": "hirunews",
       "Timestamp": "Monday, 08 August 2022 - 13:13",
       "Headline": "බඩ ඉරිඟු බීජ ගැනීමට කන්දකාඩු ගොවිපලෙන් අක්කර 100ක වගාවක්",
       "News Content": "ලබන මාස් කන්නයේදී වගාවට අවශ්‍ය බඩඉරිඟු බීජ ලබාගැනීම සඳහා යුද හමුදාව විසින් පොළොන්නරුව - කන්දකාඩු ගොවිපලේ අක්කර 100 ක බීජ බඩඉරිඟු වගාකර තිබෙනවා.\nකෘෂිකර්ම අමාත්‍ය මහින්ද අමරවීර එම ගොවිපලේ සිදුකළ නිරීක්ෂණයක දී යුද හමුදා නිලධාරීන් සඳහන් කර ඇත්තේ එම වගාවන්ට යූරියා පොහොර අවශ්‍යතාවක් පවතින බවයි.\nඒ අනුව අවශ්‍ය පොහොර ලබාදීමට කටයුතු කරන ලෙස අමාත්‍යවරයා කෘෂිකර්ම අමාත්‍යාංශ ලේකම් රෝහණ පුෂ්පකුමාරට උපදෙස් ලබාදුන් බවයි කෘෂිකර්ම අමාත්‍යාංශය සඳහන් කළේ.\nකන්දකාඩු ගොවිපලේ අක්කර 3,000 ක එළඹෙන මහ කන්නයේදී බඩඉරිඟු බීජ වගා කිරීම සඳහා යුද හමුදාවට පැවරීමටද කෘෂිකර්ම අමාත්‍යාංශය තීරණය කර තිබෙනවා.\nඑමෙන්ම එම ගොවිපලේ අක්කර 100 ක පමණ සාර්ථක මිරිස් වගාවක්ද මේ වනවිට ආරම්භ කර ඇති බවයි එම අමාත්‍යාංශය සඳහන් කළේ.\nයල කන්නය සඳහා දේශීය අර්තාපල් අස්වනු නෙළීම මේ වනවිට ආරම්භ වී තිබෙනවා.\nබහුලව දේශීයව අර්තාපල් වගාව සිදුකරනු ලබන්නේ වැලිමඩ, ඌවපරණගම, බොරලන්ද, කැප්පෙටිපොල, බණ්ඩාරවෙල ආදී ප්‍රදේශවලයි.\nමෙම අස්වැන්න ඉදිරි දෙසැම්බර් මාසය දක්වා වෙළඳපොලට පැමිණීමට නියමිත අතර, කිලෝග්‍රෑමයක් රුපියල් 330 ක තොග මිලකට අලෙවි කරන බවයි ගොවීන් පවසන්නේ.\nමේ අතර ගොවීන් විසින් ලබාගත් ගොවි ණය මුදල් කපා හරින බවට රජය විසින් නිවේදනයක් නිකුත් කළද ඉන් සාමාන්‍ය ගොවියාට සාධාරණයක් ඉටු නොවන බවට අනුරාධපුර -නොච්චියාගම ගොවීන් ඊයේ මාධ්‍ය හමුවක් කැඳවමින් කියා සිටියා.",
       "URL": "https://www.hirunews.lk/312231/බඩ-ඉරිඟු-බීජ-ගැනීමට-කන්දකාඩු-ගොවිපලෙන්-අක්කර-100ක-වගාවක්",
       "Category": "Local News",
       "Parent URL": "https://www.hirunews.lk/local-news.php?pageID=956"
}