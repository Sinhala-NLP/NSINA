{
       "Source": "hirunews",
       "Timestamp": "Thursday, 21 September 2017 - 18:55",
       "Headline": "ව්‍යාජ විදෙස් මුදල් මුද්‍රණය කළ මධ්‍යස්ථානයක් වටලයි",
       "News Content": "යාපනයේ සිත්තන්කේනි ප්‍රදේශයේ කලක සිට කරගෙන ගිය ව්‍යාජ විදෙස් මුදල් මුද්‍රණය කිරීමේ ජාවාරමක් වටලා සැකකරුවන් දෙදෙනෙකු අත්අඩංගුවට ගත් බව යාපනය නියෝජ්‍ය පොලිස්පති කාර්යාලය පවසනවා.\nයාපනය නියෝජ්‍ය පොලිස්පති කාර්යාලය පැවසූවේ යාපනයේ මුදල් හුවමාරුකරන  මධ්‍යස්ථානයකට පැමිණි පුදගලයකු කැනේඩියන් ඩොලර් 10,100ක් මාරුකිරීමට උත්සහා දරා ඇති අතර අදාළ  මුදල් පරීක්ෂා කිරීමේදී ඒවා ව්‍යාජ නෝට්ටු බවට සැක කළ මුදල් හුවමාරු මධ්‍යස්ථානයේ සේවකයකු ඒ බව යාපනයේ නියෝජ්‍ය පොලිස්පති කාර්යාලයට දැනුවත් කළ බවයි.\nසිද්ධිය සම්බන්ධයෙන් මැදිහත් වු යාපනය නියෝජ්‍ය පොලිස්පති පාලිත ප්‍රනාන්දු වහාම අදාළ ස්ථානයට නිළධාරීන් යොමුකොට  සැකකරු අත්අඩංගුවට ගෙන ප්‍රශ්න කිරීමේදී යාපනය සිත්තන්කේනි ප්‍රදේශයේ ව්‍යාපාරිකයෙක් එම මුදල් නෝටටු මාරු කරගෙන එන ලෙස තමන්ට ලබා දුන් බව සැකකරු පවසා තිබෙනවා.\nඅනතුරුව අත්අඩංගුවට ගත් සැකකරු සමග  සිත්තන්කේනි ප්‍රදේශයට ගිය පොලිස් නිලධාරීන්  අදාල  ව්‍යාපාරිකයා අත්අඩංගුවට ගත් අතර ඔහුගෙන් ප්‍රශ්න කිරීමේදී සැකකරුවන් දෙදෙනාම එක් වී කලක සිට මෙම ව්‍යාජ මුදල් නෝට්ටු මුද්‍රණය කිරීමේ ජාවාරමේ යෙදී ඇති බව අනාවරණය වුනා.\nසැකකරුවන් හෙට(22) යාපනය අධිකරණයට ඉදිරිපත් කිරීමට නියමිත අතර යාපනය නියෝජ්‍ය පොලිස්පති පාලිත ප්‍රනාන්දු ගේ මෙහෙයවීම යටතේ සිද්ධිය සම්බන්ධයෙන් යාපනය නියෝජ්‍ය පොලිස්පති කාර්යාල නිළධාරීන් වැඩිදුර පරීක්ෂණ මෙහෙයවනවා.",
       "URL": "https://www.hirunews.lk/171491/ව්‍යාජ-විදෙස්-මුදල්-මුද්‍රණය-කළ-මධ්‍යස්ථානයක්-වටලයි",
       "Category": "Local News",
       "Parent URL": "https://www.hirunews.lk/local-news.php?pageID=4310"
}