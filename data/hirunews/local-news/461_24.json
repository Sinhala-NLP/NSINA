{
       "Source": "hirunews",
       "Timestamp": "Tuesday, 21 March 2023 - 21:25",
       "Headline": "මිලින්ද මොරගොඩ සහ නිර්මලා සීතාරාමන් අතර විශේෂ හමුවක්",
       "News Content": "ද්විපාර්ශ්වික ආර්ථික සහයෝගීතාවයේ ඉදිරි ගමන පිළිබඳව සාකච්ඡා කිරීමට ඉන්දියාවේ ශ්‍රී ලංකා මහ කොමසාරිස් මිලින්ද මොරගොඩ ඉන්දීය මුදල් අමාත්‍ය එස්. නිර්මලා සීතාරාමන් හමු වී තිබෙනවා.\nඒ, අද (21) පස්වරුවේ නවදිල්ලි නුවර දී\nවත්මන් ආර්ථීක අර්බුදය තුළ ඉන්දීය සහයෝගීතාව සහ ශ්‍රී ලංකාවට ආධාර කිරීම පිළිබඳ මහ කොමසාරිස් මොරගොඩ 2021 නොවැම්බර් මාසයේ සිට අමාත්‍ය සීතාරාමන් සමඟ අඛණ්ඩ සාකච්ඡා වට ගණනාවක් පැවැත්වුවා.\nමෙම සාකච්ඡාවේ දී ශ්‍රී ලංකාවට ජාත්‍යන්තර මූල්‍ය අරමුදලේ විස්තීරණ අරමුදල් පහසුකම ලබාගැනීම සඳහා ඉන්දීය රජය ගෙන ඇති නායකත්වය සම්බන්ධයෙන් අමාත්‍ය සීතාරාමන් වෙත ශ්‍රී ලංකා ජනතාවගේ ස්තුතිය පුද කිරීමට ද මිලින්ද මොරගොඩ කටයුතු කළ බව සඳහන්.\nපවතින තත්ත්වය තුළ ද්විපාර්ශ්වික සංවර්ධන හවුල්කරුවන් මෙන්ම ජාත්‍යන්තර මූල්‍ය අරමුදල ඇතුළු බහුපාර්ශ්වික මූල්‍ය නියෝජිතායතන සමඟ ශ්‍රී ලංකාවේ අවශ්‍යතාව ඉදිරියට ගෙනයාමට මුදල් ඇමතිනිය පෞද්ගලික ව මැදිහත්වීම පිළිබඳ ඔහු අමාත්‍ය සීතාරාමන්ට විශේෂය ස්තූති ද පුද කළ බව යි වාර්තා වන්නේ.",
       "URL": "https://www.hirunews.lk/330583/මිලින්ද-මොරගොඩ-සහ-නිර්මලා-සීතාරාමන්-අතර-විශේෂ-හමුවක්",
       "Category": "Local News",
       "Parent URL": "https://www.hirunews.lk/local-news.php?pageID=461"
}