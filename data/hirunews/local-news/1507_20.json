{
       "Source": "hirunews",
       "Timestamp": "Thursday, 09 December 2021 - 7:26",
       "Headline": "ඔන්ලයින් ආදායම් බලපත්‍ර තවමත් වැඩ නැහැ",
       "News Content": "දිවයින පුරා රථ වාහන ආදායම් බලපත්‍ර ඔන්ලයින් ක්‍රමවේදය හරහා ලබා ගැනීමේ ක්‍රමවේදය නැවතත් සම්පූර්ණයෙන් ම බිඳ වැටී තිබෙනවා.\nමෝටර් රථ ප්‍රවාහන කොමසාරිස් දෙපාර්තමේන්තුවේ පළාත් කාර්යාලවලින් හිරු ප්‍රවෘත්ති අංශය කළ විමසීමකදී කියා සිටියේ, එම පද්ධතිය වෙත පිවිසෙන පරිශීලකයින් සංඛ්‍යාව ඉහළ යාම නිසා මෙම තත්ත්වය මතු ව ඇති බවයි.\nකෙසේ වෙතත්, තාක්ෂණික අංශ එය යථා තත්වයට පත් කිරීමේ කටයුතුවල අඛණ්ඩව නිරත වන බව එම කාර්යාල සඳහන් කළා. මෙම තත්ත්වය ඇති වී සති දෙකකට වැඩි කාලයක් ගතව තිබුණත් මෙතෙක් එය සකස් කිරීමට හැකියාව ලැබී නැහැ.\nමීට පෙර දිනකට වාහන ආදායම් බලපත්‍ර ලබා ගැනීමට 30,000ක් පමණ පද්ධතියට පිවිසෙන අතර මේ වනවිට එම සංඛ්‍යාව 60,000 දක්වා ඉහළ ගොස් ඇති බව ද ඔහු කියා සිටියා.",
       "URL": "https://www.hirunews.lk/290458/ඔන්ලයින්-ආදායම්-බලපත්‍ර-තවමත්-වැඩ-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=1507"
}