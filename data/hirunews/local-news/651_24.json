{
       "Source": "hirunews",
       "Timestamp": "Wednesday, 21 December 2022 - 20:44",
       "Headline": "නව ක්‍රීඩා පරිපාලන රෙගුලාසි දැඩි කරන්නැයි හිටපු අතුරු කමිටු සභාපතිවරයෙකු ඉල්ලයි",
       "News Content": "ක්‍රීඩා අමාත්‍යවරයා විසින් ප්‍රකාශයට පත් කර ඇති ක්‍රීඩා සංගම් සඳහා බලපාන නව ගැසට් නිවේදනයට අනුව මෙරට ප්‍රධාන ක්‍රීඩා සංගම් රැසක නිලධාරින්ට ඉදිරි නිලවරණවලට තරග කිරීමේ අවස්ථාව අහිමිවීමට ඉඩකඩ පවතිනවා.\nඒ නව ගැසට් නිවේදනයෙන් පැනවෙන කොන්දේසිවලට අනුවයි.\nදෙවරක් ධුර කාල සම්පූර්ණ කිරීම සහ වසර 8 ක විධායක කමිටු සාමාජිකත්වය සම්පූර්ණ වීම හේතුවෙන් වත්මන් ක්‍රිකට් සභාපති ශම්මි සිල්වාට ද ඉදිරි නිලවරණයට තරග කිරීමේ අවස්ථාව මෙම ගැසට් නිවේදනයේ කොන්දේසි වලට අනුව අහිමි වනු ඇති.\nකොන්දේසියේම වත්මන් ක්‍රිකට් ලේකම් මොහාන් ද සිල්වා සහ විධායක කමිටු සාමාජිකයින් වන ජයන්ත ධර්මදාස සහ රවීන් වික්‍රමරත්නට ද බලපානු ඇති.\nඑමෙන්ම ක්‍රීඩා පරිපාලනයට වයස අවුරුදු 70 ක උපරිම වයස් සීමාවක් පැනවීම හේතුවෙන් ද ක්‍රිකට් සහ තවත් ක්‍රීඩා සංගම් රැසක වත්මන් නිලධාරින්ට ඉදිරියේ නිලවරණයට තරග කිරීමට ඉඩ අවස්ථාව අහිමිවනවා.\nඒ අතර, ජාතික ඔලිම්පික් කමිටුවේ සභාපතිවරයා සහ ලේකම්වරයාත්, මළල ක්‍රිඩා සංගමයේ වත්මන් සභාපතිවරයාත් සිටිනවා.\nමේ අතර, හිටපු ක්‍රිකට් අතුරු කමිටු සභාපති වරයෙක් වූ සිදත් වෙත්තමුණි හිරු ප්‍රවෘත්ති අංශය වෙත සඳහන් කළේ නව සංශෝධන ක්‍රිකට් සඳහා ඵලදායී නොවන අතර, ඒ සඳහා වෙනම ව්‍යවස්ථාවක් සකස් විය යුතු බවයි.",
       "URL": "https://www.hirunews.lk/323235/නව-ක්‍රීඩා-පරිපාලන-රෙගුලාසි-දැඩි-කරන්නැයි-හිටපු-අතුරු-කමිටු-සභාපතිවරයෙකු-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=651"
}