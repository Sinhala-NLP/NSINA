{
       "Source": "hirunews",
       "Timestamp": "Thursday, 31 January 2019 - 15:16",
       "Headline": "ඉතාලි යවන බව පවසා තරුණයන් සමග විවාහ වී මුදල් වංචා කළ කාන්තාවක් අත්අඩංගුවට",
       "News Content": "ව්‍යාජ ලිපි ලේඛණ භාවිත කරමින් ඉතාලියට රැගෙන යන බව පවසා තරුණයන් සමග විවාහ වී මුදල් වංචා කර සැගවී සිටි කාන්තාවක් පොලිස් අත්අඩංගුවට ගෙන තිබෙනවා.\nඅද අලුයම කටුනේරිය ප්‍රදේශයේ ලැගුම්හලකදී සැකකාරිය අත්අඩංගුවට පත්වී ඇති බවයි අප වාර්තාකරු සඳහන් කළේ.\nමෙම කාන්තාව දංකොටුව මාවතගම ප්‍රදේශයේ පදිංචි 35 හැවිරිදි අයෙක්.\nදෙදරු මවක් වන ඇයගේ සැමියා පිළිබඳ තොරතුරක් නොමැති බව පොලිසිය සඳහන් කර තිබෙනවා.\nඉතාලියට රැගෙන යාමට බව පවසා තරුණයන් සමග විවාහ වී ඔවුන්ගෙන් මුදල් ලබාගෙන සිදු කළ වංචා කිහිපයක් පිළිබඳ ලැබී තිබු පැමිණිලිවලට අනුවයි විමර්ශණ සිදුකර තිබුනේ.\nමෙම කාන්තාව තරුණයන්ගෙන් රුපියල් ලක්ෂ 5, 10, 15 සහ 17 වශයෙන් ලබාගෙන තිබු බව සඳහන්.\nවිමර්ශණවලදී සැකකාරිය සමග ජාවාරමේ නිරතවු බව කියන සැකකරුවන් 4 ක් සහ එක් කාන්තාවක් පසුගිය ඔක්තෝම්බර් 19 වනදා අත්අඩංගුවට ගෙන තිබුනා.\nඑම වැටලීම සිදුකරන විට ප්‍රධාන සැකකාරිය බංගදෙණිය ප්‍රදේශයේ ලැගුම්හලක නවාතැන්ගෙන සිට ඇති අතර පොලිසිය වැටලීම සිදුකරන විට ඇය එම ලැගුම්හලේ සේවකයෙකු සමග පළාගොස් තිබු බව සඳහන්.\nසැකකාරිය විදේශගත වීමට සූදානම්වන බවට ලැබුනු තොරතුරකට අනුව සිදු කළ විමර්ශණයකින් අනතුරුවයි අද අලුයම ඇය අත්අඩංගුවට ගැනුනේ.\nමෙම කාන්තාව අත්අඩංගුවට පත්වූ බවට සැලවීමත් සමග ඇය සමග විවාහ වී මුදල් වංචාවන්ට හසුවූ තරුණයන් 8 දෙනෙකු ද මාරවිල පොලිසියට පැමිණ තිබු බව අප වාර්තාකරු සඳහන් කළා.\nව්‍යාජ නමකින් පෙනී සිටි මෙම කාන්තාව එම නමින් ජාතික හැඳුනුම්පත් මෙන්ම උප්පැන්න සහතික ද සකස්කර තිබී ඇතැයි සඳහන්. එමෙන්ම ඉතාලියට යාම සඳහා ව්‍යාජ වීසා ද සකස්කර ඇති බවටයි විමර්ශණවලදී හෙළිවී ඇත්තේ.",
       "URL": "https://www.hirunews.lk/209436/ඉතාලි-යවන-බව-පවසා-තරුණයන්-සමග-විවාහ-වී-මුදල්-වංචා-කළ-කාන්තාවක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=3525"
}