{
       "Source": "hirunews",
       "Timestamp": "Sunday, 22 October 2017 - 8:13",
       "Headline": "දික්වැල්ලෙන් හමුවූ පාෂාණය උල්කාශ්මයේ නොවන බව පරීක්ෂණවලින් හෙළිවේ",
       "News Content": "දික්වැල්ල ප්‍රදේශයේ නිවසකින් හමුවූ පාෂාණ කොටස සහ දකුණු දිග අහසේදී පසුගිය 18 වනදා රාත්‍රියේ පුපුරාගිය උල්කාශ්මය අතර කිසිදු සම්බන්ධයක් නොමැති බව කොළඹ විශ්වවිද්‍යාලයේ කණ්ඩායම් දෙකක් විසින් සිදුකළ පරීක්ෂණයේදී තහවුරු වී තිබෙනවා.\nඑහි භෞතික විද්‍යා අංශයේ, තාරකා විද්‍යා හා අභ්‍යාවකාශ විද්‍යා ඒකකයේ අධ්‍යක්ෂ, මහාචාර්ය චන්දන ජයරත්න කියා සිටියේ අදාළ පාෂාණ කැබැල්ල පතිත වූ වේලාව සහ උල්කාශ්මය ගමන් කළ වේලාව අතර විශාල පරස්පරයක් පවතින බවයි.\nඑසේම, එය වහලට පතිත වූ බව පැවසුවත්, වහල හා ඝට්ටනය වූ ස්ථානයක් සොයා ගැනීමට හැකියාවක් නොලැබුණු බවයි හිරු ප්‍රවෘත්ති අංශය කළ විමසීමකදී ඔහු කියා සිටියේ.\nකෙසේ වෙතත්, දකුණු ප්‍රදේශයට දර්ශනය වූ උල්කාශ්මය පිළිබදව තවදුරටත් පරීක්ෂණ සිදුකරන බවයි ඔහු කියා සිටියේ.\nදික්වැල්ල - වලස්ගල ප්‍රදේශයේ නිවසක වහලයක් මත තිබී මෙම ආගන්තුක පාෂාණ කොටස සොයා ගැණුණේ ඊයේ උදෑසනයි.\nඑම නිවසේ හිමිකරු සදහන් කළේ මෙම සිදුවීම සිදුවූ දින රාත්‍රීයේ නිවසේ වහලය මතට යමක් වැටෙන ශබ්දයක් ඇසී ඒ පිළිබදව වහලයට නැග විපරම් කිරීමේදී අගල් එකහමාරක පමණ මෙම ආගන්තුක පාෂාණ කොටස හමුවූ බවයි.",
       "URL": "https://www.hirunews.lk/174108/දික්වැල්ලෙන්-හමුවූ-පාෂාණය-උල්කාශ්මයේ-නොවන-බව-පරීක්ෂණවලින්-හෙළිවේ",
       "Category": "Local News",
       "Parent URL": "https://www.hirunews.lk/local-news.php?pageID=4259"
}