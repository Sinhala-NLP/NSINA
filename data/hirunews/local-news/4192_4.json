{
       "Source": "hirunews",
       "Timestamp": "Friday, 01 December 2017 - 13:56",
       "Headline": "අතුරුදන් වූ දොඩංගොඩ ධීවරයින් තුන්දෙනාගේ සිරුරු හමුවෙයි",
       "News Content": "දිවයිනට බලපෑ අයහපත් කාලගුණ තත්ත්වය අතරතුර අතුරුදන් වූ දොඩංගොඩ ධීවරයින් තුන්දෙනාගේ සිරුරු මුහුදේ පාවෙමින් තිබියදී අද සොයා ගනු ලැබුවා.\nඉන් සිරුරු දෙකක් තෙල්වත්ත - සීනිගම දේවාලය අසල මුහුදේ පාවෙමින් තිබියදී සොයා ගත් අතර අනෙක් මළ සිරුර අම්බලන්ගොඩ - ඌරවත්ත වෙරළ තීරයට ගොඩගසා තිබියදී සොයා ගත් බවයි පොලීසිය සදහන් කළේ.\nසීනිගම මුහුදු තීරයේ පාවෙමින් තිබූ සිරුරු දෙකෙන් එක් මළ සිරුරක් මේ වනවිට ගොඩබිමට රැගෙනවිත් ඇති අතර, පාවෙමින් තිබෙන අනෙක් මළ සිරුර ගොඩබිමට රැගෙන ඒම සදහා නාවික හමුදාව කටයුතු කරන බවයි ආපදා කළමනාකරණ මධ්‍යස්ථානය කියා සිටියේ.\nපවතින අයහපත් කාලගුණ තත්ත්වය හේතුවෙන් අධිවේගී මාර්ගවල රිය ධාවනය කිරීමේදී පැයට කිලෝමීටර් 60 ක උපරිම වේගයක් පවත්වා ගන්නා ලෙස ද අධිවේගී මාර්ග මෙහෙයුම් නඩත්තු කටයුතු පිළිබඳ අධ්‍යක්ෂ එස්.  ඕපනායක රියදුරන්ගෙන් ඉල්ලීමක් කළා.\nඑමෙන්ම, මාතර -එළියකන්ද නායයාමේ අවදානම හේතුවෙන් බ්‍රවුන්ස්හිල් සිට මාතර නගරය දක්වා දිවෙන මාර්ගය තාවකාලිකව වසා දමා තිබෙනවා.",
       "URL": "https://www.hirunews.lk/177369/අතුරුදන්-වූ-දොඩංගොඩ-ධීවරයින්-තුන්දෙනාගේ-සිරුරු-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=4192"
}