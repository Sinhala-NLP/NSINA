{
       "Source": "hirunews",
       "Timestamp": "Saturday, 02 April 2016 - 12:32",
       "Headline": "පොලීසිය එනතුරු පෙරටුගාමීන් සුදානමින්",
       "News Content": "පෙරටුගාමී සමාජවාදී පක්ෂයේ දේශපාලන මණ්ඩල සභික කුමාර් ගුණරත්නම්ට පුරවැසිභාවය ලබාදෙන ලෙස ඉල්ලා ඊයේ ආගමන විගමන දෙපාර්තමේන්තුව තුළ කලහකාරී ලෙස හැසිරුණු පුද්ගලයින් හඳුනා ගැනීමට පරීක්ෂණ ආරම්භ කර ඇති බව පොලීසිය පවසනවා.\nපොදු දේපළ පනත යටතේ ආගමන විගමන කාර්යාලයේ දේපළ වලට සිදුවූ හානිය සම්බන්ධයෙන් අවදානය යොමු කර මෙම විමර්ශන කටයුතු සිදුකරන බවයි මරදාන පොලීසියේ ජ්‍යෙෂ්ඨ ප්‍රකාශකයෙකු හිරු ප්‍රවෘත්ති අංශයට කියා සිටියේ.\nමේ අතර, පොදු දේපළ පනත යටතේ පොලීසියේ පරීක්ෂණ පවත්වන කණ්ඩායම සිය සාමාජිකයන් හමුවන තෙක් තමන් ද බලා සිටින බව පෙරටුගාමී සමාජවාදී පක්ෂයේ ප්‍රචාරක ලේකම් පුබුදු ජයගොඩ සදහන් කළා.\nකුමාර් ගුණරත්නම්ට පුරවැසිභාවය ලබාදෙන ලෙස ඉල්ලා කොළඹ - ආගමන විගමන දෙපාර්තමේන්තු ගොඩනැගිල්ල ඉදිරිපිට පෙරටුගාමී සමාජවාදී පක්ෂය පැවැත් වූ විරෝධතාවය අතරතුරදී ඊයේ උණුසුම් තත්ත්වයක් හට ගත්තා.\nඒ, විරෝධතාකරුවන් බලහත්කාරයෙන් ආගමන විගමන දෙපාර්තමේන්තු ගොඩනැගිල්ලට ඇතුළුවීමට උත්සාහ කිරීමත් සමඟයි.\nඑහිදී පොලීසිය සමඟ ඇති වූ ගැටුමෙන් කිහිප දෙනෙකු තුවාල ලැබූ අතර පොලිස් නිලධාරීන් 4 දෙනෙකු ද තුවාල ලබා ඇති බව පොලිස් මාධ්‍ය ප්‍රකාශක කාර්යාලය සදහන් කළා.",
       "URL": "https://www.hirunews.lk/129942/පොලීසිය-එනතුරු-පෙරටුගාමීන්-සුදානමින්",
       "Category": "Local News",
       "Parent URL": "https://www.hirunews.lk/local-news.php?pageID=5105"
}