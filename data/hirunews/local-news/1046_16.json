{
       "Source": "hirunews",
       "Timestamp": "Monday, 04 July 2022 - 19:42",
       "Headline": "ඩිපෝවෙන් දෙන ඉන්ධන අලෙවි කරන බවට - ලංගමෙන් පෞද්ගලික බස් වලට චෝදනා (වීඩියෝ)",
       "News Content": "ශ්‍රී ලංගම ඩිපෝ මගින් ඉන්ධන ලබා ගන්නා ඇතැම් පෞද්ගලික බස් රථ, එම ඉන්ධන අලෙවි කිරීමේ ජාවාරමක නිරත වි ඇතැයි නිරීක්ෂණය වූ බව ශ්‍රී ලංකා ගමනාගමන මණ්ඩලයේ සභාපති කිංස්ලි රණවක ප්‍රකාශ කළා.\nආදාළ බලයලත් ආයතන ඒ සම්බන්ධයෙන් අධීක්ෂණයක් සිදු කළ යුතු බවයි, කොළඹ අද පැවති මාධ්‍ය හමුවකදී සභාපතිවරයා සඳහන් කළේ.\nකෙසේ වෙතත් පෞද්ගලික බස් රථ ධාවකයින් මගී ප්‍රවාහනයේ නොයෙදී ඉන්ධන ජාවාරමක නිරත වන බවට ප්‍රවාහන අමාත්‍ය ආචාර්ය බන්දුල ගුණවර්ධන වෙත විවිධ ප්‍රදේශ වලින් පැමිණිලි ලැබී ඇති බව එම අමාත්‍යාංශය සඳහන් කළා.\nමේ පිළිබඳ කඩිනමින් පරීක්ෂණයක් සිදු කරන ලෙස අමාත්‍යවරයා, අමාත්‍යාංශ ලේකම්වරයාට උපදෙස් ලබා දී ඇති බවයි ප්‍රවාහන අමාත්‍යාංශය නිකුත් කළ නිවේදනයක දැක්වෙන්නේ.\nමේ අතර පවතින ඉන්ධන අර්බුධ හේතුවෙන් තවත් දින දෙකක් පමණ වනවිට පෞද්ගලික බස ධාවනය මුළුමනින්ම අඩාල විය හැකි බවට ලංකා පෞද්ගලික බස් හිමියන්ගේ සංගමය අනතුරු ඇඟවීමක් සිදු කළා.\nඅද දිනයේදී සමස්තයක් ලෙස දිවයින පුරා ධාවනය වූයේ පෞද්ගලික බස් රථ සියයට 5 ත් 10 ත් අතර ප්‍රතිශතයක් බවයි එහි සභාපති ගැමුණු විජේරත්න කියා සිටියේ.\nකෙසේ වෙතත් බස් රථ නොමැති විම නිසා මගීන් අද දිනයේ දී පත්ව සිටියේ දැඩි අසීරුතාවකටයි.\nඋපරිම ධාරිතාවකින් දුම්රිය ධාවනය කෙරුණද අද දිනයේ දීත් දුම්රියවල විශාල මගීන් පිරිසක් ගමන් කර තිබුණා.\nමේ අතර කුරුණෑගල - යක්ගහපිටිය ලංකා අයි.ඕ.සී. පිරවුම්හලේ දි හමුදා නිලධාරියෙකු විසින් පුද්ගලයෙකුට පයින් පහර දීමේ සිද්ධිය පිළිබඳ විමර්ශණ, පරීක්ෂණ මණ්ඩලයක් හරහා සිදු කරන බව හමුදා මාධ්‍ය ප්‍රකාශක බි්‍රගේඩියර් නිලන්ත ප්‍රේමරත්න ප්‍රකාශ කළා.\nමේ පිළිබඳව සමාජයේ දැඩ් ලෙස කතාබහට ලක්වන අතර එම හමුදා නිලදාරියාගේ නිලතල පවා ඉවත් කර ඇති බවටයි වාර්තා වන්නේ.\nකෙසේ වෙතත් අප ඒ සම්බන්ධයෙන් ද හමුදා මාධ්‍ය ප්‍රකාශවරයාගෙන් විමසීමක් කළ අතර ඔහු කියා සිටියේ විධිමත් පරීක්ෂණයක් සිදු කර අවසන් වන තුරු තනතුරු, නිලතල සම්බන්ධයෙන් කිසිවක් ප්‍රකාශ කළ නොහැකි බවයි.\nමේ සිද්ධිය ඇතුළු සිදුවීම් පිළිබඳ අවදානය යොමු කරමින් ශ්‍රී ලංකා නීතිඥ සංගමය ජනාධිපති ගෝඨාභය රාජපක්ෂ වෙත ලිපියක් යොමු කර තිබෙනවා.\nඑහි දැක්වෙන්නේ මෙම තත්වයන් පාලනය නොකළහොත් ජනතාව සහ හමුදාව අතර ඝට්ටනයක් සිදු වී හමුදාවට අපකීර්තියක් ද ඇති විය හැකි බවයි.\nමේ අතර බණ්ඩාරගම කැස්බෑව මාර්ගයේ ලංකා අයි. ඕ. සි පිරවුම්හලේ පොලිමේ රැදි සිටි පිරිසක් ඉන්ධන ඉල්ලා මාර්ගය අවහිර කරමින් අද විරෝධතාවක නිරත වුණා.\nපසුව එම ස්ථානයට පැමිණි ගම්වාසීන් පිරිසක් විරෝධතාකරුවන් එම ස්ථානයේන් ඉවත් කිරීමට පියවර ගත්තා.\nඉන්ධන ලබාගැනීමේ අරමුණින්, දීර්ඝ කාලයක් පෝලිම්වල රැඳී සිටින ජනතාව සහ ආරක්ෂක අංශ අතර අදත් උණුසුම් තත්වයන් වාර්තා වී තිබුණා.\nඅලුත්ගම අයි. ඕ. සි ඉන්ධනහලේ පෝලිම්වල සිටි ජනතාව අද උදෑසන විරෝධතාවක නිරත වී තිබුණේ ද එම පිරවුම්හලට දින 7කින් ඉන්ධන නොලැබීම හේතුවෙන්.\nඅනුරාධපුර - රණජයපුර ලංකා අයි. ඕ. සි පිරවුම්හලෙ ඉන්ධන තමන්ට ලබා නොදී පොලිස් නිලධාරීන් විසින් බැරල් ගණන් පුරවාගන්නා බවට ජනතාව චෝදනා කළා.",
       "URL": "https://www.hirunews.lk/309049/ඩිපෝවෙන්-දෙන-ඉන්ධන-අලෙවි-කරන-බවට-ලංගමෙන්-පෞද්ගලික-බස්-වලට-චෝදනා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1046"
}