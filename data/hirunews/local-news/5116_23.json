{
       "Source": "hirunews",
       "Timestamp": "Thursday, 24 March 2016 - 19:07",
       "Headline": "පාසල් සිසුන් පොලිසියට පහරදෙයි",
       "News Content": "අනුරාධපුර විද්‍යාදර්ශ මහා විද්‍යාලයට අලූතින් පැමිණි විදුහල්පති එම්.ඒ. ආරියපාලට  එරෙහිව අදත් (24) පාසලේ විරෝධතා පැවැත්වුණා.\nසිසුන් පාසලෙන් ඉවතට පැමිණ අද පෙරවරුවේ විරෝධතාවයේ නිරතවුයේ රතිඤ්ඤා දල්වමින්.\nඅනතුරුව තත්ත්වය පාලනය කිරීම සදහා අනුරාධපුර පොලිස් ස්ථානයේ නිලධාරින් එම ස්ථානයට පැමිණීමත් සමහ එහි උණුසුම්කාරී තත්ත්වයක් ඇති වුණා.\nසිසුන් පාසල තුළට ඇතුළත් කර ගේට්ටු වසා දමනු ලැබුවේ පොලීසිය විසින්.\nපසුව සිසුන් පොලිස් නිලධාරීන්ට ගල් ප්‍රහාර එල්ල කළා.\nකෙසේ වෙතත්, එම ස්ථානයට පැමිණි දෙමාපියන් පිරිසක් අදහස් දක්වමින් කියා සිටියේ මෙම උද්ඝෝෂණයට පාසල් සිසුන් පොළඹවා ගැනීම සම්බන්ධයෙන් ගුරුවරුන් වගකිව යුතු බවයි.\nමේ අවස්ථාවේදී අනුරාධපුර කලාප අධ්‍යාපන කාර්යාලයේ නිලධාරීන් සමග පාසලේ හිටපු විදුහල්පති කේ.බී.කරුණාරත්න පැමිණීමෙන් අනතුරුව පාසල් සිසුන් පන්ති කාමරවලට ගොස් තිබෙනවා.\nඋතුරු මැද පාළාත් අධ්‍යාපන බලධාරීන්ගේ ප්‍රධානත්වයෙන් එහිදී සාකච්ඡාවක් පැවති අතර එයද විසඳුමකින් තොරව අවසන් වු බවයි අප වාර්තාකරු ප්‍රකාශ කළේ.\nමේ අතර, පාසල් සිසුන් විරෝධතාවලට පොළඹවමින් මහජන සාමයට බාධා කිරීම සම්බන්ධයෙන් අදාළ විදුහල්පතිවරුන් දෙදෙනාට, ගුරුවරුන් කිහිපදෙනෙකුට සහ දෙමාපියන් කිහිප දෙනෙකුට ලබන 29 වනදා නොච්චියාගම මහේස්ත්‍රාත් අධිකරණයේ පෙනී සිටින්නැයි නොතීසි නිකුත් කර තිබෙනවා.\nතඹුත්තේගම මහේස්ත්‍රාත් බණ්ඩාර ඉලංගසිංහ අදාළ නොතීසි නිකුත් කළ බව සඳහන්.\nකෙසේ වෙතත්, එම අවස්ථාවේ පොලිස් නිලධාරීන් පාසල් සිසුන්ට පහරදුන් බවට ගුරුවරුන් චෝදනා කරනවා.\nමේ අතර, නිවේදනයක් නිකුත් කරමින් ලංකා ගුරු සේවා සංගමය ප්‍රකාශ කර ඇත්තේ පොලීසිය මෙලෙස පාසල් සිසුන්ට පහරදීම හෙලා දකින බවයි.\nමේ සම්බන්ධයෙන් පොලිස්පතිවරයාට පැමිණිල්ලක් ඉදිරිපත් කරන බවද එම නිවේදනයේ වැඩිදුරටත් සඳහන්.",
       "URL": "https://www.hirunews.lk/129296/පාසල්-සිසුන්-පොලිසියට-පහරදෙයි",
       "Category": "Local News",
       "Parent URL": "https://www.hirunews.lk/local-news.php?pageID=5116"
}