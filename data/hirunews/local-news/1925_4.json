{
       "Source": "hirunews",
       "Timestamp": "Thursday, 27 May 2021 - 14:47",
       "Headline": "පාසල් ඔන්ලයින් වෙසක් සැමරුම - අපේ ඉස්කෝලේ (වීඩියෝ)",
       "News Content": "කොවිඩ් 19 ගෝලීය ව්‍යාප්තිය හමුවේ ශ්‍රී ලාංකිකයන්ට මෙවර වෙසක් උත්සවය සැමරීමට සිදුවූයේ නිවසට සීමා වෙමින්.\nඑවන් පසුබිමක නාවල ජනාධිපති බාලිකා විද්‍යාලය දූදරුවන්ගේ හැකියාවන් ඔප්නැංවීමට ඔන්ලයින් ක්‍රමයට බැතිගී සරණියක් සංවිධාන කර තිබුණා.\nනාවල ජනාධිපති බාලිකා විද්‍යාලයේ විදුහල්පතිනි නයනා ලක්ෂිතා මහත්මිය ඇතුළු ආචාර්ය මණ්ඩලයේ සංකල්පයක් පරිදි මෙවර සම්බුදු තෙමඟුලට සමගාමීව බැති ගී සරණියක් සංවිධාන කර තිබුණා.\nකොවිඩ් 19 වසංගය හමුවේ ජනාධිපති බාලිකාවියන් ඊට සහභාගී වූයේ වීඩියෝ තාක්ෂණය ඔස්සේයි.\nකොළඹ ඉසිපතන විද්‍යාලයේ විද්‍යා සංගමය සෑම වසරකම සංවිධානය කරන “ඉසිවර වෙසක් බොදු විදු ඇස“ සමස්ත ලංකා කථික තරගාවලිය මෙවර ඔන්ලයින් තාක්ෂණය ඔස්සේ පැවැත්වුණා.\nඊට දිවයින පුරා පාසල් රැසක සිසු සිසුවියන් සහභාගී වූ අතර, science society of isipathana college නිල යූ ටියුබ් ගිණුම ඔස්සේ තරගකරුවන්ගේ දක්ෂතා ඇගයීමට ඔබට අවස්ථාව හිමිවනවා.\nපාසල් මාධ්‍ය වංශ කතා ඉතිහාසයට නවමු අත්දැකීමක් එක්කරමින් නුගේගොඩ ශාන්ත ජෝන් විද්‍යාලය සෑම වසරකම සංවිධාන කරන “අඬහැරය“ සමස්ත ලංකා ත්‍රෛ භාෂා මාධ්‍ය තරගාවලිය ඔන්ලයින් තාක්ෂණය ඔස්සේ එළැඹෙන 5 වැනිදා ආරම්භ වනවා.\nසෙන් ජෝන්ස් කොලේජ් නුගේගොඩ නිල වෙබ් අඩවියෙන් මෙන්ම MBU of st johns college නිල ෆේස්බුක් සහ යූ ටියුබ් පාසල් ගිණුම ඔස්සේ පාසල් දූදරුවන්ට ඊට සහබාගී වීමට අවස්ථාව උදාවනවා.",
       "URL": "https://www.hirunews.lk/272599/පාසල්-ඔන්ලයින්-වෙසක්-සැමරුම-අපේ-ඉස්කෝලේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1925"
}