{
       "Source": "hirunews",
       "Timestamp": "Sunday, 13 March 2022 - 8:42",
       "Headline": "රුසියානු හමුදාවට තවත් කිලෝමීටර 25 ක් - යුද්ධය එපා කියූ ජනතාවත් රට හැර යයි (වීඩියෝ)",
       "News Content": "රුසියානු ආක්‍රමණයේ දී මේ දක්වා යුක්රේන හමුදා සෙබළුන් 1,300කට වැඩි පිරිසක් ජීවිතක්ෂයට පත්ව ඇති බව යුක්රේන ජනාධිපති වොලොදමීර් සෙලෙන්ස්කි ප්‍රකාශ කළා.\nඑමෙන්ම 500 ත් 600 ත් අතර රුසියානු හමුදා සිකුරාදා දිනයේ යුක්රේන හමුදා වෙත යටත් වූ බවයි ඔහු කියා සිටියේ.\nකෙසේ නමුත් මේ බව තහවුරු කිරීමේ සාක්ෂි ඉදිරිපත් කර නොමැති බව විදෙස් වාර්තා සඳහන් කළා.\nරුසියානු හමුදා මේ වනවිට කීව් අගනුවර මධ්‍යයේ සිට කිලෝමීටර 25 ක් පමණ ආසන්නයේ රැඳී සිටින අතර, නගරයේ දකුණු දෙසට මිසයිල ප්‍රහාර එල්ල කරන බව සඳහන්.\nඑමෙන්ම රුසියානු හමුදා විසින් වටලා ඇති දකුණු දිග මරියුපොල් නුවර වැසියන් විදුලිය, ආහාර සහ ජලය හිඟයකට මුහුණදෙන අතර, අධික ශීතලද ඔවුන්ට දැඩිසේ බලපා ඇති බව වාර්තාවනවා.\nමේ අතර සටන් විරාමයක් සඳහා එකඟ වන ලෙස ප්‍රංශ ජනාධිපති එම්මානුවෙල් මැක්‍රොන් සහ ජර්මන් චාන්සලර් ඕලෆ් ෂූල්ස්, රුසියානු ජනාධිපති ව්ලැදිමීර් පුටින්ගෙන් ඉල්ලීමක් කර තිබෙනවා.\nරුසියාවට එරෙහි ජාත්‍යන්තර සම්බාධක තවදුරටත් ක්‍රියාත්මක වන අතර, ඊ - බේ අන්තර්ජාල වෙළඳ සේවාව සඳහන් කළේ තම වෙබ් අඩවිය ඔස්සේ යොමු කෙරෙන රුසියානු ලිපිනයන්ට සම්බන්ධ සියලු ගනුදෙනු අත්හිටුවන බවයි.\nබටහිර සම්බාධක හේතුවෙන් දැඩි අපගමනයකට ලක්ව ඇති රුසියානු කොටස් වෙළඳපොළ ද ඉදිරි සතියේ ගනුදෙනු සඳහා විවෘත නොකිරීමට රුසියානු මහ බැංකුව තීරණය කර තිබෙනවා.\nමේ අතර බ්‍රසීල ජාතික සුප්‍රකට ගත් කතුවර පෝලෝ කොයෙලෝ ඩි සූසා කියා සිටියේ යුක්රේන ආක්‍රමණය රුසියාවට එරෙහි භීතිකාවක් ප්‍රචලිත කිරීමට ඇතමුන් යොදාගන්නා බවයි.\nඔහුගේ එම ප්‍රකාශය දැනටමත් දැඩි විවේචනයට ලක්ව තිබෙනවා.\nකෙසේ නමුත් ඔහු කියා සිටියේ මොස්කව් සිට ව්ලැඩිවොස්ටොක් දක්වා කිලෝමීටර දස දහසක් සංචාරය කර ඇති තමා රුසියානු ජනතාව ගැන දන්නා අතර, යුද්ධය පිළිබඳව ඔවුන්ට චෝදනා කළ නොහැකි බවයි.\nමේ අතර, රුසියාවේ යුක්රේන ආක්‍රමණයට විරෝධය පළ කරන රුසියානුවන් දෙලක්ෂයකට ආසන්න පිරිසක් මේ වනවිට රට හැර ගොස් ඇති බව වාර්තාවනවා.\nරුසියානු ආර්ථීක විද්‍යාඥයෙකු එය හැඳින්වූයේ දැවැන්ත බුද්ධි ගලනයක් ලෙසයි.\nමෙලෙස රුසියාව හැර යන 25,000කට අධික පිරිසක් ජෝර්ජියාවට පැමිණ ඇති අතර, ටිබිලීසි අගනුවර නවාතැන් පහසුකම් සපයා ගැනීම ඔවුන්ට දුෂ්කර වී ඇති බවයි වාර්තාවන්නේ.\nයුරෝපා සංගමය ඇමරිකා එක්සත් ජනපදය සහ එක්සත් රාජධානිය මෙන්ම කැනඩාව රුසියානු ගුවන් ගමන් අත්හිටුවීමත් සමඟ රට හැර යන රුසියානුවන් තුර්කිය, මධ්‍යම ආසියාව, දකුණු දිග කොකේසස් ප්‍රදේශය වෙත පලායන අතර, ආර්මේනියාවට විශාල පිරිසක් පැමිණ ඇති බව සඳහන්.\nමීට අමතරව ජනපති පුටින්ගේ යුක්රේන ආක්‍රමණයට සහය දක්වන ලුකෂෙන්කෝ රජයට එරෙහි බෙලරුස් ජාතිකයන් ද විශාල පිරිසක් අසල්වැසි රටවල් වෙත පලාගොස් ඇති බව සඳහන්.",
       "URL": "https://www.hirunews.lk/299354/රුසියානු-හමුදාවට-තවත්-කිලෝමීටර-25-ක්-යුද්ධය-එපා-කියූ-ජනතාවත්-රට-හැර-යයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1297"
}