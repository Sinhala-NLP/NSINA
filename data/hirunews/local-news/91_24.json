{
       "Source": "hirunews",
       "Timestamp": "Thursday, 17 August 2023 - 11:43",
       "Headline": "කෝටි 04ක තහනම් උත්තේජක වත්තලදී අත්අඩංගුවට",
       "News Content": "මාර්ගගත ක්‍රමයට ඇණවුම් භාරගෙන තහනම් උත්තේජක ක්‍රීඩකයින්ට අළෙවි කළ පුද්ගලයෙකු සම්බන්ධයෙන් තොරතුරු වාර්තා වෙනවා.\nපානදුර වලාන මධ්‍යම දූෂණ මර්ධන ප්‍රහාරක බලකාය, ශ්‍රී ලංකා උත්තේජක මර්ධන ආයතනය සහ ආහාර හා ඖෂධ පාලන අංශයේ සහාය ඇතිව ඊයේ (16) දහවල් කාලයේදී කළ වැටලීමකදී රුපියල් කෝටි 4කට අධික වටිනාකමකින් යුත් මෙම තහනම් උත්තේජක තොගය සොයාගෙන තිබෙනවා.\nඋපාය ධූතයෙකු හට එන්නත් සහ පෙති වශයෙන් උත්තේජක ද්‍රව්‍ය රුපියල් 38000ක මුදලකට විකිණීමට යෑමේදී සැකකාර පුද්ගලයා අත්අඩංගුවට ගෙන තිබෙනවා.\nවත්තල පොලිස් ස්ථානය වෙත ඉදිරිපත් කළ සැකකරුගෙන් සිදුකරන ලද ප්‍රශ්න කිරීම්වලදී ඔහුගෙන් ලද තොරතුරු මත බොරැල්ල ප්‍රදේශයේ කළ වැටලීමකදී තවත් පුද්ගලයෙකු අත්අඩංගුවට ගෙන ඇති අතර ඔහු වැඩිදුර විමර්ශන සඳහා ජාතික ඖෂධ නියාමන අධිකාරියේ භාරයට ගෙන ඇති බවයි සඳහන් වෙන්නේ.\nබොරැල්ලේ කොටා පාරේ පිහිටි තහනම් උත්තේජක මුළු රටටම බෙදා හරින ස්ථානය ද මධ්‍යම දූෂණ මර්දන බලකායේ නිලධාරීන්ගේ වැටලීමට ලක්ව තිබෙන බවයි වාර්තා වෙන්නේ.\nලෝකයේ තහනම් කර ඇති වර්ග 05ක එන්නත් සහ පෙති එහි තිබී හමුවී ඇති අතර ඒවා බෙල්ජියමේ සහ එක්සත් රාජධානියේ නිෂ්පාදනය කළ ඒවා බවයි වාර්තා වෙන්නේ.\nමෙම තහනම් උත්තේජක බෙදා හැරීම සඳහා සඟවා තිබුනේ කායවර්ධන උපකරණ හා අතිරේක පෝෂන ද්‍රව්‍ය අලෙවි ස්ථානයක් තුල බවයි සඳහන් වෙන්නේ.\nමේවා අලෙවි කරනු ලබන්නේ රුපියල් 10000ත්, රුපියල් 12000ත් අතර මුදලකට වන අතර ඒවා වැඩිපුරම මිලට ගනු ලබන්නේ කායවර්ධන ක්‍රීඩකයින්, මලල ක්‍රීඩකයින්,බර ඉසීලීමේ ක්‍රීඩකයින් සහ පාපැදි ක්‍රීඩකයින් බවයි විමර්ශණවලදී අනාවරණය වී තිබෙන්නේ.\nතහනම් උත්තේජක මඟින් ලිංගික බෙලහීනතාවය, පුරස්ථි ග්‍රන්ථි පිළිකා, වකුගඩු හා වෘෂණ කෝෂ වෙනස්වීම් වැනි රෝග වලට ගොදුරු විය හැකි බවයි ජාතික ඖෂධ නියාමන අධිකාරියේ නිලධාරීන් විසින් පෙන්වා දෙන්නේ.\n2013 වසරේ අංක 32 දරණ ක්‍රීඩාවල යෙදීමේ උත්තේජක ද්‍රව්‍ය ගැනීමට එරෙහි සම්මත පනත ප්‍රකාරව මෙම වැටලීම කළ බවත් මෙම පනතින් මෙවැනි වැටලීමක් කළ පළමු අවස්ථාව මෙය බව ශ්‍රී ලංකා උත්තේජක මර්දන ආයතනය මඟින් දැනුම් දුන් බවයි වැඩිදුරටටත් වාර්තා වෙන්නේ.",
       "URL": "https://www.hirunews.lk/345118/කෝටි-04ක-තහනම්-උත්තේජක-වත්තලදී-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=91"
}