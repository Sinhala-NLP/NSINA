{
       "Source": "hirunews",
       "Timestamp": "Tuesday, 13 June 2023 - 9:14",
       "Headline": "මහජන එක්සත් පෙරමුණේ වෘත්තීය සමිති නායකයෙකු අත්අඩංගුවට",
       "News Content": "අල්ලස් මුදල් ලබාගත් මහජන එක්සත් පෙරමුණේ වෘත්තීය සමිති ලේකම්වරයෙකු අල්ලස් හෝ දූෂණ විමර්ශන කොමිෂන් සභාව විසින් ඊයේ (12) අත්අඩංගුවට ගෙන තිබෙනවා.\nශ්‍රී ලංකා ගමනාගමන මණ්ඩලයේ වෘත්තීය සමිති ලේකම්වරයෙකුයි මෙලෙස අත්අඩංගුවට ගෙන ඇත්තේ.\nවගකීම්වලින් නිදහස් කර ඇති වෘත්තිය සමිති ක්‍රියාකාරිකයින්ගේ මාසික වැටුප් ලබා ගැනීමට අවශ්‍ය අත්සන ලබා දීමට මෙලෙස මුදල් ලබා ගෙන ඇති බව විමර්ශනවල දී හෙළිවී තිබෙනවා.\nසැකකාර ලේකම්වරයා ජ්‍යේෂ්ඨ ඩිපෝ පරීක්ෂක තනතුරක් ද දරන අයෙකු බවට හෙළි වී තිබුණා.\nශ්‍රී ලංකා ගමනාගමන මණ්ඩලයේ පොතුවිල් ඩිපෝවේ වෘත්තීය සමිති සභාපතිගෙන් රුපියල් 10,000ක අල්ලස් මුදලක් ලබා ගැනීම සම්බන්ධව ලද පැමිණිල්ලක් මත විමර්ශන ආරම්භ කළ අල්ලස් හෝ දූෂණ විමර්ශන කොමිෂන් සභාව මෙම සැකකරු සිය භාරයට ගෙන ඇති බවයි වාර්තා වෙන්නේ.\nසැකකරු අද (13) දින අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/337777/මහජන-එක්සත්-පෙරමුණේ-වෘත්තීය-සමිති-නායකයෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=273"
}