{
       "Source": "hirunews",
       "Timestamp": "Monday, 15 May 2023 - 13:54",
       "Headline": "අක්බාර් පාලමේ බඹර කැපිල්ල (වීඩියෝ)",
       "News Content": "පේරාදෙණිය විශ්වවිද්‍යාලය හා ඉංජිනේරු පීඨය යා කරමින් මහවැලි ගඟ මතින් ඉදිකර ඇති අක්බාර් පාලමේ බැඳ තිබූ දැවැන්ත බඹර වද ආරක්ෂාකාරීව ඉවත් කර තිබෙනවා.\nමහනුවර බිඟු සම්පත සුරැකීමේ සංවිධානය විසින් මෙම පියවර ගනු ලැබුවේ පේරාදෙණිය විශ්වවිද්‍යාලය කරන ලද ඉල්ලීමක් මතයි.\nපේරාදෙණිය විශ්වවිද්‍යාලයේ වාර්ෂික උපාධි ප්‍රදානෝත්සවය තවත් කෙටි කලකින් පැවැත්වීමට නියමිත අතර, ඒ සඳහා විශ්වවිද්‍යාල සිසුන් සහ මව්පියන් 25,000කට ආසන්න පිරිසක් විශ්වවිද්‍යාල පරිශ්‍රයට පැමිණෙනවා.\nඔවුන් අක්බාර් පාලම මතින් සිය ගමන් පහසුව සලසා ගන්නා අතර එහිදී පාලමේ ඇතිවන කම්පනය හේතුවෙන් පාලමේ යට බැඳ ඇති බඹර වදවල බඹරුන් ඇවිස්සීමේ අවදානමක් පවතිනවා.\nපසුගිය කාලයේදී එවැනි සිදුවීම් කිහිපයක්ද වාර්තා වී තිබූ අතර ඒ හේතුවෙන් සිසුන් සහ මව්පියන් ඇතුළු පිරිස්වලට රෝහල් ගතවීමටද\nසිදුවුණා.\nඑම පසුබිම යටතේ පේරාදෙණිය විශ්වවිද්‍යාලයීය පාලනාධිකාරී විසින් මහනුවර බිඟු සම්පත සුරැකීමේ සංවිධානයෙන් සිදුකෙරුණු ඉල්ලීමකට අනුව මෙම බඹර වද ඉවත් කිරීමට පියවර ගැනුණා.\nමෙලෙස ඉවත් කෙරුණේ මහවැලි ගං මට්ටමේ සිට අඩි 150ක් පමණ ඉහළින් අක්බාර් පාලමේ යටකොටසේ බැඳ තිබූ දැවැන්ත බඹර වද 32ක්.\nඒ, බඹරුන්ටද කිසිදු හානියක් සිදුනොවන ආකාරයෙන්.\nමෙහිදී අදහස් පළකළ බිඟු සම්පත සුරැකීමේ සංවිධානයේ ප්‍රධාන තාක්ෂණික නිලධාරී මහින්ද විජේසිංහ මහතා ප්‍රකාශ කළේ ඇතැම් පුද්ගලයින් මී වද, බඹර වද කපා පැණි ලබාගන්නා අවස්ථාවේදී මෙම සතුන් පුළුස්සා එම කටයුත්ත සිදුකරන බවයි.",
       "URL": "https://www.hirunews.lk/335267/අක්බාර්-පාලමේ-බඹර-කැපිල්ල-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=341"
}