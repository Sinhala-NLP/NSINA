{
       "Source": "hirunews",
       "Timestamp": "Monday, 21 March 2022 - 14:03",
       "Headline": "ඉන්ධන පෝලිමේ සිවු වැනි මරණයත් වාර්තා වේ",
       "News Content": "ඉන්ධන පෝලිම්ක සිටිය දී මියගිය සිවුවැනි පුද්ගලයාගේ මරණය අද වාර්තා වූයේ මීරිගම ප්‍රදේශයෙන්.\nමීරිගම ප්‍රදේශයේ ඉන්ධන පිරවුම්හලකට පැමිණි පුද්ගලයෙකු තමන් ලබාගත් ඉන්ධන බූලි ත්‍රී රෝද ‍රථයකට පැටවීමට උත්සාහ කිරීමේ දී ඔහු පිරවුම්හල් පරිශ්‍රය තුළ ම ඇද වැටී ඇති බවයි වාර්තා වන්නේ.\nමිය ගිය පුද්ගලයා ඉන්ධන බූලි තුනක් රැගෙන පිරවුම්හලට පැමිණ ඇති අතර ඉන්ධන පුරවා ගැනීමෙන් අනතුරු ව එයින් දෙකක් ත්‍රිරෝද රථයට පටවා තුන් වැනි ඉන්ධන බූලිය පැටවීමට යාමේ දී මෙම අවාසනාවන්ත සිදුවීමට මුහුණ දී ඇත්තේ.\nමෙලෙස ඉන්ධන පිරවුම්හල් පරිශ්‍රය තුළ ඇදවැටුණු පුද්ගලයා වහාම මිරිගම රෝහලට ඇතුළත් කර ඇති අතර එහි දී ඔහු මියගොස් සිටි බවයි වාර්තා වන්නේ.\nමෙලෙස මියගොස් ඇත්තේ මීරිගම ප්‍රදේශයේ පදිංචි 76 හැවිරිදි පුද්ගලයකු බව පොලීසිය සඳහන් කළා.\nමේ වන විට ඉන්ධන පෝලිම් ආශ්‍රිතව මරණ හතරක් වාර්තා වන අතර ඉන් තුනක්ම ඉන්ධන පෝලිමේ රැඳී සිටිය දී ඇදවැටීමෙන් සිදු වූ මරණ වන අතර එක් මරණයක් සිදු වූයේ ඉන්ධන පෝලිමක ඇතිවූ බහින්බස් වීමක් හේතුවෙන් සිදු වූ තියුණු අවි ප්‍රහාරයක් හේතුවෙන්.",
       "URL": "https://www.hirunews.lk/299995/ඉන්ධන-පෝලිමේ-සිවු-වැනි-මරණයත්-වාර්තා-වේ",
       "Category": "Local News",
       "Parent URL": "https://www.hirunews.lk/local-news.php?pageID=1280"
}