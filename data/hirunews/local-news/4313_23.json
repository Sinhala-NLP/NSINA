{
       "Source": "hirunews",
       "Timestamp": "Tuesday, 19 September 2017 - 19:36",
       "Headline": "නිසල නිම්නය අපවිත්‍ර කළ දෙදෙනෙක් රිමාන්ඩ්",
       "News Content": "අනුරාධපුර - පොදු සුසානභූමියේ අක්‍රමිකතාවකට සම්බන්ධ වූ පාලකවරයා සහ සහයකයා මේ මස 25 වැනිදා දක්වා යළි රක්ෂිත බන්ධනාගාරගත කරන ලෙස අතිරේක මහේස්ත්‍රාත් හර්ෂණ රත්නායක මහතා නියෝ කලා.\nඒ, සැකකරුවන් වෙනුවෙන් පෙනී සිටි නීතිඥවරයා ඕනෑම ඇප කොන්දේසියක් මත ඔවුන් මුදා හරින්නැයි කළ ඉල්ලීම ප්‍රතික්ෂේප කරමින්.\nඅනුරාධපුර මහ නගර සභාවට මුදල් ගෙවා ආදාහනය සදහා භාරදෙන මළසිරුරු අර්ධ වශයෙන් පුළුස්සා ඉතිරිවන සිරුරු කොටස් සුසාන භූමියේ තැන තැන දැමීම සම්බන්ධයෙන් හිරු සී. අයි. ඒ මුල්වරට හෙළි කළේ පසුගිය 13 වැනිදායි.\nගෑස් ඉතිරි කර ගැනීමේ අරමුණින් සිදුකළ මෙම නොමනා ක්‍රියාව හිරු සී. අයි. ඒ හරහා අනාවරණ කිරීමත් සමග අනුරාධපුර නාගරික කොමසාරිස්වරයා ඒ පිළිබඳව අනුරාධපුර පොලිසියට පැමිණිලි කළා.\nසිද්ධිය සම්බන්ධයෙන් සුසාන භූමියේ ප්‍රධාන පාලකවරයා සහ සහයකයා පසුගිය 14 වැනිදා අනුරාධපුර අත්අඩංගුවට ගත්තේ ඒ අනුවයි.\nඅනුරාධපුර පොලිසිය අධිකරණයට කරුණු ඉදිරිපත් කරමින් සදහන් කළේ මේ පිළිබද සිදු කෙරෙනු පරීක්ෂණවලදී තැන තැන දමා ඇති මළසිරුරු කොටස් සුනඛයන් විසින් ආහාරයට ගෙන ඇති බව අනාවරණ වූ බවයි.\nසැකකරුවන් වෙනුවෙන් පෙනී සිටි නීතිඥවරයා පැවසුවේ ඕනෑම ඇප කොන්දේසියක් මත සැකකරුවන් ඇප මත නිදහස් කරන ලෙසයි.\nසිද්ධිය සම්බන්ධයෙන් විමර්ශන කටයුතු තවමත් අවසන් නොමැති බැවින් ඊට විරෝධය පළ කරන බව පොලිසිය පැවසුවා.\nකරුණු සැලකිල්ලට ගත් අනුරාධපුර අතිරේක මහේස්ත්‍රාත් හර්ෂණ රත්නායක මහතා සැකකරුවන්ට ඇප ලබාදීම ප්‍රතික්ෂේප කරමින් ඔවුන් මේ මස 25 වැනිදා දක්වා තවදුරටත් රක්ෂිත බන්ධනාගාරගත කරන ලෙස නියෝග කළා.\nඅනුරාධපුර නිසල නිම්නය පොදු සුසාන භූමියේ ආදාහනාගාරයට මේ වනවිට මුද්‍රා තබා විශේෂ පොලිස් ආරක්ෂාවක් ද ලබාදී තිබෙනවා.",
       "URL": "https://www.hirunews.lk/171335/නිසල-නිම්නය-අපවිත්‍ර-කළ-දෙදෙනෙක්-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=4313"
}