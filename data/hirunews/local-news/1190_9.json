{
       "Source": "hirunews",
       "Timestamp": "Thursday, 05 May 2022 - 17:37",
       "Headline": "ජන පීඩිත ගැටලු විසඳීමට රජයේ ඇති ප්‍රමාදය තවදුරටත් රට වියවුල් කිරීමක් - කොළඹ නීති සංගමය",
       "News Content": "ආර්ථික, සමාජීය සහ දේශපාලනික වශයෙන් රට තුළ පවතින වත්මන් තත්ත්වය පිළිබඳ තමන් දැඩි අවධානයෙන් පසුවන බව කොළඹ නීති සංගමය නිවේදනය කරනවා.\nඅද (05) පැවති මාධ්‍ය හමුවකදී ඔවුන් සඳහන් කළේ, දිනෙන් දින ඉහළ යන මහජන නොසන්සුන්තාව සහ පෙළපාලි රටේ ආර්ථික ක්‍රියාකාරකම් කෙරෙහි බරපතළ හා අහිතකර හානි ඇති කිරීමට බලපෑම් කර ඇති බවයි.\nඉහත කී පසුබිම තුළ සමාජ, දේශපාලන හා ආර්ථික ස්ථාවරත්වය නැවත ඇති කිරීම සඳහා නිසි සැලකිල්ලක් දැක්වීම සඳහා අර්ථවත් පියවර ගන්නා ලෙස කොළඹ නීති සංගමය විසින් වත්මන් රජයෙන් අවධාරණය කරනු ලබනවා.\nරට තුළ ස්ථාවරත්වය ඇති කිරීම සඳහා අපගේ සිය මව් ආයතනය වන ශ්‍රී ලංකා නීතීඥ සංගමය විසින් කරන ලද යෝජනා රජය විසින් කඩිනමින් පිළිපැදිය යුතු බව‍යි කොළඹ නීති සංගමයේ අදහස වන්නේ.\nපවතින ආර්ථික හා සමාජීය ප්‍රශ්න විසඳීමට රජය ප්‍රමාද වීම මහජනතාවගේ මූලික අවශ්‍යතා සහ එදිනෙදා කටයුතු අහිමි කරමින් රටේ ආර්ථිකය තවදුරටත් පිරිහීමට හේතු වනු ඇති බව තම නීතිඥ සංගමයේ අදහස බව ද ඔවුන් පෙන්වා දෙනවා.",
       "URL": "https://www.hirunews.lk/303582/ජන-පීඩිත-ගැටලු-විසඳීමට-රජයේ-ඇති-ප්‍රමාදය-තවදුරටත්-රට-වියවුල්-කිරීමක්-කොළඹ-නීති-සංගමය",
       "Category": "Local News",
       "Parent URL": "https://www.hirunews.lk/local-news.php?pageID=1190"
}