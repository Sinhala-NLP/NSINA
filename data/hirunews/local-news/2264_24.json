{
       "Source": "hirunews",
       "Timestamp": "Sunday, 20 December 2020 - 7:30",
       "Headline": "ශ්‍රී ලංකාව ගැන මානව හිමිකම් කොමිසමට යෝජනාවක් ගෙන එන්න දෙමළ සන්ධානය සැරසේ",
       "News Content": "ජිනිවා මානව හිමිකම් සමුළුවට ශ්‍රි ලංකාව සම්බන්ධයෙන් නව යෝජනාවක් ගෙන ඒම සඳහා දමිළ පක්ෂ අතර පොදු එකඟතාවයක් ඇති කර ගත යුතු බවට තීරණයක් ගත් බව දෙමළ ජාතික සන්ධානයේ මාධ්‍ය ප්‍රකාශක පාර්ලිමේන්තු මන්ත්‍රී එම්.ඒ සුමන්තිරන් ප්‍රකාශ කළා.\nඒ එම සන්ධානයේ සාමාජිකයන් අතර, සාකච්ඡාවක් එහි නායක පාර්ලිමේන්තු මන්ත්‍රී ආර්. සම්බන්ධන්ගේ කොළඹ පිහිටි නිවසේ ඊයේ පැවති අවස්ථාවේදීයි.\nඑහිදී නව ව්‍යවස්ථාව සඳහා දෙමළ ජාතික සන්ධානයේ යෝජනා ඉදිරිපත් කිරිමට ද  තිරණය කර තිබෙනවා.\nදෙමළ ජාතික සන්ධානයේ නියෝජිතයින් සහ එහි නායක පාර්ලිමේන්තු මන්ත්‍රී ආර්. සම්බන්ධන් මෙරට ඉන්දීය මහකොමසාරිස් ගෝපාල් බාග්ලේ පෙරේදා හමුවුණා. එහිදී උතුරු නැගෙනහිර සංවර්ධනය කෙරෙහි අවධානය යොමුවී ඇති බව වාර්තා වන්නේ.\nමේ අතර ,ජිනීවා මානව හිමිකම් කොමිසමට දමිල පක්ෂ නියෝජනය කරමින් ලිපියක් යොමු කිරීමට පාර්ලිමේන්තු මන්ත්‍රී එම්.ඒ සුමන්තිරන් කළ යෝජනාව තමිල් මක්කල් තේසීය කුට්ටනි පක්ෂයේ නායක සී.වී. විග්නේෂ්වරන් සහ දෙමළ ජාතික ජනතා පෙරමුණේ නායක ගජේන්ද්‍ර කුමාර් පොන්නම්බලම් ප්‍රතික්ෂේප කර තිබෙනවා.\nඒ එම ලිපියෙහි දෙමළ ජනතාවගේ ගැටලු විසඳීමට ලක් රජයට තවත් කල් ලබා දිය යුතු බවට සඳහන් කර තිබීම හේතුවෙන්.\nකෙසේ වෙතත්, තමිල් මක්කල් තේසීය කුට්ටනි පක්ෂයේ නායක සී.වී. විග්නේෂ්වරන් සහ දෙමළ ජාතික ජනතා පෙරමුණේ නායක ගජේන්ද්‍ර කුමාර් පොන්නම්බලම් සඳහන් කළේ ජාත්‍යන්තර යුද අපරාධ අධිකරණයට ශ්‍රී ලංකාව ඉදිරිපත් කළ යුතු බවට වන යෝජනාවක් එහි දක්වන්නේ නම් එලෙස අදාළ ලිපිය යොමු කිරීමට සිය කැමැත්ත ප්‍රකාශ කරන බවයි.\nදෙමළ ජනතාවගේ ගැටලු විසදීමට ලක් රජය තවදුරටත් ප්‍රමාද වීම තම ජනතාවට කරන අසාධාරණයක් බවත්, එය කඩිනමින් සිදුකර ගැනීමට දෙමළ ජනතාව නියෝජනය කරන පක්ෂවල වගකීමක් බවත් සී.වී. විග්නේෂ්වරන් සහ ගජේන්ද්‍ර කුමාර් පොන්නම්බලම් වැඩිදුරටත් ප්‍රකාශ කර තිබෙනවා.",
       "URL": "https://www.hirunews.lk/257440/ශ්‍රී-ලංකාව-ගැන-මානව-හිමිකම්-කොමිසමට-යෝජනාවක්-ගෙන-එන්න-දෙමළ-සන්ධානය-සැරසේ",
       "Category": "Local News",
       "Parent URL": "https://www.hirunews.lk/local-news.php?pageID=2264"
}