{
       "Source": "hirunews",
       "Timestamp": "Monday, 22 May 2023 - 14:27",
       "Headline": "බිස්කට් මිල අඩු වේ (වීඩියෝ)",
       "News Content": "වෙළදපළේ බිස්කට් මිල අද සිට සියයට 08 ත් 15 ත් අතර අගයකින් පහත දැමීමට බිස්කට් නිෂ්පාදනය කරනු ලබන සමාගම් තීරණය කර තිබෙනවා.\nඒ අනුව නව මිල ගණන් සහිත බිස්කට් අද සිටම වෙළඳපොළට නිකුත් කිරීම ආරම්භ කළ බවයි එම සමාගම් ප්‍රකාශ කළේ.\nපසුගිය කාලයේ ප්‍රධාන පෙළේ බිස්කට් සමාගම් සිය නිෂ්පාදනවල මිල ඉහළ දමනු ලැබුවේ ඩොලරයේ අර්බුදය හමුවේ අමුද්‍රව්‍යවල මිල ඉහළ ගොස් ඇති බව පවසමින්.\nඒ අනුව, රුපියල් 30 කට අලෙවි වූ ග්‍රෑම් 80 ක් බරැති කුඩා බිස්කට් පැකැට්ටුවක මිල රුපියල් 100 දක්වා ඉහළ දැමීමට එම සමාගම් පියවර ගනු ලැබුවා.\nකෙසේ වෙතත් එය මේ වන විට රුපියල් 80 දක්වා පහළ දමා ඇති බව එම සමාගම් ප්‍රකාශ කළා.\nඑමෙන්ම , පසුගිය කාලයේ බිස්කට් මිල ඉහළ යාමත් සමඟ පාරිභෝගිකයින් ඒවා මිලදී ගැනීම අවම කළ අතර ඒ හේතුවෙන් ඇතැම් බිස්කට් සමාගම් වට්ටම් ලබාදීමටද පියවර ගනු ලැබුවා.\nතවද පැකට්ටුව කුඩා කර අලෙවි කිරීමටයි ඇතැම් සමාගම් කටයුතු කරනු ලැබුවේ.\nමේ අතර ජාතික පාරිභෝගික මිල දර්ශකයට අනුව පසුගිය මාසයේ උද්ධමන සියයට 33.6 දක්වා පහත වැටී තිබෙනවා.\nඑය මාර්තු මාසයේ පැවතුණේ සියයට 49.2 ක් ලෙසයි. එම මාසයේ සියයට 42.3 ක්ව පැවති ආහාර කාණ්ඩයේ උද්ධමනය පසුගිය මාසයේ සියයට 27.1 දක්වා පහත වැටී ඇති අතර සියයට 54.9 ක්ව පැවති ආහාර නොවන කාණ්ඩයේ උද්ධමනය අප්‍රේල් මාසයේ සියයට 39 දක්වා පහත බැස තිබෙනවා.\nමේ අතර ඇගලුම් අපනයනය කරනු ලබන මෙරට ප්‍රධාන පෙළේ සමාගමක් වන හයිඩ්‍රාමනි සමාගම මීපේ පිහිටි ඔවුන්ගේ කර්මාන්තශාලාව වසා දැමීම සම්බන්ධයෙන් පැහැදිලි කිරීමක් සිදුකර තිබෙනවා.\nට්විටර් පණිවුඩයක් නිකුත් කරමින් එම සමාගම කියා සිටියේ මෙය ඇගළුම් සඳහා පවතින ගෝලීය ඉල්ලුම පහළ යාම හමුවේ සිය ධාරිතාවය අඩු කිරීමට ගත් තාවකාලිකව පියවරක් බවයි.\nතත්ත්වය සාමාන්‍යකරණය වීමෙන් පසු යලි කර්මාන්තශාලවේ කටයුතු ආරම්භ කරන බවද එම සමාගම ප්‍රකාශ කළා.\nමෙම කර්මාන්තශාලාවේ දහසකට වැඩි පිරිසක් සේවයේ නිරතවන අතර ඔවුන් සමාගමේ වෙනත් කර්මාන්තශාලා වෙත අනුයුක්ත කර ඇති බවද අදාළ ට්විටර් පණිවුඩයේ දැක්වුණා.\nකෙසේ වෙතත් ගෝලීය වශයෙන් ඇගලුම් සඳහා පවතින ඉල්ලුම පහළ බැසීම මෙරට සියලුම ඇගලුම් නිෂ්පාදනය කරන සමාගම් වෙත බලපෑම් එල්ලකර ඇති බව ඒකාබද්ධ ඇගළුම් සංගම් සංසදයේ උපසභාපති ෆීලික්ස් ඒ. ප්‍රනාන්දු සඳහන් කළා.",
       "URL": "https://www.hirunews.lk/335920/බිස්කට්-මිල-අඩු-වේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=325"
}