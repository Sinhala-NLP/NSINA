{
       "Source": "hirunews",
       "Timestamp": "Sunday, 10 April 2022 - 11:16",
       "Headline": "විරෝධයට එක් වන්නට ආ ජනප්‍රිය රංගන ශිල්පිනියක් අරගලකරුවන් හූ කියා පන්නා දමයි (වීඩියෝ සහ ඡායාරූප)",
       "News Content": "ජනප්‍රිය රංගන ශිල්පිනියක් වන සංජීවනී වීරසිංහට ජනතා විරෝධයක් එල්ල වී තිබෙනවා.\nඒ අමරිකාවේ - ලොස් ඇන්ජලිස් නුවරදීයි.\nශ්‍රී ලංකාවේ පවතින දූෂිත පාලනයට එරෙහිව එරට ශ්‍රී ලාංකිකයින් විසින් සංවිධානය කරන ලද විරෝධතාවකට එක්වීමට පැමිණි සංජීවනී වීරසිංහ හට එහිදී ජනතා අප්‍රසාදය එල්ල වුණේ, අදාළ විරෝධතාවයෙන් පිටව යන ලෙස බලකරමින්.\nඊට හේතුව ලෙස විරෝධතාකරුවන් පෙන්වා දෙන්නේ, ශ්‍රී ලංකාවේ වත්මන් ජනාධිපතිවරයා ප්‍රමුඛ රජය බලයට ගෙන ඒමට සංජීවනී වීරසිංහ විසින් ද එකල සහායෝගය දැක්වූ බවයි.\nමෙහිදී විරෝධතාකරුවන් ඇයට හූ තබා පන්නාගෙන ඇති බවත් වාර්තා වනවා.\nමේ අතර, ශ්‍රී ලංකාවේ පවතින දූෂිත සහ අකාර්යක්ෂම රාජ්‍ය පාලනයට එරෙහිව එතෙර සිටින ශ්‍රී ලාංකිකයින් විසින් ද විරෝධතා ආරම්භ කර තිබෙනවා.\nඒ අනුව ඔස්ට්‍රෙලියාවේ - මෙල්බන් නුවර පදිංචි ශ්‍රී ලාංකිකයින් විසින් සිදුකළ උද්ඝෝෂණයක් පිළිබඳව ද තොරතුරු වාර්තා වුණා.\nමෙම උද්ඝෝෂණ ව්‍යාපාරයට විශාල පිරිසක් එක්ව සිටි අතර ඔවුන් ආණ්ඩු විරෝධී සටන් පාඨ කියමින් පැය දෙකකට ආසන්න කාලයක් උද්ඝෝෂණයේ නිරත වූ බවයි මෙල්බර්න් නුවර සිටින අප වාර්තාකරු සඳහන් කළේ.\nඑමෙන්ම ජපානයේ ද ශ්‍රී ලංකා රජයට එරෙහිව උද්ඝෝෂණ ක්‍රියාත්මක වනවා.\nජපානයේ නරිටා ප්‍රදේශයේ වාසය කරන ශ්‍රී ලාංකිකයින් පිරිසක් අද (100 උදෑසන ශ්‍රී ලංකා රජයට එරෙහි උද්ඝෝෂණයක් ක්‍රියාත්මක කළා.\nජපානයේ චිබා ප්‍රදේශයේ නරිටා හි සන්රිසූකා මංසන්ධියේ පැවති මෙම උද්ඝෝෂණ ව්‍යාපාරයට එම ප්‍රදේශයේ වාසය කරන ලොකු කුඩා බොහෝ පිරිසක් සිටියා.\nවිරෝධතා සටන් පාඨ රැගත් පුවරු සහ විරෝධතා සටන් පාඨ කියමින් මෙම පිරිස පැය දෙකකට ආසන්න කාලයක් එහි විරෝධතාවයේ නිරත වූ බවයි ජපානයෙන් ලැබෙන වාර්තා අපට සඳහන් කරන්නේ.",
       "URL": "https://www.hirunews.lk/301620/විරෝධයට-එක්-වන්නට-ආ-ජනප්‍රිය-රංගන-ශිල්පිනියක්-අරගලකරුවන්-හූ-කියා-පන්නා-දමයි-වීඩියෝ-සහ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1239"
}