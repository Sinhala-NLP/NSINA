{
       "Source": "hirunews",
       "Timestamp": "Saturday, 06 January 2018 - 19:08",
       "Headline": "බ්‍රිතාන්‍ය පාර්ලිමේන්තු මන්ත්‍රීවරුන් උතුරු ආණ්ඩුකාරවරයා හමුවෙයි (ඡායාරූප)",
       "News Content": "දිවයිනේ සංචාරයක නිරතවු මහා බ්‍රිතාන්‍ය පාර්ලිමේන්තු මන්ත්‍රී කණ්ඩායම අද උතුරු පළාත් ආණ්ඩුකාර රෙජිනෝල්ඩ් කුරේ හමුවී සාකච්ඡා කළා.\nආණ්ඩුකාරවරයාගේ මාධ්‍ය ඒකකය සඳහන් කළේ ආණ්ඩුකාර කාර්යාලයේදි මෙම හමුව සිදුවු බවයි.\nඑහිදී ජනවාර්ගික සමගිය සහ සංහිඳියා වැඩපිළිවෙල පිළිබඳ සාකච්ඡාවට ලක්වී තිබෙනවා.\nඑහිදී උතුරු පළාත තුල ඇතිවී තිබෙන සංවර්ධනය සම්බන්ධයෙන් බ්‍රිතාන්‍ය පාර්ලිමේන්තු මන්ත්‍රී කණ්ඩායමේ සතුට පළවුනා.\nඑමෙන්ම ආණ්ඩුක්‍රම ව්‍යවස්ථාව, ඉඩම් නිදහස් කිරීම, අතුරුදන්වුවන් පිළිබඳ සහ නැවත පදිංචි කිරීම් සම්බන්ධව ඔවුන් විමසා තිබෙනවා.\nඋතුරු පළාත් ආණ්ඩුකාරවරයාගේ මාධ්‍ය ඒකකය සඳහන් කළේ මෙහිදී ආණ්ඩුකාරවරයා විසින් අදාළ කරුණු පිළිබඳ සවිස්තරාත්මකව තොරතුරු ලබාදුන් බවයි.\nමේ වන විට උතුරු පළාතේ සිටින හමුදා භටයින්, ඉඩම් ප්‍රමාණය මෙන්ම ඉදි කර ඇති නිවාස පිළිබඳව ද බ්‍රිතාන්‍ය මන්ත්‍රීවරුන් කරුණු විමසා තිබෙනවා.\nඒ සම්බන්ධයෙන් ද ආණ්ඩුකාර රෙජිනෝල්ඩ් කුරේ විසින් තොරතුරු ලබාදී ඇති අතර මධ්‍යම රජය එම කටයුතුවලට ලබාදී ඇති මුදල් පිළිබඳව ද ඔවුන්ට තොරතුරු ලබාදුන් බවයි ආණ්ඩුකාරවරයාගේ මාධ්‍ය ඒකකය කියාසිටියේ.",
       "URL": "https://www.hirunews.lk/180361/බ්‍රිතාන්‍ය-පාර්ලිමේන්තු-මන්ත්‍රීවරුන්-උතුරු-ආණ්ඩුකාරවරයා-හමුවෙයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4138"
}