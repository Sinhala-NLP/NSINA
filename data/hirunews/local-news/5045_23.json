{
       "Source": "hirunews",
       "Timestamp": "Sunday, 15 May 2016 - 7:21",
       "Headline": "වාරියපොලින් පැහැරගත් තරුණයා මුදාගැනේ -  කප්පම්කරුවන් දෙදෙනෙකු දැලේ",
       "News Content": "රුපියල් දෙකෝටියක කප්පම් මුදලක් ඉල්ලා වාරියපොලදී පැහැරගත් තරුණයා අද නිකවැරටිය ප්‍රදේශයේදී හමුවුණා.\nඔහු මේ වනවිට ප්‍රතිකාර සඳහා කුරුණෑගල රෝහලට ඇතුළත් කර ඇති බවයි පොලීසිය පවසන්නේ.\nවාරියපොල පදිංචි 20 හැවිරිදි මෙම තරුණයා පැහැරගනු ලැබුවේ පසුගිය 12 වනදා රාත්‍රියේදියි.\nසිය පියාට හිමි ව්‍යාපාරික ස්ථානයේ සිට පාපැදියකින් නිවස බලා යමින් සිටියදී සුදු පැහැති හයිබ්‍රිඩ් වර්ගයේ මෝටර් රථයකින් පැමිණි පිරිසක් පැහැරගැනීම සිදුකර තිබුණා.\nපසුව පැහැරගැනීම සිදුකළ පුද්ගලයන් දුරකථනය ඔස්සේ තරුණයාගේ පියා අමතා පවසා ඇත්තේ රුපියල් කෝටි 2 ක මුදලක් ලබාදීමට එකඟ වුවහොත් තරුණයා මුදාහැරීමට කටයුතු කරන බවයි.\nමේ පිළිබඳව වාරියපොල පොලීිසියට ලැබුණු පැමිණිල්ලකට අනුව පුළුල් පරීක්ෂණයක් ආරම්භ කෙරුණා.\nපොලීසියේ උපදෙසා මත තරුණයාගේ ඥාතීන් මුදල් ලබාදීමට එකඟ වී ඇති අතර, පැහැරගත් කල්ලියට ඒ පිළිබඳව දැනුම්දී තිබෙනවා.\nඑහිදී පැහැරගැනීම සිදුකළ පිරිස අවස්ථා කිහිපයකදී කුරුණෑගල දිස්ත්‍රික්කයේ විවිධ ස්ථානවලට පැමිණෙන ලෙස දැනුම්දී ඇති බවත් ඒ සෑම අවස්ථාවකදීම කප්පම් කල්ලියේ පුද්ගලයන් තරුණයාගේ ඥාතීන් මගහැර ගොස් ඇති බවත් වාර්තාවනවා.\nමේ අතර වාරියපොල ප්‍රදේශයේ හයිබ්‍රිඞ් මෝටර් රථයක හිමිකරුවෙකු පොලීසියෙන් අත්අඩංගුවට ගත්තේ උපාය දුතයෙකු ලබාදුන් තොරතුරකට අනුවයි.\nඔහුගෙන් ප්‍රශ්න කිරීමේදී පැහැරගැනීමට සම්බන්ධ පුද්ගලයන් හයදෙනෙකු පිළිබඳ තොරතුරු අනාවරණ කරගෙන තිබෙනවා.\nඒ අනුව පොලීසියෙන් ඊයේ දහවල් තවත් පුද්ගලයෙකු අත්අඩංගුවට ගත්තා.\nඊයේ පස්වරුවේ පැහැරගැනීම සිදුකළ පුද්ගලයන් තරුණයාගේ ඥාතීන්ට ඇමතුමක් ලබාදී පවසා ඇත්තේ මහව ප්‍රදේශයේ ස්ථානයකට පැමිණෙන ලෙසයි.\nඑම ස්ථානයට සිවිල් පොලිස් නිලධාරීන් සමඟ පවුලේ ඥාතීන් ගොස් ඇති අතර, එහිදීද කප්පම්කරුවන් මගහැර ගොස් තිබෙනවා.\nඅද අලූයම පොලීසියට නිර්නාමික  දුරකථන ඇමතුමක් ඔස්සේ පවසා ඇත්තේ පැහැරගත් තරුණයා නිකවැරටිය නගරයේ පිහිටි ඔරලෝසු කණුව ආසන්නයේ දමා යන බවටයි.\nඒ අනුව අද අලූයම 5.30 ට පමණ පොලිස් නිලධාරීන් එම ස්ථානයට ගොස් තරුණයා සිය භාරයට ගෙන තිබෙනවා.\nපැහැරගත් තරුණයා මහව ප්‍රදේශයේ අතහැර දැමූ නිවසක රඳවාගෙන  සිට ඇති අතර, දින කිහිපයක් තිස්සේ ඔහුට විවිධ අඩන්තේට්ටම් සිදුකර ඇති බව  අනාවරණ වී තිබෙනවා.\nතරුණයාගේ මුඛය ප්‍රදේශයේ තැලීම් කිහිපයක් දක්නට ලැබෙන බවද සඳහන්.\nඒ අනුවයි ඔහු ප්‍රතිකාර සඳහා නිකවැරටිය රෝහල වෙත යොමු කිරීමෙන් පසුව කුරුණෑගල රෝහල වෙත මාරුකර යවා ඇත්තේ.\nකප්පම් සිද්ධියට සම්බන්ධ අනෙක් සැකකරුවන් සිව්දෙනා අත්අඩංගුවට ගැනීමට මේ වනවිටත් විශේෂ පොලිස් කණ්ඩායමක් පරීක්ෂණ ආරම්භ කර තිබෙනවා.",
       "URL": "https://www.hirunews.lk/133235/වාරියපොලින්-පැහැරගත්-තරුණයා-මුදාගැනේ-කප්පම්කරුවන්-දෙදෙනෙකු-දැලේ",
       "Category": "Local News",
       "Parent URL": "https://www.hirunews.lk/local-news.php?pageID=5045"
}