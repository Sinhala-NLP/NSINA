{
       "Source": "hirunews",
       "Timestamp": "Wednesday, 28 July 2021 - 14:05",
       "Headline": "වසරක සිට දේශන නැති කොළඹ සෞන්දර්ය කලා සිසුවෝ",
       "News Content": "කොළඹ සෞන්දර්ය කලා විශ්වවිද්‍යාලයේ 2018-2019 පළමු වසරේ සංගීත සිසුන්හට දැනට අවුරුද්දක පමණ කාලයක සිට අධ්‍යාපනය නොලැබෙන බව ඔවුන් අද ගාලු  මුවදොර පිටියේ උද්ඝෝෂණ විරෝධතාවක් පවත්වමින් කියා සිටියා.\nවිශ්ව විද්‍යාලයේ අනිකුත් සියලු විෂය ධාරාවන් ඔන්ලයින් තාක්ෂණය හරහා නොකඩවා පවත්වන බවත් ඔවුනට පමණක් අධ්‍යාපනය අහිමි වී ඇති බව ඔවුන් දිගින් දිගටම චෝදනා කරනවා.\nමේ පිළිබඳව දිගින් දිගටම විශ්වවිද්‍යාල පාලනාධිකාරියට දැනුම් දුන් අතර ඔවුන් මෙම ගැටලුව විසඳීමට කිසිදු පියවරක් නොගන්නා බවටයි සිසුන් චෝදනා කරන්නේ.\nමේ නිසාම ඇතිවූ දැඩි මානසික පීඩනය හමුවේ අවසානයේ මේ ආකාරයට උද්ඝෝෂණ ව්‍යාපාරයක් කරා යොමුවූ බවත් නිසි බලධාරීන් ගේ අවධානය මේ වෙත යොමු කර ගැනීම මෙම විරෝධතා ව්‍යාපාරයේ අරමුණ බවත් ඔවුන් කියා සිටියා.\nඋද්ඝෝෂණ ව්‍යාපාරය අතරතුර ඔවුන් ජනාධිපති ලේකම් කාර්යාලය වෙත ලිපියක් ද බාර දුන්නා.\nමෙම ගැටලුව විසඳීමට අදාළ බලධාරීන් කඩිනම් පියවර නොගතහොත් ඉදිරියේදී මීට වඩා දැඩි විරෝධතා ව්‍යාපාර කරා යොමුවන බවටයි සෞන්දර්ය සිසුන් අනතුරු අඟවන්නේ.\nඔවුන් වැඩිදුරටත් ප්‍රශ්න කරන්නේ අනෙකුත් සියලූ විශ්වවිද්‍යාල වල සිසු දරුවන්ට ඇති අයිතිය තමන්ට අහිමි කර ඇත්තේ මක් නිසාද යන්නයි.",
       "URL": "https://www.hirunews.lk/278232/වසරක-සිට-දේශන-නැති-කොළඹ-සෞන්දර්ය-කලා-සිසුවෝ",
       "Category": "Local News",
       "Parent URL": "https://www.hirunews.lk/local-news.php?pageID=1790"
}