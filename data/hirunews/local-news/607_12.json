{
       "Source": "hirunews",
       "Timestamp": "Thursday, 12 January 2023 - 13:16",
       "Headline": "වැලිගම තරුණයෙකු කපාකොට ඝාතනය කෙරේ (ඡායාරූප)",
       "News Content": "වැලිගම - මිදිගම - පාතේගම ප්‍රදේශයේ දී තරුණයෙකු තියුණු ආයුධවලින් පහරදී ඝාතනය කිරීමේ සිද්ධියට නදුන් චින්තක වික්‍රමරත්න හෙවත් හරක් කටාගේ සම්බන්ධයක් තිබේ ද යන්න පිළිබඳව පොලීසිය විමර්ශනයක් ආරම්භ කර තිබෙනවා.\nඊයේ (11) රාත්‍රියේ මෙලෙස ඝාතනය කර තිබුණේ මිදිගම - වෑකඩරුප්ප ප්‍රදේශයේ පදිංචි 24 හැවිරිදි තරුණයෙක්.\nමොහුට කිසියම් පිරිසක් පාතේගම පොල් සංවර්ධන මණ්ඩල කාර්යාලය ඉදිරිපිට දී නිරුවත් කොට පහර දී තිබුණා.\nඅනතුරුව මෙම පුද්ගලයා අසල තිබූ නිවසකට දිවගොස් සැගවීමට උත්සාහ කිරීමේ දී සැකකරුවන් ලුහුබැඳ ගොස් තියුණු ආයුධවලින් පහර දී මෙලෙස ඝාතනය කර ඇති බවයි පරීක්ෂණවල දී හෙළි වී ඇත්තේ.\nමියගිය තරුණයා ඊයේ (11) දහවල් පාතේගම ප්‍රදේශයේම නිවසකට ගොස් එහි සිටි තරුණියකට සහ තරුණයෙකුට පහර දී ඇති බව ද වාර්තා වනවා.\nඅදාළ තරුණිය හරක් කටාගේ ඥාති දියණියක් බවටයි පැවසෙන්නේ.\nඑසේම, ඝාතනයට ලක්වූ තරුණයා බන්ධනාගාර ගතව සිටින රැඳවියෙකුගේ බිරිඳක් සමග අනියම් සබඳතාවක් ද පවත්වා ඇති බවට පොලීසියට තොරතුරු ලැබී තිබෙනවා.\nඑම හේතුව මත මෙම ඝාතනය සිදු කළේ ද යන්න පිළිබඳව ද විමර්ශන සිදුකරන බවයි ප්‍රදේශය භාර උසස් පොලිස් නිලධාරියෙකු සඳහන් කළේ.\nඝාතනය සදහා පුද්ගලයින් 08කට ආසන්න පිරිසක් පැමිණ ඇති බවටයි දැනට සිදුකරන ලද පොලිස් පරීක්ෂණවලින් අනාවරණය වී ඇත්තේ.\nකෙසේ වෙතත්, සිද්ධිය සම්බන්ධයෙන් මේ වන තෙක් කිසිවෙකුත් අත්අඩංගුවට ගෙන නැහැ.\nඑමෙන්ම, දැනට ඩුබායි හි සැඟව සිටින සංවිධානාත්මක අපරාධකරුවෙකු වන සුපුන් දයාරත්න හෙවත් හීනටියන මහේෂ් නැමැත්තාගේ සහෝදරියට සහ ඇගේ ස්වාමිපුරුෂයාට කිසියම් පිරිසක් විසින් ගිනිඅවියක් පෙන්වා මරණ තර්ජනය කොට, අහසට වෙඩි තබා යාමේ පුවතක් ද වාර්තා වුණා.\nකටුනායක - ගෝනමඩිත්ත ප්‍රදේශයේ පිහිටි ඇයගේ නිවසට ඊයේ (11) රාත්‍රියේ මෙම පිරිස පැමිණ ඇති අතර පසුව ඔවුන් දණගස්වා ගිනි අවි පෙන්වා මෙම මරණ තර්ජනය සිදුකර ඇති බවයි පොලිසිය සඳහන් කළේ.\nයතුරුපැදි කිහිපයකින් ඔවුන් පැමිණ ඇති අතර සිද්ධිය සම්බන්ධයෙන් කටුනායක පොලිසිය විමර්ශනයක් ද ආරම්භ කර තිබෙනවා.",
       "URL": "https://www.hirunews.lk/324859/වැලිගම-තරුණයෙකු-කපාකොට-ඝාතනය-කෙරේ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=607"
}