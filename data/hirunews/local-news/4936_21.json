{
       "Source": "hirunews",
       "Timestamp": "Thursday, 04 August 2016 - 18:07",
       "Headline": "යාපනය සරසවි සිසු දෙමව්පියන් සහ ජනපති අතර හමුවක්",
       "News Content": "යාපනය විශ්වවිද්‍යාලයේ පාලනාධිකාරිය සහ ජනාධිපති මෛත්‍රීපාල සිරිසේන අතර සාකච්ඡාවක් අද (04) පස්වරුවේ පැවැත්වුණා.\nජනාධිපති මාධ්‍ය අංශය සදහන් කළේ ජනාධිපති ලේකම් කාර්යාලයේදී එම සාකච්ඡාව පැවැත්වුණු බවයි.\nයාපනය විශ්වවිද්‍යාලයේ උපකුලපතිවරිය ඇතුළු පාලනාධිකාරිය ඊට එක්ව ඇති අතර, එම විශ්වවිද්‍යාලයේ සිංහල සිසුන්ගේ දෙමව්පියන් ද ඊට එක්ව සිටි බව සදහන්.\nපසුගිය ජුලි මස 16 වන දා යාපනය විශ්වවිද්‍යාලයේ විද්‍යා පීඨයේ පළමු වසර සිසුන් පිළිගැනීමට සංවිධාන කර තිබූ උත්සවයකදී ගැටුමක් හට ගත්තා.\nකෙසේ වෙතත්, මෙම ගැටුමෙන් පසු විශ්වවිද්‍යාලයේ සිංහල සිසුන්ගේ ආරක්ෂාව සම්බන්ධයෙන් ගැටලූ පවතින බවට දෙමව්පියන් මීට පෙර පැමිණිලි කර තිබුණා.\nඔවුන් විශ්වවිද්‍යාල පාලනාධිකාරියෙන් ඉල්ලා සිටියේ තම දරුවන්ගේ ආරක්ෂාව තහවුරු කරන ලෙසටයි.\nමේ පිළිබදව සහ විශ්වවිද්‍යාලයේ වත්මන් තත්ත්වය පිළිබඳව සාකච්ඡා කිරීම සදහායි ජනාධිපතිවරයාගේ ප්‍රධානත්වයෙන් අද මෙම හමුව පැවැත්වෙන්නේ.",
       "URL": "https://www.hirunews.lk/139831/යාපනය-සරසවි-සිසු-දෙමව්පියන්-සහ-ජනපති-අතර-හමුවක්",
       "Category": "Local News",
       "Parent URL": "https://www.hirunews.lk/local-news.php?pageID=4936"
}