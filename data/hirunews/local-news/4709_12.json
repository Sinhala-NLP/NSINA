{
       "Source": "hirunews",
       "Timestamp": "Saturday, 14 January 2017 - 18:13",
       "Headline": "හම්බන්තොට කර්මාන්ත ශාලා පරිසරයට හානි කරයිලූ - ඒකාබද්ධ විපක්ෂය",
       "News Content": "හම්බන්තොට ඉදිකිරිමට යෝජිතව ඇත්තේ පරිසරයට හානිදායක කර්මාන්තශාලා බව පාර්ලිමේන්තු මන්ත්‍රී ප්‍රසන්න රණතුංග පවසනවා.\nමන්ත්‍රීවරයා මේ බව ප්‍රකාශ කළේ අද පස්වරුවේ කිරිඳිවැල ප්‍රදේශයේ පැවති ජනහමුවකට එක්වෙමින්.\n‘‘දැන් ආණ්ඩුවේ සැලැස්ම ඉදිරි සති දෙක ඇතුළත තවත් කිහිප දෙනෙක් හිරේට දාන්න. ඒ ගොඩේ අපි ඉන්නවා. හැබැයි ඒකට යන්න බලාගෙන අපි ඉන්නේ. අපි දන්නවා, අපි කීයක් හිරේ දැම්මත් මේ රටේ ජනතාව ඉදිරියේදී මේ ආණ්ඩුවට විරුද්ධව කටයුතු කරනවා කියලා. දැන් හම්බන්තොට චීනයට දීලා. හම්බන්තොට ඉදිවෙන්නේ සිමෙන්ති කර්මාන්ත ශාලා සහ යකඩ උණු කරන කර්මාන්ත ශාලා. මේ පරිසරයට හානිදායක කර්මාන්ත දෙකක්. චීනේ තහනම් කරපු දේවල් තමයි මේ හම්බන්තොට ඉදිකරන්න යන්නේ. වසර 04 ක් 05 ක් යද්දී හම්බන්තොට ජනතාවට කැන්සර් සහ ඇදුම රෝගය හැදෙයි. දැන් මේ රට ආර්ථික වශයෙන් සහ කෘෂිකර්මාන්තයෙන් කඩා වැටිලා. රාජ්‍ය සේවය විනාශ වෙලා. අද අමු අමුවේ හොරකම් කරන ආණ්ඩුවක් බවට පත්වෙලා.’’\nඑම ජනහමුවට එක්ව සිටි පාර්ලිමේන්තු මන්ත්‍රී නාමල් රාජපක්ෂ සඳහන් කළේ රජය ගෙන යන වැඩපිලිවෙල හමුවේ යහපාලන ආණ්ඩුවේ අවසානය ආසන්න වී ඇති බවයි.\n‘‘අපි විරුද්ධයිලූ කර්මාන්ත ශාලා දානවට...නෑ අපි විරුද්ධ නෑ කර්මාන්ත ශාලා දානවට. අපි විරුද්ධ නෑ ජනතාවට රස්සා දෙනවට. හැබැයි අපේ ගම්බිම් පැරණි පාරම්පරික ගම්මාන විනාශ කරලා දාලා කුණු කොල්ලයට ඉඩම් විජාතිකකරනය කරනවට අපි විරුද්ධයි. මේවට විරුද්ධව අපි පාරට බැස්සම එක පැත්තකින් ඇවිත් අපි හිරේ දානවා. අනිත් පැත්තෙන් ඇවිත් පොලූ මුගුරු අරන් පාතාල චන්ඩි දාලා ගහනවා. මොකද මේ ආණ්ඩුවට  ඕන විරුද්ධ හඬක් නගන අය පාගලා දාන්න. ආණ්ඩුවේ සමහර අයට නින්ද යන්නේ අපි හිරේ ඉන්නකොට. එහෙම නැත්නම් එලිවෙනකම් නැගිටලා. වරාය විකුණපු එක වැරදියි කියලා වරාය අධිකාරිය කියනවා. එහෙම නම් මේ යහපාලන ආණ්ඩුවේ පිපිරීම පටන් අරන් තියෙන්නේ. ඒක නිසා මහින්ද රාජපක්ෂ මහත්තයා ආණ්ඩුවක් හදන එක වැඩි ඈතක නෙවෙයි.’’ යනුවෙන් ඔහු එහිදී කියා සිටියා.",
       "URL": "https://www.hirunews.lk/152062/හම්බන්තොට-කර්මාන්ත-ශාලා-පරිසරයට-හානි-කරයිලූ-ඒකාබද්ධ-විපක්ෂය",
       "Category": "Local News",
       "Parent URL": "https://www.hirunews.lk/local-news.php?pageID=4709"
}