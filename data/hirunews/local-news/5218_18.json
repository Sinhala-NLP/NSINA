{
       "Source": "hirunews",
       "Timestamp": "Thursday, 07 January 2016 - 19:35",
       "Headline": "පෑලියගොඩ වෙඩි තැබීමට සම්බන්ධ සංඛ අත්අඩංගුවට",
       "News Content": "පෑලියගොඩ - බුළුගහ හන්දිය ප්‍රදේශයේදී පොලිස් රථවාහන අංශයේ දෙදෙනෙකු ඇතුළු තුන් දෙනෙකුට වෙඩි තබා තුවාල සිදුකිරීමේ සිද්ධියට සම්බන්ධ සැකකරු අත්අඩංගුවට ගෙන තිබෙනවා.\nපොලිස් මාධ්‍ය ප්‍රකාශක සහකාර පොලිස් අධිකාරී රුවන් ගුණසේකර හිරු ප්‍රවෘත්ති අංශයට සඳහන් කළේ මෙලෙස අත්අඩංගුවට ගෙන ඇත්තේ ප්‍රභාත් මධුසංඛ පනංවල හෙවත් සංඛ නොහොත් බැරල් නමින් හඳුන්වන පුද්ගලයෙකු බවයි.\nවිසි දෙහැවිරිදි ඔහු පෑලියගොඩ - මිරිස්වත්ත ප්‍රදේශයේ පදිංචිකරුවෙක්.\nවෙඩි තැබීමට යොදා ගත් මිලිමීටර් 3.8 පිස්තෝලයක් සහ විදේශ රටකදී නිෂ්පාදනය කළ අත්බෝම්බයක්ද ඔහු සතුව තිබී සොයාගෙන තිබෙනවා.\nපසුගිය වසරේ සැප්තැම්බර් මස 29 වනදා පෑලියගොඩ ප්‍රදේශයේදීම පුද්ගලයෙකුට පහරදී ඝාතනය කිරීමේ සිද්ධියක් සම්බන්ධයෙන්ද ඔහු පොලිසියට අවශ්‍යව සිටි අයෙක්.\nපසුගිය 31 වනදා පෑලියගොඩ - බුළුගහ හන්දිය ප්‍රදේශයේදී සිදුකළ වෙඩි තැබීමෙන් පොලිස් රථවාහන අංශයේ නිලධාරීන් දෙදෙනෙකු තුවාල ලබා රෝහල් ගතකළ අතර, එහිදී තුවාල ලැබූ දඩල්ලගේ මංජුල හෙවත් ඞී.මංජු කොළඹ ජාතික රෝහලේ තවදුරටත් ප්‍රතිකාර ලබනවා.",
       "URL": "https://www.hirunews.lk/123569/පෑලියගොඩ-වෙඩි-තැබීමට-සම්බන්ධ-සංඛ-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=5218"
}