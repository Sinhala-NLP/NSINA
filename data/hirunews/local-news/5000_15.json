{
       "Source": "hirunews",
       "Timestamp": "Saturday, 18 June 2016 - 19:42",
       "Headline": "ඝාතනය වූ මහියංගණයේ දැරිය ගැන විවෘත තීන්දුවක්",
       "News Content": "මහියංගනය - රිදීමාලියැද්ද - මොරාන ප්‍රදේශයේදී ඝාතනයට ලක්වූ 9 හැවිරිදි ශිෂ්‍යාවගේ දේහය පිළිබද පශ්චාත් මරණ පරීක්ෂණය මහියංගනය රෝහලේදී අද (18) සිදුකෙරුණා.\nඒ, මහියංගණය මහේස්ත්‍රාත් තිිෂානි තේනබදු විසින්.\nමෙම පශ්චාත් මරණ පරික්ෂණයේදී ලබාදී තිබුණේ විවෘත තීන්දුවක්.\nඑමෙන්ම මියගිය දැරියගේ දේහයේ කොටස් වැඩිදුර පරීක්ෂණ සඳහා රජයේ රස පරීක්ෂක වෙත යොමුකිරීමටද නිගමනය වුණා.\nමහියංගණය - රිදීමාලියද්ද - මොරාන ප්‍රදේශයේදී නව හැවිරිදි මෙම පාසල් දැරිය ඊයේ දහවල් ඝාතනයට ලක්වුණා.\nමල්කි සඳමාලි  ප්‍රේමසිරි නැමති දැරිය කුඩා ලූනුක  කනිෂ්ඨ විද්‍යාලයේ හතරවන ශ්‍රේණියේ ඉගෙනුම ලැබූ ශිෂ්‍යාවක්.\nපාසලේ සිට කිලෝමීටර් දෙකහමාරකට ආසන්න දුරක් නිවසට පවතින අතර ඇය පාසල නිමවී නිවසට පැමිණීමට ප්‍රමාදවීම හේතුවෙන් සැකසිතූ දෙමව්පියන්  ඒ පිළිබඳව සොයා බලා තිබෙනවා.\nඑහිදී දැරිය පාසලේ සිට නිවසට පැමිණෙන මාර්ගයේ එක් ස්ථානයක කැළය දෙසට ඇති සැකකටයුතු පාපැදි රෝදයක  සළකුණක් නිරීක්ෂණය  කර ඇති බව සඳහන්.\nඒ අනුව සිදුකළ වැඩිදුර සොයා බැලීමේදී මොරාන - හිමකඳුර ප්‍රදේශයේ පාළු ස්ථානයක  ඇළ මාර්ගයක තිබී දැරියගේ දේහය හමුවී ඇති බව පොලීසිය සඳහන්  කළා.\nඑමෙන්ම මියගිය දැරියගේ පාසල් පොත් බෑගය ද ඒ ආසන්නයේදී හමුවී තිබෙනවා.\nදැරියගේ ඝාතකයන් අත්අඩංගුවට ගැනීමට පුළුල් පරීක්ෂණයක් ආරම්භ කර ඇති අතර, මහියංගණය ප්‍රදේශය භාර සහකාර පොලිස් අධිකාරීවරයාගේ ප්‍රධානත්වයෙන් පොලිස් කණ්ඩායමක් තුනක් ඒ සඳහා යොදවා තිබෙනවා.\nමීට අමතරව මහියංගණය ජ්‍යෙෂ්ඨ පොලිස් අධිකාරී බලප්‍රදේශයේ සහ ඉන් පිටත පොලිස් බල ප්‍රදේශ සියල්ලටම පොලිස් ඇමතුම් ඔස්සේ මෙම  විමර්ශනවලට සම්බන්ධ වන ලෙස දැනුම්දී ඇති බවයි ජ්‍යෙෂ්ඨ පොලිස් නිලධාරියෙකු කියා සිටියේ.",
       "URL": "https://www.hirunews.lk/135896/ඝාතනය-වූ-මහියංගණයේ-දැරිය-ගැන-විවෘත-තීන්දුවක්",
       "Category": "Local News",
       "Parent URL": "https://www.hirunews.lk/local-news.php?pageID=5000"
}