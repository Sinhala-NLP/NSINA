{
       "Source": "hirunews",
       "Timestamp": "Sunday, 11 September 2022 - 6:44",
       "Headline": "ලෝක ත්‍රස්තවාදයේ මළගම සටහන් වූ ලොව විශාලතම ත්‍රස්ත ප්‍රහාරය සිදු වී අදට 21 වසරයි !",
       "News Content": "ලොවම කම්පනයට පත් කළ ඇමරිකා එක්සත් ජනපදයට එල්ල වූ සැප්තැම්බර් 11 ත්‍රස්ත ප්‍රහාරයට අදට (11) වසර 21 ක් සපිරෙනවා.\nමිනිස් ඉතිහාසයේ සිදු වූ අතිශය දරුණුතම ත්‍රස්ත ප්‍රහාරයක් ලෙසයි මෙය සැළකෙන්නේ.\nපුද්ගලයන් 3,000 කට අධික පිරිසක් මරුමුවට පත් කරමින් තවත් 25,000කට පමණ තුවාල සිදු කරමින් ලෝක වෙළඳ මධ්‍යස්ථාන ගොඩනැගිල්ල බිමට සමතලා කරමින් ඇමරිකාවේ නිව්යෝක්, වර්ජිනියා සහ පෙන්සිල්වේනියා ප්‍රදේශ වෙත එල්ල වූ අල්කයිඩා ත්‍රස්ත ප්‍රහාරයේ 21 වන අනුස්මරණය අදයි. අල්කයිඩා සාමාජිකයන් විසින් ගුවන් යානා පැහැරගැනීමේ සිද්ධීන් හතරක් සම්බන්ධ මෙම ප්‍රහාරය ක්‍රියාත්මක වූයේ 1941 වසරේ පර්ල් වරායට එල්ලවූ ප්‍රහාරයෙන් පසු ඇමරිකානු භූමියේ සිදුවූ දරුණුතම ප්‍රහාරය ලෙසින්.\nඅල්කයිඩා ත්‍රස්තවාදීන් 19 දෙනෙකු විසින් මගී ගුවන් යානා හතරක් පැහැරගනිමින් මෙම ප්‍රහාරය එල්ල කළ අතර, ඉන් යානා දෙකක් නිව්යෝක් නුවර ලෝක වෙළඳ මධ්‍යස්ථාන ගොඩනැගිල්ලේ උතුර සහ දකුණු කුළුණු වෙත කඩාවැදුණා.\nඉන් පැයකුත් විනාඩි 42 ක් ඇතුළත මහල් 110 බැගින් වූ ගොඩනැගිලි කුළුණු දෙකම බිමට සමතලා වුණේ අවට ගොඩනැගිලිවලට ද හානි සිදු කරමින්.\nඑමෙන්ම පැහැරගත් තුන්වන ගුවන් යානය වර්ජිනියා හි පිහිටි පෙන්ටගන මූලස්ථානය වෙත කඩාවැදුණේ එහි බටහිර කොටස කඩාබිඳ හෙළමින්.\nවොෂිංටනය බලා ගමන් ගත් පැහැරගත් හතරවන ගුවන් යානය පෙන්සිල්වේනියාවේදී කඩාවැටුණේ එහි මගීන් අල්කයිඩා ත්‍රස්තවාදීන් සමඟ ගැටෙද්දියි.\nඇමරිකාවේ ජාත්‍යන්තර ආරක්ෂක ක්‍රමෝපාය පූර්ණ වෙනසකට භාජනය වූයේ සැප්තැම්බර් 11 ප්‍රහාරයෙන් අනතුරුවයි.\nඑවකට ඇමරිකානු ජනාධිපති ජෝජ් ඩබ්ලිව්. බුෂ් විසින් ත්‍රස්තවාදයට එරෙහි යුද්ධය ප්‍රකාශයට පත් කිරීමත්, ඇෆ්ගනිස්ථානය ආක්‍රමණය කිරීමත් එහි ප්‍රතිඵල ලෙස සැළකිය හැකියි.\nකෙසේ නමුත් ඇමරිකානු හමුදා ඇෆ්ගනිස්ථානයේ තලේබාන් රජය පෙරළා දැමූ අතර, 2011 වසරේදි ඇමරිකානු නාවික හමුදා සීල් භටයන් විසින් පාකිස්ථානයේ ඇබටෝබාද් හිදී අල්කයිඩා නායක ඔසාමා බින් ලාඩන් ඝාතනය කිරීමට සමත්වුණා.\nසැප්තැම්බර් 11 ප්‍රහාරය මානව ඉතිහාසයේ මෙතෙක් වාර්තාවූ දරුණුතම ත්‍රස්ත ප්‍රහාරය ලෙස සැළකෙන අතර, ඇමරිකා එක්සත් ජනපද ඉතිහාසයේ ගිනි නිවන භටයන් සහ ආරක්ෂක භටයන්ට දරුණුතම හානියක් ඇතිකළ සිදුවීම ද වනවා.\nඑම ප්‍රහාරයේ දී ගිනි නිවන භටයන් 343 දෙනෙකු සහ පොලීසිය ඇතුලු ආරක්ෂක අංශ සාමාජිකයන් 72කු මිය ගියා.\n2001 සැප්තැම්බර් 11 ප්‍රහාරයේදී මියගිය පුද්ගලයන් සිහිපත් කිරීමේ ස්මාරක නිව්යෝක්, වර්ජිනියා සහ පෙන්සිල්වේනියා හිදී ඉදිකර ඇති අතර, නිව්යෝක් නුවර ඉදිකළ නව ලෝක වෙළඳ මධ්‍යස්ථාන ගොඩනැගිල්ල මේ වනවිට ඇමරිකා එක්සත් ජනපදයේ උසම ගොඩනැගිල්ල බවට ද පත්ව තිබෙනවා.\nසැප්තැම්බර් 11 ප්‍රහාරය, ත්‍රස්තවාදය පිළිබඳ බටහිර නිර්වචනය වෙනස් කිරීමට සමත්වීම ද විශේෂත්වයක්.\nපසුගිය ජූලි 31 වනදා ඇෆ්ගනිස්ථානයේදී එල්ලකළ ඩ්‍රෝන ප්‍රහාරයකින් අල්කයිඩා නායක අයිමන් අල් සවාහිරි ඇමරිකාව විසින් ඝාතනය කළ බව ජනාධිපති ජෝ බයිඩ්න් තහවුරු කළා.\nඇමරිකානු ජනාධිපති ජෝ බයිඩ්න් එය ප්‍රකාශයට පත් කරමින් මෙලෙස අදහස් පළ කළා.\n“දැන් යුක්තිය ඉටුවෙලා. මෙම ත්‍රස්තවාදී නායකයා තවදුරටත් අප අතර නැහැ. ලොව පුරා කිසිවෙකු මින් පසු අල්කයිඩා ත්‍රස්තවාදයට බිය නොවිය යුතුයි. ඇමරිකා එක්සත් ජනපදය අඛන්ඩව මෙහෙයුම් සහ පරීක්ෂා කළේ ඇමරිකානු ජනතාව ආරක්ෂා කිරීමටයි.\nනැවත අපි පැහැදිළිවම කියනවා කොපමණ කාලයක් ගතවුණත්, කොතැනක සැඟව සිටියත් ඔබ අපේ ජනතාවට තර්ජනයක් නම් ඇමරිකා එක්සත් ජනපදය ඔබව සොයාගෙන ඇවිත් විනාශ කරනවා.\nඅපගේ ජාතිය සහ එහි ජනතාව ආරක්ෂා කරන්න කිසිවිටකත් පසුබට වන්නේ නැහැ. ”",
       "URL": "https://www.hirunews.lk/315097/ලෝක-ත්‍රස්තවාදයේ-මළගම-සටහන්-වූ-ලොව-විශාලතම-ත්‍රස්ත-ප්‍රහාරය-සිදු-වී-අදට-21-වසරයි",
       "Category": "Local News",
       "Parent URL": "https://www.hirunews.lk/local-news.php?pageID=876"
}