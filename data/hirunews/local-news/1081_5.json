{
       "Source": "hirunews",
       "Timestamp": "Monday, 20 June 2022 - 14:56",
       "Headline": "රුසියාව චීනයේ දැවැන්තම ඉන්ධන සැපයුම්කරු බවට පත්වෙයි",
       "News Content": "රුසියාව මේවන විට චීනයේ දැවැන්තම ඉන්ධන සැපයුම්කරුවා බවට පත්වී ඇතැයි විදෙස් මාධ්‍ය අනාවරණ කරනවා.\nයුක්රේන රුසියා ගැටුම් හමුවේ පැනවූ සම්බාධක මධ්‍යයේ රුසියාව චීනය වෙත බොරතෙල් අලෙවි කිරීමත් සමඟ චීනයේ විශාලතම තෙල් සැපයුම්කරු බවට රුසියාව පත්ව ඇති බවයි විදෙස් මාධ්‍ය වාර්තා කළේ.\nචීනයේ විශාලතම සැපයුම්කරු ලෙස මීට පෙර සැලකුණේ සෞදි අරාබියයි.\nකෙසේවෙතත් එම වාර්තා අලුත් කරමින් රුසියානු තෙල් ආනයනය මැයි මාසයේදී 55%ක් ලෙසට වාර්තාගත මට්ටමක් දක්වා ඉහළ ගොස් තිබෙනවා.\nකොවිඩ් වසංගතය හමුවේ ඇතැම් සීමා කිරීම් සහ දුර්වල ආර්ථිකය හේතුවෙන් ඉල්ලුම අඩු වී තිබියදීත් චීනය රුසියානු තෙල් මිලදී ගැනීම වේගවත් කර ඇති බවටයි වාර්තා වන්නේ.\nපෙබරවාරි මාසයේදී චීනය සහ රුසියාව ඔවුන්ගේ මිත්‍රත්වයට \"සීමාවන් නොමැති\" බව ප්‍රකාශ කළා.\nචීනයේ දැවැන්තම පිරිපහදුවක් වන සිනොපෙක් සහ රජය විසින් පවත්වාගෙන යනු ලබන ෂෙන්හුවා තෙල් ඇතුළු චීන සමාගම්, අධික වට්ටම් ලබා දීමෙන් පසු මෑත මාසවලදී රුසියානු බොරතෙල් මිලදී ගැනීම් වැඩි කර ඇති බවටයි හෙළිවන්නේ.\nචීන රේගු දත්තවලට අනුව, නැගෙනහිර සයිබීරියා පැසිෆික් සාගර නල මාර්ගයෙන් පොම්ප කරන ලද සැපයුම් සහ නැව්ගත කිරීම ඇතුළුව චීනයට පසුගිය මාසයේදී ටොන් මිලියන 8.42 කට ආසන්න ඉන්ධන ආනයනය කිරීමක් සිදුව තිබෙනවා.\nමීට පෙර චීනයේ විශාලතම බොරතෙල් ගනුදෙනුකරු වූ සෞදි අරාබිය ලබාදී ඇත්තේ ඉන්ධන ටොන් මිලියන7.82 ක්.\nමාර්තු මාසයේදී එක්සත් ජනපදය සහ එක්සත් රාජධානිය රුසියානු ඉන්ධන තහනම් කරන බව ප්‍රකාශ කළ අතර, යුරෝපීය සංගමය රුසියානු ගෑස් මත යැපීම අවසන් කිරීමට කටයුතු කරමින් සිටිනවා.\nපසුගිය සතියේ, වාර්තාවක් පැවසුවේ, අපනයන පහත වැටීමක් තිබියදීත්, යුක්‍රේනය ආක්‍රමණය කිරීමේ පළමු දින 100 තුළ රුසියාව ඉන්ධන අපනයනයෙන් ඩොලර් බිලියන 100 (පවුම් බිලියන 82) කට ආසන්න ආදායමක් උපයා ඇති බවයි.\nසමස්තයක් වශයෙන්, රුසියානු තෙල් හා ගෑස් අපනයන පහත වැටෙමින් පවතින අතර බලශක්ති අලෙවියෙන් ආදායම මාර්තු මාසයේ දිනකට ඩොලර් බිලියන 1කට වඩා පහත වැටී තිබෙනවා.",
       "URL": "https://www.hirunews.lk/307682/රුසියාව-චීනයේ-දැවැන්තම-ඉන්ධන-සැපයුම්කරු-බවට-පත්වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1081"
}