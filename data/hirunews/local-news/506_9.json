{
       "Source": "hirunews",
       "Timestamp": "Tuesday, 28 February 2023 - 19:38",
       "Headline": "වරාය, විදුලි, තෙල්, බැංකු, වෛද්‍ය, සරසවි ඇතුළු ක්‍ෂේත්‍ර රැසක් හෙට වර්ජනයේ (වීඩියෝ)",
       "News Content": "රජයේ නව බදු ප්‍රතිපත්තියට විරෝධය දක්වමින් සෞඛ්‍ය, වරාය, තෙල්, විදුලි සහ බැංකු ඇතුළු ක්ෂේත්‍ර රැසක වෘත්තීය සමිති ගණනාවක් හෙට දිනයේදී වෘත්තීය සමිති ක්‍රියාමාර්ගයක නිරත වනවා.\nමේ හරහා හෙට දිනයේදී ක්ෂේත්‍ර රැසක කටයුතු අඩාල වනු ඇති බවයි ඊට සහය දෙන වෘත්තීය සමිති පෙන්වා දෙන්නේ.\nඑමෙන්ම හෙට පැවැත්වෙන වෘත්තීය සමිති ක්‍රියාමාර්ගය සඳහා සිය සහයෝගය දැක්වීමට අද පස්වරුවේ කැඳවූ විශේෂ හදිසි මධ්‍යම කාරක සභා රැස්වීමේදී තීරණය කළ බවයි රජයේ වෛද්‍ය නිලධාරින්ගේ සංගමය නිවේදනය කළේ.\nඒ අනුව දිවයින පුරා රෝහල්වල සාමාන්‍ය ප්‍රතිකාර සේවා හෙට දිනයේදී ක්‍රියාත්මක නොවනු ඇති.\nඑම සංගමයේ මාධ්‍ය කමිටු සාමාජික ප්‍රසාද් කොළඹගේ හිරු ප්‍රවෘත්ති කළ විමසීමකදී කියා සිටියේ මහරගම අපේක්ෂා රෝහල, රිජ්වේ ආර්යා ළමා රෝහල, කාසල් රෝහල, වකුගඩු රෝහල් ඇතුළු රෝහල් කිහිපයක මෙම වර්ජනය ක්‍රියාත්මක නොවන බවයි.\nගුරු - විදුහල්පති වෘත්තීය සමිති කිහිපයක්ද හෙට දිනයේදී කළු විරෝධතාවක් ප්‍රකාශ කර තිබෙනවා.\nඒ අනුව හෙට දිනයේදී ගුරුවරුන් සහ විදුහල්පතිවරුන් කළු ඇදුමෙන් සැරසී, කළු පටි බැඳ පාසල් වෙත පැමිණෙන බවයි ලංකා ගුරු සංගමය සඳහන් කළේ.\nමේ අතර හෙට දිනයේදී දිවයින පුරා සියලු විශ්වවිද්‍යාලවල අධ්‍යයන කටයුතුවලින් ඉවත්වී සිය විරෝධය පළකරන බව විශ්වවිද්‍යාල ආචාර්යවරුන්ගේ සමිති සම්මේලනය ප්‍රකාශ කළා.\nඑමෙන්ම තෙල්, විදුලි, ජල ක්‍ෂේත්‍රවල වෘත්තීය සමිති හෙට දිනයේදී ලෙඩ නිවාඩු වාර්තා කරමින් සිය විරෝධතාව පළකිරීමට නියමිතයි.\nඒ අනුව විදුලි සහ ජල ක්ෂේත්‍රවලට අදාළව හදිසි බිඳවැටීම් යථාවත් කිරීමට පමණක් සේවා සපයන බවයි බවයි එම වෘත්තීය සමිති සඳහන් කළේ.\nවරාය වෘත්තීය සමිති හෙට දිනයේදී අකුරට වැඩ කිරීමේ වෘත්තීය ක්‍රියාමාර්ගයක් ආරම්භ කිරීමට නියමිත අතර ඒ හරහා භාණ්ඩ ගොඩබෑම්, නැව් පැමිණීම් සහ පිටවීම් සම්පූර්ණයෙන් අඩාල වනු ඇති බවයි ඔවුන් කියා සිටියේ.\nමේ අතර රජයේ නව බදු ප්‍රතිපත්තියට විරෝධය දක්වමින් හෙට දිනයේදී මහබැංකු සේවකයින්, රජයේ සහ පෞද්ගලික බැංකුද වෘත්තීය ක්‍රියාමාර්ගවල නිරත වනවා.\nඒ හේතුවෙන් හෙට දිනයේදී රාජ්‍ය සහ පෞද්ගලික බැංකු බොහොමයක කටයුතු අඩාල වනු ඇති බවයි වෘත්තීය සමිති පැවසූවේ.\nකෙසේ වෙතත් හෙට දිනයේදී උපරිම සේවාවක් සැලසීම සඳහා තම බැංකු සූදානම් බවට මහජන බැංකුවේ සහ ලංකා බැංකුවේ සභාපතිවරුන් අද පස්වරුවේ ජනාධිපති කාර්යාලයේ පැවති සාකච්ඡාවේදී අවධාරණය කර තිබෙනවා.\nමේ අතර හෙට දිනයේදී දුම්රිය වෘත්තීය සමිති සන්ධානය, දුම්රිය රියදුරු සංගමය ඇතුළු දුම්රිය වෘත්තීය සමිති ගණනාවක්ම වර්ජනයේ නිරත වීමට නියමිතව තිබෙනවා.\nකෙසේ නමුත්, හෙට දිනයේදී සාමාන්‍ය පරිදි දුම්රිය ධාවන කටයුතු සිදුවන බව අප කළ විමසීමකදී දුම්රිය නියෝජ්‍ය සාමාන්‍යාධිකාරි වී.එස්. පොල්වත්තගේ ප්‍රකාශ කළා.\nමේ අතර හෙට ක්‍රියාත්මක වෘත්තීය සමිති ක්‍රියාමාර්ගයට සිය සහය පළනොකරන බවයි ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න කියා සිටියේ.",
       "URL": "https://www.hirunews.lk/328621/වරාය-විදුලි-තෙල්-බැංකු-වෛද්‍ය-සරසවි-ඇතුළු-ක්‍ෂේත්‍ර-රැසක්-හෙට-වර්ජනයේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=506"
}