{
       "Source": "hirunews",
       "Timestamp": "Sunday, 21 May 2023 - 13:08",
       "Headline": "දේවගැති ජෙරම් ප්‍රනාන්දු අද දිවයිනට (වීඩියෝ)",
       "News Content": "දේවගැති ජෙරොම් ප්‍රනාන්දු විසින් දෙහිවල පිහිටි හෝටලයකදී අද රැස්වීමක් පැවැත්වෙන බවට සිය ඉන්ස්ටර්ග්‍රෑම් පිටුවේ සටහනක් තබා තිබෙනවා.\nආගමික සංහිඳියාවට බලපෑම් එල්ල වන ආකාරයේ ප්‍රකාශයක් සිදු කිරීම හේතුවෙන් විදෙස් ගමන් තහනමකට ලක්ව සිටින දේවගැති ජෙරම් ප්‍රනාන්දු අද (21) රාත්‍රියේ යළි දිවයිනට පැමිණීමට නියමිත බව ගුවන්තොටුපළ ආරංචි මාර්ග පවසනවා.\nදේවගැති ජෙරම් අද පෙරවරුවේ ඔහුට අයත් කටුනායක මිරැකල් ඩෝම් ශාලාවේ රැස්වීමක් පවත්වන බවට මීට පෙර ප්‍රකාශ කර තිබුණත්, පසුව පියවර ගෙන තිබුණේ එය අවලංගු කිරීමටයි.\nදේවගැති ජෙරම් ප්‍රනාන්දු විසින් කරන ලද ප්‍රකාශයකට අදාළ වීඩියෝවක් සමාජ මාධ්‍ය ඔස්සේ සංසරණය වීමත් සමග එය රට තුළ දැඩි කතාබහට ලක්වුණේ, අදාළ ප්‍රකාශය මගින් බුදුන් වහන්සේට සහ අනෙකුත් ආගමික විශ්වාසයන්ට නිගරුවන බවට විවිධ පාර්ශ්ව චෝදනා එල්ල කිරීමත් සමගයි.\nඒ අනුව ඔහුගේ ප්‍රකාශ පිළිබඳව මේ වනවිට අපරාධ පරීක්ෂණ දෙපාර්තමේන්තුවෙන්ද පරීක්ෂණයක් ආරම්භ කර තිබෙනවා.\nඔහුට එරෙහිව විදෙස් ගමන් තහනමක්ද අධිකරණය විසින් පනවා තිබෙන අතර ඔහුගේ වත්කම් සම්බන්ධයෙන්ද විමර්ශනයක්ද ක්‍රියාත්මකයි.\nමේ අතර, දේවගැති ජෙරම් ප්‍රනාන්දුට අයත් කටුනායක පිහිටි මිරැකල් ඩෝම් සම්මේලන මධ්‍යස්ථානයේ අද රැස්වීමක් පැවැත්වෙන බවට ඔහු සිය සමාජ මාධ්‍යවල සටහන් පළ කර තිබුණත්, පසුව එය අවලංගුකර තිබෙනවා.\nඔහු ඊයේ (20) පස්වරුවේ සිය ඉන්ස්ටග්‍රෑම් පිටුවේ සටහන්කර තිබුණේ දෙහිවල පිහිටි හෝටලයකදී එම රැස්වීම පැවැත්වෙනු ඇති බවයි.\nකෙසේවෙතත්, දේවගැති ජෙරම් ප්‍රනාන්දු දිවයිනට පැමිණ ඇති බවට මෙතෙක් තොරතුරු වාර්තා වී නැහැ.\nගුවන්තොටුපළ ආරංචි මාර්ග සඳහන් කළේ, දේවගැති ජෙරම් අද රාත්‍රියේ මැලේසියාවේ සිට දිවයිනට පැමිණීමට නියමිත බවයි.\nකෙසේවෙතත්, දේවගැති ජෙරම් දිවයිනට පැමිණි වහා අත්අඩංගුවට ගත යුතු බවට සිවිල් සංවිධාන නියෝජිතයින්, දේශපාලනඥයින් ඇතුළු බොහෝ පාර්ශව අදහස් පළකර තිබුණා.",
       "URL": "https://www.hirunews.lk/335816/දේවගැති-ජෙරම්-ප්‍රනාන්දු-අද-දිවයිනට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=328"
}