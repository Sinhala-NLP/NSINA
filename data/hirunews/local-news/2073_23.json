{
       "Source": "hirunews",
       "Timestamp": "Sunday, 21 March 2021 - 10:54",
       "Headline": "හෙරොයින් සමග බන්ධනාගාර නියාමකවරයෙකු අත්අඩංගුවට",
       "News Content": "රුපියල් ලක්ෂ හතරකට ආසන්න හෙරොයින් සමඟ බන්ධනාගාර නියාමකවරයෙකු අත්අඩංගුවට\nයාපනය බන්ධනාගාරයට අනුයුක්තව සේවය කරන බන්ධනාගාර නියාමකවරයෙකු හෙරොයින් ග්‍රෑම් 45 ක් සමඟ යාපනය ප්‍රදේශයේදී අත්අඩංගුවට ගෙන තිබෙනවා.\nයුද හමුදා බුද්ධි අංශය විසින් ලබාදුන් තොරතුරකට අනුව යාපනය සුරාබදු ඒකකයේ නිලධාරින් විසින් මෙම වැටලීම සිදුකර ඇති බවයි වාර්තාවන්නේ.\nවයස අවුරුදු 36 ක් වන යාපනය - නවන්තුරෙයි ප්‍රදේශයේ පදිංචි අදාළ පුද්ගලයා යාපනය මහේස්ත්‍රාත් අධිකරණයට ඉදිරිපත් කිරීමෙන් අනතුරුව රක්ෂිත බන්ධනාගාර ගත කර තිබෙනවා.\nබන්ධනාගාරගත රැඳවියන්ට ලබාදීම සඳහා මෙම හෙරොයින් රැගෙන යන්නට ඇතැයි සැක පළ කෙරෙන අතර, එම හෙරොයින් ප්‍රමාණයේ වටිනාකම රුපියල් 360,000ක්.",
       "URL": "https://www.hirunews.lk/266041/හෙරොයින්-සමග-බන්ධනාගාර-නියාමකවරයෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=2073"
}