{
       "Source": "hirunews",
       "Timestamp": "Sunday, 30 April 2023 - 10:37",
       "Headline": "අනුරාධපුර සිට කන්කසන්තුරේ දක්වා දුම්රිය ගමන් යළි ආරම්භ කරනවා -  බන්දුල",
       "News Content": "ප්‍රවාහන, මහාමාර්ග හා ජනමාධ්‍ය අමාත්‍ය ආචාර්ය බන්දුල ගුණවර්ධන අනුරාධපුර ප්‍රදේශයේ සිදුකෙරෙන ඕමන්ත දක්වා ඉදිකෙරෙන දුම්රිය මාර්ගයේ නවීකරණ කටයුතුවල ප්‍රගතිය නිරීක්ෂණය සඳහා එක්ව සිටියා.\nඅමාත්‍යවරයා සඳහන් කළේ මාස දෙකක් ඇතුළත අනුරාධපුර සිට කන්කසන්තුරේ දක්වා දුම්රිය ගමන් යළි ආරම්භ කරන බවයි.\nමාර්ගය අලුතින්ම සකස් කරමින් නව සිල්පර සහ පීලි අතුරමින් පැයට සැතපුම් 100ක පමණ වේගයෙන් දුම්රිය ගමන් කල හැකි අති නවීන දුම්රිය මාර්ගයක් බවට මෙම මාර්ගය පත් කෙරෙන බවයි හෙතෙම කියා සිටින්නේ.\nමහව සිට ඕමන්ත දක්වා වන මේ ව්‍යාපෘතිය වෙනුවෙන් ඉන්දියානු ණය යෝජනා ක්‍රමය යටතේ රු. කෝටි 3500ක පමණ මුදලක් ආයෝජනය කිරීමට නියමිතයි.\nපවතින ආර්ථික අර්බුදය හමුවේ ලංකාව තුල මේ වන විට සිදු කෙරෙන දැවැන්තම සංවර්ධන ව්‍යාපෘතිය වන්නේද මෙම ව්‍යාපෘතියයි.\nඅනුරාධපුර සිට මහව දක්වා වන දුම්රිය මාර්ගයත් ඉතාමත් කෙටි කාලයක් තුළ නවීකරණ කටයුතු අවසන් කර, කන්කසන්තුරේ සිට කොළඹ දක්වා ඉතාමත් සුවපහසු, කාර්යක්ෂම සහ වේගවත් දුම්රිය සේවාවක් ලබා දීමට මෙමගින් හැකියාව ලැබේ.\nඑමෙන්ම යාපනයේ සිට කොළඹට ගමන් කිරීමට ගතවන කාලය පැය එක හමාරක පමණ වන බවයි අමාත්‍යවරයා වැඩිදුරටත් අදහස් දක්වමින් කියා සිටියේ.\nමහා මාර්ග රාජ්‍ය අමාත්‍යංශ සිරිපාල ගම්ලත් හිටපු අමාත්‍ය පාර්ලිමේන්තු මන්ත්‍රී එස් එම් චන්ද්‍රසේන ඇතුළු ප්‍රදේශයේ දේශපාලන නියෝජිතයින්, ව්‍යාපෘතීන් භාර නිලධාරීන් ඇතුළු පිරිසක් මෙම නිරීක්ෂණය සඳහා එක්ව සිටියා.",
       "URL": "https://www.hirunews.lk/333832/අනුරාධපුර-සිට-කන්කසන්තුරේ-දක්වා-දුම්රිය-ගමන්-යළි-ආරම්භ-කරනවා-බන්දුල",
       "Category": "Local News",
       "Parent URL": "https://www.hirunews.lk/local-news.php?pageID=380"
}