{
       "Source": "hirunews",
       "Timestamp": "Monday, 11 September 2023 - 14:31",
       "Headline": "රාජන් රාජකුමාරිගේ මරණය සම්බන්ධයෙන් අත්අඩංගුවේ සිටින පොලිස් නිලධාරීන් තවදුරටත් රිමාන්ඩ්",
       "News Content": "වැලිකඩ පොලිස් අත්අඩංගුවේ සිටියදී රාජන් රාජකුමාරි (සේවිකාව) මිය යෑමේ සිද්ධිය සම්බන්ධයෙන් අත්අඩංගුවට ගත් පොලිස් නිලධාරීන් සිවුදෙනා සැප්තැම්බර් 18 වන දා දක්වා තවදුරටත් රක්ෂිත බන්ධනාගාරගත කිරීමට කොළඹ අතිරේක මහේස්ත්‍රාත්වරයා නියෝග කළා.\nරාජන් රාජකුමාරි නමැත්තිය කොළඹ ප්‍රකට ව්‍යාපාරික කාන්තාවක සහ ටෙලි නාට්‍ය නිෂ්පාදිකාවක වන සුදර්මා නෙත්තිකුමාර නොහොත් සුදර්මා ජයවර්ධනගේ නිවසේ මෙහෙකාරියක ලෙස සේවය කරමින් සිටියදී එම නිවෙසේ සිදු වූ සොරකමක් සම්බන්ධයෙන් අත්අඩංගුවේ සිටියදී මිය ගියා.\nඇයගේ මරණය පොලිස් අත්අඩංගුවේදී මිය ගිය සැකකරුවන්ගේ දීර්ඝ ලැයිස්තුවට අලුතින්ම එක්වූ තවත් අභිරහස් මරණයක් වුණා.\nඅධිකරණය විසින් නිගමනය කරනු ලැබුවේ මොට ආයුධයකින් හෝ ඒ හා සමාන බලයකින් පහරදීම හේතුවෙන් මරණකාරියගේ මාංශපේෂිවලට ඇති වූ හානිය මත ශරීරය තුළට රුධිරය වහනය වීමෙන් සහ කම්පනයකින් මෙම කාන්තාවගේ මරණය සිදුව ඇති බවයි.",
       "URL": "https://www.hirunews.lk/347924/රාජන්-රාජකුමාරිගේ-මරණය-සම්බන්ධයෙන්-අත්අඩංගුවේ-සිටින-පොලිස්-නිලධාරීන්-තවදුරටත්-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=37"
}