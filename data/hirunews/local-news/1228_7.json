{
       "Source": "hirunews",
       "Timestamp": "Saturday, 16 April 2022 - 10:36",
       "Headline": "කඩවත නිමි ඇඳුම් අලෙවිසලකින් ලක්ෂ 270ක් පැහැර ගැනේ (වීඩියෝ)",
       "News Content": "කඩවත නගරයේ පිහිටි ප්‍රමුඛ පෙලේ නිමි ඇඳුම් අලෙවිසැලක සේප්පුව බිඳ රුපියල් ලක්ෂ 270කට අධික මුදලක් සොරකම් කර තිබෙනවා.\nපෙරේදා රාත්‍රියේ මෙම සොරකම සිදුව ඇති බවයි පොලිසිය පැවසුවේ.\nඒ සම්බන්ධයෙන් අදාළ නිමි ඇඳුම් අලෙවි ආයතනයේ මූල්‍ය කළමනාකරුවෙකු ඊයේ දිනයේ පැමිණිල්ලක් සිදුකර ඇති අතර, ඒ අනුව සිද්ධියට සම්බන්ධ ප්‍රධාන සැකකරු එම ආයතනයේ ජල ටැංකිය මත සැඟව සිටිය දී අත්අඩංගුවට ගැනීමට පොලීසිය සමත්වී තිබෙනවා.\n32 හැවිරිදි සැකකරු නාගොල්ලාගම ප්‍රදේශයේ පදිංචිකරුවෙකු වන අතර, මීට පෙර ද බැංකු කොල්ලකෑම් ඇතුළු සිද්ධි රැසකට සම්බන්ධ අයෙකු බවටයි හඳුනාගෙන ඇත්තේ.\nඔහු විසින් කොල්ලකන ලද රුපියල් ලක්ෂ 270ක මුදල ද සොයා ගැනීමට පොලීසියට හැකිවී තිබෙනවා.\nඑහිදී සැකකරු විසින් ඩි්‍රල් යන්ත්‍රයක් ආධාරයෙන් අදාළ මුදල් සේප්පුව බිඳ දමා ඇති අතර, මුදල් සොරකමෙන් පසු අනපේක්ෂිත ලෙස ආයතනයේ සේවකයින් උදෑසනම ආයතනය වෙත පැමිණීම නිසා සැකකරුට පලායාමට නොහැකිවී ඇති බවයි අනාවරණ වී ඇත්තේ.\nඒ අනුව, සොරකම් කරන ලද මුදල් වෙනත් ස්ථානයක රඳවා රාත්‍රි කාලයේ මුදල් ද රැගෙන පලායාමේ අදහසින් සැකකරු නිමි ඇඳුම් ආයතනයේ ජල ටැංකිය මත සැඟව සිට ඇති බව මෙතෙක් සිදුකරන ලද විමර්ශනවලදී අනාවරණ වී තිබෙනවා.\nඅත්අඩංගුවට ගත් සැකකරු අද මහර මහේස්ත්‍රාත් අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/302052/කඩවත-නිමි-ඇඳුම්-අලෙවිසලකින්-ලක්ෂ-270ක්-පැහැර-ගැනේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1228"
}