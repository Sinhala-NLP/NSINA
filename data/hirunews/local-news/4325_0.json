{
       "Source": "hirunews",
       "Timestamp": "Wednesday, 13 September 2017 - 9:19",
       "Headline": "දුරදිග ගිය අනියම් සම්බන්ධතාවය මරණයකින් කෙලවර වෙයි",
       "News Content": "සිය බිරිද සමඟ අනියම් ඇසුරක් පැවැත්වූ මිතුරාට කඩුවකින් කොටා තුවාල සිදුකළ පුද්ගලයෙක්  මුන්දලම පොලීසියට භාරවී තිබෙනවා.\nපොලිසිය පවසන්නේ අදාල සැකකරු පොලිසයට භාරවීමත සමඟ සම්බන්ධතාවය පැවැත්වූ බව කියන කාන්තාව ගෙළ වැලලාගෙන මිය ගොස් ඇති බවයි.\nඊයේ පෙරවරුවේ මෙම සිදුවීම සිදුව ඇති අතර අප වාර්තාකරු පැවසුවේ බත්තුළුඔය - රුක්මල්වත්ත ප්‍රදේශයේ පදිංචිව සිටි 25 හැවිරිදි කාන්තාවක් මෙලෙස සියදිවි හානිකරගෙන ඇති බවටයි.\nමිය ගොස් ඇති කාන්තාවගේ සැමියා විසින් එල්ල කරන ලද කඩු පහරින් 25 හැවිරිදි තරුණයෙකු තුවාල ලබා ඇති අතර ඔහු හලාවත මහ රෝහලට ඇතුළත් කිරීමෙන්අනතුරුව වැඩිදුර ප්‍රතිකාර සදහා කොළඹ ජාතික රෝහලට මාරු කර යවා තිබෙනවා.\nසිද්ධිය සම්බන්ධයෙන් අත්අඩංගුවට ගෙන ඇති සැකකරු රෙදි ව්‍යාපාරයක් පවත්වාගෙන ගිය අයෙකු වන අතර තම බිරිඳ ඔහුගේ මිතුරෙකු සමඟ අනියම් සම්බන්ධතාවයක් පවත්වාගෙන යන බවට තොරතුරක් ලැබී ඇති බව සඳහන්.\nපසුව අදාල තොරතුර සම්බන්ධයෙන් සොයා බලා ඇති මොහු ඊයේ රාත්‍රියේ තම ලොරි රථය මඟ නවතා හොර රහසේම නිවසට පැමිණි බවත් ඒ වන විට මිතුරා සහ බිරිඳ නිවසේ කාමරයක සිටිනවා දුටු බව සැකකරු පොලීසිය හමුවේ පවසා තිබෙනවා.\nපසුව තමන් නිවසේ දොර විවෘත කරන ලෙස බිරිඳට පැවසූ අවස්ථාවේ  නිවස තුළ සිටි මිතුරා පලා යාමට උත්සාහ කරන විට ඔහුට කඩු පහර එල්ල කළ බවද සැකකරු පොලිසිය හමුවේ පාපොච්චාරණය කර ඇති බවයි වාර්තා වන්නේ.\nසිද්ධිය සම්බන්ධයෙන් උඩප්පුව පොලීසිය වැඩිදුර පරීක්ෂණ පවත්වන බව අප වාර්තාකරු කියා සිටියා.",
       "URL": "https://www.hirunews.lk/170785/දුරදිග-ගිය-අනියම්-සම්බන්ධතාවය-මරණයකින්-කෙලවර-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4325"
}