{
       "Source": "hirunews",
       "Timestamp": "Wednesday, 15 March 2023 - 14:50",
       "Headline": "රට ම කැලඹු වැඩ වැරුම් මාලාව පිළිබඳ සමාලෝචනයක් (වීඩියෝ)",
       "News Content": "රජයේ නව බදු ප්‍රතිපත්තිය ඇතුළු කරුණු කිහිපයකට විරෝධය පළ කරමින් වෘත්තීය සමිති 40කට අධික සංඛ්‍යාවක් අද (15) ආරම්භ කළ වැඩ\nවර්ජනය හේතුවෙන් ක්ෂේත්‍ර රැසක සේවා කටයුතුවලට බලපෑම් එල්ල වුණා.\nවර්ජනය ක්‍රියාත්මක වන්නේ, ප්‍රවාහන, වරාය, ජල, විදුලි, ඉන්ධන, සෞඛ්‍ය, අධ්‍යාපන, බැංකු සහ තැපැල් ඇතුළු ක්ෂේත්‍ර රැසක් මුල් කරගනිමින්.\nජල සම්පාදන වෘත්තිය සමිතිද අද පැවැත්වෙන දීප ව්‍යාප්ත වැඩ වර්ජනයට සහාය දක්වමින් සේවයෙන් ඉවත් වී තිබෙනවා.\nවරාය සේවකයන් ද අද පැවැත්වෙන වර්ජන ක්‍රියාමාර්ගයට සහාය දක්වන්නේ, ගෙවුණු දෙදින තුළ පැය 48ක අකුරට වැඩ කිරීමේ වෘත්තීය\nක්‍රියාමාර්ගයක ද නිරත වූ පසුබිමක යි.\nමේ අතර ලංකා විදුලිබල මණ්ඩලයේ ඉංජිනේරු සංගමය ඇතුළු අනෙකුත් වෘත්තිය සමිති ද ලෙඩ නිවාඩු වාර්තා කරමින් වර්ජනයට සහාය දක්වනවා.\nකෙසේ වුවත් කොළොන්නාව නිමාව ඉන්ධන පර්යන්තයේ කටයුතු සාමාන්‍ය පරිදි සිදු වන බව යි වාර්තා වුණේ.\nරජය විසින් පනවන ලද නව බදු ප්‍රතිපත්තිය, දීමනා කප්පාදුව, ජීවන වියදම ඉහළ යාම ඇතුළු කරුණු කිහිපයක් මුල් කරගනිමින් මෙම වර්ජනය ක්‍රියාත්මක යි.\nකෙසේ වෙතත්, අද පෙරවරුවේ සිට දිවයින පුරා බස් ලංගම සහ පෞද්ගලික බස් රථ ප්‍රමාණවත් පරිදි ධාවනයට එක් කර තිබුණා.\nමේ අතර, අද පෙරවරුවේ කාර්යාල දුම්රිය ගමන් වාර 21ක් ධාවනය කිරීමට හැකි වූ බව දුම්රිය සාමාන්‍යාධිකාරීවරයා සඳහන් කළා.\nදුම්රිය මගින් විශාල පිරිසක් කොළඹට පැමිණෙන ආකාරය මෙලෙස දක්නට ලැබුණා.\nපිට පළාත්වල සිට පැමීණි දුම්රියවල දැඩි තදබදයක් ද දක්නට ලැබුණු බවයි අප වාර්තාකරුවන් පැවසුවේ.\nකෙසේ වෙතත්, කොළඹින් බැහැරට ගමන් කිරීමේ අපේක්ෂාවෙන් පැමිණි මගී ජනතාව දුෂ්කරතාවට පත්වූයේ දුම්රිය නොමැති වීම හේතුවෙන්.\nමේ හේතුවෙන් කොළඹ කොටුව දුම්රිය පොළ පාළු ස්වභාවයක් ගෙන තිබු අතර එහි ආරක්ෂාව තර කර තිබෙන ආකාරය ද දක්නට ලැබුණා.\nමේ අතර, වර්ජන ක්‍රියාමාර්ගයට සමගාමී ව දිවයින පුරා පාසල්වලට දරුවන් සහ ගුරුවරුන් පැමිණීම අවම මට්ටමක පැවතුණා.\nගුරු විදුහලපති වෘත්තීය සමිති කිහිපයක් ද බොරැල්ල මංසන්ධියේ දී විරෝධතාවක නිරත වූයේ, වර්ජන ක්‍රියාමාර්ගයට සමගාමීව යි.\nමේ අතර, දිවයින පුරා රජයේ රෝහල් රැසක වෛද්‍යවරුන්, හෙද නිලධාරීන් ඇතුළු කාර්යය මණ්ඩල ද මෙම වැඩවර්ජනයට එක්ව සිටිනවා.\nසෞඛ්‍ය වෘත්තීය සමිති පෙන්වා දෙන්නේ, හදිසි ජීවිත බේරාගැනීමේ සැත්කම්, වකුගඩු ප්‍රතිකාර ඒකක, හෘද සැත්කම් ඒකක ඇතුළු අංශවල කටයුතු බාධාවකින් තොරව පවත්වාගෙන යන බව යි.\nකෙසේවෙතත්, බාහිර රෝගී සේවා සහ සාමාන්‍ය සැත්කම් වැනි කටයුතු සිදු නොකරන බවත් ඔවුන් පැවසුවා.\nවර්ජනය හේතුවෙන් අද උදෑසන කොළඹ ජාතික රෝහලේ සහ අක්ෂි රෝහලේ දැකගත හැකි වූ තත්ත්වයයි මේ.\nකොළඹ ජාතික රෝහලට හා අක්ෂි රෝහලට අමතරව මහනුවර ජාතික රෝහල, අම්පාර මහරෝහල, කුරුණෑගල මහරෝහල, බදුල්ල මහරෝහල, කළුබෝවිල ශික්ෂණ රෝහල, රාගම ශික්ෂණ රෝහල ඇතුළු සියලුම රජයේ රෝහල්වල මෙම වැඩවර්ජනය ක්‍රියාත්මක යි.\nසමස්ත ලංකා සෞඛ්‍ය වෘත්තීය සමිති සම්මේලනය සමස්ත ලංකා හෙද සංගමය පවසන්නේ, තමන් ද මෙම වර්ජනයට එක්ව සිටින බවයි.\nමේ අතර, වර්ජනය සම්බන්ධයෙන් තවත් සෞඛ්‍ය වෘත්තීය සමිති කිහිපයක් මාධ්‍ය හමු කැඳවමින්\nඅදහස් පළ කළා.\nකොළඹ මධ්‍යම තැපැල් හුවමාරුව , දිවයින පුරා තැපැල් කාර්යාල 653ක් , උපතැපැල් කාර්යාල 3610ක් සහ කොළඹ තැපැල් මූලස්ථානය ඇතුළු පාලන කාර්යාල සියල්ලෙහිම සේවකයින් සේවයෙන් ඉවත් වී දීපව්‍යාප්ත වැඩ වර්ජනයට සහාය පළ කර තිබෙනවා.\nඒ අනුව දිවයිනේ සියලු තැපැල් කාර්යාල වසා දමා ඇති බව යි අප වාර්තාකරුවන් පැවසුවේ.\nමේ අතර, පවතින වර්ජන ක්‍රියාමාර්ගයට සහාය පළ කරමින් ශ්‍රී ලංකා මහ බැංකුවට අයත් වෘත්තිය සමිතිද වර්ජනයක් ආරම්භ කර තිබෙනවා.\nමේ අතර, පවතින වර්ජනය හේතුවෙන් දිවයිනේ බැංකු සේවකයින් බහුතරයක්ද සේවයට වාර්තා කර නොමැති බව අප වාර්තාකරුවන් සඳහන් කළා.\nකෙසේ වෙතත් මහජන බැංකු ශාඛා 340න් 272ක් පූර්ණ ලෙස ක්‍රියාත්මක වන බවත් පෙරවරු 10.30 වන විට කාර්ය මණ්ඩලයේ පැමිණීම 75% ඉක්ම වූ බවත් මහජන බැංකුවේ වැඩබලන ප්‍රධාන විධායක නිලධාරීවරයා තකහවුරු කළ බව ජනාධිපති මාධ්‍ය අංශය සඳහන් කළා.",
       "URL": "https://www.hirunews.lk/330015/රට-ම-කැලඹු-වැඩ-වැරුම්-මාලාව-පිළිබඳ-සමාලෝචනයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=475"
}