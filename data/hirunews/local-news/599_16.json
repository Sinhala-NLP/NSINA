{
       "Source": "hirunews",
       "Timestamp": "Monday, 16 January 2023 - 8:16",
       "Headline": "තරුණයන් මරා වැළලූ සිද්ධියේ සැකකරුවන් දෙදෙනෙක් අල්ලයි (වීඩියෝ)",
       "News Content": "මත්ද්‍රව්‍ය ආරවුලක් මත තරුණයන් දෙදෙනෙකු ඝාතනය කර වළදැමීමේ සිද්ධියට පුද්ගලයන් දෙදෙනෙකු අත්අඩංගුවට ගෙන තිබෙනවා.\nකෑගල්ල කොට්ඨාස අපරාධ විමර්ශන කාර්යාංශය විසින් ඊයේ අත්අඩංගුවට ගත් මොවුන් මාවනැල්ල සහ වැලිඔය ප්‍රදේශවල පදිංචිකරුවන්.\nසිද්ධිය සම්බන්ධයෙන් තවත් කිහිපදෙනෙකු අත්අඩංගුවට ගැනීම සඳහා විමර්ශන ක්‍රියාත්මක බව පොලිසිය සඳහන් කළා.\nඉන් එක් සැකකරුවෙකුගේ නිවසේ සඟවා තිබී ඝාතනයට ලක්වූ තරුණයෙකුගේ යතුරුපැදියක්ද සොයාගෙන තිබෙනවා.\nසැකකරුවන් දෙදෙනා මාවනැල්ල ප්‍රදේශයේ පදිංචිකරුවන් වන අතර, 29 හැවිරිදි සහ 30 වන වියේ පසුවන්නන්.\nඝාතනය කළ තරුණයන් දෙදෙනාගේ මළසිරුරු පසුගිය බ්‍රහස්පතින්දා රඹුක්කන - හුරීමලුව ප්‍රදේශයේ කුකුල් කොටුවක් ආසන්නයේ වළදමා තිබියදී ගොඩගෙන තිබුණා.\nමෙලෙස ඝාතනය කර වළ දමා තිබුණේ මාවනැල්ල - කිරිංගදෙණිය සහ කෙරමිනියාවත්ත ප්‍රදේශයේ පදිංචි තරුණයන් දෙදෙනෙක්.\nමෙම තරුණයින් දෙදෙනා අතුරුදන්වී ඇති බවට ඔවුන්ගේ ඥාතීන් පසුගිය වසරේ නොවැම්බර් 28 වනදා මාවනැල්ල පොලීසියට පැමිණිල්ලක් ඉදිරිපත් කර තිබුණා.",
       "URL": "https://www.hirunews.lk/325142/තරුණයන්-මරා-වැළලූ-සිද්ධියේ-සැකකරුවන්-දෙදෙනෙක්-අල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=599"
}