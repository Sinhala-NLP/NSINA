{
       "Source": "hirunews",
       "Timestamp": "Thursday, 06 August 2020 - 13:34",
       "Headline": "මැතිවරණ නීති උල්ලංඝනය කිරීම් 8,657 ක් - දේශපාලන ආධාරකරුවන් 82 ක් අත්අඩංගුවට",
       "News Content": "මැතිවරණ නීති උල්ලංඝනය කිරීමේ සිද්ධීන් සම්බන්ධයෙන් පැමිණිලි 8657 ක් මේ වනවිට ලැබී ඇති බව මැතිවරණ කොමිෂන් සභාව පවසනවා.\nජාතික මැතිවරණ පැමිණිලි කළමනාකරණ මධ්‍යස්ථානයට පැමිණිලි 1566 ක් වාර්තා වී ඇති අතර දිස්ත්‍රික් මැතිවරණ පැමිණිලි කළමනාකරණ මධ්‍යස්ථානයට වාර්තා වී ඇති පැමිණිලි සංඛ්‍යාව 7091 ක්.\nඑමෙන්ම ඊයේ දිනයේ ලැබී ඇති මුළු පැමිණිලි සංඛ්‍යාව 1053 ක් බවයි මැතිවරණ කොමිෂන් සභාව නිවේදනය කළේ.\nඉන් පැමිණිලි 288 ක් ජාතික මැතිවරණ පැමිණිලි කළමනාකරණ මධ්‍යස්ථානයට වාර්තා වී ඇති අතර පැමිණිලි 765 වාර්තා වී ඇත්තේ දිස්ත්‍රික් මැතිවරණ පැමිණිලි කළමනාකරණ මධ්‍යස්ථානයටයි.\nමේ අතර, ඊයේ දිනයේදී පමණක් පොලිස් මූලස්ථානයට මැතිවරණ පැමිණිලි 72 ක් වාර්තා වී තිබෙනවා.\nඑහිදී දේශපාලන ආධාරකරුවන් 82 දෙනෙකු අත්අඩංගුවට ගෙන ඇති අතර වාහන 19 ක් ද පොලිස් භාරයට ගෙන ඇති බවයි පොලිස් මූලස්ථානය වැඩිදුරටත් සඳහන් කළේ.\nඑමෙන්ම, මෙවර මැතිවරණය සාමකාමීව සිදුවූ මැතිවරණයක් බවට හැදින්විය හැකි බවයි පැෆ්රල් සංවිධානය පවසනවා.\nඑහි විධායක අධ්‍යක්ෂ රෝහණ හෙට්ටිආරච්චි අද පෙරවරුවේ පැවති මාධ්‍ය හමුවකට එක්වෙමින් මේ බව කියා සිටියා.",
       "URL": "https://www.hirunews.lk/247219/මැතිවරණ-නීති-උල්ලංඝනය-කිරීම්-8657-ක්-දේශපාලන-ආධාරකරුවන්-82-ක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=2537"
}