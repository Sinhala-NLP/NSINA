{
       "Source": "hirunews",
       "Timestamp": "Sunday, 05 February 2023 - 20:12",
       "Headline": "පියා, දියණිය සහ ඥාති පුත්‍රයෙකු දැදුරු ඔයට බිලි",
       "News Content": "හලාවත - දැදුරු ඔය මෝයකට ප්‍රදේශයේ දිය නෑමට ගිය එකම පවුලේ පියා සහ දියණිය මෙන්ම ඥාති පුත්‍රයෙකු දියේ ගිලී ජීවිතක්ෂයට පත් වුණා.\nමීගමුව - දල්පොත ප්‍රදේශයේ පදිංචි 35 හැවිරිදි පියා, 6 හැවිරිදි දියණිය සහ 7 හැවිරිදි ඥාති පුත්‍රයෙකු මෙලෙස ජීවිතක්ෂයට පත්ව ඇති බවයි පොලිසිය සඳහන් කළේ.\nමීගමුවේ සිට පැමිණි ඔවුන් අද (05) හලාවත - එගොඩ උයන ඥාතියෙකුගේ නිවසට පැමිණ දැදුරු ඔය හරහා බෝට්ටුවකින් මෝයකටේ දිය නෑමට පැමිණ තිබෙනවා.\nඑහිදී ඔවුන් සැඩ පහරකට හසුවී දියේ ගිලී ඇති බවයි පොලිසිය සඳහන් කළේ.\nමිය ගිය තුන්දෙනාට අමතරව අවුරුදු 2ක් පමණ වයසැති කුඩා දරුවෙකු සහ 36 හැවිරිදි පුද්ගලයෙකු ද දියේ ගිලීම හේතුවෙන් ප්‍රතිකාර සඳහා හලාවත රෝහලට ඇතුළත් කර තිබෙනවා.\nමේ අතර ඊයේ පස්වරුවේ පයාගල - පැලපොල්වත්ත වෙරළ තීරයේ දියනෑමට ගිය හතරදෙනෙකුගෙන් එක් අයෙකු දියේ ගිලී අතුරුදන්ව තිබෙනවා.\nමෙලෙස අතුරුදන්ව ඇත්තේ 23 හැවිරිදි මස්කෙළිය ප්‍රදේශයේ පදිංචිකරුවෙක්.",
       "URL": "https://www.hirunews.lk/326747/පියා-දියණිය-සහ-ඥාති-පුත්‍රයෙකු-දැදුරු-ඔයට-බිලි",
       "Category": "Local News",
       "Parent URL": "https://www.hirunews.lk/local-news.php?pageID=555"
}