{
       "Source": "hirunews",
       "Timestamp": "Sunday, 09 January 2022 - 19:31",
       "Headline": "විදුලි කප්පාදුවකට මහජන උපයෝගිතා කොමිසමේ අවසරය  (වීඩියෝ)",
       "News Content": "හෙට සිට දෛනිකව විදුලිය කප්පාදු කිරීමට මහජන උපයෝගීතා කොමිෂන් සභාව විදුලිබල මණ්ඩලයට අවසර ලබාදී තිබෙනවා.\nඒ අනුව මේ සම්බන්ධයෙන් හෙට තීරණයක් ගැනීමට නියමිතයි.\nකෙසේවෙතත් විදුලිබල මණ්ඩලයේ ජේ්‍යෂ්ඨ ප්‍රකාශකයෙකු සඳහන් කළේ අද දිනයේ විදුලි කප්පාදුවක් සිදු නොවන බවයි.\nතම කොමිසම දුන් අවසරයට අනුව විදුලිබල මණ්ඩලයට හෙට සිට ඕනෑම අවස්ථාවක විදුලි කප්පාදුවකට යාමේ හැකියාව පවතින බව මහජන උපයෝගිතා කොමිෂන් සභාවේ සභාපති ජනක රත්නායක ප්‍රකාශ කළා.\nවිදුලි නිෂ්පාදනයට අවශ්‍ය ඉන්ධන නොලැබෙන්නේ නම්, දෛනිකව පැය දෙකහමාරකට ආසන්න කාලයක් විදුලිය කප්පාදු කිරීමට විදුලිබල මණ්ඩලයේ අවධානය යොමුව තිබෙනවා.\nපෙරවරු 11 සිට පස්වරු හය දක්වා පැයක කාලයක් සහ පස්වරු හයේ සිට රාත්‍රි 9 දක්වා පැය එකහමාරක කාලයක් විදුලිය කප්පාදු කිරීමටයි සැලසුම් කර ඇත්තේ.\nවිදුලිබල මණ්ඩලය බලශක්ති අමාත්‍යාංශයට ගෙවිය යුතු හිඟ මුදල් ගෙවීමට කටයුතු නොකළහොත් ඉන්ධන ලබාදීම සිදුනොකරන බවට පසුගිය දා එම අමාත්‍යාංශය ප්‍රකාශ කර තිබුණා.\nවිදුලිබල මණ්ඩලය බලශක්ති අමාත්‍යාංශයට රුපියල් බිලියන 90 ක මුදලක් ගෙවිය යුතු අතර ඉන් බිලියන 10 ක මුදලක් කඩිනමින් ගෙවන ලෙසයි බලශක්ති අමාත්‍යාංශය දැනුම් දී තිබුණේ.\nපාරිභෝගිකයන් නිසි පරිදි විදුලි බිල්පත් නොගෙවීම විදුලිබල මණ්ඩලය අර්බුදයට ලක්වීමේ එක් හේතුවක් වී තිබෙනවා.\nරුපියල් බිලියන 44 ක පමණ මුදලක් රාජ්‍ය ආයතන, පෞද්ගලික ආයතන, කර්මාන්තශාල සහ පාරිභෝගිකයින්ගෙන් විදුලිබිල්පත් සඳහා අයවිය යුතුව තිබෙන බව විදුලිබල මණ්ඩලය ප්‍රකාශ කළා.",
       "URL": "https://www.hirunews.lk/293487/විදුලි-කප්පාදුවකට-මහජන-උපයෝගිතා-කොමිසමේ-අවසරය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1437"
}