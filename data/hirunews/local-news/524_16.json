{
       "Source": "hirunews",
       "Timestamp": "Monday, 20 February 2023 - 10:05",
       "Headline": "නෝට්න්බ්‍රිජ් අනතුරෙන් තවත් අයෙකු මරුට (වීඩියෝ)",
       "News Content": "නෝට්න්බ්‍රිජ් - දියගල මාර්ගයේ සිදු වූ බස් රථ අනතුරෙන් පසුව අතුරුදන්ව සිටි බස් රථයේ පැමිණි තරුණයෙකුගේ මළසිරුර අද (20) උදෑසන සොයාගෙන තිබෙනවා.\nඒ අනුව මෙම අනතුරින් මියගිය සංඛ්‍යාව තුන දක්වා ඉහළ යනවා.\nශ්‍රී පාද වන්දනාවේ ගොස් නැවත පැමිණෙමින් තිබූ බස් රථයක් ඊයේ රාත්‍රියේ අනතුරට ලක්වීමෙන් එහි ගමන් ගත් කාන්තාවන් දෙදෙනෙකු මියගොස් තවත් 26 දෙනෙකු තුවාල ලැබුවා.\nකෙසේ වෙතත් බස් රථයේ පැමිණි අයෙකු අතුරුදන්ව ඇති බවට සැළවීමෙන් පසුව අද උදෑසන යුද හමුදා භට පිරිස් සහ පොලිසිය එක්ව බස් රථය පරීක්ෂා කළ අවස්ථාවේදියි එහි සිර වී සිටි මෙම තරුණයාගේ සිරුර සොයාගත්තේ.\nමෙලෙස මියගොස් ඇත්තේ හික්කඩුව ප්‍රදේශයේ පදිංචි අවුරුදු 32 ක් වයසැති තරුණයෙක්.\nඅනතුරින් එම ස්ථානයේ දී ම ජීවිතක්ෂයට පත් වූ කාන්තාවන් දෙදෙනා වයස අවුරුදු 26 හා 30 පසුවන තෙලිජ්ජවිල හා බණ්ඩාරවෙල ප්‍රදේශවල පදිංචිකාරිනියන් බවයි පොලිස් මාධ්‍ය ප්‍රකාශක කාර්‍යාලය සඳහන් කළේ.\nමියගිය තිදෙනාගේ සිරුරු මේ වනවිට වටවල රෝහල් මෘතශරීරාගාරයේ තැන්පත් කර තිබෙනවා.\nසිද්ධිය සම්බන්ධයෙන් නෝටන් බ්‍රිජ් පොලිස් විමර්ශන ක්‍රියාත්මකයි.",
       "URL": "https://www.hirunews.lk/327838/නෝට්න්බ්‍රිජ්-අනතුරෙන්-තවත්-අයෙකු-මරුට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=524"
}