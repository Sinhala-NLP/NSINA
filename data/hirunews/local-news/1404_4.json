{
       "Source": "hirunews",
       "Timestamp": "Monday, 24 January 2022 - 7:33",
       "Headline": "ගත වූ පැය 24ට රිය අනතුරු 3ක්",
       "News Content": "වැලිපැන්න පොලිස් වසමේ වළගෙදර අතුරු මාර්ගයේ මිල්ලගහවත්ත ප්‍රදේශයේ දී සිදු වූ රිය අනතුරකින් පුද්ගලයෙකු මිය ගොස් තිබෙනවා.\nවළගෙදර හන්දිය දෙසට ධාවනය වූ ත්‍රීරෝද රථයක් පාලනයෙන් ගිලිහී මහමඟ පෙරළී ඇති අතර, ඉන් ඇති වූ බරපතළ තුවාල හේතුවෙනු යි මෙම මරණය සිදු වී ඇත්තේ.\nමිය ගොස් ඇත්තේ, ත්‍රීරෝද රථයේ පසුපස ගමන් කළ පුද්ගලයෙකු වන අතර, ඔහු වයස අවුරුදු 68ක ලබුවැල්ගොඩ - වළගෙදර ප්‍රදේශයේ පදිංචිකරුවෙක්.\nමෘත ශරීරය නාගොඩ රෝහල් මෘත ශරීරාගාරයේ තබා ඇති අතර, වැලිපැන්න පොලිසිය මඟින් වැඩිදුර පරීක්ෂණ මෙහෙයවෙනු ඇති.\nමේ අතර, මිහින්තලය පොලිස් වසමේ පුත්තලම - ත්‍රිකුණාමලය මාර්ගයේ මාතලේ හන්දිය අසල සිදු වූ රිය අනතුරකින් ද කාන්තාවක් මිය ගොස් තිබෙනවා.\nයතුරු පැදියක් හා ලොරි රථයක් ගැටීමෙන් මෙම අනතුර සිදු වී ඇති බවත් යතුරු පැදියේ ගමන් කළ පසු පැදිකාරිය අනතුරින් මිය ගිය බවත් පොලිස් මාධ්‍ය ඒකකය නිවේදනය කරනවා.\nමරණකාරිය වයස අවුරුදු 64ක සාලිය මාවත - අනුරාධපුරයේ පදිංචි කාන්තාවක්.\nඅනතුර පිළිබඳ වැඩිදුර පරීක්ෂණ මෙහෙයවන්නේ, මිහින්තලය පොලිසිය යි.\nමේ අතර, පුත්තලම පොලිස් වසමේ කල් අඩිය 06 කණුව අසල දී යතුරු පැදියක් හා ලොරි රථයක් ගැටීමෙන්, යතුරු පැදියේ ගමන් කළ වයස අවුරුදු 27ක පුද්ගලයෙකු ද මිය ගොස් තිබෙනවා.",
       "URL": "https://www.hirunews.lk/294923/ගත-වූ-පැය-24ට-රිය-අනතුරු-3ක්",
       "Category": "Local News",
       "Parent URL": "https://www.hirunews.lk/local-news.php?pageID=1404"
}