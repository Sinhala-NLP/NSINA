{
       "Source": "hirunews",
       "Timestamp": "Monday, 04 October 2021 - 20:00",
       "Headline": "පැන්ඩොරා පත්‍රිකා ඔස්සේ හෙළි වූ ලොවක් කැළඹු රහසිගත ගනුදෙනු (වීඩියෝ)",
       "News Content": "ලොව ධනවත්ම සහ බලවත්ම පුද්ගලයින් ඇතුළු ප්‍රබලයින් රැසකගේ රහසිගත ගනුදෙනු සහ සැඟවුණු වත්කම් සම්බන්ධයෙන් සිදුකෙරුණු හෙළිදරව්වක් පිළිබඳ සමස්ත ලෝකයේම අවධානය යොමුව තිබෙනවා.\nපැන්ඩොරා පත්‍රිකා ලෙස නම්කර තිබෙන මෙම ලේඛන ප්‍රකාශයට පත්කර ඇත්තේ වොෂිංටන් නුවර පිහිටි ගවේෂණාත්මක මාධ්‍යවේදීන්ගේ ජාත්‍යන්තර සම්මේලනය විසින්.\nලොව පුරා රටවල් 117ක ජනමාධ්‍යවේදීන් 600 දෙනෙකුගේ සහභාගිත්වයෙන් එක්රැස් කළ දත්ත මිලියන 11.9ක රහසිගත තොරතුරු මාස 18ක් විශ්ලේෂණය කර පැන්ඩොරා පත්‍රිකා ලෙස ප්‍රකාශයට පත්කර තිබෙනවා.\nඅමෙරිකාවේ වොෂිංටන් නුවර පිහිටි ගවේෂණාත්මක මාධ්‍යවේදීන්ගේ ජාත්‍යන්තර සම්මේලනය පෙන්වා දෙන්නේ මෙම රහසිගත ලේඛණ අතර ලොව බිලියනපතියන් 100 දෙනෙකුගේ මෙන්ම ලෝක නායකයින් 30 දෙනෙකුගේ රහසිගත ලේඛන සහ සැඟවූ මූල්‍ය වත්කම් සම්බන්ධයෙන් තොරතුරු පවතින බවයි.\nහිටපු රාජ්‍ය සේවකයින් මෙන්ම වර්තමානයේ බලයේ නිරත දේශපාලනඥයින් සහ රාජ්‍ය සේවකයින්ගේ සහ ඔවුන්ගේ සමීපතමයන්ගේ ක්‍රියාකාරකම් සම්බන්ධයෙන්ද මෙම දත්ත ගොනුවේ තොරතුරු පවතිනවා.\nමෙම තොරතුරු ගොණු අතර ලිපි ලේඛන 6,406,119ක්, ඡායාරූප 2,937,513ක්,විද්‍යුත් ලිපි 1,205,716ක්, හඬපට සහ වීඩියෝ ඇතුළු අනාවරණයන් 886,923ක් ඇතුළත්.\nජෝර්දානයේ දෙවන අබ්දුල්ලා රජු, චෙක් ජනරජයේ අග්‍රාමාත්‍ය ඇන්ඩ්‍රේ බාබීස්,බ්‍රිතාන්‍යයේ හිටපු අග්‍රාමාත්‍ය ටෝනි බ්ලෙයාර් සහ ඔහුගේ බිරිඳ බහරේනයේ හිටපු අමාත්‍යවරයෙක් සමඟ ගතකළ රහසිගත ජීවිතය සහ ඔවුන්ගේ රහසිගත ගනුදෙනු,යුක්‍රේන ජනාධිපති ස්ලිකෙන්සි, කෙන්යානු ජනාධිපති උහුරු කෙන්යාටා, මෙන්ම වියට්නාමය, සිංගප්පූරුව, බහමාස්, සීෂෙල්ස් ඇතුළු රටවල් 90ක ප්‍රබලයින්,බලවතුන්, දේශපාලනඥයින්, නීති සම්පාදකයින්, ක්‍රිකට් ක්‍රීඩකයින්, මාධ්‍ය ආයතන ප්‍රධානීන්, නළු නිළියන් සහ පරිපාලන කටයුතුවලට අදාළ රහස්‍ය තොරතුරු මෙම\nලේඛනවල ඇතුළත්.\nපාකිස්ථාන වැසියන් 700 දෙනෙකු සම්බන්ධයෙන් ද පැන්ඩොරා පත්‍රිකා මගින් අනාවරණ කරනවා.\nඒ අතර, අග්‍රාමාත්‍ය ඉම්රාන් ඛාන්ගේ රජයේ හමුදා ප්‍රධානීන් ඇතුළු හිතවතුන් රහසිගතව රටින් පිටත සමාගම් සතු ගිණුම් ඔස්සේ සිදුකළ මූල්‍ය ගනුදෙනු සම්බන්ධයෙන් තොරතුරු ඇතුළත්.\nඑවන් පසුබිමක පාකිස්ථාන අග්‍රාමාත්‍ය ඉම්රාන් ඛාන් නිවේදනය කරන්නේ පැන්ඩොරා පත්‍රිකා මඟින් අනාවරණ කරන පාකිස්ථාන වැසියන් සම්බන්ධයෙන්\nඅභ්‍යන්තර පරීක්ෂණ අරඹන බවයි.\nරුසියානු ජනාධිපති ව්ලැඩිමීර් පුටින් සතු දේපළක ගෘහ සේවයේ නිරත කාන්තාවකට ජනාධිපතිවරයාට දාව බිහිවූ වයස අවුරුදු 17ක දියණියක් ද සිටින\nබවත්, මෙම පත්‍රිකා අනාවරණ කරනවා.\nගෘහ සේවයේ නිරතව සිටි වෙට්ලානා රිවනෝගි නම් අදාළ කාන්තාව මේ වනවිට බිලියනපතිනියක්.\nඉන්දීය හිටපු ක්‍රිකට් ක්‍රීඩක සචින් තෙන්ඩුල්කාර් ද බදු පැහැර හැරීමේ චේතනාවෙන් රටින් පිටත සමාගම් සතු ගිණුම් ඔස්සේ රහසිගත ගනුදෙනු පවත්වාගෙන ගොස් තිබෙනවා.\nමේ අතර, ප්‍රකෝටිපති ඉන්දීය ව්‍යාපාරික අනිල් අම්බානි 2007 - 2010 අතර කාලසීමාවේ රටින් පිටත සමාගම් 18ක් ඔස්සේ බ්‍රිතාන්‍යය, අමෙරිකාව සහ සයිප්‍රසයේ රහසිගතව සිදුකළ ගනුදෙනු රැසක් සම්බන්ධයෙන් ද විදෙස් මාධ්‍ය වාර්තා කරනවා.\nමේ අතර, ශ්‍රී ලංකාවේ හිටපු පාර්ලිමේන්තු මන්ත්‍රීවරියක් වන නිරූපමා රාජපක්ෂ සම්බන්ධයෙන් ද පැන්ඩොරා පත්‍රිකාවල සඳහන්.\nවිදෙස් මාධ්‍ය වාර්තා කරන්නේ ලොව ප්‍රබලයින් සහ ධනවතුන් බොහෝදෙනෙක් රටින් පිටත සමාගම් සතු ගිණුම් නොහොත් අක්වෙරළ සමාගම් හරහා ආයෝජන පවත්වාගෙන ගොස් ඇත්තේ අමෙරිකාවේ සහ බ්‍රිතාන්‍යයේ බවයි.\nමෙලෙස රහසත්‍ය තොරතුරු අනාවරණ වන පසුබිමක ජෝර්දානය ICIJ වෙබ් අඩවිය එරට තුළ අවහිර කර තිබෙනවා.\nමීට පෙරද 2016 වසරේදී පැනමා පත්‍රිකා සහ පැරඩයිස් පත්‍රිකා ලෙස අවස්ථාවන් දෙකකදී මෙන්ම ජුලියන් අසාන්ගේ ගේ විකිලික්ස් වෙබ් අඩවියෙන්ද ලොව ප්‍රබලයන්ගේ රහසිගත ක්‍රියාකාරකම් සම්බන්ධයෙන් තොරතුරු අනාවරණ වුණා.\n2021 වසරේදී නිකුත් වූ මෙම පැන්ඩොරා පත්‍රිකා හැඳින්වෙන්නේ ගවේෂණාත්මක මාධ්‍යකරණයේ සාමූහික ප්‍රයත්නයකින් අනාවරණ කළ ලෝක ඉතිහාසයේ විශාලතම රහස්‍ය ලේඛන සහ තොරතුරු ගොණුව ලෙසයි.",
       "URL": "https://www.hirunews.lk/284066/පැන්ඩොරා-පත්‍රිකා-ඔස්සේ-හෙළි-වූ-ලොවක්-කැළඹු-රහසිගත-ගනුදෙනු-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1649"
}