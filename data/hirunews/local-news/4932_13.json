{
       "Source": "hirunews",
       "Timestamp": "Sunday, 07 August 2016 - 19:26",
       "Headline": "වැට් බදු සංශෝධනය ගැන නිදහස් පක්ෂය මත දෙකක",
       "News Content": "වැට් බදු සංශෝධන පනත් කෙටුම්පත සම්බන්ධයෙන් ශ්‍රී ලංකා නිදහස් පක්ෂය තුළ මේ වනවිට මත දෙකක් නිර්මාණය වී තිබෙනවා.\nවිශේෂ කාර්යභාර අමාත්‍ය ආචාර්ය සරත් අමුණුගම කියා සිටියේ මේ මස 10 සහ 11 යන දෙදින තුළ විවාදයට ගැනෙන වැට් බදු සංශෝධන පනත් කෙටුම්පතට සිය සහය ලබාදෙන බවයි.\nඑහෙත් ගාල්ලේ පැවති ජන හමුවකින් පසු මාධ්‍ය වෙත අදහස් දැක්වූ රාජ්‍ය අමාත්‍ය ඩිලාන් පෙරේරා කියා සිටියේ අදාළ කෙටුම්පතට සහයදීම පිළිබඳව කිසිදු එකඟතාවක් ශ්‍රී ලංකා නිදහස් පක්ෂය තුළ නොමැති බවයි.\nඅමාත්‍ය සරත් අමුණුගම මල්වතු මහ නාහිමියන් ඊයේ බැහැදැකීමෙන් අනතුරුව මාධ්‍ය වෙත අදහස් දක්වමින් මෙලෙස වැට් බදු සංශෝධන පනත් කෙටුම්පතට සහය දක්වන බව ප්‍රකාශ කළා.\nකෙසේ වෙතත් ඊයේ බදුල්ලේ පැවති ජන හමුවකින් අනතුරුව රාජ්‍ය අමාත්‍ය ඩිලාන් පෙරේරා කියා සිටියේ වැට් බදු  පනත් කෙටුම්පතට සහය දෙන බවට ඇතමුන් කරන ප්‍රකාශ අසත්‍යය බවයි.\nවැට් බද්ද සියයට එකොළහේ සිට 15 දක්වා වැඩි කිරීමේ විධිවිධාන ඇතුළත් වැට් බදු සංශෝධන පනත් කෙටුම්පත සම්බන්ධයෙන් වන ශ්‍රේෂ්ඨාධිකරණ තීන්දුව හෙට ප්‍රකාශයට පත් කිරීමට නියමිතයි.\nඉන් අනතුරුව එම තීන්දුව කතානායකවරයා විසින් පාර්ලිමේන්තුවට ඉදිරිපත් කරන බවයි පාර්ලිමේන්තුවේ නියෝජ්‍ය මහ ලේකම් නීල් ඉද්දවල සඳහන් කළේ.",
       "URL": "https://www.hirunews.lk/140045/වැට්-බදු-සංශෝධනය-ගැන-නිදහස්-පක්ෂය-මත-දෙකක",
       "Category": "Local News",
       "Parent URL": "https://www.hirunews.lk/local-news.php?pageID=4932"
}