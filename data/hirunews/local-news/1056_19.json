{
       "Source": "hirunews",
       "Timestamp": "Thursday, 30 June 2022 - 15:16",
       "Headline": "කටාර් චැරිටි (Qatar Charity) පුණ්‍යායතනයට පනවා තිබූ තහනම ඉවත් කිරීමට ශ්‍රී ලංකාව තීරණය කරයි",
       "News Content": "ශ්‍රී ලංකාව තුළ ත්‍රස්තවාදී ක්‍රියාවන්ට ආධාර අනුබල දීමේ චෝදනා යටතේ කටාර් චැරිටි (Qatar Charity) පුණ්‍යායතන එරෙහිව පනවා තිබූ වාරණය ඉවත් කිරීමට ශ්‍රී ලංකාව තීරණය කර ඇති බව බලශක්ති අමාත්‍ය ට්විටර් පණිවිඩයක් මගින් දැනුම් දෙනවා.\nඒ ඊයේ සවස මෙම පුණ්‍යායතන නිලධාරීන් හමුවී සාකච්ඡා කිරීමෙන් අනතුරුවයි.\nමේ දිනවල බලශක්තිය අමාත්‍ය කංචන විජේසේකර කටාර් රාජ්‍යයේ සංචාරයක නිරත වන්නේ මෙරට උද්ගතව ඇති ඉන්ධන අර්බුදයට පිළියම් සොයා ගැනීමේ අරමුණින්.\nඑහි දී ඔහු Qatar Charity පුණ්‍යායතනයේ නිලධාරීන් හමුවුණා.\nඑහිදී 2019 වසරේ දී අරමුදලට පනවා තිබූ තහනම ඉවත් කිරීමට ආරක්ෂක අමාත්‍යාංශය විසින් ගත් තීරණය නීතිපතිවරයා වෙත දන්වා ඇති බවට වන පණිවිඩය ද එම නිලධාරීන් වෙත දන්වා සිටියා.\nශ්‍රී ලංකා බලධාරීන් ‘කටාර් චැරිටි පුණ්‍යායතනය\" ත්‍රස්තවාදී ආයතනයක් ලෙස නම් කර තිබුනේ නීතිඥ හිජාස් හිස්බුල්ලාගේ නඩුවට අදාළවයි.\nඑහිදී මෙම පුණ්‍යායතනයට ත්‍රස්තවාදයට සම්බන්ධ ක්‍රියාකාරකම් සඳහා අරමුදල් සපයන බවට චෝදනා එල්ල වුනා.\nකෙසේ වෙතත් කටාර් පුණ්‍යායතනය ත්‍රස්තවාදී සංවිධානයක් ලෙස නම් කිරීම හිජාස් හිස්බුල්ලා 2019 පාස්කු ප්‍රහාරයට සම්බන්ධ කරමින් ඔහු කොටු කිරීමට දරන උත්සාහයේ කොටසක් ලෙස බවයි හිජාස් හිස්බුල්ලාගේ නීතීඥයන් චෝදනා කළේ.\nකටාර් චැරිටි පුණ්‍යායතනයට ශ්‍රී ලංකාවේ ලියාපදිංචි කාර්යාලයක් ද ඇති අතර එහි කාර්ය මණ්ඩලයක් ද සේවයේ නිරත අතර අපරාධ පරීක්ෂණ දෙපාර්තමේන්තුව විසින් මෙම ආයතනය ත්‍රස්තවාදී සංවිධානයක් ලෙස නම් කළද ඔවුන් කිසිවකු හෝ අත්අඩංගුවට ගෙන ප්‍රශ්න කිරීමට කටයුතු කළේ නැහැ.\nකෙසේ වෙතත් 2019 වසරේ දී කොළඹ කටාර් චැරිටි පුණ්‍යායතන කාර්යාලය විවෘත කිරීමේ උත්සවයට සහභාගී වූ වත්මන් විපක්ෂ නායක සජිත් ප්‍රේමදාසට ත්‍රස්තවාදී සංවිධානයකට සහාය දක්වන බවට බොදු බල සේනා සංවිධානය චෝදනා කළා.",
       "URL": "https://www.hirunews.lk/308634/කටාර්-චැරිටි-qatar-charity-පුණ්‍යායතනයට-පනවා-තිබූ-තහනම-ඉවත්-කිරීමට-ශ්‍රී-ලංකාව-තීරණය-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1056"
}