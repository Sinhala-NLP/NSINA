{
       "Source": "hirunews",
       "Timestamp": "Friday, 10 November 2017 - 10:50",
       "Headline": "බාල වයස්කාර දැරියන් දෙදෙනෙකුට අතවර කළ තරුණයින් පස්දෙනෙකු අත්අඩංගුවට",
       "News Content": "වැලිමඩ ප්‍රදේශයේ බාල වයස්කාර දැරියන් දෙදෙනෙකුට අතවර කළ පුද්ගලයින් 5 දෙනෙකු වැලිමඩ පොලිසිය මගින් අත්අඩංගුවට ගෙන තිබෙනවා.\nමෙලෙස අත්අඩංගුවට ගෙන ඇත්තේ වැලිමඩ අවට ප්‍රදේශවල පදිංචි අවුරුදු 19 සහ 20 වයස්වල පසුවන තරුණයින් සිව්දෙනෙකු හා වයස අවුරුදු 16ක එක් තරුණයෙකු බවයි වාර්තා වන්නේ.\nමෙම දැරියන් 14 සහ 15 වයස්වල පසුවන යෙහෙළියන් වන අතර පසුගිය දිනක උදෑසන එක් දැරියකගේ මව සමඟ වැලිමඩ රෝහලට ප්‍රතිකාරයක් ලබා ගැනීම සඳහා පැමිණ තිබුණා.\nප්‍රතිකාර ලබාගෙන රෝහලෙන් පිටතට පැමිණි විට එම එක් දැරියකගේ පෙම්වතා ලෙස පෙනී සිටි 16 හැවිරිදි තරුණයා ත්‍රීරෝද රථයකින් එම ස්ථානයට පැමිණ ඇති බවයි වාර්තා වන්නේ.\nපසුව දැරියන් දෙදෙනා මව එහි දමා ත්‍රීරෝද රථයේ නැගී පිටව ගොස් තිබුණා.\nපසුදා වනතුරු දැරියන් නිවසට නොපැමිණි හෙයින් එම මව විසින් මේ පිළිබඳව වැලිමඩ පොලිසියට පැමිණිලි කර තිබෙනවා.\nපසු දිනයකදී එම එක් දැරියක් වැලිමඩ නගරයේ ගමන් කරමින් සිටියදී පොලිසියට හසුවී ඇති බවයි වාර්තා වන්නේ.\nඑහිදී සිදුකළ ප්‍රශ්න කිරීම්වලදීයි පසුගිය 6 වනදා අදාළ තරුණයින් අත්අඩංගුවට ගැනීමට හැකිවී ඇත්තේ.\nකෙසේ වෙතත් දැරියන් පවසා ඇත්තේ මෙම තරුණයින් පස්දෙනා විසින් ඔවුන් වැලිමඩ සුපිරි වෙළඳසැල ආසන්නයේ වූ එක් අලෙවිසැලක රඳවා තබා ගනිමින් අතවරයට ලක්කළ බවයි.\nමේ වනවිට පොලිසිය විසින් එම දැරියන් බදුල්ල මහා රෝහලේ වෛද්‍ය පරීක්ෂණයක් සඳහා යොමුකර තිබෙනවා.\nසැකකරුවන් අද (10) දින වැලිමඩ මහේස්ත්‍රාත් අධිකරණය වෙත ඉදිරිපත් කිරීමට නියමිතයි.",
       "URL": "https://www.hirunews.lk/175699/බාල-වයස්කාර-දැරියන්-දෙදෙනෙකුට-අතවර-කළ-තරුණයින්-පස්දෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4226"
}