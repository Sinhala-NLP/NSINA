{
       "Source": "hirunews",
       "Timestamp": "Thursday, 29 June 2023 - 21:33",
       "Headline": "තෙල්දෙණියේ කොල්ල කෑ වාහන ගරාජයකින් හමුවෙයි",
       "News Content": "තෙල්දෙණිය, කෙංගල්ල ප්‍රදේශයේ වාහන අලෙවිසලකට අද(29) අලුයම කඩා වැදුණු පස් දෙනකුගෙන් යුත් කොල්ල කල්ලියක් මුරකරුවන් බැඳ දමා එහි තිබූ රුපියල් කෝටි 12ක් පමණ වටිනා ඩිෆෙන්ඩර් වර්ගයේ ජීප් රථ තුනක් සහ වෑන් රථයක් පැහැර ගෙන ගොස් ඇතැයි තෙල්දෙණිය මූලස්ථාන පොලිසිය පවසනවා.\nඑමෙන්ම කොල්ලකන ලද එම වාහන අතරින් ජිප් රථ දෙකක් වත්තේගම ගරාජයක දී කොටස් කිරීමට සුදානම් කර තිබියදී සොයාගත් බවයි පොලිසිය පවසන්නේ.\nවත්තේගම සිරිමල්වත්ත ප්‍රදේශයේ ගරාජයක එම ජීප් රථ සඟවා තිබූ අතර ඒවා කොටස් කිරීමට සැලසුම් කර තිබූ බව පොලිසිය කළ මූලික විමර්ශනවල දී අනාවරණය වී තිබෙනවා.\nපොලිසිය පවසන්නේ ජීප් රථ දෙක පොලිස් බාරයට ගෙන එහි සිටි දෙදෙනකු සහ ගරාජයේ හිමිකරු ද අත්අඩංගුවට ගත් බවයි.",
       "URL": "https://www.hirunews.lk/339517/තෙල්දෙණියේ-කොල්ල-කෑ-වාහන-ගරාජයකින්-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=226"
}