{
       "Source": "hirunews",
       "Timestamp": "Monday, 18 June 2018 - 6:21",
       "Headline": "කිරිවෙහෙර නාහිමිට වෙඩි තැබූ සිද්ධියේ ප්‍රධාන සැකකරු ඇතුළු තිදෙනෙක් රිමාන්ඩ්",
       "News Content": "කතරගම - කිරිවෙහෙර විහාරාධිපති පූජ්‍ය කොබවක ධම්මින්ද හිමියන්ට වෙඩි තැබීමේ සිද්ධියේ ප්‍රධාන සැකකරු වන මහසෙන් දේවාලයේ හිටපු කපු මහතෙකු වන බෝපේගෙදර අසේල ලක්ෂ්මන් බණ්ඩාර ඇතුලු තුන්දෙනෙකු මේ මස 20 වනදා දක්වා රක්ෂිත බන්ධනාගාර ගත කෙරුණා.\nඒ ඔවුන් ඊයේ (17) තිස්සමහාරාම මහේස්ත්‍රාත්වරයා හමුවට ඉදිරිපත් කිරීමෙන් පසුවයි.\nමෙම සිද්ධිය සම්බන්ධයෙන් ඊයේ අත්අඩංගුවට ගැනුනු අනෙක් දෙදෙනා තවදුරටත් රඳවාගෙන ප්‍රශ්න කරන බවයි කතරගම පොලීසිය සඳහන් කළේ.\nකතරගම - කිරිවෙහෙර විහාරාධිපති පූජ්‍ය කොබවක ධම්මින්ද හිමියන්ට වෙඩි තැබීමේ කොන්ත්‍රාත්තුව, මහසෙන් දේවාලයේ හිටපු කපු මහතෙකු වන බෝපේගෙදර අසේල ලක්ෂ්මන් බණ්ඩාර ලබාදී ඇත්තේ රුපියල් ලක්ෂ 30ක මුදලකට බවට මූලික විමර්ශණවලදී අනාවරණය වුණා.\nඑමෙන්ම වෙඩි තැබීමට යොදා ගත් බවට සැකකරන පතොරොම් තුවක්කුවක් සහ ගල්කටස් වර්ගයේ ගිනි අවියක් ද ඊයේ (17) පොලිසිය සොයා ගත්තා.\nපසුගිය 12 වනදා රාත්‍රියේ කිරිවෙහෙර අසළදී වෙඩි ප්‍රහාරයට ලක්ව තුවාල ලැබූ  විහාරාධිපති පූජ්‍ය කොබවක ධම්මින්ද හිමියන් තවදුරටත් කොළඹ පෞද්ගලික රෝහලක ප්‍රතිකාර ලබනවා.",
       "URL": "https://www.hirunews.lk/193318/කිරිවෙහෙර-නාහිමිට-වෙඩි-තැබූ-සිද්ධියේ-ප්‍රධාන-සැකකරු-ඇතුළු-තිදෙනෙක්-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=3891"
}