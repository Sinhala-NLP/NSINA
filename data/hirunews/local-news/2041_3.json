{
       "Source": "hirunews",
       "Timestamp": "Monday, 05 April 2021 - 7:40",
       "Headline": "සත් පත්තිනි සෙත් ශාන්තියට අලුත් සහල් එක් රැස් කරන ශාන්තියේ යාත්‍රාව අද හයවන දිනටත්",
       "News Content": "සූර්ය සිංහලේ හිරුත් එක්ක තුන් හෙළයේ අවුරුද්දේ උදාවට පෙර සැමට ආශිර්වාද පතා හිරු සංවිධාන කරන සත් පත්තිනි සෙත් ශාන්තිය වෙනුවෙන් අලුත් සහල් එක් රැස් කිරීමේ කටයුත්ත අද 06 වන දිනටත් ක්‍රියාත්මකයි.\nසත්පත්තිනි ශාන්තිකර්මය අවසානයේ දෙවි දේවතාවුන් උදෙසා පූජාකෙරෙන දේව දානය වෙනුවෙන් මුළු රටෙන්ම අලු‍ත් සහල් සම්මාදම් කරගැනීම පසුගියදා 31 වනදා ආරම්භ කෙරුණේ අනුරාධපුර රුවන්වැලි මහා සෑය, කතරගම කිරි වෙහෙර සහ මහියංගණය රජමහා විහාරස්ථාන කේන්ද්‍ර කරගනිමින්.\nසත් පත්තිනි දෙවියන් මුල් කරගනිමින් රටට සහ සියලු පුරවැසියන්ට ආශිර්වාදය ලැබේවා යන ප්‍රාර්ථනයෙන් අප්‍රේල් 14 වනදා මැදියම් රැයේ ඇරඹෙන සෙත් ශාන්තිය අලුයම තුන දක්වා පැවැත්වෙනවා.\nශාන්තියේ යාත්‍රා, අද දින පෙරවරු 8 සිට 11 දක්වා දිගන - ශ්‍රී රාජවාලුකාරාමය, ගලේවෙල දේවරුක්කාරාමය සහ හක්මන ශ්‍රී විජය බිම්බාරාමයේදී අලුත් සහල් සම්මාදම් කටයුතු සිදුකිරීමට නියමිතයි.\nඑමෙන්ම අද මධ්‍යහ්න 12 සිට පස්වරු 2 දක්වා අලුත් සහල් සම්මාදම් කටයුතු සිදුකරන්නේ ගෙලිඔය - ශ්‍රී වේළුවනාරාමය, පල්ලෙකැන්ද - මැල්සිරිපුර පුරාණ ශ්‍රී රජමහා විහාරය සහ කඹුරුපිටිය - බටපත්තල පුරාණ විහාරයේදියි.\nගම්පොල - ශ්‍රී බුවනෙකබා මහ පිරිවෙණ, ගොකරැල්ල - පොල්ගොල්ල ශාත්‍රාවින්ද පිරිවෙන් විහාරස්ථානය සහ අකුරැස්ස - ගොඩපිටිය ශ්‍රී සුදර්ශණාරාම පුරාණ විහාරස්ථානයේදී අද පස්වරු තුනේ සිට පස්වරු පහ දක්වා අලුත් සහල් සම්මාදම් කටයුතු සිදු කිරීමට නියමිතයි.\nඔබේ ගමටත් නගරයටත් පැමිණෙන ශාන්තියේ යාත්‍රාවට පිරිපහදුව සකස් කර ගත් නොඉඳුල් සහල් මිටක් පූජාකර සත් පත්තිනි දේව මෑණියන්ගේ ආශිර්වාද ලබා ගන්නා ලෙස හිරු ටී.වී සහ හිරු එෆ්.එම් ඔබට බැතිබරව ඇරයුම් කරනවා.",
       "URL": "https://www.hirunews.lk/267526/සත්-පත්තිනි-සෙත්-ශාන්තියට-අලුත්-සහල්-එක්-රැස්-කරන-ශාන්තියේ-යාත්‍රාව-අද-හයවන-දිනටත්",
       "Category": "Local News",
       "Parent URL": "https://www.hirunews.lk/local-news.php?pageID=2041"
}