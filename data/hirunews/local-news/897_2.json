{
       "Source": "hirunews",
       "Timestamp": "Thursday, 01 September 2022 - 22:53",
       "Headline": "ජාත්‍යන්තර මූල්‍ය අරමුදලේ දූත පිරිස මාධ්‍යට හමුවේ දී කළ ප්‍රකාශය",
       "News Content": "ශ්‍රී ලංකාවට විස්තීරණ අරමුදල් පහසුකම ලබාදීම සම්බන්ධයෙන් සාකච්ඡා කිරීම සඳහා ඉකුත් 24 වැනිදා දිවයිනට පැමිණි ජාත්‍යන්තර මූල්‍ය අරමුදලේ දූත පිරිස සිය දූත මෙහෙවර නිමා කරමින් මහ බැංකු පරිශ්‍රයේ දී ප්‍රවෘත්ති සාකච්ඡාවක් කැඳවා තිබුණා.\nඑහි දී ශ්‍රී ලංකාව සමඟ ඇතිකර ගත් කාර්ය මණ්ඩල මට්ටමේ එකඟතාව නිල වශයෙන් නිවේදනය කළ ජාත්‍යන්තර මූල්‍ය අරමුදලේ දූත මණ්ඩල ජ්‍යේෂ්ඨ ප්‍රධානී පීටර් බෘෘවර් කියා සිටියේ,\n\"ශ්‍රී ලංකාවට සහය වීම පිණිස ජාත්‍යන්තර මූල්‍ය අරමුදල සහ බලධාරීන් කාර්ය මණ්ඩල මට්ටමේ එකඟතාවකට පැමිණියා. මෙම විස්තීරණ ණය පහසුකම යටතේ මාස 48ක කාලයක් සඳහා ඩොලර් බිලියන 2.9ක පමණ අරමුදල් ලබාදීමට නියමිතයි. මෙය ජාත්‍යන්තර මුල්‍ය අරමුදලේ කළමනාකාරීත්වයේ සහ විධායක මණ්ඩල අනුමැතියට යටත්වයි සිදුවන්නේ.\nශ්‍රී ලංකාවේ ණය තත්ත්වය අස්ථාවර නිසා ජාත්‍යන්තර මූල්‍ය අරමුදලට ණය ස්ථායීතාවක් ඇති කරගැනීම පිළිබඳ සහතිකයක් අවශ්‍යවනවා. ඊට ණය ලබාගත් ශ්‍රී ලංකාව සහ ණය ලබාදුන් පාර්ශ්ව අතර එකඟතාවක් ඇතිවිය යුතුයි. මෙම කාර්ය මණ්ඩල මට්ටමේ එකඟතාවට එළැඹීම සඳහා සාකච්ඡා ගණනාවක් පැවැත්වුණා. මුල්‍ය ස්ථාවරභාවය පිළිබඳ සහතිකයක් ලැබුණු පසු අරමුදල් මුදාහැරීමේ අදියරට යා හැකියි. එය සිදුවන්නේ ජාත්‍යන්තර මූල්‍ය අරමුදලේ විධායක මණ්ඩලයේ සලකා බැලීම් මතයි. ණය හිමියන් මේ මොහොතේ ශ්‍රී ලංකාවට සහයවීමට සූදානම් නැත්නම් එය ශ්‍රී ලංකාවේ තත්ත්වය තවත් උග්‍ර කරයි. එය මුදල් යළි ගෙවීමේ හැකියාව තවදුරටත් පහළ දමනවා. ඒ නිසා මේ මොහොතේ සියලු ණය හිමියන් එක්ව ශ්‍රී ලංකාවට සහය විය යුතුයි මේ අර්බුදයෙන් හැකි ඉක්මනින් ගොඩ ඒමට සහ ඔවුන්ගේ ණය ගෙවීමේ හැකියාව යළි ළඟා කරගැනීමට. එම නිසා මේ මොහොතේ සියලු ණය හිමියන් ශ්‍රී ලංකාව සමඟ සහයෝගයෙන් කටයුතු කිරීම ඉතා වැදගත්වනවා.\"\nමේ අතර ප්‍රවෘත්ති සාකච්ඡාවේ දී අසන ලද ප්‍රශ්න වලට පිළිතුරු දෙමින් ජාත්‍යන්තර මූල්‍ය අරමුදලේ ශ්‍රී ලංකා දූත මණ්ඩල ප්‍රධානී මසහිරෝ නොසාකි පවසා සිටියේ,\nණය මුදල මුදාහැරීම සිදුවන්නේ කෙසේද?\n\"මේ කියන විස්තීරණ ණය අරමුදල් පහසුකම වසර 4ක් සඳහා බල පැවැත්වෙනවා. එහි පළමු කොටස මුදා හැරෙන්නේ ශ්‍රී ලංකාවේ ක්‍රියා පිළිවෙත සලකා ජාත්‍යන්තර මූල්‍ය අරමුදලේ විධායක මණ්ඩල අනුමැතිය ලැබීමත් සමඟයි. සාර්ථක වසරක් නිමා කළ බවට විධායක මණ්ඩලය නිරීක්ෂණය කළ විට ඉන් පසු එය වැඩසටහන ක්‍රියාත්මක කාලය පුරා අරමුදල් මුදා හැරෙනවා. මෙම මුදාහැරීම සිදුවන්නේ තාක්ෂණික ක්‍රමයක් අනුවයි. ඒ නිසා මම ඒ ගැන වැඩිදුර කතා කරන්නෙ නැහැ. ඩොලර් බිලියන 2.9 කියන්නේ ජාත්‍යන්තර මූල්‍ය අරමුදල සපයන අරමුදලේ දායකත්වය. සාමාන්‍යයෙන් ජාත්‍යන්තර මූල්‍ය අරමුදලේ වැඩසටහන් ක්‍රියාත්මක වන්නේ සෙසු බහු පාර්ශ්වීය ණය ලබාදෙන්නන්ගේ සහභාගීත්වයෙන්. අපි එයට කියනවා උත්ප්‍රේරක බලපෑම කියලා. ඒ අනුව අපි එකතු කරන්නේ ඩොලර් බිලියන 2.9ක් වුණත් සම්පූර්ණ වැඩසටහන ක්‍රියාත්මක වීමේදී අරමුදල ඊට වඩා වැඩිවිය හැකියි.\"\nමේ ඩොලර් බිලියන 2.9 ශ්‍රී ලංකාවට ප්‍රමාණවත්ද?\n\"ඊට මගේ පිළිතුර ඔව්. මම නැවතත් ඔබට අවධාරණය කරන්න කැමතියි ජාත්‍යන්තර මූල්‍ය අරමුදලේ උත්ප්‍රේරක බලපෑම පිළිබඳ. අපි ඇතිකරන්නේ බහුපාර්ශ්වීය ණයකරුවන්ට විශ්වසනීයත්වයක්. එය මෙම වැඩසටහන ක්‍රියාත්මක කාලය පුරා අරමුදල් සැපයීමට සහයක් වෙයි.\"\nදැනට පවතින දේශපාලන තත්ත්වය ඔබ දකින්නේ කෙසේද?\n\"ජාත්‍යන්තර මුල්‍ය අරමුදල පැත්තෙන් අපි කටයුතු කරන්නේ ශ්‍රී ලංකාවේ ජනතාව සඳහායි. අපි උදව් කරන්නේ රටට මේ අර්බුදයෙන් ගොඩ ඒමට. ජනතාවට නැවතත් සෞභාග්‍යය අත්විඳින්න. ආර්ථික ප්‍රතිසංස්කරණ ඇති කිරීමට නම් දේශපාලන තත්ත්වය වැදගත්වනවා. ප්‍රතිසංස්කරණ ක්‍රියාත්මක කිරීම සඳහා ජනවරමක් සහිත ආණ්ඩුවක් තිබිය යුතුයි. ඒ වගේම මෙම ප්‍රතිසංස්කරණ පිළිගන්න සමාජයක් තිබිය යුතුයි. ඒ නිසා දේශපාලන තත්ත්වය වැදගත්. ඒ නිසා අපි හිතනවා දැනට තිබෙන දේශපාලන ස්ථාවරභාවය ... අපගේ අවසන් සංචාරය සිදුකළ අවස්ථාවට පසු නැවත ඇතිවී තිබෙන දේශපාලන ස්ථාවරත්වය තවදුරටත් පවතී කියා. ඒ වගේම එය මේ දුෂ්කර ආර්ථික ප්‍රතිසංස්කරණ ක්‍රියාත්මක කිරීමට සහයක් වෙයි කියලා.\"\nයනුවෙන්.",
       "URL": "https://www.hirunews.lk/314326/ජාත්‍යන්තර-මූල්‍ය-අරමුදලේ-දූත-පිරිස-මාධ්‍යට-හමුවේ-දී-කළ-ප්‍රකාශය",
       "Category": "Local News",
       "Parent URL": "https://www.hirunews.lk/local-news.php?pageID=897"
}