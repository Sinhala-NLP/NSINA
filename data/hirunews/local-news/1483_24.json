{
       "Source": "hirunews",
       "Timestamp": "Sunday, 19 December 2021 - 13:15",
       "Headline": "තරුණයෙකුගෙන් සුනිල් හඳුන්නෙත්තිට අභියෝගයක් ! (වීඩියෝ)",
       "News Content": "රට තුළ ඇති අර්බුද හමුවේ අනාගතයේ දී ජනතා විමුක්ති පෙරමුණ නියෝජනය වන රජයක් පැමිණියහොත් , වංචනිකයින්ට නිසි දඬුවම් ලැබෙන්නේ ද යන කාරණය විමසමින් තරුණයෙකු ජනතා විමුක්ති පෙරමුණේ දේශපාලන මණ්ඩල සභික, හිටපු පාර්ලිමේන්තු මන්ත්‍රී සුනිල් හඳුන්නෙත්තිට අභියෝග කරන අයුරු දැක්වෙන වීඩියෝ පටයක් මේ වන විට සමාජ මාධ්‍ය තුළ සංසරණය වෙමින් තිබෙනවා.\nඑහිදී එම තරුණයා විමසනුයේ, මෙතෙක් පැවති ආණ්ඩු විසින් වංචනිකයින් රඳවා ගනිමින්, ඔවුන්ට දඬුවම් ලබාදෙන බවට පැවසුව ද තවමත් එය සිදු නොවූවක් හෙයින්, ජනතා විමුක්ති පෙරමුණ බලයට පත් වුවහොත්, ඔවුන් ද පැවති ආණ්ඩු සේම බොරු බේගල් ඇඳ බාමින්, ජනතාව මුලා නොකරන බවට විශ්වාස නොකිරීමට ඇති හේතුව කුමක්ද යනුවෙනි.\nඊට ප්‍රති උත්තර ලබා දෙන හිටපු පාර්ලිමේන්තු මන්ත්‍රී සුනිල් හඳුන්නෙත්ති පවසනුයේ, වරෙක එම දිස්ත්‍රික්කයෙහිම දේශපාලන කටයුතු සිදු කළ මුල්ගම්පොළ මන්ත්‍රීවරයා විසින් සිදු කරන ලද නොමනා ක්‍රියාවක් හේතුවෙන් ඔහු යළි විදෙස්ගත වී සිට මෙරටට පැමිණෙන විට දී ම මන්ත්‍රී ධුරය අහෝසි කොට, ඒ සඳහා වෙනත් මන්ත්‍රීවරයෙකු ලෙස මාවනැල්ල දිස්ත්‍රික්කයේ ලලිත් දිසානායක අදාළ ධුරය සඳහා පත් කළ බවයි.\nපසුව හිටපු පාර්ලිමේන්තු මන්ත්‍රී සුනිල් හඳුන්නෙත්ති සහ අදාළ ප්‍රශ්නය අභියෝගාත්මක ලෙසින් ඉදිරිපත් කළ තරුණයා සංවාදය අවසන් කර පිටව ගියේ, සුහද අයුරින් වීම ද විශේෂත්වයක්.",
       "URL": "https://www.hirunews.lk/291501/තරුණයෙකුගෙන්-සුනිල්-හඳුන්නෙත්තිට-අභියෝගයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1483"
}