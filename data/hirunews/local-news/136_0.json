{
       "Source": "hirunews",
       "Timestamp": "Monday, 31 July 2023 - 16:12",
       "Headline": "පොලිස් නිලධාරීන්ට හා සිවිල් පුද්ගලයන්ට ත්‍යාග හා ප්‍රශංසා පිරිනැමීමක්",
       "News Content": "පොලිස් නිලධාරීන් හා සිවිල් පුද්ගලයන් විසින් සිදු කරන ලද යහපත් ක්‍රියාවන් අගයමින් ඔවුනට ත්‍යාග හා ප්‍රශංසා පිරිනැමීම අද (31) දින මහජන ආරක්ෂක අමාත්‍ය ටිරාන් අලස්ගේ ප්‍රධානත්වයෙන් මහජන ආරක්ෂක අමාත්‍යාංශයේදී පැවැත්වුණා.\nමෙහිදී අදහස් දක්වමින් මහජන ආරක්ෂක අමාත්‍ය ටිරාන් අලස්, අල්ලස් නොගෙන රාජකාරිය අකුරටම ඉටු කරන මෙවැනි පොලිස් නිලධාරීන් ශ්‍රී ලංකා පොලිසියට ආදර්ශයක් බව ප්‍රකාශ කළා.\nමෙම අවස්ථාවේදී මහජන ආරක්ෂක අමාත්‍ය ටිරාන් අලස් සිවිල් පුරවැසියන් දෙදෙනාට ත්‍යාග මුදල් සහා ප්‍රශංසා පිරිනැමුවා.\nතවද, අපරාධ මැඩලීමට මහජනතාවගේ සහායෝගය ශ්‍රී ලංකා පොලිස් දෙපාර්තුමේන්තුව අඛණ්ඩව බලාපොරොත්තු වන බව ද පැවසුවා.\nමහමග යතුරුපැදිවලින් පැමිණ වෙඩි තැබීම් සිද්ධීන් පිළිබඳව මාධ්‍යවේදියකු නැඟූ ප්‍රශ්නයකට පිළිතුරු වශයෙන් ටිරාන් අලස්, පසුගිය කාලයේ විශේෂයෙන් දකුණු පළාතේ දිනපතා මෙවැනි සිද්ධීන් වාර්තා වූ බවත් ගනු ලැබූ යම් ක්‍රියාමාර්ග නිසා අපරාධවල අඩුවක් වී ඇති බවත් මෙවැනි අපරාධ මැඩපැවැත්වීමට තවදුරටත් ක්‍රියාමාර්ග ගෙන ඇති බවත් වැඩි විස්තර මාධ්‍ය හමුවේ ප්‍රකාශ කළ නොහැකි බව ද ප්‍රකාශ කළා.\nඇගයීමට ලක් වූ පොලිස් නිලධාරීන් දෙදෙනා සහ සිවිල් පුද්ගලයින් දෙදෙනා පිළිබඳ තොරතුරු පහත දැක්වෙනවා.\n2023.07.17 වන දින දොරටියාව පොලිස් ස්ථානයේ නිලධාරීන් දෙදෙනෙකු විසින් දඹුල්ල දෙස සිට කුරුණෑගල දෙසට සත්ත්ව හිංසාව ඇති වන ආකාරයට ලොරි රථයකින් ගවයින් 10 දෙනෙකු ප්‍රවාහනය කරන ලද සැකකරුවන් අත්අඩංගුවට ගැනීමට යාමේදී ඔවුන් විසින් නිලධාරීන් වෙත ලබා දීමට උත්සාහ කල රු.100,000/= ක අල්ලස් මුදලක් ප්‍රතික්ෂේප කර නිසි පරිදි රාජකාරී ඉටු කිරීම වෙනුවෙන්,\nපො.සැ.39301 ඩී.එම්.එස්.කේ. දිසානායකට සහ පො.සැ.72248 එල්.ඒ.අයි.ජී.එච්. ලියනආරච්චි ට.\n2023.07.23 වන දින දිවුලපිටිය පොලිස් වසමේ කාන්තාවකගේ ගෙල බැඳි රන් මාලයක් කොල්ලකා යතුරුපැදියකින් පලා යමින් සිටි සැකකරුවකු, මෝටර් රථයකින් පැමිණි සිවිල් පුද්ගලයින් දෙදෙනෙකු විසින් යතුරුපැදියේ මග හරස් කර සැකකරු අල්ලා පොලිස් නිලධාරීන් වෙත භාර දීමට කටයුතු කිරීම වෙනුවෙන්,\nඑච්.ඒ.දිලීප් සමන්කුමාරට සහ ආර්.ඒ.සීලරට.",
       "URL": "https://www.hirunews.lk/343177/පොලිස්-නිලධාරීන්ට-හා-සිවිල්-පුද්ගලයන්ට-ත්‍යාග-හා-ප්‍රශංසා-පිරිනැමීමක්",
       "Category": "Local News",
       "Parent URL": "https://www.hirunews.lk/local-news.php?pageID=136"
}