{
       "Source": "hirunews",
       "Timestamp": "Friday, 20 September 2019 - 16:41",
       "Headline": "දුම්රිය රැසක් තවදුරටත් ප්‍රමාදයි - අඛණ්ඩ වර්ජනයක් ගැනත් අනතුරු ඇඟවීම්",
       "News Content": "වැටුප් විෂමතා ගැටලුවලට විසඳුම් ලබාදීම ඇතුළු ඉල්ලීම් කිහිපයක් මුල් කර ගනිමින් දුම්රිය සේවකයින් ආරම්භ කර ඇති අකුරට වැඩ කිරීමේ වෘත්තීය ක්‍රියාමාර්ගය හේතුවෙන් අද පස්වරුවේ කාර්යාල දුම්රිය රැසක් ප්‍රමාද වුණා.\nදුම්රිය දෙපාර්තමේන්තුව සඳහන් කළේ මෙම වෘත්තීය ක්‍රියාමාර්ගයට දුම්රිය රියදුරන්, පාලකවරුන්, නියාමකවරුන්, ස්ථානාධිපතිවරුන් නියෝජනය කරන වෘත්තීය සමිති ඇතුළු තවත් වෘත්තීය සමිති කිහිපයක් එක්ව සිටින බවයි.\nඑසේම, අද උදෑසන දුම්රිය වර්ණ සංඥා පද්ධතිය බිඳ වැටීම හේතුවෙන් කොළඹ - කොටුව, මරදාන, මුහුදුබඩ මාර්ගය ආශ්‍රිතව දුම්රිය ධාවනයට ද බාධා එල්ල වුණා.\nපිට පළාත්වල සිට කොළඹ කොටුවට ධාවනය වූ දුම්රිය රැසක් මේ හේතුවෙන් මරදාන දුම්රිය ස්ථානයට පැමිණීමට නොහැකිව එක පෙළට නවත්වා තිබූ අතර, ඉන් කාර්යාල සේවකයින් රැසක් වනවාසල, කැළණිය, දෙමටගොඩ යන දුම්රිය ස්ථානවල සිටම මරදාන හා කොටුව දුම්රිය ස්ථාන වෙත පාගමනින් ගමන් කරන ආකාරය දක්නට ලැබුණා.\nඅප කළ විමසීමකදී දුම්රිය පාලක මැදිරිය සඳහන් කළේ උදෑසන කාලයේ පමණක් කාර්යාල දුම්රිය 50 ක් පමණ ප්‍රමාද වී ධාවනය වූ බවයි.\nකෙසේ වෙතත්, තවමත් ප්‍රමාද වී දුම්රිය ධාවනය සිදුවන අතර මේ හේතුවෙන් කොළඹ කොටුව දුම්රිය ස්ථානයේ අද පස්වරුවේ උණුසුම් තත්ත්වයක් ද ඇති වුණා.\nඒ ප්‍රවේශ පත්‍රවල සහ වාර ප්‍රවේශපත්‍රවල මුදල් යළි ලබා දෙන ලෙස ඉල්ලමින් දුම්රිය මගීන් කලහකාරි ලෙස හැසිරීම හේතුවෙන්.\nඑම අවස්ථාව වනවිටත් කොටුව දුම්රිය ස්ථානයේ ප්‍රවේශපත්‍ර නිකුත් කිරීමේ කවුළු රැසක් වසා තිබුණු බවයි අප වාර්තාකරු පැවසුවේ.\nඇතිවී ඇති තත්ත්වය හමුවේ ඇතැම් දුම්රිය රියදුරන් දුම්රිය ධාවනය කිරීම සඳහා තමන්ට පොලිස් ආරක්ෂාව අවශ්‍ය බව දුම්රිය ආරක්ෂක අංශය වෙත දැනුම්දී තිබෙනවා.\nමේ හේතුවෙන් කොටුව දුම්රියපොල ඇතුළු දුම්රිය ස්ථාන කිහිපයකට සහ කාර්යාල දුම්රියන් කිහිපයකට පොලිස් ආරක්ෂාව ලබාදීමට පියවර ගත් බව දුම්රිය ආරක්ෂක අධිකාරි අනුර ප්‍රේමරත්න සඳහන් කළා.\nදුම්රිය සේවාව අත්‍යාවශ්‍ය සේවාවක් බවට පත් කරමින් මේ වනවිට අති විශේෂ ගැසට් පත්‍රයක් නිකුත් කර ඇති අතර එය මසකින් දීර්ඝ කිරීම ද පසුගියදා සිදුකෙරුණා.\nඑවන් පසුබිමකයි දුම්රිය සේවකයින් මෙම අකුරට වැඩ කිරීමේ වෘත්තීය ක්‍රියාමාර්ගයේ නිරත වන්නේ.",
       "URL": "https://www.hirunews.lk/224660/දුම්රිය-රැසක්-තවදුරටත්-ප්‍රමාදයි-අඛණ්ඩ-වර්ජනයක්-ගැනත්-අනතුරු-ඇඟවීම්",
       "Category": "Local News",
       "Parent URL": "https://www.hirunews.lk/local-news.php?pageID=3137"
}