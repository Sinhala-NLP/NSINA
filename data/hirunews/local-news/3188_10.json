{
       "Source": "hirunews",
       "Timestamp": "Tuesday, 20 August 2019 - 22:41",
       "Headline": "ජනපති ඝාතන කුමන්ත්‍රණය ගැන, රැදවියන් 5කගෙන් ප්‍රකාශ ගැනීමට අවසර",
       "News Content": "ජනාධිපතිවරයා ඝාතන කුමන්ත්‍රණයක් සම්බන්ධයෙන් වැලිකඩ සහ අගුණුකොළපැලැස්ස බන්ධනාගාරවල රදවා සිටින මරණ දඬුවම නියම වූ රැදවියන් 5 දෙනෙකුගෙන් ප්‍රකාශ ලබා ගැනීමට අපරාධ පරීක්ෂණ දෙපාර්තමේන්තුවට අවසර ලබාදෙන්නැයි එම බන්ධනාගාරවල අධිකාරීවරුන්ට කොළඹ ප්‍රධාන මහේස්ත්‍රාත් ලංකා ජයරත්න ඊයේ නියෝග කළා.\nඒ, ඝාතන කුමන්ත්‍රණයක් සම්බන්ධයෙන් සිදුකළ පරීක්ෂණයකදී හෙළි වූ බුද්ධි තොරතුරුවලට අනුවයි.\nමරණ දඬුවම මෙම රැදවියන් ජනාධිපතිවරයා විසින් මත්ද්‍රව්‍ය ජාවාරම්කරුවන්ට මරණ දඬුවම ක්‍රියාත්මක කිරීමට එරෙහිව මෙම ඝාතන කුමන්ත්‍රණය දියත් කිරීමට සැලසුම් කර ඇතැයි අපරාධ පරීක්ෂණ දෙපාර්තමේන්තුව අධිකරණයට දැනුම් දී තිබෙනවා.\nරැදවියන්ගේ දුරකථන විශ්ලේෂණ වාර්තාවන් ද අධ්‍යයනය කර ඇති බවයි මෙහිදී අපරාධ පරීක්ෂණ දෙපාර්තමේන්තුව අධිකරණය හමුවේ ප්‍රකාශ කළේ.\nප්‍රකාශ ලබා ගැනීමට නියමිත රැදවියන්ගෙන් සිව් දෙනෙකු වැලිකඩ බන්ධනාගාරයේ රදවා සිටින අතර එක් අයෙකු රදවා සිටින්නේ අගුණුකොළපැලැස්ස බන්ධනාගාරයේයි.",
       "URL": "https://www.hirunews.lk/222635/ජනපති-ඝාතන-කුමන්ත්‍රණය-ගැන-රැදවියන්-5කගෙන්-ප්‍රකාශ-ගැනීමට-අවසර",
       "Category": "Local News",
       "Parent URL": "https://www.hirunews.lk/local-news.php?pageID=3188"
}