{
       "Source": "hirunews",
       "Timestamp": "Monday, 10 July 2023 - 7:21",
       "Headline": "ලක්ෂ 30ක් වටිනා සොරාගත් භාණ්ඩ සමඟ වෙල්බුට්ටා සහ කුරණ මධුවා අත්අඩංගුවට",
       "News Content": "සීදුව පොලිස් වසමේ ගෙවල් බිඳුම් 12ක් සිදුකළ කටුනායක වෙල්බුට්ටා සහ කුරණ මධුවා ඔවුන් විසින් සොරකම් කරන ලද ලක්ෂ 30කට අධික වටිනාකමකින් යුත් භාණ්ඩ සමඟ මීගමුව කොට්ඨාස අපරාධ විමර්ශන ඒකකය අත්අඩංගුවට ගෙන තිබෙනවා.\nඅවුරුදු 35 වයසැති මහේෂ් නිරංජන පෙරේරා හෙවත් වෙල්බුට්ටා සහ අවුරුදු 24 වයසැති විතානගේ මධුසංඛ හෙවත් මධුවා කුරණ ප්‍රදේශයේදී මෙලෙස අත්අඩංගුවට ගෙන ඇති බවයි පොලිසිය සඳහන් කළේ.\nමොවුන්ගෙන් කරන ලද ප්‍රශ්න කිරීම්වල දී අනාවරණ වී ඇත්තේ රාත්‍රී කාලයේ නිවෙස් තුළට සහ ව්‍යාපාරික ස්ථානවලට ඇතුලුවී මෙම සොරකම් සිදුකර ඇති බවටයි.\nඑමෙන්ම මාර්ග අසළ විවේක ගන්නා ත්‍රිරෝද රථ රියදුරන්ගේ ජංගම දුරකථන සොරකම් කිරීම ද සැකකරුවන් විසින් සිදුකර ඇති බවටද අනාවරණ වී තිබෙනවා.\nඑසේ සොරකම් කරන ලද දුරකථන දෙකක්, වෙළඳසැල් බිඳ සොරකම් කළ රුපියල් ලක්ෂ 15ක් පමණ වටිනා විදුලි උපකරණ සහ නිවෙස්වලින් සොරකම් කළ ශීතකරණ, ලැප්ටොප්, ගෑස් සිලින්ඩර, රූපවාහිනී යන්ත්‍ර ආදී භාණ්ඩ තොගයක් මේ වනවිට පොලිසිය සොයාගෙන ඇති බවයි වාර්තාවන්නේ.\nමොවුන් දෙදෙනා අධික ලෙස මත්ද්‍රව්‍යවලට ඇබ්බැහිවී සිටින පුද්ගලයින් බවත්, දිනකට ඒ සඳහා රුපියල් විසි දෙදහසක් පමණ වැය කරන බවත්, ප්‍රශ්න කිරීම් හමුවේ අනාවරණ වී තිබෙනවා.",
       "URL": "https://www.hirunews.lk/340660/ලක්ෂ-30ක්-වටිනා-සොරාගත්-භාණ්ඩ-සමඟ-වෙල්බුට්ටා-සහ-කුරණ-මධුවා-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=198"
}