{
       "Source": "hirunews",
       "Timestamp": "Monday, 16 May 2022 - 16:49",
       "Headline": "දේශබන්දු හා සනත් නිශාන්ත පිළිබඳ නීතිපතිගෙන් නියෝගයක්",
       "News Content": "පසුගිය 9 වනදා ගාලුමුවදොර ඇති වු කලහකාරි සහ නොසන්සුන්කාරි සිද්ධීන් සම්බන්ධයෙන් හිටපු අමාත්‍යවරුන් වන ජොන්ස්ටන් ප්‍රනාන්දු, සනත් නිශාන්ත, පවිත්‍රා වන්නිආරච්චි සහ බස්නාහිර පළාත් ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් ඇතුළු 25 දෙනෙකුගෙන් ප්‍රකාශ සටහන් කර ගැනීමට උපදෙස් ලබාදී තිබෙනවා.\nනීතිපති දෙපාර්තමේන්තුව විසින් අපරාධ පරීක්ෂණ දෙපාර්තමේන්තුවට ඊට අදාළව උපදෙස් ලබාදී ඇති බව සඳහන්.\nමේ අතර, ගාලුමුවදොර සහ කොල්ලුපිටියේ සිදුවූ ගැටුම සම්බන්ධයෙන් වන විමර්ශන සිදුකිරීමට ශ්‍රී ලංකා මානව හිමිකම් කොමිෂන් සභාව විසින් විශේෂ නියෝජිතයෙකු පත් කර තිබෙනවා.\nඅත්දැකිම් සහිත ජනාධිපති නීතිඥවරයෙකු මේ සඳහා පත් කර ඇති අතර, ඔහු හෙට වැඩභාර ගැනීමට නියමිත බවයි ශ්‍රී ලංකා මානව හිමිකම් කොමිෂන් සභාවේ සභාපති විශ්‍රාමික විනිසුරු රෝහිණී මාරසිංහ සඳහන් කළේ.\nමේ මස 9 වනදා සහ 10 වනදා ගාලුමුවදොර සහ කොල්ලුපිටියේ සිදුවූ ගැටුමට අදාළව ශ්‍රී ලංකාව මානව හිමිකම් කොමිසම ඉහළ පෙලේ ආරක්ෂක අංශ නිලධාරින් කැඳවා පසුගියදා ප්‍රශ්න කරනු ලැබුවා.\nඑහිදී ඔවුන් විවිධ නම් අනාවරණ කර ඇති අතර, එහි නිරවද්‍යභාවය සොයා බලා වැඩිදුර විමර්ශන සිදුකිරීම සඳහා ජනාධිපති නීතිඥවරයෙකු වන මෙම විශේෂ නියෝජිතයා පත් කළ බවයි ශ්‍රී ලංකා මානව හිමිකම් කොමිෂන් සභාවේ සභාපතිනි විශ්‍රාමික විනිසුරු රෝහිණී මාරසිංහ සඳහන් කළේ.\nඒ අනුව, ගාලුමුවදොරට සහ කොල්ලුපිටියට නිසි ආකාරයෙන් ආරක්ෂාව සපයා තිබුණේ ද සහ ගැටුම අවස්ථාවේ මූලික අයිතිවාසිකම් ආරක්ෂා වී ඇත්ද යන කරුණු මත පදනම්ව මෙම විමර්ශන සිදුකිරීමට නියමිතයි.\nමේ අතර, දිවයින පුරා ඇති වූ නොසන්සුන්කාරි තත්ත්වය හමුවේ ප්‍රචන්ඩ ක්‍රියා වාර්තා වූ පොලිස් බල ප්‍රදේශවල පොලිස් ස්ථානාධිපතිවරුන් විසින් රාජකාරි පැහැර හැරීමක් හෝ යම් නොසලකා හැරීමක් සිදුකර ඇත්ද යන්න සම්බන්ධයෙන් අදාළ ප්‍රදේශ භාර ජ්‍යෙෂ්ඨ නියෝජ්‍ය පොලිස්පතිවරුන්ගේ මූලිකත්වයෙන් විමර්ශනයක් ආරම්භ කර තිබෙනවා.\nපොලිස්පතිවරයාගේ උපදෙස් මත එම විමර්ශනය ක්‍රියාත්මක බවයි මහජන ආරක්ෂක අමාත්‍යාංශයේ ලේකම් විශ්‍රාමික මේජර් ජනරාල් ජගත් අල්විස් සඳහන් කළේ.\nමෙම දිවයින පුරා සිදුවූ කළහකාරී සහ ප්‍රචන්ඩ ක්‍රියා සම්බන්ධයෙන් අත්අඩංගුවට ගත් පුද්ගලයින්ගේ සංඛ්‍යාව 398ක් දක්වා ඉහළ ගොස් තිබෙනවා.\nපොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව ප්‍රකාශ කළේ මේ වනවිට වාර්තාවූ සිද්ධීන් සංඛ්‍යාව 756ක් බවයි.",
       "URL": "https://www.hirunews.lk/304512/දේශබන්දු-හා-සනත්-නිශාන්ත-පිළිබඳ-නීතිපතිගෙන්-නියෝගයක්",
       "Category": "Local News",
       "Parent URL": "https://www.hirunews.lk/local-news.php?pageID=1164"
}