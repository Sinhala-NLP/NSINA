{
       "Source": "hirunews",
       "Timestamp": "Saturday, 18 June 2022 - 13:02",
       "Headline": "චුට්ටක් පැදලා අහක දාපු කෝටි ගාණක රජයේ වාහන (වීඩියෝ)",
       "News Content": "මෙරටට වාහන ආනයනය සම්බන්ධයෙන් ඇතැම් අවස්ථාවල උණුසුම් මාතෘකා කරළියට එන්නේ බොහෝ විට රාජ්‍ය අංශය සඳහා ගෙන්වන වාහන හේතුවෙන්.\nඑහෙත්, සුලු අලුත්වැඩියාවකින් පවා නැවත භාවිතයට ගත හැකි රජයේ වාහන විශාල ප්‍රමාණයක් වාහන අංගනයක වල් වැදෙමින් පවතින පුවතක් අපට ත්‍රිකුණාමලයෙන් වාර්තාවනවා අද (18) රතු මිනිත්තුවෙන් අවධානය මේ විනාශය පිළිබඳවයි.\nමෙම වාහන අංගනය පිහිටා ඇත්තේ ත්‍රිකුණාමලය - මහනුවර ප්‍රධාන මාර්ගයේ මට්ටිකෙළිය ප්‍රදේශයේ, එම මාර්ගයට ආසන්නයේයි.\nත්‍රිකුණාමලය මාර්ග සංවර්ධන දෙපාර්තමේන්තුවට අයත් රුපියල් කෝටි ගණනක වටිනාකමකින් යුත් මෙම වාහන සුළු අලුත්වැඩියාවකින් යළි භාවිතයට ගත හැකි බවට ප්‍රදේශවාසීන් පවසනවා.\nඑහෙත් කිසිදු ඵල ප්‍රයෝජනයක් නොගෙන මෝටර් රථ හා තවත් වාහන රැසක් මෙම ස්ථානයේ ගාල් කර ඇත්තේ බොහෝ කලක සිටයි.\nරටේ ආර්ථිකය විනාශ මුඛයට ඇද දමමින් මහජන මුදල් නිකරුනේ කාබාසිනියා කෙරෙන මෙවැනි සිදුවීම් බලධාරීන්ගේ නෙත නොගැටීම විමතියට කරුණක්.\nමට්ටිකෙළිය ප්‍රදේශයේ පිහිටි මෙම වාහන අංගනයට නුදුරින් ත්‍රිකුණාමලය දිස්ත්‍රික්කයේ සහ නැගෙනහිර පළාතේ ප්‍රධාන රාජ්‍ය ආයතන රැසක්ද පිහිටා තිබෙනවා.\nරට මුහුණ දෙන අර්බුදකාරී වාතාවරණය හමුවේ ක්‍රමවත් හා ඵළදායි වැඩකටයුතු සඳහා මෙවැනි සම්පත් කළමනාකරණය කරගැනීම බලධාරීන්ගේ මෙන්ම නිලධාරීන්ගේ ද වගකීමක් බව රතු මිනිත්තුව සිහිපත් කරන්නේ නිදා සිටින ඇස් ඇරවීමටයි.",
       "URL": "https://www.hirunews.lk/307469/චුට්ටක්-පැදලා-අහක-දාපු-කෝටි-ගාණක-රජයේ-වාහන-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1086"
}