{
       "Source": "hirunews",
       "Timestamp": "Tuesday, 15 March 2022 - 10:43",
       "Headline": "පුරවැසියා පෝලිම්වල භාගෙට මැරෙද්දී හොර පාරෙන් එළියට යැවෙන තෙල් (වීඩියෝ)",
       "News Content": "ඩීසල් හිඟය හේතුවෙන් මේ වන විට ශ්‍රී ලංකාවේ ක්ෂේත්‍ර ගණනාවක ම කටයුතු ඉතා බරපතළ අර්බුදයකට මුහුණ පා තිබෙනවා.\nඩීසල් ගෙන්වීම සඳහා අවශ්‍ය ඩොලර් හිඟය හේතුවෙනු යි මූලික වශයෙන් මෙම ගැටලුවට ඇති වී ඇත්තේ.\nඩීසල් හිඟතාව නිසා විදුලි බලාගාරවල සාම්ප්‍රධායික ක්‍රියාවලිය ඇණ හිට ඇති අතර, දෛනික විදුලි කප්පාදුවකට ද පුරවැසියන් මුහුණ දී ඇත්තේ, අතිශය අපහසුතා මැද යි.\nබලාගාර ක්‍රියාත්මක කිරීම හා වාහන ධාවනය යන කාර්‍යයන් දෙක ම සුපුරුදු පරිදි සිදු කරගෙන යාමට නො හැක්කේ, මේ හේතුවෙනු යි.\nබලාගාර පමණක් ක්‍රියාත්මක කළහොත් වාහන මහ මඟ නවතිනු ඇති.\nවාහන පමණක් ධාවන කළහොත් රට අඳුරේ ම පවතිනු ඇති.\nඑබැවින් දැන් පුරවැසියන්ට සිදු වී ඇත්තේ, පොඩ්ඩක් අඳුරේ හිඳ පොඩ්ඩක් වාහන පැදීමේ හාස්‍යෝත්පාදක දින චරියාව ගත කිරීමට යි.\nයම් හෙයකින් විදේශ මුදල් සංචිත පිළිබඳ ගැටලුව මීටත් වඩා ඔඩුදුවා ගිය හොත් මේ ලැබී ඇති ඇබින්ද පවා අහිමි වී යනු ඇති.\nඑක්කෝ අඳුරේ ම හිඳිය යුතු ය නැති නම් පොසිල ඉන්ධන භාවිතයෙන් ධාවනය වන වාහන භාවිත කිරීමේ ශිෂ්ටාචාරගත පුරුද්ද අත් හැර නැවතත් ගල් යුගයට පිවිසෙන්නට බර කරත්ත දෙස බලා සිටින්නට මෙරට ජනී ජනයාට සිදු වනු ඇති.\nමේ සියලු අලකලංචි එක පිට එක මෙරට අසරණ ජනතාව මත පැටවෙද්දී ඔවුන් ඩීසල් පෝලිමේ ගෑස් පෝලිමේ කිරිපිටි සීනි පරිප්පු ආදී එකී නො කී පෝලිම්වල ළතැවෙද්දී එම පෝලිම්වලට පිටින් ඇති හැකි අය සිය අවශ්‍යතා සපුරා ගන්න අයුරු අප දැක ඇත්තේ, වරක් දෙවරක් නො වේ.\nඇතැම් අවස්ථාවල දී මෙම නොමන ක්‍රියාවන් දෙස උකටලී ව බලා සිටින හුදී ජනයා අතරේ, එයට එරෙහි ව නැඟී සිටිනා පුද්ගලයින් ද නැතිවා ම නො වේ.\nමේ දිනවල සමාජ මාධ්‍යය ඔස්සේ දැඩි ලෙස සංසරණය වන මෙම වීඩියෝවේ දැක්වෙන්නේ, ඇති හැකි යමෙකු හො‍ර පාරෙන් ඩීසල් නො මැති බව ප්‍රදර්ශනය කර වසා දමා ඇති ඉන්ධනහලකින් මහ දවල් දැවැන්ත බැරල් ගණනාවකට ඉන්ධන ලබා ගන්නා සිදුවීමකට දක්වන විරෝධය යි.\nමෙම සිදුවීම වූ ස්ථානය පිළිබඳ පැහැදිලි හෝඩුවාවක් නො මැති වුව ද මහ දවල් සිදු කෙරෙන මහජනතාවගේ අයිතීන් කොල්ල කන මෙම සිදුවීමට එරෙහි වන මෙම පුද්ගලයාට අපගේ ගෞරවය හිමි විය යුතු නො වේ ද?",
       "URL": "https://www.hirunews.lk/299521/පුරවැසියා-පෝලිම්වල-භාගෙට-මැරෙද්දී-හොර-පාරෙන්-එළියට-යැවෙන-තෙල්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1293"
}