{
       "Source": "hirunews",
       "Timestamp": "Monday, 17 July 2023 - 20:41",
       "Headline": "එන්නත් කිරීමෙන් පසු මියගිය පඩුවස්නුවර බිළිදියගේ මරණය ගැන විවෘත තීන්දුවක් (වීඩියෝ)",
       "News Content": "එන්නත ලබාදී දිනකට පසු හදිසියේ ඇතිවූ රෝගී තත්ත්වක් හේතුවෙන් මියගිය පඩුවස්නුවර බිළිදියගේ පශ්චාත් මරණ පරීක්ෂණයේදී මරණය පිළිබඳ විවෘත තීන්දුවක් ලබාදී තිබෙනවා.\nඒ අනුව වැඩිදුර පරීක්ෂණ සඳහා බිළිදියගේ ශරීර කොටස් මහනුවර ජාතික රෝහල වෙත යොමුකළ බවයි කුරුණෑගල ශික්ෂණ රෝහලේ අධ්‍යක්ෂ වෛද්‍ය චන්දන කැඳන්ගමුව සඳහන් කළේ.\nජාතික ප්‍රතිශක්තිකරණ වැඩසටහන යටතේ උපත ලබා මාස හතරකින් පසු ලබාදෙන එන්නත පෙරේදා දිනයේ මෙම බිළිදියට ලබාදී තිබුණේ පඩුවස්නුවර බටහිර සෞඛ්‍ය වෛද්‍ය නිලධාරි කාර්යාලය මගින්.\nඑන්නත්කරණයෙන් පසු ඇතිවන සාමාන්‍ය උණ මෙම බිළිදිය වෙතින්ද පෙන්නුම් කර ඇති අතර පසුව අවශ්‍ය ප්‍රතිකාර ලබාදී තිබුණද ඊයේ උදෑසන වන විට රෝග තත්ත්වය උත්සන්න වී තිබුණා.\nඒ අනුව වහාම ඇයව කුලියාපිටිය ශික්ෂණ රෝහලට ඇතුළත් කිරීමට දෙමාපියන් කටයුතු කළද ඒ වන විටත් බිළිදිය මියගොස් සිටි බවයි රෝහල් ආරංචි මාර්ග සඳහන් කළේ.\nපසුව පශ්චාත් මරණ පරීක්ෂණය සඳහා බිළිදියගේ සිරුර කුරුණෑගල ශික්ෂණ රෝහල වෙත රැගෙන ගිය අතර එහි අධිකරණ වෛද්‍ය නිලධාරි අජිත් ජයසේන විසින් අද එම පශ්චාත් මරණ පරීක්ෂණය සිදුකර තිබුණා.\nපශ්චාත් මරණ පරීක්ෂණයෙන් අනතුරුව බිළිදියගේ දේහය දෙමාපියන් වෙත භාරදුන් අතර ආගමික වතාවත්වලින් පසු දේහය පිළිබඳ අවසන් කටයුතු අද දිනයේම සිදුකළ බවයි ප්‍රදේශයේ හිරු වාර්තාකරු සඳහන් කළේ.\nමෙලෙස මියගොස් තිබුණේ පඩුවස්නුවර ඉහළ ගොමුගොමුව ප්‍රදේශයේ පදිංචි මාස 04 ක් වයසැති බිළිදියක්.",
       "URL": "https://www.hirunews.lk/341544/එන්නත්-කිරීමෙන්-පසු-මියගිය-පඩුවස්නුවර-බිළිදියගේ-මරණය-ගැන-විවෘත-තීන්දුවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=176"
}