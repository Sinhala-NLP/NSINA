{
       "Source": "hirunews",
       "Timestamp": "Thursday, 09 November 2017 - 19:22",
       "Headline": "අද පොම්ප කළ පෙට්‍රල් බෙදා හැරීම ඇරඹේ - ඉන්දීය නැවත් පිටත් වෙයි",
       "News Content": "එක්සත් අරාබි එමීර් රාජ්‍යයට අයත් නෙවස්කා ලේඩි නෞකාවෙන් මෙරටට රැගෙන ආ පෙට්‍රල් තොගය මේ වනවිට දිවයින පුරා බෙදා හැරීමේ කටයුතු ආරම්භ කර තිබෙනවා.\nලංකා ඛනිජතෙල් තොග ගබඩා පර්යන්ත සමාගමේ කළමනාකාර අධ්‍යක්‍ෂ සංජීව විජේරත්න හිරු ප්‍රවෘත්ති අංශයට සදහන් කළේ පැයට ඉන්ධන මෙටි‍්‍රක් ටොන්  700 ක ධාරිතාවයකින් මුතුරාජවෙල බෝයාවෙන් ඉන්ධන පොම්ප කිරීමේ කටයුතු සිදුකෙරෙන බවයි.\nමීට අමතරව, ජනාධිපති මෛත්‍රීපාල සිරිසේන සහ ඉන්දීය අග්‍රාමාත්‍ය නරේන්ද්‍ර මෝදි අතර පැවති සාකච්ඡාවක ප්‍රතිඵලයක් ලෙස අයි.ඕ.සී සමාගමෙන් ශ්‍රී ලංකාවට පෙට්‍රල් තොගයක් ලබාදීමට තීරණය කර තිබෙනවා.\nඑමෙන්ම, කොළඹ ඉන්දීය මහකොමසාරිස් කාර්යාලය සදහන් කළේ ජනාධිපතිවරයාගේ ඉල්ලීම මත  තවත් පෙට්‍රල් රැගත් නෞකාවක් ද අද (09) ඉන්දියාවෙන් පිටත් වී ඇති බවයි.\nමීට අමතරව, මෙටි‍්‍රක් ටොන් 15,000 ක පෙට්‍රල් රැගත් තවත් නෞකාවක් නොවැම්බර් 11 වනදා දිවයිනට පැමිණීමට නියමිත බවයි ඛනිජ තෙල් සම්පත් සංවර්ධන අමාත්‍යාංශය සඳහන් කළේ.\nකෙසේ වෙතත්, අද (09) 7 වන දිනටත් දිවයිනේ ප්‍රදේශ රැසක ඉන්ධන පිරවුම්හල්වල පෙර දිනවල මෙන්ම දිගු පෝලීම් දක්නට ලැබුණු බවයි අප වාර්තාකරුවන් කියා සිටියා.",
       "URL": "https://www.hirunews.lk/175664/අද-පොම්ප-කළ-පෙට්‍රල්-බෙදා-හැරීම-ඇරඹේ-ඉන්දීය-නැවත්-පිටත්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4227"
}