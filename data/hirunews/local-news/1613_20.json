{
       "Source": "hirunews",
       "Timestamp": "Friday, 22 October 2021 - 11:36",
       "Headline": "සඳහිරු සෑයේ කොත් වහන්සේ රැගත් පෙරහැර හෙට අනුරපුරට",
       "News Content": "සඳහිරු සෑයේ කොත් වහන්සේ සහ චූඩා මාණික්‍ය ජනතා ප්‍රදර්ශනය සඳහා දිවයින පුරා වීදි සංචාරය කිරීමෙන් පසු හෙට (23) දින අනුරාධපුර සඳහිරු සෑ පරිශ්‍රය වෙත වැඩම කිරීමට නියමිතයි.\nමෙම පූජනීය වස්තූන් රැගත් පෙරහැර ආගමික ආශිර්වාද මධ්‍යයේ අද (22) පෙරවරුවේ ත්‍රිකුණාමලය වෙල්ගම් වෙහෙරෙන් ගමන් ඇරඹූ අතර, A12 මාර්ගය , හොරොව්පතාන, පුල්මුඩේ සහ කැබිතිගොල්ලෑව පසුකරමින් ගමන් කර , අද පස්වරුවේ සිය ගමනාන්තය වන මඩුකන්ද දළදා විහාරය වෙත පැමිණෙන බවයි වාර්තා වන්නේ.\nමහ සංඝ රත්නයේ ආශිර්වාද මධ්‍යයේ මෙම පෙරහැරේ සම්පූර්ණ කටයුතු සිදු කෙරෙනු ඇති.\nපෙරහැර ගමන් ගන්නා අවස්ථාවේදී රථවාහන පාලනය අදාළ පොලිස් කොට්ඨාස මගින් සිදු කෙරෙන අතර, දැඩි සෞඛ්‍යාරක්ෂණ මාර්ගෝපදේශයන්ට අනුව මෙය පැවැත්වෙන බවයි ආරක්ෂක අමාත්‍යාංශය නිකුත් කළ මාධ්‍ය නිවේදනයේ දක්වෙන්නේ.",
       "URL": "https://www.hirunews.lk/285705/සඳහිරු-සෑයේ-කොත්-වහන්සේ-රැගත්-පෙරහැර-හෙට-අනුරපුරට",
       "Category": "Local News",
       "Parent URL": "https://www.hirunews.lk/local-news.php?pageID=1613"
}