{
       "Source": "hirunews",
       "Timestamp": "Thursday, 23 February 2023 - 17:42",
       "Headline": "වී කිලෝවක් රුපියල් 100ට මිලට ගැනීමේ පළමු අදියර අනුරාධපුරයෙන් ඇරඹෙයි (ඡායාරූප)",
       "News Content": "ජනාධිපති රනිල් වික්‍රමසිංහගේ උපදෙස් පරිදි රජය විසින් ගොවීන්ගේ වී මිල දී ගැනීමට ගත් තීන්දුව සහ ඊට අනුබද්ධිතව අඩු ආදායම්ලාභී පවුල් සඳහා නොමිලයේ සහල් ලබාදීමේ වැඩපිළිවෙළ යටතේ අනුරාධපුර දිස්ත්‍රික්කයේ වී මිල දී ගැනීමේ වැඩසටහන අද (23) ආරම්භ වුණා.\nඒ අනුරාධපුර දිස්ත්‍රික් මධ්‍ය ප‍රිමාණ සහල් මෝල් හිමියන්ගේ සමූපකාර සංගමය මගින්.\nමෙම උත්සවයේ සමාරම්භය පලාගල ප්‍රාදේශීය ලේකම් කොට්ඨාසයේ දී පැවැත්වුණා.\nවැඩසටහන ආරම්භ කරමින් එහි පළමු වී තොගය රුපියල් 100කට මුදලකට චෙක්පත් මගින් මිල දී ගැනීම ද සිදු වූ බවයි අප ප්‍රාදේශීය වාර්තාකරු පැවසුවේ.\nවීවල උපරිම තෙතමනය 14%ක් හා බොල් ප්‍රමාණය 09%ක් වන වී කිලෝග්‍රෑමයක් රුපියල් 100ක මුදලකට මෙහිදී මිල දී ගැනීම සිදු වූයේ වීවල ගුණාත්මකභාවය ද සැලකිල්ලට ගනිමින්.\nඅක්කරයක් වගා කළ ගොවීන්ගෙන් වී කිලෝ 2000ක් ද අක්කර 1-2ත් අතර වගා කළ ගොවියෙකුගෙන් කිලෝග්‍රෑම් 4000ක වී ද අක්කර 02ට වැඩි වී වගාවක් කර ඇති ගොවියෙකුගෙන් වී කිලෝග්‍රෑම් 5000ක් ද මිලට ගනු ලැබුවා.",
       "URL": "https://www.hirunews.lk/328127/වී-කිලෝවක්-රුපියල්-100ට-මිලට-ගැනීමේ-පළමු-අදියර-අනුරාධපුරයෙන්-ඇරඹෙයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=517"
}