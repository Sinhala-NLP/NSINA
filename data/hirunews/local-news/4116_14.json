{
       "Source": "hirunews",
       "Timestamp": "Saturday, 20 January 2018 - 17:19",
       "Headline": "ඌව මහඇමතිට පරීක්ෂණයක්",
       "News Content": "විදුහල්පතිනියක දණ ගැස්වූ බවට චෝදනා එල්ල වන ඌව පළාත් ප්‍රධාන අමාත්‍ය චාමර සම්පත් දසනායක සම්බන්ධයෙන් පරීක්ෂණයක් සිදුකරන බව ශ්‍රී ලංකා නිදහස් පක්ෂය ප්‍රකාශ කළා.\nඑම පක්ෂයේ ජාතික සංවිධායක අමාත්‍ය සුසිල් ප්‍රේමජයන්ත මේ බව කියා සිටියේ එම පක්ෂ මූලස්ථානයේ අද (20) පැවති මාධ්‍ය හමුවකට එක්වෙමින්.\nළමයෙකු පාසලට ඇතුළත් කර නොගැනීමේ සිද්ධියක් මුල් කරගෙන ඌව පළාත් අධ්‍යාපන ලේකම්වරියගේ නියෝග මත ප්‍රධාන අමාත්‍යවරයාගේ නිල නිවසට ගිය මෙම විදුහල්පතිනියට  ප්‍රධාන අමාත්‍යවරයා අසභ්‍ය වචනයෙන් බැන වැදී අවසානයේ තමන්ට ඔහුට දණ ගසා වැඳීමටද සිදුව තිබුණා.\nඑවැන්නක් සිදුනොවූ බව මීට පෙර ප්‍රකාශ කළත් ඊයේ යළි පළාත් අධ්‍යාපන ලේකම්වරිය බලපෑම් සිදුකිරීමට පැමිණි බව පවසමින් ඇය සිද්ධිය පිළිබද කරුණු අනාවරණ කළා.\nකෙසේ වෙතත්, ඌව පළාත් ප්‍රධාන අමාත්‍ය චාමර සම්පත් දසනායක කියා සිටියේ විදුහල්පතිවරියගේ මෙම ක්‍රියාකලාපය සම්බන්ධයෙන් තමන් ද පොලීසියට පැමිණිල්ලක් සිදුකළ බවයි.\nප්‍රධාන අමාත්‍යවරයාගේ මෙම ක්‍රියාකලාපය සම්බන්ධයෙන් ලංකා ගුරු සංගමයේ ප්‍රධාන ලේකම් ජෝශප් ස්ටාර්ලින් ද අද පැවති මාධ්‍ය හමුවකදී අදහස් පළ කළා.\nඔහු කියා සිටියේ මේ සදහා ක්‍රියාමාර්ගයක් නොගතහොත් වර්ජන ක්‍රියාමාර්ගයකට එළඹෙන බවයි.\nලංකා ගුරුසේවා සංගමයේ ප්‍රධාන ලේකම් මහින්ද ජයසිංහ ද කියා සිටියේ ප්‍රධාන අමාත්‍යවරයාගේ ක්‍රියාකලාපයට එරෙහිව පියවරක් නොගතහොත් වර්ජන ක්‍රියාමාර්ගයකට එළඹෙන බවයි.\nමේ අතර, අද පස්වරුවේ පැවති නිදහස් පක්ෂ මාධ්‍ය හමුවේදී මේ සම්බන්ධයෙන් මාධ්‍යවේදීන් අමාත්‍ය සුසිල් ප්‍රේමජයන්තගෙන් ප්‍රශ්න කළා.\nඔහු කියා සිටියේ ශ්‍රී ලංකා නිදහස් පක්ෂය ප්‍රධාන අමාත්‍යවරයාගේ මෙම ක්‍රියාකලාපය හෙළා දකින බවයි.",
       "URL": "https://www.hirunews.lk/181582/ඌව-මහඇමතිට-පරීක්ෂණයක්",
       "Category": "Local News",
       "Parent URL": "https://www.hirunews.lk/local-news.php?pageID=4116"
}