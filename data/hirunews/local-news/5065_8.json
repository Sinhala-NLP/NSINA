{
       "Source": "hirunews",
       "Timestamp": "Sunday, 01 May 2016 - 13:20",
       "Headline": "මැයි රැළිවලට එක්වන්න කොළඹට ගාල්ලට මහ සෙනඟක්",
       "News Content": "මැයි දිනය වෙනුවෙන් ප්‍රධාන දේශපාලන පක්ෂ සංවිධාන කර ඇති පෙළපාලි මේ වනවිට ආරම්භ වී තිබෙනවා.\nමැයි රැළිවලට සහ පෙළපාලිවලට සහභාගිවීම සඳහා ජනතාව විශාල වශයෙන් කොළඹට සහ ගාල්ල නගර වෙත පැමිණ සිටින බවයි හිරු වාර්තාකරුවන් සඳහන් කළේ.\nබොරැල්ල කැම්බල් පිටියේ පැවැත්වෙන එක්සත් ජාතික පක්ෂ මැයි දින රැළියට පෙර ඔවුන්ගේ පෙළපාලිය ආරම්භ වුණේ මාලිගාවත්ත පී ඩී සිරිසේන ක්‍රීඩාංගණය අසලින්.\nඑක්සත් ජනතා නිදහස් සන්ධානයේ මැයි දින රැළිය ගාල්ල - සමනල ක්‍රීඩාංගණයේදී අද පස්වරුවේ පැවැත්වෙන්නේ ජනාධිපති මෛත්‍රිපාල සිරිසේනගේ ප්‍රධානත්වයෙන්.\nකොළඹ බී ආර් සී පිටියේ පැවැත්වෙන ජනතා විමුක්ති පෙරමුණේ පැවැත්වෙන මැයි දින පෙළපාලිය දෙහිවල එස් ද එස් ජයසිංහ ක්‍රීඩාංගණය අසලින් මේ වනවිට ආරම්භ වී තිබෙනවා.\nඒකාබද්ධ විපක්ෂයේ මැයි දින රැළිය කිරුලපන ලලිත් ඇතුලත්මුදලි ක්‍රීඩාංගණයේ පැවැත්වෙන අතර ඊට හිටපු ජනාධිපති මහින්ද රාජපක්ෂද සහභාගිවීමට නියමිතයි.\nමේ අතර දෙමළ ජාතික සන්ධානයේ මැයි දින අද පස්වරු 04 ට පමණ පැවැත්වීමට නියමිතව ඇත්තේ යාපනය - මරුදනාර්මඩම් - රාමනාදන් විද්‍යාලයීය ක්‍රීඩාංගනයේදීයි.\nමේ අතර මාධ්‍යවේදීන් ද මෙවරත් මැයි රැළියක් සංවිධාන කර තිබුණේ  ගාල්ල නගර සභා ශාලාවේදීයි.\nගාල්ල - මාතර ප්‍රධාන මාර්ගයේ සිට ඔවුන් පෙළපාලියකින් එහි පැමිණියා.\nමේ අතර කොළඹ - කොල්ලූපිටියේ 22 වන මාවත කම්කරු නායකයෙකු වන බාලා තම්පෝ නමින් අද නම් කෙරුණා.\nඒ කම්කරු අමාත්‍ය ඩබ්ලිව් ඩී ජේ සෙනෙවිරත්න විසින්.",
       "URL": "https://www.hirunews.lk/132147/මැයි-රැළිවලට-එක්වන්න-කොළඹට-ගාල්ලට-මහ-සෙනඟක්",
       "Category": "Local News",
       "Parent URL": "https://www.hirunews.lk/local-news.php?pageID=5065"
}