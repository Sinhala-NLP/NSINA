{
       "Source": "hirunews",
       "Timestamp": "Tuesday, 27 October 2020 - 15:22",
       "Headline": "ආදර්ශවත් රාජ්‍ය සේවකයා (වීඩියෝ )",
       "News Content": "‘‘කියවීම මිනිසා සම්පූර්ණ කරයි“ යන කියමන යථාර්ථයක් කරා ගෙන යාමට වෙර දරනා රාජ්‍ය නිලධාරියෙකු පිළිබඳ අනුරාධපුර - රඹෑව ප්‍රදේශයෙන් අපට වාර්තා වුණා.\nමේ රඹෑව මහජන පුස්තකාලයේ වැඩබලන පුස්තකාලයාධිපති ලෙස කටයුතු කරන 35 හැවිරිදි චානක ප්‍රියන්ත මහතායි.\nවත්මන් තරුණ ප්‍රජාව පොතපතින් ඈත්ව සිටින යුගයක ඔවුන්ගේ ජීවිතවලට පොත ළඟම මිතුරෙකු කිරීම සඳහා තමන් ගන්නා උත්සාහය ඔහු අපට මෙලෙස පැහැදිලි කළා.\nරඹෑව මහජන පුස්තකාලයට පාඨකයන් ගෙන්වා ගැනීමට ඔහු විවිධ වැඩසටහන් ක්‍රියාත්මක කර තිබෙනවා.\nමේ  වසරේ ජාතික කියවීමේ මාසය වෙනුවෙන් රඹෑව මහජන පුස්තකාලය භාවිත කරන හොඳම පාඨක පවුල වෙනුවෙන් සම්මානයක් පිරිනැමීමත් ඔහු සැලසුම් කර ඇත්තේ කියවීම සඳහා ජනතාව වඩ වඩාත් යොමු කිරීමේ අරමුණින්.\nපොතපතට පමණක් නොව, ගෙවතු වගාවන් සඳහා ජනතාව උනන්දු කරවීමට ද ඔහු හැකි පමණින් කටයුතු කර තිබෙනවා.\nපුස්තකාල සම්ප්‍රදායෙන් ඔබ්බට ගොස් නිදහසේ විෂය කරුණු සාකච්ඡා කිරීමට ‘‘කියවීමේ හරිත උයනක්“ ද රඹෑව පුස්තකාල පරිශ්‍රයේ ස්ථාපිතයි.\nතම රාජකාරියට පමණක් සීමා නොවී මෙම තරුණයා සමාජය වෙනුවෙන් කරන සේවය පිළිබඳ බොහෝදෙනා තුළ ඇත්තේ දැඩි ප්‍රසාදයක්.\nවෙනස් දැක්මක් සහිත රාජ්‍ය සේවයක් ගොඩනැගීමට තනිව හෝ වෙරදරනා  මෙම නිලධාරියා සමාජයට කෙතරම් නම් ආදර්ශයක්ද?",
       "URL": "https://www.hirunews.lk/253431/ආදර්ශවත්-රාජ්‍ය-සේවකයා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2366"
}