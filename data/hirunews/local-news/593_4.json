{
       "Source": "hirunews",
       "Timestamp": "Wednesday, 18 January 2023 - 22:10",
       "Headline": "නුසුදුස්සෝ විවිධ කමිටුවලට ගිහින් රාජ්‍ය නිලධාරීන්ට නියෝග දෙනවා - මනුෂ නානායක්කාර (ඡායාරූප)",
       "News Content": "කිසිදු සුදුසුකමක් නැති ආචාර්ය මහාචාර්ය යැයි කියා ගන්නා සමහරු විවිධ කමිටු ඉදිරියේ මාධ්‍ය සන්දර්ශන වෙනුවෙන් රාජ්‍ය නිලධාරීන් අපහසුතාවට පත් කරන බවත්, මේ නිසා වැඩ කරන රාජ්‍ය නිලධාරීන් ද වැඩ නොකරන තත්ත්වයට පත් ව ඇති බවත් කම්කරු හා විදේශ රැකියා අමාත්‍ය මනුෂ නානායක්කාර පවසනවා.\nඅමාත්‍යවරයා මේ බව පැවසුවේ, ඊයේ (17) පැවැති ජාතික ඵලදායීතා ලේකම් කාර්යාලය විසින් සංවිධානය කළ සම්මාන හා සහතිකපත් ප්‍රදානය කිරීමේ අවස්ථාවට සහභාගී වෙමින්.\nඑහි දී වැඩිදුරටත් අදහස් දැක් වූ අමාත්‍යවරයා මෙසේ ද පවසා සිටියා.\n''පහුගිය ජුනි මාසයෙන් පස්සේ මේ රටේ ඵලදායීතාව භාර අමාත්‍යවරයා මම. රටේ ඵලදායීතාවයේ අඩුපාඩු තියෙනවා නම් මිනිස්සු අවි අමෝරාගෙන එන්නේ ඵලදායීතාව භාර මට විරුද්ධ ව. මොකද දේශපාලනඥයනේ වැරදි කාරයා. ඵලදායීතාව භාර ඔබ මේක ක්‍රියාත්මක කරන කණ්ඩායම. හැබැයි ඵලදායීතාව ගැන කතා කරලා පාර්ලිමේන්තුවේ මට විරෝධතාවකුත් ඇවිත් තියෙනවා.\nදාහත් ලක්ෂයක රාජ්‍ය සේවකයන්ට වැඩකරන්න කොච්චර උනන්දුවක්, වුවමනාවක් තිබුණත්, ඒ අයට නහය වහගෙන හුස්ම ගන්න කියන්නා වගේ, කරන්න හදන හැම වැඩේට ම ආයතන සංග්‍රයයි, මුදල් රෙගුලාසියි ඉස්සරහට එනවා නම්, අරක කරේ කොහොමද, මේක කළේ කොහොමද, අරක කරන්න පුළුවන් වුණේ කොහොමද, ඇයි මෙහෙම කළේ ආදී ප්‍රශ්න අහනවා නම්, අපේ නිලධාරීනුත් ඔය විදියේ ප්‍රශ්න අහනවාට වඩා හොදයි මට දීපු වැඩේ මම කරලා මම නිකන් ඉන්න එක කියලා පෙන්ෂන් එක බේරාගන්න වැඩේ කරනවා.\nඅර කමිටුවටයි මේ කමිටුවටයි ගිහිල්ලා, උපාධියක් තියා විශ්වවිද්‍යාලයට වත් ගිහිල්ලා නැතිව, විශ්වවිද්‍යාලයේ මහාචාර්යවරු, ආචාර්යවරු කියලා බොරුවට පට්ටම් ගහගෙන ඉන්න එක එක බොරු කාරයන්ගේ සද්ද අහගන්න තැන් තැන්වලට ගිහිල්ලා, සමහර මිනිස්සු ඉන්නවා තමන් මහාචාර්යවරු කියලා කියන, හැබැයි මහාචාර්යවරු නෙවෙයි, ඔවුන් සමහර තැන්වලට ගිහිල්ලා අපේ රාජ්‍ය නිලධාරීන්ට තමුසේ එහෙම කළේ කොහොමද, මෙහෙම කළේ කොහොමද, මේක ආපස්සට ගන්නවා ආදී විදියට නියෝග දෙනවා. එහෙම නියෝග කරන විට මේ ඉගෙන ගත්ත රාජ්‍ය නිලධාරීන්, උපාධියක් අරං මහන්සි වෙලා ඉගෙනගෙන, තමන් කැපවීමෙන් වැඩ කරලා, ඒ වැඩ ටික කරගෙන යන්න හදනවිට ආපස්සට කකුළින් අදිනවා. ඉතිං නිලධාරීන් වැඩ කරන්නේ නෑ.\nමේකට විරුද්ධ ව මං කතා කළා ම, මම විධායකය ව්‍යවස්ථාදායකයට ඇගිලි ගහනවලු. මම විධායකය, ව්‍යවස්ථාදායකය, අධිකරණය යන තුනේ ම බලය, බලය බෙදීයාම, ස්වාධීනත්වය පිළිබද බොහොමත් ම හොදින් දන්න, බොහොම ඉහළින් ගරුකරන කෙනෙක්.\nහැබැයි මේ සියල්ලට ම වඩා රටයි ඉස්සරහට යන්න ඕනෑ. කවුරුහරි රට නතර කරන් ඉන්න හදනවා නම්, තම තමන්ගේ මාධ්‍ය සංදර්ශන වෙනුවෙන්, දන්න කිසිදෙයක් නැති ව, දන්න පනතකුත් නෑ, දන්න දේකුත් නෑ, හැබැයි මාධ්‍යයේ පළ කර ගන්න ඕනෑ නිසා ම කමිටුවල කෑ ගහනවා. අපේ නිලධාරීන් ඒ තැන්වලට ගිහිල්ලා බැනුම් අහන්න ඕනෑ. මොකටද අපේ නිලධාරීණ් බැණුම් අහන්න ඕනෑ? අපේ නිලධාරීන්ට බනිනවා, තර්ජනය කරනවා, එහෙම කරන්න තියෙන අයිතිය මොකද්ද? රජයේ නිලධාරීන්ට තියෙන්නේ වැඩ කරන්න. වැඩ කරන්න නොදී නහය වහගෙන හුස්ම ගන්න කියලා, වැඩ කරන්නෙත් නැතිව කරන්න හදන මිනිහට බලපෑම් කිරීම තමයි කරන්නේ.''",
       "URL": "https://www.hirunews.lk/325370/නුසුදුස්සෝ-විවිධ-කමිටුවලට-ගිහින්-රාජ්‍ය-නිලධාරීන්ට-නියෝග-දෙනවා-මනුෂ-නානායක්කාර-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=593"
}