{
       "Source": "hirunews",
       "Timestamp": "Sunday, 23 January 2022 - 14:14",
       "Headline": "විදුලියට අවශ්‍ය ඉන්ධන ඉන්දියාවෙන් ඍජුවම ලබා ගැනීම පිළිබඳ අවධානය",
       "News Content": "මෙරට තාප විදුලිබලාගාරවල විදුලි ජනනයට අවශ්‍ය ඉන්ධන ඉන්දීය ණය පහසුකම යටතේ ඍජුව ලබාගැනීම පිළිබඳව රජයේ අවධානය යොමු වී ඇති බව වාර්තා වනවා.\nඉන්දීය රජය මගින් පසුගියදා ශ්‍රී ලංකාවට ඇමරිකානු ඩොලර් මිලියන 500 ක ණය පහසුකමක් ලබාදුන් අතර, එය, ඉන්දියාවෙන් සිදු කරන ආනයනයන් සඳහා යොදාගත හැකියි.\nඒ අනුව මෙරට තාප විදුලි බලාගාර ක්‍රියාත්මක කිරීම සඳහා එක් මසකදි අවශ්‍ය වන ඩොලර් මිලියන 30 ක පමණ වටිනාකමකින් යුත් ඉන්ධන, වෙනම ම ඇණවුම් කිරීමටයි අපේක්ෂා කෙරෙන්නේ.\nකර්මාන්තශාලා, රථවාහන, ගුවන් යානා සහ බොරතෙල් වෙනුවෙන් මසකදී ඛනිජ තෙල් සංස්ථාව මෙරටට ඇණවුම් කරන ඉන්ධනවල වටිනාකම ඩොලර් මිලියන 400 ක් පමණ වනවා.\nඑම ඉන්ධනවලට අමතරව විදුලි උත්පාදනය සඳහා අවශ්‍ය වන ඩීසල්, නැප්තා සහ දැවිතෙල් වෙනම තොගයක් ලෙස ඉන්දියාවෙන් ආනයනය කිරීමටයි දැනට පැවැත්වෙන සාකච්ඡාවල දී අවධානය යොමුව ඇත්තේ.\nජලවිදුලි නිෂ්පාදනය අවමවීමත් සමග මෙරට දෛනික විදුලි අවශ්‍යතාව සපයනු ලබන්නේ තාප විදුලි බලාගාරවලින්. ඒවා ක්‍රියාත්මක කිරීම සඳහා අවශ්‍ය ඉන්ධන සපයාගැනීම පිළිබද‘ අර්බුදයක් මතු වූයේ පවතින විදේශ විනිමය ගැටලුව හේතුවෙන්.\nපසුගිය සතිය වනවිට ආනයනය කරන ලද ඉන්ධන නෞකා දෙකකින් විදුලි නිෂ්පාදනය වෙනුවෙන් ඩීසල් සහ නැප්තා මෙට්‍රික් ටොන් දස දහසක් මුදාහැරීමට ඛනිජ තෙල් සංස්ථාව පියවර ගත්තා.\nඑම තොගය හෙට (24) දිනයෙන් අවසන් වන අතර, තවදුරටත් විදුලි කප්පාදුවක් සිදුකරන්නේද නැද්ද යන්න පිළිබඳ අඟහරුවාදා ප්‍රකාශයට පත් කිරීමට නියමිතයි.\nමේ අතර පවතින අර්බුදය හමුවේ ජල විදුලි බලාගාර වැඩි වශයෙන් ක්‍රියාත්මක කිරීම නිසා ඉදිරියේදී පානීය ජල අර්බුදයක් ඇතිවිය හැකි බවට විදුලිබල වෘත්තීය සමිති අඟවනවා.",
       "URL": "https://www.hirunews.lk/294863/විදුලියට-අවශ්‍ය-ඉන්ධන-ඉන්දියාවෙන්-ඍජුවම-ලබා-ගැනීම-පිළිබඳ-අවධානය",
       "Category": "Local News",
       "Parent URL": "https://www.hirunews.lk/local-news.php?pageID=1405"
}