{
       "Source": "hirunews",
       "Timestamp": "Tuesday, 22 August 2023 - 13:52",
       "Headline": "රත්මලානේ වෙඩි කෑ මස්කඩේ කළු අයියා කුඩු අංජුගේ පරණ ගෝලයෙක්",
       "News Content": "රත්මලාන ප්‍රදේශයේදී ඊයේ රාත්‍රියේ වෙඩි තබා ඝාතනය කරනු ලැබූ පුද්ගලයා මත්ද්‍රව්‍ය ජාවාරමට සම්බන්ධ පුද්ගලයෙකු බවට තොරතුරු ලැබී ඇතැයි පොලිසිය ප්‍රකාශ කළා.\nඔහු ප්‍රබල මත්ද්‍රව්‍ය ජාවාරම්කරුවෙකු හා සංවිධානාත්මක අපරාධකරුවෙකු වන අමල් සමින්ද සිල්වා හෙවත් රත්මලානේ කුඩු අංජු නමැත්තාගේ සමීපතමයෙකු ලෙස කලක් කටයුතු කර ඇති බවයි වාර්තා වන්නේ.\nපසුව මියගිය පුද්ගලයා කුඩු අංජු සමඟ අමනාප වී වෙනත් පාර්ශවයක් සමඟ කටයුතු කර ඇති බවට පොලිසිය සිදුකළ මූලික විමර්ශනවලදී අනාවරණය වී තිබෙනවා.\nරත්මලාන දුම්රියපළ ඉදිරිපිට පිහිටි මස් අලෙවිසැල තුළදී එහි හිමිකරු වන 40 හැවිරිදි සිංහාර අනුර දේශප්‍රිය හෙවත් මස්කඩේ කළු අයියා නමැත්තා ඝාතනය කර තිබුණේ ඊයේ රාත්‍රියේයි.\nයතුරුපැදියකින් පැමිණි දෙදෙනෙකු පිස්තෝල වර්ගයේ ගිනි අවියකින් මෙම වෙඩි තැබීම සිදුකර පලාගොස් තිබුණා.\nපොලිසිය සඳහන් කළේ මෙම ඝාතනය සඳහා සැකකරුවන් පැමිණි යතුරුපැදියේ හිමිකරු මේ වනවිට හදුනාගෙන ඇති බවයි.\nකෙසේ වෙතත් මියගිය පුද්ගලයාට මීට මාස 06කට පෙර නාදුනන පුද්ගලයෙකු විසින් රත්මලාන ප්‍රදේශයේදී තියුණු ආයුධයකින් පහරදී තුවාල සිදුකර තිබූ බව පොලිස් විමර්ශනවලදී තවදුරටත් අනාවරණය වී තිබෙනවා.\nඝාතනය සිදුවූ ස්ථානයට ගිය පොලිස් නිලධාරීන් කියා සිටියේ මෙම පුද්ගලයාගේ ජංගම දුරකතනය එම ස්ථානයේ තිබී අස්ථානගතවී ඇති බවයි.\nඑමෙන්ම තංගල්ල - කුඩාවැල්ල ප්‍රදේශයේදී බෝට්ටු ස්කීපර්වරයෙකු පසුගිය 15 වනදා වෙඩි තබා ඝාතනය කිරීමේ සිද්ධියේ වෙඩික්කරු වන නාවික සෙබලාට අදාළ ඝාතනය සිදුකිරීම සඳහා මුදල් ලබාදුන් දෙදෙනෙකු පොලිස් විශේෂ කාර්ය බලකාය අත්අඩංගුවට ගෙන තිබෙනවා.\nඊයේ අම්බලන්ගොඩ පොලිස් වසමේ ඊයේ සිදුකළ වැටලීමකදී මෙම ඝාතනයට ලබාදෙන මුදල් සමඟ අම්බලන්ගොඩ සහ බලපිටිය ප්‍රදේශවල පදිංචි අවුරුදු 17 සහ 18 යන වයස්වල පසුවන දෙදෙනෙකු අත්අඩංගුවට ගෙන තිබුණා.\nමොවුන් ලඟ තිබී රුපියල් තුන්ලක්ෂ 77, 000 ක මුදලක් සහ වෙඩික්කරුගේ බැංකු ගිණුමට රුපියල් 30,000 ක් බැර කරන ලද රිසිට් පතක්ද පොලිස් විශේෂ කාර්ය බලකාය සිය භාරයට ගනු ලැබුවා.\nමේ අතර කොළඹ අද පැවති මාධ්‍ය හමුවකදී පොලිස් මාධ්‍ය ප්‍රකාශ ජේ්‍යෂ්ඨ පොලිස් අධිකාරි නිහාල් තල්දූව කියා සිටියේ වසරේ ගත වූ කාලය තුළ වෙඩි තැබීම් 60ක් සිදුවී ඉන් 36 දෙනෙකු මියගොස් ඇති බවයි.",
       "URL": "https://www.hirunews.lk/345702/රත්මලානේ-වෙඩි-කෑ-මස්කඩේ-කළු-අයියා-කුඩු-අංජුගේ-පරණ-ගෝලයෙක්",
       "Category": "Local News",
       "Parent URL": "https://www.hirunews.lk/local-news.php?pageID=81"
}