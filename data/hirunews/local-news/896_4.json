{
       "Source": "hirunews",
       "Timestamp": "Friday, 02 September 2022 - 12:58",
       "Headline": "වෛද්‍ය උපකරණ මිල සියයට 40 කින් ඉහළට",
       "News Content": "ඊයේ (02) දින සිට ක්‍රියාත්මක වන පරිදි වෛද්‍ය උපකරණ වර්ග 43 ක මිල ඉහළ දමමින් අතිවිශේෂ ගැසට් පත්‍රයක් නිකුත් කර තිබෙනවා.\nසෞඛ්‍ය අමාත්‍ය ආචාර්ය කෙහෙළිය රඹුක්වැල්ලගේ අත්සනින් නිකුත් කළ මෙම ගැසට් නිවේදනය මගින් අදාළ වෛද්‍ය උපකරණ සඳහා උපරිම සිල්ලර මිලක් ද නියම කරනු ලැබුවා.\nඒ අනුව හෘද සැත්කම් සඳහා භාවිත කරන ස්ටෙන්ට්, අක්ෂි කාච, පල්ස් ඔක්සිමීටර, රුධිර ග්ලූකෝස් මාපක සහ ඒ සඳහා භාවිත කරන තීරු ඇතුලු රෝග විනිශ්චය සහ සැත්කම් සඳහා භාවිත කරන වෛද්‍ය උපකරණ රැසක මිල නව ගැසට් පත්‍රය මගින් ඉහළ නංවා තිබෙනවා.\nසියයට 40 ක පමණ ප්‍රතිශතයකින් මෙම වෛද්‍ය උපකරණ 43 හි මිල ඉහළ නංවා ඇති බවට සෞඛ්‍ය අමාත්‍යාංශය ප්‍රකාශ කළද ඇතැම් වෛද්‍ය උපකරණ සියයට සියයකින් පමණ නව ගැසට් පත්‍රයට අනුව මිල ඉහළ යන බවයි ඔසුසැල් හිමියන් පවසන්නේ.\nපල්ස් ඔක්සිමීටරයක් වෙළඳපොල තුළ රුපියල් 3,000 කට අඩු මිලකට අලෙවි වුවද එහි නව මිල දැක්වෙන්නේ රුපියල් 5,418 ක් ලෙසයි.\nමේ වනවිට රුපියල් 2,700 කට අලෙවි වන රුධිර ග්ලූකෝස් මාපකයක් රුපියල් 6,200 ක් දක්වා ඉහළ නංවා තිබෙනවා.\nරුපියල් 80 කට අලෙවි වූ රුධිර ග්ලූකෝස් මාපක සඳහා භාවිත කරන තීරුවක නව මිල වන්නේ රුපියල් 112 යි ශත 24 ක්.\nලෝහමය ස්ටෙන්ට් රුපියල් 54,036 ක් දක්වා වැඩිකර ඇති අතර, ඖෂධ මුදාහැරීම සඳහා භාවිත කරන ස්ටෙන්ට් වර්ගවල මිල රුපියල් දෙලක්ෂ 36,224 යි ශත 80 ක් දක්වා ඉහළ නංවා තිබෙනවා.\nඅප කළ විමසීමකදී ජාතික ඖෂධ නියාමන අධිකාරියේ උසස් නිලධාරියෙකු සඳහන් කළේ රුපියලට සාපේක්ෂව ඩොලරය ඉහළ යාම සළකා මෙම මිල වැඩි කිරීම ලබාදුන් බවයි.\nමේ අතර සියයට 12 ක්ව පැවති වැට් බද්ද සියයට 15 දක්වා ඉහළ නැංවීමත් සමඟ බීර බෝතලයක මිල රුපියල් 30 කින් ඉහළ නැංවීමට පියවර ගෙන තිබෙනවා. එසේම ඇතැම් මත්පැන් වර්ගවල මිල ද මේ වනවිට ඉහළ ගොස් ඇත්තේ වැට් බදු සංශෝධනයත් සමඟයි.",
       "URL": "https://www.hirunews.lk/314363/වෛද්‍ය-උපකරණ-මිල-සියයට-40-කින්-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=896"
}