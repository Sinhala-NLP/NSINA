{
       "Source": "hirunews",
       "Timestamp": "Tuesday, 07 August 2018 - 11:48",
       "Headline": "පොල්ගහවෙල අනතුර සිදුකළ දුම්රියේ, රියදුරු ඇතුළු හතරකගේ වැඩ තහනම්",
       "News Content": "පොල්ගහවෙල දුම්රිය ස්ථානයට ආසන්නයේ පනලිය ප්‍රදේශයේදී සිදුවූ දුම්රිය අනතුර සම්බන්ධයෙන් දුම්රියේ රියදුරු, රිය සහායක, නියාමක සහ උප නියාමක යන හතරදෙනාගේ වැඩ තහනම් කර තිබෙනවා.\nමෙලෙස වැඩ තහනම් කර ඇත්තේ අනතුර සිදුකළ කොළඹ කොටුවේ සිට රඹුක්කන දක්වා ධාවනය වූ මන්දගාමී දුම්රියේ රාජකාරියේ නිරත වූ  හතරදෙනාගෙයි.\nවිධිමත් පරීක්ෂණයක් සිදුකර එහි ප්‍රතිඵලය ලැබෙන තුරු තාවකාලිකව මෙලෙස ඔවුන්ගේ වැඩ තහනම් කළ බවයි දුම්රිය අතිරේක සාමාන්‍යාධිකාරී විජය සමරසිංහ හිරු ප්‍රවෘත්ති අංශය කළ විමසීමකදී කියා සිටියේ.\nප්‍රවාහන හා සිවිල් ගුවන් සේවා අමාත්‍යාංශය අද පෙරවරුවේ නිවේදනයක් නිකුත් කරමින් කියා සිටියේ මෙම අනතුර සම්බන්ධයෙන් විධිමත් පරීක්ෂණයක් පවත්වන ලෙසට විෂය භාර අමාත්‍ය නිමල් සිරිපාල ද සිල්වා, දුම්රිය සාමාන්‍යාධිකාරී එස්.එම්.අබේවික්‍රම වෙත නියෝග කර ඇති බවයි.\nඒ සඳහා දුම්රිය සාමාන්‍යාධිකාරීවරයාගේ ප්‍රධානත්වයෙන් ත්‍රිපුද්ගල කමිටුවක් ද පත් කරනු ලැබුවා.\nපසුගිය 2011 වර්ෂයේ සැප්තැම්බර් 17 වන දා අලව්ව දුම්රිය ස්ථානය අසළ දී දුම්රිය 3ක් එකිනෙක ගැටී සිදුවූ අනතුරේදී පොල්ගහවෙල සිට කොළඹ බලා ධාවනය වූ මන්දගාමී දුම්රියේ එන්ජිමම ඊයේ අනතුරට ලක්වීම විශේෂත්වයක්.\nකොළඹ කොටුවේ සිට රඹුක්කන බලා ධාවනය වූ දුම්රියට යොදවා තිබුණේ ද මෙම එන්ජිම බවයි දුම්රිය අතිරේක සාමාන්‍යාධිකාරී විජය සමරසිංහ කියා සිටියේ.\nඊයේ සිදුවූ මෙම අනතුරෙන් දුම්රියට සහ මාර්ගයට සිදු වූ පාඩුව රුපියල් කෝටි දෙකකට ආසන්න බවට වාර්තා වනවා.\nඅනතුරෙන් පුද්ගලයින් 32කට තුවාල ලැබූ අතර, ඉන් 29 දෙනෙකු තවදුරටත් රෝහල් කිහිපයක ප්‍රතිකාර ලබනවා.\nකුරුණෑගල ශික්ෂණ රෝහලේ පුද්ගලයින් 8 දෙනෙකු, කෑගල්ල මූලික රෝහලේ 16 දෙනෙකු සහ 4 දෙනෙකු රඹුක්කන රෝහලේ ප්‍රතිකාර ලබන බවයි පොලීසිය සඳහන් කළේ.\nදුම්රිය සංඥා නිවැරදි ලෙස ක්‍රියාත්මක නොවීම හේතුවෙන් මෙම අනතුර සිදුවූ බවට වාර්තා පළ වූ අතර ඒ සම්බන්ධයෙන් හිරු ප්‍රවෘත්ති අංශය දුම්රිය සංඥා සේවක සංගමයෙන් විමසීමක් කළා.\nඑහි සභාපති ආර්.එම්. කරුණාගොඩ කියා සිටියේ අනතුර සිදුවන අවස්ථාවේදී දුම්රිය මාර්ගයේ නියමිත පරිදි සංඥා යොදා තිබූ බවයි.\nකොළඹ කොටුවේ සිට රඹුක්කන දක්වා ධාවනය වූ දුම්රියේ රියදුරා සංඥා නොතකා දුම්රිය ධාවනය කර ඇති බව ද ඔහු සඳහන් කළා.\nකෙසේ වෙතත්, මෙම චෝදනාව සම්බන්ධයෙන් දුම්රිය එන්ජින් රියදුරු සංගමයේ ලේකම් ඉන්දික දොඩම්ගොඩගෙන් කළ විමසීමකදී ඔහු කියා සිටියේ දුම්රිය රියදුරාගේ ධාවනයේ යම් ගැටළු සහිත තත්ත්වයක් සහ සන්නිවේදන ගැටළු කිහිපයක් හේතුවෙන් මෙම අනතුර සිදුවී ඇති බවටයි.\nකොළඹ සිට මහනුවර බලා ධාවනය වෙමින් තිබූ දුම්රිය පොල්ගහවෙල දුම්රිය ස්ථානයට ආසන්නයේ පනලිය ප්‍රදේශයේදී කාර්මික දෝෂයක් හේතුවෙන් නතර කර තිබුණා.\nපසුව කොළඹ සිට රඹුක්කන බලා ධාවනය වූ දුම්රිය නතර කර තිබූ දුම්රියෙහි පිටුපස ගැටීමෙන් මෙම අනතුර සිදු වුණා.\nඅනතුර හේතුවෙන් අවහිර වී තිබූ ප්‍රධාන දුම්රිය මාර්ගයේ එක් මාර්ගයක් අද උදෑසන සිට  යථා තත්ත්වයට පත් කොට දුම්රිය ධාවනය සිදුකෙරුණා.\nඅනෙක් මාර්ගය ද අද පස්වරුවේ යථා තත්ත්වයට පත් කිරීමට හැකි බවයි දුම්රිය පාලක මැදිරිය සඳහන් කළේ.",
       "URL": "https://www.hirunews.lk/196974/පොල්ගහවෙල-අනතුර-සිදුකළ-දුම්රියේ-රියදුරු-ඇතුළු-හතරකගේ-වැඩ-තහනම්",
       "Category": "Local News",
       "Parent URL": "https://www.hirunews.lk/local-news.php?pageID=3811"
}