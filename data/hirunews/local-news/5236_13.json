{
       "Source": "hirunews",
       "Timestamp": "Thursday, 24 December 2015 - 14:32",
       "Headline": "ශ්‍රී පාදය වන්දනා කිරීමට අති විශාල බැතිමතුන් පිරිසක්",
       "News Content": "ශ්‍රී පාදස්ථානය වන්දනා සමය ආරම්භ වීමත් සමඟ වන්දනාමාන සදහා අති විශාල බැතිමතුන් පිරිසක් මේ වනවිට ශ්‍රී පාද මළුව වෙත පැමිණෙමින් සිටිනවා.\nඅදින් ආරම්භ වූ ශ්‍රී පාද වන්දනා සමය එළඹෙන වෙසක් පොහොය තෙක් පුරා මාස 6ක කාලයක් ක්‍රියාත්මකයි.\nමේ අතර, සිරිපා වන්දනා සමය ආරම්භ කරමින් සමන් දේව ප්‍රතිමාව සහ දේවාභරණ අද අලූයම ශ්‍රීපාදස්ථාන මළුවේ තැන්පත් කෙරුණා.\nඑම දේවාභරණ රැගත් පෙරහර ඊයේ ගමන් ආරම්භ කළේ පැල්මඩුල්ල - ගල්පොත්තාවෙල ශ්‍රී පාද රජමහා විහාරස්ථානයෙන්.\nමෙවර වන්දනා සමයේ විශේෂත්වය වන්නේ ඉකුත් වසර 7ක කාලය තුළ ප්‍රධාන පෙරහර ලෙස සැලකෙන හැටන් - නල්ලතණ්ණි ප්‍රදේශය හරහා ගමන් කළ පෙරහර මෙවර රත්නපුර - පලාබත්දල මාර්ගය ඔස්සේ ගමන් කිරීමයි.\nමේ අතර, ශ්‍රී පාද වන්දනාව සඳහා පැමිණෙන බැතිමතුන්ගේ ආරක්ෂාව වෙනුවෙන් පොලිස් මූලස්ථානය හදිසි දුරකථන අංක 5 ක් හඳුන්වා දී තිබෙනවා.\nඒ අනුව හැටන්, නෝටන්බ්‍රිජ් - නල්ලතන්නිය ප්‍රදේශය හරහා පැමිණෙන බැතිමතුන් සඳහා 052 20 555 22, 052 20 555 00 සහ 071 85 911 22 දුරකථන අංකයට ඇමතීමෙන් බැතිමතුන්ට හදිසි අවස්ථා දැනුම්දීමේ හැකියාව පවතිනවා.\nමීට අමතරව රත්නපුර ප්‍රදේශය හරහා පැමිණෙන බැතිමතුන් සඳහාද තවත් දුරකථන අංක දෙකක් හඳුන්වා දී ඇති බවයි පොලීසිය සඳහන් කළේ.\nඒ අනුව 045 223 22 22 ට සහ 071 85 913 85 අංකයට  ඇමතීමෙන් හදිසි අවස්ථා දැනුම්දීමට බැතිමතුන්ට හැකියාව පවතිනවා.\nබැතිමතුන්ගේ ආරක්ෂාව සඳහා ගඟුලතැන්න, රතු අම්බලම, ඉඳිකටුපාන, උඩමළුව, පවනැල්ල, පලාබද්දල, හැරමිටිපාන සහ අඩවිකන්ද යන ස්ථානවල පොලිස් මුරපොලවල්ද ආරම්භ කර ඇති බවයි පොලිස් මාධ්‍ය ප්‍රකාශක කාර්යාලය සඳහන් කළේ.",
       "URL": "https://www.hirunews.lk/122720/ශ්‍රී-පාදය-වන්දනා-කිරීමට-අති-විශාල-බැතිමතුන්-පිරිසක්",
       "Category": "Local News",
       "Parent URL": "https://www.hirunews.lk/local-news.php?pageID=5236"
}