{
       "Source": "hirunews",
       "Timestamp": "Thursday, 28 July 2022 - 10:36",
       "Headline": "ඩලස් ජනපති වෙලා සජිත් අගමැති වුණා ම ආණ්ඩුව කාළකණ්ණි වෙන්නෙ නැද්ද? - පා.ම ඩයනා ගමගේ (වීඩියෝ)",
       "News Content": "\"ඩලස් අලහප්පෙරුම ජනාධිපති වෙලා සජිත් ප්‍රේමදාස අගමැති වුණා නම් ආණ්ඩුව හොඳ එකක් වෙයි ද? කාළකණ්ණි වෙන්නෙ නැද්ද?\" යනුවෙන් පාර්ලිමේන්තු මන්ත්‍රී ඩයනා ගමගේ ඊයේ(27) පාර්ලිමේන්තුවේ දී විමසා සිටියා.\nඊයේ පාර්ලිමේන්තුවේ පැවැති හදිසි නීතිය දීර්ඝ කිරීමට අදාළ විවාදයේ දී අදහස් දැක් වූ පාර්ලිමේන්තු මන්ත්‍රීවරිය කියා සිටියේ, හදිසි නීතිය දීර්ඝ කිරීමට අදාළ විවාදයට අදාළ දේවල් වලට වඩා පසුගිය දිනවල රටේ සිදු වූ දේවල් ගැන සඳහන් කිරීමට තමා වැඩි කැමැත්තක් දක්වන බවයි.\nඑහි දී ඇය විශේෂයෙන් අවධානය යොමු කළේ හිටපු ජනාධිපති ගෝඨාභය රාජපක්ෂ මෙරටින් පිටවීමට උත්සහ කිරීමේ දී ආගමන විගමන දෙපාර්තමේන්තු නිලධාරීන්ගේ හැසිරීම සම්බන්ධවයි.\nඒ පිළිබඳව අදහස් දක්වමින් ඇය කියා සිටියේ, ඒ වන විටත් හිටපු ජනාධිපතිවරයාට, එවක ජනාධිපති වශයෙන් රාජ්‍ය තාන්ත්‍රික අයිතිවාසිකම් තිබූ බවත්, හිටපු ජනාධිපතිවරයා රටින් පිටත් වීමට උත්සහ කළ අවස්ථාවේ දී ඔහුගේ විදේශ ගමන් බලපත්‍රය මුද්‍රා තැබීමට කටයුතු නොකළ ආගමන විගමන නිලධාරීන් වහා හඳුනාගෙන ඔවුන් පිළිබඳ කඩිනම් පරීක්ෂණයක් පැවැත් විය යුතු බව ද ඇය කියා සිටියා.\nඑසේ ම අදාළ නිලධාරීන්ගේ එවැනි හැසිරීමකට බලපෑ හේතු දැනගැනීම අත්‍යවශය දෙයක් ලෙස ද ඇය මෙහි දී ප්‍රකාශ කර සිටියා.",
       "URL": "https://www.hirunews.lk/311158/ඩලස්-ජනපති-වෙලා-සජිත්-අගමැති-වුණා-ම-ආණ්ඩුව-කාළකණ්ණි-වෙන්නෙ-නැද්ද-පා-ම-ඩයනා-ගමගේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=987"
}