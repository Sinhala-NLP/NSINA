{
       "Source": "hirunews",
       "Timestamp": "Thursday, 24 February 2022 - 22:14",
       "Headline": "ඉන්දීය ධීවරයන් 22ක් නාවික හමුදා අත්අඩංගුවට",
       "News Content": "ශ්‍රී ලංකා මුහුදු සීමාවට අනවසරයෙන් ඇතුලු වී ධීවර කටයුතුවල නිරතවී සිටි ඉන්දීය ධීවරයන් 22ක් නාවික හමුදාව විසින් අත්අඩංගුවට ගෙන තිබෙනවා.\nඊයේ (23) රාත්‍රී සිදු කළ මෙහෙයුමකදී මෙම ධීවරයන් සමග ඉන්දීය ට්‍රෝලර් යාත්‍රා දෙකක් ද තම භාරයට ගෙන ඇති බවයි නාවික හමුදාව කියාසිටියේ.\nවිදේශීය ධීවරයින් මෙරට මුහුදු සීමාව උල්ලංඝනය කරමින් සිදු කරන නිතීවිරෝධී ධීවර කටයුතු හේතුවෙන් දේශීය ධීවර ප්‍රජාවට සිදු වන බලපෑම මෙන්ම මෙරට සාගරික පරිසරයේ ජෛව විවිධත්වයට එල්ලවන තර්ජන මැඩපැවැත්වීමේ අරමුණින්, නීති විරෝධී හා අනවසර ධීවර කටයුතු මැඩ පැවැත්වීම සඳහා නාවික හමුදාව අඛණ්ඩ මුර සංචාර සහ මෙහෙයුම් සිදු කරනු ලබනවා.\nඒ අනුව, උතුරු නාවික විධානයට අනුයුක්ත හතරවන වේග ප්‍රහාරක බලඝණයට අයත් වේග ප්‍රහාරක යාත්‍රාවක් විසින් උතුරු මුහුදු තීරයේ සිදුකළ මුරසංචාරයකදීයි නීති විරෝධී bottom trawling පන්න ක්‍රමයට ධීවර කටයුතු සිදු කරමින් සිටි ඉන්දීය ටෝලර් යාත්‍රා දෙකක් (02) සමඟ එම යාත්‍රාවන්හි සිටි ඉන්දීය ජාතික ධීවරයින් 22ක් අත්අඩංගුවට ගනු ලැබුවේ.\nඔවුන් විසින් නීති විරෝධී ලෙස අල්ලනු ලැබූ මත්ස්‍යයින් තොගයක් ද නාවික හමුදා භාරයට ගෙන තිබෙනවා.\nපවතින සෞඛ්‍ය මාර්ගෝපදේශයන්ට අනුකූලව සිදු කළ මෙම මෙහෙයුම මගින් නාවික හමුදා භාරයට ගත් ඉන්දීය ටෝලර් යාත්‍රා සහ ධීවරයින් ඉදිරි නීතිමය කටයුතු සඳහා අදාල අංශ වෙත යොමු කිරීමට අවශ්‍ය පියවර ගෙන තිබෙනවා.\nනාවික හමුදා භාරයටගත් මෙම ටෝලර් යාත්‍රා 02 ද සමඟ 2022 පෙබරවාරි මාසයේ ගත වූ කාල සීමාව තුලදී පමණක්, මෙරට  මුහුදු තීරයේ අනවසර ධීවර කටයුතුවල නිරතව සිටි ඉන්දීය ධීවර යාත්‍රා 8ක් සමඟ ඉන්දීය ධීවරයන් 51 දෙනෙකු නාවික හමුදා භාරයට ගෙන තිබෙනවා.",
       "URL": "https://www.hirunews.lk/297962/ඉන්දීය-ධීවරයන්-22ක්-නාවික-හමුදා-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1335"
}