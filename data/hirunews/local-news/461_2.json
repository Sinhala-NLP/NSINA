{
       "Source": "hirunews",
       "Timestamp": "Wednesday, 22 March 2023 - 12:51",
       "Headline": "කොරලවැල්ලේ දී පුද්ගලයෙකුගේ දෑත් කපා රැගෙන ගියේ අසල්වැසියෙකු බව හෙළි වෙයි (වීඩියෝ)",
       "News Content": "යාවත්කාලීන කිරීම 2023-03-22 පස්වරු 08.50\nමොරටුව - කොරලවැල්ල ප්‍රදේශයේ දී තියුණු ආයුධයකින් කපා පුද්ගලයෙකුගේ දෑත් රැගෙන පලා ගිය සැකකරු අත්අඩංගුවට ගැනීමේ මෙහෙයුම් තවදුරටත් ක්‍රියාත්මක බව පොලීසිය පවසනවා.\nවිමර්ශන සිදු කරන උසස් පොලිස් නිලධාරියෙකු සඳහන් කළේ, කලක පටන් පැවති ආරවුලක් මෙම පහරදීමට හේතු වී ඇති බව යි.\nපහරකෑමට ලක්වූ පුද්ගලයා විදුලි කාර්මිකයෙකු වන අතර සැකකරු අසල්වැසියෙකු බව විමර්ශනවල දී හෙළි වී තිබෙනවා.\nදෙදෙනාම ඊයේ බීමත්ව සිට ඇති අතර ඇතිවූ බහින්බස්වීමත් සමගයි මෙලෙස තියුණු ආයුධයකින් පහර දී මෙම 40 හැවිරිදි පුද්ගලයාගේ දෑත් වෙන් වන ලෙස කපා දමා ඇත්තේ.\nපසු ව සැකකරු එම දෑත් කොටස් රැගෙන ප්‍රදේශයෙන් පලා ගොස් ඇති අතර, මේ දක්වා ඔහු සම්බන්ධයෙන් තොරතුරක් වාර්තා වී නැහැ.\nපහර කෑමට ලක් වූ පුද්ගලයා මේ වන විට පානදුර මූලික රෝහලේ ප්‍රතිකාර ලබනවා.\nවෛද්‍යවරුන් සඳහන් කර ඇත්තේ තුවාලකරු සමග එම අවස්ථාවේදීම අදාල දෑත් කොටස් රැගෙන ආවේ නම්, ඒවා ශල්‍යකර්මයක් මඟින් යළි බද්ධ කිරීමේ හැකියාව පැවති බව යි.\n--------------------------------\nකොරලවැල්ලේ දී පුද්ගලයෙකුගේ දෑත් කපා රැගෙන යයි\nමොරටුව - කොරලවැල්ල ප්‍රදේශයේ පුද්ගලයෙකුගේ දෑත් තියුණු ආයුධයකින් කපා වෙන් කර දෑත් රැගෙන සැකකරු පලාගොස් ඇති බව පොලීසිය සඳහන් කළා.\n40 හැවිරිදි එම පුද්ගලයා සිය නිවස ඉදිරිපිට සිටිය දී සැකකරු පැමිණ ඔහුගේ දෑත්වලට තියුණු ආයුධයකින් පහර දී ඇත්තේ ඊයේ (21) රාත්‍රියේ දීයි.\nපසුව එම පුද්ගලයා පානදුර මූලික රෝහලට ඇතුළත් කර ඇති අතර, සැකකරු හඳුනාගෙන ඇති බව ද පොලීසිය සඳහන් කළා.\nපෞද්ගලික ආරවුලක් මීට හේතු වී තිබෙනවා.",
       "URL": "https://www.hirunews.lk/330621/කොරලවැල්ලේ-දී-පුද්ගලයෙකුගේ-දෑත්-කපා-රැගෙන-ගියේ-අසල්වැසියෙකු-බව-හෙළි-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=461"
}