{
       "Source": "hirunews",
       "Timestamp": "Monday, 23 January 2023 - 13:10",
       "Headline": "බදු වැඩි කිරීමට එරෙහිව කළු විරෝධතාවක්",
       "News Content": "රජයේ වෛද්‍ය නිලධාරින්ගේ සංගමය අද (23) කලු පටි සහ කලු ඇදුමෙන් සැරසී රාජකාරි සඳහා වාර්තාකර තිබුණා.\nබදු ප්‍රතිපත්තියට එරෙහිව සහ ඖෂධ හිඟයට පිළියම් සකසා දෙන ලෙස ඉල්ලමිනුයි ඔවුන් මෙලෙස කළු පටි සහ කළු ඇදුමෙන් සැරසී රාජකාරියට වාර්තා කළේ.\nමේ අතර, ඉල්ලීම් කිහිපයක් මුල්කරගනිමින් රෝහල් කනිෂ්ඨ කාර්ය මණ්ඩලය ක්‍රියාත්මක කළ පැය 4ක සංකේත වර්ජනය හේතුවෙන් රෝහල් වල බාහිර රෝගී අංශයේ කටයුතු සඳහා බාධා එල්ල වුණා.\nකනිෂ්ඨ කාර්ය මණ්ඩල ඒකාබද්ධ සෞඛ්‍ය සේවා සංගමය උදෑසන 08 සිට දහවල් 12 දක්වා දිවයින පුරා රෝහල්වල මෙම සේවයෙන් ඉවත් වීමේ වෘත්තීය ක්‍රියාමාර්ගය දියත් කළ අතර, මේ නිසා කොළඹ ජාතික රෝහල, දකුණු කොළඹ ශික්ෂණ රෝහල, රාගම ශික්ෂණ රෝහල ඇතුළු රෝහල් රැසක කටයුතුවලට බාධා එල්ල වුණා.\nඑමෙන්ම බදු වැඩි කිරීමට විරෝධය පළ කරමින් ලංකා බැංකු සේවක සංගමය අද (23) කළු වර්ණයෙන් සැරසී මෙන්ම කළු පටි පැළඳ සේවයට වාර්තා කර තිබුණා.\nඑම සංගමයේ සභාපති චන්න දිසානායක කියා සිටියේ උපයන විට බදු ගෙවීමේ ප්‍රතිපත්ති සංශෝධනය කරන ලෙස ඉල්ලා බැංකු සේවකයින් අත්සන් කළ පෙත්සම අද (23) දහවල් ජනාධිපති ලේකම්වරයා වෙත භාරදීමට කටයුතු කරන බවයි.",
       "URL": "https://www.hirunews.lk/325699/බදු-වැඩි-කිරීමට-එරෙහිව-කළු-විරෝධතාවක්",
       "Category": "Local News",
       "Parent URL": "https://www.hirunews.lk/local-news.php?pageID=584"
}