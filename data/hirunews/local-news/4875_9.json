{
       "Source": "hirunews",
       "Timestamp": "Saturday, 17 September 2016 - 19:45",
       "Headline": "පියවරුන්ගේ වටිනාකම නොදත් පුතුන් දෙදෙනෙක්",
       "News Content": "බදුල්ල - හාලිඇළ සහ මාදම්පේ ප්‍රදේශවලදී පුත්‍රයින් දෙදෙනෙකු විසින් පියවරුන් දෙදෙනෙකුට පහරදී ඝාතනය කළ පුත්‍රයින් දෙදෙනෙකු පොලිසිය අත්අඩංගුවට ගෙන තිබෙනවා.\nබදුල්ල - හාලිඇළ ප්‍රදේශයේදී 16 හැවිරිදි පුත්‍රයෙකු විසින් පියාට තියුණු ආයුධයකින් පහර දී ඝාතනය කර තිබුණේ ඊයේ රාත්‍රියේදී.\nපොලිසිය පැවසුවේ නිවසට බීමතින් පැමිණ මවට පහරදීම හේතුවෙන් තමා පියාට තියුණු ආයුධයකින් පහරදුන් බවට අදාළ පුත්‍රයා පපොච්චාරණය කර ඇති බවයි.\nපහරදීමෙන් බරපතළ තුවාල ලැබූ 41 හැවිරිදි පියා නිවසින් පිටව ගොස් ඇති අතර, නිවස ආසන්නයේ මාර්ගයක ඔහු ජීවිතක්ෂයට පත්ව වැටී සිටියදී පසුව සොයා ගනු ලැබුවා.\nපහරදීම සිදුකළ 16 හැවිරිදි පුත්‍රයා බදුල්ල මහේස්ත්‍රාත් අධිකරණයට ඉදිරිපත් කිරීමට නියමිතයි.\nමේ අතර බීමතින් පැමිණ තම පියාට මල් පෝච්චි රඳවනයකින් පහර දී ඝාතනය කළ තවත් පුත්‍රයෙකු මාදම්පේ ප්‍රදේශයේදී අද අත්අඩංගුවට ගෙන තිබෙනවා.\nමෙලෙස ඝාතනයට ලක් වී ඇත්තේ මාදම්පේ තඹගල්ලවත්ත ප්‍රදේශයේ 75 හැවිරිදි තිදරු පියෙක්.\nඅප වාර්තාකරු සඳහන් කළේ අත්අඩංගුවට ගෙන ඇති සැකකාර පුත්‍රයා යුද හමුදාවේ සේවය කර ඉවත්ව සිටින අයෙකු බවයි.\nඅධික ලෙස බීමතින් පැමිණි සැකකරු පියා සමඟ බහින් බස් වී අනතුරුව පහරදී ඇති බවට අනාවරණ වී තිබෙනවා.",
       "URL": "https://www.hirunews.lk/143212/පියවරුන්ගේ-වටිනාකම-නොදත්-පුතුන්-දෙදෙනෙක්",
       "Category": "Local News",
       "Parent URL": "https://www.hirunews.lk/local-news.php?pageID=4875"
}