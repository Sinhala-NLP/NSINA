{
       "Source": "hirunews",
       "Timestamp": "Saturday, 23 July 2022 - 18:44",
       "Headline": "පාසල් අනිද්දා සිට යළි ආරම්භ ස්ථිරයි - සිසු ප්‍රවාහන රථවලට අද සිටම ලංගමෙන් ඉන්ධන",
       "News Content": "පාසල් ළමයින් ප්‍රවාහනය කරන බස් හා වෑන් රථ සඳහා අද පස්වරු 3 සිට දිවයින පුරා පිහිටි සියලු ලංගම ඩිපෝ මගින් ඉන්ධන සපයා ගැනීමට අවස්ථාව සලසන ලෙස ජනාධිපති රනිල් වික්‍රමසිංහ ප්‍රවාහන අමාත්‍යවරයාට උපදෙස් ලබාදී තිබෙනවා.\nඒ ඉන්ධන ගැටලුව සහ එහි ඉදිරි පියවර පිළිබඳ අද පෙරවරුවේ අග්‍රාමාත්‍ය කාර්යාලයේ පැවති සාකච්ඡාවකදීයි.\nඅධ්‍යාපන, ධීවර, සංචාරක, කෘෂිකාර්මික කටයුතු සහ පොදු ප්‍රවාහන සේවයේ යෙදෙන පෞද්ගලික හා රජයේ බස් රථ සඳහා අවශ්‍ය ඉන්ධන බෙදා හැරීම විධිමත් හා කඩිනම් කිරීම පිළිබඳ මෙහිදී පුළුල් ලෙස සාකච්ඡාවට ලක් කර තිබෙනවා.\nදිවයින පුරා ඉන්ධන බෙදා හැරීමේ කටයුතු කඩිනම් සහ විධිමත් කරන ලෙස ජනාධිපතිවරයා එහිදී අදාළ පාර්ශවයන්ට උපදෙස් ලබා දුන් බවයි ජනාධිපති මාධ්‍ය අංශය නිවේදනය කළේ.\nමේ අතර, පෙර දැනුම්දුන් පරිදි රජයේ හා රජයේ අනුමත පෞද්ගලික පාසල් අනිද්දා සිට නැවත ආරම්භ වන බව අධ්‍යාපන අමාත්‍යාංශය දැනුම් දෙනවා.\nඒ අනුව, සඳුදා, අඟහරුවාදා හා බ්‍රහස්පතින්දා දිනවල පමණක් පාසල් පැවැත්වෙන බවයි එම අමාත්‍යාංශය නිවේදනය කළේ. බදාදා හා සිකුරාදා සිසුන්ට නිවෙස්වල සිට ඉගෙනීමේ කටයුතුවල නිරත විය හැකි වනවා.",
       "URL": "https://www.hirunews.lk/310768/පාසල්-අනිද්දා-සිට-යළි-ආරම්භ-ස්ථිරයි-සිසු-ප්‍රවාහන-රථවලට-අද-සිටම-ලංගමෙන්-ඉන්ධන",
       "Category": "Local News",
       "Parent URL": "https://www.hirunews.lk/local-news.php?pageID=998"
}