{
       "Source": "hirunews",
       "Timestamp": "Sunday, 13 February 2022 - 20:02",
       "Headline": "ශ්‍රී ලාංකිකයන්ගේ ආහාර රටා වෙනස් වෙයි - ජගත් සංවිධානය",
       "News Content": "ප්‍රධාන ආහාර වර්ගවල මිල ගණන් වාර්තාගත ලෙස ඉහළ යාමත් සමග ශ්‍රී ලාංකිකයන්ගේ ආහාර රටාවල වෙනස්වීමක් දක්නට ලැබෙන බව ලෝක ආහාර හා කෘෂිකර්ම සංවිධානය පවසනවා.\nඑක්සත් ජාතීන්ගේ සංවිධානයට අනුබද්ධ එමගින් නිකුත් කෙරුණු ගෝලීය තොරතුරු හා පූර්ව අනතුරු ඇගවීම් පද්ධති වාර්තාවේ ඒ බව සඳහන්.\nඑහි ශ්‍රී ලංකාව පිළිබද පරිච්ඡේදයේ විශේෂයෙන් දක්වා ඇත්තේ ධාන්‍ය වර්ග සහ අනෙකුත් මූලික ආනයනික ආහාර නිෂ්පාදනවල මිල ගණන් පසුගිය සැප්තැම්බරයේ සිට ශීඝ්‍රයෙන් ලෙස ඉහළ ගිය අතර මේ වසරේ ජනවාරියේ උපරිම මට්ටමකට පැමිණ ඇති බවයි.\nඩොලරයට සාපේක්ෂව රුපියල කැපී පෙනෙන ලෙස අව ප්‍රමාණ වීම ද ඊට හේතුවක්.\nමෙලෙස මිල ගණන් ඉහළ යාම අවදානම් කාණ්ඩයේ ගෘහස්ථයන් හි ආහාර සඳහා ප්‍රවේශය කෙරෙහි ඍණාත්මක ලෙස බලපා ඇති බව ලෝක ආහාර හා කෘෂිකර්ම සංවිධානයේ අදහසයි.\nමේ අනුව එම කාණ්ඩයේ ලා ගැනෙන එවැනි ඔවුන්ගේ ආහාර පාරිභෝජනය අඩු කර ඇති අතර, නැතිනම් වඩාත් ලාභදායී එහෙත් පෝෂණයෙන් අඩු ආහාර වර්ගවලට යොමු වී තිබෙනවා.\nඑම තත්ත්වය ඔවුන්ගේ ආහාර සුරක්ෂිතතාව, සෞඛ්‍ය සහ පෝෂණ මට්ටම කෙරෙහි සමස්තයක් ලෙස ඍණාත්මක බලපෑමක් ඇති කරන බව ලෝක ආහාර හා කෘෂිකර්ම සංවිධානය පෙන්වා දෙනවා.\nශ්‍රී ලාංකිකයන්ගේ දෛනික කැලරි සැපයුමෙන් සියයට 40ක්, 12ක් සහ 10ක් සඳහා දායක වන සහල්, තිරිඟු සහ සීනි මිල ගණන් කැපී පෙනෙන ලෙස ඉහළ යාමක් මෙහිදී දැකිය හැකි බවයි එමගින් සදහන් කළේ.",
       "URL": "https://www.hirunews.lk/296939/ශ්‍රී-ලාංකිකයන්ගේ-ආහාර-රටා-වෙනස්-වෙයි-ජගත්-සංවිධානය",
       "Category": "Local News",
       "Parent URL": "https://www.hirunews.lk/local-news.php?pageID=1358"
}