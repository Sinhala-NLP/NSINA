{
       "Source": "hirunews",
       "Timestamp": "Friday, 03 September 2021 - 15:21",
       "Headline": "නවසීලන්තයේදී පිහි ඇණුමක් කළ ශ්‍රී ලාංකිකයා ගැන තවත් තොරතුරු හෙළිවෙයි",
       "News Content": "නවසීලන්තයේ ඕක්ලන්ඩ් ප්‍රදේශයේ පිහිටි සුපිරි වෙළඳසැලකදී \"ඉස්ලාම් අන්තවාදියෙකු\" විසින් සිදු කළ පිහි ඇනුම සඳහා භාවිත කල පිහිය එම සුපිරි වෙළඳ සංකීර්ණයේ තිබූ ප්‍රදර්ශක කැබිනට්ටුවකින් ලබා ගත් විශාල පිහියක් බවට පරීක්ෂණ කණ්ඩායම් සොයාගෙන තිබෙනවා.\nමෙම ප්‍රහාරය හේතුවෙන් අවම වශයෙන් පුද්ගලයින් 6 දෙනෙකු තුවාල ලැබූ අතර ඉන් තිදෙනෙකුගේ තත්ත්වය බරපතල බවයි වාර්තා වන්නේ.\nමොහුගේ ප්‍රහාරයට ලක්වූ 62 හැවිරිදි පුද්ගලයෙක් අසාධ්‍ය තත්ත්වයේ පසුවන බවත් වාර්තා වනවා.\nමේ අතර අද පැවති ප්‍රවෘත්ති සාකච්ඡාවකදී නවසීලන්ත අගමැති ජසින්ඩා ආඩර්න් සිද්ධිය සම්බන්දයෙන් කියා සිටියේ අන්තවාදී පෙළඹවීම් පිළිබඳව පොලිස් අධීක්ෂණය යටතේ සිටි ශ්‍රී ලාංකිකයෙකු විසින් මෙම ත්‍රස්ත ප්‍රහාරය සිදු කල බවයි.\nඅනන්‍යතාව හෙළි නොකල අදාල පුද්ගලයා නවසීලන්ත පොලීසියේ දැඩි නිරීක්ෂණ යටතේ පසු වූවෙක්.\nඔහු ISIS හෙවත් ඉස්ලාමීය රාජ්‍ය ත්‍රස්ත කණ්ඩායමේ ආභාෂය ලද්දෙකු බවත් ප්‍රහාරය ඇ‍රඹී තත්පර 60ක් තුළ නවසීලන්ත පොලීසියේ සන්නද්ධකණ්ඩායමක් විසින් එම පුද්ගලයා ඝාතනය කර තත්ත්වය පාලනය කරගත් බවත් මෙම මාධ්‍ය හමුවේදී අගමැති ජසින්ඩා ආර්ඩර්න් කියා සිටියා.\nඑහිදී වැඩිදුරටත් අදහස් දැක්වූ අගමැතිවරිය පැවසුවේ “අද සිදු වූ දෙය නින්දිතයි, වෛරී සහගතයි, එය වැරදියි, එය සිදු කළේ ඇදහිල්ලක් නොව පුද්ගලයෙක් විසින්\" බවයි.\nමෙම ප්‍රහාරය ගැන දැනගත් විට තමා දැඩි ලෙස කම්පාවට පත් වූ බවත් ඇය පැවසුවා.\nනිව්ලින් දිස්ත්‍රික්කයේ ලින් මාල් හි කවුන්ට්ඩවුන් සුපිරි වෙළඳසැලේදී මෙම ප්‍රහාරය එල්ල කෙරුනු මෙම ප්‍රහාරය ඇසින් දුටු පුද්ගලයෙකු පැවසුවේ සිද්ධියත් සමග එම සුපිරි වෙළඳසැල තුල සිටි පිරිස උමතුවෙන් මෙන් එතැනින් පළා ගිය බවයි.\n\"මිනිස්සු වියරුවෙන් කෑගසමින්, බියෙන් පලා ගියා\" යැයි පැවසූ ඔහු කියා සිටියේ වයස්ගත පුද්ගලයෙක් තුවාල සහිතව බිම වැටී සිටින අයුරු දුටු බවයි.\nඅධිකරණ නියෝග හේතුවෙන් අනන්‍යතාවය හෙළි කළ නොහැකි මෙම පුද්ගලයා 2011 ඔක්තෝම්බර් මාසයේදී නවසීලන්තයට පැමිණි අයෙක්.\nකෙසේ වෙතත් 2016 වසරේදී අදාළ ප්‍රහාරකයාගේ මතවාදය සම්බන්ධයෙන් බුද්ධි අංශ වෙත ලද තොරතුරු හේතුවෙන් ඔහු ආරක්ෂක අංශ නිරන්තර අධීක්ෂණයට සහ දැඩි නිරීක්‍ෂණයට ලක්ව සිටි පුද්ගලයෙක්.\nනවසීලන්තයේ ත්‍රස්තවාදී මර්ධන ඒකක ගනනාවක් ඔහු පිළිබඳ ඇස ගසාගෙන සිට තිබෙනවා.\nකෙසේ වෙතත් අද සිද්ධිය වන තුරුම ඔහු අත්අඩංගුවට ගැනීමට හෝ රඳවා ප්‍රශ්න කිරීමට හේතු වන කිසිදු වරදක් සිදු කර නැහැ.\nමෙම ප්‍රහාරකයා ISIS හෙවත් ඉස්ලාමීය රාජ්‍ය ත්‍රස්ත කණ්ඩායමේ උද්දීපනය ලද්දෙකු බව දන සිටියද 6 දෙනෙකු තුවාල ලැබීමට පෙර ඔහු අත්තඩංගුවට ගැනීමට නොහැකි වූයේ ඉහත කාරනා නිසා බව නවසීලන්ත පොලිස් කොමසාරිස් ඇන්ඩෲ කොස්ටර් පවසා සිටියා.\nකෙසේ වෙතත් මෙම ප්‍රහාරකයා තනිවම කටයුතු කළ පුද්ගලයකු බැවින් මෙම සිද්ධියෙන් පසු සමාජයට තවදුරටත් තර්ජන සිදු නොවන බවට බලධාරීන් විශ්වාස කරන බවත් නවසීලන්ත පොලිස් කොමසාරිස්වරයා වැඩිදුරටත් සඳහන් කළා.\nමෙම ප්‍රහාරය සිදුවූ සුපිරි වෙළඳ සැල නැවත දැනුම් දෙන තුරු වසා දමා ඇති බවත් සිද්ධිය සම්බන්දයෙන් වැඩිදුර විමර්ශන සිදු කෙරෙන බවයි පොලිස් කොමසාරිස් ඇන්ඩෲ කොස්ටර්  කියාසිටියේ.\nමීට පෙර 2019 වසරේ දී නවසීලන්තයේ ක්‍රයිස්ට්චර්ච් හි මුස්ලිම් පල්ලි දෙකක් අසල සුදු ජාතික ප්‍රහාරකයෙකු විසින් වෙඩි තබා මුස්ලිම් බැතිමතුන් 51 දෙනෙකු ඝාතනය කළා.\nඑය නවසීලන්තයේ සිදුවූ බරපතලම ත්‍රස්ත ක්‍රියාව ලෙස සැලකෙන අතර පසුව අදාළ ප්‍රහාරකයා එරට අධිකරනය මගින් ජීවිතාන්ත්‍ය දක්වා බන්ධනාගාර ගත කෙරුනා.",
       "URL": "https://www.hirunews.lk/281294/නවසීලන්තයේදී-පිහි-ඇණුමක්-කළ-ශ්‍රී-ලාංකිකයා-ගැන-තවත්-තොරතුරු-හෙළිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=1713"
}