{
       "Source": "hirunews",
       "Timestamp": "Tuesday, 29 November 2016 - 7:39",
       "Headline": "යේමනයේ සිර වූ ශ්‍රී ලාංකික නැවියන් බේරා දෙන්නැයි, ඥාතීන්ගෙන් ඉල්ලීමක්",
       "News Content": "සිවිල් යුද්ධයක් පවතින යේමන රජය භාරයට ගෙන ඇති නෞකාවක සිටින ශ්‍රී ලාංකිකයින් 9 දෙනා කඩිනමින් මෙරටට ගෙන්වා දෙන ලෙස ඔවුන්ගේ ඥාතීන් රජයෙන් ඉල්ලීමක් කර තිබෙනවා.\nමීට මාස දෙකකට පමණ පෙර මෙම නෞකාව යේමනයේ හොඩෙයිඩා වරායේදී එරට රජය භාරයට ගෙන ඇත්තේ නෞකාව කුලී පදනම මත ලබා ගත් පාර්ශවකරුවන් සහ එහි හිමිකරුවන් අතර, පවතින මූල්‍ය ආරවුලක් හේතුවෙන්.\nමේ සම්බන්ධයෙන් දැනට අධිකරණයේ නඩුවක් විභාග වන අතර, ග්‍රීසියේ නැව් සමාගමකට අයත් ෆෙයා ඇපොලොන් නමැති මෙම නෞකාවේ නාවිකයින් 26 දෙනෙකු පමණ සිටින බව සඳහන්.\nසිවිල් යුද්ධය නිසා යේමනයේ දැනට අරාජික තත්ත්වයක් පවතින අතර, සානා අගනුවර බලය අත්පත් කරගෙන සිටින හවුති කැරළිකරුවන්ට එරෙහිව සෞදි අරාබිය ප්‍රමුඛ රටවල් ගුවන් ප්‍රහාර එල්ල කරනවා.\nඑහිදී සිවිල් වැසියන් මිය යාමේ සිද්ධීන් නිරන්තරයෙන් වාර්තා වන අතර, නෞකාව රදවා ඇති හොඩෙයිඩා වරාය ප්‍රදේශය ද අනාරක්ෂිත බව සදහන්.\nමේ සම්බන්ධයෙන් හිරු ප්‍රවෘත්ති අංශයට අදහස් දැක්වූ නෞකාවේ සිටින ශ්‍රී ලාංකිකයින්ගේ ඥාතීන් ප්‍රකාශ කළේ නැවට ආහාර සහ ජලය සැපයීමේ ප්‍රමාදයක් ද පවතින බවයි.\nහිරු ප්‍රවෘත්ති අංශය මේ පිළිබදව වෙළඳ නාවික ලේකම් කාර්යාලයෙන් ද කරුණු විමසා සිටියා.\nඊට ප්‍රතිචාර දැක්වූ එහි විභාග පරීක්ෂක ජේ.එම්. සුනිල් කියා සිටියේ අදාළ නෞකාවේ සිටින ශ්‍රී ලාංකිකයින් කඩිනමින් දිවයිනට ගෙන්වා ගැනීම සඳහා විදේශ අමාත්‍යාංශය සමඟ සාකච්ඡා කරමින් සිටින බවයි.",
       "URL": "https://www.hirunews.lk/148546/යේමනයේ-සිර-වූ-ශ්‍රී-ලාංකික-නැවියන්-බේරා-දෙන්නැයි-ඥාතීන්ගෙන්-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=4776"
}