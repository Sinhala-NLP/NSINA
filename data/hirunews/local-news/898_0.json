{
       "Source": "hirunews",
       "Timestamp": "Thursday, 01 September 2022 - 14:22",
       "Headline": "ශල්‍යකර්මයකින් බදුල්ලේ දරුවා බේරා ගනී (වීඩියෝ)",
       "News Content": "දරුණු කැපුම් තුවාල සහිතව රෝහල් ගත කළ වයස අවුරුදු 8 ක දරුවෙකුගේ ජිවිතය පැය 7 ක ශල්‍යකර්මයකින් පසු බේරා ගැනීමට බදුල්ල රෝහලේ වෛද්‍යවරුන් පිරිසක් සමත්වී තිබෙනවා.\nරුපියල් සියයක් ඉල්ලා සිටි පුද්ගලයෙකු විසින් මෙම පහරදීම සිදුකර ඇති බවටයි වාර්තා වන්නේ.\nකන්දකැටිය - කලුගහකදුර වෙන්දේසියාය ගම්මානයේ පදිංචි 8 හැවිරිදි මෙම දරුවා සිය පියාට දුරකථන කාඩ්පතක් රැගෙන ඒම සඳහා වෙළඳසැල වෙත ගොස් තිබුණේ ඊයේ පස්වරු 6 ට පමණයි.\nඑම අවස්ථාවේදී මාර්ගයේ රැදී සිටි පුද්ගලයෙකු දරුවාට තියුණු ආයුධවලින් පහරදී තිබුණේ ඔහු අතැතිව තිබූ රුපියල් 100 ක මුදල ලබා ගැනීමේ අරමුණින් බවටයි වාර්තා වන්නේ.\nබරපතල තුවාල ලැබූ දරුවා මීගහකිවුල රෝහලට ඇතුළත් කිරීමෙන් අනතුරුව වැඩිදුර ප්‍රතිකාර සඳහා බදුල්ල මහරෝහලට ඇතුළත් කෙරුණා.\nපොලීසිය සඳහන් කළේ පහරදුන් පුද්ගලයා මේ වනවිට ප්‍රදේශය අතහැර පලාගොස් ඇති බවයි.",
       "URL": "https://www.hirunews.lk/314289/ශල්‍යකර්මයකින්-බදුල්ලේ-දරුවා-බේරා-ගනී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=898"
}