{
       "Source": "hirunews",
       "Timestamp": "Tuesday, 21 June 2022 - 19:04",
       "Headline": "සෞඛ්‍ය ක්ෂේත්‍රයේ බරපතල ඖෂධ හිඟයක් නෑ (වීඩියෝ)",
       "News Content": "සෞඛ්‍ය ක්ෂේත්‍රයේ දැවැන්ත ඖෂධ හිඟයක් පවතින බවට විවිධ මත පල වුවද එවැනි පාලනය කළ නොහැකි හිඟයක් නොමැති බව සෞඛ්‍ය හා ජලසම්පාදන අමාත්‍ය කෙහෙළිය රඔුක්වැල්ල පවසනවා.\nලබා දීමට නොහැකි වුවහොත් රෝගීන් මරණයට පත්විය හැකි ඖෂධ වර්ග 14ක් ඇති අතර එවැනි ඖෂධ වර්ගවල කිසිදු හිඟයක් නොමැති බවයි ඔහු පෙන්වා දෙන්නේ.\nජලභීතිකා රෝගයට ලබා දෙන එන්නත්වල යම් අඩුවක් දක්නට ලැබුණද එයද එයද මේ වන විට රෝහල්වලට සපයා තිබෙනවා.\nඒ හැර හෙට (22) ජලභීතිකා එන්නත් මාත්‍රා 25,000ක් ලැබෙන අතර ලබන මස මුල් සතිය වන විට චීන රජයෙන් තවත් එන්නත් ලක්ෂයක් ලැබීමට නියමිතයි.\n“වත්මන් ආර්ථික දුෂ්කරතා හමුවේ සෞඛ්‍ය ක්ෂේත්‍රයේ සියලු සේවා අඛණ්ඩව හා කාර්යක්ෂමව පවත්වාගෙන යාමේ සැලසුම්” පිළිබඳව පැවති මාධ්‍ය දැනුවත් කිරීමේ ප්‍රවෘත්ති සාකච්ඡාවට එක්වෙමින් සෞඛ්‍ය අමාත්‍යවරයා මෙම තොරතුරු අනාවරණ කළා.\nතවත් අත්‍යාවශ්‍ය ඖෂධ වර්ග 664 කින් ඖෂධ වර්ග 51ක හිඟයක් මීට පෙර පැවති අතර එයද දැන් 49 දක්වා අඩු වී ඇති බවයි ඔහු කියාසිටියේ.\nමෙම හිඟය ඉක්මනින්ම අවසන් කිරීමට හැකියාව පවතින බවයි සෞඛ්‍ය අමාත්‍යවරයා ප්‍රකාශ කළේ.\nඑම ඖෂධවලට විකල්ප බෙහෙත් වර්ග ගණනාවක් ඇති බැවින් රෝහල් වෙත පැමිණෙන ඕනෑම අසාධ්‍ය රෝගියෙකුට ප්‍රතිකාර කිරීමේ හැකියාව රෝහල් සතුව පවතිනවා.\nශ්‍රී ලංකාවේ සෞඛ්‍ය ක්ෂේත්‍රය කඩා නොවැටී පවත්වාගෙන යාම සඳහා මිත්‍ර රටවල් විශාල වශයෙන් ආධාර දීමට ඉදිරිපත්ව සිටින බවයි අමාත්‍යවරයා පෙන්වා දෙන්නේ.\nඖෂධ ආනයනය සඳහා ඩොලර් මිලියන 260කට ආසන්න මුදලක් වාර්ෂිකව වැයවන අතර මේ වන විට විවිධ ක්ෂේත්‍රවලින් ඩොලර් මිලියන 49 ක් ලැබී ඇතැයි ද ඔහු ප්‍රකාශ කළා.\nමීට අමතරව ඊයේ (20) ඕස්ට්‍රේලියානු රජයෙන් ඩොලර් මිලියන 50 ක ආධාර මුදලක් සෞඛ්‍ය හා අත්‍යාවශ්‍ය ආහාර වර්ග සපයා ගැනීම සඳහා ලබා දී තිබෙනවා.\nතවත් ඩොලර් මිලියන 500 කට ආසන්න මුදලක් ලැබීමට නියමිතයි. ඉන් ඩොලර් මිලියන 85 ක් දැනමටත් ලැබී ඇති අතර කලින් ලැබුණ ඩොලර් මිලියන 23ට අමතරව අලුතෙන් ඩොලර් මිලියන 50 ක් ලැබී ඇති බව සෞඛ්‍ය අමාත්‍යවරයා සඳහන් කළා.\nආසියානු සංවර්ධන බැංකුවෙන් ඩොලර් මිලියන 66ක් ලැබී ඇති අතර ආසියානු සංවර්ධන හා යටිතල පහසුකම් ආයතනයෙන් ඩොලර් මිලියන 100 ක් සහ ඉන්දියානු ණය යෝජනා ක්‍රමය යටතේ ඩොලර් මිලියන 200ක් ලබා දී තිබෙනවා.\nලබන අගෝස්තු මාසය වනතුරු යම් දුෂ්කරතා පැවතියද 2023 මැද හෝ වසර 2024 ට ආසන්න වනතුරු කිසිම අවස්ථාවක ඖෂධ හිඟයක් ශ්‍රී ලංකාවේ ඇතිවිය නොහැකි බවයි අමාත්‍යවරයා අවධාරණය කළේ.\nමේ අතර, රජයේ වෛද්‍ය නිලධාරීන්ගේ සංසදයේ සභාපති වෛද්‍ය රුක්ෂාන් බෙල්ලන කියා සිටියේ වෛද්‍යවරුන්ට ඉන්ධන ලබා ගැනීමට පවතින අපහසුතාවය හේතුවෙන් රෝහල් රැසක කටයුතු ඉදිරියේදී අඩාල විය හැකි බවයි.\nකෙසේ වෙතත්, සෞඛ්‍ය සේවකයන්ට ඉන්ධන ලබා ගැනීම සඳහා ඉන්ධන පිරවුම්හල් 74 ක් මේ වනවිට වෙන් කර ඇති බව අද පැවති මාධ්‍ය හමුවේදී සෞඛ්‍ය අමාත්‍ය කෙහෙළිය රඹුක්වැල්ල ප්‍රකාශ කළා.",
       "URL": "https://www.hirunews.lk/307806/සෞඛ්‍ය-ක්ෂේත්‍රයේ-බරපතල-ඖෂධ-හිඟයක්-නෑ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1078"
}