{
       "Source": "hirunews",
       "Timestamp": "Friday, 12 August 2022 - 22:05",
       "Headline": "වට්ස්ඇප් ඔස්සේ කළ ලිංගික අපයෝජනය (වීඩියෝ)",
       "News Content": "‍දරුවන් පිරිසක් ලිංගික අපයෝජනය සඳහා යොදාගත් පුද්ගලයෙකු අපරාධ පරීක්ෂණ දෙපාර්තමේන්තුව විසින් අත්අඩංගුවට ගෙන තිබෙනවා.\nගාල්ල ප්‍රදේශයේ ප්‍රසිද්ධ දේවාලයක් පවත්වාගෙන යන දේවගැතිවරයෙකු ලෙස පෙනී සිටි අදාළ සැකකරු වට්ස් ඇප් මාර්ගයෙන් දරුවන් ලිංගික අපයෝජන කාර්ය සඳහා යොදවා ගෙන ඇති බවටයි පොලිස් පරීක්ෂණවලදී හෙළිව ඇත්තේ.\nඅපරාධ පරීක්ෂණ දෙපාර්තමේන්තු නිලධාරීන් විසින් අදාළ සැකකරු අත්අඩංගුවට ගෙන තිබුණේ පසුගිය 10 වැනිදායි.\nඔහු වයස අවුරුදු 44ක් වූ උණවටුණ ප්‍රදේශයේ පදිංචිකරුවෙක් බවට අනාවරණ වී තිබෙනවා.\nගාල්ල ප්‍රදේශයේ පාසල් කිහිපයකම දරුවන්ගේ මව්පියන් සිය දරුවන් කිසියම් පුද්ගලයෙකු විසින් ලිංගික අපයෝජනය සඳහා යොදා ගැනෙන බවට ලබා දුන් තොරතුරක් මත එම දරුවන්ගෙන්ද කරුණු අනාවරණ කරගෙන තිබුණා.\nඑහිදී අනාවරණ වූ තොරතුරු අනුව වට්ස් ඇප් තාක්ෂණය මගින් අදාළ සැකකරු දරුවන් ලිංගික අපයෝජන කටයුතු සඳහා යොදා ගෙන ඇති බව විමර්ශනවලදී හෙළිව තිබෙනවා.\nදිවයිනේ විවිධ ප්‍රදේශවල දරුවන් වංචා සහගත ලෙස මෙම අපයෝජන ක්‍රියාවන් සඳහා සම්බන්ධ කරගෙන ඇති අතර ඒ සඳහා විවිධ ස්ථාන යොදාගෙන ඇති බවට ද හෙළිව තිබෙනවා.\nසැකකරු දරුවන්ට විශාල මුදලක් ලආහාරපාන මෙන්ම ඇදුම් පැළදුම් ද ලබා දී ඇති බවටයි කරුණු අනාවරණ වී ඇත්තේ.\nඅදාල පුද්ගලයා දරුවන් අපචාර ක්‍රියාවන්ට යොදා ගන්නා දර්ශනද පටිගත කොට ඒවා ජාත්‍යන්තරයට අලෙවි කර විශාල මුදලක් උපයාගෙන ඇති බවට ද විමර්ශනවලදී අනාවරණය වී තිබෙනවා.\nඅදාළ දේවගැතිවරයා තම මිතුරන් හට ද මෙම දරුවන් අපචාර ක්‍රියාවන් සඳහා යොදා ගැනීමට ඉඩ සළසා දී ඇති බවයි වාර්තා වන්නේ.\nප්‍රසිද්ධ දේවාලයක් පවත්වාගෙන පුද්ගලයෙකු ලෙස පෙනී සිටිමින් සැකකරු සමාජය තුළ විශ්වසනීයත්වය ගොඩ නගාගෙන ඇති බවටද කරුණු හෙළිවී ඇති බවයි පොලිසිය සදහන් කළේ.\nඅතිශය සුඛෝපභෝගී ජීවිතයක් ගත කර ඇති අදාල දේවගැතිවරයා ඔහුගේ ආරක්ෂාව සඳහා පුද්ගලික ආරක්ෂකයන් පිරිසක් යොදාගෙන සිටි බව ද පරීක්ෂණවලදී අනාවරණ වී තිබෙනවා.\nසැකකරු ඊයේ ගාල්ල මහේස්ත්‍රාත් අධිකරණයට ඉදිරිපත් කිරීමෙන් පසු ලබන 23 වැනිදා දක්වා රක්ෂිත බන්ධනාගාරගත කිරීමට නියෝග කෙරුණා.\nමේ අතර මීට දින 8කට පෙර අතුරුදන් වූ ලුණුගල ප්‍ර දේශයේ පදිංචිව සිටි 14 හැවිරිදි බාලවයස්කාර දැරිය ලුණුගල උඩකිරුව රක්ෂිතයේ රඳවාගෙන සිටියදී පොලිස් විශේෂ කාර්ය බලකාය විසින් සොයාගෙන තිබෙනවා.\nදැරිය පැහැරගෙන ගොස් රඳවාගෙන සිටි පුද්ගලයින් දෙදෙනෙකුද අත්අඩංගුවට ගෙන ඇති අතර ඉන් එක් අයෙකු දැරියගේ පෙම්වතා බවයි පොලිසිය සඳහන් කළේ.\nපසුගිය 3 වැනිදා දැරිය අතුරුදන් බවට ලුණුගල පොලිසිය වෙත පැමිණිල්ලක් ලැබී තිබූ අතර ඒ අනුව පොලිස් විශේෂ කාර්ය බලකාය දැරිය සොයා රක්ෂිතයේ මෙහෙයුමක් දියත් කළා.\nදැරියගේ පෙම්වතා බවට සැකකෙරෙන තරුණයාගේ ඉල්ලීම මත පසුගියෙ 3 වැනිදා 53 හැවිරිදි අනෙක් සැකකරු විසින් දැරිය නිවසේ සිට කැඳවාගෙන ගොස් ඇති බවයි පොලිසිය සඳහන් කළේ.\nඅදාළ පුද්ගලයා දැරියගේ පියාගේ ගොවිතැන් කටයුතු සඳහා සහය දුන් අයෙකු බවට අනාවරණ වී තිබෙනවා.\nකෙසේ වුවත් සැකකරුවන් දැරිය බලහත්කාරයෙන් රැගෙන ගියේද නැතහොත් ඇගේ කැමැත්තෙන් ගෙන ගියේද යන්න පිළිබඳ පොලිසිය තවදුරටත් විමර්ශන සිදු කරනු ලබනවා.\nවෛද්‍ය පරීක්ෂණ සඳහා දැරිය මේ වනවිට පස්සර රෝහලට ඇතුළත් කර ඇති අතර සැකකරුවන් බදුල්ල මහේස්ත්‍රාත් අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/312597/වට්ස්ඇප්-ඔස්සේ-කළ-ලිංගික-අපයෝජනය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=945"
}