{
       "Source": "hirunews",
       "Timestamp": "Thursday, 15 September 2022 - 7:40",
       "Headline": "හිටපු ජනපති මෛත්‍රීගේ නිවසේ නඩුව කල් ‍යයි",
       "News Content": "හිටපු ජනාධිපති මෛත්‍රීපාල සිරිසේන, ජනාධිපති ධූරය දැරූ සමයේ පදිංචි ව සිටි කොළඹ, පැජට් පාරේ පිහිටි නිවස විශ්‍රාම යාමෙන් පසුවත් ඔහු වෙත ලබාදීම සම්බන්ධයෙන් වන පෙත්සම් විභාගයේ තීන්දුව ප්‍රකාශයට පත් කිරීම දින නියමයක් නොමැතිව කල් දමා තිබෙනවා.\nකෙසේ වෙතත් අදාළ නිවස ලබාදීමට ගෙන තිබූ අමාත්‍ය මණ්ඩල තීරණය බලරහිත කරන්නැයි ඉල්ලා ගොනු කළ මූලික අයිතිවාසිකම් පෙත්සම සම්බන්ධයෙන් විභාගය ඊයේ (14) අවසන් කෙරුණා.\nප්‍රියන්ත ජයවර්ධන, ගාමිණි අමරසේකර සහ කුමුදුනී වික්‍රමසිංහ යන ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල ඉදිරියේයී මෙම පෙත්සම් විභාගය පැවැත්වුණේ.\nඅදාළ පෙත්සම ඉදිරිපත් කර තිබුණේ, විකල්ප ප්‍රතිපත්ති කේන්ද්‍රය සහ එහි විධායක අධ්‍යක්ෂ ආචාර්ය පාක්‍යසෝති සරවනමුත්තු විසින්.\nපෙත්සම්කරුවන් අධිකරණය හමුවේ සඳහන් කර සිටියේ, හිටපු ජනාධිපති මෛත්‍රීපාල සිරිසේන, තමා ජනාධිපතිවරයා වශයෙන් කටයුතු කළ සමයේ ඔහු වාසය කළ කොළඹ පැජට් පාරේ පිහිටි නිවස, ඔහු විශ්‍රාම යාමෙන් පසුවත් ඔහු වෙත ලබාදීමට අමාත්‍ය මණ්ඩලය ගත් තීරණය නීතියට පටහැනි බවයි.\nඑම නිවස පැවරීමට අදාළ කැබිනට් තීරණයද සම්මත කෙරුණේ, මෛත්‍රිපාල සිරිසේන නායකත්වය දැරූ කැබිනට් මණ්ඩල රැස්වීමක දී යැයි චෝදනා කළ පෙත්සම්කරුවන් එම ක්‍රියාව තුළින් හිටපු ජනාධිපතිවරයා පුරවැසියන්ගේ මූලික මිනිස් අයිතිවාසිකම් උල්ලංඝනය කර ඇති බවට තීන්දුවක් ලබාදෙන ලෙසත් පෙත්සමෙන් ඉල්ලා තිබුණා.",
       "URL": "https://www.hirunews.lk/315412/හිටපු-ජනපති-මෛත්‍රීගේ-නිවසේ-නඩුව-කල්-‍යයි",
       "Category": "Local News",
       "Parent URL": "https://www.hirunews.lk/local-news.php?pageID=868"
}