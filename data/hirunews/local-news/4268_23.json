{
       "Source": "hirunews",
       "Timestamp": "Monday, 16 October 2017 - 18:40",
       "Headline": "ටයර් පුළුස්සමින් සරසවි සිසුන් පිටකොටුවේ විරෝධතාවක",
       "News Content": "රක්ෂිත බන්ධනාගාර ගත කර සිටින සරසවි සිසු නායකයින් වහා නිදහස් කරන ලෙස සහ සයිටම් ආයතනය අහෝසි කරන ලෙස රජයට බල කරමින් පිටකොටුව බෝධිය අසළ අද දහවල් විරෝධතාවක් පැවැත්වුණා.\nඅන්තර් විශ්වවිද්‍යාලයීය ශිෂ්‍ය බල මණ්ඩලයේ සිසුන්, වෛද්‍යවරුන් හා තවත් වෘත්තීය සමිති කිහිපයක මැදිහත්වීමෙන් පැවැත්වූ මෙම විරෝධතාව හේතුවෙන් පිටකොටුව - ඕල්කට්මාවතට ඇතුළු වන මංතීරුවේ දැඩි රථ වාහන තදබදයක් හට ගත්තා.\nඔවුන් පිටකොටුව බෝධිය ඉදිරිපිට මාර්ගයේ පඹයන් සහ ටයර් පුළුස්සමින් විරෝධතාවයේ නිරත වූ බවයි අප වාර්තාකරු සඳහන් කළේ.\nසයිටම් ගැටළුව මේ වන විට අධිකරණ ක්‍රියාමාර්ග දක්වා ගොස් ඇති බැවින් අවසන් තීරණය අධිකරණය සතු වන බව උසස් අධ්‍යාපන සහ මහාමාර්ග අමාත්‍ය ලක්ෂ්මන් කිරිඇල්ල පවසනවා.\nඔහු මේ බව කියා සිටියේ සයිටම් ගැටළුව සම්බන්ධයෙන් ත්‍රෛනිකායික මහනාහිමිවරුන් ජනාධිපතිවරයා සහ අග්‍රාමාත්‍යවරයා වෙත ඊයේ යොමු කළ ලිපිය සම්බන්ධයෙන් හිරු ප්‍රවෘත්ති අංශය කළ විමසීමකට පිළිතුරු ලබාදෙමින්.",
       "URL": "https://www.hirunews.lk/173653/ටයර්-පුළුස්සමින්-සරසවි-සිසුන්-පිටකොටුවේ-විරෝධතාවක",
       "Category": "Local News",
       "Parent URL": "https://www.hirunews.lk/local-news.php?pageID=4268"
}