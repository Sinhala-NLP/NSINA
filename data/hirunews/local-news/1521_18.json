{
       "Source": "hirunews",
       "Timestamp": "Thursday, 02 December 2021 - 19:16",
       "Headline": "ගෑස් සිලින්ඩර සහ ලිප් අලෙවිය පහත බසී - භුමිතෙල් ලිප් මිලත් ඉහළට (වීඩියෝ)",
       "News Content": "ගෑස්වල ප්‍රමිතිය සම්බන්ධයෙන් තමන් සිදුකළ පරීක්ෂණයේ වාර්තාව පාරිභෝගික කටයුතු පිළිබඳ අධිකාරිය පිළිගෙන ඇති බව ලංකා ඛනිජ තෙල් නීතිගත සංස්ථාව ප්‍රකාශ කළා.\nඅන්තර්ජාතික ප්‍රමිතීන්ට අනුකූලව එම පරීක්ෂණය සිදුකළ බවත්, වෙනත් පාර්ශ්ව සිදු කරන ප්‍රකාශ අදාළ නොවන බවයි කොළඹ අද (02) පැවති මාධ්‍ය හමුවකදී එහි නියෝජ්‍ය පිරිපහදු කළමනාකරු කේ.ජී.එච්.කෝදාගොඩ කියා සිටියේ.\nගෑස් ආශ්‍රිත සිදුවීම් වාර්තා වීමෙන් පසු පාරිභෝගික අධිකාරිය වෙළඳපොලෙන් ලබාගත් සාම්පල පරීක්ෂා කිරීම සඳහා ඛනිජ තෙල් නීතිගත සංස්ථාවේ රසායනාගාර වෙත පසුගියදා යොමුකළ අතර, එහිදී හෙලි වී ඇත්තේ මේ වනවිට වෙළඳපලේ අලෙවි වන ගෑස් සිලින්ඩරවල සංයුතියේ ගැටලු පවතින බවයි.\nකෙසේ වෙතත්, අදාළ වාර්තාව පිළිනොගන්නා බවත් විදේශ රටක රසායනාගාරයක මෙය පරීක්ෂණයට ලක් කළ යුතු බවත්, ඊයේ (01) පැවති මාධ්‍ය හමුවකදී ලිට්රෝ සමාගමේ මෙහෙයුම් අධ්‍යක්ෂවරයා ප්‍රකාශ කළා.\nමේ අතර, ගෑස් ආශ්‍රිත සිද්ධීන් විමර්ශනය කිරීම සඳහා පත්කළ ජනාධිපති කමිටුවේ සාමාජිකයින් අද (02) පොලීසිය සමග එක්ව බස්නාහිර පළාතේ පිපිරීම් වාර්තා වූ කොට්ටාව, අතුරුගිරිය සහ හංවැල්ල, පාදුක්ක ප්‍රදේශවල නිවෙස් වෙත ගොස් පරීක්ෂා කිරීම් සිදුකළා.\nකමිටු සාමාජිකයින් හා පොලිසිය අද එලෙස නිවාස පරීක්ෂා කළද අද දිනයේත් ගෘහස්ථ ගෑස් ආශ්‍රිත අනතුරු දිවයිනේ ප්‍රදේශ කිහිපයකින්ම වාර්තා වුණා.\nමේ අතර, පාරිභෝගික අධිකාරියේ නිලධාරීන් කණ්ඩායමක් අද කොළඹ වරායට ගෑස් රැගෙන පැමිණි නෞකාවක සාම්පල ලබා ගැනීම සිදුකර තිබෙනවා.\nඑය මුද්‍රා තැබීමෙන් අනතුරුව රසායනාගාර පරීක්ෂාවට ලක් කරන බවයි එම අධිකාරියේ උසස් නිලධාරියෙකු සඳහන් කළේ.\nගෑස් ආශ්‍රිත සිදුවීම් හේතුවෙන් තමන්ද බියට පත්වී ඇති බවයි අද පැවති උත්සව කිහිපයකින් අනතුරුව මාධ්‍ය වෙත අදහස් දැක්වූ අමාත්‍ය ජොන්ස්ටන් ප්‍රනාන්දු සහ රාජ්‍ය අමාත්‍ය නිමල් ලංසා ප්‍රකාශ කළේ.\nගෑස් ආශ්‍රිත සිදුවීම් වාර්තා වන පසුබිමක මේ වනවිට පිටකොටුව ආශ්‍රිතව භූමිතෙල් උඳුන් අලෙවිය ඉහළ ගොස් ඇති අතර, ගෑස් සිලින්ඩර සහ උඳුන් අලෙවිය පහත වැටී තිබෙනවා.\nඑසේම, භූමිතෙල් උඳුන්වල මිල ද සැලකිය යුතු අගයකින් ඉහළ ගොස් ඇති බවයි වෙළඳුන් ප්‍රකාශ කළේ.",
       "URL": "https://www.hirunews.lk/289855/ගෑස්-සිලින්ඩර-සහ-ලිප්-අලෙවිය-පහත-බසී-භුමිතෙල්-ලිප්-මිලත්-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1521"
}