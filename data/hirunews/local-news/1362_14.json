{
       "Source": "hirunews",
       "Timestamp": "Friday, 11 February 2022 - 15:48",
       "Headline": "මොරටුවේ එස්.ටී.එෆ් මෙහෙයුමේදී අත්අඩංගුවට ගත් 7 දෙනා රිමාන්ඩ්",
       "News Content": "මොරටුව - එගොඩඋයන - මෝදර - ඉසුරුසිරි මාවතේ පොලිස් විශේෂ කාර්ය බලකාය ඊයේ (10) රාත්‍රී සිදුකළ මෙහෙයුමේදී අත්අඩංගුවට ගත් සැකකරුවන් 7 දෙනා ලබන 23 වනදා දක්වා රක්ෂිත බන්ධනාගාර ගත කිරීමට මොරටුව මහේස්ත්‍රාත් උද්දාල සුවන්දුරුගොඩ අද (11) නියෝග කළා.\nමෙම මෙහෙයුමේදී 27 හැවිරිදි තෙල්ගේ දිලාන් සමීර පීරිස් හෙවත් අබ්බා නමැත්තා ජීවිතක්ෂයට පත්වූ අතර, එම අවස්ථාවේදීයි මොවුන් අත්අඩංගුවට ගනු ලැබුවේ.\nඊයේ රාත්‍රියේ ඉසුරුසිරි මාවතේ පිහිටි නිවසක් පොලිස් විශේෂ කාර්ය බලකායේ සංවිධානාත්මක අපරාධ ඒකකයේ නිලධාරින් හදිසි පරීක්ෂාවට ලක් කරනු ලැබුවේ එහි මත්කුඩු අසුරමින් සිටින බවට ලද තොරතුරකට අනුවයි.\nනිවසේ සී.සී.ටී.වී කැමරා සවි කර ඒවා නිරීක්ෂණය කරමින් ඔවුන් මත් කුඩු අසුරමින් සිට තිබෙනවා. පසුව සැකකටයුතු ස්ථානයක් පරීක්ෂා කිරීමේදී පුද්ගලයෙකු වෙඩි තබා තිබූ අතර, පොලිස් විශේෂ කාර්ය බලකා සෙබලුන්ද ඊට ප්‍රතිප්‍රහාර එල්ල කරනු ලැබුවා.\nඑහිදී තෙල්ගේ දිලාන් සමීර පීරිස් හෙවත් අබ්බා නමැත්තා බරපතල තුවාල ලබා පානදුර රෝහලට ඇතුළත් කිරීමෙන් පසු ජීවිතක්ෂයට පත්වුණා.\nමොහු විදේශ රටකට පලාගොස් සිටින මත්කුඩු ජාවාරම්කරුවෙකු වන පානදුර සළිඳු නමැත්තාගේ සමීපතමයෙකු බවයි පොලීසිය සඳහන් කළේ.\nමෙම සැකකරුට එරෙහිව මනුෂ්‍ය ඝාතන සිද්ධීන් 2 ක් සහ පානදුර - වලාන ප්‍රදේශයේදී තියුණු ආයුධකින් කාන්තාවකගේ අතක් කපා දැමීමේ සිද්ධියකට මෙන්ම, කොල්ලකෑම් 16 ක්, ඇතුලු අපරාධ රැසක් සම්බන්ධයෙන් චෝදනා එල්ල වී තිබෙනවා.\nඊයේ සිදු වූ වෙඩි හුවමාරුවේදී පොලිස් විශේෂ කාර්ය බලකායේ සෙබලෙකු ද සුළු තුවාල ලබා පානදුර මූලික රෝහලට ඇතුළත් කෙරුණා.\nමෙහිදී අත්අඩංගුවට ගත් සැකකරුවන් අවුරුදු 30 ත් 42 ත් අතර වයස් වල පසුවන වස්කඩුව, මොරටුව, එගොඩඋයන, මෝදර සහ මාවනැල්ල ප්‍රදේශවල පදිංචිකරුවන්.\nමෝදර ප්‍රදේශයේ පදිංචි සැකකරුගේ නිවස පරීක්ෂා කිරීමේදී විදේශ රටක නිෂ්පාදිත ජීව අත්බෝම්බයක් ද පොලීසිය විසින් සොයා ගෙන තිබෙනවා.\n31 හැවිරිදි වියේ පසුවන එම සැකකරුට එරෙහිව අධිවේගී මාර්ගය ඔස්සේ මත්ද්‍රව්‍ය ප්‍රවාහනය කිරීමේ චෝදනාවකට අධිකරණයේ නඩුවක් ද විභාග වන බවයි පොලීසිය සඳහන් කළේ.",
       "URL": "https://www.hirunews.lk/296759/මොරටුවේ-එස්-ටී-එෆ්-මෙහෙයුමේදී-අත්අඩංගුවට-ගත්-7-දෙනා-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=1362"
}