{
       "Source": "hirunews",
       "Timestamp": "Wednesday, 20 October 2021 - 19:59",
       "Headline": "ඉන්දියාවෙන් ගෙන් වූ දියර පොහොරත් සාම්පල පරීක්ෂාවකට (වීඩියෝ)",
       "News Content": "ඉන්දියාවේ සිට මෙරටට ගෙන්වූ පරිසර හිතකාමී නැනෝ නයිට්‍රජන් දියර පොහොර, සාම්පල පරීක්ෂණ සඳහා යොමු කර ඇති බව පොහොර ලේකම් කාර්යාලය පවසනවා.\nඑහි නියෝජ්‍ය අධ්‍යක්ෂ කසුන් මහතන්තිල හිරු ප්‍රවෘත්තී අංශයට කියා සිටියේ එම පරීක්ෂණ වාර්තා මගින් පොහොර සාම්පලවල ප්‍රමිතිය සහ ගුණාත්මකභාවය තහවුරු වීමෙන් පසු ඒවා ගොවිජන සේවා මධ්‍යස්ථාන හරහා ගොවීන්ට ලබා දීමට පියවර ගැනෙන බවයි.\nඒ අනුව වත්තල - හුණුපිටිය කළම්බු කොමර්ෂල් පොහොර සමාගමේ මධ්‍යම ගබඩා සංකීර්ණයේ පවතින අදාළ දියර පොහොර තොග මේ වන විට එහි ප්‍රාදේශීය ගබඩාවන් වෙත නිකුත් කරමින් සිටින බව ඔහු ප්‍රකාශ කළා.\nඉන්දියාවේ ගුජරාටි ප්‍රාන්තයේ අදාල නැනෝ නයිට්‍රජන් දියර පොහොර පළමු තොගය මෙරටට රැගෙන ආවේ අද අලුයමදීයි.\nඑමෙන්ම පොහොර සහ කෘෂි රසායනික නොමැති වීමෙන් වගාවන් සිදු කරගැනීමට නොහැකිව තමන් දැඩි අසීරුතාවයට පත්ව ඇති බව පවසමින් අදත් දිවයිනේ විවිධ ප්‍රදේශ වල ගොවීන් විරෝධතා වල නිරත වුණා.\nගම්පහ - දොම්පේ ප්‍රදේශයේ පැවති ගොවි විරෝධතාවයකට විපක්ෂ නායක සජිත් ප්‍රේමදාස ද පැමිණ තිබුණා.\nමේ අතර රසායනික පොහොර ආනයනය අත්හිටුවීමට අදාළ වගන්තිය ඇතුලත් ගැසට් නිවේදනය වැරදි උපදෙස් මත සකස් කරන ලද්දක් බව කෘෂිකර්ම අමාත්‍යංශයේ ලේකම් මහාචාර්ය උදිත් ජයසිංහ ප්‍රකාශ කළා.\nහිරු ප්‍රවෘත්තී අංශය සමග සංවාදයකට එක් වෙමින් ඔහු කියා සිටියේ අදාළ ගැසට් පත්‍රය සකස් කිරීමේදී නිසි තොරතුරු ලබා දීමට අපොහොසත් වූ බවට කෘෂිකර්ම ක්ෂේත්‍රයේ බහුතරයක් පසුතැවීමෙන් සිටින බවයි.\nමේ අතර, පොහොර පිළිබඳව මතුවී ඇති ගැටලු‍ සම්බන්ධයෙන් හෙට පාර්ලිමේන්තුවේදී, සභාව කල් තබන අවස්ථාවේ විවාදයක් පැවැත්වීමට ද නියමිතව තිබෙනවා.",
       "URL": "https://www.hirunews.lk/285564/ඉන්දියාවෙන්-ගෙන්-වූ-දියර-පොහොරත්-සාම්පල-පරීක්ෂාවකට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1616"
}