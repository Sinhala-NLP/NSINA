{
       "Source": "hirunews",
       "Timestamp": "Monday, 15 March 2021 - 13:05",
       "Headline": "අද ඇරඹුණු පාසල්වල සෞඛ්‍ය මාර්ගෝපදේශ ගැන විපරමක් (වීඩියෝ)",
       "News Content": "බස්නාහිර පළාතේ පහ, එකොළහ සහ 13 ශ්‍රේණිවල අධ්‍යයන කටයුතු අද ආරම්භ කිරීමත් සමඟ පාසල් තුළ සෞඛ්‍යාරක්ෂිත මාර්ගෝපදේශ නිසි ලෙස ක්‍රියාත්මක කරන්නේද යන්න සම්බන්ධයෙන් සෞඛ්‍ය අමාත්‍යාංශය පසු විපරමක් සිදුකළ යුතු බව රජයේ වෛද්‍ය නිලධාරීන්ගේ සංගමය පවසනවා.\nමේ අතර පහ ශ්‍රේණිය ශිෂ්‍යත්ව විභාගයේ කඩඉම් ලකුණු ගැටළුවට විසඳුම් ඉල්ලා පාසල් සුරැකීමේ ජනතා ව්‍යාපාරය කොළඹදී අද විරෝධතා පා ගමනක නිරතවුණේ අසාධාරණයට ලක්වූ සිසුන්ද සම්බන්ධ කරගනිමින්.\nබස්නාහිර පළාතේ පාසල්වල පහ, එකොළහ සහ 13 යන ශ්‍රේණි අද වසරකට ආසන්න කාලයකින් පසුව යළි අධ්‍යයන කටයුතු සඳහා විවෘත වුණා.\nකෙසේ වෙතත් එම පළාතේ පාසල්වල අනෙකුත් ශ්‍රේණි අධ්‍යයන කටයුතු සඳහා විවෘත වීමට නියමිතව ඇත්තේ ලබන මස 19 වනදායි.\nපාසල් විවෘත කළද සෞඛ්‍ය මාර්ගෝපදේශ නිසි ලෙස ක්‍රියාත්මක විය යුතු බව රජයේ වෛද්‍ය නිලධාරීන්ගේ සංගමයේ මාධ්‍ය ප්‍රකාශක වෛද්‍ය සමන්ත ආනන්ද සඳහන් කළා.\nමේ අතර හැටන් - නෝවුඩ් දමිල මහා විද්‍යාලයේ පස්වන ශ්‍රේණියේ සිසුවෙකුට කොරෝනා වෛරසය ආසාදනය වී ඇති බවට තහවුරු වීම හේතුවෙන් අදාළ පන්තියේ සිසුන් සියලුදෙනා නිරෝධායනයට ලක් කිරීමට පියවර ගැනුනා.\nමේ අතර පහ ශ්‍රේණිය ශිෂ්‍යත්ව විභාගයේ කඩඉම් ලකුණු ගැටළුවට කඩිනම් විසදුම් ඉල්ලා විරෝධතා පා ගමනක් අද ආරම්භ වූයේ කොළඹ විහාරමහා දේවි උද්‍යානය අසළින්.\nඅනතුරුව ඔවුන් අග්‍රාමාත්‍ය ලේකම් කාර්යාලය වෙත ගමන් කළා.",
       "URL": "https://www.hirunews.lk/265386/අද-ඇරඹුණු-පාසල්වල-සෞඛ්‍ය-මාර්ගෝපදේශ-ගැන-විපරමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2087"
}