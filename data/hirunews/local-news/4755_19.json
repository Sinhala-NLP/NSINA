{
       "Source": "hirunews",
       "Timestamp": "Tuesday, 13 December 2016 - 15:56",
       "Headline": "උතුරු මහ ඇමති ඉඩම් බලතල ඉල්ලයි",
       "News Content": "පළාත් සභා වෙත බලතල පැවරීම ආණ්ඩුව විසින් ප්‍රතික්ෂේප කිරීම හේතුවෙන් උතුරු පලාතේ  ගැටළු රැසක් උද්ගත වී ඇති බව උතුරු පළාත් ප්‍රධාන අමාත්‍ය සී.වී විග්නේෂ්වරන් පවසනවා.\nප්‍රධාන අමාත්‍යවරයා මේ බව කියා සිටියේ ඊයේ 12 යාපනය මාධ්‍ය මධ්‍යස්ථානයේදී පැවති මාධ්‍ය සාකච්ඡාවකට සහභාගී වෙමින්\nඉඩම් ඇතුළු අදාළ බලතල මධ්‍යම රජය වෙත පවරා ගැනීම තුළින් අදාළ පලාත් හී පවතින ගැටළුවලට කිසිඳු දිනෙක විසඳුම් ලබාගත නොහැකි බවත් මධ්‍යම රජය සතු ඉඩම් බලතල හා හිමිකම් පළාත් සභා වෙත පැවරීම තුළින් උතුරේ ඉඩම් ඇතුළු විවිධ ගැටළු සඳහා විසඳුම් ලබා ගැනීමට හැකියාවක් පවතින බවත් උතුරු පළාත් ප්‍රධාන අමාත්‍යවරායා මෙහෙදී පැවසුවා.\nඑමෙන්ම ඉඩම් බලතල මධ්‍යම රජය සතු පැවතීම නිසාවෙන් උතුරේ නැවත පදිංචි වූවන්ගේ ඉඩම් සම්බන්ධයෙන් පළාත් සභාවන් වෙතට පැවරී ඇති කාර්යන් සිදු කිරීමට යාමේදී නිලධාරීන්ට විසඳාගත නොහැකි ගැටලු රැසක් මතු වී ඇති බව ද උතුරු පළාත් ප්‍රධාන අමාත්‍යවරායා සඳහන් කළා.",
       "URL": "https://www.hirunews.lk/149609/උතුරු-මහ-ඇමති-ඉඩම්-බලතල-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=4755"
}