{
       "Source": "hirunews",
       "Timestamp": "Sunday, 21 May 2017 - 10:53",
       "Headline": "යතුරුපැදි අනතුරකින් 14 හැවිරිදි සිසුවෙක් මරුට (ඡායාරූප)",
       "News Content": "මහියංගණය ගොඩිගමුව හංදිය ආසන්නයේ සිදුවු යතුරුපැදි අනතුරකින් පාසල් සිසුවෙක් ජීවිතක්ෂයට පත්ව තිබෙනවා.\nඅද උදෑසන 8.45 ට පමණ 14 හැවිරිදි සිසුවා ගමන් කළ යතුරුපැදිය මාර්ගය අසල තිබු ගසක ගැටීමෙන් අනතුර සිදුව ඇති බවයි අප වාර්තාකරු සඳහන් කළේ.\nමෙලෙස මියගොස් ඇත්තේ මහියංගණය කන්දකැටිය ප්‍රදේශයේ පාසලක අධ්‍යාපනය ලබමින් සිටි තරිඳු රුක්ෂාන් නම් සිසුවෙක්.\nමෙම සිසුවා ගමන් කළ යතුරුපැදිය ගැටුනු ගසෙහි පසුගිය පෙබරවාරි 17 වනදා ද යතුරුපැදියක් ගැටී තරුණයන් දෙදෙනෙකු ජීවිතක්ෂයට පත්ව ඇතැයි අප වාර්තාකරු සඳහන් කළා.\nමාර්ගයේ නතර කර තිබු හිතවතෙකුගේ යතුරුපැදියක් එහි හිමිකරුට ද නොදන්වා මෙම සිසුවා ධාවනය කරගෙන ගොස් ඇතැයි සඳහන්.\nඑහිදී ඔහු අනතුරට ලක්ව ඇති බවයි මුලික විමර්ශණවලදී හෙළිවී ඇත්තේ.\nබරපතල තුවාල ලැබු සිසුවා කන්දකැටිය රෝහලට ඇතුලත් කිරීමෙන් අනතුරුව මියගොස් තිබෙනවා.\nසිද්ධිය පිළිබඳ කන්දකැටිය පොලිසිය පරීක්ෂණ ආරම්භ කර තිබෙනවා.\nඡායාරූප - වියලුව නිශාන්ත කුමාර",
       "URL": "https://www.hirunews.lk/161804/යතුරුපැදි-අනතුරකින්-14-හැවිරිදි-සිසුවෙක්-මරුට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4507"
}