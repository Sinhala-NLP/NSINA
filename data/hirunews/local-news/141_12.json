{
       "Source": "hirunews",
       "Timestamp": "Saturday, 29 July 2023 - 15:34",
       "Headline": "අංගොඩ රෝහලේ සිදු වූ මරණයට අත්අඩංගුවට ගත් සැකකරුවන් රිමාන්ඩ්",
       "News Content": "අංගොඩ ජාතික මානසික සෞඛ්‍ය විද්‍යායතනයේ ප්‍රතිකාර ලබමින් සිටි රෝගියෙකු පහරදීමකින් මියයාමේ සිද්ධියට අත්අඩංගුවට ගත් සෞඛ්‍ය කාර්ය සහයකයන් සිව්දෙනා ලබන මස 10 වනදා දක්වා රක්ෂිත බන්ධනාගාරගත කර තිබෙනවා.\nඒ අලුත්කඩේ ප්‍රධාන මහේස්ත්‍රාත් ප්‍රසන්න අල්විස් හමුවට ඉදිරිපත් කිරීමෙන් අනතුරුවයි. සිද්ධියට අදාළව ඊයේ රාත්‍රිය වනවිට තුන්දෙනෙකු අත්අඩංගුවට ගෙන තිබූ අතර, අනෙක් සෞඛ්‍ය කාර්ය සහයකයා අත්අඩංගුවට ගනු ලැබුවේ අද උදෑසනයි. ඔහු පානදුර ප්‍රදේශයේ පදිංචි අවුරුදු 36 ක් වයසැති පුද්ගලයෙක්.\nමේ අතර අංගොඩ ජාතික මානසික සෞඛ්‍ය විද්‍යායතනයේ අධ්‍යක්ෂිකා වෛද්‍ය ධම්මිකා විජේසිංහ කියා සිටියේ සිද්ධියට සම්බන්ධ සේවකයින් දෙදෙනෙකුගේ වැඩ තහනම් කිරීමට පියවර ගත් බවයි. මෙම මරණය පහරදීමක් නිසා සිදුවූ බවට දැනට තහවුරු වී ඇති බවද ඇය කියා සිටියා.\nඑමෙන්ම මෙම සිද්ධිය පිළිබඳව ශ්‍රි ලංකා මානව හිමිකම් කොමිසමෙන් විශේෂ විමර්ශනයක් ආරම්භ කර තිබෙනවා.\nඒ අනුව, මානව හිමිකම් කොමිසමේ නිලධාරීන් අංගොඩ ජාතික මානසික සෞඛ්‍ය විද්‍යාතයනයට ගොස් ඒ සම්බන්ධයෙන් රෝහල් අධ්‍යක්ෂවරයාගෙන් සහ අනෙකුත් කාර්ය මණ්ඩල සාමාජිකයිගෙන් ප්‍රකාශ සටහන් කරගෙන තිබුණා.\nඑසේම එම නිලධාරීන් මේ සම්බන්ධයෙන් මුල්ලේරියාව පොලීසියටද ගොස් විමර්ශනවල ප්‍රගතියද සොයාබලා ඇති බව සඳහන්.\nඅංගොඩ ජාතික මානසික සෞඛ්‍ය විද්‍යායතනයේ ප්‍රතිකාර ලබමින් සිටියදී පසුගිය 27 වනදා මෙලෙස මියගියේ වටරැක - සමනලතැන්න ප්‍රදේශයේ පදිංචි අවුරුදු 47 ක් වයසැති පුද්ගලයෙක්.",
       "URL": "https://www.hirunews.lk/342955/අංගොඩ-රෝහලේ-සිදු-වූ-මරණයට-අත්අඩංගුවට-ගත්-සැකකරුවන්-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=141"
}