{
       "Source": "hirunews",
       "Timestamp": "Wednesday, 09 May 2018 - 19:35",
       "Headline": "අධිකරණ සංවිධාන පනත් කෙටුම්පත සංශෝධන සහිතව සම්මත වෙයි",
       "News Content": "විශේෂ මහාධිකරණ පිහිටුවීම සදහා වූ අධිකරණ සංවිධාන පනත් කෙටුම්පත අද පාර්ලිමේන්තුවේදී සංශෝධන සහිතව සම්මත වුණා.\nඑය දෙවන වර කියවීමේදී පනතට පක්ෂව ඡන්ද 119 ක් හිමි වූ අතර, විපක්ෂව හිමි වූයේ ඡන්ද 52 ක් පමණයි.\nදිනය පුරා පැවැති විවාදයෙන් අනතුරුව අද පස්වරු 6.30ට අධිකරණ සංවිධාන පනත කෙටුම්පත දෙවන වර කියවීම සම්බන්ධයෙන් වන ඡන්ද විමසීම ආරම්භ වුණා.\nඑහිදී පනත් කෙටුම්පත සම්මත වුණේ වැඩි ඡන්ද 67 කින්.\nආණ්ඩු පක්ෂයෙන් ඉවත් වූ ශ්‍රී ලංකා නිදහස් පක්ෂ මන්ත්‍රීවරුන් 16 දෙනා ඡන්දය පාවිච්චි කළේ අධිකරණ සංවිධාන පණත් කෙටුම්පතට විරුද්ධවයි.\nමේ අතර පාර්ලිමේන්තුව ආරම්භයේදී කථානායකවරයා දැනුම් දුන්නේ ආණ්ඩුක්‍රම ව්‍යවස්ථාවට අනුකූල බව ශ්‍රේෂ්ඨාධිකරණය ප්‍රකාශ කර ඇති බවයි.\nඑමෙන්ම, පාර්ලිමේන්තුව රැස්වීමට පෙර අමාත්‍ය ගාමිණී ජයවික්‍රම පෙරේරාට අයත් පාර්ලිමේන්තු සංකීර්ණයේ පිහිටි නිල කාමරයේ සුළු ගිනිගැනීම් තත්ත්වයක් හට ගත් අතර, එහි සේවකයින් සහ පාර්ලිමේන්තු ගිනි නිවීමේ ඒකකය මැදිහත් වී එය මැඩපැවැත්වූ බවයි හිරු වාර්තාකරු සදහන් කළේ.\nඅධිකරණ සංවිධාන, දණ්ඩ නීති සංග්‍රහය සහ අපරාධ නඩු විධාන සංග්‍රහය යන සංශෝධන පනත් කෙටුම්පත් තුන සම්බන්ධයෙන් වන විවාදය පාර්ලිමේන්තුවේදී පැවැත්වුණා.\nවිවාදයට එක්වෙමින් පාර්ලිමේන්තු මන්ත්‍රීවරුන් වන එස්.බී. දිසානායක, විමල් වීරවංශ, කථානායක කරූ ජයසූරිය, පාර්ලිමේන්තු මන්ත්‍රී වාසුදේව නානායක්කාර, අමාත්‍ය තලතා අතුකෝරල, පාර්ලිමේන්තු මන්ත්‍රී දිනේෂ් ගුණවර්ධන, රාජ්‍ය අමාත්‍ය අජිත් පී. පෙරේරා, පාර්ලිමේන්තු මන්ත්‍රීවරුන් වන විජිත හේරත් සහ සුසිල් ප්‍රේමජයන්ත අදහස් දක්වා සිටියා.",
       "URL": "https://www.hirunews.lk/190370/අධිකරණ-සංවිධාන-පනත්-කෙටුම්පත-සංශෝධන-සහිතව-සම්මත-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=3952"
}