{
       "Source": "hirunews",
       "Timestamp": "Saturday, 24 June 2023 - 13:32",
       "Headline": "අධ්‍යාපන අමාත්‍යාංශය ගෙන්වූ ටැබ් පරිගණක ඵලදායී ලෙස යොදවා නොමැති බවට හෙළිදරව්වක්",
       "News Content": "2019 වසරේදී රුපියල් බිලියන 3.4 ක් වැය කොට අධ්‍යාපන අමාත්‍යාංශය මිලදී ගත් ටැබ් පරිගණක සහ ආරෝපිත රාක්ක ඵලදායී ආකාරයෙන් යොදවා නොමැති බවට කෝපා කමිටුවේදී අනාවරණ වී තිබෙනවා.\nඅධ්‍යාපන අමාත්‍යාංශයේ 2019, 2020, 2021 වසරවල විගණකාධිපති වාර්තාව සහ වර්තමාන කාර්ය සාධනය පිළිබඳ පරීක්ෂා කිරීම සඳහා රජයේ ගිණුම් කාරක සභාව රාජ්‍ය අමාත්‍ය ලසන්ත අලගියවන්නගේ සභාපතිත්වයෙන් පසුගියදා පාර්ලිමේන්තුවේදී රැස්වූ අවස්ථාවේදියි.\nඑහිදී අනාවරණ වූයේ ඇතැම් ටැබ් පරිගණක වගකීම් කාලය අවසන් වනතුරුද බෙදාහැර නොමැති බවටයි.\nඑමෙන්ම දැනට බෙදාහැර ඇති ටැබ් පරිගණකවලින් වැඩි ප්‍රමාණයක් අක්‍රිය තත්වයේ පවතින බවද ඇතැම් ඒවා අස්ථානගත වී ඇති බවද මෙම කමිටුව හමුවේ අනාවරණ වුණා.\nඒ අනුව එළඹෙන සැප්තැම්බර් 26 වනදාට පෙර මේ පිළිබඳව පූර්ණ විස්තර සහිත වාර්තාවක් කෝප් කමිටුවට ලබාදෙන ලෙස නිර්දේශ කර තිබෙනවා.\nඑමෙන්ම අධ්‍යාපන කළමනාකරණ දත්ත පද්ධතිය වෙනුවෙන් 2013 සහ 2014 වසරවල රුපියල් මිලියන 64 ක් වැය කළද ප්‍රමාණවත් දත්ත එහි අන්තර්ගතව නොමැති බවට කෝපා කමිටුව හමුවේ අනාවරණය වුණා.",
       "URL": "https://www.hirunews.lk/338930/අධ්‍යාපන-අමාත්‍යාංශය-ගෙන්වූ-ටැබ්-පරිගණක-ඵලදායී-ලෙස-යොදවා-නොමැති-බවට-හෙළිදරව්වක්",
       "Category": "Local News",
       "Parent URL": "https://www.hirunews.lk/local-news.php?pageID=240"
}