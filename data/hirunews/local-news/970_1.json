{
       "Source": "hirunews",
       "Timestamp": "Wednesday, 03 August 2022 - 12:07",
       "Headline": "ඉදිරි වසර විසි පහ සඳහා ජාතික ආර්ථික ප්‍රතිපත්තියක් - සිය වැනි නිදහස සමරන විට පූර්ණ සංවර්ධිත රටක්",
       "News Content": "ඉදිරි වසර විසි පහ සඳහා ම ජාතික ආර්ථික ප්‍රතිපත්තියක් සකසන බවත්, ඒ හරහා දිළිඳු හා අඩු වරප්‍රසාදිත කණ්ඩායම් රැක බලා ගනිමින් සහ ව්‍යවසායකයන් දිරිමත් කරමින් නිර්මාණය කරන්නා වූ සමාජ වෙළඳපොළ ආර්ථික ක්‍රමයකට අවශ්‍ය පදනම සකස් කරන බවත් ජනාධිපතිවරයා ප්‍රතිඥා දෙනවා.\nපාර්ලිමේන්තුව වෙත නව රජයේ ප්‍රතිපත්ති ප්‍රකාශය ඉදිරිපත් කරමින් ජනාධිපතිවරයා විසින් ඒ බව කියා සිටි අතර, සංවර්ධන ආර්ථිකයක් කරා යන ගමන් මග වඩාත් ශක්තිමත් කර ගැනීමට නම් අතීතය පිළිබඳව විමසා බැලිය යුතු වෙන බව ද ඔහු එහි දී සිහිපත් කර සිටියා.\nඒ සඳහා, අපේ ආර්ථිකය මේ තරම් පහළ තලයකට ඇද වැටුණේ ඇයි? ඝෘණාත්මක ප්‍රතිපල අපට උරුම වුණේ ඇයි? පුද්ගලයන් සිදුකළ වැරදි නිසාද? එසේත් නැතිනම් ප්‍රතිපත්තිය‍මය අඩුපාඩුකම් නිසාද? එක් එක් පුද්ගලයන්ට තමන්ට කැමති විදියට ආර්ථිකය හැසිරවීමට ඉඩ ලැබුණේ කොහොමද? පුද්ගලයන්ගෙන් පුද්ගලයන්ට රටේ ආර්ථික ප්‍රතිපත්තිය වෙනස් විය හැකිද? කාලයෙන් කාලයට ප්‍රතිපත්ති වෙනස් කිරීමට රටට හිතකරද? නැත්නම් අහිතකරද? යන්න පිළිබඳ ගැඹුරු අධ්‍යනයක් කොට ආර්ථික ප්‍රතිපත්තියක් සැකක්සිය යුතු බවයි ජනාධිපතිවරයා කියා සිටින්නේ.\nඑම වැඩපිළිවෙල සම්බන්ධයෙන් ජනාධිපතිවරයා කියා සිටියේ,\n\"මේ තත්ත්වය අපි ගැඹුරින් විමසා බැලුවා. ඊට පිළියම් ලෙස ඉදිරි වසර 25 සඳහා අපි ජාතික ආර්ථික ප්‍රතිපත්තියක් සකස් කරනවා. දිළිඳු හා අඩු වරප්‍රසාදිත කණ්ඩායම් රැක බලා ගනිමින් සහ ව්‍යවසායකයන් දිරිමත් කරමින් නිර්මාණය කරන්නා වූ සමාජ වෙළඳපොළ ආර්ථික ක්‍රමයකට අවශ්‍ය පදනම සකස් කරනවා.\"\nයනුවෙන්.\nඒ අනුව,\n\"2025 වෙද්දී ප්‍රාථමික අයවැයෙහි අතිරික්තයක් ඇති කරගැනීම අපේ ඉලක්කයයි. ආර්ථික වර්ධන වේගය ස්ථාවර තත්ත්වයකට ඉහළ නංවා ගැනීම අපේ උත්සහයයි. 2026 වෙද්දී ස්ථාවර ආර්ථික පදනමක් ඇති කරගැනීම අපේ අපේක්ෂාවයි. වර්තමානයේ රාජ්‍ය ණය ප්‍රමාණය දළ දේශීය නිෂ්පාදිතයෙන් සියයට 140ක්. 2032 වෙද්දී මෙය දළ දේශීය නිෂ්පාදිතයෙන් සියයට වඩා අඩු මට්ටමකට ගෙන ඒම අපේ සැලසුමයි.\nඒ අයුරින් ජාතික ආර්ථික ප්‍රතිපත්තිය ඔස්සේ, රටත්, ජාතියත්, ගොඩ නැංවීමේ ක්‍රියාවලිය අඛණ්ඩව ඉදිරියට ගෙන ගියොත්, 2048 වසරේ, 100 වෙනි නිදහස් සංවත්සරය සමරන අවස්ථාවේ, පූර්ණ සංවර්ධිත රටක් බවට පත්වෙන්නට අපට පුළුවන් වෙනවා.\"\nයනුවෙන් ජනාධිපතිවරයා කියා සිටියා.\nඅදාළ වැඩපිළිවෙල සම්බන්ධයෙන් වැඩි දුරටත් අදහස් දක්වමින් ජනාධිපතිවරයා කියා සිටියේ,\n\"මම මේ වගේ දීර්ඝ කාලීන ඉලක්ක සඳහා සැලසුම් සකස් කරද්දී සමහරු අවඥාවෙන් බලනවා. උපහාස කතා කියනවා. ඔව්. මම වෙනත් දේශපාලනඥයන් වගේ නෙවෙයි. මා ළඟ තියෙන්නේ දීර්ඝ කාලීන සැලසුම්. මම සැලසුම් කරන්නේ මගේ අභිවෘද්ධිය වෙනුවෙන් නෙවෙයි. තරුණ පරම්පරාව වෙනුවෙනුයි. හෙට දවස වෙනුවෙනුයි. මම අද දවසේ පැළ කරන ගසෙහි පලදාව මට භුක්ති විඳින්න ලැබෙන්නේ නැති බව මම හොඳින්ම දන්නවා. ඒත් හෙට දවසේ අපේ දූ දරුවන්, අනාගත පරම්පරාව ඒ පලදාව භුක්ති විඳීවි.\"\nයනුවෙන්.",
       "URL": "https://www.hirunews.lk/311749/ඉදිරි-වසර-විසි-පහ-සඳහා-ජාතික-ආර්ථික-ප්‍රතිපත්තියක්-සිය-වැනි-නිදහස-සමරන-විට-පූර්ණ-සංවර්ධිත-රටක්",
       "Category": "Local News",
       "Parent URL": "https://www.hirunews.lk/local-news.php?pageID=970"
}