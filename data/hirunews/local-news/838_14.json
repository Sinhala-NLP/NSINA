{
       "Source": "hirunews",
       "Timestamp": "Wednesday, 28 September 2022 - 16:04",
       "Headline": "ස්ලාමික අන්තවාදී සංවිධානයක් තහනම් කෙරෙයි",
       "News Content": "ඉන්දියානු ජනප්‍රිය පෙරමුණ (PFI) නැමති ස්ලාමික කණ්ඩායම සහ එහි අනුගාමිකයන්ට එරෙහිව 'ත්‍රස්තවාදී' චෝදනා එල්ල කරමින් එම සංවිධානය වසර පහක් සඳහා තහනම් කිරීමට තීරණය කළ බව ඉන්දියාවේ ස්වදේශ කටයුතු අමාත්‍යාංශය අද(28) නිවේදනයක් නිකුත් කරමින් කියා සිටියා.\nඒ එම සංවිධානයට අයත් සාමාජිකයන් 100 දෙනෙකුට අධික පිරිසක් එම චෝදනා යටතේ රඳවා තබා ගැනීමෙන් අනතුරුවයි.\nතහනමට ලක් කෙරුණු ඉන්දියානු ජනප්‍රිය පෙරමුණ සහ එහි අනුගාමිකයන් කෙරෙහි මෙම චෝදනාව එල්ල වී ඇත්තේ, ත්‍රස්තවාදය සහ එයට මුදල් සැපයීම, බිහිසුණු ඝාතන සැලසුම් කිරීම සහ ඉන්දීය ව්‍යවස්ථාව නොසලකා කටයුතු හැරීම ඇතුළු බරපතල වැරදිවලට ​​සම්බන්ධ බව සොයා ගැනීමෙන් අනතුරුවයි.\nමේ අතර ඉන්දිය ස්වදේශ කටයුතු අමාත්‍යාංශය විසින් නිකුත් කළ නිවේදනය අනුව ඉන්දියානු ජනප්‍රිය පෙරමුණ (PFI) සහ එහි අනුබද්ධ Rehab India Foundation, Campus Front of India, All India Imams Council, National Confederation of Human Rights Organisation, National Women’s Front, Junior Front, Empower India Foundation සහ Rehab Foundation, Kerala යන සංවිධාන සහ ආයතන ද තහනම් කර තිබෙනවා.\nගෝලීය ත්‍රස්තවාදී කණ්ඩායම් සමඟ කටයුතු කර ඇති බවට චෝදනා ලද ඉන්දියානු ජනප්‍රිය පෙරමුණ සහ එහි ඇතැම් සාමාජිකයන් ISIL (ISIS) නම් සංවිධානය යටතේ සිරියාවේ, ඉරාකයේ සහ ඇෆ්ගනිස්ථානයේ ත්‍රස්ත ක්‍රියාකාරකම්වලට සහභාගී වූ බව ද ඉන්දීය රජය විසින් සොයාගෙන තිබෙනවා.\n2006 අගභාගයේ දී හින්දු-ජාතිකවාදී කණ්ඩායම්වලට එරෙහිව කටයුතු කරමින් නැගී ආ ඉන්දියානු ජනප්‍රිය පෙරමුණ පසු වසරේ දී දකුණු ඉන්දියාව පදනම් කරගත් සංවිධාන දෙකක් ඒකාබද්ධ වීමත් සමඟ විධිමත් ලෙස දියත් වී තිබෙනවා.",
       "URL": "https://www.hirunews.lk/316535/ස්ලාමික-අන්තවාදී-සංවිධානයක්-තහනම්-කෙරෙයි",
       "Category": "Local News",
       "Parent URL": "https://www.hirunews.lk/local-news.php?pageID=838"
}