{
       "Source": "hirunews",
       "Timestamp": "Wednesday, 16 June 2021 - 14:22",
       "Headline": "කර්මාන්තශාලා කොවිඩ් පොකුරු කළමනාකරණය කරලා - සෞඛ්‍ය අමාත්‍යාංශය (වීඩියෝ)",
       "News Content": "ඇඟලුම් කම්හල් ඇතුළු රටේ ආර්ථිකයට දායක වන කර්මාන්තශාලාවලින් කොරෝනා ආසාදිත පොකුරු වාර්තා වුවද ඒවා නිසියාකාරව කළමනාකරණය කර ඇති බව සෞඛ්‍ය අමාත්‍යාංශය පවසනවා.\nඑහි නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් මේ බව කියා සිටියේ කොළඹ අද පැවති මාධ්‍ය හමුවකට එක්වෙමින්.\nඊයේ දිනයේ මෙරටින් වාර්තා වූ කොරෝනා ආසාදිතයින්ගෙන් වැඩිම පිරිසක් කොළඹ දිස්ත්‍රික්කයෙන් වාර්තා වී තිබෙනවා.\nඑම සංඛ්‍යාව 546ක්.\nඊට අමතරව වැඩිම ආසාදිතයින් හඳුනාගෙන ඇත්තේ කළුතර දිස්ත්‍රික්කයෙන් වන අතර එම සංඛ්‍යාව 268ක් බවයි කොවිඩ් නයින්ටීන් පැතිරීම වැලැක්වීමේ ජාතික ක්‍රියාන්විත මධ්‍යස්ථානය සඳහන් කළේ.\nගම්පහින් ආසාදිතයින් 250ක් වාර්තා වන අතර නුවරඑළියෙන් හඳුනාගෙන ඇති ආසාදිතයින් සංඛ්‍යාව 162ක්.\nඊට අමතරව මහනුවර, යාපනය, ගාල්ල සහ කුරුණෑගල දිස්ත්‍රික්ක වලින් ආසාදිතයින් 100 ඉක්මවා වාර්තා වනවා.\nමේ අතර, වැලිසර ලය රෝහලේ සිටි කොරෝනා ආසාදිතයෙකු රෝහලෙන් පළා ගොස් තිබෙනවා.\nඅදාළ රෝගියා සොයා පොලීසිය සහ සෞඛ්‍ය අංශ මේ වන විටත් විමර්ශනයක් සිදුකරන බවයි වාර්තා වන්නේ.\nඑමෙන්ම සංචරණ සීමා ක්‍රියාත්මක කාලසීමාව තුළ ඩිලිවරි සේවා සහ ජංගම වෙළඳුන්ට භාණ්ඩ බෙදාහැරීම සඳහා ලබා දී තිබූ අවසර පත්‍රයේ වලංගු කාලය ලබන 21 වනදා දක්වා දීර්ඝ කර ඇති බව පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ ප්‍රකාශ කළා.\nමේ අතර, හැටන් - නෝටන්බි්‍රජ් - 4 කණුව ප්‍රදේශයේ සිසු සිසුවියන් පිරිසක් ප්‍රදේශයේ බස් නැවතුම්පොළක සිට ඔන්ලයින් ක්‍රමය හරහා ඉගෙනුම් කටයුතු සිදුකරන ආකාරයක් දක්නට ලැබුණා.\nප්‍රදේශයේ දුරකථන සංඥා නොමැතිවීම හේතුවෙනුයි ඔවුන් මෙලෙස ප්‍රදේශයේ බස් නැවතුම්පොළකට පැමිණ ඇත්තේ.\nඅයහපත් කාලගුණ තත්ත්වයක් පැවතිය ද අදාළ සිසුන් එම බස් නැවතුම්ළේ සිට ඔන්ලයින් ක්‍රමය ඔස්සේ ඉගෙනුම් කටයුතු සිදුකරන බවයි හිරු ප්‍රවෘත්ති අංශයට වාර්තාවුණේ.\nඑමෙන්ම කෑගල්ල - රුවන්වැල්ල ප්‍රදේශයේ ද සිසුන් පිරිසක් ඔන්ලයින් ක්‍රමය හරහා ඉගෙනුම් කටයුතු සිදුකිරීමට ඉතා උස ගස් මත අට්ටාල සකස් කරගෙන සිටින ආකාරයක් ද දක්නට ලැබුණා.\nඉතා අවදානම් තත්ත්වයක් යටතේ අදාළ සිසුන් මෙලෙස ගස් මත සකස් කළ අට්ටාල වලට නැග ඉගෙනුම් කටයුතු සිදුකරන්නේ ප්‍රදේශයේ දුරකථන සංඥාවල පවතින අවහිරතා හේතුවෙන්.\nසෞඛ්‍ය සේවයේ නියුතු සියළු දෙනාට එන්නත්කරණය සිදුකරන ලෙස ඉල්ලමින් සහ තවත් ඉල්ලීම් 12ක් මුල් කර ගනිමින් අද උදෑසන 8 සිට සියළු පළාත් රෝහල්වල සුළු සේවකයින් පැය 4ක වර්ජනයක් සිදුකළා.\nමේ අතර, කොවිඩ් මර්දන එන්නත්කරණ වැඩසටහන අද දිනයේත් දිවයිනේ ප්‍රදේශ කිහිපයකම ක්‍රියාත්මකයි.\nඊයේ පස්වරුව වන විට ඇස්ට්‍රාසෙනෙකා කොවිෂීල්ඩ් එන්නතේ දෙවන මාත්‍රාව මෙරට පුද්ගලයන් 356,232කට ලබාදී තිබෙනවා.\nසයිනොෆාම් දෙවන මාත්‍රාව ඊයේ දිනය තුළ පමණක් මෙරට පුද්ගලයන් 63,596කට ලබාදී ඇති අතර මේ වන විට එම එන්නතෙහි දෙවන මාත්‍රාව ලබාගෙන ඇති සමස්ත සංඛ්‍යාව 317,431ක්.\nස්පුට්නික් වී එන්නතෙහි දෙවන මාත්‍රාව ද ඊයේ පස්වරුව වන විට පුද්ගලයින් 3690කට ලබාදී තිබෙනවා.",
       "URL": "https://www.hirunews.lk/274462/කර්මාන්තශාලා-කොවිඩ්-පොකුරු-කළමනාකරණය-කරලා-සෞඛ්‍ය-අමාත්‍යාංශය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1881"
}