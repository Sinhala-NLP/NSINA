{
       "Source": "hirunews",
       "Timestamp": "Wednesday, 19 April 2023 - 8:22",
       "Headline": "හිටපු නීතිපතිවරයා වෙනුවට නිතිඥවරයෙකු ටී. අයි.ඩී යට (වීඩියෝ)",
       "News Content": "පාස්කු ඉරිදා ත්‍රස්ත ප්‍රහාරය සම්බන්ධයෙන් ප්‍රකාශයක් ලබා දෙන්නැයි ත්‍රස්ත විමර්ශන කොට්ඨාසය කළ කැඳවීම සම්බන්ධයෙන් හිටපු නීතිපති දප්පුල ද ලිවේරා අද පිටු 7ක ලිඛිත විරෝධතාවයක් ඉදිරිපත් කළා.\nඒ නිතිඥ දිමිත්‍රි අබේසේකර මාර්ගයෙන්.\nපාස්කු ඉරිදා ත්‍රස්ත ප්‍රහාරය පිටුපස දැවැන්ත කුමන්ත්‍රණයක් ක්‍රියාත්මක වූ බවට හිටපු නීතිපති දප්පුල ද ලිවේරා ආන්දෝලනාත්මක ප්‍රකාශයක් සිදුකර තිබුණේ 2021 වසරේ දි යි.\nපාස්කු ප්‍රහාරය පිළිබඳව විමර්ශනයට පත් කළ ජනාධිපති පරීක්ෂණ කොමිෂන් සභාවේ අවසන් වාර්තාව 2021 වසරේ පෙබරවාරි මාසයේ දී එවක ජනාධිපති ගෝඨාභය රාජපක්ෂ වෙත භාරදෙනු ලැබුවා.\nඑහි පිටපතක් එවක නීතිපති දප්පුල ද ලිවේරා වෙතද ලබාදීමටයි පියවර ගැනුනේ.\nඑවැනි පසුබිමක දප්පුල ද ලිවේරා 2021 වසරේදී නීතිපති ධුරයෙන් විශ්‍රාම ගත්තා.\nසිය ධුරයෙන් විශ්‍රාම යෑමෙන් අනතුරුව, පාස්කු ප්‍රහාරය පසුපස දැවැන්ත කුමන්ත්‍රණයක් ක්‍රියාත්මක වූ බවටත්, ඊට සම්බන්ධ සියලුදෙනා සාක්ෂි හරහා අනාවරණ කළ යුතු බවටත් ඔහු විශේෂ සාකච්ඡාවකදී ප්‍රකාශ කර තිබුණා.\nකුමන්ත්‍රණය සිදුකළ පුද්ගලයින් වෙනම තලයක සිටින බවත්, සහරාන් හෂීම් මරාගෙන මැරෙන බෝම්බ ප්‍රහාරයක් එල්ල කිරීමට තීරණය කළද, ඔහුත් මෙම කුමන්ත්‍රණකාරී පුද්ගලයින්ගෙන් එක් අයෙකු පමණක් බවත් හිටපු නීතිපති දප්පුල ද ලිවේරා එහිදී පවසා තිබුණා.\nඅදාළ ප්‍රකාශය පිළිබඳව හිටපු නීතිපතිවරයාගෙන් ප්‍රශ්න කළ යුතු බවටයි කොළඹ අගරදගුරු අතිඋතුම් මැල්කම් කාදිනල් රංජිත් හිමිපාණන් අවස්ථා ගණනාවකදීම ප්‍රකාශ කළේ.\nපාස්කු ප්‍රහාරයේ විමර්ශනවලට අදාළව ප්‍රකාශයක් ලබාගැනීම සඳහා හිටපු නීතිපති දප්පුල ද ලිවේරා ත්‍රස්ත විමර්ශන කොට්ඨාසය වෙත කැඳවා තිබෙන්නේ එවන් පසුබිමකයි.",
       "URL": "https://www.hirunews.lk/332885/හිටපු-නීතිපතිවරයා-වෙනුවට-නිතිඥවරයෙකු-ටී-අයි-ඩී-යට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=405"
}