{
       "Source": "hirunews",
       "Timestamp": "Tuesday, 29 June 2021 - 13:12",
       "Headline": "විනය කැඩූ කුසල් මෙන්ඩිස්, දික්වැල්ල සහ ධනුෂ්ක ගුණතිලක අද දහවල් දිවයිනට",
       "News Content": "ජෛව බුබුලෙන් පිටතට යාමේ සිද්ධිය හේතුවෙන් යළි දිවයිනට ගෙන්වීමට තීරණය කළ එංගලන්ත සංචාරයට එක්ව සිටින ශ්‍රී ලංකා කණ්ඩායමේ උපනායක කුසල් මෙන්ඩිස්, නිරෝෂන් දික්වැල්ල සහ ධනුෂ්ක ගුණතිලක තවත් පැය දෙකක් වැනි කාලයක් තුල ශ්‍රී ලංකාවට පැමිණීමට නියමිතව තිබෙනවා.\nඔවුන් අදාළ සිද්ධියට වරද පිලිගත් අතර ඒ අනුව කණ්ඩායමෙන් වෙන් කර තැබීමට ද ක්‍රිකට් බලධාරින් කටයුතු කළා.\nශ්‍රී ලංකා ක්‍රිකට් ආයතනයේ ලේකම් මොහාන් ද සිල්වා හිරු ප්‍රවෘත්ති අංශයට කියා සිටියේ ඔවුන් තිදෙනාට පරීක්ෂණ නිමවනතුරු තරඟ තහනමක් ද පැනවූ බවයි.\nදිවයිනට පැමිණිමෙන් පසු නිරෝධායනයට ලක් කරන බව ද ශ්‍රී ලංකා ක්‍රිකට් ආයතනයේ ලේකම්වරයා සඳහන් කළා.\nකොවිඩ් ව්‍යාප්තියත් සමඟ ජාත්‍යන්තර ක්‍රිකට් කවුන්සිලයේ නිර්නායකයන්ට අනුකූලව ක්‍රිකට් තරග පැවැත්වෙන්නේ ජෛව බුබුළකට අනුගත වෙමින්.\nකිසියම් රටකට විදෙස් රටක සිට පැමිණි කණ්ඩායමක් සංචාරය අවසන් වනතුරු සිය ජෛව බුබුළ තුල රැදී සිටිය යුතු වනවා.\nඑහෙත් සමාජ මාධ්‍ය ඔස්සේ සංසරණය වූ වීඩියෝ පටයක දැක්වුණේ කුසල් මෙන්ඩිස් සහ නිරෝෂන් දික්වැල්ල එංගලන්තයේ ඩර්හැම් නුවර නවාතැන්ගෙන සිටින හෝටලයෙන් රාත්‍රී කාලයේ පිටතට පැමිණ සිටින ආකාරයයි.\nඔවුන් දැඩි කලබලකාරි ස්වරූපයකින් කටයුතු කරන ආකාරය වීඩියෝ පටයේ දිස්වන අතර උපනායක කුසල් මෙන්ඩිස්ගේ එක් අතක දුම්වැටියක් තිබෙන අයුරුද වීඩියෝවේ දිස් වනවා.\nඑසේම, මීට පෙර ඇතැම් චෝදනාවන්ට ලක් වූ ධනුෂ්ක ගුණතිලක ද තරමක් දුරින් එම වීඩියෝවේ සිටින ආකාරය දිස්වුණා.\nඑංගලන්තය සමග අද පැවැත්වීමට නියමිත පළමු එක්දින තරගයට ශ්‍රී ලංකා කණ්ඩායම නම් කිරීමේ  ද මේ වනවිට ගැටලුකාරි තත්ත්වයක් මතුව තිබෙන්නේ මෙම ක්‍රීඩකයන් තිදෙනා දිවයිනට කැඳවීම හේතුවෙන්.",
       "URL": "https://www.hirunews.lk/275613/විනය-කැඩූ-කුසල්-මෙන්ඩිස්-දික්වැල්ල-සහ-ධනුෂ්ක-ගුණතිලක-අද-දහවල්-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=1853"
}