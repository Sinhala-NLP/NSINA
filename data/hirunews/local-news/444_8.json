{
       "Source": "hirunews",
       "Timestamp": "Friday, 31 March 2023 - 9:14",
       "Headline": "බිත්තර අර්බුදය නිසා කිකිළියන් මසට විකිණීම වැඩි වෙලා",
       "News Content": "බිත්තර ආනයනයෙන් මෙරට වෙළඳපොල තුළ පවතින බිත්තර හිඟය තවත් අර්බුදයකට පත්වන බව සමස්ත ලංකා බිත්තර වෙළඳ සංගමය පවසනවා.\nඑහි සභාපති ඇන්ටන් නිශාන්ත අප්පුහාමි කියා සිටියේ බිත්තර නිෂ්පාදකයින් මව් කිකිළියන් මස් සඳහා විකිණීමට පෙළඹීම හේතුවෙන් මෙම තත්ත්වය ඉදිරි සතිය තුළ උදාවන බවයි.\nමේ අතර, රාජ්‍ය වාණිජ විවිධ නීතිගත සංස්ථාවේ සභාපති ආසිරි වලිසුන්දර ඊයේ (31) බිත්තර බෙදාදීමේ වැඩසටහනින් අනතුරුව මාධ්‍ය වෙත අදහස් දක්වමින් කියා සිටියේ ඉදිරියේදී තවත් බිත්තර මිලියන 10 ක පමණ ප්‍රමාණයක් මෙරටට ගෙන්වීම සඳහා ඇණවුම් භාරදී ඇති බවයි.\nඑමඟින් මෙරට බිත්තර හිඟය පහව යනු ඇති බව ඔහු වැඩිදුරටත් සඳහන් කළා.\nමේ අතර, ඊයේ සහ පෙරේදා දිනවල හම්බන්තොට දිස්ත්‍රික්කයේ අඟුණුකොලපැලැස්ස, රන්න, අම්බලන්තොට සහ හම්බන්තොට නගරයේ පාරිභෝගික අධිකාරිය මගින් පාලන මිල ඉක්මවා බිත්තර විකිණූ වෙළඳසැල් පරීක්ෂා කර තිබෙනවා.\nඑහි දී පාලන මිල ඉක්මවා බිත්තර අලෙවි කළ වෙළඳුන් 18 දෙනෙකුට නඩු පවරා ඇති බවයි පාරිභෝගික අධිකාරියේ ප්‍රකාශකයෙකු සඳහන් කළේ.",
       "URL": "https://www.hirunews.lk/331343/බිත්තර-අර්බුදය-නිසා-කිකිළියන්-මසට-විකිණීම-වැඩි-වෙලා",
       "Category": "Local News",
       "Parent URL": "https://www.hirunews.lk/local-news.php?pageID=444"
}