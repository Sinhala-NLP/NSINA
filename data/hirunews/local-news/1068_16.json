{
       "Source": "hirunews",
       "Timestamp": "Saturday, 25 June 2022 - 19:23",
       "Headline": "කලවානේ නියුමෝනියාව, තවමත් සුව නැහැ",
       "News Content": "කලවාන ප්‍රදේශයේ පැතිර යන නියුමෝනියා රෝගී තත්වයක් හේතුවෙන් කලවාන මූලික රෝහල තුළ ඇඳන් ධාරීතාවය ඉක්මවා ගොස් ඇති බවට වාර්තා වනවා.\nඋණ, කැස්ස, සෙම්ප්‍රතිශ්‍යාව, ස්වශන අපහසුතා හේතුවෙන් රෝගීන් විශාල ප්‍රමාණයක් රෝහල් ගත වන අතර ඉන් දෛනිකව නියුමෝනියා රෝගීන් 15 දෙනෙකු පමණ වාර්තා වන බවයි රෝහල් ආරංචි මාර්ග සඳහන් කළේ.\nපසුගිය මැයි මාසයේ සිට මෙම රෝගය ව්‍යාප්ත වීම ආරම්භ වී ඇති අතර වැසි තත්වයක් සමඟ පසුගිය සතියේ රෝගීන් වාර්තා වීම වැඩි වී තිබෙනවා. නියුමෝනියා රෝගින් 40ත් 50ත් අතර ප්‍රමාණය මේ වන විට කලවාන මූලික රෝහල තුල පමණක් ප්‍රතිකාර ලබන බවටයි වාර්තා වුණේ.\nකෙසේ වෙතත් ඉන්ෆලුවෙන්සා වෛයිරසය සමඟ පැතිරීයන මෙම රෝගී තත්වය හේතුවෙන් මේ වන විට කිහිපදෙනෙකු මියගොස් ඇති අතර ඔවුන්ගෙන් බහුතරයක් අවුරුදු 80 වඩා වැඩි පිරිස්.\nඖෂධ හිඟයත් වැඩි වශයෙන් බලපාන පසුබිමක් තුළ මේ වන විට ශ්වසන අපහසුතා සහිත රෝගීන් 106ක් පමණ රෝහල තුල ප්‍රතිකාර ලබමින් සිටින බවයි කලවාන රෝහලේ ආරංචි මාර්ග පැවසුවේ.",
       "URL": "https://www.hirunews.lk/308174/කලවානේ-නියුමෝනියාව-තවමත්-සුව-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=1068"
}