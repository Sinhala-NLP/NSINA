{
       "Source": "hirunews",
       "Timestamp": "Sunday, 20 September 2020 - 19:30",
       "Headline": "මංතීරු නීතියට ඉදිරි සතියේදීත් සහනයක් (වීඩියෝ)",
       "News Content": "මංතීරු නීතිය උල්ලංඝනය කරන්නන්ට එරෙහිව ඉදිරි සතියේදී ද දඩ නියම කිරීම හෝ අධිකරණ ක්‍රියාමාර්ග නොගන්නා බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි ජාලිය සේනාරත්න සඳහන් කළා.\nකෙසේ වෙතත්, ඔහු කියා සිටියේ නෛතික පියවරක් ලෙස එම රියදුරන් කැඳවා දැනුවත් කිරීමේ වැඩපිළිවෙලක් ක්‍රියාත්මක බවයි.\nපෙරවරු 6 සිට පෙරවරු 9 දක්වාත්, පස්වරු 4 සිට රාත්‍රි 8 දක්වාත්, කොළඹ සහ තදාසන්න ප්‍රධාන මාර්ග 4 ක් කේන්ද්‍ර කර ගනිමින් මංතීරු නීතිය යළි ක්‍රියාත්මක කරනු ලැබුවේ පසුගිය 14 වනදා සිටයි.\nඒ අනුව, හයිලෙවල් මාර්ගයේ නුගේගොඩ - අනුලා විද්‍යාලය අසල සිට පිත්තල හන්දිය දක්වාත්, බේස්ලයින් මාර්ගයේ කැළණි පාලම සිට හයිලෙවල් බේස්ලයින් හන්දිය දක්වාත්, ගාලු පාරේ වැල්ලවත්ත - විලියම් හන්දියේ සිට ගාලුමුවදොර වටරවුම දක්වාත්, පාර්ලිමේන්තු මාර්ගයේ පොල්දූව හන්දියේ සිට ලිබර්ටි වටරවුම දක්වාත් මංතීරු නීතිය ක්‍රියාත්මකයි.",
       "URL": "https://www.hirunews.lk/250701/මංතීරු-නීතියට-ඉදිරි-සතියේදීත්-සහනයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2441"
}