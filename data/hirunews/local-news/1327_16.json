{
       "Source": "hirunews",
       "Timestamp": "Monday, 28 February 2022 - 13:22",
       "Headline": "හිසට සුව සදන පුළුන් කොට්ටයේ අර්බුදය (වීඩියෝ)",
       "News Content": "කාර්ය බහුල ජීවන රටාවක් ගතකරන ඕනෑම කෙනෙකු තම විඩාව සංසිඳුවා ගැනීම සඳහා සුවදායී නින්දක් ලබා ගැනීම සඳහා බොහෝවිට උත්සාහ දරනවා.\nඑලෙස සුවදායී නින්දක් සඳහා සුවදායී කොට්ටයක් කෙතරම් ප්‍රයෝජනවත් වෙනවද?\nඒ සුවදායී බව ඔබට ලබා දෙන කොට්ටය පසුපස ඇති කතාවයි මේ.\nකොළඹ - ඇඹිලිපිටිය ප්‍රධාන මාර්ගයේ උඩවලව සංකපාල දෙමටගල ප්‍රදේශය පසුකරමින් ගමන්ගන්නා ඕනෑම කෙනෙකුට මාර්ගය දෙපස දක්නට ලැබෙන සුලබ දසුනක් අපට ද දක්නට ලැබුණා.\nමේ කොට්ට පුළුන් කඩයක් ළඟ නවත්වලා ස්වාභාවික පුළුන් යොදාගනිමින් සකස් කර ඇති පුළුන් කොට්ටයක් ගෙදර අරං යන්න මේ ස්ථානය පසු කර යන බොහෝ දෙනෙක් අමතක කරන්නේ නැහැ.\nඒ කෘතිම අමුද්‍රව්‍ය යොදාගෙන සාදන ලද කොට්ටයකට වඩා මේ ස්වාභාවික කොට්ටයක් මගින් ගතට මෙන්ම මනසටත් ලබා දෙන සුවය ගැන ඉතිහාසයේ පටන් අපි කවුරුත් දන්න නිසා.\nනමුත් ඒ සුවය ලබා දෙන පුළුන් කොට්ටය නිෂ්පාදනය කිරීම නම් එතරම්ම සුවදායී නැහැ.\nඑය ඉතා සංකීර්ණ වන තරමටම පුළුන් කොට්ටයේ පවතින ප්‍රමිතිය ද ඉහළ නැංවෙනවා.\nස්වයං රැකියාවක් ලෙස සංකපාල දෙමටගල ප්‍රදේශයේ කාන්තාවන් ස්වාභාවික පුළුන් කොට්ට ඇතුළු විසිතුරු භාණ්ඩ නිෂ්පාදනය කළත් ඒවා අලෙවි කර ගැනීම මේ වනවිට ගැටලුවක් වී ඇති බවයි ඔවුන් පවසන්නේ.\nවසර දෙකකට අධික කාලයක් පැවති කොවිඩ් තත්ත්වය හමුවේ මෙම ප්‍රදේශය පසුකරන වන්දනාකරුවන්ගේ සහ දේශීය සංචාරකයන්ගේ පැමිණීම පහත බැසීම ඊට එක් සාධකයක්.\nබොහෝ විට ජනතාව දේශීය නිෂ්පාදන පසෙකට දමමින් විකල්ප නිෂ්පාදන වැළඳ ගැනීමත් තම ව්‍යාපාර කටයුතු අඩාල වීමට තවත් ප්‍රධානතම හේතුවක් බවයි ඔවුන් පෙන්වා දෙන්නේ.\nදේශීයත්වය පිළිබඳව නිරන්තරයෙන් කතාබහ කරන වකවානුවක මෙවැනි දේශීය නිෂ්පාදකයින්ගේ ගැටලු විසඳා ඔවුන්ගේ ආර්ථික ශක්තිමත් කිරීම බලධාරීන්ගේ වගකීමක් නොවේද?",
       "URL": "https://www.hirunews.lk/298284/හිසට-සුව-සදන-පුළුන්-කොට්ටයේ-අර්බුදය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1327"
}