{
       "Source": "hirunews",
       "Timestamp": "Wednesday, 08 June 2022 - 7:57",
       "Headline": "බිලියන 695 හේ පරිපූරකය ගැන විවාදය අද",
       "News Content": "අත්‍යාවශ්‍ය රාජ්‍ය සේවා බාධාවකින් තොරව පවත්වාගෙන යාමට අවශ්‍ය අරමුදල් සපයා ගැනීම සඳහා අග්‍රාමාත්‍යවරයා පාර්ලිමේන්තුවට ඉදිරිපත් කළ පරිපූරක ඇස්තමේන්තුවට අදාළ විවාදය අද පැවැත්වීමට නියමිතයි.\nරුපියල් බිලියන 695 ක් වන මෙම පරිපූරක ඇස්තමේන්තුවට රජයේ මුදල් පිළිබඳ කාරක සභාවේ අනුමැතිය ඊයේ හිමිවුණා.\nපරිපූරක ඇස්තමේන්තුවට අදාළ රුපියල් බිලියන 695 න් බිලියන 395 ක් පුනරාවර්තන වියදම් වන අතර, රුපියල් බිලියන 300 ක් මූලධන වියදම් වනවා.\nමුදල් කාරක සභාව පාර්ලිමේන්තු මන්ත්‍රී අනුර ප්‍රියදර්ශන යාපාගේ ප්‍රධානත්වයෙන් රැස්වූ අතර, එහිදී මුදල් අමාත්‍යාංශ ලේකම් මහින්ද සිරිවර්ධන, පරිපූරක ඇස්තමේන්තුව මගින් ප්‍රතිපාදන සපයා ගැනීමට අපේක්ෂා කරන කරුණු කාරක සභාව හමුවේ පැහැදිළි කළා.\nඒ අනුව මෙම වසරේ ජනවාරි මාසයේ සිට රාජ්‍ය සේවකයන්ට ගෙවනු ලබන රුපියල් පන්දහසේ දීමනාව තවදුරටත් ගෙවීම සඳහා රුපියල් මිලියන 87,000 ක්ද, විශ්‍රාමිකයින් සඳහා ගෙවනු ලබන රුපියල් පන්දහසේ දීමනාව සඳහා රුපියල් මිලියන 40,000 ක්ද, සමෘද්ධිලාභීන්ට ගෙවනු ලබන රුපියල් දහසක අමතර දීමනාව සඳහා රුපියල් මිලියන 15,000 ක්ද වෙන් කර තිබෙනවා.\nරුපියල් බිලියන 695ක මුදලක් ඇස්තමේන්තු ගත කළද අත්‍යවශ්‍ය වියදම් හැර අනෙකුත් සියලු වියදම් අවම කරමින් රුපියල් බිලියන 300 කට වැඩි මුදලක් ඉතිරි කරගැනීමට අපේක්ෂා කරන බවද මුදල් අමාත්‍යාංශ ලේකම්වරයා මෙහිදී කියා සිටියා.\nමේ අතර දේශීය භාණ්ඩාගාර බිල්පත් ආඥා පනත යටතේ මීට පෙර පාර්ලිමේන්තුවේ යෝජනා සම්මතයකින් අවසර දෙන ලද රුපියල් ටි්‍රලියන තුනේ ණය සීමාව තවත් රුපියල් ටි්‍රලියනයකින් වැඩි කිරීම සඳහා වූ යෝජනාවද විවාදයකින් තොරව ඊයේ පාර්ලිමේන්තුවේදී අනුමත කර ගැණුනා.\nඑමෙන්ම පාර්ලිමේන්තුවේ රාජ්‍ය ගිණුම් කාරක සභාව, පොදු ව්‍යාපාර කාරක සභාව සහ මහජන පෙත්සම් කාරක සභාවේ බලතල වැඩිකිරීම සඳහා සභානායක දිනේෂ් ගුණවර්ධන ඉදිරිපත් කළ ස්ථාවර නියෝග සංශෝධනය කිරීමේ කෙටුම්පතට පාර්ලිමේන්තු කටයුතු පිළිබඳ කාරක සභාවේ මූලික එකඟත්වය ලැබී තිබෙනවා.\nකථානායකවරයාගේ ප්‍රධානත්වයෙන් මෙම කාරක සභාව රැස්වූ අතර කෝපා සහ කෝප් කාරක සභාවල සභාපති ධුරය විරුද්ධ පක්ෂයට ලබාදිය යුතු බවට විපක්ෂයේ නායකයන් ඉදිරිපත් කළ අදහසද සාකච්ඡාවට ලක් කර එකඟතාවකට පැමිණ ඇති බව සඳහන්.\nමෙම කාරක සභා වාර්තාවක් ඉදිරිපත් කිරීමෙන් පමණක් නොනැවතී තවත් ඉදිරියට ගමන් කිරීමට බලතල ලැබෙන පරිදි අදාළ සංශෝධන ගෙන ආ බවයි සභානායකවරයා මෙහිදී සඳහන් කළේ.",
       "URL": "https://www.hirunews.lk/306526/බිලියන-695-හේ-පරිපූරකය-ගැන-විවාදය-අද",
       "Category": "Local News",
       "Parent URL": "https://www.hirunews.lk/local-news.php?pageID=1111"
}