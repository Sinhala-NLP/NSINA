{
       "Source": "hirunews",
       "Timestamp": "Sunday, 23 July 2017 - 6:40",
       "Headline": "නල්ලූර් ප්‍රදේශයේදී එල්ල වූ වෙඩි ප්‍රහාරයෙන් තුවාල ලැබූ පොලිස් සැරයන්වරයා මියයයි",
       "News Content": "ඊයේ (22) පස්වරුවේ යාපනය - නල්ලූර් ප්‍රදේශයේදී එල්ල වූ වෙඩි ප්‍රහාරයෙන් තුවාල ලබා රෝහල් ගතව සිටි පොලිස් සැරයන්වරයා අද (23) අලුයම මියගොස් තිබෙනවා.\nවෙඩි ප්‍රහාරයෙන් මියගොස් ඇත්තේ විනිසුරු මෝටර් රථයකට ආරක්ෂාව සපයමින් ගමන් කළ යතුරුපැදියේ සිටි හේමචන්ද්‍ර නමැති 57 හැවිරිදි පොලිස් නිලධාරියෙකු බවයි වාර්තා වන්නේ.\nඔහු යතුරුපැදියකින් විනිසුරුවරයාගේ මෝටර් රථයට පිටුපසින් ගමන් කර තිබෙනවා.\nඅදාල විනිසරුවරයා විද්‍යා සිසුවිය ඝාතන නඩුවේ ත්‍රිපුද්ගල මඩුල්ලේ විනිසුරුවරයෙකු වන මානික්කවාසකර් ඉලංචේරියන් බවයි වාර්තා වුණේ.\nවිනිසුරුවරයාගේ රථයේ සිටි පොලිස් නිලධාරියෙකු ප්‍රහාරය එල්ල කළ පුද්ගලයාට ප්‍රතිප්‍රහාරයක් එල්ල කර ඇති අතර ඔහු එහිදී පලාගොස් තිබෙනවා.\nසැරයන්වරයාගේ බඩ ප්‍රදේශයට වෙඩි වැදී ඇති අතර එහිදී ශරීර අභ්‍යන්තරයට රුධිරය ගැලීම හේතුවෙන් මරණය සිදුවි ඇති බවයි රෝහල් ආරංචි මාර්ග සදහන් කරන්නේ.\nමෙම වෙඩි ප්‍රහාරයෙන් තුවාල ලැබු අනෙක් පොලිස් කොස්තාපල්වරයාද තවදුරටත් රෝහල් ගතව ප්‍රතිකාර ලබන බවයි අප වාර්තාකරු සදහන් කළේ.\nමේ අතර, මෙම සිද්ධිය හෙළා දකිමින් දෙමළ ජාතික සන්ධානය නිවේදනයක් නිකුත් කර තිබුණා.\nඑහි මාධ්‍ය ප්‍රකාශක පාර්ලිමේන්තු මන්ත්‍රී  එම්.ඒ. සුමන්දිරන් අදාළ නිවේදනය මගින් පෙන්වා දෙන්නේ සිද්ධියට සම්බන්ධ සැකකරුවන් වහාම අත්අඩංගුවට ගත යුතු බවයි.\nඑමෙන්ම යාපනය දිස්ත්‍රික්කය තුළ සිදුවන මෙවැනි සිදුවීම් සම්බන්ධයෙන් වැඩි අවධානයකින් කටයුතු කිරීම අත්‍යාවශ්‍ය බව ද ඔහු සිය නිවේදනය මගින් වැඩිදුරටත් පෙන්වා දෙනවා.",
       "URL": "https://www.hirunews.lk/166538/නල්ලූර්-ප්‍රදේශයේදී-එල්ල-වූ-වෙඩි-ප්‍රහාරයෙන්-තුවාල-ලැබූ-පොලිස්-සැරයන්වරයා-මියයයි",
       "Category": "Local News",
       "Parent URL": "https://www.hirunews.lk/local-news.php?pageID=4408"
}