{
       "Source": "hirunews",
       "Timestamp": "Friday, 02 September 2022 - 12:47",
       "Headline": "නිදහස් පක්ෂ ව්‍යවස්ථාව සංශෝධනයට කිරීමට එරෙහිව අධිකරණයට පෙත්සමක්",
       "News Content": "ශ්‍රී ලංකා නිදහස් පක්ෂයේ ව්‍යවස්ථාව සංශෝධනය කිරීම සහ ඊට අදාළ යෝජනා සම්මත කරගැනීම වළක්වාලමින් අතුරු තහනම් නියෝගයක් නිකුත් කරන ලෙස ඉල්ලා කොළඹ දිසා අධිකරණය හමුවේ පෙත්සමක් ගොනුකර තිබෙනවා.\nමෝසමක් මාර්ගයෙන් මෙම පෙත්සම ගොනුකර ඇත්තේ නිදහස් පක්ෂයේ විධායක සභාවේ සාමාජිකයෙකු වන මොන්ටේගු සරත්චන්ද්‍ර විසින්.\nපක්ෂ සභාපතිවරයාට එරෙහිව කොළඹ දිසා අධිකරණය හමුවේ තවත් නඩුවක් ගොනු කර තිබියදී පක්ෂ ව්‍යවස්ථාව සංශෝධනය කිරීමට කටයුතු කරමින් සිටින බවට දක්වා ඔහු මෙම පෙත්සම ගොනුකර තිබෙනවා.\nනිදහස් පක්ෂයේ සභාපති හිටපු ජනාධිපති මෛත්‍රිපාල සිරිසේන පක්ෂ සභාපති ධුරයේ කටයුතු කිරීම පක්ෂ ව්‍යවස්ථාවට පටහැනි බැවින් එය වළක්වාලන අතුරු තහනම් නියෝගයක් නිකුත් කරන ලෙස ඉල්ලා පසුගිය අප්‍රේල් මස 8 වනදා මොන්ටේගු සරත්චන්ද්‍ර අදාළ නඩුව පවරා තිබුණා.\nනිදහස් පක්ෂ ව්‍යවස්ථාවට අනුව පක්ෂයේ සභාපති නොවන අයෙකු විධායක ජනාධිපති ධුරයට තේරී පත්වූ අවස්ථාවක නිල බලයෙන් ඔහු හෝ ඇය පක්ෂ සභාපති ධුරයට පත්වන අතර, විධායක ජනපතිගේ නිල කාලය අවසන් වීමත් සමඟ පක්ෂ ව්‍යවස්ථාවට අනුව නිල බලයෙන් අනුශාසක ධුරයට පත්වීම සිදුවනවා.\nඑහෙත් වත්මන් සභාපති හිටපු ජනාධිපති මෛත්‍රිපාල සිරිසේන පක්ෂයේ ව්‍යවස්ථාවේ සඳහන් එම කරුණුවලට පටහැනිව සභාපති ධුරයේ කටයුතු කරන බවයි මොන්ටේගු සරත්චන්ද්‍ර පසුගිය මස අටවනදා ගොනුකළ පෙත්සම මගින් දක්වා තිබුණේ.\nශ්‍රී ලංකා නිදහස් පක්ෂයේ 71 වන සංවත්සරය අදට යෙදී ඇති අතර, ඊට සමගාමීව අද නිදහස් පක්ෂයේ සමස්ත ලංකා කාරක සභාවද කැඳවා තිබෙනවා.\nඊයේ රැස්වූ එම පක්ෂයේ මධ්‍යම කාරක සභාවේ දී පක්ෂ ව්‍යවස්ථාව සංශෝධනය කිරීමට ඒකමතික අනුමැතිය හිමිවූ අතර, අද එය, සමස්ත ලංකා කාරක සභාවට ඉදිරිපත් කිරීමට නියමිතයි.\nකෙසේ වෙතත් ඊයේ පැවති නිදහස් පක්ෂ මධ්‍යම කාරක සභා රැස්වීමේදී විධායක ජනාධිපතිවරයකු නොසිටින අවස්ථාවක පක්ෂ සභාපතිවරයා පත් කර ගැනීමේ බලය පවතින විධායක සභාවේ සංයුතියද ඉහළ දැමීමට අනුමැතිය හිමිවුණා.\nඒ අනුව විධායක සභාවේ දැනට 25ක්ව පවතින සංයුතිය 35ක් දක්වා ඉහළ දමා තිබෙනවා.\nඑමෙන් ම ජ්‍යෙෂ්ඨ උප සභාපතිවරුන් සංඛ්‍යාව 7ක් දක්වා සහ උප සභාපතිවරු සංඛ්‍යාව 14ක් දක්වා ඉහළ දැමුණා.\nඑමෙන්ම නව සංශෝධන මගින් ජ්‍යෙෂ්ඨ උප සභාපතිවරු, උප සභාපතිවරු, ජාතික සංවිධායක හා භාණ්ඩාගාරික ඇතුළු තනතුරු දරන්නන් ඉවත් කිරීමේ බලය පක්ෂ සභාපතිවරයා වෙත පවරනු ලැබුවා.",
       "URL": "https://www.hirunews.lk/314361/නිදහස්-පක්ෂ-ව්‍යවස්ථාව-සංශෝධනයට-කිරීමට-එරෙහිව-අධිකරණයට-පෙත්සමක්",
       "Category": "Local News",
       "Parent URL": "https://www.hirunews.lk/local-news.php?pageID=896"
}