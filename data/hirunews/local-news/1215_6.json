{
       "Source": "hirunews",
       "Timestamp": "Friday, 22 April 2022 - 23:42",
       "Headline": "සතොස හාල් පෝලිම දැක හිත උණු වුණු යුදෙව්වා (වීඩියෝ)",
       "News Content": "අත්‍යවශ්‍ය ආහාර ද්‍රව්‍ය මිලදී ගැනීම සදහා වැලිගම සතොස ආයතනය අසල පෝලිමක රැඳී සිටි ජනතාව දැක සංවේදී වූ ඊශ්‍රායල් ජාතික සංචාරකයකු එම පුද්ගලයින් හට වියළි සළාක ඇතුළත් පාර්සල් නොමිලේ ලබාදීමට පියවර ගත්තා.\nසහන මිලට කැකුළු සහල් ලබා ගැනීම සඳහා ජනතාව  දිගු පෝලිමක් වැලිගම සතොස ආයතනය අසල  රැඳී සිටි අතර\nඑම ස්ථානයෙන් මෝටර් රථයකින්  ගමන් කළ ඊශ්‍රායල් ජාතිකයෙකු මෙම දිගු පෝලිම දැක මෝටර් රථය නවත්වා  ජනතාව මෙතරම් දිගු පෝලිමක රැඳී සිටින ආකාරය පිළිබඳව  තොරතුරු විපරම් කර ඇති බවයි අප වාර්තාකරු කියාසිටියේ.\nමෙහිදී  සහල් ලබා ගැනීම සඳහා පෝලිමේ රැඳී සිටි එකසිය විසිනම දෙනෙකු සඳහා  (129)  කැකුළු සහල් 5 බැගින් නොමිලේ ලබාදීමට ඊශ්‍රායල් ජාතික සංචාරකයා එකඟ වී තිබෙනවා.\nඒ අනුව ඊට වැයවන සම්පූර්ණ මුදල  වු රුපියල් 80,000 කට ආසන්න මුදල  සතොස ආයතනය වෙත  ගෙවා දැමීමට ඊශ්‍රායල් ජාතික සංචාරකයා පියවර ගත්තා.\nමෙම සංචාරකයා  ශ්‍රී ලාංකාවට සහ  ජනතාවට විශාල ආදරයක් දක්වන අතර  මීට අවුරුදු පහළොවක පමණ කාලයක සිට  බුදුදහම පිළිබඳව හැදැරීම සදහා  ලංකාවට විටින් විට පැමිණ  ඇති බව ඔහුගේ ශ්‍රී ලාංකික මිතුරා පවසා තිබෙනවා.",
       "URL": "https://www.hirunews.lk/302575/සතොස-හාල්-පෝලිම-දැක-හිත-උණු-වුණු-යුදෙව්වා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1215"
}