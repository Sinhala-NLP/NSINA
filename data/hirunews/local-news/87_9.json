{
       "Source": "hirunews",
       "Timestamp": "Saturday, 19 August 2023 - 8:15",
       "Headline": "ඉන්දු සඳ මෙහෙයුමේ නවතම ඡායාරූප නිකුත් කෙරේ",
       "News Content": "සඳ තරණය කිරීමේ ඓතිහාසික මෙහෙයුමට එක්වූ ඉන්දීය චන්ද්‍රයාන් 3 යානයේ වික්‍රම් ලෑන්ඩරය සඳෙහි දක්ෂිණ ධ්‍රැවයේ සමීතම ඡායාරූප පෘථිවියට එවා තිබෙනවා.\nඉන්දීය අභ්‍යවකාශ පර්යේෂණ ආයතනය හෙවත් ඉස්රෝ ආයතනය විසින් මෙම නවතම කළු - සුදු ඡායාරූප පෙළ මේ වනවිට මාධ්‍යයට නිකුත් කර ඇති අතර, ඉන් සඳෙහි මතුපිට ඇති පාෂණ මෙන්ම ආවාටවල සමීප දර්ශනද දැකබලගැනීමට හැකියාව පවතිනවා.\nමෙම අභ්‍යවකාශ යානය ඕබිටරයක්, ලෑන්ඩරයක් සහ රෝවරයක් සහිතව ගුවන්ගත කරනු ලැබුවේ පසුගිය මස 14 වන දායි.\nලබන 23 හෝ 24 දිනවල චන්ද්‍ර පෘෂ්ඨය මත ලෑන්ඩරය සහ රෝවරය පතිත කරවීමටයි ඉන්දීය විද්‍යාඥයන් සැළසුම් කර ඇත්තේ.\nඑමෙන්ම රුසියාවද මේ වනවිට ලූනා 5 නම් යානය සඳේ දක්ෂිණ ධ්‍රැවයට ගොඩබැසීමට පිටත්කර යවා ඇති අතර, එයද එම දිනවලදී ගොඩබැසීමටයි සැළසුම් කර ඇත්තේ.\nකෙසේ වෙතත් එම යානාවලින් එකක් හෝ ගොඩබැසීම සාර්ථකව සිදුකළහොත් සඳේ එතරම් ගවේෂණය නොකළ දක්ෂිණ ධ්‍රැවය ආසන්නයට ගොඩබසින පළමු රට බවට ඉන්දියාව හෝ රුසියාව පත්වනු ඇති.",
       "URL": "https://www.hirunews.lk/345353/ඉන්දු-සඳ-මෙහෙයුමේ-නවතම-ඡායාරූප-නිකුත්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=87"
}