{
       "Source": "hirunews",
       "Timestamp": "Sunday, 21 May 2023 - 20:06",
       "Headline": "හිරු CIA  වැටලූ මුව අං ජාවාරම - සැකකරු නිලදාරීන් ඉදිරියේ හඬා වැළපෙයි (වීඩියෝ)",
       "News Content": "රටක, වන සතුන් හා වෘක්ෂලතා යනු ඒ රටේ අභිමානය ලොවට කියා පාන සාධකවලින් ප්‍රධාන ස්ථානය ගන්නා ක්ෂේත්‍රයක්.\nදේශගුණ විපර්යාසවලට දරුණු ලෙසින් මුහුණ දෙමින් සිටින ලෝකය අද වනවිට ඉන් ආරක්ෂා වීම සඳහා ගස් කොළන් වගා කිරීමටත් වන සතුන් ව්‍යාප්ත කිරීමටත් පෙළැඹී සිටින්නේ, පාරිසරික සමතුලිතතාවේ වැදගත්කම ගැඹුරින් අවබෝධ කරගෙනයි.\nශ්‍රී ලංකාවේ අපට ස්වභාවයෙන්ම උරුම වී ඇති වනාන්තර සහ ඒවායේ සිටින වන සතුන් ආරක්ෂා කර ගැනීම සඳහා වන සත්ත්ව හා වෘක්ෂලතා ආරක්ෂණ ආඥා පනත ස්ථාපනය කළේද ඒ අරමුණ සාක්ෂාත් කර ගැනීම වෙනුවෙන්.\nසත්ත්ව කොටස් ළඟ තබා ගැනීම, අලෙවිය සඳහා ප්‍රදර්ශනය කිරීම, අලෙවි කිරීම වන සත්ත්ව හා වෘක්ෂලතා ආරක්ෂණ ආඥා පනත අනුව දඩුවම් ලැබිය හැකි වරදක්.\nඑහෙත්, මෙම නීති තඹයකට මායිම් නොකරන ජාවාරම්කරුවන් විශාල පිරිසක්, වටිනා පැළෑටි සහ වන සතුන්ගේ ශරීර කොටස් අලෙවි කරමින් සිටිනවා.\nහිරු CIA වෙත ලැබුණු එවැනි තොරතුරත් මත ක්‍රියාත්මක වූ CIA කණ්ඩායම අත්තිඩිය වනජීවි කාර්යාලයේ නිලධාරීන් සමග එක්ව මෙහෙයුමක් දියත් කළේ, උපාය දූතයෙකු ලවා තවත් මුව අං ජාවාරම්කරුවෙකු නීතියේ රැහැනට කොටු කර ගැනීම සඳහයි.\nඋපාය දූතයා ලවා දුරකතනය මාර්ගයෙන් අදාළ ජාවාරම්කරු කොටුව බස් නැවතුම්පොළ දක්වා ගෙන්වා ගෙන වනජීවි නිලධාරීන් සහ CIA කණ්ඩායම එහි ගියා.\nඅප එහි යනවිටත් අදාළ ජාවාරම්කරු පැමිණ සිටි අතර, ඔහු වාහනයේ නංවාගෙන වනජීවි නිලධාරීන් ඔහු පාරීක්ෂා කළ අතර, මුව අං යොදාගෙන නිපදවූ නළා 10ක් සහ කළුවර ලීයෙන් නිපදවූ නළාවක් ඔහු රැගෙන විත් තිබුණේ අලෙවි කිරීම සඳහායි.\nඑක් නළාවක් රුපියල් 11,000ක පමණ මුදලකට අලෙවි කිරීමට සැරසී පැමිණි ජාවාරම්කරු, වනජීවී නිලධාරීන් සිය භාරයට ගෙන අත්තිඩිය වනජීවී කාර්යාලය වෙත රැගෙන ගියා.\nතඹුත්තේගම - මකුලෑවේ පදිංචිකරුවෙකු වන ජාවාරම්කරු අන්තර්ජාලය හරහා ලැබෙන ඇණවුම් අනුව මුව අං යොදා ගනිමින් මෙම නළා නිෂ්පාදනය කරනවා.\nඅධි සංරක්ෂිත සත්ත්ව ගණයට වැටෙන මුවාගේ අං සොයා දිවයිනේ විවිධ ප්‍රදේශවල සැරිසරන මෙම ජාවාරම්කරු මෙම නළා 10 නිපදවීම සඳහා මුව අං 8ක් පමණ යොදාගෙන ඇති බව විමර්ශන නිලධාරීන් සොයා ගත්තා.\nඑක් ඇණවුමක් වෙනුවෙන් මුව අං 8ක් යොදා ගන්නේ නම්, මොහු සහ මොහුට මුව අං සපයන සෙසු ජාවාරම්කරුවන් අත කොපමණ ප්‍රමාණයක් තිබේදැයි යන්න සැක සහිතයි.\nමොහුට මුව අං සපයන සෙසු ජාවාරම්කරුවන් සොයා විශේෂ විමර්ශනයක් ක්‍රියාත්මක අතර, සියලුම ආකාරයේ නීති විරෝධී ජාවාරම් සහ ඒවායේ නිරතවන්නන් සොයා හිරු CIA නිරන්තර අවධානයෙන්.",
       "URL": "https://www.hirunews.lk/335856/හිරු-cia-වැටලූ-මුව-අං-ජාවාරම-සැකකරු-නිලදාරීන්-ඉදිරියේ-හඬා-වැළපෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=326"
}