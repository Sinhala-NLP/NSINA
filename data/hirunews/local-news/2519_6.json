{
       "Source": "hirunews",
       "Timestamp": "Saturday, 15 August 2020 - 19:42",
       "Headline": "ඔන්ලයින් ක්‍රමයට මන්ත්‍රීවරුන් 200 කට වැඩි පිරිසක් තොරතුරු ලබා දෙයි (වීඩියෝ)",
       "News Content": "තවත් දින 05 කින් ආරම්භ කිරීමට නියමිත නවවැනි පාර්ලිමේන්තුවට තේරීපත්ව ඇති මන්ත්‍රීවරු 200කට වැඩි පිරිසක් ඔන්ලයින් ක්‍රමවේදයට සිය තොරතුරු ලබා දී තිබෙනවා.\nපසුගිය මහමැතිවරණයෙන් තේරීපත්වු මන්තිී‍්‍රවරුන්ගේ ජීව දත්ත තොරතුරු ඔන්ලයින් ක්‍රමයට ලබා ගැනීම අද දිනයෙන් අවසන් වීමට නියමිතයි.\nකෙසේ වෙතත්, ඉදිරියේදීත් ඊට අවස්ථාව හිමිවන බව පාර්ලිමේන්තුවේ නියෝජ්‍ය මහලේකම් නීල් ඉද්දවෙල සඳහන් කළා.\nඅග්‍රාමාත්‍ය මහින්ද රාජපක්ෂ පසුගිය 11 වනදා අරලිය ගහ මන්දිරයේදි සිය ධූරයේ වැඩ භාරගැනීමෙන් අනතුරුව පාර්ලිමේන්තු මන්ත්‍රීවරුන් සදහා සකස් කර ඇති අයදුම්පත පුරවා පාර්ලිමේන්තු මහලේකම් කාර්යාලය වෙත ලබා දී තිබුණා.\nමන්ත්‍රීවරුන් දිවුරුම් දීම හෝ ප්‍රතිඥා දීම සහ ඉදිරි කටයුතු සදහා ඔවුන්ගේ ජීව දත්ත තොරතුරු අනිවාර්ය වන අතර පවතින කොරෝනා තත්ත්වය සැලකිල්ලට ගනිමිනුයි ඔන්ලයින් ක්‍රමවේදය මත මෙවර මන්ත්‍රීවරුන්ගේ ජීව දත්ත ලබා ගැනීමට කටයුතු කර ඇත්තේ.\nනවවැනි පාර්ලිමේන්තුව ලබන 20 වනදා පෙරවරු 9.30 ට රැස්වීමට නියමිතයි.\nඑදින පළමුව කථානායකවරයා, නියෝජ්‍ය කථානායකවරයා සහ නියෝජ්‍ය කාරක සභා සභාපතිවරයා පත් කිරීම සිදුවනවා.\nඉන් පසු සියලූ මන්ත්‍රීවරුන් දිවුරුම් හෝ ප්‍රතිඥා ලබා දීම සිදුකිරීමෙන් අනතුරුව පස්වරු 03 දක්වා පාර්ලිමේන්තුව තාවකාලිකව අත්හිටුවනු ලබනවා.\nපස්වරුවේ 03ට පාර්ලිමේන්තුව ආරම්භ කරමින් ජනාධිපති ගෝඨාභය රාජපක්ෂ රජයේ ප්‍රතිපත්ති ප්‍රකාශය ඉදිරිපත් කිරීමට නියමිත අතර පාර්ලිමේන්තුව කල් තැබීමද ජනපති විසින් සිදුකිරීමට නියමිතයි.\nමෙවර පාර්ලිමේන්තුවේ සභානායකවරයා ලෙස යලිත් වරක් අමාත්‍ය දිනේෂ් ගුණවර්ධනට ලබා දීමට යෝජනා වි ඇති අතර ආණ්ඩු පක්ෂයේ ප්‍රධාන සංවිධායකධූරයට යෝජනා වී ඇත්තේ අමාත්‍ය ජොන්ස්ටන් ප්‍රනාන්දුයි.\nමීට පෙරද ඔවුන් එම තනතුරු වල කටයුතු කර ඇති අතර කථානායකධූරය හිටපු අමාත්‍ය මහින්ද යාපා අබේවර්ධණ පත් කිරීමට නියමිත බවයි දේශපාලන ආරංචි මාර්ග සදහන් කර තිබුනේ.\nවිපක්ෂයේ ප්‍රධාන සංවිධායක ධුරය සම්බන්ධයෙන් සමගි ජන බලවේගයේ මන්ත්‍රීවරුන් වන කබීර් හෂීම්,ලක්ෂමන් කිරිඇල්ල, පාඨලි චම්පික රණවක සහ ආචාර්ය්‍ය හර්ෂ ද සිල්වා යෝජනා වි තිබෙනවා.",
       "URL": "https://www.hirunews.lk/247890/ඔන්ලයින්-ක්‍රමයට-මන්ත්‍රීවරුන්-200-කට-වැඩි-පිරිසක්-තොරතුරු-ලබා-දෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2519"
}