{
       "Source": "hirunews",
       "Timestamp": "Monday, 19 July 2021 - 20:08",
       "Headline": "හෙට විසඳුමක් නොලැබුණහොත් ගුරු - විදුහල්පති, වර්ජනය දැඩි කිරීමේ තීරණයක (වීඩියෝ)",
       "News Content": "අධ්‍යාපන අමාත්‍යවරයා සමඟ හෙට පැවැත්වෙන සාකච්ඡාවේදී තම ගැටළුවලට නිසි විසඳුම් නොලැබුණහොත් මේ වනවිට දියත් කර ඇති වෘත්තිය සමිති ක්‍රියාමාර්ගය තවදුරටත් දැඩි කරන බව ගුරු සහ විදුහල්පති සංගම් ප්‍රකාශ කළා.\nවිදුහල්පති ශ්‍රේණි නිලධාරීන්ගේ සංගමයේ සභාපති නිමල් මුදුන්කොටුව මේ බව කියා සිටියේ අධ්‍යාපන අමාත්‍යවරයා සහ ලේකම්වරයා සමඟ අද පැවති සාකච්ඡාවකින් අනතුරුවයි.\nඅදාළ වෘත්තිය සමිතිය ඇතුලු තවත් වෘත්තිය සමිති කිහිපයක් අද පෙරවරුවේ බත්තරමුල්ලේ පිහිටි අධ්‍යාපන අමාත්‍යාංශය ඉදිරිපිට විරෝධතාවක නිරත වුණේ ගුරු - විදුහල්පති වැටුප් විෂමතා සඳහා කඩිනමින් විසදුම් ලබාදෙන ලෙසට බල කරමින්.\nඉන් අනතුරුව සංගම් 10 කට අයත් නියෝජිතයින් 10 දෙනෙකුට අධ්‍යාපන අමාත්‍යවරයා සහ ලේකම්වරයා සමඟ සාකච්ඡාවකට අවස්ථාව හිමිවුණා.\nඑහිදී අමාත්‍යවරයා පොරොන්දු වී ඇත්තේ හෙට දිනයේ අනෙකුත් වෘත්තිය සමිති සමඟද සාකච්ඡාවක් පවත්වා ඔවුන්ගේ ගැටළු පිළිබඳ තීරණයක් ගන්නා බවයි.\nමෙම ගැටළුවට විසදුම් ඉල්ලා ගුරු හා විදුහල්පතිවරුන් අද කෑගල්ල සහ අම්පාර නගර ආශ්‍රිතව ද විරෝධතා සංවිධාන කර තිබුණා.",
       "URL": "https://www.hirunews.lk/277431/හෙට-විසඳුමක්-නොලැබුණහොත්-ගුරු-විදුහල්පති-වර්ජනය-දැඩි-කිරීමේ-තීරණයක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1809"
}