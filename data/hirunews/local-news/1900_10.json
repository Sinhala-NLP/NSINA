{
       "Source": "hirunews",
       "Timestamp": "Monday, 07 June 2021 - 19:21",
       "Headline": "එංගලන්ත සංචාරයට එකඟ වුවත් කොන්ත්‍රාත් ගැන ක්‍රිකට් ක්‍රීඩකයන් තවමත් දෙගිඩියාවෙන් (වීඩියෝ)",
       "News Content": "ශ්‍රී ලංකා ක්‍රිකට් ක්‍රීඩකයන් එංගලන්ත සංචාරය සඳහා වන ගිවිසුමට අත්සන් තැබීමට සහ එම සංචාරයට සහභාගි වීමට එකග වී ඇති බව වාර්තා වනවා.\nඒ ක්‍රිකට් බලධාරින් සහ ක්‍රීඩකයන් අතර, අද පැවති සාකච්ඡාවකදීයි.\nඑම සාකච්ඡා උණුසුම් මුහුණුවරක් ගත් බවයි ක්‍රිකට් ආරංචි මාර්ග සඳහන් කළේ.\nකෙසේ නමුත්, වාර්ෂික කොන්ත්‍රාත්තු සම්බන්ධයෙන් මෙතෙක් එකඟත්වයකට පැමිණීමට දෙපාර්ශවය අපොහොසත් වී ඇති බව සඳහන්.\nඒ පිළිබඳව එංගලන්ත සංචාරයෙන් අනතුරුව සලකා බලනු ඇතැයි අපේක්ෂිතයි.\nජාතික කණ්ඩායමේ ක්‍රිකට් ක්‍රීඩකයන්ගේ වාර්ෂික කොන්ත්‍රාත් ගිවිසුම් සහ නවක ක්‍රීඩක වර්ගීකරණය සම්බන්ධයෙන් මතුවූ ගැටලුවක් නිසා ක්‍රීඩකයන් අදාළ ගිවිසුම් අත්සන් තැබීම ප්‍රතික්ෂේප කළා.\nශ්‍රී ලංකා පිල අනිද්දා විස්සයි විස්ස තරග 3 ක් සහ එක්දින තරග 3 ක තරගාවලියක් සඳහා එංගලන්තය බලා පිටත්ව යාමට නියමිතයි.",
       "URL": "https://www.hirunews.lk/273652/එංගලන්ත-සංචාරයට-එකඟ-වුවත්-කොන්ත්‍රාත්-ගැන-ක්‍රිකට්-ක්‍රීඩකයන්-තවමත්-දෙගිඩියාවෙන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1900"
}