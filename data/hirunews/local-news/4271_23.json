{
       "Source": "hirunews",
       "Timestamp": "Saturday, 14 October 2017 - 17:11",
       "Headline": "අද රාත්‍රියේත් තද වැසි - කැළණි, කළු, නිල්වලා සහ ගිං ගග අවදානම්",
       "News Content": "හෙටින් පසු දිවයිනේ නිරිත දිග කොටසේ පවතින තද වැසි තත්ත්වය තාවකාලිකව අඩු වනු ඇතැයි කාලගුණ විද්‍යා දෙපාර්තමේන්තුව ප්‍රකාශ කළා.\nකෙසේ වෙතත්, අද (14) රාත්‍රියේ බස්නාහිර, සබරගමුව, මධ්‍යම, වයඹ, උතුර යන පළාත්වලට සහ ගාල්ල, මාතර දිස්ත්‍රික්කවලට තද වැසි අපේක්ෂා කෙරෙනවා.\nකාලගුණ විද්‍යා දෙපාර්තමේන්තුව සදහන් කළේ ඇතැම් ස්ථානවලට මිලිමීටර් 100 ත් 150 ත් අතර, වර්ෂාපතනයක් බලාපොරොත්තු වන බවයි.\nඑසේම, දිස්ත්‍රික්ක 5කට නිකුත් කළ නාය යාම් අවදානම් අනතුරු ඇගවීම් තවදුරටත් ක්‍රියාත්මකයි.\nඅද පෙරවරුව වන විට මාතර, කෑගල්ල, නුවරඑළිය, රත්නපුර සහ ගාල්ල දිස්ත්‍රික්කවලට නාය යාම් පූර්ව අනතුරු ඇගවීම් ජාතික ගොඩනැගිලි පර්යේෂණ සංවිධානය විසින් ප්‍රකාශයට පත් කළා.\nරත්නපුර දිස්ත්‍රික්කයේ කහවත්ත, ඇහැලියගොඩ සහ කොළොන්න ප්‍රාදේශීය ලේකම් කොට්ඨාශවලට නායයාමේ අවදානම් දැඩිව බලපැවැත්වෙනවා.\nමේ අතර, මධ්‍ය කඳුකරයට ඇද හැලෙන වර්ෂාව සහ මීදුම් තත්ත්වය හේතුවෙන් හැටන් නුවරඑලිය මාර්ගයේ සහ හැටන් - කොළඹ ප්‍රධාන මාර්ගවල රිය ධාවනයේදී සැලකිලිමත් වන ලෙස පොලිසිය රියදුරන්ගෙන් ඉල්ලීමක් කරනවා.\nගත වූ පැය 24 තුළ වැඩිම වර්ෂාපතනයක් වාර්තා වුණේ නිවිතිගල ප්‍රදේශයෙන්.\nඒ මිිලිමීටර් 123 යි දශම 8 ක්. කුකුලේ ගග සහ මොරලිඔය ආදී ප්‍රදේශවලටත් මිලිමීටර් 100 ඉක්මවූ වර්ෂාපතනයක් ලැබී තිබුණා.\nඑමෙන්ම, වර්ෂාව හේතුවෙන් කාසල්රි සහ මාවුස්සාකැලේ ජලාශවල ජල මට්ටම ද තවදුරටත් ඉහළ යමින් පවතින බවයි ප්‍රදේශයේ හිරු වාර්තාකරු සඳහන් කළේ. කුකුලේ ගඟ ජලාශයේ වාන්දොරටු ද තවමත් විවෘතව පවතිනවා.\nපවතින වැසි සහිත කාලගුණයත් සමග කැළණි, කළු, නිල්වලා සහ ගිං ගග ආශ්‍රිතව ගංවතුර අවදානම් මතුව ඇති බව ජාතික ආපදා කළමනාකරණ මධ්‍යස්ථානයේ සහකාර අධ්‍යක්ෂ ප්‍රදීප් කොඩිප්පිලි හිරු ප්‍රවෘත්ති අංශයට කියා සිටියා.\nඅධික වර්ෂාවත් සමග නාවලපිටිය නගරයේ කොටසක් ද ජලයෙන් යටවීම නිසා රථ වාහන ගමනාගමනයට බාධා එල්ල වුණා.\nමොරටුව - රාවතාවත්තේ දී ගාලූපාරට ගසක් කඩා වැටීමෙන් ගාල්ල දෙසට වාහන ගමන් කරන මංතීරු පැයක පමණ කාලයක් අවහිර වී තිබූ බවයි පොලිීසිය ප්‍රකාශ කළේ.\nඑසේම, අගලවත්ත - කලවාන මාර්ගය ඇතුළු ප්‍රදේශයේ අතුරු මාර්ග කිහිපයක් ජලයෙන් යටව තිබූ බව හිරු ප්‍රාදේශීය වාර්තාකරුවන් කියා සිටියා. කළු ගඟේ අතු ගංගාවක් වන මගුරු ගග පිටාර ගැලීමෙන් බදුරලිය - කලවාන මාර්ගය ද ජලයෙන් යටවුණා.\nපවතින අයහපත් කාලගුණයත් සමඟ අධිවේගී මාර්ග භාවිතයේදී පැයට කිලෝමීටර් 60ක පමණ වේගයක් පවත්වා ගන්නා ලෙස මාර්ග සංවර්ධන අධිකාරිය රියදුරන්ට දැනුම් දෙනවා.\nඑහි අධිවේගී මාර්ග නඩත්තු හා මෙහෙයුම් අධ්‍යක්ෂ එස්. ඕපනායක හිරු ප්‍රවෘත්ති අංශයට සඳහන් කළේ ඉදිරිපස ප්‍රධාන ලාම්පු දල්වාගෙන ගමන් කරන ලෙසට ද රියදුරන්ට දැනුම් දෙන බවයි.\nනොකඩවා පවතින අධික වර්ෂාව හේතුවෙන් දක්ෂිණ අධිවේගී මාර්ගයේ කුරුදුගහ හැතැක්මේ සිට වැලිපැන්න දක්වා කොටසේ ඇති පහත් බිම් කිහිපයක් ජලයෙන් යටවී ඇති බවයි අප වාර්තාකරුවන් කියා සිටියේ.",
       "URL": "https://www.hirunews.lk/173491/",
       "Category": "Local News",
       "Parent URL": "https://www.hirunews.lk/local-news.php?pageID=4271"
}