{
       "Source": "hirunews",
       "Timestamp": "Monday, 28 September 2020 - 21:21",
       "Headline": "පරිසර විනාශ ගැන අසත්‍ය පුවත් සමාජගත කරන, මෙහෙයුමක් ගැන තොරතුරු (වීඩියෝ)",
       "News Content": "වත්මන් රජය බලයට පැමිණීමෙන් පසු පෙර නොවූ අයුරින් පරිසරය විනාශ කිරීමට පටන් ගෙන ඇතැයි කියැවෙන අසත්‍ය ප්‍රවෘත්ති ප්‍රබන්ධ කර සමාජගත කිරීමේ මෙහෙයුමක් හඳුනාගෙන ඇති බව ජනාධිපති මාධ්‍ය අංශය සඳහන් කළා.\nඔවුන් නිකුක් කළ නිවේදනයක දැක්වෙන්නේ ජනතාව නොමග යවනු පිණිස සිතා මතා අසත්‍ය ප්‍රවෘත්ති නිර්මාණය කර විවිධ මාධ්‍ය ඔස්සේ සමාජගත කෙරෙන පිරිස් හඳුනා ගනිමින් ඔවුන්ට එරෙහිව නීතිමය පියවර ගැනීමට රජය දැනටමත් තීරණය කර ඇති බවයි.\nරක්ෂිත වනාන්තර ගිණිතබා විනාශ කරන බවටත්, ස්වභාවික රක්ෂිතවල පිහිටි ගස් කපා හෙලන බවටත් අසත්‍ය වාර්තා මගින් හුවා දක්වා තිබෙනවා.\nමින් පෙර කිසි කලෙක මෙබඳු පරිසර විනාශයක් සිදුනොවූ බවත්, රජය එවන් නීතිවිරෝධී ක්‍රියා හමුවේ නිහඬව සිටින බවටත් ඒත්තු ගැන්වීමට මෙලෙස පුවත් නිර්මාණය කරන අය උත්සාහ කරන බවටයි ජනාධිපති මාධ්‍ය අංශය සඳහන් කළේ.\nකෙසේ වෙතත්, එවැනි වාර්තා මුළුමනින්ම අසත්‍ය සහ විකෘති කරන ලද තොරතුරු ඇතුළත් බවට නිරීක්ෂණය වී ඇති බවත් එසේ පළ කෙරෙන පුවත් අසත්‍ය බව කරුණු සහිතව සනාථ කළ විට ඒවා සමාජ මාධ්‍යයෙන් ඉවත් කර පසුව වෙනත් අසත්‍ය වාර්තාවක් ගොතා පළ කරන බවත් ජනාධිපති මාධ්‍ය අංශය නිකුත් කළ නිවේදනයේ දැක්වෙනවා.\nවිපක්ෂ බලවේග සහ ඔවුන්ගේ ආධාරකරුවන් මෙම අසත්‍ය පුවත්වලට ඉමහත් ප්‍රසිද්ධියක් ලබාදීමට ද පසුගිය කාලසීමාවේදී කටයුතු කර ඇති බවට එහි තවදුරටත් සඳහන්.",
       "URL": "https://www.hirunews.lk/251343/පරිසර-විනාශ-ගැන-අසත්‍ය-පුවත්-සමාජගත-කරන-මෙහෙයුමක්-ගැන-තොරතුරු-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2423"
}