{
       "Source": "hirunews",
       "Timestamp": "Saturday, 17 June 2023 - 18:40",
       "Headline": "සුද්දන් කොල්ල කෑ මිල කළ නොහැකි ආයුධ හයක් යළි මෙරටට",
       "News Content": "ලන්දේසි පාලන සමයේ දී (1640-1796) ශ්‍රී ලංකාවෙි සිට ඕලන්දයට (නෙදර්ලන්තය) රැගෙන ගිය මිල කළ නොහැකි පෞරාණික අවි ආයුධ 06ක් ජාතික ආරක්ෂාව පිළිබඳ ජනාධිපති උපදේශක,ජනාධිපති කාර්ය මණ්ඩල ප්‍රධානී සාගල රත්නායක කළ ඉල්ලීමකට අනුව නැවත ශ්‍රී ලංකාවට ලබාදීමට නෙදර්ලන්ත රජය පොරොන්දු වී තිබෙනවා.\nපාරම්පරික සිංහල කැටයම් සහිත කාලතුවක්කුවක්,ලෙව්කේ දිසාවේට අයත් දියමන්ති එබ්බවූ කඩු කස්තාන ඇතුළු අවි ආයුධ ද මෙම පුරාවස්තු අතරට අයත්.\nමෙම පෞරාණික භාණ්ඩ ශ්‍රී ලංකාවට රැගෙන ආ පසු කොළඹ ජාතික කෞතුකාගාරයේ විශේෂ කුටියක තැන්පත් කරන අතර නෙදර්ලන්ත රජයේ අධීක්ෂණය යටතේ එම කුටිය මේ වන විට ඉදිකරමින් පවතින බවයි හිරු ප්‍රවෘත්ති අප වෙත වාර්තා වෙන්නේ.\nලංකාවට රැගෙන ආ පසු කෞතුක භාණ්ඩ වලට කාලගුණික සාධක වලින් හානියක් නොවන පරිදි අදාල කුටිය නිර්මාණය කිරීමට ජාතික කෞතුකාගාරය මේ වන විටත් පියවර ගෙන ඇතැයි කෞතුකාගාර නිලධාරියෙකු අප වෙත පැවසීය.\nමෙම විශේෂිත කුටියේ ඉදිකිරීම් මෙම සැප්තැම්බර් මාසය වන විට අවසන් කිරීමට අපේක්ෂා කරන අතර ඔක්තෝම්බර් මාසයේ මුල් සතියේ දී එම පුරාවස්තු මෙරටට රැගෙන ඒමට නියමිතයි.\nරිදී, රත්‍රන් සහ මැණික් ඔබ්බවා ඇති ලෝකඩ කාලතුවක්කුව, ලී තුවක්කු කරත්තය,ඝන රන් මිටක් සහිත දියමන්ති 136ක් එබ්බ වූ රන් කොපුවක් සහිත කස්තානය,සියුම් කැටයම් ලී මිට සහිත තුවක්කු දෙකක්,යකඩ කඩුවක් සහ කොපුවක්,රන් ආලේපිත කුඩා තුවක්කු බටයක් සහ ලෝකඩ තුවක්කුවක් එම පෞරාණික භාණ්ඩ අතරට අයත්.",
       "URL": "https://www.hirunews.lk/338243/සුද්දන්-කොල්ල-කෑ-මිල-කළ-නොහැකි-ආයුධ-හයක්-යළි-මෙරටට",
       "Category": "Local News",
       "Parent URL": "https://www.hirunews.lk/local-news.php?pageID=260"
}