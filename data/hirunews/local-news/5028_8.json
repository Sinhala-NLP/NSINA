{
       "Source": "hirunews",
       "Timestamp": "Sunday, 29 May 2016 - 10:18",
       "Headline": "විග්නේෂ්වරන් හමුවීමට ජයලලිතා සැරසේ",
       "News Content": "දෙපාර්ශවයටම පහසු සුදුසු කාලයකදී උතුර පළාත් ප්‍රධාන අමාත්‍ය සී.වී. විග්නේෂ්වරන් හමුවීමට අදහස් කරන බව තමිල්නාඩුවේ මහ ඇමති ධුරයට යළි තේරී පත්වූ ජයලලිතා ජයරාම් පවසනවා.\nඇය ඊයේ මේ බව කියා සිටියේ සිය ජයග්‍රහණය වෙනුවෙන් උතුර පළාත් මහ ඇමති සී. වී. විග්නේෂ්වරන් එවා තිබූ ලිපියට ප්‍රතිචාර දක්වමින්.\nශ්‍රී ලාංකික දෙමළ ජනතාවගේ අයිතීන් තහවුරු කිරීම සඳහා ඉන්දීය මධ්‍යම රජයට තවදුරටත් බල කරන බව ඇය එහිදී සඳහන් කර තිබෙනවා.\nඋතුර ප්‍රධාන අමාත්‍ය සී වී විග්නේෂ්වරන් එවූ ලිපිය සහ ඊට තමිල්නාඩු මහ ඇමතිනී ජයලලිතාගේ ප්‍රතිචාර ලිපිය තමිල්නාඩු ප්‍රාන්ත රජය විසින් ඊයේ ප්‍රසිද්ධියට පත් කළා.\nඋතුර ප්‍රධාන අමාත්‍ය සී.වී. විග්නේෂ්වරන් ජයලලිතාගේ ජයග්‍රහණයට සුබපතමින් ප්‍රකාශ කර ඇත්තේ තමා ඇය හමුවීමටද බලාපොරොත්තුවෙන් සිටින බවයි.\nතමිල්නාඩුවේ සහ  මෙරට උතුරුකරයේ ජනතාව අතර ශක්තිමත් සබඳතාවක් පවතින බව මහ ඇමතිවරයා සඳහන් කළා.\nකිසිදු සන්ධාන ගතවීමකින් තොරව තමිල්නාඩු ප්‍රාන්තය ජයග්‍රහණය කිරීම ආඩම්බර විය හැකි කරුණක් ලෙසයි උතුර මහ ඇමති විග්නේෂ්වරන් සිය ලිපියෙන් පෙන්වා දී ඇත්තේ.\nඑමෙන්ම ජයලලිතා ජයරාම් යළි තමිල්නාඩු මහ ඇමති ධුරයට පත්වීම  පිළිබඳව තමන් සන්තෘෂ්ටියට පත්වන බවත් මහ ඇමති විග්නේෂ්වරන් ප්‍රකාශ කර තිබෙනවා.\nඊට පිළිතුරු වශයෙන් ජයලලිතා ජයරාම් ප්‍රකාශ කළේ තමා පසුගිය පස් වසර තුළදීද තමිල්නාඩු මහ ඇමතිනිය ලෙස ශ්‍රී ලංකාවේ උතුරුකරයේ ජනතාවගේ අයිතීන් තහවුරු කිරීම වෙනුවෙන් පෙනී සිටි බවයි.\nඑම මෙහෙවර අඛණ්ඩව සිදුකිරීමට අපේක්ෂා කරන බවත්, ජයලලිතා ජයරාම් වැඩිදුරටත් කියා සිටියා.\nතමිල්නාඩු මහඇමතිනිය ලෙස ජයලලිතා ජයරාම් නැවත පත්වීම පිළිබදව උතුර පළාතේ සැමරුම් උත්සව පැවැත්විය යුතු බවට ද උතුර පළාත් ප්‍රධාන අමාත්‍ය සී.වී. විග්නේෂ්වරන් පළාත් සභාවට පසුගියදා යෝජනාවක්ද ඉදිරිපත් කළා.\nනිදහස් සන්ධාන මන්ත්‍රී ඒ.ජයතිලක විරෝධය පළ කරමින් විමසා සිටියේ රට ආපදා තත්ත්වයෙන් විපතට පත්ව සිටින සිදුකළ යුත්තේ ඒ පිළිබදව ශෝකය පළ කිරීම නොවේද යන්නයි.\nජයතිලක මන්ත්‍රිවරයාගේ ප්‍රකාශය තමන්ද අනුමත කරන බවයි එහිදී අදහස් දක්වමින් දෙමළ සන්ධාන මන්ත්‍රී ඇන්ටනී ජෙගනාදන් ප්‍රකාශ කළේ.",
       "URL": "https://www.hirunews.lk/134263/විග්නේෂ්වරන්-හමුවීමට-ජයලලිතා-සැරසේ",
       "Category": "Local News",
       "Parent URL": "https://www.hirunews.lk/local-news.php?pageID=5028"
}