{
       "Source": "hirunews",
       "Timestamp": "Sunday, 21 May 2023 - 19:45",
       "Headline": "ගාල්ල, මාතර , රත්නපුරයට තද වැසි",
       "News Content": "බස්නාහිර පළාතට සහ ගාල්ල, මාතර , රත්නපුර යන දිස්ත්‍රික්කවලට ඉදිරි පැය කිහිපය තුළ මිලි මීටර 100 ඉක්මවූ තද වැසි අපේක්ෂා කරන බව කාලගුණ විද්‍යා දෙපාර්තමේන්තුව පවසනවා.\nඑමෙන්ම දිවයිනේ නිරිතදිග කොටසට බලපා ඇති වැසි සහිත කාලගුණ තත්ත්වය තවදුරටත් පවතින බවයි එම දෙපාර්තමේන්තුව සඳහන් කළේ.\nඑමෙන්ම උතුරු පළාතේත් අනුරාධපුර සහ පුත්තලම දිස්ත්‍රික්කවලත් පැයට කිලෝ මීටර 40 ක පමණ තද සුළං ඇතිවිය හැකි බවයි කාලගුණ විද්‍යා දෙපාර්තමේන්තුව ජනතාවට දැනුම් දෙන්නේ.\nමේ අතර හෙට උදෑසන 08 දක්වා බලපැවැත්වෙන පරිදි ගාල්ල දිස්ත්‍රික්කයේ ප්‍රදේශ කිහිපයකට ජාතික ගොඩනැගිලි පර්යේෂණ සංවිධානය අද නායයාමේ අනතුරු ඇඟවීම් නිකුත් කළා.\nඒ ගාල්ල දිස්ත්‍රික්කයේ යක්කලමුල්ල, බද්දේගම, ඇල්පිටිය සහ නාගොඩ යන ප්‍රදේශවලටයි.\nඅද දිනයේදී මාතර දිස්ත්‍රික්කයට ඇඳ හැලුණු වර්ෂාපතනය හේතුවෙන් පහත්බිම් කිහිපයක් සුළු වශයෙන් ජලයෙන් යටවී තිබෙනවා.\nආපදා කළමනාකරණ මධ්‍යස්ථානය සඳහන් කළේ මාලිම්බඩ - කද්දූව මාර්ගය ස්ථාන කිහිපයකින් ජලයෙන් යටවී ඇති බවයි.\nඑහෙත් ඉන් ගමනාගමනයට බාධාවක් වී නැහැ.\nමීට අමතරව දික්වැල්ල බතීගම ප්‍රදේශයෙන් ධීවර කටයුතු සඳහා ගිය ධීවරයෙකු අතුරුදන්ව තිබෙනවා.",
       "URL": "https://www.hirunews.lk/335852/ගාල්ල-මාතර-රත්නපුරයට-තද-වැසි",
       "Category": "Local News",
       "Parent URL": "https://www.hirunews.lk/local-news.php?pageID=327"
}