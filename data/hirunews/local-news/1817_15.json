{
       "Source": "hirunews",
       "Timestamp": "Friday, 16 July 2021 - 9:21",
       "Headline": "මොඩර්නා (Moderna) එන්නත් පළමු තොගය මෙරටට (වීඩියෝ)",
       "News Content": "කොවිඩ් 19 වෛරසයට එරෙහි ප්‍රතිශක්තිකරණ එන්නතක් වන \"මොඩර්නා\" එන්නත් ලක්ෂ 15ක් අද(16) පෙරවරුවේ මෙරටට ගෙන එනු ලැබුවා.\nමෙම එන්නත් තොගය ලංකාවට ප්‍රදානය කර ඇත්තේ ලෝක සෞඛ්‍ය සංවිධානය ක්‍රියාත්මක කරන කොවැක්ස් පදනම යටතේයි.\nමෙම එන්නත ද කොරෝනා ආසාදනය සහ දරුණු රෝගී තත්ත්වය මෙන්ම මරණ ඇතිවීම වැළැක්වීම සඳහා නිර්මාණය වූ එන්නතක්.\nමේ එන්නත මගින් 94% ක ඉහළ කාර්යක්ෂමතාවයකින් රෝග නිවාරණය කිරීමේ හැකියාවක් ඇති බව ඒ සම්බන්ධයෙන් සිදු කල මූලික පරීක්ෂණවලින් තහවුරු වී තිබෙනවා.\nඇතැම් නව කොවිඩ් වෛරස ප්‍රභේද සඳහා ද මෙය සාර්ථකව ක්‍රියා කරන බව එම පර්යේෂණවලින් සනාථ වීම විශේශත්වයක්.\nඇමරිකා එක්සත් ජනපදයේ පිහිටි මොඩර්නා එන්නත් සමාගමට අයත් ස්පාඤ්ඤයේ නිෂ්පාදනාගාරයකදී මෙම එන්නත නිපදවා ඇති අතර කොවිඩ්‍ 19 වෛරසයට එරෙහිව ප්‍රතිශක්තිකරණ පද්ධතිය සකස් කිරීම සඳහා මෙහි මාත්‍රා දෙකක් ලබා ගත යුතු වනවා.\nඑම මාත්‍රා දෙක අතර අවම වශයෙන් දින 28 ක කාලසීමාවක් පැවතිය යුතු බවටයි නිර්දේශ කර ඇත්තේ.\nමෙරටට රැගෙන ආ එන්නත් තොගය ඇමෙරිකානු තානාපතිනී අලෙයිනා ටෙප්ලිට්ස් (Alaina Teplitz) විසින් සෞඛ්‍ය අමාත්‍ය පවිත්‍රා වන්නිආරච්චිට භාරදීම සිදුකෙරුණු අතර එම අවස්ථාවට\nඅමාත්‍ය සුදර්ශිනී ප්‍රනාන්දුපුල්ලේ, අමාත්‍ය ප්‍රසන්න රණතුංග ඇතුළු පිරිසක් එක් ව සිටියා.",
       "URL": "https://www.hirunews.lk/277097/මොඩර්නා-moderna-එන්නත්-පළමු-තොගය-මෙරටට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1817"
}