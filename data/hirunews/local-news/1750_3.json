{
       "Source": "hirunews",
       "Timestamp": "Monday, 16 August 2021 - 20:01",
       "Headline": "අද රාත්‍රී 10 සිට අලුයම 4 දක්වා නිරෝධායන ඇඳිරි නීතිය  (වීඩියෝ)",
       "News Content": "අද රාත්‍රී 10 සිට හෙට අලු‍යම 4 දක්වා දිවයින පුරා ක්‍රියාත්මක නිරෝධායන ඇඳිරිනීතිය කඩ කරන පුද්ගලයින්ට එරෙහිව නීතිය දැඩිව ක්‍රියාත්මක කරන බව පොලිසිය ප්‍රකාශ කළා.\nඅද සිට බල පැවැත්වෙන පරිදි සෑම දිනකම රාත්‍රී 10 සිට ඊට පසුදින අලුයම 4 දක්වා ඇඳිරි නීතිය පැනවීමටයි ඊයේ රජය තීරණය කළේ.\nඒ අනුව පොලිස් මාර්ග බාධක යොදවා නිරෝධායන ඇදිරි නීතිය කඩ කරන්නන් අත්අඩංගුවට ගැනීමට කටයුතු කරන බවයි පොලිස් මාධ්‍ය කොට්ඨාශය සඳහන් කළේ.\nමේ අතර උතුරු මැද හා මධ්‍යම පළාත් මාර්ගස්ථ මගී ප්‍රවාහන අධිකාරිය සහ දඹුල්ල පොලීසිය  එක්ව දඹුල්ල නගරයේදී අද පරීක්ෂාවක් සිදුකලා.\nඑහිදී ව්‍යාජ ලෙස සකස් කරන ලද ලිපි ලේඛන සහ බලපත්‍ර යොදාගනිමින්  ධාවනයේ නිරත වූ බස් රථ 10 ක මාර්ග බලපත්‍ර ආහෝසි කිරීමට පියවර ගත් බවයි උතුරු මැද පලාත් මාර්ගස්ථ මගී ප්‍රවාහන අධිකාරිය සදහන් කළේ.\nමේ අතර දුර ගමන් සේවා සහ පළාත් අතර ධාවනය වන බස් රථ නිරෝධායන නීති උල්ලංඝණය කරමින් මගීන් ප්‍රවාහනය කරන බව පවසමින් ගාල්ල නගරයේ පෞද්ගලික බස් රථ රියදුරන් සහ කොන්දොස්තරවරුන් අද පෙරවරුවේ බස් රථ ධාවනයෙන් ඉවත්ව විරෝධතාවක නිරත වුණා.\nමේ අතර කොරෝනා ව්‍යාප්තිය සලකා බදුල්ල, බණ්ඩාරවෙල, අම්බලන්තොට, බෙලිඅත්ත, තංගල්ල, ඇඹිලිපිටිය, අම්පාර යන නගරවල ද වෙළදසැල් වසා දැමීමට තීරණය කර තිබෙනවා.\nඒ අනුව බණ්ඩාරවෙල සහ අම්බලන්තොට නගරවල වෙළදසැල් අද රාත්‍රියේ සිට වසා තැබෙන අතර බෙලිඅත්ත සහ තංගල්ල නගරවල වෙළදසැල් හෙට සිට වසා දැමෙනු ඇති. අනිද්දා සිට ඇඹිලිපිටිය, අම්පාර සහ බදුල්ල යන නගරවල පිහිටි වෙළදසැල් වසා දැමීමටයි ඒවායේ වෙළද සංගම් තීරණය කර ඇත්තේ.",
       "URL": "https://www.hirunews.lk/279872/අද-රාත්‍රී-10-සිට-අලුයම-4-දක්වා-නිරෝධායන-ඇඳිරි-නීතිය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1750"
}