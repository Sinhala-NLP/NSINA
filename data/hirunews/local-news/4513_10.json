{
       "Source": "hirunews",
       "Timestamp": "Wednesday, 17 May 2017 - 13:36",
       "Headline": "අන්තරේ පාගමන නවත්වන්න පොලිසිය අධිකරණයෙන් කළ ඉල්ලීම ප්‍රතික්ෂේප කරයි",
       "News Content": "අන්තර් විශ්වවිද්‍යාලයීය ශිෂ්‍ය බල මණ්ඩලය කැළණිය විශ්ව විද්‍යාලයෙන් ආරම්භ කරන විරෝධතා පා ගමන වළක්වාලන නියෝගයක් නිකුත්කරන ලෙස පෑලියගොඩ පොලිසිය අධිකරණයෙන් කළ ඉල්ලීම  කොළඹ අතිරේක මහේස්ත්‍රාත් චානිමා විජේබණ්ඩාර විසින් ප්‍රතික්ෂේප කර තිබෙනවා.\nඑම විරෝධතාවය හේතුවෙන් විශාල මහජන පීඩාවක් ඇති වන බවට දන්වමින් පෑලියගොඩ පොලිසිය එම ඉලිලිම කර තිබුණා.\nමහජනතාවට පීඩාවක් වන්නේ නම් එය වැළැක්වීමට අවශ්‍ය නීතිය සහ බලය පොලිසිය සතු බවත් ඒ අනුව ක්‍රියාකරන ලෙසත් පොලිසියට අවධාරණය කරමින් මහේස්ත්‍රාත්වරිය එම ඉල්ලීම ප්‍රතික්ෂේප කළා.\nමාලඹේ පෞද්ගලික වෛද්‍ය විද්‍යාලය අහෝසි කිරීම සහ විශ්වවිද්‍යාලවලට බඳවා ගන්නා සිසුන්ගේ ප්‍රමාණය ඉහළ දැමීම ඇතුළු තවත් කරුණු 15 ක් මුල් කර ගනිමින්  අන්තර් විශ්වවිද්‍යාලයීය ශිෂ්‍ය බල මණ්ඩලය මෙම විරෝධතා පා ගමන සංවිධානය කර තිබෙනවා.",
       "URL": "https://www.hirunews.lk/161532/අන්තරේ-පාගමන-නවත්වන්න-පොලිසිය-අධිකරණයෙන්-කළ-ඉල්ලීම-ප්‍රතික්ෂේප-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4513"
}