{
       "Source": "hirunews",
       "Timestamp": "Monday, 13 June 2016 - 18:53",
       "Headline": "ලිපි ලක්ෂ 3ක් මධ්‍යම හුවමාරුවේ ගොඩ ගැසේ",
       "News Content": "තැපැල් සේවකයින් ආරම්භ කර ඇති වෘත්තීය ක්‍රියාමාර්ගය හේතුවෙන් කොළඹ මධ්‍යම තැපැල් හුවමාරුව තුළ බෙදාහැරීමට නියමිත ලිපි ලක්ෂ තුනකට අධික ප්‍රමාණයක් ගොඩගැසී ඇති බව තැපැල් සේවා ඒකාබද්ධ වෘත්තීය සමිති පෙරමුණ පවසනවා.\nතැපැල් සේවකයින්ට අතිකාල රාජකාරි ඉටු කිරීමේදී ලබාදෙන ප්‍රසාද ගෙවීම් යළි ලබාදීම ඇතුලූ ඉල්ලීම් කිහිපයක් මුල් කරගනිමිනුයි ඊයේ මධ්‍යම රාත්‍රියේ සිට ඔවුන් මෙම වෘත්තීය ක්‍රියාමාර්ගය ආරම්භ කළේ.\nඑම පෙරමුණේ කැඳවුම්කරු චින්තක බණ්ඩාර හිරු ප්‍රවෘත්ති අංශයට සඳහන් කළේ තම ඉල්ලීම්වලට නිසි විසඳුම් ලබා නොදුනහොත් අඛණ්ඩව වෘත්තීය ක්‍රියාමාර්ගයකට පිවිසෙන බවයි.\nකෙසේ වෙතත්, තැපැල්, තැපැල් සේවා හා මුස්ලිම් ආගමික කටයුතු අමාත්‍ය අබ්දුල් හලීම් මොහොමඞ් හෂීම් මහනුවර අද පැවති මාධ්‍ය හමුවකට එක්වෙමින් සඳහන් කළේ ජනාධිපතිවරයා සහ අග්‍රාමාත්‍යවරයා සමඟ සාකච්ඡා කර සාධාරණ විසදුමක් ලබාදීමට කටයුතු කරන බවයි.",
       "URL": "https://www.hirunews.lk/135453/ලිපි-ලක්ෂ-3ක්-මධ්‍යම-හුවමාරුවේ-ගොඩ-ගැසේ",
       "Category": "Local News",
       "Parent URL": "https://www.hirunews.lk/local-news.php?pageID=5007"
}