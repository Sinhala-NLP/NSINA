{
       "Source": "hirunews",
       "Timestamp": "Tuesday, 12 April 2022 - 20:33",
       "Headline": "අදත් දිවයින පුරා ගෑස් සහ ඉන්ධන පෝලිම් (වීඩියෝ)",
       "News Content": "අදත් දිවයින පුරා ගෑස් සහ ඉන්ධන ලබාගැනීම සඳහා ජනතාව දිගු පෝලිම්වල රැඳී සිටින අයුරු දක්නට ලැබුණා.\nමේ අතර, ගාල්ල - කොළඹ ප්‍රධාන මාර්ගය බෙන්තොට ප්‍රදේශයෙන් අවහිර කරමින් ගෑස් ඉල්ලා ප්‍රදේශවාසීන් පිරිසක් අද දහවල් විරෝධතාවක නිරත වුණා.\nපසුව අදාළ ගෑස් අලෙවිසැලේ හිමිකරු පැමිණ අද දිනයේ ගෑස් වෙළඳසැලට රැගෙන නොඑන බව ප්‍රකාශ කිරිමත් සමඟ එහි උණුසුම් තත්ත්වයක් හට ගත්තා.\nපසුව පොලිසිය එම ස්ථානයට පැමිණ එය පාලනය කළ කිරීමත් සමඟ ජනතාව මාර්ගයෙන් ඉවත්වීමට කටයුතු කළ බවයි හිරු වාර්තාකරු සඳහන් කළේ.\nමේ අතර, මහනුවර - අස්ගිරිය මංසන්ධියෙන් ප්‍රවේශ මාර්ග 05 ක් අවහිර කරමින් ජනතාව අද ගෑස් ඉල්ලා විරෝධතාවයක නිරත වුණා.\nපසුව පොලිසිය එම ස්ථානයට පැමිණ විරෝධතාකරුවන්ට මාර්ගයෙන් ඉවත් වන ලෙසට දැනුම්දීමත් සමඟ උණුසුම් තත්ත්වක් ඇති වුණා.\nඑසේම, මතුගම - පැලවත්ත මාර්ගය මීගහතැන්න ප්‍රදේශයෙන් අවහිර කරමින්ද ප්‍රදේශවාසීන් විරෝධතාවක නිරත වුණේ කඩිනමින් ගෑස් ලබාදීමට කටයුතු කරන ලෙසට බලධාරීන්ට බල කරමින්.\nහම්බන්තොට සුරියවැව ප්‍රදේශයේද ජනතාව අද ගෑස් ඉල්ලා විරෝධාතාවයක නිරත වූ බවයි හිරු වාර්තාකරු සඳහන් කළේ.\nමේ අතර, දින 05 කට වැඩි කාලයක් පෙට්රල් සහ ඩීසල් බවුසර් හතරක් තබාගෙන සිටි ඉන්ධන පිරවුම්හල් හිමිකරුවෙකු සම්බන්ධයෙන් විමර්ශන ආරම්භ කර තිබෙනවා.\nපොලිසිය සඳහන් කළේ අදාළ පුද්ගලයා විසින් ජාඇල - පමුණුගම ප්‍රදේශයේ බලපත්‍ර නොමැති ස්ථානයක මෙම ඩීසල් සහ පෙට්රල් බවුසර් 04 රඳවාගෙන තිබූ බවයි.\nකෙසේ වෙතත්, මේ සම්බන්ධයෙන් වත්තල මහේස්ත්‍රාත් අධිකරණයට කරුණු වාර්තා කරන බව පමුණුගම පොලිසිය සඳහන් කළා.\nඑසේම, බලපත්‍ර නොමැතිව ඉන්ධන ළඟ තබා ගැනීම සහ වැඩි මිලට විකිණීමේ චෝදනා යටතේ ඩීසල් ලීටර් 105 ක් සමඟ පුද්ගලයෙකු වැලිගම දෙණිපිටිය ප්‍රදේශයේදී අත්අඩංගුවට ගෙන තිබෙනවා.",
       "URL": "https://www.hirunews.lk/301840/අදත්-දිවයින-පුරා-ගෑස්-සහ-ඉන්ධන-පෝලිම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1234"
}