{
       "Source": "hirunews",
       "Timestamp": "Monday, 14 August 2017 - 10:21",
       "Headline": "ෆේස්බුක් ඔස්සේ විවාහ පොරොන්දු දී දේපළ කොල්ල කෑ අයෙක් අත්අඩංගුවට",
       "News Content": "තවත් ෆේස්බුක් වංචාකරුවෙක් නීතියේ රැහැනට කොටුකර ගැනීමට මිරිහාන විශේෂ අපරාධ මෙහෙයුම් ඒකකය සමත් වී තිබෙනවා.\nමෙම පුද්ගලයා ෆේස්බුක් ඔස්සේ අවුරුදු 40ට වැඩි කාන්තාවන් විවාහ කරගන්නා බවට පණිවිඩ මගින් සඳහන් කරන අයෙකු බවයි අනාවරණ වී ඇත්තේ.\n32 හැවිරිදි මෙම සැකකරු රත්නපුර නිවිතිගල ප්‍රදේශයේ පදිංචිකරුවෙක්.\nඔහු අවිස්සාවේල්ලේ කර්මාන්ත පුරයේ රැකියාව කරන බවටද තොරතුරු ලැබී තිබෙනවා.\nඊයේ(13) සැකකරු අත්අඩංගුවට ගත්තේ අවිස්සාවේල්ල ප්‍රදේශයේ දී බවයි පොලිසිය පවසන්නේ.\nකෙසේ වෙතත් ඔහු රාජ්‍ය ආයතනයක සේවය කරන බව අඟවා අවු 40ට වැඩි කාන්තාවන් රැසක් මුලා කර ඇති බව සඳහන්.\nරැකියාවට නොයන දිනවල ඔහු මෙම ෆේස්බුක් වංචාව කරන බවද හෙළි වී තිබෙනවා.\nඅවු 40ට වැඩි කාන්තාවන් විවාහ කර ගන්නා බවට ෆේස්බුක් ඔස්සේ පොරොන්දු දී පසුව ඔවුන් හමු වීමට ගොස් ඔවුන්ගේ රන් අභරණ, ජංගම දුරකථන ආදී දේ කොල්ල කා පලා යාම මෙම සැකකරු කාලයක පටන් කරගෙන ගොස් ඇති බවයි පොලිසිය කියා සිටින්නේ.\nඅත්අඩංගුවට ගන්නා අවස්ථාවේ කළ ප්‍රශ්න කිරීම්වලින් පසු ඔහු සතුව තිබු කොල්ල කන ලද රු ලක්ෂ 5ක් පමණ වටිනා රත්රන් මාල , ස්මාර්ට් ජංගම දුරකථන සොයා ගත්තා.ෆෙස්බික් ඔස්සේ දෙහිවල, ගල්කිස්ස ආදී ප්‍රදේශයන්හි කාන්තාවන් රැසක් මෙසේ මුලා කර කොල්ල කා ඇතැයි සඳහන්.",
       "URL": "https://www.hirunews.lk/168383/ෆේස්බුක්-ඔස්සේ-විවාහ-පොරොන්දු-දී-දේපළ-කොල්ල-කෑ-අයෙක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4372"
}