{
       "Source": "hirunews",
       "Timestamp": "Sunday, 12 February 2017 - 15:53",
       "Headline": "මුස්ලිම් කොංග්‍රසයට නව මහලේකම් කෙනෙක් - සභාපති ධුරය තවමත් හිස්",
       "News Content": "ශ්‍රී ලංකා මුස්ලිම් කොංග්‍රසයේ නව මහලේකම්වරයා ලෙස අග්නිදිග විශ්වවිද්‍යාලයේ හිටපු නියෝජ්‍ය ලේඛකාධිකාරීවරයෙකු වන මන්සූර් ඒ. කාදර් පත් කරගෙන තිබෙනවා.\nඒ, කොළඹ අද පැවැති මුස්ලිම් කොංග්‍රසයේ 27 වන නියෝජිත සමුළුවේදියි. පක්ෂ නායක, අමාත්‍ය රවුෆ් හකීම්ගේ ප්‍රධානත්වයෙන් පැවැති මෙම සමුළුවේදී පක්ෂ සභාපති ධුරයට කිසිවෙකු පත් කෙරුණේ නැහැ.\nමුස්ලිම් කොංග්‍රසයේ මහලේකම් ධුරයේ මීට පෙර කටයුතු කළේ හිටපු පාර්ලිමේන්තු මන්ත්‍රී හසන් අලි විසින්.\nඔහු එම තනතුරේ සිටියදී පක්ෂයට තවත් ලේකම්වරයෙකු ලෙස මන්සූර් ඒ. කාදර් පත් කිරීමට එහි උත්තරීතර මණ්ඩලය තීරණය කිරීමත් සමඟ මහලේකම් ධුරය පිළිබඳ මතුවුණේ අර්බුදකාරී තත්ත්වයක්.\nකෙසේ වෙතත්, ඊයේ මුස්ලිම් කොංග්‍රස් මූලස්ථානය වන දරුසලාම් හිදී පක්ෂයේ අනිවාර්ය උත්තරීතර මණ්ඩල රැස්වීමක් පවත්වනු ලැබුවා.\nඑහිදී 17 වන වරටත් පක්ෂයේ නායකයා ලෙස අමාත්‍ය රවුෆ් හකීම්ගේ නම යෝජනා කෙරුණා.\nමහලේකම් ධූරයට මන්සූර් ඒ. කාදර්ගේ නම යෝජනා කෙරුණු අතර, පක්ෂ සභාපති ධුරයට යෝජනා කෙරුණේ හිටපු මහලේකම් හසන් අලිගේ නමයි.\nඑහෙත් එය භාර ගැනීම ඔහු ප්‍රතික්ෂේප කර තිබෙනවා.\nමුස්ලිම් කොංග්‍රසයේ සභාපතිවරයා ලෙස හිටපු පාර්ලිමේන්තු මන්ත්‍රී බෂීර් සේගු දාවුද් කටයුතු කළ අතර, ඔහුගේ සභාපති ධුරය සහ උත්තරීතර මණ්ඩල සාමාජිකත්වය තාවකාලිකව අත්හිටුවීමට පියවර ගැනුණේ පක්ෂ විනය කඩ කිරීමේ චෝදනා මතයි.\nකෙසේ වෙතත්, අද පැවති 27 වන නියෝජිත සමුළුවට හිටපු මහලේකම් හසන් අලි මෙන්ම හිටපු සභාපති බෂීර් සේගු දාවුද් සහභාගි වී සිටියේ නැහැ.\nඑහිදී සභාපති ධුරය හැර අනෙකුත් තනතුරු සඳහා යෝජනා කර තිබූ සාමාජිකයින්ගේ නම් සඳහා අනුමැතිය හිමි වුණා.\nඑළඹෙන පළාත් පාලන මැතිවරණය පැරණි ක්‍රමයටම පැවැත්විය යුතු බව ද මුස්ලිම් කොංග්‍රස් නායකයා තවදුරටත් සඳහන් කළා.",
       "URL": "https://www.hirunews.lk/154292/මුස්ලිම්-කොංග්‍රසයට-නව-මහලේකම්-කෙනෙක්-සභාපති-ධුරය-තවමත්-හිස්",
       "Category": "Local News",
       "Parent URL": "https://www.hirunews.lk/local-news.php?pageID=4665"
}