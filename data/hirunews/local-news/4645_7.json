{
       "Source": "hirunews",
       "Timestamp": "Friday, 24 February 2017 - 12:05",
       "Headline": "ඉඩම් අධ්‍යක්ෂට වෙඩි තැබීමට විරෝධය පා මඩකලපුවේ උද්ඝෝෂණ",
       "News Content": "ඉඩම් ප්‍රතිසංස්කරණ කොමිෂන් සභාවේ මඩකලපුව දිස්ත්‍රික් අධ්‍යක්‍ෂවරයාට වෙඩි තැබීමේ සිද්ධියට විරෝධය පළ කරමින් කලවංචිකුඩි ප්‍රදේශයේ ජනතාව අද (24) උද්ඝෝෂණයක නිරත වුණා.\nකලවංචිකුඩි නගරයේ රාසමානික්කම් පිළිරුව අසලදී මොවුන් විරෝධතාවයේ නිරත වූ බවයි හිරු වාර්තාකරු සඳහන් කළේ.\nවිරෝධතාවය සඳහා ප්‍රදේශවාසීන් විශාල පිරිසක් එක්ව සිටි බව සඳහන්.\nඉඩම් ප්‍රතිසංස්කරණ කොමිෂන් සභාවේ මඩකලපුව දිස්ත්‍රික් අධ්‍යක්‍ෂ විමලරාජ් නේෂන්  කලවංචිකුඩි ප්‍රදේශයේ පිහිටි ඔහුගේ නිවසේ සිටියදී වෙඩි ප්‍රහාරයට ලක්වූයේ පෙරේදා රාත්‍රියේදියි.\nයතුරුපැදියකින් පැමිණි නාදුණන පුද්ගලයෙකු ඔහුට මෙම වෙඩි තැබීම සිදුකර පලාගොස් තිබුණා.\nවෙඩි තැබීමෙන් තුවාල ලැබූ මොහු  ප්‍රතිකාර සඳහා පසුව මඩකලපුව රෝහලට ඇතුළත් කෙරුණා.\nරෝහල් ප්‍රකාශකයෙකු සඳහන් කළේ  මොහුගේ අතකට වෙඩි ප්‍රහාරය එල්ල වී ඇති බවයි.\nමෙම වෙඩි තැබීම සිදුවූ ප්‍රදේශය අවට සී.සී.ටී.වී. දර්ශන පරීක්ෂා කරන බව පරීක්ෂණ සිදුකරන ජ්‍යෙෂ්ඨ පොලිස් නිලධාරියෙකු කියා සිටියා.\nකෙසේ වෙතත්, වැඩිදුර ආරක්ෂාව සඳහා ඉඩම් ප්‍රතිසංස්කරණ කොමිෂන් සභාවේ මඩකලපුව දිස්ත්‍රික් අධ්‍යක්‍ෂවරයා කොළඹ පෞද්ගලික රෝහලක් වෙත ඊයේ පස්වරුවේ මාරුකර යවා තිබෙනවා.\nවිමලරාජ් නේෂන් පසුගිය දිනවල දැඩි කථාබහට ලක්වුණේ මඩකලපුව එරාවුර් ප්‍රදේශයේ රජයේ ඉඩම් බලහත්කාරයෙන් අත්පත් කරගැනීමට එරෙහිවීම හේතුවෙන්.\nඑම ඉඩම් අත්පත් කරගැනීම සම්බන්ධයෙන් හිරු සී.අයි.ඒ. මීට පෙර හෙළිදරව්වක්ද සිදුකළා.\nඑහිදී හිරු සී.අයි.ඒ. වෙත අදහස් පළ කළ අධ්‍යක්‍ෂවරයා පැවසුවේ කිසියම් පිරිසක් නීතිය ක්‍රියාත්මක කිරීම සම්බන්ධයෙන් තමන්ට හිරිහැර සිදුකරන බවයි.",
       "URL": "https://www.hirunews.lk/155336/ඉඩම්-අධ්‍යක්ෂට-වෙඩි-තැබීමට-විරෝධය-පා-මඩකලපුවේ-උද්ඝෝෂණ",
       "Category": "Local News",
       "Parent URL": "https://www.hirunews.lk/local-news.php?pageID=4645"
}