{
       "Source": "hirunews",
       "Timestamp": "Saturday, 01 September 2018 - 11:21",
       "Headline": "පුතුන්ගේ ගැටුමකට මැදි වී හෝකන්දර මවක් මිය යයි",
       "News Content": "අම්මා කෙනෙකු දරුවන් හදවතින් ඈත් කරන්නේ නම්, එය සිදුවන්නේ ඇයගේ මරණයෙන්ම පමණයි.\nඒ තරමටම අම්මා වදනින් අරුත් ගැන්විය නොහැකි ගුණ කඳක්. එහෙත් දිවි දෙවැනි කොට බිහි කර රැක බලා ගත් පුතුන්ගේ ගැටුමකට මැදි වී අම්මා කෙනෙකුට ජීවිතයෙන් සමු ගන්නට සිදුවීම කණගාටුවට කරුණක්.\nමේ පුවත වාර්තා වන්නේ හෝකන්දර - සිංහපුර ප්‍රදේශයෙන්.\n78 හැවිරිදි මෙම මව ඇගේ බාල පුතු සමඟ ඊයේ (31) ඉඩම පවිත්‍ර කරමින් සිටියදී පස්වරු 4ට පමණ එම ස්ථානයට වැඩිහල් පුතු පැමිණ ආරවුලක් ඇති කරගෙන තිබුණා.\nපුතුන් දෙදෙනා සහ පිරිස අතර ගැටුම සමථයකට පත් කරන්නට සෙනෙහසේ වෙනසක් නොමැති මේ අම්මා, මැදිහත් වී තිබෙනවා.\nකෙසේ වෙතත්, එක් වරම පිහි පහරක් ඇගේ සිරුර හරහා යන්නේ අනපේක්ෂිත අයුරින්.\nපුතුන්ගේ ආරවුල විසදන්නට ගිය අම්මා එහිදී ජීවිතයෙන් සමු ගත් අතර, පුතුන් දෙදෙනා පොලිස් අත්අඩංගුවට පත්වුණා.\nතුවාල ලැබූ වැඩිමහල් පුතු ආරක්ෂාව යටතේ කොළඹ ජාතික රෝහලේ ප්‍රතිකාර ලබන අතර බාල පුතුගේ බිරිඳ ද ගැටුමේදී තුවාල ලබා මුල්ලේරියාව රෝහලට ඇතුළත් කළා.",
       "URL": "https://www.hirunews.lk/198907/පුතුන්ගේ-ගැටුමකට-මැදි-වී-හෝකන්දර-මවක්-මිය-යයි",
       "Category": "Local News",
       "Parent URL": "https://www.hirunews.lk/local-news.php?pageID=3770"
}