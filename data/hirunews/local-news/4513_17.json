{
       "Source": "hirunews",
       "Timestamp": "Wednesday, 17 May 2017 - 12:32",
       "Headline": "යතුරුපැදියෙන් ඇද දමා පෙම්වතිය ඝාතනය කළ පෙම්වතා",
       "News Content": "මොණරාගල, වැල්ලවාය මාර්ගයේදී සිය පෙම්වතිය හිතා මතා යතුරුපැදියෙන් බිමට ඇද දමා අනතුරක් කර මරා දැමු පුද්ගලයෙකු අත්අඩංගුවට ගෙන තිබෙනවා.\nමෙලෙස අත්අඩංගුවට ගෙන ඇත්තේ විශේෂ කාර්ය බළකායට අනියුක්තව සේවයකරන රියදුරෙකු බවයි වාර්තා වන්නේ.\nඅනතුරෙන් මියගොස් ඇත්තේ ලංකා ගමනා ගමන මණ්ඩලයේ වැල්ලවාය ඩිපෝවේ ලිපිකාරිනියක් ලෙස සේවය කළ බිබිල, මැදගම ප්‍රදේශයේ පදංචි 24 හැවිරිදි එරන්දිකා මධුෂානි නමැති තරුණියක් බව සදහන්.\nමියගිය තරුණියගේ පෙම්වතා බව කියන සැකකාර තරුණයා පසුගිය 15 වනදා වැල්ලවාය ඩිපෝව අසලට පැමිණ ඇයට දුරකථන ඇමතුමක් ලබා දී තරුණියව යතුරුපැදියේ නංවාගෙන ගෙන ගොස් මෙම අනතුර සිදුකර ඇති බව පොලිස් විමර්ශන වලදී අනාවරණය වී තිබෙනවා.\nපොලිසිය පවසන්නේ සැකකරු තරුණිය යතුරුපැදියේ නංවාගෙන පැමිණෙමින් සිටියදී ඇයට වරින් වර පහර දුන් බවට ප්‍රදේශවාසීන් දැක ඇති බවයි.\nසිද්ධිය සම්බන්ධයෙන් පරීක්ෂණ පවත්වන පොලිසිය වැඩි දුරටත් පවසන්නේ අදාල තරුණිය තම මවට අසනීප බව පවසා වරුවක් නිවාඩු ලබාගෙන සිය පෙම්වතා සමග ගොස් ඇති බවයි.\nඅනතුරෙන් බරපතල තුවාල ලැබූ තරුණිය ප්‍රදේශවාසීන් එක්ව වැල්ලවාය මුලික රෝහලට ඇතුලත් කර ඇති අතර වැඩිදුර ප්‍රතිකාර සදහා මොණරාගල මහ රෝහලට ඇතුලත් කර තිබෙනවා.\nසැකකාර තරුණයා අදාල තරුණිය මොණරාගල රෝහලට රැගෙන යන අතර තුර ගිලන් රථය පසුපස පැමිණ මොණරාගල මහ රෝහල අසල කලහාකාරී ලෙස හැසිර ඇති අතර එහිදී සිදුවූ අනතුරකින් තුවාල ලබා අත්අඩංගුවට ගෙන පොලිස් ආරක්ෂාව මත එම රෝහලේම ප්‍රතිකාර ලබන බවයි.\nඅප වාර්තාකරු සදහන් කලේ අදාල තරුණිය එදින පෙරවරුවේ වෙනත් තරුණයෙකු සමඟ සිට ඇති බවට සැකකළ සැකකාර තරුණයා තරුණියට මෙම අනතුර සිදුකර ඇති බවට ප්‍රදේශවාසීන් පවසන බවයි.\nකෙසේ වෙතත් සිද්ධිය සම්බන්ධයෙන් වැඩිදුර පරීක්ෂණ වැල්ලවාය පොලිසිය විසින් පවත්වනු ලබනවා.",
       "URL": "https://www.hirunews.lk/161522/යතුරුපැදියෙන්-ඇද-දමා-පෙම්වතිය-ඝාතනය-කළ-පෙම්වතා",
       "Category": "Local News",
       "Parent URL": "https://www.hirunews.lk/local-news.php?pageID=4513"
}