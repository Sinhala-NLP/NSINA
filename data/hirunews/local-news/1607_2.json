{
       "Source": "hirunews",
       "Timestamp": "Monday, 25 October 2021 - 13:00",
       "Headline": "පොහොර ඉල්ලා තවදුරටත් විරෝධතා (වීඩියෝ)",
       "News Content": "වගාවන්ට අවශ්‍ය පොහොර ඉල්ලා පොළොන්නරුව බකමූණ ප්‍රදේශයේ ගොවීන් ආරම්භ කළ අඛණ්ඩ උපවාසය අද දෙවන දිනටත් ක්‍රියාත්මකයි.\nමෙවර මහා කන්නයට රසායනික පොහොර, කෘමිනාශක හා වල්නාශක ලබාදෙන ලෙස රජයට බල කරමින් මොරගහකන්ද ඇලහැර ව්‍යාපාරයේ ගොවි සංවිධාන 41ක නියෝජිතයින් අඛණ්ඩ උපවාසය ආරම්භ කළේ ඊයේ දිනයේදීයි.\nඊයේ රාත්‍රියේ ඇලහැර ප්‍රාදේශීය ලේකම්වරිය උපවාසය පවතින ස්ථානයට පැමිණ එය අත්හරින ලෙසට ගොවීන්ගෙන් ඉල්ලීම් කළද ඔවුන් ඊට එකඟත්වය පළ කළේ නැහැ.\nමේ අතර, පොහොර ගැටලුව මුල් කරගනිමින් දිවයිනේ විවිධ ප්‍රදේශවල උද්ඝෝෂණ සංවිධානය කර තිබුණා.\nසමස්ත ලංකා ගොවිජන සම්මේලනය සංවිධානය කළ උද්ඝෝෂණයක් පොළොන්නරුව නගරයේදී පැවැත්වුණා.\nඑමෙන්ම, පොළොන්නරුව වැලිකන්ද - රිදිපොකුණ මංසන්ධියේදී අවශ්‍ය පොහොර ඉල්ලා ගොවීන් පොල් ගසා දේවකන්නලව්වක නිරත වුණා.\nපොහොර ගැටලුව මුල්කරගනිමින් කොත්මලේ ප්‍රදේශයේ ගොවීන් උද්ඝෝෂණයක නිරත වූ අතර මැදිරිගිරිය ප්‍රදේශයේ මුකුණුවැන්න වගාවේ නිරත ගොවීන්ද පොහොර නොමැතිකමින් වගා කටයුතු අත්හැර ඇති බවයි අප වාර්තාකරුවන් සදහන් කළේ.\nමේ අතර අක්කර 2කට ආසන්න ප්‍රමාණයක බඩඉරිගු වගා කළ බකමුණ සිරිකඳුයාය ගොවීන් මේ වනවිට වගාවන්ට අවශ්‍ය පොහොර නොමැති වීමෙන් දැඩි පීඩාවට පත්ව සිටිනවා.\nඔවුන් පවසන්නේ බකමුණ ගඟේ යාය සහ සිරිකඳුයාය මහවැලි නේවාසික ව්‍යාපෘතිය යටතේ සිදු කළ කාබනික පොහොර නිෂ්පාදනය අසාර්ථක බවයි.\nකෙසේ වෙතත්, මැදවච්චිය ප්‍රදේශයේ ගොවීන් මේ වන විට වගා කටයුතු සිදු කිරීමට ආරම්භ කර ඇති අතර, ඔවුන් පවසන්නේ රජය ලබාදෙන ඕනෑම පොහොරක් භාවිතා කිරීමට සුදානම් බවයි.",
       "URL": "https://www.hirunews.lk/285997/පොහොර-ඉල්ලා-තවදුරටත්-විරෝධතා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1607"
}