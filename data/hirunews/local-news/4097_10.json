{
       "Source": "hirunews",
       "Timestamp": "Thursday, 01 February 2018 - 21:50",
       "Headline": "පර්පෙචුවෙල් සමාගමට අයත් ආයතන 24ක බැංකු ගිණුම් අත්හිටුවීමේ තීරණය දීර්ඝ කෙරේ",
       "News Content": "පර්පෙචුවෙල් ටෙ‍්‍රෂරීස් සමාගමට අයත් ආයතන 24 ක බැංකු ගිණුම් අත්හිටුවීමට ගත් තීරණය දීර්ඝ කර තිබෙනවා.\nඅපරාධ පරීක්ෂණ දෙපාර්තමේන්තුව වෙනුවෙන් නීතිපතිවරයා විසින් අද කරන ලද ඉල්ලීම සලකා බැලු කොළඹ මහාධිකරණයයි මෙම නියෝගය කර ඇත්තේ.\nමහ බැංකුවේ මුල්‍ය විමර්ශණ අංශයේ අධ්‍යක්ෂවරයා විසිනුයි පසුගියදා පර්පෙචුවෙල් ටෙ‍්‍රෂරීස් සමාගමට අයත් ආයතන 24 ක බැංකු ගිණුම් අත්හිටවනු ලැබුවේ.\nමෙම ගිණුම් අත්හිටුවීමේ තීන්දුව දින 30 ක් සඳහා වලංගු වන අතර එය නැවත අලුත් කිරීමේ හැකියාව පවතින බව ජනාධිපති මාධ්‍ය අංශය ප්‍රකාශ කළා.\nමෙම ක්‍රියාමාර්ග ගෙන ඇත්තේ පර්පෙචුවෙල් ටෙ‍්‍රෂරීස් සමාගම හෝ ඒ වෙනුවෙන් කටයුතු කරන වෙනත් පාර්ශව මහ බැංකු බැඳුම්කර ගනුදෙනුවෙන් අයථා ලෙස උපයන ලද මුදල් වෙනත් පාර්ශව වෙත ගලා යාම වැළැක්වීම සඳහායි.\nඒ අනුව අනාගතයේදී මෙම සමාගම විසින් සාපරාධී ලෙසට උපයන ලද මුදල් රජයට නැවත අයකර ගැනීම සහ රාජසන්තක  කර ගැනීමේ ක්‍රියාමාර්ග  නිශ්ඵල නොවනු පිණිස එම සමාගමේ ගිණුම්වල මුදල් ආරක්ෂා වී පවතිනු ඇතැයි ජනාධිපති මාධ්‍ය අංශය නිකුත්කළ නිවේදනයේ සඳහන්.\nබැඳුම්කර ගනුදෙනුවෙන් රජයට අහිමිවු මුදල් නැවත අයකර ගැනීමේ ක්‍රියාමාර්ගවල මෙන්ම මෙම ක්‍රියාවට සම්බන්ධවුවන්ට දඩුවම් ලබාදීමට රජය ගෙන යන වැඩපිළිවෙලේ සාර්ථකත්වය මෙම නඩු තීන්දුව තුලින් තවදුරටත් තහවුරු වනු ඇතැයි එම නිවේදනයේ වැඩිදුරටත් සඳහන්.",
       "URL": "https://www.hirunews.lk/182650/පර්පෙචුවෙල්-සමාගමට-අයත්-ආයතන-24ක-බැංකු-ගිණුම්-අත්හිටුවීමේ-තීරණය-දීර්ඝ-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=4097"
}