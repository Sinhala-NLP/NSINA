{
       "Source": "hirunews",
       "Timestamp": "Sunday, 23 August 2020 - 7:51",
       "Headline": "විදුලිය බිඳ වැටීම ගැන වාර්තාව හෙට (වීඩියෝ)",
       "News Content": "පසුගිය සඳුදා රට පුරා සිදුවූ විදුලිය බිඳ වැටීම පිළිබඳ සොයා බැලීමට පත් කළ කමිටුවේ වාර්තාව හෙට විෂයභාර අමාත්‍ය ඩලස් අලහප්පෙරුම වෙත භාරදීමට නියමිත බව එම කමිටුවේ ප්‍රකාශකයෙකු හිරු ප්‍රවෘත්ති අංශයට සඳහන් කළා.\nමීට පෙර විදුලිබල මණ්ඩලයේ සභාපතිවරයා ප්‍රකාශ කළේ අත්වැරදීමක් හේතුවෙන් මෙම විදුලිය බිඳ වැටීම සිදුවූ බවයි.\nඅදාළ කමිටුව, ඊයේ බත්තරමුල්ල - පැලවත්තේ පිහිටි ලංකා විදුලිබල මණ්ඩල පද්ධති පාලන මධ්‍යස්ථානයේ නිරීක්ෂණ චාරිකාවක නිරතවුණා.\nඑහිදී කමිටු නිලධාරීන් එම මධ්‍යස්ථානයේ කටයුතු සිදුවන ආකාරය පිළිබඳව සොයාබැලීමක නිරතවූ බවයි වාර්තාවන්නේ.\nමේ අතර, අකුරැස්ස ප්‍රදේශයේ ඊයේ පැවති ජන හමුවකට එක්වෙමින් විදුලිබල අමාත්‍ය ඩලස් අලහප්පෙරුම ප්‍රකාශ කළේ විදුලිය බිඳ වැටීම සම්බන්ධයෙන් සොයා බැලීමට පත් කළ කමිටුවේ වාර්තාවෙහි මෙයට වගකිව යුත්තේ අමාත්‍යාංශය ලෙස සඳහන් වුවහොත්, තමන් සිය අමාත්‍ය ධුරයෙන් ඉල්ලා අස්වන බවයි.",
       "URL": "https://www.hirunews.lk/248423/විදුලිය-බිඳ-වැටීම-ගැන-වාර්තාව-හෙට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2504"
}