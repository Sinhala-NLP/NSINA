{
       "Source": "hirunews",
       "Timestamp": "Friday, 13 May 2016 - 12:46",
       "Headline": "මුල්ලිවයික්කාල් යුද සැමරුම් සංවිධානය ගැන විග්නේෂ්වරම් කියන කතාව",
       "News Content": "අවසන් සටනේදී මියගිය එල්.ටී.ටී.ඊ සාමාජිකයන් ඇතුළු දෙමළ ජාතිකයන් සිහිපත් කරමින් උතුරේ ආරම්භ කර ඇති සැමරුම් උත්සව සම්බන්ධයෙන් උතුරු පළාත් ප්‍රධාන අමාත්‍ය    සී වී විග්නේෂ්වරන් ඊයේ (12) ප්‍රකාශයක් සිදුකළා.\nකොළඹ පැවති උත්සවයකදී ඔහු කියා සිටියේ මේ සම්බන්ධයෙන් එක් එක් පුද්ගලයා සිදුකරන ප්‍රකාශ ඔවුන්ගේ පෞද්ගලික අදහස් බවයි.\nඋතුරේ සැමරුම් සංවිධාන කර ඇත්තේ උතුර පළාත් සභාවේ සාමාජිකයෙකු වන එම් කේ.සිවාජිලිංගම්ගේ ප්‍රධානත්වයෙන්.\nඔවුන් ඊයේ ආරම්භ කළ සැමරුම් උත්සව අවසන් කිරීමට අපේක්ෂා කරන්නේ මැයි 18 වනදා අවසන් සටන් බිම වූ මුල්ලෙවයික්කාල් හිදීයි.\nඋතුරු පළාත් ප්‍රධාන අමාත්‍යවරයා කියා සිටියේ පළාත් සභාවේ සැමරුම් 18 වැනිදා සිදුකෙරෙන ආගමික සිහිපත් කිරීම්වලට සීමා වන බවයි.\n‘‘එක් එක් පුද්ගලයන් ඉදිරිපත් කළ මත ඒ ඒ පුද්ගලයන්ගේ අදහස් පමණක් බව කිව යුතුයි. ඒ ගැන විමසිය යුත්තේ ඔවුන්ගෙන්. උතුරු පළාත් සභාව, ඒකකයක් විදිහට අප සිදුකරන දේ ලෝකයට කියා තිබෙනවා. යුද්ධයේදී මියගිය අය සමරන ආකාරය අප පොලිසියටත් දැනුම්දී තිබෙනවා. මාධ්‍යයටත් ඒ ගැන කියා තිබෙනවා.’’\nඋතුරු පළාත් සභාව ආණ්ඩුක්‍රම ව්‍යවස්ථා සංශෝධන සදහා ඉදිරිපත් කර ඇති යෝජනා කිසිසේත්ම රට බෙදීමට ඉවහල් නොවන බව උතුරු පළාත් ප්‍රධාන අමාත්‍ය සී වී විග්නේෂ්වරන් මෙහිදී අවධාරණය කළා.\n‘‘ව්‍යවස්ථා සංශෝධනය සදහා උතුරු පළාත් සභාව ඉදිරිපත් කළ යෝජනා රට බෙදීමට ඉවහල් වන බවට ඇතැම් මාධ්‍ය මගින් අර්ථ දැක්වීම කණගාටුදායක කරුණක්. සත්‍යය එය නොවෙයි. දෙමළ බස කතා කරන ජනතාවට ද සිංහල ජනතාවට මෙන් සමාන තත්ත්වයක් ලබා ගැනීම සදහා යෝජනා ඉදිරිපත් කිරීම බෙදීමකට ඉවහල් වන්නේ නැහැ. භාෂාව පදනම් කරගෙන කලාප වෙන් කිරීම ඉන්දියාව සාර්ථක ලෙස ක්‍රියාත්මක කර තිබෙනවා. මෑතකදී තෙලන්ගානා ප්‍රාන්තය බිහි කිරීම එම ආකෘතියේ සාර්ථකත්වය කියා පාන්නක්. සිංහල ජනතාව වාසය කරන ප්‍රදේශවල පළාත් වෙන් කළ යුතු ආකාරය ගැන අප යෝජනා ඉදිරිපත් කරන්නේ නැහැ. එය ඔවුන් තීරණය කළ යුතු අතර අප ඊට ගරු කරනවා. ඒ වගේම දෙමළ ජනතාව බහුතරයක් වෙසෙන ප්‍රදේශවල ජනතාවට ඒ සදහා තීරණය කරන්න අයිතියක් හිමිවිය යුතුයි. ඔවුන් සියවස් ගණනක් එම ප්‍රදේශවල බහුතරයක් ලෙස සිටි අයයි. යෝජනා මගින් අපේ ශ්‍රී ලාංකික භාවය තහවුරු කරමින් භාෂාමය සහ සංස්කෘතික අනන්‍යතාව පවත්වා ගැනීමට හැකිවේවි. ’’",
       "URL": "https://www.hirunews.lk/133107/මුල්ලිවයික්කාල්-යුද-සැමරුම්-සංවිධානය-ගැන-විග්නේෂ්වරම්-කියන-කතාව",
       "Category": "Local News",
       "Parent URL": "https://www.hirunews.lk/local-news.php?pageID=5048"
}