{
       "Source": "hirunews",
       "Timestamp": "Tuesday, 01 February 2022 - 7:46",
       "Headline": "මහමග දී පොලීසියේ දෙපාර්ශ්වයක් ගැටේ",
       "News Content": "කොළඹ - නුවර ප්‍රධාන මාර්ගයේ වරකාපොළ ප්‍රදේශයේදී පොලීසියේම දෙපාර්ශ්වයක් අතර ඇති වූ ගැටුමකට අදාළව පොලිස් පරීක්ෂකවරුන් දෙදෙනෙකු අත්අඩංගුවට ගෙන තිබෙනවා.\nගැටුමෙන් පසු තවත් පොලිස් නිලධාරීන් දෙදෙනෙකු රෝහල් ගත වී ඇති බවටයි පොලීසිය සඳහන් කළේ.\nපෙරේදා (30) රාත්‍රී කාලයේදී මහමග සිදු වූ මෙම ගැටුමට හේතු වී ඇත්තේ මාර්ගයේ ගමන් ගන්නා අවස්ථාවේ දී රථවාහන සම්බන්ධයෙන් ඇති වූ ආරවුලක්.\nගැටුම ඇති කර ගත් පොලීසියේ දෙපාර්ශ්වයම සිවිල් ඇඳුමෙන් සිට ඇති අතර ඔවුන් එකිනෙකා හඳුනාගෙන නොමැති බව වාර්තා වනවා.\nපොලීසියේ එක් පාර්ශ්වයක් රඹුක්කන ප්‍රදේශයේ පැවති විවාහ මංගල උත්සවයකට සහභාගි වී නැවත එමින් සිටියදී, මෙම ගැටුම හටගෙන ඇති බවටයි වාර්තා වන්නේ.\nසිද්ධියට අදාළව තවත් පොලිස් නිලධාරීන් දෙදෙනෙකු අත්අඩංගුවට ගැනීමට නියමිත බව සඳහන්.\nමේ අතර, ගුවන් තොටුපළ පරිශ්‍රයේ දී පොලිස් නිලධාරීන්ගේ රාජකාරියට බාධා කිරීමේ සිද්ධියක් සම්බන්ධයෙන් සැකකරුවන් දෙදෙනෙකු අත්අඩංගුවට ගෙන තිබෙනවා.\nඔවුන් මිහින්තලේ සහ කටුනායක ප්‍රදේශවල පදිංචිකරුවන්.",
       "URL": "https://www.hirunews.lk/295832/මහමග-දී-පොලීසියේ-දෙපාර්ශ්වයක්-ගැටේ",
       "Category": "Local News",
       "Parent URL": "https://www.hirunews.lk/local-news.php?pageID=1383"
}