{
       "Source": "hirunews",
       "Timestamp": "Sunday, 04 June 2023 - 13:37",
       "Headline": "මත්ද්‍රව්‍ය පාලනයට පාර්ලිමේන්තු විශේෂ කාරක සභාවක්",
       "News Content": "මත්ද්‍රව්‍ය උවදුර වහා පාලනය කර මුලිනුපුටා දැමීමේ ක්‍රමවේද පිළිබඳව කරුණු සොයාබලා, නිර්දේශ ඉදිරිපත් කිරීම සඳහා පාර්ලිමේන්තු විශේෂ කාරක සභාවක් පත්කිරීමට තීරණය කර තිබෙනවා.\nපසුගියදා රැස්වූ පාර්ලිමේන්තු කටයුතු පිළිබඳ කාරක සභාවේදි මෙම තීරණය ගෙන තිබෙනවා.\nඒ අනුව, අදාළ යෝජනාව ලබන 08 වනදා පාර්ලිමේන්තුවට ඉදිරිපත් කිරීමට නියමිත බවයි පාර්ලිමේන්තු සන්නිවේදන දෙපාර්තමේන්තුව සඳහන් කළේ.\nමේ අතර පාර්ලිමේන්තුව ලබන 6 වනදා සිට 09 වනදා දක්වා රැස්වීමට නියමිත අතර 07 වනදා කුඩා හා මධ්‍යම පරිමාණ ව්‍යාපාර ඇතුළු ශ්‍රී ලංකාවේ කර්මාන්ත ක්‍ෂේත්‍රය මුහුණ පාන ගැටලු‍ පිළිබඳ කල් තැබීමේ විවාදයක් පැවැත්වීමට නියමිතයි.\nමෙයට අමතරව ලබන 09 වනදා පෞද්ගලික මන්ත්‍රී යෝජනා ඉදිරිපත් කිරීමට ද පාර්ලිමේන්තු කටයුතු පිළිබඳ කාරක සභාවේදී එකඟතාව පළවී තිබෙනවා.\nරජයේ සියලු‍ ආයතන, රජය සතු ගොඩනැගිලිවල ස්ථාන ගතකිරීම සඳහා චමින්ද විජේසිරි මන්ත්‍රීවරයාගේ යෝජනාව ද වගා හානි සිදුකරන රිලවුන් ගහනය පාලනය කිරීම සඳහා නාලක බණ්ඩාර කෝට්ටේගොඩ මන්ත්‍රීවරයාගේ යෝජනාව ද විවාදයට ගැනීමට නියමිතයි.",
       "URL": "https://www.hirunews.lk/337007/මත්ද්‍රව්‍ය-පාලනයට-පාර්ලිමේන්තු-විශේෂ-කාරක-සභාවක්",
       "Category": "Local News",
       "Parent URL": "https://www.hirunews.lk/local-news.php?pageID=295"
}