{
       "Source": "hirunews",
       "Timestamp": "Monday, 13 June 2022 - 21:11",
       "Headline": "පාලන මිල නො තකා සහල් අලෙවි කළ වෙළෙඳසලකට වැඩ වැරදෙයි (වීඩියෝ)",
       "News Content": "රජය මගින් සහල් සඳහා පනවා ඇති පාලන මිලට වඩා වැඩි මිලට විකිණීම සඳහා ගබඩා කර තිබූ සහල් කිලෝග්‍රෑම් තිස්දාහසකට (30000 ) ආසන්න ප්‍රමාණයක් අකුරැස්ස නගරයේ වෙළෙඳසලක් තුළ තිබිය දී අද (13 ) පස්වරුවේ දී සොයාගත් බව පාරිභෝගික අධිකාරියේ මාතර කාර්යාලය පවසනවා.\nඅකුරැස්ස නගරයේ වෙළදසැල් තුළ පනවා ඇති පාලන මිලට වඩා වැඩියෙන් සහල් අලෙවි කරනු ලබන බවට ලද තොරතුරක් මත යි මෙම වැටලීම සිදු කොට තිබෙන්නේ.\nඒ අනුව පාරිභෝගික සේවා අධිකාරියේ උපාය දුතයන් අකුරැස්ස බංගම මංසන්ධියේ පිහිටි තොග අලෙවිසැලකට ගොස් සහල් මිල දී ගැනිමට කටයුතු කර තිබෙන අතර, එහි දී කැකුළු සහල් කිලෝවක් රුපියල් 270ක මුදලකට එම උපාය දුතයාට අලෙවි කර තිබූ බව සඳහන්.\nතවදුරටත් එම සහල් පරික්ෂා කිරීමේ දී සුදු හා කැකුළු යන දෙවර්ගයටම අයත් සහල් ඉටි උරවල බහා ගබඩා කර තිබී ඇති අතර, එහි තිබී කිලෝග්‍රෑම් 50 හාල් මිටි 310ක්, කිලෝග්‍රෑම් 25 හාල් මිටි 450ක් සහ කිලෝග්‍රෑම් 10 හාල් මිටි 420ක් ද පාරිභෝගික අධිකාරියේ නිලධාරීන් භාරයට ගෙන තිබෙනවා.",
       "URL": "https://www.hirunews.lk/307054/පාලන-මිල-නො-තකා-සහල්-අලෙවි-කළ-වෙළෙඳසලකට-වැඩ-වැරදෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1097"
}