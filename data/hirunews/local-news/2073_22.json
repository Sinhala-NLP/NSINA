{
       "Source": "hirunews",
       "Timestamp": "Sunday, 21 March 2021 - 11:10",
       "Headline": "පස්සර අනතුරේ වගකීම සෙවීමට ත්‍රිපුදගල කමිටුවක් - දේශපාලනඥයින් සහ නිලධාරීන් කඹ ඇදිල්ලක (වීඩියෝ)",
       "News Content": "ලුණුගල පස්සර ප්‍රදේශයේ ඊයේ (20) සිදුවූ මාරක අනතුර සම්බන්ධයෙන් සොයා බැලීමට ත්‍රිපුද්ගල කමිටුවක් පත් කළ බව මහාමාර්ග අමාත්‍යංශ ලේකම් R.W.R ප්‍රේමසිරි මහතා පවසනවා.\nඔහු කියාසිටියේ මේවන විටත් 3 දෙනෙකුගෙන් සමන්විත එම කණ්ඩායම අනතුර සිදුවූ එම ප්‍රදේශයට ගොස් සොයා බලමින් සිටින බවයි.\nමෙම කමිටුවට එම අමාත්‍යාංශයේ අතිරේක ලේකම්වරුන් දෙදෙනෙකු සහ මාර්ග සංවර්ධන අධිකාරියේ සභාපතිවරයා ඇතුළත්.\nමෙහිදී මාර්ග සංවර්ධනයේදී යම් අඩුපාඩුවක් හෝ අක්‍රමිකතාවක් සිදුවී ඇත්ද යන්න සොයා බලන අතර  මාර්ගයට කඩා වැටුණු ගල් පර්වතය මෙපමණ කලක් තිස්සේ ඉවත් නොකිරීමට හේතුව ද සොයා බලන බවයි ලේකම්වරයා කියාසිටියේ.\nඅනතුර සම්බන්ධයෙන් ත්‍රිපුද්ගල කමිටු වාර්තාවෙන් පසු, මරණයට පත්වූවන්ගේ ඥාතීන්ට සහ තුවාල ලැබූවන්ට වන්දි ගෙවීම සම්බන්ධයෙන් අවසන් තීරණය  ගන්නා බව ද  මහාමාර්ග අමාත්‍යංශ ලේකම්වරයා කියාසිටියා.\nමේ අතර මෙම අනතුර සම්බන්ධයෙන් අදහස් දක්වමින් බදුල්ල දිස්ත්‍රික් පාර්ලිමේන්තු මන්ත්‍රී චාමර සම්පත් දසනායක කියාසිටියේ කඩාවැටී ඇති මෙම ගල් පර්වතය සම්බන්ධයෙන් අවස්ථා ගණනාවකදී පස්සර ලුණුගල ප්‍රාදේශීය සංවර්ධන කමිටුවේදී ප්‍රශ්න කර ඇති බවයි.\nකෙසේවෙතත් ජීවිත 14කින් වන්දි ගෙවන තුරුත් එය නිවැරදි කර ගැනීමට නොහැකි වු බවයි ඔහු පෙන්වා දුන්නේ.\nමෙම අනතුර සහ ඉන් සිදුවූ ජීවිත හානි පිළිබඳ ඍජු වගකීම පැවරෙන්නේ කාට ද යන්න සොයා බලා මින් ඉදිරියට එවැනි අනතුරු සිදු නොවීමට ගත යුතු උපරිම ක්‍රියාමාර්ග ගන්නා බව ද ඔහු සඳහන් කළා.\nඊයේ පෙරවරුවේ ලුණුගල - බදුල්ල මාර්ගයේ පස්සර 13 කණුව ප්‍රදේශයේදී පෞද්ගලික මගී ප්‍රවාහන බස් රථයක් අඩි 300 කට පමණ ප්‍රපාතයකට පෙරළී යාමෙන් පුද්ගලයන් 14 දෙනෙකු ජීවිතක්ෂයට පත්වුණා.\nඉන් ළමයින් පස්දෙනෙකු ඇතුලුව 33 දෙනෙකු තුවාල ලැබූ අතර, ඔවුන් තවදුරටත් බදුල්ල රෝහලේ ප්‍රතිකාර ලබනවා.\nජීවිත ගණනකට මරු කැඳවූ මෙම අනතුරෙන් පසුව ප්‍රධාන කාරණ කිහිපයක් පිළිබඳව අවධානය යොමුවුණා.\nඉන් එක් කරුණක් වූයේ අනතුර සිදුවූ ස්ථානයේ මාර්ගයේ ප්‍රමිතියයි.\nමීට මාස හයකට පමණ ඉහතදී එම ස්ථානයට ගලක් පෙරළීමෙන් මාර්ගයේ කොටසක් අවහිර වී තිබුණා.\nඅනතුර සිදුවන අවස්ථාව වනවිටත් එය ඉවත් කිරීමට බලධාරීන් පියවර නොගත් බවටයි ප්‍රදේශවාසීන් චෝදනාකළේ.\nඑමෙන්ම අනතුර සිදුවූ ස්ථානයේ මාර්ගය අයිනේ ආරක්ෂිත වැටද ඉදිකර නැහැ.\nමෙම චෝදනා සැළකිල්ලට ගෙනයි මහාමාර්ග අමාත්‍යාංශය අදාළ ත්‍රිපුද්ගල කමිටුව පත් කරනු ලැබුවේ.\nඑමෙන්ම බස් රථය ප්‍රපාතයට පෙරළී ගිය අවස්ථාවේ ඉදිරියට පැමිණි ටිපර් රථයේ රියදුරුද පොලිීසිය අත්අඩංගුවට ගෙන තිබෙනවා.\nමේ අතර ඉදිරියේදී බරවාහන රියදුරෙකු, මගී ප්‍රවාහන ක්‍ෂේත්‍රයට ප්‍රවේශ වීමේදී විශේෂ පාඨමාලාවක් හැදැරීමට නීති ගෙන එන බව ප්‍රවාහන අමාත්‍ය ගාමිණී ලොකුගේ හිරු ප්‍රවෘත්ති අංශයට සඳහන් කළා.",
       "URL": "https://www.hirunews.lk/266042/පස්සර-අනතුරේ-වගකීම-සෙවීමට-ත්‍රිපුදගල-කමිටුවක්-දේශපාලනඥයින්-සහ-නිලධාරීන්-කඹ-ඇදිල්ලක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2073"
}