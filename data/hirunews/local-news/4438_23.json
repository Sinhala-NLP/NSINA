{
       "Source": "hirunews",
       "Timestamp": "Tuesday, 04 July 2017 - 14:55",
       "Headline": "වෛද්‍ය වර්ජනය සතියකින් කල් යයි",
       "News Content": "සයිටම් ගැටළුව ඇතුලූ කරුණු කිහිපයක් පදනම් කරගනිමින් හෙට සිට ක්‍රියාත්මක කිරීමට නියමිතව තිබූ අඛන්ඩ වෛද්‍ය වර්ජනය සතියකින් කල් දැමීමට රජයේ වෛද්‍ය නිලධාරීන්ගේ සංගමය අද තීරණය කළා.\nකරුණු කිහිපයක් සැළකිල්ලට ගනිමින් මෙම තීරණය ගත් බවයි එම සංගමයේ ප්‍රකාශකයෙකු හිරු ප්‍රවෘත්ති අංශයට සඳහන් කළේ.\nමාලඹේ පෞද්ගලික වෛද්‍ය විද්‍යාල ගැටළුව මුල් කරගනිමින් මීට පෙර රජයේ වෛද්‍ය නිලධාරීන්ගේ සංගමය හෙට සිට අඛන්ඩ වර්ජනයක් දියත් කරන බව ප්‍රකාශ කළා.\nකෙසේ වෙතත් අද පෙරවරුවේ මාධ්‍ය හමුවක් කැඳවමින් අති උතුම් මැල්කම් කාදිනල් රංජිත් හිමිපාණන්ද රජයේ වෛද්‍යවරුන්ගෙන් ඉල්ලා සිටියේ රටේ පවතින ඩෙංගු වසංගත තත්ත්වය සළකා බලා වර්ජනය කල් දමන ලෙසයි.\nඑමෙන්ම අමාත්‍ය ලක්ෂ්මන් කිරිඇල්ල සමග ඊයේ පැවති සාකච්ඡාවේදීද රජයේ පාර්ශවයෙන් ලැබුණු ධනාත්මක ප්‍රතිචාර සහ පූජ්‍ය පක්ෂය සිදුකළ විශේෂ ඉල්ලීම්ද සැළකිල්ලට ගනිමින් මෙම වර්ජන තීරණය සතියකින් කල් දැමීමට තීරණය කළ බවයි රජයේ වෛද්‍ය නිලධාරීන්ගේ සංගමය නිවේදනයක් නිකුත් කරමින් තවදුරටත් සඳහන් කළේ.\nමේ අතර අද පෙරවරුවේ අන්තර් විශ්වවිද්‍යාලයීය ශිෂ්‍ය බල මණ්ඩලය කැඳවා තිබූ මාධ්‍ය හමුවකදීද සයිටම් ගැටළුව සම්බන්ධයෙන් අදහස් පළ වූ අතර එම මාධ්‍ය හමුවට වෘත්තිය සමිති සහ දේශපාලන පක්ෂ කිහිපයක නියෝජිතයන්ද එක්ව සිටියා.\nඑහිදී අදහස් දැක්වූ අන්තර් විශ්වවිද්‍යාලයීය බල මණ්ඩලයේ වැඩබලන කැඳවුම්කරු මංගල මද්දුමගේ කියා සිටියේ මේ වනවිට සරසවි සිසුන්ගේ මාලඹේ පෞද්ගලික වෛද්‍ය විද්‍යාලයට එරෙහි අරගලයට දේශපාලන පක්ෂ, වෘත්තිය සමිති කලාකරුවන් ඇතුලූ විශාල පිරිසක් එක්ව සිටින බවයි.\nලංකා ගුරු සේවා සංගමයේ ප්‍රධාන ලේකම් මහින්ද ජයසිංහ සයිටම් ආයතනයට එරෙහි පාඨලී චම්පික රණවක අමාත්‍යවරයා ඇතුලූ අමාත්‍යවරුන්ට අභියෝගයක් එල්ල කරමින් කියා සිටියේ කැබිනට් මණ්ඩලය තුළ මේ සම්බන්ධයෙන් සාකච්ඡා කර තීරණයක් ගැනීමට අවශ්‍ය පෙළඹවීම සිදුකරන ලෙසටයි.\nමේ අතර සිරිකොත එක්සත් ජාතික පක්ෂ මූලස්ථානයේ අද  පැවති මාධ්‍ය හමුවක් අමතමින් එක්සත් ජාතික පක්ෂ පාර්ලිමේන්තු මන්ත්‍රී මහාචාර්ය ආශු මාරසිංහ මෙම ගැටළුව සම්බන්ධයෙන් අදහස් පළ කළා.\nඔහු කියා සිටියේ සයිටම් ආයතනයේ ඉගෙනුම ලබන දරුවන්ගේ ගැටළුවද විසඳිය යුතු බවයි.\nසයිටම් ආයතනයට මෙන්ම රජයේ වෛද්‍ය විද්‍යාල සඳහාද අවම ප්‍රමිතියක් ගැසට් කළ යුතු බව ඔහු තවදුරටත් ප්‍රකාශ කළා.",
       "URL": "https://www.hirunews.lk/165066/වෛද්‍ය-වර්ජනය-සතියකින්-කල්-යයි",
       "Category": "Local News",
       "Parent URL": "https://www.hirunews.lk/local-news.php?pageID=4438"
}