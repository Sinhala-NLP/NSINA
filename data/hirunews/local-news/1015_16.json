{
       "Source": "hirunews",
       "Timestamp": "Sunday, 17 July 2022 - 6:20",
       "Headline": "භාණ්ඩ ප්‍රවාහන ගුවන් යානයක් කඩා වැටෙයි - ජීවිතක්ෂයට පත් වූ ගණන නිශ්චිත නැහැ - විදෙස් මාධ්‍ය",
       "News Content": "උතුරු ග්‍රීසියේ භාණ්ඩ ප්‍රවාහනය කරමින් තිබූ ගුවන් යානයක් කඩා වැටී තිබෙනවා.\nමෙම යානය උතුරු ග්‍රීසියේ කවාලා නගරය ආසන්නයේ දී අනතුරට ලක්ව ඇති බවයි බී.බී.සී. මාධ්‍ය විසින් වාර්තා කරනු ලැබුවේ.\nකඩා වැටුණු යානය ගිනිගෙන දැවී යන ආකාරය දැක්වෙන ඡායාරූප රැසක් මේ වනවිට සමාජ මාධ්‍ය මෙන්ම විදෙස් මාධ්‍යවල සංසරණය වනවා.\nයුක්‍රේනයට අයත් ගුවන් යානා සමාගමක් විසින් Antonov-12 නමැති මෙම යානය මෙහෙයවනු ලබනවා.\nමෙම ගුවන් යානය තුළ කී දෙනෙක් සිටියා ද, දිවි ගලවා ගත් හෝ මරණයට පත් වූ ගණන කෙසේ දැයි තවමත් අනාවරණය වී නොමැති බවයි එරට බලධාරින් පැවසුවේ.\nඊයේ (15) සර්බියාවේ සිට ජෝර්දානය දක්වා මෙම භාණ්ඩ ප්‍රවාහන ගුවන් යානය පියාසර කරමින් සිට තිබෙනවා.\nකෙසේවෙතත් ග්‍රීසියේ ERT රාජ්‍යය විකාශය විසින් වාර්තා කරනු ලැබුවේ මෙම ගුවන් යානයේ ටොන් 12කට ආසන්න භාණ්ඩ ප්‍රවාහනයක් තිබූ බවත් එබැවින් මෙම අනතුර දරුණු වී ඇති බවයි.\nගුවන් නියමුවා විසින් යානයේ ඇති වූ කාර්මික දෝෂයක් හේතුවෙන් එය ආසන්නයේ ම ඇති ගුවන් ධාවන පථයට ගොඩබෑමට අවසරය ඉල්ලා ඇති නමුත්, ඔහුට ඒ සඳහා ළඟාවීමට හැකියාවක් ලැබී නැහැ.\nඇතැම් විදෙස් මාධ්‍ය වාර්තා පවසන්නේ යානයේ පුද්ගලයන් අට දෙනෙකු සිට ඇති බවයි.\nග්‍රීසියේ විශේෂ ආපදා ප්‍රතිචාර අංශය ද සිද්ධිය සම්බන්ධයෙන් විමර්ශනය කරන බව රොයිටර් පුවත් සේවයට සඳහන් කර තිබෙනවා.\nනමුත් යුක්‍රේනය, සර්බියාව හෝ ජෝර්දානයෙන් අදාළ අනතුර සම්බන්ධයෙන් මෙතෙක් කිසිවක් නිල වශයෙන් ප්‍රකාශ කර නැහැ.\nමූලාශ්‍රය :- BBC, REUTERS පුවත් සේවයෙනි.",
       "URL": "https://www.hirunews.lk/310166/භාණ්ඩ-ප්‍රවාහන-ගුවන්-යානයක්-කඩා-වැටෙයි-ජීවිතක්ෂයට-පත්-වූ-ගණන-නිශ්චිත-නැහැ-විදෙස්-මාධ්‍ය",
       "Category": "Local News",
       "Parent URL": "https://www.hirunews.lk/local-news.php?pageID=1015"
}