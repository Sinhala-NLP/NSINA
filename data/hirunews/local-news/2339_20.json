{
       "Source": "hirunews",
       "Timestamp": "Tuesday, 10 November 2020 - 20:05",
       "Headline": "එන්නතක් නිපද වුවත් සෞඛ්‍ය ක්‍රමවේදවලින් බැහැර නොවන්න - වෛද්‍යවරුන්ගෙන් දැනුම්දීමක් (වීඩියෝ)",
       "News Content": "කොවිඩ් 19 වෛරසයට එරෙහිව එන්නතක් නිපදවා ඇති බවට ප්‍රචාර පළවුවද මේ දක්වා අනුගමනය කළ සෞඛ්‍ය ක්‍රමවේදවලින් බැහැර නොවන ලෙස රජයේ වෛද්‍ය නිලධාරීන්ගේ සංගමය ජනතාවට දැනුම් දෙනවා.\nඇමරිකානු ඖෂධ සමාගමක් වන ෆයිසර් සහ ජර්මනියේ බයෝ ඇන්ඩ් ටෙක් සමාගම් එක්ව මෙලෙස කොවිඩ් 19 මර්දනය කළ හැකි එන්නතක් සකස් කර ඇති බවට විදෙස් මාධ්‍ය වාර්තා කළා.\nමෙම එන්නත සාර්ථක අදියරට පැමිණ ඇති බවයි එම සමාගම් ඊයේ නිවේදනය කළේ.\nකොවිඩ් 19 වෛරසයට එරෙහිව ලොව පුරා එන්නත් සිය ගණනක් පමණ අත්හදා බැලෙන අතර, මෙතෙක් අවසන් අදියර සඳහා ළඟාවී ඇත්තේ එන්නත් හයක් පමණයි.\nමෙම එන්නතෙහි මාත්‍රා මිලියන 50ක් මේ වසර අවසානය වනවිට සැපයිය හැකි බව එම එන්නත නිපද වූ ඇමරිකානු සහ ජර්මානු සමාගම පවසනවා.\nඑමෙන්ම, 2021 වසර අවසාන වන විට එන්නතෙහි මාත්‍රා බිලියන 1.3ක් සැපයීම අදාළ සමාගමේ අපේක්ෂාව බවයි ඔවුන් ප්‍රකාශ කර ඇත්තේ.\nබ්‍රිතාන්‍ය මේ වනවිටත් එම නව එන්නතෙහි මාත්‍රා මිලියන 30ක් පමණ ඇණවුම් කර අවසන් බවද විදෙස් මාධ්‍ය වාර්තා සඳහන් කළා.\nමෙය ඇමරිකාව, ජර්මනිය, බ්‍රසීලය, ආජන්ටිනාව, දකුණු අප්‍රිකාව සහ තුර්කිය යන රටවල්වල පුද්ගලයින් 43,500ක් සම්බන්ධ කර ගනිමින් අත්හදා බලනු ලැබුවා.\nඑමගින් සියයට 90ක තරම් ආරක්ෂාවක් ලබා ගත හැකි බව පර්යේෂණවලදී අනාවරණ වී තිබෙනවා.\nකෙසේ වෙතත් මෙම එන්නත සෙල්සියස් අංශක ඍණ 80ක උෂ්ණත්වයක ගබඩා කළ යුතු බැවින් එය රටවල් අතර බෙදා හැරීමේදී සහ ගබඩා කිරීමේදී අභියෝගයක් විය හැකි බවයි විදෙස් මාධ්‍ය වාර්තාවල දැක්වුණේ.\nශ්‍රී ජයවර්ධනපුර විශ්වවිද්‍යාලයේ ප්‍රතිශක්තිවේද සහ අනුක වෛද්‍ය විද්‍යා අධ්‍යයන අංශයේ අංශ ප්‍රධානී මහාචාර්ය නීලීකා මලවිගේ සඳහන් කළේ එන්නත සාර්ථක බවට පෙන්නුම් කළද අනවශ්‍ය බලාපොරොත්තු තබාගැනීම සිදු නොකළ යුතු බවයි.",
       "URL": "https://www.hirunews.lk/254441/එන්නතක්-නිපද-වුවත්-සෞඛ්‍ය-ක්‍රමවේදවලින්-බැහැර-නොවන්න-වෛද්‍යවරුන්ගෙන්-දැනුම්දීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2339"
}