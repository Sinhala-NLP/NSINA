{
       "Source": "hirunews",
       "Timestamp": "Friday, 27 May 2022 - 9:03",
       "Headline": "කුමාර වෙල්ගමට පහරදුන් සැකකරුවන් දෙදෙනෙකු සී.අයි.ඩී. අත්අඩංගුවට (වීඩියෝ)",
       "News Content": "පාර්ලිමේන්තු මන්ත්‍රී කුමාර වෙල්ගම, ඔහුගේ ආරක්ෂකයා සහ රියදුරුට පහරදීමේ සිද්ධියට සම්බන්ධ සැකකරුවන් දෙදෙනෙකු අපරාධ පරීක්ෂණ දෙපාර්තමේන්තුව අත්අඩංගුවට ගෙන තිබෙනවා.\nකොට්ටාව ප්‍රදේශයේදී ඊයේ මෙම සැකකරුවන් අත්අඩංගුවට ගෙන ඇති බවයි වාර්තාවන්නේ.\nපහරදීම සම්බන්ධයෙන් අත්අඩංගුවට ගෙන ඇත්තේ පන්නිපිටිය සහ හොරණ පදිංචිකරුවන් දෙදෙනෙක්.\nපසුගිය 9 වන දා කළුතර දිස්ත්‍රික් පාර්ලිමේන්තු මන්ත්‍රී කුමාර වෙල්ගම, කොට්ටාව අධිවේගී මාර්ග පිවිසුම ආසන්නයේදී පහරකෑමට ලක්වූ අතර ඔහු ගමන් ගත් ජීප් රථයට ද ගිනි තබා තිබුණා.\nපහර කෑමෙන් මන්ත්‍රීවරයාගේ හිසට සහ වම් අතට තුවාල සිදුවුණා.\nපසුගිය 9 වනදා නිට්ටඹුව ප්‍රදේශයේදී පාර්ලිමේන්තු මන්ත්‍රී අමරකීර්ති අතුකෝරල පහරදී ඝාතනය කිරීම සම්බන්ධයෙන්ද සැකකරුවන් 16 දෙනෙකු මේ වනවිට අත්අඩංගුවට ගෙන ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව සඳහන් කළා.\nපසුගිය 9 වනදා ඇතිවූ කළහකාරි සිද්ධිය සම්බන්ධයෙන් පුද්ගලයින් 1,966 දෙනෙකු මේ වනවිට අත්අඩංගුවට ගෙන ඇති අතර, ඉන් 866 දෙනෙකු රක්ෂිත බන්ධනාගාරගත කර තිබෙනවා.\nමේ අතර, පාර්ලිමේන්තු මන්ත්‍රී අමරකීර්ති අතුකෝරල ඝාතනය සම්බන්ධයෙන් සැකකරුවන් 16 දෙනෙකු මේ වනවිට අත්අඩංගුවට ගෙන තිබෙනවා.\nසැකකරුවන් හඳුනාගැනීමේ පෙරට්ටුවකට ඉදිරිපත් කර ඇති බව යි පොලිස් මාධ්‍ය ප්‍රකාශක ඒකකය සඳහන් කළේ.",
       "URL": "https://www.hirunews.lk/305411/කුමාර-වෙල්ගමට-පහරදුන්-සැකකරුවන්-දෙදෙනෙකු-සී-අයි-ඩී-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1140"
}