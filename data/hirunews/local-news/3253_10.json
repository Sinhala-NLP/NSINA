{
       "Source": "hirunews",
       "Timestamp": "Thursday, 11 July 2019 - 20:16",
       "Headline": "මාගල්කන්දේ සුදත්ත හිමියන්ගේ ප්‍රකාශයක් ගැන නීතිපති දෙපාර්තමේන්තුවෙන් නිවේදනයක්",
       "News Content": "සහරාන් හෂීම් සම්බන්ධයෙන් ත්‍රස්ත විමර්ශන කොට්ඨාසය 2017 වසරේදී නීතිපති උපදෙස් සඳහා ඉදිරිපත් කළ ලිපිගොණුව සම්බන්ධයෙන් හිටපු නීතිපති විධිමත් පියවරක් ගෙන නොමැති බවට පූජ්‍ය මගල්කන්දේ සුදත්ත හිමියන් ඊයේ දින කළ ප්‍රකාශය සාවද්‍ය ප්‍රකාශයක් බව නීතිපති දෙපාර්තමේන්තුව පවසනවා.\nමාධ්‍ය නිවේදනයක් නිකුත් කරමින් නීතිපති සම්බන්ධීකරණ නිලධාරිනී රජයේ අධි නීතීඥ නිෂාරා ජයරත්න මෙනවිය පවසන්නේ ත්‍රස්ත විමර්ශන කොට්ඨාසය විසින් නීතිපති දෙපාර්තමේන්තුව වෙත යොමු කළ මුල් ගොනුවේ ප්‍රමාණවත් තොරතුරු අන්තර්ගත නොවූ බවයි.\nසහරාන් හෂීම් සම්බන්ධයෙන් ත්‍රස්ත විමර්ශන කොට්ඨාසය 2017 වසරේදී නීතිපති උපදෙස් සඳහා ඉදිරිපත් කළ ලිපි ගොනුවසම්බන්ධයෙන් ගත් පියවර පිළිබඳව සිංහල රාවය සංවිධානය ඊයේ නීතිපති දෙපාර්තමේන්තුවෙන් ලිඛිත විමසීමක් කළා.\nපූජ්‍ය මාගල්කන්දේ සුදත්ත හිමියන් ඊයේ දින සිදුකළ ප්‍රකාශය සම්බන්ධයෙන් නීතිපති දෙපාර්තමේන්තුව අද මාධ්‍ය නිවේදනයක් නිකුත් කළා.\nනීතිපති සම්බන්ධීකරණ නිලධාරිනී අධිනීතීඥ නිශාරා ජයරත්න මෙනවිය විසින් නිකුත් කළ මෙම නිවේදනයේ දැක්වෙන්නේ EER08/2017 දරන ගොනුව නීතිපති දෙපාර්තමේන්තුව වෙත 2017 ජූනි මස 07 වැනි දින ලැබී ඇතත් එහි නීතිපතිවරයාට උපදෙස් දීමට ප්‍රමාණවත් කිසිදු කාරණාවක් හෝ නෛතික ගැටලුවක් අන්තර්ගත නොවූ බවයි.\nඉහත කී හිමිනම සඳහන් කළ පරිදි 2017/06/07 දින ඉදිරිපත් කරනු ලැබූ ලිපි ගොනුව පිටු 300 කින් සමන්විත බව පැවසුවද ත්‍රස්ත විමර්ශන කොට්ඨාසය විසින් එදින ඉදිරිපත් කළ මුල් ලිපිගොනුව පිටු කිහිපයකින් පමණක් සමන්විත වූ බවද මාධ්‍ය නිවේදනයේ සඳහන්.\nඑහි වැඩිදුරටත් දැක්වෙන්නේ නීතිපතිවරයා විසින් උපදෙස්දීමට තරම් ප්‍රමාණවත් කරුණු සහිතව පිටු 200 ක පමණ වූ විමර්ශන ගොනුවක් ත්‍රස්ත විමර්ශන කොට්ඨාසය විසින් නීතිපති දෙපාර්තමේන්තුව වෙත ඉදිරිපත් කර ඇත්තේ 2019-05-06 වන දිනල එනම් පාස්කු ඉරිදා බෝම්බ ප්‍රහාරය සිදු වී සති දෙකක පමණ කාලයකට පසුව බවයි.\n2017 -06-07 දින වන විට ජාතික තවුහිද් ජමාත් සංවිධානයේ අන්තවාදී ක්‍රියාකලාපයන් පිළිබඳ අනාවරණය වී තිබූ තොරතුරු මෙම දෙවන ගොනුවේ සඳහන් වුවද එකී කිසිදු තොරතුරක් පළමු ගොනුවේ අන්තර්ගත නොවූ බවද අදාළ නිවේදනයේ දැක්වෙනවා.\nඉන් අනතුරුව මෙකී අන්තවාදී සංවිධානය හා පිරිස් සම්බන්ධයෙන් මහේස්ත්‍රාත් අධිකරණයට කරුණු වාර්තා කර සැකකරුවන්ට විරුද්ධව විවෘත වරෙන්තුවක් ලබා ගැනීමට කටයුතු කර තිබුණද ඒ සම්බන්ධයෙන් හා අදාළ නඩුවේ ප්‍රගතිය සම්බන්ධයෙන් වූ කරුණු පවා ත්‍රස්ත විමර්ශන කොට්ඨාසය විසින් 2019-05-06 දිනය වන තෙක් තම දෙපාර්තමේන්තුවේ අවධානයට යොමු කර නොමැති බවද නීතිපති සම්බන්ධීකරණ නිලධාරිනිය\nසඳහන් කළා.\nඑබැවින් නීතිපති දෙපාර්තමේන්තුව ත්‍රස්ත විමර්ශන කොට්ඨාශයෙන් ප්‍රශ්න කර සිටින්නේ 2017 - 2018 වකවානුව තුළ කරනු ලැබූ විමර්ශනයන්ගෙන් සහරාන් හෂීම් සහ ඔහුගේ අන්තවාදී කණ්ඩායමේ ක්‍රියාකලාපයන් පිළිබඳව කරුණු අනාවරණය වී තිබුණේ නම් අදාළ විමර්ශන උදෘතයන් ප්‍රමාණවත් ලෙස\nනීතිපතිවරයා වෙත ඉදිරිපත් කර උපදෙස් ලබාගැනීමට කටයුතු නොකළේ මන්ද යන්නයි.\nමෙම කරුණ පිළිබඳ පාස්කු ඉරිදා බෝම්බ ප්‍රහාරය සම්බන්ධයෙන් ජනාධිපතිවරයා විසින් පත් කරන ලද ත්‍රිපුද්ගල විමර්ශන මණ්ඩලය වෙත නීතිපති දෙපාර්තමේන්තුව කරුණු ඉදිරිපත් කළ බවත් එහි අවසන් වාර්තාවේ අදාළ විමර්ශන නිලධාරීන් විසින් සිදු කර ඇති රාජකාරිමය පැහැර හැරීම් පිළිබඳව පැහැදිලි නිරීක්ෂණයන් සදහන් කර ඇති බවත් මෙම මාධ්‍ය නිවේදනයේ දැක්වෙනවා.\nමෙම සිදුවීම සම්බන්ධයෙන් 2019-06-18 වැනි දින නිකුත් කරනු ලැබු ලිපියකින් නීතිපති දෙපාර්තමේන්තුව වැඩබලන පොලිස්පතිවරයාවද දැනුවත් කර තිබෙනවා.",
       "URL": "https://www.hirunews.lk/220117/මාගල්කන්දේ-සුදත්ත-හිමියන්ගේ-ප්‍රකාශයක්-ගැන-නීතිපති-දෙපාර්තමේන්තුවෙන්-නිවේදනයක්",
       "Category": "Local News",
       "Parent URL": "https://www.hirunews.lk/local-news.php?pageID=3253"
}