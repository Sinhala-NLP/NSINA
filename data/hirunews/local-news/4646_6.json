{
       "Source": "hirunews",
       "Timestamp": "Thursday, 23 February 2017 - 18:45",
       "Headline": "නිර්නාමික ලිපියක් නිසා පාසල් මළල ක්‍රීඩා තරඟාවලියක අවුලක්",
       "News Content": "නොසන්සුන්තාවක් සිදුකරන බවට ලැබුණු නිර්නාමික ලිපියක් හේතුවෙන් පාසල් 5 ක් මෙවර ජාත්‍යන්තර පාසල් මළල ක්‍රීඩා තරගාවලියෙන් ඉවත්වීමට තීරණය කර තිබෙනවා. ජාත්‍යන්තර පාසල් මළල ක්‍රීඩා තරගාවලිය අනිද්දා (25) සිට දින තුනක් දියගම මහින්ද රාජපක්ෂ ක්‍රීඩාංගනයේදී පැවැත්වීමට නියමිතයි.\nඒ සදහා පාසල් 24 ක් සහභාගිත්වය තහවුරු කර තිබූ අතර, පසුගිය දිනක ලැබුණු නිර්නාමික ලිපියක් හේතුවෙන් ඊට සහභාගි නොවීමට පාසල් 5 ක් තීරණය කර තිබෙනවා.\nඑම ලිපියේ සදහන්ව ඇත්තේ තරඟාවලිය අතරතුර ක්‍රීඩාංගනයේ නොසන්සුන්තාවක් ඇති කිරීමට සැලසුම් කර ඇති බවයි.\nඒ අනුව, ආසියානු ජාත්‍යන්තර පාසලේ විදුහල්පතිනිය එම පාසලේ සිසුන්ගේ දෙමව්පියන් වෙත යැවූ ලිපියක, නුගේගොඩ ලයිසියම් ජාත්‍යන්තර පාසලේ සිසුන් විසින් අදාළ ලිපියට අත්සන් තබා ඇති බව දැක්වෙනවා.\nඋද්ගතව ඇති තත්ත්වය සැලකිල්ලට ගෙන තමන් ජාත්‍යන්තර පාසල් මළල ක්‍රීඩා තරගාවලියෙන් ඉවත්වීමට තීරණය කළ බව ද එහි වැඩිදුරටත් සදහන්.\nකෙසේ වෙතත්, ලයිසියම් ජාත්‍යන්තර පාසල් ජාලයේ අධ්‍යක්ෂ නිකිත් ගේ‍්‍රරු එම ලිපිය සම්බන්ධයෙන් අදහස් පළ කිරීමෙන් වැළකී සිටියා.\nසංවිධායකින් සදහන් කළේ ජාත්‍යන්තර පාසල් මළල ක්‍රීඩා තරඟාවලිය බාධාවකින් තොරව පැවැත්වීම සදහා අවශ්‍ය කරන සියලූම ආරක්ෂක විධි විධාන යොදා ඇති බවටයි.\nඅදාළ තත්ත්වය සම්බන්ධයෙන් කිසිදු පැමිණිල්ලක් ලැබී නොමැති බවයි පොලිසිය පවසන්නේ.\nමේ පිළිබද අධ්‍යාපන අමාත්‍යාංශයෙන් කළ විමසීමකදී එහි පෞද්ගලික පාසල් පිළිබද අධ්‍යක්ෂවරයා සදහන් කළේ ජාත්‍යන්තර පාසල් නියාමනය කිරීමට අධ්‍යාපන අමාත්‍යාංශයට නෛතික ප්‍රතිපාදන නොමැති බවයි.",
       "URL": "https://www.hirunews.lk/155285/නිර්නාමික-ලිපියක්-නිසා-පාසල්-මළල-ක්‍රීඩා-තරඟාවලියක-අවුලක්",
       "Category": "Local News",
       "Parent URL": "https://www.hirunews.lk/local-news.php?pageID=4646"
}