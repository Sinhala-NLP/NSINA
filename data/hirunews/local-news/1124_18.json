{
       "Source": "hirunews",
       "Timestamp": "Thursday, 02 June 2022 - 14:19",
       "Headline": "මුතුරාජා හස්තියාට මව් රටෙන් හෝ පිළිසරණක් ලැබෙයි ද ?",
       "News Content": "අලුත්ගම කන්දෙ විහාරස්ථානයේ පෙරහැර මංගල්‍යයට මෙන්ම සෙසු සියලුම ආගමික වැඩකටයුතුවලට යොදා ගන්නා මුතුරාජා හස්ති රාජයා ගැන හිරු ප්‍රවෘත්ති අංශයට අසන්නට ලැබුණේ ඉතා අනුවේදනීය කතාවක්.\nඒ එම හස්ති රාජයාට ඇත් ගොව්වාගෙන් සිදුවන දැඩි හිංසා හා හිරිහැර මැද සත්ත්වයා මේ වනවිට දැඩි වශයෙන් ගිලන්ව ඇති බවට වන තොරතුරුයි.\nඇත්ගොව්වාගේ දරුණු වදහිංසාවලට ලක්ව මේ වනවිට මුතුරාජා නමැති හස්තියාගේ ශරීරයට ස්ථිර ආබාධ ඇති වූ තත්ත්වයක් උදාවී ඇති බවට අලි ඇතුන් වෙනුවෙන් හඬ නගන සංවිධානය චෝදනා කරනවා.\nමෙරට සතුන් සුරකින සංවිධාන හෝ වගකිව යුතු රාජ්‍ය බලධාරින් හෝ මෙම සත්ත්වයාගේ සුඛ විහරණය වෙනුවෙන් මෙතෙක් කිසිදු පියවරක් නොගෙන ඇති අතර, කන්දෙ විහාර පුදබිමේ ද භාරකාරත්වය මේ සම්බන්ධයෙන් කිසිදු වගකීමක් භාරනොගෙන ක්‍රියා කිරීම නිසාවෙන් මෙම සත්ත්වයාට ඛේදනීය ඉරණමකට මුහුණපෑමට සිදුව ඇති බවයි අලි ඇතුන් වෙනුවෙන් හඬ නගන සංවිධානයේ සභාපති දර්ශක කරුණාරත්න පෙන්වා දෙන්නේ.\nසත්ත්වයාට ඉතා ආසන්නතම දිනයකදී සිදු වූ අමානුෂික මෙන්ම කුරිරු වධහිංසාව ලෙස එම සංවිධානය පෙන්වා දෙන්නේ, පාදවල සහ වලිගයේ ආසාදිත තුවාල සහිතව පෙරහර සඳා සහභාගී කරවීම මගින් මුතුරාජාගේ ජීවිතයට අවදානම ළං කළ බවයි.\nඑමෙන්ම නීතිවිරෝධී කටු සහිත දම්වැල් භාවිතා කරමින් සතා බැඳ දැමීමෙන් මේ වනවිට දැඩි හිංසාවකට ඇතා ලක් ව ඇති බවත් ඔවුන් පෙන්වා දෙනවා.\nමුතුරාජා හස්තියා මෙරටට ලැබෙන්නේ, තායි දේශයෙන් වන අතර, එරටින් හෝ කිසියම් සරණක් මෙම සත්ත්වයා වෙනුවෙන් ලැබේ යැයි අලි ඇතුන් වෙනුවෙන් හඬ නගන සංවිධානය විශ්වාස කරනවා.\nඒ අනුව ඔවුන් විසින් ශ්‍රී ලංකාවේ රාජකීය තායිලන්ත මහ කොමසාරිස් කාර්යාලයට අද (02) දිනයේ දී මුතුරාජා හස්ති රාජයා සම්බන්ධයෙන් දැනුම්වත් කරමින් ලිපියක් ද භාර දී තිබෙනවා.\nශ්‍රී ලාංකේය ආගමික සංස්කෘතියට විශාල දායකත්වයක් ලබාදෙන සත්ත්ව කොට්ඨාසයක් වශයෙන් කාගෙත් අවධානය දිනාගත් මෙවන් අලි ඇතුන්ගේ ජීවිත අනතුරේ හෙළීම කොතරම් අවාසනාවන්ත ඉරණමක් ද ?\nමේ පිළිබඳ ජනාධිපති ගෝඨාභය රාජපක්ෂ සහ වත්මන් කෘෂිකර්ම, වනජීවී හා වන සංරක්ෂණ අමාත්‍ය මහින්ද අමරවීරගේ ද දැඩි අවධානය යොමු වනු ඇතැයි හිරු ප්‍රවෘත්ති අවධානයෙන්...",
       "URL": "https://www.hirunews.lk/306014/මුතුරාජා-හස්තියාට-මව්-රටෙන්-හෝ-පිළිසරණක්-ලැබෙයි-ද",
       "Category": "Local News",
       "Parent URL": "https://www.hirunews.lk/local-news.php?pageID=1124"
}