{
       "Source": "hirunews",
       "Timestamp": "Sunday, 15 October 2017 - 19:10",
       "Headline": "හෙට සිට වැසි අඩුවේ - ගිං සහ කළු ජල මට්ටම් තවදුරටත් ඉහළට",
       "News Content": "පළාත් කිහිපයකට බලපා ඇති වැසි සහිත කාලගුණ තත්වයේ සුළු අඩුවීමක් හෙට දිනයෙන් පසු අපේක්ෂා කරන බව කාලගුණ විද්‍යා දෙපාර්තමේන්තුව පවසනවා.\nඅධික වැසි හේතුවෙන් ගිං සහ කළු ගංඟාවල ජල මට්ටම් තවදුරටත් ඉහළ යමින් පවතින බවයි වාරිමාර්ග දෙපාර්තමේන්තුව සදහන් කළේ.\nඑමෙන්ම ඉහළ ගොස් තිබූ නිල්වලා ගඟේ ජල මට්ටම මේ වන විට අඩුවෙමින් පවතින බව ද එම දෙපාර්තමේන්තුව ප්‍රකාශ කළා.\nකෙසේ වෙතත්,  මෙම ගංඟාවල පහත්බිම් ආශ්‍රිතව ජීවත් වන ජනතාව තවදුරටත් මේ සම්බන්ධයෙන් අවධානයෙන් සිටිය යුතු බවයි වාරිමාර්ග දෙපාර්තමේන්තුවේ ජල කළමනාකරණ අංශයේ ඉංජිනේරු ඒ.ඩී.එස්. ගුණවර්ධන හිරු ප්‍රවෘත්ති අංශයට සදහන් කළේ.\nනිල්වලා ගඟේ ජල මට්ටම ඉහළ යාම නිසා අකුරැස්ස - කඹුරුපිටිය, අකුරැස්ස - සියඹලාගොඩ මාර්ගය සහ කද්දූව - අකුරැස්ස මාර්ග මුළුමනින්ම ජලයෙන් යට වී ඇති බවයි ආපදා කළමනාකරණ මධ්‍යස්ථානය ප්‍රකාශ කළේ.\nකුකුළේගඟ ජලාශයේ වාන් දොරටුවක් විවෘත කිරීම නිසා කුඩා ගඟේ ජල මට්ටම පිටාර මට්ටමට පැමිණීම හේතුවෙන් කළුතර දිස්ත්‍රික්කයේ ද මාර්ග කිහිපයක් ජලයෙන් යට වී තිබෙනවා.\nබුලත්සිංහල - පරගොඩ මාර්ගය දඹල මංසන්ධියෙන් ජලයෙන් යට වී ඇති අතර, මතුගම - කලවාන මාර්ගය මිදලන ප්‍රදේශයෙන් ජලයෙන් යටවුණා.\nමේ හේතුවෙන් එම මාර්ග භාවිත කරන්නන් විකල්ප මාර්ග ඔස්සේ රථ වාහන ධාවනය කරන ලෙසයි පොලීසිය රියදුරන්ගෙන් ඉල්ලා සිටින්නේ.\nජාතික ගොඩනැගිලි පර්යේෂණ සංවිධානය දිස්ත්‍රික්ක 6කට නිකුත් කළ නාය යාමේ අනතුරු ඇගවීම හෙට උදෑසන දක්වා බල පැවැත්වෙනවා.\nරත්නපුර - ඇහැළියගොඩ ප්‍රදේශයේ පවුල් 5කට අයත් පුද්ගලයින් 15 දෙනෙකු සහ හැටන් - සමනලගම ප්‍රදේශයේ පවුල් 12කට අයත් පුද්ගලයින් එම ප්‍රදේශවලින් ඉවත් කර ඇත්තේ නාය යාම් අවදානම් හේතුවෙන්.\nඅද පෙරවරු 8.30න් අවසන් වූ පැය 24ක කාලය තුළ වැඩිම වර්ෂාපතනය ලැබී ඇත්තේ මාවුස්සාකැළේ ප්‍රදේශයටයි.\nඑය මිලිමීටර් 102.3ක්.",
       "URL": "https://www.hirunews.lk/173566/හෙට-සිට-වැසි-අඩුවේ-ගිං-සහ-කළු-ජල-මට්ටම්-තවදුරටත්-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=4270"
}