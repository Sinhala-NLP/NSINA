{
       "Source": "hirunews",
       "Timestamp": "Sunday, 20 March 2022 - 7:41",
       "Headline": "පෞද්ගලික දත්ත ආරක්ෂණ, කම්කරු වන්දි සහ ඉඩම් සංවර්ධන පනත් කෙටුම්පත් මෙරට නීති පද්ධතියට",
       "News Content": "පසුගිය පාර්ලිමේන්තු රැස්වීම් සතියේ විවාදයට ගෙන සම්මත වූ පනත් කෙටුම්පත් 03 කට කතානායක මහින්ද යාපා අබේවර්ධන සිය සහතිකය ඊයේ සටහන් කර තිබෙනවා.\nපසුගියදා සම්මත වූ පෞද්ගලික දත්ත ආරක්ෂණ, කම්කරු වන්දි සහ ඉඩම් සංවර්ධන යන පනත් කෙටුම්පත් මෙලෙස පනත් ලෙස මෙරට නීති පද්ධතියට එක්වීම සිදුවනවා.\nඒ අනුව මෙම පනත් ඊයේ සිට බලාත්මක වන බවයි පාර්ලිමේන්තුවේ සන්නිවේදන දෙපාර්තමේන්තුව නිවේදනය කළේ.\nපෞද්ගලික දත්ත ආරක්ෂණ පනත පෞද්ගලික දත්ත සැකසීම නියාමනය කිරීම, පෞද්ගලික දත්ත ආරක්ෂා කිරීමට අදාළව දත්ත දායකයන්ගේ අයිතිවාසිකම් හඳුනාගැනීමට සහ ශක්තිමත් කිරීම අරමුණු කරගත් පනතක් වනවා.\nකම්කරු වන්දි සංශෝධන පනත මගින් 2005 වර්ෂයේ අවසන් වරට සංශෝධිත 1934 අංක 19 දරණ කම්කරු වන්දි ආඥා පනතට සංශෝධන එක් කිරීම සිදුවූ අතර, සේවයේ යෙදී සිටියදී සිදුවන හදිසි අනතුරු හේතුවෙන් අගතියට පත්වන සේවකයන්ට මරණයකදී හෝ පූර්ණ බෙලහීනතාවකදී දැනට ගෙවන උපරිම වන්දි ප්‍රමාණය වන රුපියල් පන්ලක්ෂ 50,000 ක මුදල, රුපියල් විසි ලක්ෂය දක්වා වැඩි කිරීම මෙමගින් සිදු වනවා.\nඑසේම දැනට රැකියා අවස්ථාවේදී සිදුවන අනතුරුවලට පමණක් වන්දි ගෙවීමට ඇති ප්‍රතිපාදනය, රැකියා ස්ථානයට එන සහ යන අවස්ථා ඇතුළත් කොට අර්ථ නිරූපණය වඩාත් පුළුල් කිරීම ඇතුළු වැදගත් සංශෝධන රැසක් මේ හරහා සිදුකර තිබෙනවා.",
       "URL": "https://www.hirunews.lk/299885/පෞද්ගලික-දත්ත-ආරක්ෂණ-කම්කරු-වන්දි-සහ-ඉඩම්-සංවර්ධන-පනත්-කෙටුම්පත්-මෙරට-නීති-පද්ධතියට",
       "Category": "Local News",
       "Parent URL": "https://www.hirunews.lk/local-news.php?pageID=1283"
}