{
       "Source": "hirunews",
       "Timestamp": "Wednesday, 02 December 2020 - 17:05",
       "Headline": "මතට ඇබ්බැහිවීමේ වරදට බන්ධනාගාරයේ සිටින රැඳවියන්ටත් සඳුදාට පෙර නඩු (වීඩියෝ)",
       "News Content": "බන්ධනාගාර තදබදය අවම කිරීමේ පියවරක් ලෙස මත්ද්‍රව්‍ය භාවිතයට අදාළව බන්ධනාගාර ගතව සිටින පුද්ගලයන්ට ලබන සඳුදාට පෙර නඩු පවරා අදාළ කටයුතු අවසන් කරන ලෙස උසස් පොලිස් නිලධාරින්ට අද (02) උපදෙස් ලබාදී තිබෙනවා.\nපොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ කියා සිටියේ වීඩියෝ තාක්ෂණය ඔස්සේ පොලිස් මූලස්ථානයේ සිට පැවැත්වූ සාකච්ඡාවකදී මෙම උපදෙස් ලබාදුන් බවයි.\nමහර බන්ධනාගාරයේ පසුගියදා ඇති වූ සිද්ධියේදී බන්ධනාගාර නිලධාරින් කටයුතු කර ඇත්තේ බන්ධනාගාර ආඥා පනතට අනුව බව, ආරක්ෂක ලේකම් විශ්‍රාමික මේජර් ජනරාල් කමල් ගුණරත්න ප්‍රකාශ කළා.\nමේ අතර, බන්ධනාගාර කළමනාකරණ හා සිරකරුවන් පුනරුත්ථාපන කටයුතු රාජ්‍ය අමාත්‍යවරයා ලෙස අද පෙරවරුවේ ජනාධිපතිවරයා ඉදිරියේ දිවුරුම් දුන් ලොහාන් රත්වත්තේ අද පස්වරුවේ මහර බන්ධනාගාරය වෙත පැමිණ එහි ඇති වු තත්ත්වය පිළිබඳව සොයා බැලුවා.\nමේ අතර, මහර බන්ධනාගාරයේ ඇති වූ තත්ත්වය පිළිබඳව සොයා බැලීමට සමගි ජනබලවේගයේ මන්ත්‍රීවරුන් පිරිසක් අද එහි ගොස් තිබුණා.\nමහර බන්ධනාගාරයේ පසුගියදා ඇති වූ සිද්ධියෙන් රැඳවියන් 106 දෙනෙකු සහ නිලධාරීන් දෙදෙනෙකු තුවාල ලැබූ අතර, මියගිය රැඳවියන් සංඛ්‍යාව 11 ක්.\nඔවුන්ගෙන් 09 දෙනෙකුට කොරෝනා වෛරසය ආසාදනය වී ඇති බව ද මේ වනවිට තහවුරු වී තිබෙනවා.\nඑසේම තුවාල ලැබු රැඳවියන්ට 38 දෙනෙකුට ද කොරෝනා ආසාදනය වී ඇති බවට හඳුනා ගැණුනා.\nරාගම ශික්ෂණ රෝහලේ අධ්‍යක්ෂ විශේෂඥ වෛද්‍ය ෂෙල්ටන් පෙරේරා කියා සිටියේ අදාළ රැඳවියන්ට ප්‍රතිකාර සිදුකළ වෛද්‍ය කාර්ය මණ්ඩලය නිරෝධානය සඳහා යොමුකරවීමට කටයුතු කරන බවයි.",
       "URL": "https://www.hirunews.lk/256142/මතට-ඇබ්බැහිවීමේ-වරදට-බන්ධනාගාරයේ-සිටින-රැඳවියන්ටත්-සඳුදාට-පෙර-නඩු-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2299"
}