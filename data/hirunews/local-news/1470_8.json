{
       "Source": "hirunews",
       "Timestamp": "Saturday, 25 December 2021 - 20:13",
       "Headline": "තිරුක්කෝවිල් පොලිස් ඝාතනයට සැබෑ හේතුව හෙළි වේ (වීඩියෝ)",
       "News Content": "පොලිස් සැරයන්වරයෙකු අම්පාර - තිරුක්කෝවිල් පොලිස් ස්ථානය තුළ සිදු කළ වෙඩි තැබීමට හේතුව නිවාඩු ලබා නොදීම හේතුවෙන් ඇතිවූ සිත් තැවුලක් බවට මේ වනවිට අනාවරණ වී තිබෙනවා.\nඊයේ (24) රාත්‍රියේ සිදුකළ එම වෙඩි තැබීමෙන් තිරුක්කෝවිල් පොලිසියේ සේවයේ නියුතු පොලිස් නිලධාරීන් සිව්දෙනෙකු ජීවිතක්ෂයට පත්වුණා.\nවෙඩි ප්‍රහාරයට ලක් වූ ස්ථානාධිපතිවරයා ඇතුළු දෙදෙනෙකු තුවාල ලබා රෝහල්ගතව ප්‍රතිකාර ලබනවා.\nවෙඩිතැබීම සිදු කිරීමෙන් අනතුරුව පලා ගිය පොලිස් සැරයන්වරයා ඇතිමලේ පොලිස් ස්ථානයට භාරවීමෙන් පසු අද (25) අක්කරෙයිපත්තුව මහේස්ත්‍රාත්වරයා හමුවට ඉදිරිපත් කෙරුණු අතර, එහිදී ජනවාරි මස 06 වැනිදා දක්වා රක්ෂිත බන්ධනාගාරගත කිරීමට නියෝග කෙරුණා.\nඅම්පාර - තිරුක්කෝවිල් පොලිස් ස්ථානය තුළදී මෙම වෙඩි තැබීම සිදුව ඇත්තේ ඊයේ රාත්‍රී 10.30 - 11.00 අතර කාලය තුළදීයි.\nරාත්‍රී 10.30 ට පමණ පොලිස් ස්ථානයට පැමිණි මෙම පොලිස් සැරයන්වරයා විසින් පොලිස් ස්ථානයේ ප්‍රධාන දොරටුවේ සේවයේ නිරතව සිටි පොලිස් කොස්තාපල්වරයාගේ ටී-56 ගිනි අවිය උදුරාගෙන පොලිස් ස්ථානය තුළට ගොස් චෝදනාගාරය තුළ දී පළමු වෙඩි තැබීම සිදුකර තිබුණා.\nඑම අවස්ථාවේ පොලිස් ස්ථානාධිපතිවරයා රාජකාරී කටයුත්තක් සඳහා බැහැරව ගොස් සිට නැවත පැමිණෙමින් සිට ඇති අතර, ඔහු පැමිණි ජීප් රථයට ද පොලිස් සැරයන්වරයා පසුව වෙඩි තබා ඇති බව සඳහන්.\nවෙඩි තැබීමෙන් තිරුක්කෝවිල් පොලිස් ස්ථානයේ රාජකාරියේ නිරතව සිටි පොලිස් නිලධාරීන් 03 දෙනෙකු එම ස්ථානයේදීම මියගියා.\nවෙඩි වැදීමෙන් තුවාල ලැබූ පොලිස් ස්ථානාධිපතිවරයා ඇතුළු තවත් නිලධාරීන් 03 දෙනෙකු ප්‍රතිකාර සඳහා කල්මුනේ රෝහලට ඇතුළත් කෙරුණු අතර සිද්ධියේදී තුවාල ලැබූ තවත් දෙදෙනෙකු ඇතුළත් කෙරුණේ තිරුක්කෝවිල් සහ අක්කරෙයිපත්තු රෝහල්වලටයි.\nකල්මුණේ රෝහලට ඇතුළත් කළ පොලිස් නිලධාරීන් තිදෙනා අතර සිටි පොලිස් කොස්තාපල්වරයෙකු ද පසුව මියගොස් තිබෙනවා.\nඒ අනුව වෙඩි තැබීමේ සිද්ධියෙන් පොලිස් නිලධාරීන් සිව් දෙනෙකු ජීවිතක්ෂයට පත්ව තිබෙනවා.\nමෙලෙස ජීවිතක්ෂයට පත්ව ඇත්තේ ඔලු‍විල් ප්‍රදේශයේ පදිංචි අබ්දුල් කාදර් නමැති පොලිස් සැරයන්වරයෙක්, බිබිල - පිටකුඹුර ප්‍රදේශයේ පදිංචි ප්‍රබුද්ධ ගුණසේකර නමැති පොලිස් කොස්තාපල්වරයෙක්, කල්මුණේ ප්‍රදේශයේ පදිංචි අලගරත්නම් නවීනන් නමැති පොලිස් කොස්තාපල්වරයෙක් සහ මොණරාගල සියඹලාණ්ඩුව ප්‍රදේශයේ පදිංචි හේමන්ත පුෂ්පකුමාර නමැති පොලිස් කොස්තාපල් රියදුරෙක්.\nවෙඩි තැබීමෙන් පසු සැකකාර පොලිස් සැරයන්වරයා කැබ් රථයකින් සිය ගම් ප්‍රදේශය වන මොණරාගල - ඇතිමලේ ප්‍රදේශයට පළා ගොස් ඇත්තේ ගිනි අවි දෙකක් ද සහිතවයි.\nඔහු අලු‍යම 12.30ට පමණ සිය නිවස වෙත ගොස් ඇති අතර, මව ඇතුළු ඥාතීන්ගේ උපදෙස් මත අනතුරුව සැකකාර පොලිස් සැරයන්වරයා ඇතිමලේ පොලිස් ස්ථානයට භාර වී තිබෙනවා.\nඑහිදී ප්‍රකාශයක් ලබාදෙමින් ඔහු සඳහන් කර ඇත්තේ තමාට නිවාඩු ලබා නොදීම හේතුවෙන් ඇතිවූ සිත් තැවුල මත පොලිස් ස්ථානයේ නිලධාරීන්ට වෙඩි තැබූ බවයි.\nඅනතුරුව මව්පියන් බැලීමට නිවස වෙත ගොස් පසුව පොලිසියට භාර වූ බව ඔහු සඳහන් කර තිබෙනවා.\nඔහු තිරුක්කෝවිල් පොලිසියෙන් රැගෙන ආ ටී-56 වර්ගයේ ගිනි අවි දෙකක්, උණ්ඩ 562 ක් සහිත පතරොම් ගැබ් 19 ක් සහ තිරුක්කෝවිල් පොලිස් ස්ථානයේ උපසේවයේ ආරක්ෂක පෙටිටියේ යතුරු කැරැල්ල ද ඇතිමලේ පොලිස් ස්ථානය වෙත භාර දී තිබෙනවා.\nඑහිදී 37 හැවිරිදි මෙම පොලිස් සැරයන්වරයා අත්අඩංගුවට ගැනුණා.\nසිද්ධිය සම්බන්ධ විමර්ශන පොලිස්පතිවරයාගේ නියෝග මත භාර දී ඇත්තේ පොලිස් විශේෂ විමර්ශන ඒකකයටයි.\nදැනට සිදුකර ඇති විමර්ශනවලදී අනාවරණ වී ඇත්තේ නිවාඩු ගැටලු‍වක් මත මෙම වෙඩි තැබීම සිදුකර ඇති බවට පොලිස් සැරයන්වරයා ප්‍රකාශ කර ඇතත්, ඔහු මීට දින කිහිපයකට පෙරද නිවාඩු ගොස් පැමිණ ඇති බවටයි.\nමේ අතර, වෙඩි තැබීම සිදු වූ තිරුක්කෝවිල් පොලිස් ස්ථානයේ ස්ථානීය පරීක්ෂණය සිදු කිරීම සඳහා අක්කරෙයිපත්තු දිසා විනිසුරුවරයා අද එහි පැමිණියා.\nජීවිතක්ෂයට පත් වූ පොලිස් නිලධාරීන්ගේ සිරුරු සම්බන්ධ පශ්චාත් මරණ පරීක්ෂණ හෙට (26) අම්පාර රෝහලේදී සිදු කිරීමට නියමිතයි.",
       "URL": "https://www.hirunews.lk/292126/තිරුක්කෝවිල්-පොලිස්-ඝාතනයට-සැබෑ-හේතුව-හෙළි-වේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1470"
}