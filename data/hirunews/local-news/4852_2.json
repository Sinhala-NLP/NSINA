{
       "Source": "hirunews",
       "Timestamp": "Tuesday, 04 October 2016 - 14:47",
       "Headline": "ගම්මන්පිළගේ ඉල්ලීම මහාධිකරණයට",
       "News Content": "පිවිතුරු හෙල උරුමයේ පාර්ලිමේන්තු මන්ත්‍රී උදය ගම්මන්පිල විදෙස් ගත වීමට ඉඩ ලබාදෙන ලෙස කළ ඉල්ලීම මහාධිකරණය වෙත යොමු කරන ලෙස කොටුව මහේස්ත්‍රාත් ලංකා ජයරත්න අද නියෝග කළා.\nඒ ඉන්දියාවේ පැවැත්වෙන ජාත්‍යන්තර බෞද්ධ සම්මේලනයකට සහභාගි වීමට සිය ගමන් බලපත්‍රය නිදහස් කරන ලෙසට මෝසමක් මාර්ගයෙන් කළ ඉල්ලීම අද සලකා බැලූණු අවස්ථාවේදීයි.\nව්‍යාජ ඇටර්නි බලපත්‍රයක් මගින්  ඕස්ට්‍රේලියානු ජාතිකයෙකුට අයත් සමාගමක කොටස් විකුණු බවට පැවසෙන සිද්ධියකට උදය ගම්මන්පිල මන්ත්‍රීවරයා පසුගියදා අත්අඩංගුවට ගෙන ඇප මත මුදා හැරුණු අතර එහිදී ඔහුගේ ගුවන් ගමන් බලපත්‍රය අධිකරණය භාරයට ගනිමින් විදෙස් ගමන් තහනමක් ද පනවනු ලැබුවා.\nමහේස්ත්‍රාත්වරිය මෙහිදී කියා සිටියේ මෙම සිද්ධියට අදාලව නීතිපතිවරයා මහාධිකරණය හමුවේ නඩුවක් ගොනු කර ඇති බැවින් මෙම ඉල්ලීම මහාධිකරණයෙන් සිදුකරන ලෙසයි.",
       "URL": "https://www.hirunews.lk/144436/ගම්මන්පිළගේ-ඉල්ලීම-මහාධිකරණයට",
       "Category": "Local News",
       "Parent URL": "https://www.hirunews.lk/local-news.php?pageID=4852"
}