{
       "Source": "hirunews",
       "Timestamp": "Thursday, 14 December 2017 - 11:03",
       "Headline": "බෑණා, මාමා මරයි",
       "News Content": "දංකොටුව - දුම්මලකොටුව ප්‍රදේශයේදී තම මාමාට පිහියෙන් ඇණ ඝාතනය කළ බව කියන බෑනා කෙනෙකුව අත්අඩංගුවට ගෙන ඇති බව දංකොටුව පොලීසිය පවසනවා.\nඝාතනයට ලක්ව ඇත්තේ රාජගිරිය - කලපළුවාව පදිංචිව සිටි රුවන් කුමාර අමරසිංහ නමැති 43 වියැති පුද්ගලයෙක්.\nපොලීසිය විසින් අත්අඩංගුවට ගෙන ඇත්තේ ඝාතනයට ලක්වූ අයගේ බෑණා වන 24 හැවිරිදි තරිදු ලක්මාල් නැමැත්තායි.\nඊයේ (13) සවස 4.45ට පමණ මෙම ඝාතනය සිදුවී ඇති බව දංකොටුව පොලීසිය සඳහන් කළා.\nඝාතනයට ලක්ව ඇති අයගේ දියණියක් හා විවාහ වී සිටීන සැකකරු තම බිරිඳ සමඟ දංකොටුව - දුම්මලකොටුවල විජයරත්න වත්ත ප්‍රදේශයේ තාවකාලිකව කුලී පදනම මත ලබා ගත් නිවසක පදිංචිව සිට තිබෙනවා.\nසැකකරු දංකොටුව කර්මාන්ත පුරයේ ඇති කර්මාන්ත ශාලාවක සේවය කරමින් සිට ඇති බව ද පොලීසිය සඳහන් කළා.\nසැකකරු සහ බිරිඳ අතර නිතර අඩ දබර සිදුවී ඇති බවයි පොලීසිය විසින් කරන ලද විමර්ශණවලදී හෙලිවී ඇත්තේ.\nසැමියාගෙන් තමන්ට කරදර සිදුවන බව දියණිය විසින් ඝාතනයට ලක්ව ඇති පියාට දන්වා තිබෙනවා.\nඒ අනුව ඊයේ (13) දහවල් පියා දියණියගේ නිවසට පැමිණ තම දියණියව කැඳවාගෙන යාමට උත්සාහ කර ඇති බව සඳහන්.\nඑම අවස්ථාවේදී මාමා සහ බෑනා අතර ඇති වූ බහින් බස්වීමකින් අනතුරුව පිහි ඇණුම සිදුවී ඇති බවයි පොලීසිය පැවසුවේ.\nපිහි ඇණුමෙන් බරපතල ලෙස තුවාල ලබා සිටි මාමා  දංකොටුව දිසා රෝහලට ඇතුළත් කිරීමෙන් අනතුරුව මිය ගොස් තිබෙනවා.\nඝාතනය සිදුවන විට එම ස්ථානයේ සිටි බව කියන සැකකරුගේ පියාවද පොලීසිය විසින් අත්අඩංගුවට ගෙන ඇති බව සඳහන්.\nදංකොටුව පොලිස් ස්ථානාධිපති පොලිස් පරීක්ෂක තිළිණ හෙට්ටිආරච්චි ඇතුළු නිලධාරීන් වැඩිදුර විමර්ශණ පවත්වනවා.\nපුත්තලම- ජුඩ් සමන්ත",
       "URL": "https://www.hirunews.lk/178355/බෑණා-මාමා-මරයි",
       "Category": "Local News",
       "Parent URL": "https://www.hirunews.lk/local-news.php?pageID=4173"
}