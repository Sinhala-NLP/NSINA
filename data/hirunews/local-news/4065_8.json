{
       "Source": "hirunews",
       "Timestamp": "Sunday, 25 February 2018 - 7:40",
       "Headline": "ඇතා කළ පහරදීමෙන් ඇත් ගොව්වා මියයයි (ඡායාරූප)",
       "News Content": "පෙරහරකට රැගෙන විත් තිබු ඇතෙකු කළ පහරදීමෙන් ඇත් ගොව්වා ජීවිතක්ෂයට පත්ව තිබෙනවා.\nදෙබරවැව ප්‍රදේශයේ විහාරස්ථානයක නවම් පෙරහැරක් සඳහා රැගෙන විත් තිබු මෙම හස්තියා තිස්සමහාරාම රජමහා විහාරයේ සමන් නැමති හස්තියා බවයි අප වාර්තාකරු සඳහන් කළේ.\nඊයේ (24) සවස ඇතා කළ පහරදීමෙන් මියගොස් ඇත්තේ කතරගම ගාමිණීපුර ප්‍රදේශයේ පදිංචි 45 හැවිරිදි දෙදරු පියෙක්.\nඔහු වසර 10 ක පමණ කාලයක සිට මෙම ඇතා රැක බලා ගැනීමේ කටයුතු සිදුකර ඇතැයි සඳහන්.\nඊයේ (24) සවස පෙරහර සඳහා ඇතා නාවා පිරිසිදු කිරීමට ගිය අවස්ථාවේ ඔහුට පහරදී තිබෙනවා.\nඅසල සිටි පිරිසගේ කෑ ගැසීමෙන් පසු ඇතා ඉවත් කර ඇත් ගොව්වා දෙබරවැව රෝහලට ඇතුලත් කර ඇති අතර එහිදී බරපතල තුවාල ලබා සිටි ඔහු මියගොස් ඇතැයි අප වාර්තාකරු ප්‍රකාශ කළා.\nමියගිය පුද්ගලයාගේ පියා ද මීට වසර කිහිපයකට ඉහතදී කතරගම කිරි වෙහෙරේ සිටි අලියෙකුගේ පහරදීමෙන් මියගොස් ඇතැයි ද අනාවරණ වී තිබෙනවා.\nඡායාරූප - හම්බන්තොට සනත් ගමගේ",
       "URL": "https://www.hirunews.lk/184449/ඇතා-කළ-පහරදීමෙන්-ඇත්-ගොව්වා-මියයයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4065"
}