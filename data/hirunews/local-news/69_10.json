{
       "Source": "hirunews",
       "Timestamp": "Sunday, 27 August 2023 - 14:15",
       "Headline": "වෘත්තිය විෂය ධාරාව සඳහා 12 වන ශ්‍රේණියට සිසුන් ඇතුළත් කරගැනීමේ අයදුම්පත් කැඳවීම ඇරඹේ",
       "News Content": "උසස් පෙළ වෘත්තිය විෂය ධාරාව සඳහා 12 වන ශ්‍රේණියට සිසුන් ඇතුළත් කරගැනීමේ අයදුම්පත් කැඳවීම ආරම්භ කර තිබෙනවා.\nවෘත්තිය විෂය ධාරාව ක්‍රියාත්මක කෙරෙන පාසල් 525 න් තෝරාගත් පාසල්වලට ඇතුළත් වීම සඳහා සිසුන්ට මෙම අයදුම්පත් යොමුකළ හැකි අතර, මෙම විෂය ධාරාවට සිසුන් ඇතුළත් කරගැනීමේදී සාමාන්‍ය පෙළ විභාගයේ සමත් අසමත් භාවය අදාළ නොමැති බවයි අධ්‍යාපන අමාත්‍යාංශය නිවේදනය කළේ.\nඒ අනුව වෘත්තිය විෂය ධාරාව යටතේ 12 වන ශ්‍රේණියේ පාසල් අධ්‍යයන කටයුතු සම්පූර්ණ කර 13 වන ශ්‍රේණිය සඳහා වෘත්තිය විෂයන් කිහිපයක් යටතේ එන්.වී.කිව් හතරවන මට්ටමේ වෘත්තිය පුහුණු පාඨමාලාවක් සම්පූර්ණ කිරීමට සිසුන්ට හැකියාව ලැබෙනවා.\nළමා මනෝ විද්‍යාව සහ ආරක්ෂණය, සෞඛ්‍ය හා සමාජ ආරක්ෂණය, ප්‍රාසාංගික කලාව, පාරිසරික අධ්‍යයනය, මෝටර් යාන්ත්‍රික තාක්ෂණ අධ්‍යයනය සහ විලාසිතා නිර්මාණකරණය ඇතුලු විෂය ධාරා විස්සක් මෙම වෘත්තිය පුහුණු පාඨමාලාවට ඇතුළත්. 13 වසරක සහතික කරන ලද අධ්‍යාපනයක් ලබාදීමේ අරමුණින් මෙය ක්‍රියාත්මක අතර, ඊට අදාළ අයදුම්පත් ඇතුළත්වීමට අපේක්ෂිත පාසලේ විදුහල්පතිවරයාට යොමුකරන ලෙසයි අධ්‍යාපන අමාත්‍යාංශය වැඩිදුරටත් කියා සිටියේ.",
       "URL": "https://www.hirunews.lk/346270/වෘත්තිය-විෂය-ධාරාව-සඳහා-12-වන-ශ්‍රේණියට-සිසුන්-ඇතුළත්-කරගැනීමේ-අයදුම්පත්-කැඳවීම-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=69"
}