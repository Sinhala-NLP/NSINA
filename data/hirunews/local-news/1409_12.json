{
       "Source": "hirunews",
       "Timestamp": "Friday, 21 January 2022 - 13:58",
       "Headline": "වනාන්තර හෙළි පෙහෙළි කළ පුද්ගලයින්ට එරෙහි ව නීතිමය පියවර",
       "News Content": "සෝමාවතිය රක්ෂිත වනාන්තර කලාපයේ අනවසර හෙළි පෙහෙළි කිරීම් සිදු කළ පුද්ගලයින් රැසකට එරෙහිව නීතිමය පියවර ගැනීමට කටයුතු කර ඇති බව නීතිපතිවරයා අද අභියාචනාධිකරණයට දැනුම් දුන්නා.\nඒ, සෝමාවතිය රක්ෂිත වනාන්තර කලාපය හෙළි කිරීම සහ ඒ ආශ්‍රිත ව මාර්ගයක් ඉදි කිරීමට ගෙන ඇති තීරණවලට එරෙහිව පරිසර යුක්ති කේන්ද්‍රය විසින් ඉදිරිපත් කළ පෙත්සමක් අද කැඳවනු ලැබූ අවස්ථාවේදීි යි.\nසෝභිත රාජකරුණා සහ ධම්මික ගනේපොල යන අභියාචනාධිකරණ විනිසුරු මඩුල්ල ඉදිරියේ මෙම පෙත්සම කැඳවනු ලැබූ අතර, එහිදී රජයේ නීතිඥවරයා අධිකරණයට දන්වා සිටියේ සෝමාවතිය රක්ෂිත වනාන්තර කලාපය ආශ්‍රිතව මාර්ගයක් ඉදි කිරීමට ගෙන ඇති තීරණය අත්හිටුවීමට කටයුතු කර ඇති බවයි.\nඑමෙන්ම රක්ෂිත වනාන්තර කලාපය හෙළි පෙහෙළි කළ පුද්ගලයින් 200 කට අධික පිරිසකට එරෙහිව මේ වනවිටත් නීතිමය ක්‍රියාමාර්ග ගෙන ඇති බවද රජයේ නීතිඥවරයා අධිකරණයට දන්වා සිටියා.\nඑම කරුණු සම්බන්ධයෙන් තමන් සෑහීමකට පත්වන බව පෙත්සම්කාර පාර්ශවය අධිකරණයට දන්වා සිටීමෙන් අනතුරු ව පෙත්සම් විභාගය අවසන් කිරීමට ද අභියාචනාධිකරණය නියෝග කළා.",
       "URL": "https://www.hirunews.lk/294688/වනාන්තර-හෙළි-පෙහෙළි-කළ-පුද්ගලයින්ට-එරෙහි-ව-නීතිමය-පියවර",
       "Category": "Local News",
       "Parent URL": "https://www.hirunews.lk/local-news.php?pageID=1409"
}