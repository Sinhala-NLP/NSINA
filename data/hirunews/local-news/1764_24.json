{
       "Source": "hirunews",
       "Timestamp": "Tuesday, 10 August 2021 - 7:53",
       "Headline": "ගුරු-විදුහල්පති වැටුප් ගැටලුව ගැන සොයන්න කැබිනට් අනු කමිටුවක්",
       "News Content": "ගුරු විදුහල්පති වැටුප් ගැටලුව සම්බන්ධයෙන් සොයා බලා මීලග අමාත්‍ය මණ්ඩලයට කරුණු වාර්තා කිරීම සඳහා පංච පුද්ගල අමාත්‍ය මණ්ඩල අනුකමිටුවක් පත් කර තිබෙනවා.\nමුදල් අමාත්‍ය බැසිල් රාජපක්ෂගේ ප්‍රධානත්වයෙන් පත් කර ඇති එම අමාත්‍ය මණ්ඩල අනු කමිටුවේ සෙසු සාමාජිකයින් වන්නේ මහින්ද අමරවීර, ඩලස් අලහප්පෙරුම, විමල් වීරවංශ සහ ප්‍රසන්න රණතුංග යන අමාත්‍යවරුන්.\nඊයේ පැවති අමාත්‍ය මණ්ඩල රැස්වීමේදී ජනාධිපති ගෝඨාභය රාජපක්ෂ විසින් මෙම කමිටුව පත් කර තිබෙනවා.\nමේ අතර, වෘත්තීය ක්‍රියාමාර්ගයක නිරත වී සිටින ගුරු හා විදුහල්පති වෘත්තීය සමිති සහ රාජ්‍ය හා පෞද්ගලික අංශයේ වෘත්තීය සමිති අතර විශේෂ සාකච්ඡාවක් අද පස්වරුවේ පැවැත්වීමට නියමිතයි.\nඑසේම ගුරු විදුහල්පතිවරුන් ආරම්භ කළ ඔන්ලයින් ඉගැන්වීම් වලින් ඉවත් වීමේ වෘත්තීය ක්‍රියාමාර්ගය අද 29 වන දිනටත් ක්‍රියාත්මක වනවා.\nමේ අතර, මර්දනකාරි කටයුතුවලට විරෝධය පළ කරමින් අද සංකේත වර්ජනයක් ක්‍රියාත්මක කරන බව විශ්වවිද්‍යාල ආචාර්යවරුන්ගේ සමිති සම්මේලනය නිවේදනය කළා.",
       "URL": "https://www.hirunews.lk/279306/ගුරු-විදුහල්පති-වැටුප්-ගැටලුව-ගැන-සොයන්න-කැබිනට්-අනු-කමිටුවක්",
       "Category": "Local News",
       "Parent URL": "https://www.hirunews.lk/local-news.php?pageID=1764"
}