{
       "Source": "hirunews",
       "Timestamp": "Friday, 13 July 2018 - 14:10",
       "Headline": "විජයකලාගේ ප්‍රකාශය, සිංහලෙන් සහ දෙමළෙන් ලිඛිතව දෙන්නැයි අධිකරණයෙන් නියෝග",
       "News Content": "එල්.ටී.ටී.ඊ. සංවිධානය යළි ගොඩනැගිය යුතු බවට හිටපු රාජ්‍ය ඇමතිනී විජයකලා මහේෂ්වරන් පසුගිය දා යාපනයේදී සිදුකළ ප්‍රකාශයේ අඩංගු කරුණු සිංහල සහ දෙමළ භාෂාවෙන් ලිඛිතව ලබාදෙන ලෙස රාජ්‍ය භාෂා දෙපාර්තමේන්තුවේ කොමසාරිස්වරියට අධිකරණය අද නියෝග කළා.\nකොළඹ ප්‍රධාන මහේස්ත්‍රාත් රංග දිසානායක මෙම නියෝගය නිකුත් කළේ ඊට අදාළව පොලිස් මූලස්ථානයට ලැබුණු පැමිණිලි සම්බන්ධයෙන් වන නඩු විභාගයේදියිි.\nඅදාළ හඬ පට පරීක්ෂා කර එහි අඩංගු කරුණු සිංහල සහ දෙමළ භාෂාවෙන් ලිඛිතව සටහන් කර සංවිධානාත්මක අපරාධ නිවාරණ කොට්ඨාශයට ලබාදෙන ලෙසයි විනිසුරුවරයා එහිදී නියෝග කර ඇත්තේ.\nහිටපු රාජ්‍ය ඇමතිනිය සම්බන්ධයෙන් සිදුකරන විමර්ශනවල ප්‍රගතිය ලබන 20 වන දා අධිකරණයට වාර්තා කරන ලෙසට ද ප්‍රධාන මහේස්ත්‍රාත්වරයා එහිදී විමර්ශන නිලධාරීන්ට නියෝග කළා.\nමේ අතර, තමන්ගේ අනුදැනුමකින් තොරව යුද හමුදාවට තොරතුරු ලබානොදෙන ලෙසට උතුරු පළාත් ප්‍රධාන අමාත්‍ය සී.වී.විග්නේෂ්වරන් රාජ්‍ය නිලධාරීන්ට කළ දැනුම්දීම ආණ්ඩුක්‍රම ව්‍යවස්ථාවට පටහැනි බව නීතිඥ ක්‍රිෂ්මාල් වර්ණසූරීය පවසනවා.\nකිලිනොච්චියේ ඊයේ පැවති උත්සවයකට එක්වෙමින් ප්‍රධාන අමාත්‍යවරයා උතුරු පලාතේ සියලූම නිලධාරින්ගෙන් ඉල්ලා සිටියේ තමාගේ විමසීමකින් තොරව හමුදාවට කිසිදු තොරතුරක් ලබා නොදෙන ලෙසයි.",
       "URL": "https://www.hirunews.lk/195132/විජයකලාගේ-ප්‍රකාශය-සිංහලෙන්-සහ-දෙමළෙන්-ලිඛිතව-දෙන්නැයි-අධිකරණයෙන්-නියෝග",
       "Category": "Local News",
       "Parent URL": "https://www.hirunews.lk/local-news.php?pageID=3851"
}