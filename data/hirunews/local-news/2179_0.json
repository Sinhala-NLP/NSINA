{
       "Source": "hirunews",
       "Timestamp": "Sunday, 31 January 2021 - 9:19",
       "Headline": "ඇකිරිය අවට ගම්මාන කිහිපයක සුළු භූ චලනයක්",
       "News Content": "පස්සර - මඩොල්සිම පොලිස් වසමට අයත් ඇකිරිය සහ ඒ අවට ගම්මාන කිහිපයකට අද අලුයම 2.59 ට පමණ සුළු භූ චලනයක් සිදුව තිබෙනවා.\nඑය රික්ටර් පරිමාණයේ ඒකක දෙකක් ලෙස සටහන් වී ඇති බවයි භූ විද්‍යා සමීක්ෂණ හා පතල් කාර්යාංශය සඳහන් කළේ.\nඑම භූ චලනය මහකනදරාව ඇතුලු භූකම්පන මධ්‍යස්ථාන හතරෙහිම සටහන්වී තිබෙනවා. පසුගිය 22 වනදා  අලුයමද ඇකිරිය සහ නුවරඑළිය - වලපනේ ප්‍රදේශය ආශ්‍රිතව මෙවැනිම භූ චලනයක් සිදුවූ අතර, එහි ප්‍රබලත්වය දැක්වුණේ රික්ටර් පරිමාණයේ 1.8ක් ලෙසයි.\nඅද ඇතිවූ භූ චලනය ද වලපනේ ආශ්‍රිත ප්‍රදේශවලට දැනී තිබෙනවා.\nපසුගිය 22 වනදා අදාළ භූ චලනය හටගැනීමෙන් පසු ඒ සම්බන්ධයෙන් සොයාබැලීම සඳහා භූ විද්‍යා හා පතල් කැණීම් කාර්යාංශයේ නිලධාරීන් පිරිසක් වලපනේ ප්‍රදේශයට ගොස් නිරීක්ෂණයකද නිරතවුණා.\nඅද ඇතිවූ භූ කම්පනය තත්පර 30ක පමණ කාලයක් පැවති බවයි ඇකිරිය ගම්වාසීන් ප්‍රකාශ කළේ.",
       "URL": "https://www.hirunews.lk/261207/ඇකිරිය-අවට-ගම්මාන-කිහිපයක-සුළු-භූ-චලනයක්",
       "Category": "Local News",
       "Parent URL": "https://www.hirunews.lk/local-news.php?pageID=2179"
}