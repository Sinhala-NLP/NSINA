{
       "Source": "hirunews",
       "Timestamp": "Wednesday, 07 July 2021 - 21:57",
       "Headline": "ශ්‍රී ලංකාවට එවීමට සූදානම් කළ කහ තොගයක් තමිල්නාඩුවේදී අත්අඩංගුවට",
       "News Content": "ශ්‍රී ලංකාවට එවීමට සූදානම් කර තිබූ කහ  කිලෝ 2610ක් සමග ඉන්දීය ජාතික සැකකරුවන් තුන්දෙනෙකු තමිල්නාඩුවේදී අත්අඩංගුවට ගෙන තිබෙනවා.\nමලු 87ක අසුරා තිබූ මෙම කහ තොගය ධීවර යාත්‍රාවක් මගින් මෙරටට එවීමට සැලසුම් කර තිබී ඇති බවටයි හෙළිකරගෙන ඇත්තේ.\nඉන්දීය පොලිසිය වෙත ලැබුනු තොරතුරකට අනුව වැටලීමක් සිදුකර ඇති අතර එහිදී කහ තොගය සහ සැකකරුවන් තුන්දෙනා සමග යතුරුපැදි දෙකක් ද අත්අඩංගුවට ගෙන තිබෙනවා.\nඅවුරුදු 31 සහ 21 වයස්වල පසුවන සැකකරුවන් තුන්දෙනාගේ ජංගම දුරකථන ද තමිල්නාඩු පොලිස් භාරයට ගෙන ඇතැයි සඳහන්.\nඉන්දීය ආරක්ෂක අංශ ප්‍රකාශ කර ඇත්තේ මෙම ජාවාරම පිටුපස සිටින ප්‍රධාන සැකකරුවන් සොයා විමර්ශණ සිදුකරන බවයි.\nසතියක පමණ කාලයක් තුල තුත්තුකුඩි ප්‍රදේශයේදී අත්අඩංගුවට ගත් දෙවන විශාලතම කහ තොගය මෙය ලෙසටයි සැලකෙන්නේ.\nපසුගිය ජුනි මස 30 වනදා ද ශ්‍රී ලංකාවට එවීමට සැලසුම් කර තිබූ කහ කිලෝ 2500ක ප්‍රමාණයක් පොලිස් අත්අඩංගුවට ගෙන තිබුණා.",
       "URL": "https://www.hirunews.lk/276368/ශ්‍රී-ලංකාවට-එවීමට-සූදානම්-කළ-කහ-තොගයක්-තමිල්නාඩුවේදී-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1835"
}