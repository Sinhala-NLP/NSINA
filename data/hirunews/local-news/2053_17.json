{
       "Source": "hirunews",
       "Timestamp": "Tuesday, 30 March 2021 - 7:29",
       "Headline": "පාස්කු වාර්තාව ගැන සෙවූ, අමාත්‍ය මණ්ඩල අනු කමිටුවේ අවසන් වාර්තාව හෙට ජනපතිට",
       "News Content": "පාස්කු කොමිෂන් වාර්තාවේ නිර්දේශ සලකා බැලීම සඳහා පත් කළ අමාත්‍ය මණ්ඩල අනු කමිටුවේ වාර්තාව හෙට ජනාධිපතිවරයා වෙත භාරදීමට නියමිතයි.\nපසුගිය 15 වනදා අදාළ අනු කමිටු වාර්තාව ජනාධිපතිවරයාට භාරදීමට නියමිතව තිබුණ ද ඔවුන් තීරණය කළේ තවත් සති 2ක කාලයක් ලබාගෙන වාර්තාව අවසන් කිරීමටයි.\nඅමාත්‍ය චමල් රාජපක්ෂගේ ප්‍රධානත්වයෙන් යුත් එම අමාත්‍ය අනුකමිටුවේ සෙසු සාමාජිකයින් වන්නේ ජොන්ස්ටන් ප්‍රනාන්දු, උදය ගම්මන්පිළ, රමේෂ් පතිරණ, ප්‍රසන්න රණතුංග සහ රෝහිත අබේගුණවර්ධනයි.\nමේ අතර, පාස්කු ඉරු දින ප්‍රහාරයට සම්බන්ධ බවට සැක කෙරෙන අයෙකු රඳවාගෙන ප්‍රශ්න කරන බව අපරාධ පරීක්ෂණ දෙපාර්තමේන්තුව කොටුව මහේස්ත්‍රාත් හමුවේ මෝසමක් ගොනු කරමින් ඊයේ කියා සිටියා.\nඅදාළ පුද්ගලයා මොහොමඩ් අයුක් මොහොමඩ් ෆස්ඛාන් නමැත්තෙක්.\nමීට අමතරව පාස්කු ඉරුදින ත්‍රස්ත ප්‍රහාරයට අදාළව බූස්ස බන්ධනාගාරයේ රදවා සිටින තවත් අයෙකුගෙන් ප්‍රකාශයක් ලබා ගැනීමට ද අපරාධ පරීක්ෂණ දෙපාර්තමේන්තුව කළ ඉල්ලීමකට අධිකරණය ඊයේ අවසර ලබා දුන්නා.",
       "URL": "https://www.hirunews.lk/266957/පාස්කු-වාර්තාව-ගැන-සෙවූ-අමාත්‍ය-මණ්ඩල-අනු-කමිටුවේ-අවසන්-වාර්තාව-හෙට-ජනපතිට",
       "Category": "Local News",
       "Parent URL": "https://www.hirunews.lk/local-news.php?pageID=2053"
}