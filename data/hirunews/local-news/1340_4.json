{
       "Source": "hirunews",
       "Timestamp": "Tuesday, 22 February 2022 - 20:24",
       "Headline": "ගම්මන්පිල අධිකරණයට පැමිණියේ පිරිසිදු දෑතින් නොවේ - යුගදනවි නඩුවේදී නීතිපතිගෙන් චෝදනා (වීඩියෝ)",
       "News Content": "යුගදනවි ගිවිසුමට එරෙහිව ගොනුකර තිබෙන මූලික අයිතිවාසිකම් පෙත්සම් සියල්ල නීතිමය පදනමකින් තොර බැවින් ඒවා විභාගයට නොගෙන නිෂ්ප්‍රභ කරන ලෙස නීතිපතිවරයා අද ශ්‍රේෂ්ඨාධිකරණය හමුවේ ඉල්ලීමක් කළා.\nඒ අගවිනිසුරු ජයන්ත ජයසූරිය, බුවනෙක අලු‍විහාරේ, ප්‍රියන්ත ජයවර්ධන, විජිත් මළල්ගොඩ සහ එල්. ටී. බී. දෙහිදෙණිය යන පංච පුද්ගල ශ්‍රේෂ්ඨාධිකරණ විනිසුරු මඩුල්ල ඉදිරියේ අද පෙත්සම් සලකා බැලු අවස්ථාවේදියි.\nඑහිදි සිය දේශනය ඉදිරිපත් කරමින් නීතිපති සංජය රාජරත්නම් සඳහන් කළේ මහා භාණ්ඩාගාරය සතු අදාළ බලාගාරයේ සමාගමේ කොටස් වලින් සියයට 40 ක් පමණක් පැවරීම සඳහා අමාත්‍ය මණ්ඩල අනුමැතිය ලබා ගෙන ඇති අතර, ඊට නියමිත පටිපාටිය අනුගමනය කර ඇති බවයි.\nමෙමගින් ශ්‍රී ලංකාවට විදේශ විනිමය ගලා එන බව සඳහන් කළ ඔහු අනාගතයේදී විදුලිය කප්පාදු කිරීම වැළැක්වීමට ද එය උපකාර වන බවයි කියා සිටියේ.\nඑමනිසා මෙම පෙත්සම් පදනම් විරහිත බව නීතිපතිවරයා සඳහන් කළා.\nවැඩි දුරටත් කරුණු දක්වමින් නීතීපතිවරයා අධිකරණයේ දී කියා සිටියේ පෙත්සම් 04 ක් ගොනු කර තිබෙන්නේ ගිවිසුම අත්සන් කල දින සිට මාසයක් කාලයක් ගතවීමෙන් පසුව බැවින් ආණ්ඩුක්‍රම ව්‍යවස්ථාවේ 126 වන වගන්තිය ප්‍රකාරව එම පෙත්සම් සලකා බැලීමට අධිකරණයට බලයක් නොමැති බවයි.\nමෙම නඩුවේ ලේඛනයක් වශයෙන් ”‍ජාතික බලශක්ති ප්‍රතිපත්තිය”‍ ඉදිරිපත් කර ඇති අතර එහි නිර්මාතෘ වරයා වන්නේ බලශක්ති අමාත්‍ය උදය ගම්මන්පිලයි.\nඑසේ තිබියදී ඔහු වෙනත් ස්ථාවරයක් ගනිමින් නීතිපතිවරයා මගහැර පෞද්ගලික නීතිඥ වරයෙකු මාර්ගයෙන් අධිකරණය හමුවේ පෙනී සිටින්නේ පිරිසිදු දෑත් වලින් නොවන බවට නීතිපතිවරයා එහීදී චෝදනා කරනු ලැබුවා.\nවැඩි දුරටත් කරුණු දැක්වූ නීතිපතිවරයා සඳහන් කළේ අමාත්‍ය මණ්ඩලයේ සිටින සෑම අමාත්‍යවරයෙකුම එහි සාමුහිකත්වය ආරක්ෂා කිරීමටත් පාර්ලිමේන්තුවට වගකීමටත් බැඳී සිටින බවයි.\nඑහෙත් මෙම නඩුකරයේ දී අමාත්‍ය මණ්ඩලය විසින් ගනු ලැබූ තීරණයකට එරෙහිව අධිකරණය හමුවට පැමිණීම තුළින් උදය ගම්මන්පිල, විමල් වීරවංශ සහ වාසුදේව නානායක්කාර යන අමාත්‍යවරු අමාත්‍ය මණ්ඩලයේ සාමූහිකත්වය බිඳ හෙලා ඇති බව ද ඔහු සඳහන් කර සිටියා.\nඒ අනුව මෙම පෙත්සම් පදනමක් නොමැති බැවින් එම සියල්ල විභාගයට ගැනීමකින් තොරව නිෂ්ප්‍රභ කරන ලෙසට ඔහු අධිකරණයෙන් ඉල්ලීමක් කළා.\nමෙහිදී පෙත්සම්කාර සමගි ජන බලවේගයේ මහ ලේකම් රංජිත් මද්දුමබණ්ඩාර වෙනුවෙන් පෙනී සිටි ජනාධිපති නීතිඥ තිමති විජේගුණවර්ධන අධිකරණය හමුවේ කරුණු දක්වමින් තම නීතිපතිවරයා එල්ල කල චෝදනා ප්‍රතික්ෂේප කරන බව සඳහන් කළා.\nඒ අනුව මෙම පෙත්සම් වැඩිදුර සලකා බැලීම හෙට දින තෙක් කල් තැබීමටයි පංච පුද්ගල ශේෂ්ඨාධිකරණ විනිසුරු මඩුල්ල නියෝග කළේ.\nපූජ්‍ය ඇල්ලේ ගුණවංශ හිමියන් හා අතිඋතුම් මැල්කම් කාදිනල් රංජිත් හිමිපාණන්, සමගි ජන බලවේගයේ මහලේකම් පාර්ලිමේන්තු මන්ත්‍රී රංජිත් මද්දුම බණ්ඩාර, ජනතා විමුක්ති පෙරමුණේ හිටපු පාර්ලිමේන්තු මන්ත්‍රීවරුන් වන සුනිල් හඳුන්නෙත්ති සහ වසන්ත සමරසිංහ , වෘත්තීය සමිති ඇතුළු පාර්ශව විසින් අදාළ පෙත්සම් ඉදිරිපත් කර තිබුණා.",
       "URL": "https://www.hirunews.lk/297756/ගම්මන්පිල-අධිකරණයට-පැමිණියේ-පිරිසිදු-දෑතින්-නොවේ-යුගදනවි-නඩුවේදී-නීතිපතිගෙන්-චෝදනා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1340"
}