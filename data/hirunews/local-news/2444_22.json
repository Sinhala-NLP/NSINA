{
       "Source": "hirunews",
       "Timestamp": "Saturday, 19 September 2020 - 7:27",
       "Headline": "පරමුණායි දූපතෙන් කේරළ ගංජා කිලෝ 32ක් සොයාගනී",
       "News Content": "කල්පිටිය - බත්තලංගුණ්ඩුව දූපත ආසන්නයේ ඇති පරමුනායි දූපතේ සිදුකළ විශේෂ වැටලීමකදී කේරළ ගංජා කිලෝග්‍රෑම් 32 කට අධික ප්‍රමාණයක් නාවික හමුදා භාරයට ගෙන තිබෙනවා.\nවයඹ නාවික විධානය සිදුකළ විශේෂ සෝදිසි මෙහෙුයමකදී අතහැර දමන ලද ධීවර වාඩියක ජාවාරම්කරුවන් විසින් පාර්සල් 15 ක් වශයෙන් සකස් කර සගවා තිබියදී සොයා ගත් බවයි නාවික හමුදාව සදහන් කළේ.\nමෙලෙස නාවික හමුදා භාරයට ගන්නා ලද ගංජා තොගය ඉදිරි පරීක්ෂණ කටයුතු සදහා කල්පිටිය පොලීසියට භාරදී තිබෙනවා.\nමේ අතර, ඇල්පිටිය ප්‍රදේශයේදී ද මත්ද්‍රව්‍ය ළඟ තබා ගත් 6 දෙනෙකු පොලීසිය ඊයේ අත්අඩංගුවට ගෙන තිබුණා.\nඑමෙන්ම පාසල් තුළ සංසරණය වන මත්ද්‍රව්‍ය සම්බන්ධයෙන් තොරතුරු සොයා බැලීම සදහා ශිෂ්‍ය භට කණ්ඩායම්වල ජ්‍යෙෂ්ඨ සාමාජිකයින් යොදා ගැනීමට පියවර ගන්නා බව ජාතික ශිෂ්‍ය භට බලකායේ අධ්‍යක්ෂ මේජර් ජනරාල් ජේ.ආර්.කුලතුංග ප්‍රකාශ කළා.\nජාතික ශිෂ්‍ය භට බලකායේ මධ්‍යම පළාතේ 28 වන බාලිකා බලඇණියේ අධීක්ෂණය සදහා ඊයේ පැමිණි අවස්ථාවේදී ඔහු මේ බව කියා සිටියා.",
       "URL": "https://www.hirunews.lk/250578/පරමුණායි-දූපතෙන්-කේරළ-ගංජා-කිලෝ-32ක්-සොයාගනී",
       "Category": "Local News",
       "Parent URL": "https://www.hirunews.lk/local-news.php?pageID=2444"
}