{
       "Source": "hirunews",
       "Timestamp": "Saturday, 05 August 2017 - 13:18",
       "Headline": "මාවෙයි සේනාධිරාජාගෙන් සම්බන්ධන්ට ලිපියක්",
       "News Content": "උතුරු පළාත් සභාවේ බලය හිමි දෙමළ ජාතික සන්ධානයට ලැබී ඇති එක් බෝනස් මන්ත්‍රී ධුරයක ගැටළුව සම්බන්ධයෙන් ඉලංගෙයි තමිල් අරසු පක්ෂයේ නායක, පාර්ලිමේන්තු මන්ත්‍රී මාවෙයි සේනාධිරාජා දෙමළ ජාතික සන්ධානයේ නායක ආර්. සම්බන්ධන්ට ලිපියක් යොමු කර තිබෙනවා.\nඔහු සිය ලිපියෙන් සදහන් කර ඇත්තේ එම මන්ත්‍රී ධුරය තම පක්ෂයට අයත් වන අතර, ඒ සම්බන්ධයෙන් ගැටළුවක් ඇත්නම් ඍජුව සාකච්ඡා කර විසදා ගත යුතු බවයි.\nඑමෙන්ම ඒ පිළිබඳ ක්‍රමානුකූලව ක්‍රියාමාර්ග ගැනීමට තම පක්ෂය සූදානම් බව ද ඔහු සඳහන් කර තිබෙනවා.\nමේ අතර, උතුරු පළාත් සභාවේ දෙමළ ජාතික සන්ධානයට ලැබී ඇති බෝනස් මන්ත්‍රී ධුරය සඳහා ඉලංගෙයි තමිල් අරසු පක්ෂය සිය නියෝජිතයා දෙවන වරටත් පත් කිරීමට උත්සාහ ගන්නා බව දෙමළ ජාතික සන්ධාන උතුරු පළාත් සභා මන්ත්‍රී එම්.කේ. සිවාජිලිංගම් ප්‍රකාශ කළා.\nහිරු ප්‍රවෘත්ති අංශය කළ විමසීමකදී අදහස් දක්වමින් ඔහු කියා සිටියේ බෝනස් මන්ත්‍රී ධුරය වසරින් වසර පක්ෂ අතර බෙදා දීමේ එකඟතාවක් පැවති බවයි.\nඑහෙත් එය මෙම කාලසීමාව තුළ දී ද තමිල් අරසු පක්ෂයේ නියෝජිතයෙකු තවදුරටත් එම මන්ත්‍රී ධුරය දරණ බවයි ඔහු සදහන් කළේ.\nමෙම මන්ත්‍රී ධුරය ෆ්ලොට් සංවිධානයට ලබා නොදුනහොත් පළාත් සභාව තුළ අර්බුදයක් හට ගනු ඇති බවයි මන්ත්‍රීවරයා වැඩිදුරටත් සඳහන් කළා.\nමේ අතර, උතුරු පළාත් සභාවේ තාවකාලිකව පත් කළ අමාත්‍යවරුන් දෙදෙනාගේ පත්වීම් ස්ථීර කිරීම සම්බන්ධයෙන් ඉදිරියේදී පැවැත්වෙන පළාත් සභා රැස්වීමේදී තීරණය කරන බව ප්‍රධාන අමාත්‍ය සී.වී. විග්නේෂ්වරන් ප්‍රකාශ කර තිබෙනවා.\nඒ අනුව මේ සම්බන්ධයෙන් දෙමළ ජාතික සන්ධානයේ නායක, විපක්ෂ නායක ආර්. සම්බන්ධන් සමඟ පසුගිය දා පැවැති හමුවකදී සාකච්ඡාවට ගැනුණු බවයි ප්‍රධාන අමාත්‍යවරයා සඳහන් කළේ.",
       "URL": "https://www.hirunews.lk/167693/මාවෙයි-සේනාධිරාජාගෙන්-සම්බන්ධන්ට-ලිපියක්",
       "Category": "Local News",
       "Parent URL": "https://www.hirunews.lk/local-news.php?pageID=4385"
}