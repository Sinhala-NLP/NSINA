{
       "Source": "hirunews",
       "Timestamp": "Sunday, 21 February 2021 - 7:46",
       "Headline": "මානව හිමිකම් මණ්ඩල අභියෝගයට මුහුණ දෙන්න ශ්‍රී ලංකාව සූදානම් - විදේශ ඇමති දිනේෂ්ගෙන් ප්‍රකාශයක්",
       "News Content": "එක්සත් ජාතීන්ගේ මානව හිමිකම් කවුන්සිලයේ 46 වන සැසිවාරය හෙට ආරම්භ වනවා.\nඉතිහාසයේ පළමු වරට එම රැස්වීම අන්තර්ජාලය ඔස්සේ පැවැත්වීමටයි නියමිතව ඇත්තේ. ඒ, ලොව පුරා පවතින කොරෝනා වසංගතය හේතුවෙන්.\nජගත් මානව හිමිකම් මහ කොමසාරිස් කාර්යාලය ප්‍රකාශයට පත් කරන ලද වාර්තාව පදනම් කරගනිමින් එක්සත් රාජධානිය, කැනඩාව ඇතුලු රටවල් 6ක් විසින් මෙවර ශ්‍රී ලංකාවට  එරෙහිව යෝජනාවක් ගෙන ඒමට නියමිතව තිබෙනවා.\nමහ කොමසාරිස් කාර්යාලයේ වාර්තාව පදනම් කරගනිමින් මෙරට සංහිඳියාව, වගවීම සහ මානව හිමිකම් ප්‍රවර්ධනය කිරීම සඳහා නව යෝජනාවක් මෙවර ජගත් මානව හිමිකම් සැසිවාරයට ඉදිරිපත් කරන බවයි ශ්‍රී ලංකාව පිළිබඳ යෝජනාවට සම අනුග්‍රහය දැක්වූ අදාළ රටවල් හය ප්‍රකාශ කළේ.\nකෙසේ වෙතත්, ලක් රජය ඊට විරුද්ධත්වය පළ කරනවා.\nඑක්සත් රාජධානිය, කැනඩාව, ජර්මනිය, උතුරු මැසඩෝනියාව, මොන්ටිනීග්‍රෝ සහ මලාවි යන රටවල් ඒකාබද්ධව ශ්‍රී ලංකාව පිළිබඳ මෙම යෝජනාව ඉදිරිපත් කිරීමට නියමිතයි.\nරට තුළ තිරසාර සාමයක් ගොඩනැගීමට සහ යුද්ධයේ හානිකර උරුමයන් විසඳීම සඳහා තවත් බොහෝදේ කළ යුතු බවටයි එම යෝජනාවට සම අනුග්‍රහය දක්වන රටවල් ප්‍රකාශ කර ඇත්තේ.\nමීට පෙර මානව හිමිකම් සැසිවාරයේදී ශ්‍රී ලංකාවේ වගවීම, මානව හිමිකම් ප්‍රවර්ධනය සඳහා මෙම රටවල් විසින් යෝජනාවක් ඉදිරිපත් කර ඇති අතර, පසුගිය රජය ඊට සම සත්කාරයද දක්වනු ලැබුවා.\nමේ අතර විදේශ අමාත්‍ය දිනේෂ් ගුණවර්ධන හිරු ප්‍රවෘත්ති අංශය සමඟ පසුගියදා සාකච්ඡාවකට එක්වෙමින් ප්‍රකාශ කළේ ජාත්‍යන්තරයෙන් එන බලපෑම්වලට මුහුණදීමට වත්මන් රජයට හැකියාවක් පවතින බවයි.",
       "URL": "https://www.hirunews.lk/263206/මානව-හිමිකම්-මණ්ඩල-අභියෝගයට-මුහුණ-දෙන්න-ශ්‍රී-ලංකාව-සූදානම්-විදේශ-ඇමති-දිනේෂ්ගෙන්-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=2134"
}