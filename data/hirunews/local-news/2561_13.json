{
       "Source": "hirunews",
       "Timestamp": "Saturday, 25 July 2020 - 12:38",
       "Headline": "නාකොටික්, එස්.ටී.එෆ්. ඇතුළු සංවේදී අංශවල නිලධාරීන් අධීක්ෂණයට, වෙනම ඒකකයක්",
       "News Content": "පොලිස් මත්ද්‍රව්‍ය නාශක කාර්යාංශය, අපරාධ පරීක්ෂණ දෙපාර්තමේන්තුව සහ පොලිස් විශේෂ කාර්ය බලකාය වැනි සංවේදී අංශයන් හි විමර්ශන කටයුතු සිදුකරන නිලධාරීන් අධීක්ෂණයට වෙනම ඒකකයක් හෝ කොට්ඨාශයක් ස්ථාපිත කිරීම සඳහා පොලිස් කොමිෂන් සභාව වැඩබලන පොලිස්පතිවරයාගෙන් විමසීමක් කර තිබෙනවා.\nමෑත කාලයේ මත්ද්‍රව්‍ය ජාවාරමට පොලිස් මත්ද්‍රව්‍ය නාශක කාර්යාංශයේ ඇතැම් නිලධාරීන් සම්බන්ධ බවට අනාවරණ වූ තත්ත්වයන් සැලකිල්ලට ගෙන පොලිස් කොමිසම එම යෝජනාව පිළිබඳ අවධානය යොමු කළ බවයි එහි ලේකම් නිශාන්ත වීරසිංහ සඳහන් කළේ.\nඒ අනුව මාසයක් ඇතුළත අදාළ යෝජනා ඉදිරිපත් කරන ලෙස පොලිස් කොමිසම, වැඩබලන පොලිස්පතිවරයාට දැනුම් දී තිබෙනවා.\nඒ යටතේ, පොලිස් මත්ද්‍රව්‍ය නාශක කාර්යාංශය, අපරාධ පරීක්ෂණ දෙපාර්තමේන්තුව සහ පොලිස් විශේෂ කාර්ය බලකාය වැනි අංශයන් හි කටයුතු කරන නිලධාරීන්ගේ සම්පූර්ණ ක්‍රියාකාරකම් මාස 6න් හයට අධීක්ෂණය කිරීමට අපේක්ෂිතයි.\nඑමෙන්ම, අදාළ නිලධාරීන්ගේ බැංකු ගිණුම් සහ වත්කම් පරීක්ෂා කිරීමට ඇති නෛතික තත්ත්වයන් සොයා බලන ලෙස ද පොලිස් කොමිසම වැඩබලන පොලිස්පතිවරයාට දැනුම් දී ඇති බව සඳහන්.",
       "URL": "https://www.hirunews.lk/246356/නාකොටික්-එස්-ටී-එෆ්-ඇතුළු-සංවේදී-අංශවල-නිලධාරීන්-අධීක්ෂණයට-වෙනම-ඒකකයක්",
       "Category": "Local News",
       "Parent URL": "https://www.hirunews.lk/local-news.php?pageID=2561"
}