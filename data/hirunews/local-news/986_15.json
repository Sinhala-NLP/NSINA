{
       "Source": "hirunews",
       "Timestamp": "Thursday, 28 July 2022 - 13:02",
       "Headline": "අපි හඬ නැගුවේ සර්ව පාක්ෂික ආණ්ඩුවකට මිසක් සර්ව පූට්ටු ආණ්ඩුවකට නෙවෙයි - ඩලස් (වීඩියෝ)",
       "News Content": "පෙර නොවූ විරූ අන්දමින් මෙරට විදේශ සංචිත හිඟ වී, රට ආර්ථික වශයෙන් අර්බුදයකට ගොස් ඇති අවස්ථාවක එක් පක්ෂයකට එම අර්බුදය විසඳිය නො හැකි බව වටහා ගනිමින්, ඒ සඳහා සියලු දෙනා එක් වී විසඳුම් සෙවිය යුතුය යන තීරණය මත සර්ව පාක්ෂික ආණ්ඩුවක් ගොඩ නැගීම සඳහා තමන් ඇතුළු පිරිස ආණ්ඩුවෙන් එළියට ආ බවත්, ඒ සඳහා දේශපාලන මතවාද පසෙක ලා ප්‍රධාන විපක්ෂය සමග ද එක් වී කටයුතු කිරීමට තීරණය කරමින් පාර්ලිමේන්තුවේ පැවැති ජනාධිපතිවරයා තේරීම සඳහා වන ඡන්ද විමසීමට තමා ඉදිරිපත් වූ බවත් පාර්ලිමේන්තු මන්ත්‍රී ඩලස් අලහප්පෙරුම පවසනවා.\nඔහු ඒ බව කියා සිටියේ අද කැඳවා තිබූ මාධ්‍ය හමුවක දී යි.\nඑහි දී ඔහු වැඩි දුරටත් කියා සිටියේ, අපි හඬ නැගුවේ සර්ව පාක්ෂික ආණ්ඩුවකට මිසක් පූට්ටු ආණ්ඩුවකට නො වන බව ද මන්ත්‍රීවරයා මෙහි දී කියා සිටියා.\nතවද මේ අර්බුදය ගොඩ ගැනීමට එක් පක්ෂයකට, එක් පුද්ගලයෙකුට හෝ එක් පවුලකට හැකියාවක් නොමැති බව තමන් තරයේ විශ්වාස කළ කළ බවත්, ඒ සඳහා\nසර්ව පාක්ෂික ආණ්ඩුවක් ගොඩ නගා ගැනීම ඉතා වැදගත් බවත් මන්ත්‍රීවරයා මෙහි දී කියා සිටියා.\nඑසේ ම ගෝඨාභය රාජපක්ෂ හිටපු ජනාධිපතිවරයා, ජනාධිපති ධුරයට පත් වීමෙන් අනතුරුව රටේ ජනතාව සහ තරුණ ප්‍රජාව ඉතා උද්‍යෝගයෙන් යුතුව රට පුරා චිත්‍ර අඳිමින් ලස්සන රටක් නිර්මාණය කර ගැනීමේ අපේක්ෂාවෙන් කටයුතු කළ ආකාරය තමා දුටු බවත්, වසර කිහිපයකින් පසුව එකී ජනතාවගේ ම අපේක්ෂා භංගත්වය ජන නැගිටීමකට හේතු ආකාරයත් පෙනෙන්නට තිබෙන බව මන්ත්‍රීවරයා කියා සිටියා.\nකෙසේ නමුත්, තමන් ඇතුළු පාර්ලිමේන්තුව නියෝජනය කරන 225 ම මේ ආර්ථික අර්බුදය සඳහා විත්තිකරුවන් වන බවත්, එය එක් එක් අය අතර විවිධ ප්‍රමාණයේ මාත්‍රාවන්ගෙන් බෙදී යන බවත් ඔහු බ්ප්‍රකාශ කළා.\nතමා ජනාධිපතිවරණයට මුහුණ දීමෙන් පරාජයට පත් වූයේ ඉලක්කම්වලින් බවත්, තමා දේශපාලනිකව පරාජය නො වූ බවත් මන්ත්‍රීවරයා මෙහි දී කියා සිටියා.\nඅදාළ මාධ්‍ය හමුවට පොදු ජන පෙරමුණේ සභාපති, පාර්ලිමේන්තු මන්ත්‍රී මහාචාර්ය ජී.එල් පීරිස්, පාර්ලිමේන්තු මන්ත්‍රී ආචාර්ය නාලක ගොඩහේවා, පාර්ලිමේන්තු මන්ත්‍රී මහාචාර්ය චන්න ජයසුමන, පාර්ලිමේන්තු මන්ත්‍රී ඩිලාන් පෙරේරා යන අය සහභාගි වුණා.",
       "URL": "https://www.hirunews.lk/311172/අපි-හඬ-නැගුවේ-සර්ව-පාක්ෂික-ආණ්ඩුවකට-මිසක්-සර්ව-පූට්ටු-ආණ්ඩුවකට-නෙවෙයි-ඩලස්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=986"
}