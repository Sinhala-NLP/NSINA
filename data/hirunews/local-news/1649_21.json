{
       "Source": "hirunews",
       "Timestamp": "Monday, 04 October 2021 - 20:48",
       "Headline": "ඩොලර් කෝටි තුනක් බේරාගන්නට ඩොලර් කෝටි එකසිය තිහක් උකසට තබන පාලකයෝ",
       "News Content": "ශ්‍රී ලංකාව ඩොලර් මිලියන තිහක් ආරක්ෂා කරගැනීම සඳහා ඩොලර් බිලියන 1.3 ක් ආදායම් ගෙන එන කර්මාන්තයක් බරපතල අනතුරක හෙළා ඇති බව වැවිලි සේවා සමූහයේ සභාපති රොෂාන් රාජදුරෙයි පවසනවා.\nඔහු මේ බව පවසා සිටියේ ලංකා වැවිලි සංගමයේ වාර්ෂික මහා සභා රැස්වීමේදීයි\nශ්‍රී ලංකාව තේ කර්මාන්තය වෙනුවෙන් වාර්ෂිකව පොහොර සහ පලිබෝධ නාශක සඳහා ඩොලර් මිලියන 30ක් වැය කරන අතර ශ්‍රී ලංකාව තේ අපනයනයෙන් දළ වශයෙන් උපයාගන්නා අවම විදේශ විනිමය ප්‍රමානය ඩොලර් බිලියන 1.3 ක් බවයි ඔහු පෙන්වා දුන්නේ.\nවිශේෂයෙන් තේ කර්මාන්තය පොහොර සඳහා වැය කරන පිරිවැය තේ වලින් ලැබෙන මුළු ආදායමෙන් සියයට දෙකක් පමණක් බව වැවිලි සේවා සමූහයේ සභාපතිවරයා පවසනවා.\nශ්‍රී ලංකාව 2019 වසරේදී තේ අපනයනයෙන් ඩොලර් බිලියන 1.43 ක විදෙස් විනිමයක් උපයා ගත් අතර 2020 වසරේදී කොවිඩ් 19 වසංගතය තත්ත්වය හමුවේ පවා ඩොලර් බිලියන 1.24 ක විදෙස් විනිමය ප්‍රමානයක් උපයා ගන්නට සමත් වුනා.\nඑමෙන්ම 2021 වසරේ මුල් මාස හත තුළදී ලද හොඳ වර්ෂාපතනය මධ්‍යයේ 2020 වසරේ වසංගතයට ගොදුරු වූ කාලයට සාපේක්‍ෂව, සියයට 9 ක වර්ධනයක් පෙන්නුම් කරමින් තේ වලින් ලබාගෙන ඇති විදෙස් විනිමය ප්‍රමානය ඩොලර් මිලියන 766ක්.\nකෙසේ වෙතත් රජය විසින් ගන්නා ලද රසායනික පොහොර සහ කෘෂි රසායන තහනම හේතුවෙන් 2022 දී මෙරට තේ අපනයනයෙන් ලැබෙන ආදායම සියයට 40 කින් පමණ පහත වැටිය හැකි බවටයි විශේෂඥයින් පෙන්වා දෙන්නේ.\nශ්‍රී ලංකාව රසායනික පොහොර සහ කෘෂි රසායනික ද්‍රව්‍ය  ආනයනය සඳහා වසරකට ඩොලර් මිලියන 300 ත් 400 ත් අතර මුදලක් වැය කරනවා.\nමෙම කෘෂි රසායනික ද්‍රව්‍ය මඟින් බෝ නොවන රෝග ව්‍යාප්තිය දැඩි වන බවත් මෙරට ගොවි බිම් වල පස නිසරු වෙන බවත් පවසමින් ශ්‍රී ලංකාව රසායනික පොහොර සහ කෘෂි රසායනික ද්‍රව්‍ය තහනම් කිරීමට පෙළඹුනා.\n2004/2005 දී මැතිවරණ වේදිකාවේ දුන් පොරොන්දුවක කොටසක් ලෙස වී වගාව සඳහා පොහොර සහනාධාර ලබා දීමට පටන් ගත් අතර පසුව එය ක්‍රමයෙන් සෙසු භෝග දක්වාත් ව්‍යාප්ත වුනා.\nගොවීන්ට නොමිලේ සහ සහනාධාර යටතේ ලබා දුන් මෙම ලාභදායී බාල පොහොර ගොවීන් අධික ලෙස භාවිතා කිරීමට හුරුවූ අතර පාලනයකින් තොරව සිදුවූ මෙම දීර්ඝකාලීන ක්‍රියාවලිය හේතුවෙන් මෙම අර්බුදය උද්ගත වූ බවයි විශේෂඥයින් පවසන්නේ.",
       "URL": "https://www.hirunews.lk/284071/ඩොලර්-කෝටි-තුනක්-බේරාගන්නට-ඩොලර්-කෝටි-එකසිය-තිහක්-උකසට-තබන-පාලකයෝ",
       "Category": "Local News",
       "Parent URL": "https://www.hirunews.lk/local-news.php?pageID=1649"
}