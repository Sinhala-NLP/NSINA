{
       "Source": "hirunews",
       "Timestamp": "Saturday, 10 June 2023 - 15:31",
       "Headline": "ඩෙංගු වසංගතය ගැන අනතුරු ඇඟවීම්",
       "News Content": "ජූනි මාසය අවසානය වනවිට කොළඹ දිස්ත්‍රික්කයේ ඩෙංගු අධි වසංගත තත්ත්වයක් හටගැනීමේ අවදානමක් පවතින බව රජයේ වෛද්‍ය නිලධාරීන්ගේ සංගමය පවසනවා.\nමේ අතර රට තුළ ඩෙංගු හා කොවිඩ් පාලනය සඳහා අමාත්‍ය කමිටුවක් සහ විද්වත් කමිටුවක් ජනාධිපතිවරයාගේ උපදෙස් මත පත් කර ඇතැයි ජනාධිපති මාධ්‍ය අංශය නිවේදනය කරනවා.\nරට තුළ ඩෙංගු රෝගය හා කොවිඩ් 19 රෝගය පැතිරීම පාලනය සඳහා අවශ්‍ය කඩිනම් ක්‍රියාමාර්ග ගැනීම සඳහා අමාත්‍ය මණ්ඩල කමිටුවක් ජනාධිපතිවරයා පත් කර තිබෙනවා.\nඅග්‍රාමාත්‍ය දිනේෂ් ගුණවර්ධන මහතාගේ ප්‍රධානත්වයෙන් යුත් එම කමිටුවට කැබිනට් සහ රාජ්‍ය අමාත්‍යවරු ඇතුළු සාමාජිකයන් 08 දෙනෙකු අයත්.\nමේ අතර ක්ෂේත්‍රයේ විශේෂඥ දැනුම ඇති සාමාජිකයන් 11 දෙනෙකුගෙන් යුත් විද්වත් කමිටුවක්ද ඩෙංගු සහ කොවිඩ් රෝග පාලනය සඳහා ජනාධිපතිවරයාගේ උපදෙස් මත ජනාධිපති ලේකම් සමන් ඒකනායක මහතා පත් කර තිබෙනවා.\nමෙම විද්වත් කමිටුවට සහාය වීම සඳහා පළාත් මට්ටමින් අනුකමිටු 09ක් පත් කර ඇති බව ජනාධිපති මාධ්‍ය අංශය ප්‍රකාශ කළා.\nමේ අතර කොවිඩ් 19 සහ ඩෙංගු ව්‍යාප්තිය පාලනයට අදාළ අමාත්‍ය කමිටුව අද පෙරවරුවේ පාර්ලිමේන්තුවේදී රැස්වුණේ අග්‍රාමාත්‍ය දිනේෂ් ගුණවර්ධනගේ ප්‍රධානත්වයෙන්.\nඩෙංගු මර්දන ඒකකයේ නිලධාරීන් ද එම අවස්ථාවට කැඳවා තිබූ අතර රට තුළ ඩෙංගු මර්දන යාන්ත්‍රණය නිසි ලෙස ක්‍රියාත්මක වුවද පළාත් මට්ටමින් ජනතාව දැනුවත් කිරීම සඳහා කඩිනම් වැඩපිළිවෙළක අවශ්‍යතාව එහිදී අවධාරණය වී තිබෙනවා.",
       "URL": "https://www.hirunews.lk/337550/ඩෙංගු-වසංගතය-ගැන-අනතුරු-ඇඟවීම්",
       "Category": "Local News",
       "Parent URL": "https://www.hirunews.lk/local-news.php?pageID=280"
}