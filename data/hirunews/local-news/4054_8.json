{
       "Source": "hirunews",
       "Timestamp": "Saturday, 03 March 2018 - 19:25",
       "Headline": "තඹුත්තේගම ජල සම්පාදන ක්‍රමය ගැන මණ්ඩලයෙන් පැහැදිලි කිරීමක්",
       "News Content": "ප්‍රදේශයේ පවතින අධික ජල ඉල්ලූම සහ වකුගඩු රෝග සැලකිල්ලට ගෙන රාජාංගන ජලාශයෙන් තඹුත්තේගම ජල සම්පාදන ක්‍රමය සදහා ජලය ලබා ගැනීමට තීරණය කළ බව ජාතික ජල සම්පාදන හා ජලාපවහන මණ්ඩලය පවසනවා.\nනිවේදනයක් නිකුත් කරමින් ඔවුන් සදහන් කරන්නේ ඒ සදහා චීන සංවර්ධන බැංකුවේ ණය ආධාර ලබා ගැනීමට ද කටයුතු කළ බවයි.\nරාජාංගනය ජලාශයෙන් තඹුත්තේගම ජල සම්පාදන ක්‍රමය සඳහා දිනකට ජලය ඝන මීටර් 19,800ක් අවශ්‍ය බවට සැලසුම් කර ඒ සඳහා වාරිමාර්ග දෙපාර්තමේන්තුවේ අනුමැතිය ද ලබා ගත් බවයි එහි දැක්වෙන්නේ.\nඑමගින් තඹුත්තේගම, ගල්නෑව, තලාව යන ප්‍රාදේශීය ලේකම් කොට්ඨාශවල ග්‍රාමසේවා කොට්ඨාශ 44කට ජලය සැපයීමට සැලසුම් කර තිබෙනවා.\nකෙසේ වෙතත්, එම ව්‍යාපෘතිය ජලය බෝතල් කර විකිණීමේ ව්‍යාපෘතියක් නොවන බවයි ජාතික ජල සම්පාදන හා ජලාපවහන මණ්ඩලය අවධාරණය කළේ.\nකෙසේ නමුත්, මෙම ව්‍යාපෘතියේ ඉදිරි කටයුතු කිරීමට ප්‍රථම රාජාංගන ජලාශයෙන් ජලය ලබා ගැනීම පිළිබද පොදු එකගතාවකට පැමිණිය යුතු බවයි ජල සම්පාදන හා ජලාපවාහන මණ්ඩලය පෙන්වා දෙන්නේ.\nඑමෙන්ම, ජලාශයේ ජල ධාරිතාව අඩු කාලසීමාවන්හිදී පානීය ජල සැපයුම සීමා කිරීමට ද කටයුතු කළ හැකි බව එමගින් සදහන් කර තිබෙනවා.\nරාජාංගනය ජලාශයේ ජලය පානීය ජල ව්‍යෘපෘතියකට යොදා ගැනීමට විරෝධය පළ කරමින් සිදුකළ විරෝධතාවය සංවිධාන කළ රාජාංගනය ඒකාබද්ධ ගොවි සංවිධානයේ සභාපතිවරයා අත්අඩංගුවට ගෙන මේ වන විට රක්ෂිත බන්ධනාගාර ගත කර තිබෙනවා.\nඅදාළ විරෝධතාවයේදී අධිකරණ නියෝග කඩකරමින් කලහකාරී ලෙස හැසිරීම නිසා අත්අඩංගුවට ගත් සැකකරුවන් 59 දෙනාගෙන් 50 දෙනෙකු මේ මස 05 වැනිදා දක්වා රක්ෂිත බන්ධනාගාරගත කෙරුණා.\nමෙම ව්‍යාපෘතියට විරෝධය පළ කරමින් ගොවීන් පසුගිය 28 වන දා පාදෙනිය - අනුරාධපුර මාර්ගය අවහිර කරමින් පැය 03 කට අධික කාලයක් විරෝධතාවයේ නිරත වුණා. එහිදී පොලීසිය සමග උණුසුම් තත්ත්වයක් මතු වූ අතර, පිරිස විසුරුවා හැරීමට පොලීසිය කදුළු ගෑස් සහ ජල ප්‍රහාර ද එල්ල කළා.",
       "URL": "https://www.hirunews.lk/185052/තඹුත්තේගම-ජල-සම්පාදන-ක්‍රමය-ගැන-මණ්ඩලයෙන්-පැහැදිලි-කිරීමක්",
       "Category": "Local News",
       "Parent URL": "https://www.hirunews.lk/local-news.php?pageID=4054"
}