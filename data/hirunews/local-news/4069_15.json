{
       "Source": "hirunews",
       "Timestamp": "Thursday, 22 February 2018 - 10:57",
       "Headline": "තරුණයෙකුට මරු කැඳවූ මාරක අනතුර සීසීටීවී කැමරාවේ",
       "News Content": "දඹුල්ල හබරණ ප්‍රධාන මාර්ගයේ පැල්වෙහෙර ප්‍රදේශයේදී ඊයේ (21) පස්වරුවේ සිදුවූ  රිය අනතුරකින් එක් අයෙකු මියගොස් ඇතැයි දඹුල්ල පොලිසිය පවසනවා.\nවැලි  ප්‍රවාහනය කරමින් තිබූ ටිපර් රථයක් සහ විදේශීය සංචාරකයන් පිරිසක් ගමන් කරමින් තිබූ සුඛෝපභෝගී බස් රථයක් යතුරු පැදියක ගැටීමෙනුයි මෙම අනතුර සිදුවී තිබෙන්නේ.\nමෙම අනතුරින් මියගොස් ඇත්තේ දඹුල්ල පැල්වෙහෙර ප්‍රදේශයේ පදිංචි 19 හැවිරිදි සමීර ප්‍රසාද් නමැති යතුරුපැදියේ ගමන් කරමින් සිටි තරුණයෙකු බව පොලිසිය හඳුනාගෙන තිබෙනවා.\nඅනතුර සිදුවන ආකාරය එම අසල ගරාජයක සවිකොට තිබූ සීසීටීවී කැමරා පද්ධතියක සටහන්ව තිබුණු බව අප වාර්තාකරු සඳහන් කළේ.\nදඹුල්ල දෙසින්  වැලි ප්‍රවාහනය කරන ටිපර් රථය ධාවනය වෙමින් තිබියදී ඉදිරියේ නවතා තැබූ බස් රථයක් පසුකර ටිපර් රථය ඉස්සර කිරීමත් සමග හබරණ දෙසින් දඹුල්ල දෙසට විදේශීය සංචාරකයන්  ගමන් කරමින් තිබූ  බස්රථය පැමිණ තිබුණා.\nබස් රථය මාර්ගයෙන් ඉවත් කර ටිපර් රථයට ඉඩ දෙනවාත්  සමග ඊට පිටුපසින් වේගයෙන් පැමිණි යතුරුපැදිකරු බස් රථය ඉස්සර කර ඇති අතර පසුව ටිපර් රථයේ ඉදිරිපස හැපී පසෙකින් ගමන් කරමින් තිබූ විදේශිකයන් රැගෙන ගිය බස් රථයේ වැදීම නිසා මෙම අනතුර සිදුව ඇති බවයි පොලිසිය සඳහන් කරන්නේ.\nටිපර් රථ රියදුරාගේ සහ යතුරුපැදිකරුගේ නොසැලකිලිමත් රිය ධාවනය මෙම අනතුරට මුල් වී ඇතැයි සිදුකරන ලද මූලික පරීක්ෂණවලදී හෙළි වී තිබෙනවා.\nසිද්ධිය සම්බන්ධයෙන් ටිපර් රථයේ රියදුරු සහ විදේශීය සංචාරකයන් රැගෙන ගිය බස් රථයේ රියදුරු  අත්ත්අඩංගුවට ගෙන ඇති බවයි වාර්තාවන්නේ.",
       "URL": "https://www.hirunews.lk/184225/තරුණයෙකුට-මරු-කැඳවූ-මාරක-අනතුර-සීසීටීවී-කැමරාවේ",
       "Category": "Local News",
       "Parent URL": "https://www.hirunews.lk/local-news.php?pageID=4069"
}