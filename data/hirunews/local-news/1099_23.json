{
       "Source": "hirunews",
       "Timestamp": "Sunday, 12 June 2022 - 19:31",
       "Headline": "බ්‍රිතාන්‍යය ජාතිකයාට පහර දුන් මැරයින් තවමත් නිදැල්ලේ",
       "News Content": "මීට සති දෙකකට පෙර මිරිස්ස ප්‍රදේශයේ දී බ්‍රිතාන්‍ය ජාතිකයෙකුට පහර දීම සම්බන්ධයෙන් මෙතෙක් කිසිවෙකු අත්අඩංගුවට ගෙන නොමැති බව වාර්තා වනවා.\nඅදාල සිදුවීම හටගෙන ඇත්තේ මෙම බ්‍රිතාන්‍යය ජාතිකයා ලැගුම්ගෙන සිටි ලැගුම්හල ආසන්නයේදී.\nයම්කිසි පිරිසක් විසින් එල්ල කරන ලද මෙම ප්‍රහාරය හේතුවෙන් අදාළ බ්‍රිතානය ජාතිකයාට බරපතළ තුවාල සිදු වී ඇති අතර මේ වනවිට ඔහු කොළඹ පෞද්ගලික රෝහලක නේවාසික ප්‍රතිකාර ලබමින් පසුවනවා.\nමෙම සිද්ධිය සම්බන්ධයෙන් අහංගම පොලිස් ස්ථානයේ CIB 11-7-212 අංකය යටතේ පැමිණිල්ලක් ගොනු කර තිබුණද මේ දක්වා අදාල පහරදීමට සම්බන්ධ කිසිවෙකුත් අත්අඩංගුවට ගෙන නොමැති බව මේ සම්බන්ධයෙන් අප කළ විමසීමකදී අහංගම පොලිසියේ නිලධාරියෙකු සඳහන් කළා.\nමෙම පහරදීම හේතුවෙන් බ්‍රිතාන්‍ය ජාතිකයා ගේ දකුණු පාදයට සහ දකුණු ඇහිබැමට ඉහළින් විශාල කැපුමක් සිදු වී ඇති බවයි වාර්තා වන්නේ.\nශ්‍රී ලංකාවට අතිශයින්ම සංචාරකයින් ආකර්ෂණය කරගත යුතු කාලසීමාවක දැඩි දුෂ්කරතා මධ්‍යයේ පැමිණෙන සංචාරකයන් හට මෙවැනි තාඩන පීඩන වලට ලක් වන්නට සිදුවන්නේ නම් ඒ හරහා මෙරට සංචාරක කර්මාන්තය පිළිබඳව ලොවට රැගෙන යන පණිවිඩය එතරම් සුබදායක නොවන බවයි දකුණු පලාත් හෝටල් හිමියන් පවසන්නේ.\nමෙවැනි සිදුවීම් සම්බන්ධයෙන් පොලිසිය වහා ක්‍රියාත්මක වී නීතිය ක්‍රියාත්මක කළ යුතු බව ඔවුන් අවධාරණය කරනවා.\nඑසේත් නොමැති නම් පැමිණෙන සංචාරකයින් පවා ආරක්ෂාව සම්බන්ධ කරුණු කාරණා ඉස්මතු කරමින් ශ්‍රී ලංකාව මඟහැර යාමට ඉඩ ඇති බවයි ඔවුන් පෙන්වා දෙන්නේ.\nවිශේෂයෙන්ම මෙවැනි කාරණා අද පවතින තාක්ෂණ දියුණුවත් සමග සමාජ මාධ්‍ය හරහා සීඝ්‍රයෙන් ව්‍යාප්ත වන බවත් ඔවුන්ගේ පෞද්ගලික බ්ලොග් සටහන් සහ ට්විටර් ගිණුම් හරහා ශ්‍රී ලංකාවේ පවතින තත්ත්වය සම්බන්ධයෙන් අයහපත් චිත්‍රයක් නිර්මාණය වන බවත් ඔවුන් පෙන්වා දෙනවා.",
       "URL": "https://www.hirunews.lk/306955/බ්‍රිතාන්‍යය-ජාතිකයාට-පහර-දුන්-මැරයින්-තවමත්-නිදැල්ලේ",
       "Category": "Local News",
       "Parent URL": "https://www.hirunews.lk/local-news.php?pageID=1099"
}