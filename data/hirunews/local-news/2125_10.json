{
       "Source": "hirunews",
       "Timestamp": "Thursday, 25 February 2021 - 13:34",
       "Headline": "මහ කොමසාරිස්වරියගේ වාර්තාව අමාත්‍ය දිනේෂ් ගුණවර්ධන මුළුමණින්ම ප්‍රතික්ෂේප කරයි (වීඩියෝ)",
       "News Content": "එක්සත් ජාතීන්ගේ මානව හිමිකම් මහ කොමසාරිස් මිෂෙල් බැෂලේ ශ්‍රීලංකාව සම්බන්ධයෙන් ඉදිරිපත් කළ වාර්තාව ජිනීවා මානව හිමිකම් සැසිවාරයේදී ඊයේ සංවාදයට ගැනුණා.\nකෙසේවෙතත්, විදේශ කටයුතු අමාත්‍ය දිනේෂ් ගුණවර්ධන සැසිය අමතමින් අදාළ යෝජනාව තරයේ ප්‍රතික්ෂේප කළේ මහකොමසාරිස්වරිය තමන්ගේ විෂය පථය සහ වරම පුළුල් කර ගැනීම සඳහා ස්වෛරී රාජ්‍යයන්ගේ පාලනයට අත පොවන බවට ද සඳහන් කරමින්.\nඑක්සත් ජාතීන්ගේ මානව හිමිකම් මහ කොමසාරිස් මිෂෙල් බැෂලේ මෙම යෝජනාව ඉදිරිපත් කර තිබුණේ ශ්‍රී ලංකාවේ සංහිඳියාව, වගවීම සහ මානව හිමිකම් ප්‍රවර්ධනය කිරීම යන කරුණු මුල්කර ගනිමින්.\nඅදාළ යෝජනාව මගින් මානව හිමිකම් මහ කොමසාරිස්වරිය ශ්‍රී ලංකාවට දැඩිව චෝදනා කර තිබුණේ මෙරට සිදුවූ මානව හිමිකම් උල්ලංඝනය කිරීම් පිළිබඳ සැබෑ සත්‍ය අනාවරණ කිරීම සහ වගවීමේ ක්‍රියාවලියක් අනුගමනය කිරීමට ශ්‍රී ලංකා රජය අපොහොසත් වී ඇති බවටයි.\nශ්‍රී ලංකාවේ මේ වනවිට ක්‍රියාත්මක ක්‍රමවේද ව්‍යුවහයන්, ප්‍රතිපත්ති සහ පුද්ගලයින් ඉතිහාසයේ පැවති ප්‍රචණ්ඩත්වය යළි මතු කිරීමට සහය වන බව ද මානව හිමිකම් මහ කොමසාරිස්වරියගේ යෝජනාවේ සඳහන්.\nපසුගියදා සම්මත කෙරුණු 20 වන ව්‍යවස්ථා සංශෝධනය විවේචනයට ලක් කළ මානව හිමිකම් පිළිබඳ මහ කොමසාරිස් මිෂෙල් බැෂලේ එමඟින් අධිකරණ මානව හිමිකම් සහ පොලිස් වැනි කොමිෂන් සභාවල ස්වාධීනත්වය මතු කෙරෙන බලපෑමද අභියෝගයට ලක් කළා.\nකොවිඩ් 19 ගෝලීය වසංගතය හේතුවෙන් මියයන පුද්ගලයින්ගේ දේහ අනිවාර්යෙන් ආදාහනය කළ යුතු බවටලක්රජය ගත් තීරණය ද විවේචනය කළ ඇය සඳහන් කළේ, එමඟින් මෙරට සුළුතර ජාතිකයන් වන මුස්ලිම් සහ ක්‍රිස්තියානි ජන කොට්ඨාශවලට වේදනාකාරී අත්දැකීම් ගෙන දී ඇති බවයි.\nවිශ්වසනීයත්වයෙන් යුත් වගවීමේ ක්‍රියාවලියක් ශ්‍රී ලංකාව අනුගමනය නොකරන බව ද මානව හිමිකම් පිළිබඳ මහ කොමසාරිස්වරිය සඳහන් කළා.\nඑම නිසා පසුගිය කොමිෂන් සභාවල නිර්දේශ යළි සලකා බැලීමෙන් අර්ථවත් ප්‍රතිඵලයක් අත්කර ගැනීම අවිනිශ්චිත බව ද ඇය අවධාරණය කළා.\nකෙසේවෙතත්, ශ්‍රී ලංකාව පිළිබඳ වාර්තාව සම්බන්ධයෙන් එක්සත් ජාතීන්ගේ මානව හිමිකම් සැසිවාරයේ ඊයේ පැවැති අන්තර් ක්‍රියාකාරී සංවාදයේදී විදේශ කටයුතු පිළිබඳ අමාත්‍ය දිනේෂ් ගුණවර්ධන\nමානව හිමිකම් මහ කොමසාරිස්වරියගේ වාර්තාව මුළුමණින්ම ප්‍රතික්ෂේප කළා.",
       "URL": "https://www.hirunews.lk/263647/මහ-කොමසාරිස්වරියගේ-වාර්තාව-අමාත්‍ය-දිනේෂ්-ගුණවර්ධන-මුළුමණින්ම-ප්‍රතික්ෂේප-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2125"
}