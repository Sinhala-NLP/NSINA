{
       "Source": "hirunews",
       "Timestamp": "Friday, 18 December 2020 - 8:16",
       "Headline": "නැගෙනහිර පර්යන්ත ගිවිසුම වෙනස් කිරීම ගැන වරාය අධිකාරියේ අවධානය",
       "News Content": "කොළඹ වරාය නැගෙනහිර පර්යන්තය සම්බන්ධයෙන් පසුගිය රජය අත්සන් කළ ගිවිසුම රටට ගැලපෙන ලෙස සකස් කරන බව ශ්‍රී ලංකා වරාය අධිකාරියේ සභාපති ජනරාල් දයා රත්නායක ප්‍රකාශ කළා.\nඒ හිරු ප්‍රවෘත්ති අංශයට ඒ පිළිබඳ අදහස් දක්වමින්.\nඔක්තෝම්බර් 22 වනදා විශේෂ අමාත්‍ය මණ්ඩල පත්‍රිකාවක් මගින් යෝජනා කර තිබුණේ නැගෙනහිර පර්යන්තයේ මෙහෙයුම් ඉන්දීය සමාගමක් සමග ඒකාබද්ධව සිදුකිරීමටයි.\nඑම පර්යන්තය ඉන්දියාවට ලබා ගැනීම සඳහා එරට අවධානය යොමුව ඇති බව ඉන්දීය මාධ්‍ය වාර්තා කර තිබුණේ එවන් තත්ත්වයක් තුළයි.\nපසුගියදා පැවැති කැබිනට් තීරණ දැනුම් දීමේ මාධ්‍ය හමුවේදි කැබිනට් ප්‍රකාශක අමාත්‍ය කෙහෙළිය රඹුක්වැල්ල සඳහන් කළේ කොළඹ වරායේ නැගෙනහිර පර්යන්තය සම්බන්ධයෙන් අවසන් තීරණයක් ගෙන නොමැති බවයි.\nමේ අතර, වරාය වෘත්තීය සමිති කිහිපයක් ඊයේ අංක 3 ගේට්ටුව ඉදිරිපිටදී මීට අදාළ නිහඬ විරෝධතාවක නිරත වුණා.\nමෙම තත්ත්වය සම්බන්ධයෙන් පැහැදිලි කිරීමට ශ්‍රී ලංකා වරාය අධිකාරියේ සභාපති ජනරාල් දයා රත්නායක මාධ්‍ය හමුවක් කැඳවා තිබුණා. එහිදී ඔහු කියා සිටියේ නැගෙනහිර පර්යන්තය ඉන්දියාවට ලබාදීමේ කිසිදු සූදානමක් මේ වනවිට නොමැති බවයි. කෙසේ වෙතත්, එහි මෙහෙයුම් කටයුතු පවත්වාගෙන යන ආකාරය සම්බන්ධයෙන් පසුගිය රජය සමඟ ඉන්දියාව එළැඹ තිබූ ගිවිසුමේ කොන්දේසි වෙනස් කිරීමට අවධානය යොමුව ඇති බවද වරාය අධිකාරියේ සභාපතිවරයා සඳහන් කළා.",
       "URL": "https://www.hirunews.lk/257304/නැගෙනහිර-පර්යන්ත-ගිවිසුම-වෙනස්-කිරීම-ගැන-වරාය-අධිකාරියේ-අවධානය",
       "Category": "Local News",
       "Parent URL": "https://www.hirunews.lk/local-news.php?pageID=2268"
}