{
       "Source": "hirunews",
       "Timestamp": "Saturday, 10 September 2022 - 7:02",
       "Headline": "ආරොන් ෆින්ච් එක්දින පිටියට සමුදෙයි",
       "News Content": "ඔස්ට්‍රෙලියානු ක්‍රිකට් කණ්ඩායමේ නායකත්වය හොබවන (එක්දින සහ විස්සයි විස්ස) ආරොන් ජේම්ස් ෆින්ච් ජාත්‍යන්තර එක්දින ක්‍රිකට් පිටියෙන් සමුගැනීමට තීරණය කර තිබෙනවා.\nඔහුගේ මෙම සමුගැන්ම සම්බන්ධයෙන් ඔස්ට්‍රෙලියානු ක්‍රිකට් ආයතනය විසින් ද නිවේදනයක් නිකුත් කෙරුණා.\n'ෆින්චි' ලෙස කාගෙත් ආදරයට පාත්‍ර වූ ඔහු ලෝකයේ මෙතෙක් බිහි වූ විශිෂ්ටතම ගණයේ පිතිකරුවෙක් ලෙසයි හැඳින්වෙන්නේ.\nදකුණතින් පන්දුවට පහරදෙන්නෙකු වන ෆින්චි තුන් ඉරියව් ක්‍රීඩකයෙකු වන අතර, ඔහු\nSlow Left arm Orthodox\nක්‍රමවේදයට පන්දු යවන්නෙක්.\nඑක්දින තරග 145කට එක්ව ඇති ෆින්චි, ලබාගෙන ඇති මුළු ලකුණු සංඛ්‍යාව 5401ක්.\nඔහුගේ වැඩිම එක්දින ලකුණු සංඛ්‍යාව වන්නේ නොදැවී ලකුණු 153ක් වන අතර, පිතිකරණ සාමාන්‍ය අගය දැක්වෙන්නේ 39.13ක් ලෙසින්.\nෆින්ච් සිය වැඩිම එක්දින ලකුණු සංඛ්‍යාව ලබා ගන්නේ 2019 මාර්තු මස 24 වැනිදින සාජහන් නුවරදී පැවැත්වුණු ඔස්ට්‍රෙලියා - පාකිස්තාන තරගාවලියේදියි.\nජාත්‍යන්තර එක්දින තරගවලදී ආරොන් ෆින්ච් ලබාගෙන ඇති ශතක සංඛ්‍යාව 17ක් වන අතර අර්ධ ශතක 30ක් ද ඊට ඇතුළත්.\nහතරේ පහරවල් 532ක් මෙන්ම හයේ පහරවල් 129ක් ද ඔහුගේ එක්දින ලකුණු පුවරුව වර්ණවත් කෙරුණා.\nඉන්දීය ප්‍රීමියර් ලීග් තරගවලදී ද ෆින්චිගේ දායකත්වය හිමි වූ කණ්ඩායම් ලෙස කින්ග්ස් ඉලෙවන් පන්ජාබ්ස් සහ සන් රයිසස් හයිද්‍රාබාද් හැඳින්විය හැකියි.\nෆින්ච් යනු ඔස්ට්‍රෙලියානු කණ්ඩායමේ සිටි 24 වැනි එක්දින තරග නායකයායි.\nලබන ඉරිදා නවසීලන්තයට එරෙහිව කෙයාන්ස් හි දී ඇරඹෙන තරගාවලියේ ෆින්ච් මෙහෙයවන සහ එක්වන අවසන් එක්දින තරගාවලිය වනු ඇති.\nඑක්දින තරගවලින් සමුගත්ත ද, ලබන මාසයේ දී පැවැත්වීමට නියමිත ලෝක කුසලාන පන්දුවාර 20-20 තරගාවලිය ජයග්‍රහණය සඳහා ඔස්ට්‍රෙලියානු කණ්ඩායමේ නායකත්වය වෙනුවෙන් ෆින්චි දිගටම කටයුතු කරන බව ද විදෙස් මාධ්‍ය වාර්තා කරනවා.\nපසුගිය දා නිමාවට පත් වූ ඔස්ට්‍රෙලියා - ශ්‍රී ලංකා ක්‍රිකට් තරගාවලියෙන් අනතුරුව මෙරටට පැමිණෙන ලෙස ජාත්‍යන්තරයේ සියලුම සංචාරකයින්ගෙන් ඉල්ලා සිටි ෆින්ච්, තම කණ්ඩායමේ ටෙස්ට් නායක පැට් කමින්ස් හා එක්ව ශ්‍රී ලංකාව මුහුණදී සිටින දැඩි ආර්ථික අර්බුදවලින් ගොඩඒමට සහ මෙරට සිටින දරුවන් වෙනුවෙන් මූල්‍ය ආධාරයක් පිරිනැමීමට ද කටයුතු කළ විශිෂ්ට ක්‍රීඩකයෙක්.",
       "URL": "https://www.hirunews.lk/315018/ආරොන්-ෆින්ච්-එක්දින-පිටියට-සමුදෙයි",
       "Category": "Local News",
       "Parent URL": "https://www.hirunews.lk/local-news.php?pageID=879"
}