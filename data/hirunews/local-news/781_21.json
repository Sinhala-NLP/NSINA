{
       "Source": "hirunews",
       "Timestamp": "Monday, 24 October 2022 - 20:06",
       "Headline": "අලියා පිට නැඟීම ගැන ඇමති ප්‍රසන්නගෙන් පැහැදිලි කිරීමක් (වීඩියෝ)",
       "News Content": "රට පවතින අර්බුදයෙන් ගොඩගැනීම සදහා ජනාධිපති රනිල් වික්‍රමසිංහට පූර්ණ සහාය පළ කරන බවත් ඒ වෙනුවෙන් ඕනෑම අභියෝගයක් භාර ගැනීමට තමන් සුදානම් බවත් අමාත්‍ය ප්‍රසන්න රණතුංග පවසනවා.\nජනාධිපතිවරයාට මේ මොහොතේ සහාය දැක්වීම අලියාගේ පිටේ නැගීමක් නොවන බවයි ඔහු නිවේදනයක් නිකුත් කරමින් කියා සිටියේ.\nදේශපාලන තීන්දුවක් ගැනීමට සුදානම් වන බවත් ඒ සම්බන්ධයෙන් මිනුවන්ගොඩ දේශපාලන මණ්ඩල සමාජිකයන් තමා විදේශගතව සිටින අතරතුර රහසිගත ජන්දයක් පවත්වා ඇති බවත් පුවත්පත් හා වෙබ් අඩවි කිහිපයක පළවු වාර්තා පදනම්කර ගනිමිනුයි අමාත්‍ය ප්‍රසන්න රණතුංග අදාල නිවේදනය නිකුත් කර ඇත්තේ.\nතමන් විදේශගතවීමට සැළසුම් කර තිබුණේ 22 වන ව්‍යවස්ථා සංශෝධන විවාදයට සහ ඡන්ද විමසීමට දින තීරණය කිරීමට පෙර බවයි ඔහු කියා සිටියේ.\nමේ නිසා තමන් ඡන්ද විමසීම සිදුකරන අවස්ථාවේ පාර්ලිමේන්තුවේ නොසිටි බවට ඇතැමුන් නඟන චෝදනා පදනම් විරහිත බවයි එම නිවේදනයෙන් දැක්වෙන්නේ.\nපසුගිය 20 වනදා පැවති මිනුවන්ගොඩ ආසන බල මණ්ඩල රැස්වීමේදී ජනාධිපතිවරයාගේ කකුලෙන් නොඇඳ ඔහු ගෙන යන වැඩපිළිවෙලට සහය පළකල යුතු බවට ඊට සහභාගි වූ පිරිසගේ මතය වී ඇති බව අමාත්‍ය ප්‍රසන්න රණතුංග නිකුත් කළ නිවේදනයේ සඳහන්.\nරට පසුකරමින් පවතින තීරණාත්මක කාලය තුළ ජනාධිපතිවරයාට සහාය පළකිරීමට තීරණය කිරීම පොහොට්ටුව අතහැර යාමක් නොවන බව පෙන්වා දෙන අමාත්‍ය ප්‍රසන්න රණතුංග සිය නිවේදනයෙන් අවධාරණය කර ඇත්තේ එය පොහොට්ටුවේ ජනමතය ආරක්ෂා කිරීම සදහා මේ මොහොතේ ගත හැකි හා ගත යුතු හොදම තීරණය ලෙසයි.\nරට වෙනුවෙන් හෘදය සාක්ෂියට එකඟව හැමවිටම නිවැරදි දේශපාලන තීන්දු ගත් තමා කිසි විටෙකත් තමන් පිළිබද විශ්වාසය තැබු ගම්පහ ජනතාව පාවාදීමට සුදානම් නොමැති බවයි අවධාරණය කළේ.",
       "URL": "https://www.hirunews.lk/318728/අලියා-පිට-නැඟීම-ගැන-ඇමති-ප්‍රසන්නගෙන්-පැහැදිලි-කිරීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=781"
}