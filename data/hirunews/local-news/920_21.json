{
       "Source": "hirunews",
       "Timestamp": "Tuesday, 23 August 2022 - 11:15",
       "Headline": "ත්‍රස්තවාදය වැලක්වීමේ පනත වෙනුවට නව පනතක්",
       "News Content": "ත්‍රස්තවාදය වැලැක්වීමේ පනත ලිහිල් කර ජාතික ආරක්ෂණ පනත ලෙස නව පනත කෙටුම්පතක් ඉදිරිපත් කිරීමට රජය තීරණය කර තිබෙනවා.\nඒ සම්බන්ධයෙන් ඊයේ දිනයේ අමාත්‍ය මණ්ඩලය වෙත අධිකරණය අමාත්‍ය ආචාර්ය විජේදාස රාජපක්ෂ විසින් කරුණු පැහැදිලි කළ බවයි රජයේ ප්‍රවෘත්ති දෙපාර්තමේන්තුවේ අද (23) පැවති කැබිනට් තීරණ දැනුම්දීමේ මාධ්‍ය හමුවට එක්වෙමින් කැබිනට් ප්‍රකාශක අමාත්‍ය ආචාර්ය බන්දුල ගුණවර්ධන සඳහන් කළේ.\nත්‍රස්තවාදය වැලැක්වීමේ පනත පිළිබඳව මේ වනවිට පුළුල් කතා බහක් මතුව ඇත්තේ පසුගියදා අත්අඩංගුවට ගත් අන්තර් විශ්වවිද්‍යාලයීය ශිෂ්‍ය බල මණ්ඩලයේ කැඳවුම්කරු වසන්ත මුදලිගේ ඇතුළු තුන් දෙනෙකු එම පනත යටතේ රඳවාගෙන ප්‍රශ්න කිරීමට ආරක්ෂක අමාත්‍යාංශය අවසර දීමත් සමගයි.\nකෙසේ වෙතත්, මෙය හෙලා දකිමින් යුරෝපා සංගමය, ඇමෙරිකාව සහ ඕස්ටේ්‍රලියාව නිවේදන නිකුත් කර තිබුණා.\nමේ අතර, ත්‍රස්තවාදය වැලැක්වීමේ පනත භාවිත කිරීම, මෙරට මානව හිමිකම් ක්‍රියාවලියට නොගැලපෙන බව ශ්‍රී ලංකාවේ බි්‍රතාන්‍ය මහ කොමසාරිස් කාර්යාලය අද ට්විටර් සටහනක් තබමින් සදහන් කළා.\nඑවැනි තත්ත්වයක් තුළ ත්‍රස්තවාදය වැලැක්වීමේ පනත භාවිතයට ගැනීම නවත්වන්නැයි ශ්‍රී ලංකා බලධාරීන්ගෙන් ඉල්ලා සිටින බවයි එහි වැඩිදුරටත් දැක්වෙන්නේ.\nමේ අතර, අරගලයේ ක්‍රියාකාරි සාමාජිකයෙකු වන පැතුම් කර්නර් අත්අඩංගුවට ගෙන අධිකරණයට ඉදිරිපත් කරන ලෙසට කොළඹ මහේස්ත්‍රාත් අධිකරණය වරෙන්තු නිකුත් කර තිබෙනවා.\nපසුගියදා පොල්දූව මංසන්ධියේ කලහකාරි ලෙස හැසිරීමේ සිද්ධියට අදාළව විභාග වන නඩුවට අද අධිකරණයේ පෙනී නොසිටීම හේතුවෙනුයි ඔහුට එරෙහිව මෙලෙස වරෙන්තු නිකුත් කර ඇත්තේ.\nමේ අතර, අග්‍රාමාත්‍ය කාර්යාලයට බලහත්කාරයෙන් ඇතුළු වී දේපලවලට හානි කිරීමේ සිද්ධියට අදාලව තවත් සැකකරුවෙකු පොලීසිය අත්අඩංගුවට ගෙන තිබෙනවා.\nඔහු 33 හැවිරිදි තලංගම ප්‍රදේශයේ පදිංචිකරුවෙක්.",
       "URL": "https://www.hirunews.lk/313506/ත්‍රස්තවාදය-වැලක්වීමේ-පනත-වෙනුවට-නව-පනතක්",
       "Category": "Local News",
       "Parent URL": "https://www.hirunews.lk/local-news.php?pageID=920"
}