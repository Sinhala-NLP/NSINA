{
       "Source": "hirunews",
       "Timestamp": "Friday, 13 July 2018 - 14:00",
       "Headline": "STC  වෙනත් තැනකට ගෙන යාමට සේවකයින්ගේ විරෝධය",
       "News Content": "කොම්පඤ්ඤවීදිය - නවම් මාවතේ පිහිටි රාජ්‍ය වානිජ විවිධ නීතිගත සංස්ථාවේ කාර්යාලය සහ ප්‍රදර්ශනාගාරය වෙනත් ස්ථානයකට රැගෙන යාම සම්බන්ධයෙන් එහි සේවකයන් විරෝධය පළ කරනවා.\nඔවුන් පවසන්නේ චීන සමාගමකට සංස්ථා භූමිය ලබාදීම සඳහා මෙලෙස දැනට පවතින ස්ථානයෙන් එය ඉවත් කිරීමට බලධාරින් කටයුතු කර ඇති බවයි.\nඑලෙස ඉවත් කෙරෙන රාජ්‍ය වානිජ විවිධ නීතිගත සංස්ථාව, නාරාහේන්පිට ආර්ථික මධ්‍යස්ථානය තුළ පිහිටුවීමට කර්මාන්ත හා වානිජ කටයුතු අමාත්‍යාංශය තීරණය කර ඇති බව සඳහන්.\nඒ සඳහා ආර්ථික මධ්‍යස්ථානය අයත් වන ග්‍රාමීය ආර්ථික කටයුතු පිලිබඳ අමාත්‍යාංශයෙන් ද විමසීම් කර තිබෙනවා.\nරාජ්‍ය විවිධ නීතිගත සංස්ථාවේ සේවකයන් පවසන්නේ නවම් මාවතේ ගොඩනැගිල්ලෙන් වෙනත් ස්ථානයකට සංස්ථාව ගෙන යන්නේ නම් ඒ සඳහා නාරාහේන්පිට ආර්ථික මධ්‍යස්ථානය නොව, රාජගිරියේ පිහිටි සංස්ථාවට අයත් වෙනත්\nගොඩනැගිල්ලක් ලබාදෙන ලෙසයි.\nමෙම කරුණ පිළිබඳව අප රාජ්‍ය වානිජ විවිධ නීතිගත සංස්ථාවේ ක්‍රියාකාරි අධ්‍යක්ෂ එස්.එල්.ඩීන් ගෙන් විමසීමක් කළ අතර, ඔහු කියා සිටියේ චීන සමාගමකට නව ගොඩනැගිල්ලක් ඉදිකිරීම සඳහා මෙම භූමි ප්‍රදේශය ලබාදෙන බවයි.\nබස්නාහිර නගර සංවර්ධන සැලැස්මට අනුව එය සිදුවන අතර, එමගින් සංස්ථාවට ගැටලූවක් නොවන බව ද ඔහු කියා සිටියා.",
       "URL": "https://www.hirunews.lk/195130/stc-වෙනත්-තැනකට-ගෙන-යාමට-සේවකයින්ගේ-විරෝධය",
       "Category": "Local News",
       "Parent URL": "https://www.hirunews.lk/local-news.php?pageID=3851"
}