{
       "Source": "hirunews",
       "Timestamp": "Thursday, 15 August 2019 - 12:49",
       "Headline": "නිදහස් පක්ෂයේ තීරණය 3 වනදා",
       "News Content": "ශ්‍රී ලංකා නිදහස් පක්ෂය ඉදිරි ජනාධිපතිවරණයේදී ගන්නා තීරණය ලබන මස 3 වනදා පැවැත්වෙන පක්ෂ මහ සමුළුවේදී ප්‍රකාශයට පත් කරන බව නිදහස් සන්ධානයේ මහ ලේකම් පාර්ලිමේන්තු මන්ත්‍රී මහින්ද අමරවීර ප්‍රකාශ කළා.\nකොළඹ අද පෙරවරුවේ පැවති මාධ්‍ය හමුවකට එක්වෙමින් ඔහු කියා සිටියේ නිදහස් පක්ෂය සකස් කරන වැඩපිළිවෙලට සහය දෙන අපේක්ෂකයාට ඉදිරි ජනාධිපතිවරණයේදී සහය ලබාදෙන බවයි.\nශ්‍රී ලංකා නිදහස් පක්ෂයේ අනුශාසකවරයෙකු වන විපක්ෂ නායක මහින්ද රාජපක්ෂ ශ්‍රී ලංකා පොදුජන පෙරමුණේ සාමාජිකත්වය ලබාගැනීම පිළිබඳව මාධ්‍යවේදීන් මෙහිදී ප්‍රශ්න කළා.\nඊට ප්‍රතිචාර දක්වමින් නිදහස් සන්ධානයේ මහ ලේකම් මහින්ද අමරවීර කියා සිටියේ ඔහුට එරෙහිව පියවරක් ගැනීමට දැනට අපේක්ෂාවක් නොමැති බවයි.\nඑහෙත් ලබන සතියේදී පක්ෂයේ මධ්‍යම කාරක සභාව රැස්වන බවද මන්ත්‍රීවරයා සඳහන් කළා.\nශ්‍රී ලංකා පොදුජන පෙරමුණේ සමුළුවට එක්වෙමින් ආචාර්ය සරත් අමුණුගම ප්‍රකාශ කළේ පොදුජන පෙරමුණේ ජනාධිපති අපේක්ෂකයාට සහය ලබාදීමට නිදහස් පක්ෂයේ මධ්‍යම කාරක සභාව තීරණයක් ගත් බවයි.\nමේ සම්බන්ධයෙන්ද අද පැවති මාධ්‍ය හමුවේදී මාධ්‍යවේදීන් නිදහස් සන්ධානයේ මහ ලේකම්වරයාගෙන් කරුණු විමසා සිටියා.",
       "URL": "https://www.hirunews.lk/222282/නිදහස්-පක්ෂයේ-තීරණය-3-වනදා",
       "Category": "Local News",
       "Parent URL": "https://www.hirunews.lk/local-news.php?pageID=3197"
}