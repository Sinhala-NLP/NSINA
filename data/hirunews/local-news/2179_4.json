{
       "Source": "hirunews",
       "Timestamp": "Sunday, 31 January 2021 - 8:22",
       "Headline": "වරායේ අකුරට වැඩ කිරීම තවදුරටත්",
       "News Content": "ශ්‍රී ලංකා වරායෙ අධිකාරියේ මෙහෙයුම් කටයුතු අත්‍යවශ්‍ය මහජන සේවාවක් ලෙස ප්‍රකාශයට පත්කරමින් අතිවිශේෂ ගැසට් නිවේදනයක් නිකුත් කර තිබෙනවා.\n1979 අංක 16 දරණ අත්‍යවශ්‍ය මහජන සේවා පනතේ දෙවන වගන්තිය ප්‍රකාරව ජනාධිපති ගෝඨාභය රාජපක්ෂගේ අණ පරිදි ජනාධිපති ලේකම් පී.බී. ජයසුන්දර විසින් අදාළ ගැසට් නිවේදනය නිකුත් කර ඇත්තේ ඊයේ රාත්‍රියේයි.\nඒ අනුව වරාය අධිකාරිය සපයනු ලබන සියලු සේවාවන් අත්‍යවශ්‍ය සේවාවන් ලෙස සැළකිල්ලට ගනිමින් ඉදිරි කටයුතු සිදුකළ යුතු බව අදාළ ගැසට් නිවේදනයේ දැක්වෙනවා.\nකොළඹ වරායේ නැගෙනහිර පර්යන්තය ශ්‍රී ලංකා වරාය අධිකාරියේ පූර්ණ කළමනාකාරිත්වය යටතේ ඉදිරියටත් ක්‍රියාත්මක කරන ලෙස ඉල්ලමින් කොළඹ වරායේ වෘත්තීය සමිති පෙරේදා සිට අකුරට කිරීමේ වෘත්තිය ක්‍රියාමාර්ගයක නිරතවනවා.\nඑම තත්වය හමුවේයි කොළඹ වරාය අධිකාරියේ කටයුතු අත්‍යවශ්‍ය සේවාවක් ලෙස ගැසට් කර ඇත්තේ.\nකෙසේ වෙතත් අකුරට වැඩ කිරීමේ වෘත්තිය ක්‍රියාමාර්ගය තවදුරටත් ක්‍රියාත්මක බවයි වෘත්තිය සමිති නියෝජිතයින් සඳහන් කළේ.\nවරාය අත්‍යවශ්‍ය සේවාවක් ලෙස ගැසට් කිරීමෙන් පසුව එහි කටයුතු සම්බන්ධයෙන් වරාය අධිකාරියේ සභාපති ජෙනරල් දයා රත්නායක හිරු ප්‍රවෘත්ති අංශය විමසීමක් කළා.\nකොරෝනා වසංගත තත්වයත් සමඟ වරාය අත්‍යවශ්‍ය සේවාවක් බවට පත් කිරීමට මීට පෙර කටයුතු කළ අතර, ඊයේ නිකුත් කරනු ලැබුවේ ඊට අදාළ ගැසට් නිවේදනය බවයි ඔහු කියා සිටියේ.\nකෙසේ වෙතත් අකුරට වැඩ කිරීමේ ක්‍රියාමාර්ගය සම්බන්ධයෙන් ඊයේ රාත්‍රියේ ද වරාය වෘත්තිය සමිති සමඟ සාකච්ඡා කළ බව ඔහු ප්‍රකාශ කළා.\nඑමෙන්ම අදාළ වෘත්තිය සමිති අකුරට වැඩ කිරීමේ ක්‍රියාමාර්ගයක් සඳහා අවසර ඉල්ලා තිබුණද මේ වනවිට ක්‍රියාත්මක කරමින් පවතින්නේ සෙමෙන් වැඩ කිරීමේ ක්‍රියාවලියක් බවයි වරාය සභාපති ජෙනරාල් දයා රත්නායක  හිරු ප්‍රවෘත්ති අශය සමඟ අදහස් දක්වමින් සඳහන් කළේ.",
       "URL": "https://www.hirunews.lk/261199/වරායේ-අකුරට-වැඩ-කිරීම-තවදුරටත්",
       "Category": "Local News",
       "Parent URL": "https://www.hirunews.lk/local-news.php?pageID=2179"
}