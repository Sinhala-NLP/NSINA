{
       "Source": "hirunews",
       "Timestamp": "Monday, 14 August 2023 - 11:33",
       "Headline": "නිවුන් දරුවන්ට කිරි දෙන්න සහය ඉල්ලයි",
       "News Content": "මාස එකහමාරක් පමණ වයසැති නිවුන් පිරිමි දරුවන් දෙදෙනාට කිරි පිටි ලබාගැනීමට සහයෝගයක් දෙන්නැයි රත්තොට, පල්ලේතැන්න ප්‍රදේශයේ පදිංචි මවක් සහ පියෙක් ජනතාවගෙන් ඉල්ලා සිටිනවා.\n31 හැවිරිදි ජී. ජී. තුෂාරි ශාලිකා සහ ඇයගේ ස්වාමි පුරුෂයා පවසන්නේ තමන්ගේ කුඩා නිවසේ දරුවන් දෙදෙනා තබා ගැනීමට පහසුකම් නොමැති නිසාවෙන් ඥාති නිවසක තාවකාලිකව දරුවන් සමඟ නතර වී සිටින්නේ ඔවුන් තරමක් ලොකු වෙනකම් බවයි.\nනිවුන් දරුවන් ලෙස තම කැදැල්ලට එක් වූ දෙවැනි දරු උපත නිසා මෙම කැදැල්ලේ දරුවන් තුන් දෙනෙකුත් සමඟ පස් දෙනෙක් සිටිනවා.\nඔවුන්ගේ වැඩිමහල් දියණිය ද හෘද රෝගයකින් පෙළෙන නිසා කුලී වැඩ කරන පියාට මුදල් උපයා ගැනීම අසීරු වී තිබෙනවා.\nදරුවන්ගේ මවට ප්‍රමාණවත් මවුකිරි නොමැති වීම නිසාවෙන් වෛද්‍යවරුන් මෙම නිවුන් දරුවන් දෙදෙනාට ලැක්ටෝජන් 1 ළමා කිරිපිටි වර්ගය දෙන ලෙස දන්වා තිබෙන අතර ඒ සඳහා මසකට කිරිපිටි පැකට් 15ක් පමණ ඔවුනට අවශ්‍ය බව මවුපියන් පවසනවා.\nකෙසේ වෙතත්, මෙම කිරිපිටි පැකට්ටුවක පවතින මිල වැඩිවීම නිසා තම දරුවන්ට කිරිපිට් දීම දැඩි අසීරු ඉලක්කයක් බව ඔවුන් පෙන්වා දෙනවා.\nතම මවගෙන් හෝ පියාගෙන් මුදලක් ඉල්ලාගෙන කිරිපිටි ගෙනැවිත් දෙන බවත් ඇතැම් අවස්ථාවන්හිදී වෙළෙඳසල්වලට ණය වී කිරිපිටි පැකට් එකක් රැගෙන විත් තම නිවුන් දරු පැටව් දෙදෙනාට දෙන බවත් දරුවන්ගේ මව පවසනවා.\nතමන් පදිංචිව සිටින කුඩා කාමර 2 ට ජලය නොමැතිවීම, බිම සකසා නොමැති වීම නිසා දූවිලි පවතින බවත් නිසි වැසිකිළි කැසිකිළි පහසුකම් නොමැති වීමෙන් දරුවන් දෙදෙනා නිතර නිතර අසනීප ආදී ගැටුලු හේතුවෙන් මෙම ඥාති නිවසට පැමිණ තාවකාලිකව එහි දරුවන් දෙදෙනා රඳවා ගෙන සිටින බව ඔවුන් පැවසුවා.\nමෙම දරුවන් ජීවත් කරවීම සඳහා ලැක්ටෝජන් 1 වර්ගයේ කිරිපිටි පැකට්ටුවක්, දරුවන්ට අවශ්‍ය ළමා උපකරණ ටිකක් ලබා දීමට හැකියාවක් ඇත්නම් ඔවුන්ගේ ලිපිනය ජි .ජි. තුෂාරි ශාලිකා, නොම්මර 6, පල්ලේතැන්න, රත්තොට, දුරකථන අංකය 0777 367322. ඇයගේ නමින් මාතලේ රත්තොට ශාඛාවේ මහජන බැංකුවේ ඇති ගිණුම් අංකය 128 200 12 00 58326.",
       "URL": "https://www.hirunews.lk/344769/නිවුන්-දරුවන්ට-කිරි-දෙන්න-සහය-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=99"
}