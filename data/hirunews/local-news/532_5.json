{
       "Source": "hirunews",
       "Timestamp": "Thursday, 16 February 2023 - 13:58",
       "Headline": "කබ්රාල්ට එරෙහි විදෙස් ගමන් තහනම දිගු වෙයි",
       "News Content": "හිටපු මහබැංකු අධිපති අජිත් නිවාඩ් කබ්රාල්ට එරෙහිව නිකුත් කර විදෙස් ගමන් තහනම දීර්ඝ කරන ලෙස කොළඹ මහේස්ත්‍රාත් අධිකරණය නියෝග කර තිබෙනවා.\nඒ ඔහුට එරෙහිව ගොනුකර තිබූ පෞද්ගලික පැමිණිල්ල කොළඹ අතිරේක මහේස්ත්‍රාත් හර්ෂණ කැකුණවල ඉදිරියේ අද (16) කැඳවූ අවස්ථාවේදීයි.\nඅදාළ පැමිණිල්ල පවත්වාගෙන යාමට නොහැකි බව අජිත් නිවාඩ් කබ්රාල් වෙනුවෙන් පෙනීසිටි නීතිඥවරු ඉදිරිපත්කළ මූලික විරෝධතා පිළිබඳ නියෝගය අප්‍රේල් මස 06 වනදා ප්‍රකාශයට පත්කරන බැවින් එතෙක් ඔහුට එරෙහි විදෙස් ගමන් තහනම දීර්ඝ කරන බවයි එහිදී මහේස්ත්‍රාත්වරයා දැනුම් දුන්නේ.\n2006 වසරේ සිට 2015 වසර දක්වා කාල සීමාව තුළ මහබැංකු අධිපතිවරයා වශයෙන් කටයුතු කරමින් මහජන මුදල් අවභාවිතා කළ බවට චෝදනා කරමින් හිටපු ආණ්ඩුකාරවරයෙකු වන කීර්ති තෙන්නකෝන් මෙම පැමිණිල්ල ඉදිරිපත් කර තිබෙනවා.",
       "URL": "https://www.hirunews.lk/327551/කබ්රාල්ට-එරෙහි-විදෙස්-ගමන්-තහනම-දිගු-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=532"
}