{
       "Source": "hirunews",
       "Timestamp": "Tuesday, 28 June 2022 - 15:52",
       "Headline": "බස් ගාස්තු සංශෝධනය ට එකඟතාවක් නෑ, නමුත් අවම ගාස්තුව රුපියල් 40 ට නගී (වීඩියෝ)",
       "News Content": "ඉහළ යන ඉන්ධන මිලත් සමඟ නව බස් ගාස්තු සංශෝධන ගැලපුම් සිදු කිරීම සඳහා ප්‍රවාහන අමාත්‍යවරයා සහ බස් සංගම් නියෝජිතයින් අතර ප්‍රවාහන අමාත්‍යංශයේ දී පැවැති රැස්වීම් ඉතා උණුසුම් ස්වභාවයක් ගත් බව වාර්තා වනවා.\nමෙහිදී ජාතික ගමනාගමන කොමිසම විසින් නව බස් ගාස්තු ක්‍රමවේදය පිළිබඳව කිසිදු සැලැස්මක් මෙම සාකච්ඡාව සඳහා ඉදිරිපත් කර නොතිබුණු අතර සාකච්ඡාවට පැමිණ සිටී බස් සංගම් නියෝජිතයින් එම තත්ත්වය දැඩි ලෙස විවේචනය කළා.\nමෙහිදී බස් සංගම් විසින් 30% ක බස් ගාස්තු වැඩිවීමක් සමග අවම ගාස්තුව රුපියල් 40 ක පවත්වාගත යුතු බවට යෝජනා ඉදිරිපත් කර තිබෙනවා.\nකෙසේ වෙතත් ප්‍රවාහන අමාත්‍යවරයා සහ ජාතික ගමනාගමන කොමිෂන් සභාව එම යෝජනාවන්ට මෙතෙක් එකඟතාවක් පළ කර නැහැ.\nඒ අනුව පැය එකහමාරකට අධික කාලයක් පුරා පැවැති සාකච්ඡාව නිමා වී ඇත්තේ බස් ගාස්තු වැඩි කිරීම පිළිබඳව දෙපාර්ශවය අතර පැහැදිලි එකඟතාවයකින් තොරවයි.\nකෙසේ වෙතත් මෙම සාකච්ඡාවෙන් අනතුරුව මාධ්‍ය වෙත ප්‍රකාශයක් නිකුත් කළ සමස්ත ලංකා පෞද්ගලික බස් හිමියන්ගේ සංගමයේ ලේකම් අංජන ප්‍රියන්ජන් කියා සිටියේ මෙම සාකච්ඡාවේදී අවම බස් ගාස්තුව රුපියල් 40 මට්ටමේ තබා ගැනීම සඳහා දෙපාර්ශවයේ එකඟතාව ක් ඇති වූ බවයි.\nඑමෙන්ම සමස්ත බස් ගාස්තුව 30% කින් වැඩිකිරීමටත් එකඟතාව හිමි වූ බව ඔහු මාධ්‍ය හමුවේ කියා සිටියා.\nමේ අතර ජුලි 01 වැනිදා සිට ක්‍රියාත්මක වන පරිදි 30%කින් බස් ගාස්තු වැඩි කිරීමේ ඉල්ලීම සම්බන්ධයෙන් නිර්දේශ හෙට (29) ප්‍රවාහන අමාත්‍යාංශයට යොමු කිරීමට නියමිතයි.",
       "URL": "https://www.hirunews.lk/308415/බස්-ගාස්තු-සංශෝධනය-ට-එකඟතාවක්-නෑ-නමුත්-අවම-ගාස්තුව-රුපියල්-40-ට-නගී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1062"
}