{
       "Source": "hirunews",
       "Timestamp": "Thursday, 11 February 2021 - 15:51",
       "Headline": "සමස්ථ අධිකරණ පද්ධතිය ඩිජිටල්කරණය සඳහා වන ගිවිසුමට අත්සන් තැබේ",
       "News Content": "සමස්ථ අධිකරණ පද්ධතිය ඩිජිටල්කරණය කිරීම සඳහා වන ගිවිසුමට අත්සන් තබා තිබෙනවා.\nඒ අධිකරණ අමාත්‍යංශය, අධිකරණ සේවා කොමිෂන් සභාව, තාක්ෂණ අමාත්‍යංශය සහ ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනය එක්වයි.\nමෙම ව්‍යාපෘතිය යටතේ මෙරට සමස්ථ අධිකරණ පද්ධතියම ඩිජිටල්කරණය කිරීම ආරම්භ කෙරෙනු ඇති.\nඅධිකරණ පද්ධතියේ ලිපිගොණු පවත්වාගෙන යාම, අධිකරණ පද්ධතිය කළමණාකරනය, නඩු වාර්තා තබා ගැනීම සහ නිකුත් කිරීම, මාර්ගගත (online) ක්‍රමවේදය ඔස්සේ දඩ මුදල් ගෙවීම ඇතුලු සමස්ථ අධිකරණ ක්‍රියාවලියම ඩිජිටල්කරණය කිරීමටයි සැලසුම් කර ඇත්තේ.\nමීට පෙර අධිකරණ ක්ෂේත්‍රයේ ඇතැම් අංශ පරිඝණකගත කිරීම සිදුවුවත් මෙරට සමස්ත අධිකරණ පද්ධතියම ඩිජිටල්කරණය කිරීම පිළිබඳ ඒකාබද්ධ පුළුල් නව වැඩපිළිවෙලක් මෙමගින් ක්‍රියාත්මක කිරීමට නියමිතයි.\nඩිජිටල්කරණ ක්‍රියාවලිය සැලසුම් කිරීම, ක්‍රියාත්මක කිරීම සහ පසුවිපරම් ඇතුලු තාක්ෂණික කටයුතු තොරතුරු හා සන්නිවේදන තාක්ෂණ නියෝජිතායතනය මගින් සිදු කෙරෙනු ඇති.\nමෙම ව්‍යාපෘතිය මගින් අධිකරණ කටයුතු විධිමත් වීම, කඩිනම් කිරීම, විනිවිදභාවය, වියදම් අවමකර ගැනීම ඇතුලු වාසි රැසක් හිමිවනවා.\nකෙටි පණිවුඩ සේවා මගින් අදාළ පාර්ශවයන්ට අධිකරණ කටයුතු දැනුම්දීම ද සිදුකෙරෙනු ඇති.\nනීතිඥවරුන්, නීතිඥ සමාගම්, රජය හා අදාළ අනෙකුත් පාර්ශවයන්ට ලැබෙන වාසිදායක තත්වයන් හේතුවෙන් අධිකරණ පද්ධතියේ ගුණාත්මක භාවය ද වර්ධනය වනු ඇති බවයි අධිකරණ අමාත්‍යංශය සඳහන් කළේ.\nමෙම ව්‍යාපෘතිය පිළිබඳ අධ්‍යයන සහ ප්‍රසම්පාදන කටයුතු ලබන මාර්තු මාසයේදී ක්‍රියාවට නැගීමට අපේක්ෂිතයි.\nඑහිදී මෙරට සැපයුම්කරුවන්ට ප්‍රමුඛත්වය හිමිවන අතර මූලික අරමුදල් සැපයීම මහා භාණ්ඩාගාරය මගින් සිදුකෙරෙනවා.",
       "URL": "https://www.hirunews.lk/262321/සමස්ථ-අධිකරණ-පද්ධතිය-ඩිජිටල්කරණය-සඳහා-වන-ගිවිසුමට-අත්සන්-තැබේ",
       "Category": "Local News",
       "Parent URL": "https://www.hirunews.lk/local-news.php?pageID=2153"
}