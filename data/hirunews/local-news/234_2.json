{
       "Source": "hirunews",
       "Timestamp": "Tuesday, 27 June 2023 - 8:21",
       "Headline": "පාර්ලිමේන්තුව සති අන්තයේ කැඳවීම ගැන අද පැවැත්වීමට තිබූ සාකච්ඡාව කල් යයි",
       "News Content": "දේශීය ණය ප්‍රතිව්‍යුහගතකරණ වැඩසටහන සම්බන්ධයෙන් වන යෝජනාව පාර්ලිමේන්තුවට ඉදිරිපත් කිරීම සඳහා ලබන මස 1 වැනිදා පාර්ලිමේන්තුව රැස් කරන්නේද නැද්ද යන්න සම්බන්ධයෙන් සාකච්ඡා කිරීමට අද (27) රැස්වීමට නියමිතව තිබූ පාර්ලිමේන්තු කටයුතු පිළිබඳ කාරක සභාව එළඹෙන සිකුරාදා දක්වා කල් දමා තිබෙනවා.\nදේශීය ණය ප්‍රතිව්‍යුහගත කිරීමේ යෝජනාව බදාදා අමාත්‍ය මණ්ඩල හමුවට ඉදිරිපත් කරන බවයි ජනාධිපති රනිල් වික්‍රමසිංහ ප්‍රංශ සංචාරය අතරතුර එරට මාධ්‍ය වෙත විශේෂ සම්මුඛ සාකච්ඡාවක් ලබා දෙමින් කියා සිටියේ.\nඑමෙන්ම ඊයේ (26) ජනාධිපතිවරයාගේ ප්‍රධානත්වයෙන් පැවති අමාත්‍ය මණ්ඩල රැස්වීමේ දී ද දේශීය ණය ප්‍රතිව්‍යුහගත කිරීමේ යෝජනාව පාර්ලිමේන්තුවට ඉදිරිපත් කිරීම සම්බන්ධයෙන් සාකච්ඡා වී තිබෙනවා.\nඒ අතරතුර යෝජිත දේශීය ණය ප්‍රතිව්‍යූහගත කිරීමේ ක්‍රියාවලියේ දී සේවක අර්ථසාධක අරමුදල සහ සේවා නියුක්තිකයන්ගේ භාර අරමුදලෙන් ලබාගත් ණය කප්පාදු කිරීම වැළැක්වීමේ නියෝගයක් නිකුත් කරන ලෙස ඉල්ලා ශ්‍රෙෂ්ඨාධිකරණය හමුවේ ඊයේ (26) මූලික අයිතිවාසිකම් පෙත්සමක් ඉදිරිපත් කෙරුණා.\nඒ, අන්තර් සමාගම් සේවක සංගමයේ සභාපති වසන්ත සමරසිංහ ඇතුළු 6 දෙනෙකු විසින්.\nඑවන් පසුබිමක කතානායකවරයාගේ ප්‍රධානත්වයෙන් පැවැත්වීමවට නියමිතව තිබූ පාර්ලිමේන්තු කටයුතු පිළිබඳ කාරක සභාව කල්දමා ඇති බව ආණ්ඩුව පාර්ශ්වයෙන් දැනුම් දී ඇති බවයි සමගි ජන බලවේගයේ පාර්ලිමේන්තු මන්ත්‍රි තිස්ස අත්තනායක කියා සිටියේ.",
       "URL": "https://www.hirunews.lk/339208/පාර්ලිමේන්තුව-සති-අන්තයේ-කැඳවීම-ගැන-අද-පැවැත්වීමට-තිබූ-සාකච්ඡාව-කල්-යයි",
       "Category": "Local News",
       "Parent URL": "https://www.hirunews.lk/local-news.php?pageID=234"
}