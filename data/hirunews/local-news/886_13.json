{
       "Source": "hirunews",
       "Timestamp": "Wednesday, 07 September 2022 - 7:59",
       "Headline": "ශ්‍රී ලංකාව ගැන ජගත් මානව හිමිකම් වාර්තාව එළිදකියි (වීඩියෝ)",
       "News Content": "අතීතයේ සිදු වූ මානව හිමිකම් උල්ලංඝනය කිරීම් නැවත සිදුවීම වැළැක්වීම සඳහා ශ්‍රී ලංකාවේ වගවීම සහ රාජ්‍ය ආයතන තුළ ගැඹුරු ප්‍රතිසංස්කරණ ක්‍රියාත්මක විය යුතු බව එක්සත් ජාතීන්ගේ මානව හිමිකම් පිළිබඳ මහ කොමසාරිස් කාර්යාලය නිකුත් කළ වාර්තාවක සඳහන් වනවා.\nශ්‍රී ලංකාවේ නව රජය මානව හිමිකම් සහ ප්‍රතිසන්ධානය ඉදිරියට ගෙනයාම සඳහා ජාතික සංවාදයකට අවතීර්ණ විය යුතු බවයි එහි දැක්වෙන්නේ.\nශ්‍රී ලංකාව දේශපාලනික වශයෙන් සන්ධිස්ථානයක සිටින බව එම වාර්තවෙන් පිළිගෙන ඇති අතර, ශ්‍රී ලංකාවේ ඇති වී තිබෙන ආර්ථික අර්බුදය හේතුවෙන් සියලු ම ජන කොටස්වල සහ සෑම තරාතිරමක ම මිනිසුන්ගේ මානව හිමිකම්වලට දැඩි ලෙස බලපෑමක් එල්ල කර ඇති බව ද එහි සඳහන්.\nදරුණු ආරක්ෂක නීති මත යැපීම සහ සාමකාමි විරෝධතා මර්දනය කිරීම වහා ම අවසන් කරන ලෙස එක්සත් ජාතීන්ගේ මානව හිමිකම් පිළිබඳ මහ කොමසාරිස් කාර්යාලය එම වාර්තාව මගින් රජයෙන් ඉල්ලා තිබෙනවා.\nමිලිටරිකරණය දෙසට ගමන් කිරීම ආපසු හරවමින් ආරක්ෂක අංශයේ ප්‍රතිසංස්කරණය කරමින් සහ දණ්ඩමුක්තිය අවසන් කිරිමට කටයුතු කරමින් නව කැපවීමක් පෙන්නුම් කරන ලෙසයි එම වාර්තාව මගින් මානව හිමිකම් පිළිබඳ මහ කොමසාරිස් කාර්යාලය දැනුම් දෙන්නේ.\nත්‍රස්තවාදය වැළැත්වීමේ පනත යටතේ ශිෂ්‍ය ක්‍රියාකාරීන් අත්අඩංගුවට ගනිමින් මහජන විරෝධතා මර්දනය කිරීමට රජය දැඩි පිළිවෙතක් අනුගමය කර තිබෙන බව එම වාර්තාවේ වැඩිදුරටත් සඳහන්.",
       "URL": "https://www.hirunews.lk/314745/ශ්‍රී-ලංකාව-ගැන-ජගත්-මානව-හිමිකම්-වාර්තාව-එළිදකියි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=886"
}