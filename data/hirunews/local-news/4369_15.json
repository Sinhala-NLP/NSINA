{
       "Source": "hirunews",
       "Timestamp": "Tuesday, 15 August 2017 - 19:58",
       "Headline": "නින්දා අපහාස ගැටළුවක් නොවන බව ජනපති කියයි",
       "News Content": "රටේ සහ ජනතාවගේ හෙට දවස සුබවාදී කිරීමට යන ගමනේදී නින්දා අපහාස ගැටළුවක් නොවන බව ජනාධිපති මෛත්‍රීපාල සිරිසේන ප්‍රකාශ කළා.\nඒ, පන්නිපිටිය - ශ්‍රී ධර්ම විජයාලෝක මහා විහාරයට මියන්මාරයෙන් වැඩම කරවන ලද කිරුගරුඬ බුද්ධ ප්‍රතිමා වහන්සේ නිරාවරණය කිරීමේ පුණ්‍යෝත්සවයට අද එක්වෙමින්.\nජනාධිපති මෛත්‍රීපාල සිරිසේන අභිනවයෙන් තැනුනු විහාර මන්දිරයක තැන්පත් කළ මෙම බුද්ධ ප්‍රතිමා වහන්සේට පුෂ්පෝපහාර දැක්වීමෙන් අනතුරුව බැතිමතුන්ගේ වන්දනාමාන කටයුතු සඳහා විවෘත කෙරුණා.\nශ්‍යමෝපාලි මහා නිකායේ කෝට්ටේ පාර්ශවයේ මහානායක, පන්නිපිටිය - රුක්මලේ ශ්‍රී ධර්මවිජයාලෝක මහා විහාරාධිපති, සාහිත්‍යශූරී ආචාර්ය අතිපූජ්‍ය ඉත්තෑපානේ ධම්මාලංකාර මහ නාහිමියන් පසුව පැවති උත්සව සභාව අමතමින් අනුශාසනාවක් සිදුකළා.\nඑහිදී උන්වහන්සේ කියා සිටියේ මෙම නව විහාර මන්දිරය ඉදිකිරීමේ සියලු වියදම් ආසියානු මාධ්‍ය ජාලයේ සභාපති රේනෝ සිල්වා විසින් දැරූ බවයි.\nඑමෙන්ම මියන්මාරයෙන් කිරිගරුඬ බුද්ධ ප්‍රතිමා වහන්සේ නමක් ලබාදීමේ කාර්යයේදී පුරෝගාමීව කටයුතු කරන ලද්දේ පූජ්‍ය යටිරාවන සීලානන්ද නායක ස්වාමීන්වහන්සේ බවයි උන්වහන්සේ එහිදී තවදුරටත් සඳහන් කළේ.\nඋත්සවය අමතමින් අදහස් දැක්වූ ජනාධිපති මෛත්‍රීපාල සිරිසේන සඳහන් කළේ එදවස බුදුන් වහන්සේද නින්දා අපහාසවලට ලක්වූ අතර, වානිජකරණය සමඟ අද පිරිහෙමින් පවතින සමාජය තුළ තමන්ටද නින්දා අපහාස එල්ලවීම පිළිබඳව පුදුම නොවන බවයි.",
       "URL": "https://www.hirunews.lk/168528/නින්දා-අපහාස-ගැටළුවක්-නොවන-බව-ජනපති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4369"
}