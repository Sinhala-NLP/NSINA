{
       "Source": "hirunews",
       "Timestamp": "Friday, 11 November 2022 - 16:44",
       "Headline": "පළමු වසරේ සිට දරුවන් තුළ කථන ඉංග්‍රීසි භාවිතය ශක්තිමත් කිරීමට පියවර ගන්නවා - අධ්‍යාපන ඇමති",
       "News Content": "පළමු වසරේ සිට දරුවන් තුළ කථන ඉංග්‍රීසි භාවිතය ශක්තිමත් කිරීමට 2023 වසරේ සිට පියවර ගන්නා බව අධ්‍යාපන අමාත්‍ය සුසිල් ප්‍රේමජයන්ත පවසනවා.\nඒ අනුව සියලු පළාත් නියෝජනය වන පරිදි රජයේ පාසැල්වල පළමු සහ දෙවැනි ශ්‍රේණි නියෝජනය කරන ගුරු භවතුන් ආසන්න වශයෙන් 13500ක් එළඹෙන නොවැම්බර් 18 සහ 19 දෙදින තුළ පුහුණු කරුවන් ලෙස ජාතික අධ්‍යාපන ආයතනය විසින් පුහුණු කිරීමට සියලු කටයුතු සූදානම් කර ඇති බවයි අමාත්‍යවරයා කියාසිටියේ.\nඔහු මේ අදහස් පළ කළේ අනාගත අවශ්‍යතාවන්ට ගැලපෙන අයුරින් පාසැල් සිසුන්ට ඉංග්‍රීසි භාෂාව ඉගැන්වීම සඳහා ප්‍රමුඛතාවය ලබා දෙන ලෙස පාර්ලිමේන්තු මන්ත්‍රී ගරු වාසුදේව නානායක්කාර මහතා විසින් කරන ලද ඉල්ලිමකට ප්‍රතිචාර දක්වමින්.\nඅධ්‍යාපන කටයුතු පිළිබඳ අමාත්‍යාංශයීය කාරක සභාව එහි සභාපති අධ්‍යාපන අමාත්‍ය සුසිල් ප්‍රේමජයන්තගේ ප්‍රධානත්වයෙන් පසුගියදා පාර්ලිමේන්තුවේදී රැස් වුණා.\nඉංග්‍රීසි මාධ්‍ය පාසැල් පෙළ පොත්වල පවතින ව්‍යාකරණ දෝෂ පිළිබඳ මෙහිදී අවධානය යොමු වූ අතර අමාත්‍යවරයා ජාතික අධ්‍යාපන ආයතනයට උපදෙස් ලබා දුන්නේ එසේ ව්‍යාකරණ දෝෂ පවතින්නේද යන්න සොයා බලන ලෙසයි.\nඑමෙන්ම ලංකාවේ දමිළ මාධ්‍ය පාසැල්වල දරුවන්ට තමන් කැමතිනම් සිංහල මාධ්‍යයෙන් අධ්‍යාපනය හැදෑරීම සඳහා අවස්ථාව ලබා දෙන ලෙස කරන ලද ඉල්ලීමද මෙහිදී සලකා බැලුණා.\nවිශේෂයෙන් සිංහල ජනතාව බහුතරයක් වාසය කරන ප්‍රදේශවල ඇති දමිළ මාධ්‍ය පාසැල්වල දරුවන් මෙසේ සිංහල මාධ්‍යයෙන් අධ්‍යාපනය හැදෑරීම‍ට කැමැත්තක් දක්වන බවයි මන්ත්‍රීවරු පෙන්වා දුන්නේ.\nවර්තමානය වන විට පාසැල් තුළට මත්ද්‍රව්‍ය ඉතා ශීඝ්‍රයෙන් ව්‍යාප්ත වෙමින් පවතින බැවින් එය වැලැක්වීම සඳහා කඩිනම් ක්‍රියාමාර්ග ගත යුතු බවට මන්ත්‍රීවරයන් විසින් අදහස් දැක්වූ අතර, සභාපතිවරයා සඳහන් කළේ දැනටමත් ඒ පිළිබඳ ක්‍රියාමාර්ග ගෙන ඇති බවයි.\nවිශ්ව විද්‍යාලවල සමහර පාඨමාලාවන් ඉංග්‍රීසි භාෂාවෙන් පමණක් ඉගැන්වීම පිළිබඳ මෙහිදී සාකච්ඡාවට ලක්වී තිබෙනවා.\nවිශ්ව විද්‍යාල ප්‍රතිපාදන කොමිෂන් සභාවේ සභාපති මහාචාර්ය සම්පත් අමරතුංග මහතා පැවසුවේ වර්තමානය වන විට ශාස්ත්‍රපීඨවල පවා අධ්‍යයන කටයුතු ඉංග්‍රීසි භාෂාවෙන් සිදු කරන බවයි.\nසිංහල සහ ඉංග්‍රීසි යන භාෂා ද්වයෙන්ම ඉගැන්වීම් කළ හැකි අචාර්යවරු අවශ්‍ය වන බව පාර්ලිමේන්තු මන්ත්‍රී වාසුදේව නානායක්කාර මහතා අදහස් දක්වමින් සඳහන් කළා.\nකොළඹ විශාකා විද්‍යාලයට විදුහල්පතිනියක් පත් කිරීමේදි සිදුවී ඇති අක්‍රමිකතාවක් පිළිබඳව ලැබුණු පමිණිල්ලක් සම්බන්ධව අවධානය යොමු කරන ලෙස පාර්ලිමේන්තු මන්ත්‍රී මධුර විතානගේ විසින් කරන ලද ඉල්ලිම මෙහිදී දීර්ඝ වශයෙන් සාකච්ඡා කෙරුණා.\nඑහිදී විදුහල්පති බඳවා ගැනීමේ පටිපාටිය, එහි පසුගිය කාලය තුළ සිදු කරන ලද වෙනස්කම් පිළිබඳව මෙහිදී නිලධාරීන් කරුණු දක්වා සිටියා.\nඑමෙන්ම සියනෑ අධාපන පීඨය‍ට අයත් ඉඩම් කොටසක් බප/ගම්/විද්‍යලෝක මහා විද්‍යාලයේ ක්‍රීඩා කටයුතු සඳහා ලබා දෙන ලෙස පාර්ලිමේන්තු මන්ත්‍රී උපුල් මහේන්ද්‍ර රාජපක්ෂ විසින් කරන ලද ඉල්ලීමද මෙහිදී සලකා බැලුණා.",
       "URL": "https://www.hirunews.lk/320168/පළමු-වසරේ-සිට-දරුවන්-තුළ-කථන-ඉංග්‍රීසි-භාවිතය-ශක්තිමත්-කිරීමට-පියවර-ගන්නවා-අධ්‍යාපන-ඇමති",
       "Category": "Local News",
       "Parent URL": "https://www.hirunews.lk/local-news.php?pageID=741"
}