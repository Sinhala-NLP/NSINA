{
       "Source": "hirunews",
       "Timestamp": "Sunday, 13 December 2020 - 7:51",
       "Headline": "සාදික්කා ප්‍රමාණය ඉක්මවා ලබා ගැනීම අහිතකරයි (වීඩියෝ)",
       "News Content": "කුළුබඩුවක් ලෙස සහ ඖෂධයක් ලෙසද භාවිත කරන සාදික්කා ප්‍රමාණය ඉක්මවා ලබාගැනීම ශරීරයට අහිතකර බව වෛද්‍යවරුන් පවසනවා.\nඑමෙන්ම ඒ පිළිබඳව පරීක්ෂණ පැවැත්වූ වෛද්‍යවරුන්ගේ තොරතුරුවලට අනුව විදෙස් මාධ්‍ය කිහිපයක් වාර්තා කර තිබුණේ සාදික්කා ප්‍රමාණය ඉක්මවා භාවිත කිරීමෙන් ස්නායු පද්ධතියට හානි විය හැකි බවටයි.\nඑමෙන්ම මානසික සෞඛ්‍යයටද එය අහිතකර වනවා.\nමිරිස්ටිසින් වන රසායනික ද්‍රව්‍යය සාදික්කාවල අඩංගු වන අතර, එය ඉන්ද්‍රියන් අකර්මන්‍ය කිරීමට හේතුවක් වන බවයි එම වෛද්‍යවරුන් පවසන්නේ.\nඒ අනුව සාදික්කා ග්‍රෑම් 10 කට වඩා භාවිත කිරීම ශරීරයට අහිතකර වනවා.\nඔක්කාරය, ක්ලාන්තය වැනි රෝග ලක්ෂණ ඇතිවිය හැකි අතර, මධ්‍යම ස්නායු පද්ධතියටද මින් හානි විය හැකියි.\nඅවශ්‍ය ප්‍රමාණයට එය භාවිත කළහොත් කිසිදු ගැටළුවක් නොවන බවද වෛද්‍යවරුන් පෙන්වා දෙනවා.\nකොරෝනා වෛරසයට ප්‍රතිකාර කළ හැකි බවට පවසමින් නිෂ්පාදනය කරන ඇතැම් ඖෂධවල සාදික්කා පවතින බවට වාර්තාවනවා.\nකොරෝනා වෛරසය මර්දනය කළ හැකි ඖෂධයක් නිෂ්පාදනය කළ බවට පැවසූ කෑගල්ලේ ධම්මික බණ්ඩාර නැමැත්තාද ඔහු නිෂ්පාදනය කළ ඖෂධයට සාදික්කා භාවිත කෙරෙනවා.\nඅදාළ ඖෂධයෙන් කොරෝනා ආසාදිත රෝගීන් සුවවන බවට මෙතෙක් තහවුරු වී නොමැති අතර, බොහෝ පිරිස් එම ඖෂධය භාවිත කිරීමට පියවර ගෙන තිබෙනවා.\nමෙය ඖෂධයක් ලෙස තවමත් රජය විසින් ප්‍රකාශයට පත් කර නොමැති බවද රාජ්‍ය අමාත්‍ය ආචාර්ය නාලක ගොඩහේවා ඊයේ ප්‍රකාශ කළා.\nඑමෙන්ම රජයේ වෛද්‍ය නිලධාරීන්ගේ සංගමය ඇතුලු බොහෝ වෛද්‍යවරුන් තවදුරටත් ප්‍රකාශ කර සිටින්නේ කෑගල්ලේ ධම්මික බණ්ඩාර නැමැත්තා මෙන්ම තවත් බොහෝ පිරිසක් නිෂ්පාදනය කළ ඖෂධ මගින් කොරෝනා සුවවන බවට මෙතෙක් විද්‍යාත්මකව තහවුරු නොවන බවටයි.\nඑවැනි බොහෝ ඖෂධ ලියාපදිංචි කිරීම සඳහා ආයුර්වේද දෙපාර්තමේන්තුවට යොමුකර ඇති නමුත් තවමත් එම දෙපාර්තමේන්තුව මගින් ඒවා ලියාපදිංචි කර නැහැ.\nමේ අතර, කෑගල්ලේ ධම්මික බණ්ඩාර නැමැත්තාගේ ඖෂධය සම්බන්ධයෙන් සොයාබැලීමට සෞඛ්‍ය අමාත්‍යාංශය විසින් කමිටුවක්ද පසුගියදා පත් කළ අතර එහි වාර්තාව කඩිනමින් ලබාදීමට හැකි බවයි ඖෂධ නිෂ්පාදන සැපයුම් සහ නියාමන රාජ්‍ය අමාත්‍ය මහාචාර්ය චන්න ජයසුමන අනුරාධපුරයේදී ඊයේ මාධ්‍ය වෙත අදහස් දක්වමින් කියා සිටියේ.",
       "URL": "https://www.hirunews.lk/256900/සාදික්කා-ප්‍රමාණය-ඉක්මවා-ලබා-ගැනීම-අහිතකරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2278"
}