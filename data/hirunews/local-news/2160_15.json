{
       "Source": "hirunews",
       "Timestamp": "Monday, 08 February 2021 - 13:11",
       "Headline": "පෞද්ගලික බස් වර්ජනය සතියකින් කල් යයි - සාකච්ඡාවෙන් පසු සංගම් අතර උණුසුම් තත්ත්වයක් (වීඩියෝ)",
       "News Content": "බස් කර්මාන්තකරුවන් මුහුණපාන ගැටළු සම්බන්ධයෙන් රාජ්‍ය අමාත්‍ය අජිත් නිවාඩ් කබ්රාල් සමඟ අද (08) පැවති සාකච්ඡාවකින් පසු සැලසුම් කර තිබූ වැඩවර්ජනය තාවකාලිකව කල් දැමීමට බස් සංගම් නියෝජිතයින් තීරණය කරනු ලැබුවා.\nකොරෝනා වසංගත තත්ත්වයත් සමඟ බිඳ වැටී තිබූ බස් කර්මාන්තය සහ ලීසිං පහසුකම් ගෙවීමේදී මුහුණපාන ගැටළු පිළිබඳව රජයේ අවධානය නිසි පරිදි යොමු නොවන බවට චෝදනා කරමින් බස් සංගම් අද මධ්‍යම රාත්‍රියේ සිට ධාවනයෙන් ඉවත් වීමටයි තීරණය කර තිබුණේ.\nඊට පෙර අද දිනයේදී ඒ පිළිබඳව සාකච්ඡා කිරීම සඳහා බස් සංගම් නියෝජිතයින් මුදල් හා ප්‍රාග්ධන වෙළඳපොල රාජ්‍ය අමාත්‍ය අජිත් නිවාඩ් කබ්රාල්ගේ කොළඹ පිහිටි නිවසට පැමිණියා.\nකෙසේ වෙතත්, සාකච්ඡාව අවසන්වීමෙන් පසු එකඟතාවයකට පැමිණීමට නොහැකි වූ බස් සංගම් නියෝජිතයින් අතර ඇතිවූයේ උණුසුම් තත්ත්වයක්.\nපසුව මාධ්‍ය වෙත අදහස් දක්වමින් බස් සංගම් නියෝජිතයින් සඳහන් කළේ ගැටළුකාරී තත්ත්වය මධ්‍යයේ වූවද බස් රථ ධාවනයෙන් ඉවත්වීමේ වෘත්තීය ක්‍රියාමාර්ගය තවත් සතියකින් කල් දැමීමට අද පැවති සාකච්ඡාවේදී තීරණය කළ බවයි.\nකෙසේ වෙතත්, සාකච්ඡාවට එක්වූ මුදල් හා ප්‍රාග්ධන වෙළඳපොල රාජ්‍ය අමාත්‍ය අජිත් නිවාඩ් කබ්රාල් සඳහන් කළේ මේ සතිය තුළදී අදාළ ගැටළුවට විසඳුම් ලබාදීම සඳහා කටයුතු කරන බවයි.",
       "URL": "https://www.hirunews.lk/262003/පෞද්ගලික-බස්-වර්ජනය-සතියකින්-කල්-යයි-සාකච්ඡාවෙන්-පසු-සංගම්-අතර-උණුසුම්-තත්ත්වයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2160"
}