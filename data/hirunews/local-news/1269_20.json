{
       "Source": "hirunews",
       "Timestamp": "Saturday, 26 March 2022 - 16:01",
       "Headline": "දෙවසරකට පසු චීනයෙන් සහ හොංකොං වෙතින් වැඩිම කොවිඩ් ආසාදිතයින්",
       "News Content": "ලෝකයේ වෛරසයක් තුරන් කිරීම සඳහා අනුගමනය කරන දැඩිම ප්‍රතිපත්තිය ක්‍රියාත්මක කරමින් සිටිය ද වසර දෙකකට පසු වැඩිම කොවිඩ් ආසාදිතයන්ගේ වාර්තා වීම චීනය හා හොංකොං රාජ්‍යය මේ වන විට අත් විඳිමින් සිටිනවා.\nලෝකයම කොවිඩ් සමග ජීවිතයකට පුරුදු වෙමින් සිටියදී චීනය අනුගමනය කරන ʻසීරෝ කොවිඩ් - ශුන්‍ය කොවිඩ්ʼ ඉලක්කය කොතෙක් දුරට යථාර්ථයක් කර ගත හැකි වෙයි ද?\nපසුගිය වසර දෙක තුළ චීනය කොවිඩ් පාලනයට අගුලු දැමීම් සහ දැඩි සංචරණ පැනවීම් සීමා වැනි ක්‍රියාමාර්ග අනුගමනය කළ නමුත් මේ වන විට එහි ප්‍රතිඵලයක් තිබේදැයි ප්‍රශ්න කිරීමට ලක්ව තිබෙනවා.\n2020 දී මුලු ලෝකයම කොවිඩ් ආසාදිතයන් හා මරණ සීඝ්‍රයෙන් ඉහළ යැමේ ආතතියෙන් පෙලෙද්දී, චීන ජනාධිපති ෂි ජිං පිං නිවේදනය කළේ අගුලු දැමීම් සහ පුළුල් පරීක්ෂණ මගින් කොවිඩ් සාර්ථකව පාලනය කළ බවයි.\nඑය වඩාත් සඵලදායී ක්‍රමය බවට ද ඔහු උදම් ඇනුවා.\nඒ අනුව ශුන්‍ය කොවිඩ් සංකල්පය චීනයේ හා හොංකොං හි ක්‍රියාවට නංවනු ලැබූ අතර කෙටි කලකින්ම සියල්ල වෙනස් වීම ආරම්භ වුණා.\nපසුගිය වසරේ සීඝ්‍රයෙන් පැතිර ගිය ඩෙල්ටා ප්‍රභේදයත් සමග චීන බලධාරීන්ට අගුලු දැමීමේ ඉහළ දැමීමට බල කෙරුණු අතර ඒත් සමගින් ශුන්‍ය කොවිඩ් සංකල්පය තව කොපමණ කලක් ක්‍රියාත්මක කළ හැකි දැයි ප්‍රශ්න කෙරුණා.\nඔමික්‍රොන් සමග එය තවදුරටත් ප්‍රශ්න කිරීමට ලක්ව තිබෙනවා.\nචීනයෙන් මේ වන විට දෛනිකව ආසාදිතයන් පන්දහස ඉක්මවා වාර්තා වෙමින් ඇති අතර එය වසර දෙකකට පසු වාර්තා වූ වැඩිම දෛනික ආසාදිතයන් සංඛ්‍යාවයි.\nනව මරණ වාර්තා නොවූව ද වාර්තා වන නව ආසාදිතයන් සංඛ්‍යාව දෛනිකව ඉහළ යමින් තිබෙන බව ජාතික සෞඛ්‍ය කොමිසම නිවේදනය කළා.\nබීජිං, ෂැංහැයි සහ ෂෙන්ජෙන් වැනි ප්‍රධාන නගරවලින් පවා නව ආසාදිතයන් වැඩි වශයෙන් වාර්තා වෙමින් ඇතැයි චීන සෞඛ්‍ය බලධාරීන් පවසනවා.\nවූහාන්වලින් වෛරසය ආරම්භ වූ කාලයට පසු ප්‍රථමවරට සමස්ත පළාතක්ම අගුලු දැමීම සටහන් කරමින් මිලියන 24ක් වෙසෙන Jilin මුළුමනින්ම අගුලු දමා තිබෙනවා.\nපසුගිය සෙනසුරාදා Jilin පළාතෙන් කොවිඩ් මරණ 2ක් වාර්තා වූ අතර චීනයෙන් කොවිඩ් මරණ වාර්තා වූයේ වසරකට පමණ පසුවයි.\nපළමු හා දෙවන රැල්ලේ දී ආසාදිතයන් ඉතා සුලු පිරිසක් වාර්තා වූ හොංකොං රාජ්‍යයෙන් මේ වන විට දෛනිකව ආසාදිතයන් 30,000ක් හා මරණ 200ක් පමණ වාර්තා වනවා.\nඑහි සෞඛ්‍ය පද්ධතිය පවා බිඳ වැටී අතර රෝහල්ගත විය යුතු ආසාදිතයන්ට රෝහල් ධාරිතාව ඉක්මවා යෑම හේතුවෙන් ඉඩ පහසුකම් නොමැතිව ඒ අවට දැඩි දුෂ්කරතාවන්ට පත්ව සිටින අයුරු දැක්වෙන ඡායාරූප විදෙස් මාධ්‍ය වාර්තා කළා.\nඑය පසුගිය වසර දෙක තුළ හොංකොං රාජ්‍යය කිසි විටෙක අත්නොවිඳි තත්ත්වයක්.\nශුන්‍ය කොවිඩ් සංකල්පය මුලුමනින්ම අත්හැර නොදැමුව ද චීන බලධාරීන් පසුගිය සතියේ කොවිඩ් පාලන නීති යම් ලිහිල් කිරීමක් සිදු කළා.\nඒ අනුව ආසාදිතයන් අනිවාර්යෙන්ම රෝහල්ගත විය යුතු බවට පැවති නීතිය වෙනස් කෙරුණු අතර, ඒ වෙනුවට මධ්‍යගත නිරෝධායන ක්‍රමවේදයක් මෙන්ම නිරෝධායනයෙන් මුදා හැරීමේ නීති ද ලිහිල් කරනු ලැබුවා.\nපසුගිය දා පැවති උත්සවයක දී අග්‍රාමාත්‍ය ලී කියෑං පෙන්වා දුන්නේ කොවිඩ් පාලනය විද්‍යාත්මක හා ඉලක්කගත එකක් විය යුතු බවයි.\nඑහිදී අග්‍රාමත්‍යවරයා ඉඟි පළ කළේ, ඉදිරියේදී කොවිඩ් පාලන සීමා කිරීම් තවදුරටත් ලිහිල් කිරීමට චීනය සූදානම් බවට යැයි සිංගප්පූරු ජාතික විශ්ව විද්‍යාලයේ මහාචාර්ය Chen Gang, බීබීසී ලෝක සේවය සමග අදහස් දක්වමින් කියා සිටියා.\nචීනයේ ප්‍රමුඛතම වසංගත රෝග විශේෂඥයෙක් වන Zhang Wenhong පසුගිය වසරේදී කොවිඩ් සමග ජීවත් විය යුතු බවට යෝජනා කළ අවස්ථාවේදී ඔහුට පරිභව කෙරුණේ ලෝකය සමග එකතු වී චීනයේ කොවිඩ් මර්දන වැඩපිළිවෙළ අවතක්සේරු කරන දේශද්‍රෝහියෙක් බවටයි.\nනමුත් පසුගිය දිනෙක ඔහු සමාජ මාධ්‍ය සටහනක් තබමින් කියා සිටියේ තමන්ට දැන් ලැබෙන ප්‍රතිචාර වෙනස් වෙමින් ඇති බවයි.\nමේ මොහොතේ දැඩි සීමා කිරීම් අවශ්‍ය වුවත් ක්‍රමිකව තිරසර කොවිඩ් පාලන ක්‍රමවේදයක් කරා යොමු වීමට නොබියව කටයුතු කළ යුතු බව ඔහු පවසා තිබුණා.\nවෛරසය පිළිබඳ බිය දුරු කර ගැනීම පළමු පියවර බවයි Zhang Wenhong පවසන්නේ.\nපරුෂ වචනයෙන් බැණ වැදීම වෙනුවට මෙවර Zhang ගේ අදහස් බොහෝ දෙනෙකුගේ ප්‍රසාදයට ලක් වුණා.\nඔබේ විද්‍යාත්මක හා යථාර්ථවාදී අදහස්වලට 'ස්තුතියි', වරෙක ද්‍රෝහියෙක් යැයි පරිභව කළ ඔහුට මෙවර ඇතැමුන් ප්‍රතිචාර දක්වා තිබුණේ එලෙසයි.\nමේ වන විට චීනයේ ශුන්‍ය කොවිඩ් සංකල්පයට විශාල වශයෙන් මහජන සහය නොලැබී යමින් තිබෙන බවද විශේෂඥයින් පෙන්වා දෙනවා.\nෂැංහැයි වැනි විශාල නගරවල ජනතාව ද පවසන්නේ දැනට ක්‍රියාත්මක කොවිඩ් පාලන ක්‍රමවේදයන් අවශ්‍ය ප්‍රමාණයට වඩා වැඩි බවයි.\nනමුත් වංසගතය යළි පැතිර යමින් පවතින තත්ත්වය තුළ මෑත කාලීනව මහා පරිමාණ වෙනස්කමක් සිදු කිරීමට නොහැකි වනු ඇති බව විශේෂයින් පෙන්වා දෙනවා.\nසීමා ලිහිල් කිරීම ආසාදිතයන් තවදුරටත් ඉහළ නංවනු ඇති බව ඔවුන්ගේ අදහසයි.",
       "URL": "https://www.hirunews.lk/300453/දෙවසරකට-පසු-චීනයෙන්-සහ-හොංකොං-වෙතින්-වැඩිම-කොවිඩ්-ආසාදිතයින්",
       "Category": "Local News",
       "Parent URL": "https://www.hirunews.lk/local-news.php?pageID=1269"
}