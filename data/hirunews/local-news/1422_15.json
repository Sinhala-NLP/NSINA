{
       "Source": "hirunews",
       "Timestamp": "Saturday, 15 January 2022 - 21:46",
       "Headline": "මිලියන 26ක මත්පෙති අත්අඩංගුවට (ඡායාරූප) (වීඩියෝ)",
       "News Content": "නෙදර්ලන්තයෙන් මෙරටට එවූ කිලෝ 5 ක් පමණ බරැති පාර්සලයක තිබී මත් පෙති තොගයක් හමුවී තිබෙනවා.\nවැල්ලවත්ත ප්‍රදේශයේ පුද්ගලයෙකු නමට එවා ඇති අදාළ පාර්සලය රැගෙන යාමට පැමිණි ගල්කිස්ස ප්‍රදේශයේ පුද්ගලයෙකු අත්අඩංගුවට ගෙන ඇති අතර,අදාල මත්පෙති තොගය සම්බන්ධයෙන් පොලිස් මත්ද්‍රව්‍ය නාශක කාර්යාංශය මගින් පරීක්ෂණ සිදුකෙරෙනවා.\nශ්‍රී ලංකා රේගුවේ මධ්‍යම තැපැල් හුවමාරු අංශයේ සේවය කරන රේගු නිලධාරීන් විසින් අද දින නෙදර්ලන්තයේ සිට යාපනයේ පදිංචි පුද්ගලයකු වෙත ඒවා තිබූ පාර්සලයක් පරීක්ෂා කිරීමේ දීයි එහි තුල ඉතා සූක්ෂ්ම ලෙස සඟවා තිබූ මෙතෆෙටමින් (Methamphetamine) අඩංගු එක්සටසි (Ecstasy) නමැති මත් පෙති තොගයක් සොයාගෙන ඇත්තේ.\nඇඳ ඇතිරිලි සහ සෙල්ලම් බඩු මෙම පාර්සලයේ අඩංගු බවට රේගුවට  ප්‍රකාශ කර තිබූ  අතර එහි කාඩ් බෝඩ් බිත්ති තුළ ඉතා සූක්ෂ්ම ලෙස මෙම මත් පෙති සඟවා තිබී ඇතැයි සඳහන්.\nමෙම මත් පෙති තොගයේ ග්‍රෑම් 1600ක් බර මත් පෙති 4000 පමණ අඩංගු බව මේ වන විට සොයා ගෙන තිබෙන අතර  එහි වෙළෙඳපොළ වටිනාකම රුපියල් මිලියන 26 පමණ වන බව  රේගු මත් ද්‍රව්‍ය පාලන අංශය නිලධාරීන් විසින් තක්සේරු කර තිබෙනවා.\nමෙම මත් පෙති ආනයනය පිළිබඳ මූලික විමර්ශන කටයුතු රේගු මත් ද්‍රව්‍ය පාලන අංශයේ නිලධාරීන් විසින් සිදු කරනු ලබන අතර වැඩිදුර විමර්ශන කටයුතු සඳහා සැකකරු සහ මත් පෙති තොගය පොලිස් මත් ද්‍රව්‍ය කාර්යාංශයේ නිලධාරීන්ට භාර දීමට නියමිතයි.",
       "URL": "https://www.hirunews.lk/294116/මිලියන-26ක-මත්පෙති-අත්අඩංගුවට-ඡායාරූප-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1422"
}