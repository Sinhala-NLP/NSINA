{
       "Source": "hirunews",
       "Timestamp": "Monday, 28 October 2019 - 7:28",
       "Headline": "පොහොට්ටු - නිදහස් පක්ෂ සන්ධානයේ තනතුරු ගැන තීරණය අද",
       "News Content": "ශ්‍රී ලංකා නිදහස් පොදුජන සන්ධානයේ තනතුරු සම්බන්ධයෙන් අවසන් තීරණයක් ගැනීම සඳහා කොළඹ දී අද විශේෂ සාකච්ඡාවක් පැවැත්වෙනවා.\nඒ, ශ්‍රී ලංකා පොදුජන පෙරමුණේ සහ ශ්‍රී ලංකා නිදහස් පක්ෂයේ ජ්‍යෙෂ්ඨයින්ගේ ප්‍රධානත්වයෙන්.\nපක්ෂ 20ක සහභාගීත්වයෙන් එළඹෙන 31 වන දා නව සන්ධානයේ අවබෝධතා ගිවිසුමට අත්සන් තැබීමටයි නියමිතව ඇත්තේ.\nමෙම නව සන්ධානයේ සම සභාපතිවරුන් ලෙස ජනාධිපති මෛත්‍රීපාල සිරිසේන සහ ශ්‍රී ලංකා පොදුජන පෙරමුණේ නායක විපක්ෂ නායක මහින්ද රාජපක්ෂ පත් කිරීමට නියමිත බවයි දේශපාලන ආරංචි මාර්ග මීට පෙර අනාවරණ කළේ.\nනව සන්ධානයේ ප්‍රධාන තනතුරු ශ්‍රී ලංකා පොදුජන පෙරමුණ පාර්ශවයට හිමිවීමට නියමිත අතර, එහි ජාතික සංවිධායක ධුරය සහ නියෝජ්‍ය ලේකම් ධුරය ශ්‍රී ලංකා නිදහස් පක්ෂයට ලබාදීමට මේ වන විට එකඟතාවකට පැමිණ ඇති බව ද වාර්තා වනවා.\nඑසේම මෙම නව සන්ධානය සඳහා කාරක සභාවක් සහ විධායක සභාවක් ද තෝරා ගැනෙන අතර, විධායක සභාවේ සියයට 51ක බහුතර නියෝජනය ශ්‍රී ලංකා පොදුජන පෙරමුණට ලබාදීමට නියමිතයි.\nජනාධිපතිවරණයෙන් අනතුරුව පැවැත්වෙන මහ මැතිවරණය සඳහා නව සන්ධානය යටතේ තරඟ කරන ඡන්ද ලකුණ පිළිබදව ද අද පැවැත්වෙන සාකච්ඡාවේදී අවසන් තීරණයකට එළඹීමටයි නියමිත බවද වාර්තා වනවා.\nමීට පෙර සඳහන් වූයේ මහමැතිවරණයකදී නව සන්ධානය යටතේ පුටුව ලකුණින් තරඟ කිරීමට තීරණයක් ගෙන තිබූ බවයි.",
       "URL": "https://www.hirunews.lk/227119/පොහොට්ටු-නිදහස්-පක්ෂ-සන්ධානයේ-තනතුරු-ගැන-තීරණය-අද",
       "Category": "Local News",
       "Parent URL": "https://www.hirunews.lk/local-news.php?pageID=3076"
}