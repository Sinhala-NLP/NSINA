{
       "Source": "hirunews",
       "Timestamp": "Friday, 06 August 2021 - 9:45",
       "Headline": "තවත් සයිනොෆාම් එන්නත් ලක්ෂ 21 ක් දිවයිනට",
       "News Content": "තවත් සයිනොෆාම් එන්නත් මාත්‍රා මිලියන 2.14 ක් රැගත් ශ්‍රී ලංකන් ගුවන් සමාගමට අයත් යානා දෙකක් අද දිවයිනට ළඟාවුණා. එක් යානයක් උදෑසන 9.20 ට පමණ මෙරටට පැමිණි අතර, අනෙක් යානය කටුනායක බණ්ඩාරනායක ජාත්‍යන්තර ගුවන් තොටුපල වෙත ළඟාවූයේ උදෑසන 9.30 ට පමණයි.\nඑසේම අනිද්දා තවත් සයිනොෆාම්  එන්නත් මාත්‍රා මිලියන 1.86 ක් මෙරටට ලැබීමට නියමිත බවයි කොළඹ පිහිටි චීන තානාපති කාර්යාලය ප්‍රකාශ කළේ.\nඑසේම ඇස්ට්‍රසෙනෙකා එන්නතේ දෙවන මාත්‍රාව මෙතෙක් ලබා නොගත් පුද්ගලයන් සිටීනම් බම්බලපිටිය පොලිස් ක්ෂේත්‍ර බලකා මූලස්ථානය වෙත පැමිණි අද එම එන්නත ලබා ගත හැකි බව පොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ ප්‍රකාශ කළා.\nමේ අතර මෙරට එන්නත්කරණ වැඩසටහන යටතේ ඊයේ සයිනොෆාම් එන්නතේ පළමු මාත්‍රාව පුද්ගලයන් 79,182 කුට ලබාදී ඇති අතර, දෙවන මාත්‍රාව 6,878 දෙනෙකුට ලබාදී තිබෙනවා.\nඒ අනුව සයිනොෆාම් එන්නතේ පළමු මාත්‍රාව පමණක් මේ වනවිට ලබාදී ඇති මුළු සංඛ්‍යාව 86 ලක්ෂ 15,292 ක්.\nකොරෝනා ප්‍රතිශක්තිකරණ එන්නත් ලබාගෙන ඒවා භාවිතයට නොගන්නා රටවල් සම්බන්ධයෙන් එක්සත් ජාතීන්ගේ සංවිධානය අවධානය යොමුකර තිබෙනවා.\nඑහි ප්‍රකාශක ස්ටෙෆන් ඩුජාරික් සඳහන් කළේ පරිපාලන හේතු, නිසි අවධානයක් නොමැති කම හෝ එන්නත් ලබාගැනීම ප්‍රතික්ෂේප කිරීම ආදී හේතු මත විවිධ රටවල් ලබාගත් එන්නත් භාවිතයට නොගන්නා තත්වයන් වාර්තා වී ඇති බවයි.\nකොවැක්ස් පහසුකම යටතේ රටවල් 138 කට  එන්නත් මාත්‍රා මිලියන 186.2 ක් බෙදාහැර ඇති අතර, අඩු සහ මැදි ආදායම් ලබන රටවලට මෙම වසර අවසානය වනවිට එන්නත් මාත්‍රා බිලියන 2 ක් ලබාදීමට අපේක්ෂා කරන බවයි ඔහු කියා සිටියේ.",
       "URL": "https://www.hirunews.lk/279000/තවත්-සයිනොෆාම්-එන්නත්-ලක්ෂ-21-ක්-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=1772"
}