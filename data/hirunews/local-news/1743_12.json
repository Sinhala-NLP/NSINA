{
       "Source": "hirunews",
       "Timestamp": "Thursday, 19 August 2021 - 19:40",
       "Headline": "ණය සහ තැන්පතු පොලී අනුපාතික ඉහළ යන ලකුණු",
       "News Content": "ප්‍රතිපත්ති පොලී අනුපාතකයන් ඉහළ දැමීමෙන් ඉදිරියේදී ණය සහ තැන්පතු පොලී අනුපාතික ඉහළ යනු ඇතැයි මහබැංකු අධිපති මහාචාර්ය ඩබ්ලිව්.ඩී. ලක්ෂ්මන් ප්‍රකාශ කළා.\nඊයේ රැස්වූ මුදල් මණ්ඩලය විසින් ප්‍රතිපත්ති පොලී අනුපාතිකයන් ඉහළ දැමීමට තීරණය කළ අතර, ඒ අනුව සියයට 4.5 ක මට්ටමේ තිබූ ස්ථාවර තැන්පතු පහසුකම් අනුපාතය සියයට 5 දක්වා ඉහළ දැමුණු අතර, සියයට 5.5 ක මට්ටමේ පැවති ස්ථාවර ණය පහසුකම් අනුපාතය ඉහළ දැමුණේ සියයට හය දක්වායි.\nඑසේම ව්‍යවස්ථාපිත සංචිත අනුපාතය ද ලබන මස 1 වනදායින් ආරම්භවන සංචිත පවත්වාගෙන යෑමේ කාලපරිච්ඡේදයේ සිට බලපැවැත්වෙන පරිදි සියයට හතර දක්වා පදනම් ඒකක දෙකකින් ඉහළ නැංවීමටයි පියවර ගැනුණේ.\nභාණ්ඩ ආනයනය කිරීමේදී ණයවර ලිපි විවෘත කිරීමේදී ඇති වී තිබෙන ගැටළු නිරාකරණය කිරීම සදහා රජය සමග සාකච්ඡා කරමින් සිටින බවයි මහබැංකු අධිපති මහාචාර්ය ඩබ්ලිව්.ඩී.ලක්ෂ්මන් වැඩිදුරටත් කියා සිටියේ.\nමේ අතර, වරායේ ගබඩා තුළ දැනට රදවා ඇති ආහාර ද්‍රව්‍ය ඇතුළත් සියළු බහාලුම් වල ඇති ආහාර තොග නිදහස් කිරීමට පියවර ගන්නා බව මුදල් අමාත්‍ය බැසිල් රාජපක්ෂ දැනුම් දී තිබෙනවා.\nපරිසර අමාත්‍ය මහින්ද අමරවීර අද පැවති මාධ්‍ය හමුවකදී ප්‍රකාශ කළේ නිදහස් පක්ෂයේ මන්ත්‍රීවරුන් සමඟ කළ සාකච්ඡාවකදී මුදල් අමාත්‍යවරයා මේ බව සදහන් කළ බවයි.",
       "URL": "https://www.hirunews.lk/280132/ණය-සහ-තැන්පතු-පොලී-අනුපාතික-ඉහළ-යන-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=1743"
}