{
       "Source": "hirunews",
       "Timestamp": "Monday, 24 October 2022 - 19:49",
       "Headline": "හිරු අනාවරණයෙන් පසු ඖෂධ හිඟය යළි කරළියට - රෝහල් සම්පූර්ණයෙන්ම අකර්මන්‍ය වීමේ අවදානමක්",
       "News Content": "ඉදිරියේදී මෙරට සමස්ත රෝහල් පද්ධතියම අකර්මන්‍ය වීමේ අවධානමක් මතුව ඇති බවට රජයේ වෛද්‍ය නිළධාරීන්ගේ සංගමය අනතුරු අඟවනවා.\nරජයේ රෝහල්වල සැත්කම් සඳහා අත්‍යවශ්‍ය ඖෂධ ඇතුළු උපකරණවල හිගයක් පවතින බව අද උදෑසන හිරු ප්‍රවෘත්ති ප්‍රකාශයෙන් අනාවරණය කළ අතර, ගෝස්, පුළුන් පවා රෝහල් ගණනාවක නොමැති තත්වයක් පවතිනවා.\nඑම අනාවරණයත් සමග රජයේ රෝහල්වල ඖෂධ හිගය සම්බන්ධයෙන් මේ වන විට සෞඛ්‍ය ක්ෂේත්‍රය තුළ දැඩි කතාබහක් මතුව තිබෙනවා.\nරජයේ වෛද්‍ය නිළධාරීන්ගේ සංගමය අද මාධ්‍ය හමුවක් පවත්වමින් ඖෂධ හා වෛද්‍ය උපකරණ හිගය සම්බන්ධයෙන් අදහස් පළ කළා.\nකොළඹ අවට දිසා රෝහල් ඇතුළු පර්යන්ත රෝහල් ගණනාවක පැරසිටමෝල්, සේලයින්, පිරිටන් වැනි අත්‍යාවශ්‍ය ඖෂධ පවා නොමැති තත්වයක් උද්ගතව ඇති බවයි අදාළ මාධ්‍ය හමුවට එක්වෙමින් එම සංගමයේ ලේකම් වෛද්‍ය හරිත අලුත්ගේ සඳහන් කළේ.\nමේ අතර වෛද්‍ය සහ සිවිල් අයිතිවාසිකම් පිළිබඳ වෛද්‍යවරුන්ගේ වෘත්තීය සමිති සන්ධානයේ සභාපති වෛද්‍ය චමල් සංජීවද මාධ්‍ය හමුවක් පවත්වමින් කියා සිටියේ ප්‍රතිජීවක ඖෂධ හිඟය හේතුවෙන් ඉදිරි කාලයේදී කුඩා දරුවන්ගේ සහ වැඩිහිටියන්ගේ ජීවිත දැඩි අවදානමකට ලක්විය හැකි බවයි.\nකෙසේ වෙතත් සැත්කම් සඳහා අත්‍යවශ්‍ය ඖෂධ ඇතුළු උපකරණවල හිඟය මෙන්ම තුවාල වෙලුම්පට හා පුළුන් හිඟය සම්බන්ධයෙන් අදහස් දක්වමින් වෛද්‍ය සැපයුම් අංශයේ ප්‍රකාශකයෙකු කියාසිටියේ රෝහල් වැසී යාමට තරම් මෙම ඖෂධ හිඟය උග්‍ර නොවන බවයි.\nඑමෙන්ම පසුගිය කාලයේ පුළුන් සැකසීමට යොදා ගන්නා අමුද්‍රව්‍යවල හිඟය හේතුවෙන් රෝහල්වලට පුළුන් සැපයුමේ යම් අකර්මන්‍යතාවක් පැවතියද එය මේවන විට කළමනාකරණය කර ගත හැකි මට්ටමට පැමිණ ඇති බව එම ප්‍රකාශකයා සඳහන් කළා.",
       "URL": "https://www.hirunews.lk/318727/හිරු-අනාවරණයෙන්-පසු-ඖෂධ-හිඟය-යළි-කරළියට-රෝහල්-සම්පූර්ණයෙන්ම-අකර්මන්‍ය-වීමේ-අවදානමක්",
       "Category": "Local News",
       "Parent URL": "https://www.hirunews.lk/local-news.php?pageID=781"
}