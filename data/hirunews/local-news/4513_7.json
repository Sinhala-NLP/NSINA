{
       "Source": "hirunews",
       "Timestamp": "Wednesday, 17 May 2017 - 14:16",
       "Headline": "උතුරු පළාත් ප්‍රධාන අමාත්‍යවරයාගෙන් විශේෂ නිවේදනයක්",
       "News Content": "මුලතිව්, මුල්ලිවයික්කාල් වෙරළ තීරයේදී හෙට(18) දින අවසන් යුද්දයේදී මිය ගිය වැසියන් සැමරීමේ සතියේ අවසන් වැඩසටහන පැවැත්වෙන බවට උතුරු පළාත් ප්‍රධාන අමාත්‍ය සී.වී.විග්නේශ්වරන් විසින් විශේෂ නිවේදනයක් නිකුත් කර තිබෙනවා.\nඑහිදී මුල්ලිවයික්කාල් වැඩසටහනට සමගාමීව සැමරුම් සිදු කරන ලෙස ලොව පුරා වෙසෙන දෙමළ ජනතාවගෙන් අදාල නිවේදනයෙන් උතුරු පළාත් ප්‍රධාන අමාත්‍යවරයා ඉල්ලීමක් කර ඇති බව සදහන්.\nහෙට උදෑසන 9.30ට ආරම්භ කරන මෙම වැඩසටහනට සමගාමීව ලොව පුරා සිටින දෙමළ ජනතාව ද විනාඩි 03ක කාලයක් නිහඬතාවයක් පළකරමින්  මිය ගිය වැසියන් වෙනුවෙන් ගෞරව කර සැමරුමට සහය වන ලෙස ඔහු ඉල්ලා සිටිනවා.\nහෙට දිනය ශෝක දිනයක් ලෙස සලකා කටයුතු කරන ලෙසටද ප්‍රධාන අමාත්‍යවරයා නිකුත්කළ නිවේදනයේ සදහන්.\nඋතුරු නැගෙනහිර ජනතාවට අමිහිරි යුද මතකයන් ඇති හෙයින් අවසන් යුද්දයේදී මිය ගිය සිය ඥාතීන්ට සිදු වූ සත්‍ය සිදුවීම් පිළිබඳව දැන ගැනීමට අයිතියක් ඇති බවටත් අදාල නිවේදනයේ වැඩිදුරටත් සඳහන්.\nහෙට දිනයේදී මුලතිව්, වෙල්ලමුල්ලි වයික්කාල් මුහුදු තීරයේ පිහිටි යුද සැමරුම් ස්මාර්කය අසලදී පළමුව උතුරු මහඇමතිගේ ප්‍රධානත්වයෙන් උතුරු පළාත්  සභාවේ සැමරුම සිදුවන බවයි අප වාර්තාකරු සදහන් කළේ.",
       "URL": "https://www.hirunews.lk/161536/උතුරු-පළාත්-ප්‍රධාන-අමාත්‍යවරයාගෙන්-විශේෂ-නිවේදනයක්",
       "Category": "Local News",
       "Parent URL": "https://www.hirunews.lk/local-news.php?pageID=4513"
}