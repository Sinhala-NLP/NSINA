{
       "Source": "hirunews",
       "Timestamp": "Monday, 05 February 2018 - 8:39",
       "Headline": "ඌවේ මහ ඇමතිට එරෙහිව තවත් පරීක්ෂණයක ලකුණු",
       "News Content": "විදුහල්පතිනියක් දණ ගැස්වූ බවට චෝදනා එල්ල වන ඌව පළාත් ප්‍රධාන අමාත්‍ය චාමර සම්පත් දසනායක හිමි නමකට තර්ජනය කොට පහරදීමට උත්සාහ දැරීම පිළිබඳව ද මානව හිමිකම් පරීක්ෂණයක් ආරම්භ කළ හැකි බව එම කොමිසම පවසනවා.\nඅදාළ සිද්ධිය පිළිබදව පළ වන වාර්තා පදනම් කර ගනිමින් එම පරීක්ෂණය සිදුකළ හැකි බවයි එහි ප්‍රකාශකයෙකු හිරු ප්‍රවෘත්ති අංශයට සදහන් කළේ.\nහිමි නමකට තර්ජනය කොට පහරදීමට උත්සාහ දරන වීඩියෝ පටයක් මේ වන විට සමාජජාල වෙබ් අඩවිවල දක්නට ලැබෙනවා.\nඑහිදී ඌව පළාත් ප්‍රධාන අමාත්‍යවරයා පළාත් සභා ගොඩනැගිල්ල තුළ දී අදාළ හිමිනමට බැන වැදී පහරදීමටයි තැත් කර ඇත්තේ.\nමීට මාස දෙකකට පමණ පෙර රැකියා විරහිත උපාධිධාරීන්ගේ සංගමය ඌව පළාත් ප්‍රධාන අමාත්‍ය චාමර සම්පත් දසනායක හමුවීම සඳහා පළාත් සභා පරිශ්‍රය තුළට පැමිණ තිබෙනවා.\nඑහිදී එම පිරිසට සාකච්ඡාවක් සඳහා පළාත් සභා ගොඩනැගිල්ල තුළට පැමිණි අවස්ථාවේදී තමන්ට මෙලෙස පහරදීමට උත්සාහ දැරූ බවයි එම සංගමයේ කැදවුම්කරු පූජ්‍ය තැන්නේ ඥානාන්ද හිමියන් හිරු ප්‍රවෘත්ති අංශයට ඊයේ කියා සිටියේ.\nමේ සම්බන්ධයෙන් හිරු ප්‍රවෘත්ති අංශය ඌව පළාත් ප්‍රධාන අමාත්‍ය චාමර සම්පත් දසනායකගෙන් විමසීමක් කළා.\nඔහු සඳහන් කළේ මෙම සිදුවීම පැරණි එකක් වන අතර, තමන් එම අවස්ථාවේදී හිමි නමට පහරදීමක් සිදුනොකළ බවයි. මැතිවරණය ඉලක්ක කර ගනිමින් කරළියට පැමිණෙන මෙවැනි සිදුවීම් තමන්ට එරෙහිව ක්‍රියාත්මක වන මඩ ප්‍රචාර බව ද ඔහු කියා සිටියා.",
       "URL": "https://www.hirunews.lk/182905/ඌවේ-මහ-ඇමතිට-එරෙහිව-තවත්-පරීක්ෂණයක-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=4093"
}