{
       "Source": "hirunews",
       "Timestamp": "Sunday, 30 July 2023 - 19:55",
       "Headline": "වකුගඩු දෙකම අහිමි වූ හම්දී ෆස්ලිම් අවසන් ගමන් යයි (වීඩියෝ)",
       "News Content": "වෛද්‍යවරුන්ගේ අත්වැරදීමකින් වකුගඩු දෙකම අහිමිව පිඩා විදිමින් සිට ජීවිතක්ෂයට පත්වූ වයස අවුරුදු තුනහමාරක දරුවාගේ දේහය පිළිබද අවසන් කටයුතු අද මාලිගාවත්ත පොදු සුසාන භූමියේදී සිදු කෙරුණා. ඒ එම දරුවා මියගොස් දින දෙකකින් පසු සිදු කළ පශ්චාත් මරණ පරීක්ෂණයෙන් අනතුරැවයි.\nකොටහේන ප්‍රදේශයේ පදිංචි හම්දී ෆස්ලිම් උපතේදීම වම් වකුගඩුව අක්‍රියව පැවති අතර අසනීප තත්ත්වයක් හේතුවෙන් දරුවා රිජ්වේ ආර්යා ළමා රෝහලට ඇතුලත් කිරීමත් සමග වෛද්‍ය නිර්දේශය මත අක්‍රීය තත්ත්වයේ පවතින වම් වකුගඩුව ඉවත් කිරීම සදහා නිර්දේශ කර තිබුණා.\nපසුව දරුවාට මුත්‍රා පිටවීමේ යම් ගැටළුවක් මතුවීම හේතුවෙන් රෝහල්ගතව දැඩි සත්කාර ඒකකයේ ප්‍රතිකාර ලබමින් සිටිය දී වෛද්‍යවරුන් ප්‍රකාශකර ඇත්තේ පෙර සිදු කළ සැත්කමේ දි අත්වැරදීමකින් වකුගඩු දෙකම ඉවත් කර ඇති බවයි.\nදරැවාගේ මව්පියන් චෝදනා කළේ, වෛද්‍යවරැන්ගේ අතපසුවීමක් හේතුවෙන් දරුවා මෙම ඉරණමට මුහුණ පෑ බවයි.\nඑමෙන්ම දේහය පිළිබද පශ්චාත් මරණ පරීක්ෂණයක් අද දින සිදු කිරීමට මව්පියන් අධිකරණ නියෝගයක් ද ලබා ගෙන තිබුණ ද ඊට අවශ්‍ය වෛද්‍ය වාර්තා ලබා ගැනීමට අද එම රෝහලේ වෛද්‍ය වාර්තා අංශයේ නිලධාරීන් පැමිණ නොමැති බවට රෝහලෙන් පවසා තිබුණා.",
       "URL": "https://www.hirunews.lk/343068/වකුගඩු-දෙකම-අහිමි-වූ-හම්දී-ෆස්ලිම්-අවසන්-ගමන්-යයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=138"
}