{
       "Source": "hirunews",
       "Timestamp": "Tuesday, 04 September 2018 - 7:49",
       "Headline": "අධිවේගී මාර්ගයේ නවතා තිබූ ලොරියක අත්බෝම්බ දෙකක්",
       "News Content": "දක්ෂිණ අධිවේගී මාර්ගයේ අතුරුගිරිය පාලම අසළ දී නවතා තිබූ ලොරි රථයක් පරීක්ෂා කිරීමේදී එහි තිබී විදේශීය රටක නිෂ්පාදිත ජීව අත්බෝම්බ දෙකක් සමඟින් සැකකරුවන් දෙදෙනෙකු අත්අඩංගුවට ගෙන තිබෙනවා.\nපොලීසිය විසින් අද අලූයම නවතා තිබූ ලොරි රථය පරීක්ෂා කිරීමේදී අදාළ ජීව අත්බෝම්බ සොයාගෙන ඇති බවයි පොලිස් මාධ්‍ය ප්‍රකාශක කාර්යාලය සඳහන් කළේ.\nසැකකරුවන් වැලිගම සහ බේරුවල ප්‍රදේශවල පදිංචිකරුවන්.\nමේ අතර, මිනුවන්ගොඩ - හීනටිය ප්‍රදේශයේදී පාතාල කල්ලි සාමාජිකයෙකු ගිනි අවිත් සමඟ ඊයේ රාත්‍රියේ අත්අඩංගුවට ගනු ලැබුවා.\nපොලීසිය සඳහන් කළේ පිස්තෝලයක්, මැගසින් එකක් සහ මිලිමීටර් 9 වර්ගයේ ජීව උණ්ඩ 3ක් සමඟින් සැකකරු අත්අඩංගුවට ගත් බවයි.\nවෙඩි තැබීමකින් මිය ගිය ෆ්‍රෙඞී නැමැති පාතාල කල්ලි නායකයෙකු සතුව මෙම ගිනි අවි සහ උණ්ඩ තිබී ඇති බවටයි පසුව සිදුකරන ලද පොලිස් පරීක්ෂණවලින් අනාවරණ වී ඇත්තේ.",
       "URL": "https://www.hirunews.lk/199103/අධිවේගී-මාර්ගයේ-නවතා-තිබූ-ලොරියක-අත්බෝම්බ-දෙකක්",
       "Category": "Local News",
       "Parent URL": "https://www.hirunews.lk/local-news.php?pageID=3765"
}