{
       "Source": "hirunews",
       "Timestamp": "Thursday, 11 January 2018 - 22:02",
       "Headline": "බැඳුම්කර වාර්තාව මහ බැංකු අධිපතිට",
       "News Content": "බැඳුම්කර කොමිෂන් සභාවේ වාර්තාව නිර්දේශ ක්‍රියාත්මක කිරීම සඳහා මහ බැංකු අධිපතිට යොමු කර තිබෙනවා.\n2015 පෙබරවාරි 1 සිට 2016 මාර්තු 31 දක්වා කාලය තුල භාණ්ඩාගාර බැඳුම්කර නිකුත් කිරීම් පරීක්ෂා කිරීම විමර්ශණය කිරීම සහ වාර්තා කිරීම සඳහායි මෙම කොමිසම  ජනාධිපතිවරයා විසින් පත් කරනු ලැබුවේ.\nඑහි නිර්දේශ ක්‍රියාත්මක කිරීම සලකා බැලීම සඳහා ජනාධිපති ලේකම්වරයා විසිනුයි ඊයේ (10) වාර්තාව මහ බැංකු අධිපතිවරයාට භාරදී ඇත්තේ.\nමහ බැංකුව නිවේදනය කළේ දැනටමත් එහි අඩංගු ඇතැම් නිර්දේශ ක්‍රියාවට නංවා ඇති අතර අනෙක් නිර්දේශ රැසක් ක්‍රියාත්මක කිරීම ආරම්භ කර ඇති බවයි.\nමුදල් මණ්ඩලය විසින් එම පියවර ගැනීමේදී නීතිපති උපදෙස් ද ලබාගෙන තිබෙනවා.\nමහ බැංකුව නිකුත් කළ නිවේදනයේ දැක්වෙන්නේ රාජ්‍ය ණය සහ සේවක අර්ථ සාධක අරමුදල කළමණාකරණය කිරීමේ කටයුතු සම්බන්ධ විනිවිද භාවය වර්ධනය කිරීම සුදුසු බව මුදල් මණ්ඩලය අදහස් කරන බවයි.\nමුදල් මණ්ඩලය විසින් ජනාධිපති කොමිසමේ වාර්තාව අඛණ්ඩව සැලකිල්ලට ගනු ලබන අතර සුදුසු පරිදි වැඩිදුර  ක්‍රියාමාර්ග ගැනීමට කටයුතු කරන බව ද මහ බැංකුව නිකුත් කළ නිවේදනයේ වැඩිදුරටත් සඳහන්.\nඑමෙන්ම මහ බැංකුව සිදු කරන ලද අභ්‍යන්තර පරීක්ෂණ සහ විමර්ශණ කටයුතුවලින් අනාවරණ වු කරුණු මත ශ්‍රී ලංකා මහ බැංකු අත් පොතේ වර්ගීකරණ, පාලන සහ අභියාචනා රීතීන්හි විධි විධානවලට අනුකුලව කාර්ය මණ්ඩල සාමාජිකයන් කිහිප දෙනෙකුට එරෙහිව විනය ක්‍රියාමාර්ග ගෙන තිබෙනවා.\nඒ අතරින් 4 දෙනෙකු මේ වන විට වැඩ තහනමකට ද ලක්කර ඇති බවයි මහ බැංකුව කියාසිටියේ.\nමහ බැංකුව ප්‍රකාශකර ඇත්තේ සුරැකුම්පත් කොමිසමේ ඇති පර්පෙචුවල් ටෙ‍්‍රෂරීස් සමාගමේ වත්කම් පිළිබඳව ද පියවර ගන්නා බවයි.",
       "URL": "https://www.hirunews.lk/180820/බැඳුම්කර-වාර්තාව-මහ-බැංකු-අධිපතිට",
       "Category": "Local News",
       "Parent URL": "https://www.hirunews.lk/local-news.php?pageID=4130"
}