{
       "Source": "hirunews",
       "Timestamp": "Wednesday, 19 July 2023 - 16:32",
       "Headline": "“එදා මගේ බිරිඳ නොහිටියා නම්..!”",
       "News Content": "2021 විස්සයි විස්ස ලෝක කුසලානය නියෝජනය කිරීම සඳහා නම් කළ ඉන්දීය සංචිතයේ Yuzvendra Chahalගේ නම නොමැති වීම එවකට බොහෝ මතභේද වලට තුඩු දුන් තීරණයක් වුනා.\nVirat Kohli විසින් නායකත්වය දැරූ මෙම තරගාවලියේ දී ඉන්දීය කණ්ඩායම ක්‍රීඩා කළ පළමු තරගයෙන් ම පාකිස්තානය හමුවේ කඩුලු 10ක පරාජයක් ලැබූ අතර, දෙවැනි තරගයෙන් නවසීලන්තය හමුවේ කඩුලු 9ක පරාජයක් උරුම කර ගැනීමට ඔවුන්ට සිදු වුනා.\nඒ අනුව ඉන්දීය කණ්ඩායමේ ලෝක කුසලාන සිහිනය ද එම වටයෙන් ම නිමා වූ අතර මෙම සිදුවීම නිසා නැවතත් එම සංචිතය වෙනුවෙන් Yuzvendra Chahalගේ නම ඇතුළත් නොවීම පිළිබඳ කතිකාවතට පණ ලැබුණා.\nමෙහි දී විශේෂයෙන්ම සඳහන් වූ තර්කයක් වූයේ 2021 විස්සයි විස්ස ලෝක කුසලානය පැවැත්වුණු එක්සත් අරාබි එමීර් රාජ්‍යයේ ක්‍රීඩාංගණ වල දී Chahal විසින් ඉහළ දක්ෂතා ප්‍රදර්ශනය කිරීමට සමත් වී තිබීමයි.\nඑක්සත් අරාබි එමීර් හිදි පැවැත්වුණු 2020 IPL තරගාවලියේ දී කඩුලු 21ක් බිඳ හෙළීමට Chahal විසින් සමත් වුනා.\nඑමෙන්ම 2021 IPL තරගාවලියේ එක්සත් අරාබි එමීර් රාජ්‍යයේ පැවැත්වුණු කොටසේ දී ද Chahal විසින් කඩුලු අතරට පිවිසුණා.\nනමුත් කෙතරම් දක්ෂතා පෙන්වා තිබුණ ද එම ලෝක කුසලාන සංචිතයේ Chahal වෙනුවෙන් ඉඩක් වෙන් වී තිබුණේ නැහැ.\n“මාව 2021 ලෝක කුසලානය සඳහා තෝරා නොගත් වෙලාවේ මට ලොකු දුකක් දැනුණා. මට ඒ වෙලාවේ ඩුබායි වල IPL ක්‍රීඩා කරන්න නියමිත වෙලා හිටියේ.\nඒ වෙලාවේ ඇය (බිරිඳ) මාත් එක්ක හිටියා. අපිට ඩුබායි වෙත යන්න ගුවන් යානයක් අල්ලගන්න තිබුණා.”\n2021 IPL තරගාවලියේ මුල් භාගය (මුල් තරග 29) ඉන්දියාවේ දී පැවැත්වුණු අතර පසුව කොරෝනා වසංගතය නිසා තරගාවලිය කල් දැමීමට සිදු වුනා. එම නිසා තරගාවලියේ ඉතිරි කොටස එක්සත් අරාබි එමීර් රාජ්‍යයේ පැවැත්වුණු අතර එම තරග ආරම්භ වුනේ සැප්තැම්බර් 19 වැනිදායි.\nනමුත් එම වසරේ සැප්තැම්බර් 08 වැනිදාට ආසන්න දිනක දී 2021 ලෝක කුසලානය වෙනුවෙන් ඉන්දීය සංචිතය ප්‍රකාශයට පත් කළා. එතෙක් IPL තරගාවලියේ ඉන්දියාවේ පවත්වා තිබූ කොටසේ දී එතරම් සාර්ථකත්වයක් නොපෙන්වූ Chahal වෙනුවට Rahul Chaharව ඉන්දීය සංචිතයට කැඳවමින් එවකට ඉන්දීය නායක Kohli විසින් සඳහන් කලේ එක්සත් අරාබි එමීර් රාජ්‍යයේ දී Chaharගේ පන්දු යැවීම වඩාත් උචිත වනු ඇති බවයි.\n“ඒක දුෂ්කර තීරණයක්, අපි Rahul Chaharව තෝරා ගත්තේ හේතුවක් ඇතිවයි. ඔහු තරමක් වේගයෙන් පන්දු යවන ක්‍රීඩකයෙක්. ඒ වගේ ම එංගලන්තයට සහ ශ්‍රී ලංකාවට එරෙහිව හොඳින් ක්‍රීඩා කළා.”\nකෙසේ වෙතත් ඉන්දීය සංචිතය නම් කිරීමෙන් පසු පැවැත්වුණු 2021 IPL තරගාවලියේ දෙවන අදියරේ දී Chahal නැවතත් දක්ෂතා අතරට පිවිසීමට සමත් වූ අතර ඔහු එවර තරගාවලිය නිමා වන විට කඩුලු 18ක් දවා ගැනීමට සමත් වී සිටියා.\nඑම කාල සීමාව තුළ සිය බිරිඳ තමන් සමඟ සිටිමින් දැක්වූ සහය නොවන්නට ඔහු තවත් කලකිරීමට පත් වීමට ඉඩ තිබූ බව දැන් Chahal විසින් සඳහන් කරනවා.\n“හොඳම දේ තමයි ඇය (බිරිඳ) මා සමඟ සිටීම. ඒ නිසා මට මගේ තරහ පාලනය කර ගන්න පුළුවන් වුනා. ඇය එතන නොහිටියා නම් මම තවත් කලකිරීමට පත් වෙන්න ඉඩ තිබුණා.\nඅපි එකට ව්‍යායාම කළා, අපි චිත්‍රපටි බලමින් කාලය ගත කළා.\nවුන දේ වුනා කියලා ඇය මට තේරුම් කරලා දුන්නා. ඉතිරි වෙලා තිබුණු තරග 7 වෙනුවෙන් RCB වෙත මාව අවශ්‍ය බව ඇය තේරුම් කරලා දුන්නා.\nඇය මට කිව්වේ ඔබ විසින් ම ඔප්පු කරන්න, ක්‍රීඩා පිටියේ දී මගේ තරහා පිට කරගන්න කියලා.\nමම තේරුම් ගත්තා ඇය නිවැරදි බව. පසුව මම මගේ තරහ සහ කලකිරීම ක්‍රීඩා පිටියේ දී පිට කරලා දැම්මා.”\nතමන් වෙත සිදු කළ නොසලකා හැරීමෙන් පන්නරය ලබමින් 2021 IPL තරගාවලියේ ඉතිරි කොටස සාර්ථකව නිම කිරීමට තමන් සමත් වූ බව Chahal පවසනවා.\nනමුත් එවකට ඉන්දීය කණ්ඩායමේ නායකයා වූ Virat විසින් ම RCB කණ්ඩායම ද මෙහෙයවූ නිසා තමන්ට තරමක අමුතු හැඟීමක් දැනුණු බවයි Chahal පවසන්නේ.\n“Virat ඉන්දීය කණ්ඩායමේ නායකයාත් වුන නිසා සහ මම ඔහු යටතේ IPL ක්‍රීඩා කළ නිසා මට අමුත්තක් දැනුණා. නමුත් මම කවදාවත් ඇහුවේ නැහැ ඇයි මාව තෝරා ගත්තේ නැත්තේ කියලා.”\nමෑතක දී Chahal විසින් සහභාගී වූ Podcast වැඩසටහනක දී ඔහු මේ බව පවසා සිටියා.\nසිය බිරිඳගේ සහය ද සහිත ව නැවත නැගී සිටියත් එය තමන් විසින් ගත කළ කණගාටුදායක ම කාලසීමාවක් බව දැන් ඔහු සඳහන් කරනවා.\n“නමුත් ඔව්, ඒ තමයි මම ගත කළ කණගාටුදායක ම කාලය.”",
       "URL": "https://www.hirunews.lk/341786/එදා-මගේ-බිරිඳ-නොහිටියා-නම්",
       "Category": "Local News",
       "Parent URL": "https://www.hirunews.lk/local-news.php?pageID=170"
}