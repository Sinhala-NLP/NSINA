{
       "Source": "hirunews",
       "Timestamp": "Saturday, 23 October 2021 - 19:03",
       "Headline": "මෙරට වැසියන් එක්කෝටි තිස් ලක්ෂයක් පූර්ණ එන්නත්කරණය ලබයි",
       "News Content": "මෙරට එන්නත්කරණ වැඩසටහන අවසන් අදියරට ළඟා වී ඇති බව ඖෂධ නිෂ්පාදනය, සැපයීම හා නියාමනය පිළිබඳ රාජ්‍ය අමාත්‍ය, මහාචාර්ය චන්න ජයසුමන ප්‍රකාශ කළා.\nමේ වනවිට මෙරට ජනගහනයෙන් එක් කෝටි තිස් ලක්ෂ 38,469 දෙනෙකු පූර්ණ එන්නත්කරණයට ලක්ව ඇති අතර, පළමු මාත්‍රාව ලබාගෙන ඇති පුද්ගලයින් සංඛ්‍යාව එක්කෝටි හතලිස් නව ලක්ෂ 28,248 ක්.\nඅද දිනයේ මේ දක්වා කොරෝනා ආසාදිතයින් 437 දෙනෙකු හඳුනාගෙන ඇති අතර, සුවය ලැබූ සංඛ්‍යාව 350 ක්.\nඑසේම, ඊයේ සිදුවූ කොරෝනා ආසාදිත පුද්ගල මරණ 19 ක් සෞඛ්‍ය සේවා අධ්‍යක්ෂ ජනරාල්වරයා අද තහවුරු කළා.\nඒ අනුව මෙරට සමස්ත කොරෝනා මරණ සංඛ්‍යාව 13,593 ක්.\nමේ අතර, ආගමික සිද්ධස්ථානවල පූජා කටයුතු සහ දේව මෙහෙයන් තෝරාගත් දිනවලදී පුද්ගලයින් 50 දෙනෙකුගේ සහභාගීත්වයෙන් සිදුකිරීම සඳහා අවස්ථාව ලබාදී ඇති බව සෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන කොළඹ අද පැවති මාධ්‍ය හමුවකදී ප්‍රකාශ කළා.\nමේ අතර, ශ්‍රී ලංකා මහජන සෞඛ්‍ය පරීක්ෂකවරුන්ගේ සංගමයේ සභාපති උපුල් රෝහණ කියා සිටියේ කොරෝනා ව්‍යාප්තිය තවදුරටත් අවම කර ගැනීම සඳහා ජනතාවගේ වගකීම් සහගත හැසිරීම අත්‍යවශ්‍ය කරුණක් බවයි.",
       "URL": "https://www.hirunews.lk/285864/මෙරට-වැසියන්-එක්කෝටි-තිස්-ලක්ෂයක්-පූර්ණ-එන්නත්කරණය-ලබයි",
       "Category": "Local News",
       "Parent URL": "https://www.hirunews.lk/local-news.php?pageID=1609"
}