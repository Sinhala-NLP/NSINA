{
       "Source": "hirunews",
       "Timestamp": "Tuesday, 30 March 2021 - 6:22",
       "Headline": "ලොරි රථ රියදුරෙකුට පහරදුන් පොලිස් කොස්තාපල් අත්අඩංගුවට",
       "News Content": "සමාජ මාධ්‍යයේ සඳහන්වූ, පන්නිපිටිය ප්‍රදේශයේදී ලොරි රථ රියදුරෙකුට පහරදුන් සිද්ධියට සම්බන්ධ පොලිස් කොස්තාපල්වරයා අත්අඩංගුවට ගෙන ඇති බව පොලිස් මාධ්‍ය ප්‍රකාශකවරයා සඳහන් කරනවා.\nමෙලෙස අත්අඩංගුවට ගත් කොස්තාපල්වරයා අද (30) දින නුගේගොඩ අධිකරණය වෙත ඉදිරිපත් කරන බවයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ වැඩිදුරටත් සඳහන් කළේ.\nමීට අමතරව ලොරි රථයේ ගැටී තුවාල ලැබූ මහරගම පොලිස් ස්ථානයේ රථ වාහන අංශයේ ස්ථානාධිපතිවරයා ද ප්‍රතිකාර සඳහා කළුබෝවිල රෝහලට ඇතුළත් කර තිබෙනවා.\nරථ වාහන රාජකාරියේ නිරත පොලිස් නිලධාරියෙකු මාර්ගයකදී අමානුෂික අන්දමින් පුද්ගලයෙකුට පහර දෙන දර්ශන ඇතුළත් වීඩියෝවක් සමාජ මාධ්‍යයේ ඊයේ දින සැරි සැරූ අතර, ඉන් පසුවයි පොලීසිය ඒ පිළිබදව විමර්ශනයක් ද ආරම්භ කළේ.\nහයිලෙවල් මාර්ගයේ මහරගම - පන්නිපිටිය ප්‍රදේශයේදී මෙලෙස පහරකෑමට ලක්වන්නේ ලොරි රථ රියදුරෙකු වූ අතර, පහර දෙන පොලිස් කොස්තාපල්වරයා මහරගම පොලීසියට අනුයුක්ත වූ අයෙකු බවටයි පසුව අනාවරණ වූයේ.\nඅදාළ පොලිස් නිලධාරියා, රියදුරුට පහර දී බිම හෙළන අතර අනතුරුව රියදුරුගේ ශරීරය මතට වැරෙන් පනිනු දක්නට ලැබුණා.\nකෙසේ වෙතත්, අදාල පුද්ගලයාට එලෙස පහර දී ඇත්තේ මහරගම පොලීසියේ රථ වාහන අංශයේ ස්ථානාධිපතිවරයා අනතුරට ලක් කිරීම හේතුවෙන් බවටයි පසුව අනාවරණ වූයේ.\nසිද්ධියට අදාළව  ලොරි රථ රියදුරාට පහරදීම සිදුකළ මේ වන විට අත්අඩංගුවට ගෙන ඇති පොලිස් නිලධාරියාගේ වැඩ තහනම් කිරීමට උපදෙස් ලබාදුන් බව ද මහජන ආරක්ෂක අමාත්‍ය විශ්‍රාමික රියර් අද්මිරාල් ආචාර්ය සරත් වීරසේකර හිරු ප්‍රවෘත්ති අංශයට කියා සිටියා.",
       "URL": "https://www.hirunews.lk/266952/ලොරි-රථ-රියදුරෙකුට-පහරදුන්-පොලිස්-කොස්තාපල්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=2053"
}