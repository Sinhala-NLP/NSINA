{
       "Source": "hirunews",
       "Timestamp": "Wednesday, 01 January 2020 - 12:50",
       "Headline": "ආගමික වතාවත්වලට මුල් තැන දෙමින්,ජනතාව නව වසර පිළිගනී - රාජ්‍ය නිලධාරින්ගෙන් දිවුරුමක්",
       "News Content": "නව වසර උදාවීමත් සමඟ ජනතාව විශාල වශයෙන් ආශිර්වාද ලබා ගැනීම සඳහා ආගමික ස්ථාන වෙත මේ වනවිට පැමිණෙමින් සිටිනවා.\nඒ හේතුවෙන් මහනුවර දළදා මාලිගාව, කතරගම - කිරිවෙහෙර සහ අනුරාධපුර - ජයශ්‍රී මහා බෝධිය යන පූජා ස්ථාන ජනතාවගෙන් පිරී පවතින බවයි ප්‍රදේශයේ හිරු වාර්තාකරුවන් සදහන් කළේ.\nඋදා වූ වසරේ වැඩ කටයුතු ආරම්භ කිරීමට පෙර බොහෝ පිරිසක් මහනුවර ඓතිහාසික ශ්‍රී දළදා සමිදුන් වැදපුදා ගෙන ආශිර්වාද ලබා ගත් බවයි ප්‍රදේශයේ හිරු වාර්තාකරු කියා සිටියේ.\nඑමෙන්ම අනුරාධපුර ඓතිහාසික ජයශ්‍රී මහා බෝ සමිදුන් ඇතුළු අටමස්ථානය වැද පුදා ගැනීමට බැතිමතුන් විශාල පිරිසක් ඊයේ පස්වරුවේ සිට පැමිණෙමින් සිටිනවා.\nකිරිවෙහෙර මෙන්ම, කතරගම පුද බිම ද නව වසර උදාවීමත් සමග බැතිමතුන්ගෙන් පිරී පවතිනවා.\nවතුකරයේ ජනතාවට ද උදා වූ නව වසර පිලිගනු ලැබුවේ කෝවිල්වලට ගොස් හින්දු ආගමික වතාවත් වල නිරත වීමෙන්.\nඑමෙන්ම, නැගෙනහිර පළාතේ මුස්ලිම් සහ දමිළ ජනතාව ද නව වසර පිළිගැනීම සදහා ඔවුන්ගේ ආගමික ස්ථාන වෙත ගොස් ආශිර්වාද ලබා ගත් බවයි අම්පාර හිරු වාර්තාකරු සදහන් කළේ.\nමේ අතර, අග්‍රාමාත්‍ය මහින්ද රාජපක්ෂ ද, නව වසර උදාවත් සමඟ කතරගම පුදබිම වෙත ගොස් ආශිර්වාද ලබා ගත්තා.\nමීට අමතරව, ජනාධිපති ගෝඨාභය රාජපක්ෂ ද, තම කාර්ය මණ්ඩලයට සුභාෂිංශන එක් කරමින් වැඩකටයුතු ආරම්භ කළ බවයි ජනාධිපති මාධ්‍ය ඒකකය සදහන් කළේ.\nඑමෙන්ම, 2020 වසරේ සේවා ආරම්භ කරන සියලූම රාජ්‍ය ආයතනවල අද උදෑසන ප්‍රතිඥාවක් ලබා දෙමින් සිය රාජකාරි කටයුතු ආරම්භ කර තිබෙනවා.",
       "URL": "https://www.hirunews.lk/231385/ආගමික-වතාවත්වලට-මුල්-තැන-දෙමින්ජනතාව-නව-වසර-පිළිගනී-රාජ්‍ය-නිලධාරින්ගෙන්-දිවුරුමක්",
       "Category": "Local News",
       "Parent URL": "https://www.hirunews.lk/local-news.php?pageID=2975"
}