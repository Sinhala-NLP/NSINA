{
       "Source": "hirunews",
       "Timestamp": "Wednesday, 19 April 2023 - 17:08",
       "Headline": "අකුරණට විශේෂ ආරක්ෂාවක්",
       "News Content": "මහනුවර - අකුරණ නගරයට මේ වනවිට විශේෂ පොලිස් ආරක්ෂාවක් යොදවා තිබෙනවා.\nඒ ප්‍රදේශයේ මුස්ලිම් දේවස්ථාන සහ පොදු ස්ථාන කිහිපයක් ඉලක්ක කර ගනිමින් ප්‍රහාරයක් එල්ල වන බවට පොලිස් හදිසි ඇමතුම් අංකයට ලද පණිවුඩයකට අනුවයි.\nඅදාළ තොරතුරු තහවුරු කර ගන්නාතුරු පොලීසියට අමතරව, යුද හමුදාව සහ පොලිස් විශේෂ කාර්ය බලකායේ ආරක්ෂාව අකුරණ නගරයට ලබා දී ඇති බව පොලිස් මාධ්‍ය ප්‍රකාශක ජ්‍යේෂ්ඨ පොලිස් අධිකාරි නිහාල් තල්දූව කියා සිටියා.\nකෙසේ වෙතත්, අකුරණ නගරයේ ජනතාව අද සාමාන්‍ය පරිදි සිය දෛනික කටයුතු වල නිරත වූ බවයි හිරු වාර්තාකරු කියා සිටියේ.",
       "URL": "https://www.hirunews.lk/332930/අකුරණට-විශේෂ-ආරක්ෂාවක්",
       "Category": "Local News",
       "Parent URL": "https://www.hirunews.lk/local-news.php?pageID=404"
}