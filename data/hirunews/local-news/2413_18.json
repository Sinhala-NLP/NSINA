{
       "Source": "hirunews",
       "Timestamp": "Saturday, 03 October 2020 - 14:34",
       "Headline": "වල් බිහිවුණු,මහනුවර - නියංගොඩ පාසල (වීඩියෝ)",
       "News Content": "සිසුන් ප්‍රමාණවත් නොමැති බව පවසමින් මහනුවර - නියංගොඩ කණිෂ්ඨ විද්‍යාලය දැනට වසා දැමීම හේතුවෙන් රුපියල් ලක්ෂ ගණනක් වටිනා ගොඩනැඟිලි මෙන්ම ප්‍රදේශයේ දූ දරුවන්ගේ අධ්‍යාපන අවස්ථාද අහිමි වී යාමේ පුවතක් අපට වාර්තා වුණා.\nඅද රතු මිනිත්තුවේ අවධානය ඒ පිළිබඳවයි.\nමහනුවර, ගලගෙදර අධ්‍යාපන කොට්ඨාසයට අයත්, වසර 100 කට වඩා ඉපැරණි නියංගොඩ කණිෂ්ඨ විද්‍යාලය මුල් අවධියේදී ප්‍රාථමික විද්‍යාලයක්ව පැවතියද පසුව මහා විද්‍යාලයක් දක්වා උසස් කළ පාසලක්.\nකෙසේ වෙතත් සිසුන් ප්‍රමාණවත් නොවීම හේතුවෙන් වසර 5කට පමණ පෙර සිට මෙම පාසල වසා දමා තිබෙනවා.\nගම්වාසීන් පෙන්වා දෙන්නේ මේ හේතුවෙන් රුපියල් ලක්ෂ ගණනක් වටිනා ගොඩනැගිලි  හතරක් සමග අක්කර පහකින් පමණ යුත් ඉඩම ද වල් බිහිවෙමින් පවතින බවයි.\nවල් බිහිවී අභාවයට යමින් පවතින මෙම ගොඩනැගිලි තුළ විවිධ අපචාර සිදුවීම්ද සිදු වන බව ගම්මුන් පෙන්වා දෙනවා.\nඅධ්‍යාපනය ලැබීමේ නොතිත් ආශාවෙන් පසුවූවත් ඒ සඳහා පහසුකම් නොමැති දරුවන්ද සිටින බව අප පසුගිය ද යෙදී තිබූ ලෝක ළමා දිනයේදී සිහිපත් කළා.\nඒ පුවත වාර්තා වුණේ අනුරාධපුර අලිවංගුව ගම්මානයෙන්.\nනියංගොඩ කණිෂ්ඨ විද්‍යාලය ද මෙලෙස වැසී යද්දී තවත් දරුවන්ට නිදහස් අධ්‍යාපනයේ අයිතින අහිමිවීමේ වගකීම පැවරෙන්නේ කාටද..?\nමේ පිළිබඳ බලධාරීන්ගේ නෙත් යොමුවන තෙක් රතු මිනිත්තුව අවධානයෙන්.",
       "URL": "https://www.hirunews.lk/251719/වල්-බිහිවුණුමහනුවර-නියංගොඩ-පාසල-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2413"
}