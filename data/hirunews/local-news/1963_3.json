{
       "Source": "hirunews",
       "Timestamp": "Monday, 10 May 2021 - 17:25",
       "Headline": "අත්‍යාවශ්‍ය සේවා සහ පාරිභෝගික භාණ්ඩ අඛන්ඩව බෙදා හැරීමට නව යාන්ත්‍රණයක් (වීඩියෝ)",
       "News Content": "අත්‍යාවශ්‍ය සේවා හා පාරිභෝගික ද්‍රව්‍ය අඛන්ඩව, කාර්යක්ෂමව ජනතාවට බෙදා හැරීමේ යාන්ත්‍රණයක් සකස් කිරීම සඳහා සියලුම දිස්ත්‍රික් ලේකම්වරුන් සහ ප්‍රාදේශීය ලේකම්වරුන් වෙත උපදෙස් ලබා දී තිබෙනවා.\nඒ ආර්ථික පුනර්ජීවන හා දරිද්‍රතාවය තුරන් කිරීම සඳහා වන ජනාධිපති කාර්ය සාධන බලකාය විසින්.\nඑහි සභාපති හිටපු අමාත්‍ය බැසිල් රාජපක්ෂගේ ප්‍රධානත්වයෙන් අමාත්‍යවරුන්, අමාත්‍යාංශ ලේකම්වරුන් සහ දෙපාර්තමේන්තු ප්‍රධානීන්ගේ සහභාගීත්වයෙන් ඊයේ අරලියගහ මන්දිරයේදී ඊට අදාල සාකච්ඡාව පැවැත්වුණා.\nඑහිදී පවතින තත්ත්වය හමුවේ ජනතාවට අවශ්‍ය භාණ්ඩ හා සේවා අඛන්ඩව කාර්යක්ෂම සැපයීම සඳහා ප්‍රාදේශීය මට්ටමින් සැලසුම් සකස් කළ යුතු බවයි සඳහන් කර ඇත්තේ.\nඑම යාන්ත්‍රණය අධීක්ෂණය කිරීම සඳහා නිලධාරින් පත්කළ යුතු අතර නිරන්තරයෙන් ජනතාව දැනුවත් කළ යුතුයි.\nඊට අදාළ සැලසුම් සකස් කර ලබන 12 වනදාට පෙර ජනාධිපති කාර්ය සාධක බලකාය වෙත තහවුරු කරන ලෙස දිස්ත්‍රික් ලේකම්වරුන් සහ ප්‍රාදේශීය ලේකම්වරුන් වෙත මෙහිදී වැඩිදුරටත් දැනුම් දී තිබෙනවා.",
       "URL": "https://www.hirunews.lk/270976/අත්‍යාවශ්‍ය-සේවා-සහ-පාරිභෝගික-භාණ්ඩ-අඛන්ඩව-බෙදා-හැරීමට-නව-යාන්ත්‍රණයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1963"
}