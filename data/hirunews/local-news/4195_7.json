{
       "Source": "hirunews",
       "Timestamp": "Wednesday, 29 November 2017 - 18:39",
       "Headline": "පොල් ගෙඩිය බිඳ ආහාරයට ගත් දැරියක් මිත්තණියට බියවී නිවසින් පලා යයි",
       "News Content": "අනාරකක්ෂිතව නිවසින් බැහැර රැයක් ගතකළ වයස අවුරුදු 13ක බාලවයස්කාරියක් කුලියාපිටිය ඇඹව ශ්‍රී සුධර්මාරාමය අසළ හඬමින් සිටියදී ඒ අසළින් ගමන්ගත් ගම්වාසීන් විසින් දැක එම දැරිය කුලියාපිටිය පොලිසියට භාර දී තිබෙනවා.\nමෙලෙස පොලිස් භාරයට ගෙන ඇත්තේ කුලියාපිටිය නගරයෙන් ඔබ්බෙහි පිහිටි විද්‍යාලයක 8 වන ශ්‍රේණියේ ඉගෙනගන්නා දැරියක්.\nකුසගිනි දැනී පොල්ගෙඩියක් බිඳ එහි පොල් මද ආහාරයට ගත් ඇයට මිත්තණිය විසින් තර්ජනය කළ බවයි ඇය පවසන්නේ.\nදැරියගේ මව කොළඹ ප්‍රදේශයේ රැකියාවක නිරත බවත් පියා මහනුවර ප්‍රදේශයේ සිටින බවත් අනාවරනය වී ඇති අතර ඇය මිත්තණිය සමගින් කුලියාපිටිය- ඇඹව ප්‍රදේශයේ කුලී නිවසක දිවිගෙවන බව සඳහන්.\nමව සහ පියා වෙන්ව දිවි ගෙවන බවයි වාර්තා වන්නේ.\nදැරිය සමඟින් ගම්වාසීන් කතා බහ කරමින් සිටි අතරවාරයේ ඒ අසළට පැමිණි වයස්ගත කාන්තාවක් තමන්ගේ මිණිපිරිය ලෙස පවසා ඇය රැගෙනයාමට සූදානම් වී තිබුණා.\nනමුත් දැරිය අදාළ කාන්තාව නොහඳුනනා බව පැවසීම හේතුවෙන් ප්‍රදේශවාසීන් විසින් පොලිසිය එන තෙක්ම දැරිය රැගෙනයාමට මිත්තණිය යැයි කී කාන්තාවට අවසර ලබා දී නැහැ.\nපසුව කුලියාපිටිය පොලිස් කාන්තා හා ළමා කාර්යංශයේ ස්ථානාධිපති උප පොලිස් පරීක්ෂක සාවිත්‍රී සිරිමාන්නගේ උපදෙස් මත පැමිණි කාන්තා නිළධාරිණියන් දෙදෙනෙකු විසින් අදාළ දැරිය පොලිස් ස්ථානයට රැගෙන ගොස් ඇති අතර වයස්ගත කාන්තාවද පොලිසියට කැඳවාගෙන ගොස් තිබෙනවා.\nපොලිසිය විසින් සිදුකළ ප්‍රශ්න කිරීම්වලදී අදාළ දැරිය පවසා ඇත්තේ ඊයේ(28) රාත්‍රියේ නිවසින් පලා ගොස් අසළ නිවසක සැඟවී සිටිය බවයි.\nකෙසේ වෙතත් අප වාර්තාකරු සඳහන් කළේ ඇය එම නිවසේ සැඟවී සිටි බවක් නොදන්නා බව තමා කළ විමසීමකදී එම නිවැසියන් ප්‍රකාශ කළ බවයි.\nප්‍රශ්න කිරීම සඳහා එම නිවැසියන්ට හෙට(30) පොලිසිය විසින් කැඳවීමක් කර තිබෙන බවත් අප වාර්තාකරු සඳහන් කළා.\nකෙසේ වෙතත් අදාළ දැරිය මේ වනවිටත් පොලිස් භාරයේ පසුවන අතර වෛද්‍ය පරීක්ෂණයක් සඳහා යොමුකිරීමට නියමිතයි.",
       "URL": "https://www.hirunews.lk/177236/පොල්-ගෙඩිය-බිඳ-ආහාරයට-ගත්-දැරියක්-මිත්තණියට-බියවී-නිවසින්-පලා-යයි",
       "Category": "Local News",
       "Parent URL": "https://www.hirunews.lk/local-news.php?pageID=4195"
}