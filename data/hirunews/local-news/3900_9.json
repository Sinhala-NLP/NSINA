{
       "Source": "hirunews",
       "Timestamp": "Tuesday, 12 June 2018 - 9:11",
       "Headline": "Update - නව රාජ්‍ය අමාත්‍යවරුන් දෙදෙනෙකු සහ නියෝජ්‍ය අමාත්‍යවරුන් පස්දෙනෙක් දිවුරුම් දෙයි",
       "News Content": "නව රාජ්‍ය අමාත්‍යවරුන් දෙදෙනෙකු සහ නියෝජ්‍ය අමාත්‍යවරුන් පස් දෙනෙක්  ජනාධිපතිවරයා ඉදිරියේ මීට සුළු වේලාවකට පෙර දිවුරුම් දී තිබෙනවා.\nඒ අනුව පාර්ලිමේන්තු මන්ත්‍රී රංජිත් අලුවිහාරේ දිවුරුම් දුන්නේ සංචාරක සංවර්ධන හා ක්‍රිස්තියානි ආගමික කටයුතු රාජ්‍ය අමාත්‍යවරයා ලෙසයි.\nකඳුරට නව ගම්මාන, යටිතල පහසුකම් හා ප්‍රජා සංවර්ධන රාජ්‍ය අමාත්‍යවරයා ලෙස ලකී ජයවර්ධන දිවුරුම් දුන්නා.\nඅජිත් මාන්නප්පෙරුම පරිසර නියෝජ්‍ය අමාත්‍යවරයා ලෙසත්, එක්සත් ජනතා නිදහස් සන්ධාන පාර්ලිමේන්තු මන්ත්‍රී අංගජන් රාමනාදන් කෘෂිකර්ම නියෝජ්‍ය අමාත්‍යවරයා ලෙසත් ජනාධිපතිවරයා ඉදිරියේ දිවුරුම් දෙනු ලැබුවා.\nනැවත පදිංචිකිරීම, පුනරුත්ථාන, උතුරු සංවර්ධන හා හින්දු ආගමික කටයුතු නියෝජ්‍ය අමාත්‍යවරයා ලෙස දිවුරුම් දුන්නේ එක්සත් ජනතා නිදහස් සන්ධාන පාර්ලිමේන්තු මන්ත්‍රී කාදර් කාදර් මස්තාන්.\nගම්පහ දිස්ත්‍රික් පාර්ලිමේන්තු මන්ත්‍රී එඞ්වඩ් ගුණසේකරට හිමිවූයේ අභ්‍යන්තර කටයුතු හා වයඹ සංවර්ධන නියෝජ්‍ය අමාත්‍ය ධූරයයි.\nරාජ්‍ය පරිපාලන හා කළමනාකරණ සහ නීතිය සාමය පිළිබද නියෝජ්‍ය අමාත්‍යවරයා ලෙස දිවුරුම් දුන්නේ නලීන් බණ්ඩාරයි.\nඅද (12) දිවුරුම් දෙනු ලැබූ රාජ්‍ය අමාත්‍යවරුන් දෙදෙනා සමඟ රාජ්‍ය අමාත්‍යවරුන්ගේ සංඛ්‍යාව 26 දක්වා ඉහළ යන අතර නියෝජ්‍ය අමාත්‍යවරුන් සංඛ්‍යාව 26 දක්වා ඉහළ යනවා.\nතමාට කැබිනට් අමාත්‍ය ධූරයක් අවශ්‍ය බවට පසුගියදා ප්‍රකාශ කළ මාතලේ දිස්ත්‍රික් පාර්ලිමේන්තු මන්ත්‍රී රංජිත් අලුවිහාරේට ද මෙවර රාජ්‍ය අමාත්‍ය ධූරයක් හිමිව තිබීම විශේෂත්වයක්.\nUpdate :- Tuesday, June 12, 2018 10.21 AM\n----------------------------------------------------------\nරාජ්‍ය සහ නියෝජ්‍ය අමාත්‍ය ධුරවල දිවුරුම් දීමට නියමිත පාර්ලිමේන්තු මන්ත්‍රීවරුන් ජනාධිපති ලේකම් කාර්යාලයට පැමිණ තිබෙනවා.",
       "URL": "https://www.hirunews.lk/192862/update-නව-රාජ්‍ය-අමාත්‍යවරුන්-දෙදෙනෙකු-සහ-නියෝජ්‍ය-අමාත්‍යවරුන්-පස්දෙනෙක්-දිවුරුම්-දෙයි",
       "Category": "Local News",
       "Parent URL": "https://www.hirunews.lk/local-news.php?pageID=3900"
}