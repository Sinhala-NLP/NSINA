{
       "Source": "hirunews",
       "Timestamp": "Wednesday, 11 March 2020 - 17:38",
       "Headline": "කෘත්‍රිම බඩ ඉරිගු හිඟයක් නිර්මාණය කිරීමේ උත්සාහය පිළිබඳ පරීක්ෂණයක්",
       "News Content": "ප්‍රමාණවත් තරම් බඩ ඉරිගු තොග තිබියදී කෘත්‍රිම බඩ ඉරිගු හිඟයක් නිර්මාණය කිරීමේ උත්සාහය පිළිබඳ වහාම පරීක්ෂණයක් සිදුකරන්නැයි ජනාධිපති ලේකම් ආචාර්ය පී බී ජයසුන්දර පාරිභෝගික සේවා අධිකාරියට උපදෙස් ලබාදී තිබෙනවා.\nබඩ ඉරිගු වෙළඳාමෙන් අසාධාරණ ලාභ උපයන අතරමැදියන් මෙම උත්සාහය පිටුපස සිටින බවටයි හෙළිවී ඇත්තේ.\nඔවුන්ගේ අරමුණ හිඟයක් නිර්මාණය කර එළඹෙන උත්සව සමයේදී කුකුළුමස් මිල ඉහළ දැමීම බවටයි තොරතුරු ලැබී ඇත්තේ.\nගොවියාත් පාරිභෝගිකයාත් රැක ගැනීම සඳහා මෙම කූඨ ප්‍රයන්තය පරාජය කළ යුතු බවටයි ජනාධිපති ලේකම්වරයාගේ ප්‍රධානත්වයෙන් අද පැවති සාකච්ඡාවකදී අවධාරණය කෙරුනේ.\nමෙවර අක්කර 70000ක බඩ ඉරිඟු වගාකර ඇති අතර ඉන් ලැබී ඇති අස්වැන්න මෙට්‍රික් ටොන් ලක්ෂ තුනක්.\nඑය වෙළඳපොලට පැමිණ නොමැති අතර බඩ ඉරිඟු කිලෝවක් සඳහා ගොවීන්ට ගෙවිය යුතු අවම මිල රුපියල් 50ක්.\nඋපරිම අලෙවි මිල කිලෝවකට රුපියල් 55ක් ලෙසටයි නියමකර ඇත්තේ.\nමේ අතර එළඹෙන උත්සව සමයේදී කුකුළු මස් කිලෝවක උපරිම මිල රුපියල් 430ක මට්මේ පවත්වා ගැනීමට ද රජය තීරණය කර තිබෙනවා.\nසත්ව ආහාර නිශ්පාදනය ඇතුලු වාර්ෂික බඩ ඉරිඟු අවශ්‍යතාව මෙට්‍රික් ටොන් 450,000ක්.\n2018 වසරේදී මෙට්‍රික් ටොන් 133,128ක් ආනයනය කර ඇති අතර ඊට වැය කළ මුදල රුපියල් මිලියන 6718ක්.\nපසුගිය වසරේ ඔක්තෝම්බර් දක්වා මෙට්‍රික් ටොන් 87109ක් ආනයනය කර ඇති අතර වැය කර ඇති මුදල රුපියල් මිලියන 4846ක් බවටයි සාකච්ඡාවේ දී හෙළිවී ඇත්තේ.",
       "URL": "https://www.hirunews.lk/236294/කෘත්‍රිම-බඩ-ඉරිගු-හිඟයක්-නිර්මාණය-කිරීමේ-උත්සාහය-පිළිබඳ-පරීක්ෂණයක්",
       "Category": "Local News",
       "Parent URL": "https://www.hirunews.lk/local-news.php?pageID=2858"
}