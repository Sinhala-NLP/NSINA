{
       "Source": "hirunews",
       "Timestamp": "Tuesday, 30 April 2019 - 7:42",
       "Headline": "කොටහේනෙන් අයි.එස්. සී.ඩී. තැටි තොගයක් සමඟින්, සැකකරුවන් දෙදෙනෙකු අත්අඩංගුවට - කුලියාපිටිය ප්‍රධානියාත් අල්ලයි",
       "News Content": "අයි.එස්. ත්‍රස්තවාදීන්ගේ මතවාද අඩංගු සී.ඞී. තැටි ඇතුළු භාණ්ඩ තොගයක් කොටහේන ප්‍රදේශයේ මහල් නිවාස සංකීර්ණයක නිවසකින් සොයාගෙන තිබෙනවා.\nඅදාළ සී.ඩී. තැටි මෙන්ම ජාතික තවුහිත් ජමාත් සංවිධානයේ සාමාජිකයින්ගේ තොරතුරු ඇතුළත් ටැබ් පරිගණකයක්, ජංගම දුරකථන 10ක්, වෝකි ටෝකි යන්ත්‍ර දෙකක් සහ විදේශ ගමන් බලපත්‍ර කිහිපයකුත් සොයා ගත් බවයි ජ්‍යෙෂ්ඨ පොලිස් නිලධාරියෙකු හිරු ප්‍රවෘත්ති අංශයට සදහන් කළේ.\nමීට අමතරව ජාතික තවුහිත් ජමාත් සංවිධානයේ සාමාජිකයින් මෙම නිවස තුළ රැඳී සිට ඇති බවට ද තොරතුරු වාර්තා වනවා. අදාළ නිවසේ හිමිකරු මේ වන විට අතුරුදන් වී ඇති අතර සැකපිට කාන්තන්කුඩි ප්‍රදේශයේ පදිංචිකරුවන් දෙදෙනෙකු අත්අඩංගුවට ගෙන ඇති බව සඳහන්.\nඑමෙන්ම, කන්තලේ ප්‍රදේශයේ ගම්මාන කිහිපයක සිදුකළ සෝදිසි මෙහෙයුමකින් අයි.එස්. සංවිධානයට අයත් බව කියන සී.ඞී. තැටි 25ක් ද පොලිස් භාරයට ගෙන ඇති බව සදහන්.\nමේ අතර, ජාතික තවුහිත් ජමාත් සංවිධානයේ කුලියාපිටිය ප්‍රදේශයේ සම්බන්ධීකාරකවරයා ලෙස කටයුතු කළ පුද්ගලයෙකු පොලීසිය අත්අඩංගුවට ගෙන තිබෙනවා.\nබස්නාහිර බුද්ධි කොට්ඨාශයට ලද තොරතුරක් මතයි සැකකරු ඊයේ අත්අඩංගුවට ගෙන ඇත්තේ.\n2015 වසරේ සිට සැකකරු ජාතික තවුහිත් ජමාත් සංවිධානය සමඟ කටයුතු කර ඇති අතර, එහි නායක සහරාන් හෂීම් නැමැත්තා එම ප්‍රදේශයට ගෙන්වා දේශන පවත්වා ඇති බවට ද අනාවරණ වී තිබෙනවා.\nමේ අතර, කල්මුණේ, චවලකඬේ සහ සමන්තුරේ යන පොලිස් බල ප්‍රදේශවලට ඊයේ පස්වරු 6ට පැනවුණු පොලිස් ඇඳිරි නීතිය අද උදෑසන 8ට අවසන්වීමට නියමිතයි.",
       "URL": "https://www.hirunews.lk/215434/කොටහේනෙන්-අයි-එස්-සී-ඩී-තැටි-තොගයක්-සමඟින්-සැකකරුවන්-දෙදෙනෙකු-අත්අඩංගුවට-කුලියාපිටිය-ප්‍රධානියාත්-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=3377"
}