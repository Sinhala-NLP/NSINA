{
       "Source": "hirunews",
       "Timestamp": "Tuesday, 16 March 2021 - 13:32",
       "Headline": "පරිසරය වැනසු පුද්ගලයින් සිව්දෙනෙක් සිංහරාජයේදී අත්අඩංගුවට (වීඩියෝ)",
       "News Content": "ලෝක උරුම සිංහරාජ වනාන්තරයේ මායිම් ආශ්‍රිත ප්‍රදේශ එළිපෙහළි කිරීමේ වැඩපිළිවෙළක් ක්‍රියාත්මක වන බවට පරිසරවේදීන් චෝදනා කරනවා.\nමේ අතර සිංහරාජ වනාන්තරය තුළ සිදුකරගෙන ගිය ගස් කැපීමේ ජාවාරමක් හෙළි කර ගැනීමට විශේෂ කාර්ය බලකාය සමත් වී තිබෙනවා.\nමෙරට සතු වටිනාම ස්වභාවික සම්පත් අතරින් ප්‍රමුඛස්ථානයක් ගන්නා සිංහරාජ වනාන්තරය ඉහළ ජෛව විවිධත්වයකින් යුක්ත පරිසර පද්ධතියක්.\nහෙක්ටයාර 11,187 ක වපසරියකින් හෙබි මෙම දැවැන්ත උරුමයට මිනිස් ක්‍රියාකාරකම් හේතුවෙන් සිදුවන අහිතකර බලපෑම් පිළිබඳව පසුගිය කාලය පුරාම වාර්තා වුණා.\nකෙසේ වෙතත්, මධ්‍යම පරිසර අධිකාරියේ සභාපති සිරිපාල අමරසිංහ මහතා ඊයේ අපරාධ පරීක්ෂණ දෙපාර්තමේන්තුවට පැමිණිල්ලක් ඉදිරිපත් කළේ සිංහරාජ වනාන්තරය ආශ්‍රිත භූමියක සිදුවන ඉදිකිරීමකට තමා සම්බන්ධ බවට වන චෝදනා ගැන විමර්ශනයක් සිදුකරන ලෙසට ඉල්ලමින්.\nමේ අතර, සිංහරාජ වනාන්තය තුළ ගස් කපමින් සිටි පුද්ගලයින් සිව් දෙනෙකු විශේෂ කාර්ය බලකාය සිදුකළ විශේෂ වැටලීමකදී අත්අඩංගුවට ගෙන තිබෙනවා.\nමේ අතර, දඹුල්ල, වෑවලවැව හා සීගිරිය - අලකොලවැව ආදී ප්‍රදේශවල රජයේ ඉඩම් අත්පත්කර ගැනීම් සම්බන්ධයෙන් මාධ්‍යයට තොරතුරු දුන් බවට චෝදනා කරමින් කිසියම් පිරිසක් විසින් පුද්ගලයෙකුට පහර දී තිබෙනවා.\nමෙලෙස පහර කෑමට ලක්වූ ඒ.ජී. දිසානායක නම් ගොවි මහතා මේ වනවිට දඹුල්ල මූලික රෝහලේ ප්‍රතිකාර ලබනවා.\nමේ අතර, දියබෙදුම, කෝඳුරුවාව ප්‍රදේශයේ මොරගහකන්ද ජලාශයෙන් උතුරු පළාතට ජලය රැගෙන යන උමං මාර්ගය ඉදිකිරීම සඳහා පාලමක් ඉදිකිරීමට ප්‍රදේශයේ කුඹුක් ගස් රැසක් කපා දමා ඇති බවට ප්‍රදේශවාසීන් චෝදනා කරනවා.\nඊට අමතරව, අදාළ ව්‍යාපෘතියේ සේවකයින්ට නවාතැන් ගැනීම සඳහා ඉදිකෙරෙන නේවාසිකාගාරය ආශ්‍රිතව ද ගස් විශාල වශයෙන් කපා දමා ඇති ආකාරය අපට දක්නට ලැබුණා.",
       "URL": "https://www.hirunews.lk/265492/පරිසරය-වැනසු-පුද්ගලයින්-සිව්දෙනෙක්-සිංහරාජයේදී-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2085"
}