{
       "Source": "hirunews",
       "Timestamp": "Wednesday, 26 September 2018 - 15:34",
       "Headline": "පිදුරංගල සිද්ධියට 3ක් අත්අඩංගුවට",
       "News Content": "ඓතිහාසික පිදුරංගල පර්වතය මත සිට අඩ නිරුවත් ඡායාරූප ගෙන සමාජ මාධ්‍ය වෙත මුදා හැරිමේ සිද්ධියට අදාළව තරුණයන් තුන්දෙනෙකු අත්අඩංගුවට ගත් බව පොලීසිය අද ප්‍රකාශ කළා.\nඉන්දෙදෙනෙකු ඡායාරූප සඳහා පෙනී සිට ඇති අතර, අනෙක් තරුණයා ඡායාරූප ලබාගත් පුද්ගලයායි.\nගලේවෙල ප්‍රදේශයේ පදිංචි ඔවුන් කුරුණෑගල ප්‍රධාන පෙළේ පාසලක ඉගෙනුම ලබා ඇති අතර, පසුගිය අගෝස්තු මාසයේදී උසස් පෙළ විභාගයට පෙනී සිට තිබෙනවා.\nප්‍රතිඵල අපේක්ෂාවෙන් සිටින අතරතුරයි ඔවුන් පිදුරංගල චාරිකාවට එක්වී තිබුණේ.\nඅසභ්‍ය ඡායාරූප ප්‍රදර්ශනය කිරීම සහ පුරාවිද්‍යා වටිනාකමක් ඇති ස්ථානයක ආගමික හැඟීම් රිදවන ලෙස හෝ ප්‍රකෝපකරවන සුළු සිදුවීමකට ඉඩ ඇති යම් ක්‍රියාවක් කිරීම සම්බන්ධයෙන් ඔවුන් පිළිබඳ අධිකරණයට කරුණු වාර්තා කරන බවයි පොලීසිය සඳහන් කළේ.\nඅත්අඩංගුවට ගත් තරුණයින් හෙට දඹුල්ල මහේස්ත්‍රාත් අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/200786/පිදුරංගල-සිද්ධියට-3ක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=3729"
}