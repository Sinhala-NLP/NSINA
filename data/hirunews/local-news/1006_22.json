{
       "Source": "hirunews",
       "Timestamp": "Wednesday, 20 July 2022 - 12:42",
       "Headline": "8 වැනි විධායක ජනාධිපති ලෙස රනිල් වික්‍රමසිංහ පත් වෙයි (වීඩියෝ)",
       "News Content": "මෙරට 8 වන විධායක ජනාධිපතිවරයා ලෙස වැඩබලන ජනාධිපති රනිල් වික්‍රමසිංහ, තේරී පත් වුණා.\nපාර්ලිමේන්තුවේ අද පැවති ඡන්ද විමසීමේදී ඔහුට ඡන්ද 134 ක් ලැබී තිබූ අතර, පාර්ලිමේන්තු මන්ත්‍රී ඩලස් අලහප්පෙරුමට ලැබුණේ ඡන්ද 82 ක් පමණයි.\nජාතික ජනබලවේගයේ නායක අනුර කුමාර දිසානායකට ඡන්ද 3 ක් ලැබී තිබුණා.\nපාර්ලිමේන්තුව අද පෙරවරු 10 ට රැස්වීමෙන් පසු 8 වන විධායක ජනාධිපතිවරයා තෝරා ගැනීමට අදාළ ඡන්ද විමසීමේ ඡන්දය ගණනය කිරීමේ කටයුතු පෙරවරු 10.15 ට පමණ ආරම්භ කෙරුණා.\nඊට පෙර කතානායකවරයා ඉල්ලා සිටියේ ජනාධිපතිවරයා තෝරා පත් කර ගැනීමේ පනතට අදාළව සියලු මන්ත්‍රීවරුන් විනයානුකූලව ඡන්දය භාවිත කරන ලෙසයි.\nසභා ගර්භය මැද ප්‍රධාන කුටි දෙකක් ඡන්දය ප්‍රකාශ කිරීම සඳහා ස්ථාපිත කර තිබූ අතර, මන්ත්‍රීවරුන් සභා ගර්භය මැදට පැමිණ එහි සකස් කර ඇති ආසන පෙල අසලට ගොස් මහලේකම්වරයාගෙන් ඡන්ද කාඩ්පත ලබාගැනීම සිදුකළා.\nඉන් අනතුරුව ඡන්දය ප්‍රකාශ කිරීමේ කුටිය තුලට ගොස් රහස් ඡන්දය සලකුණු කර එය රැගෙනවිත් මහලේකම්වරයා අසල ඇති ඡන්ද පෙට්ටියට දැමීම සිදුකළා. මෙහිදී පළමුවෙන්ම ඡන්දය ප්‍රකාශ කරනු ලැබුවේ කතානායක මහින්ද යාපා අබේවර්ධන විසින්.\nරෝගාතුරව සිටින ශ්‍රී ලංකා පොදුජන පෙරමුණේ පාර්ලිමේන්තු මන්ත්‍රී ඩී. වීරසිංහ පාර්ලිමේන්තු සේවකයන්ගේ ආධාරයෙන් සභා ගර්භයට පැමිණ ඡන්දය ප්‍රකාශ කළ අතර රෝහල් ගතව සිටින සමන්ප්‍රිය හේරත් මන්ත්‍රීවරයා සේවකයින් විසින් සභා ගර්භය මැදට රැගෙන එනු ලැබුවා.\nසමස්ත ලංකා දෙමල කොංග්‍රසයේ නායක පාර්ලිමේන්තු මන්ත්‍රී ජී.ජී. පෙන්නම්බලම් සහ සෙල්වරාසා ගජේන්ද්‍රන් මන්ත්‍රීවරයා ඡන්දය ප්‍රකාශ කිරීම සඳහා සභා ගර්භයට පැමිණ සිටියේ නැහැ.\nඡන්ද ප්‍රකාශ කිරීම අවසන් වීමෙන් අනතුරුව සභා ගර්භය මධ්‍යයේදී ඡන්ද ගණන් කිරීම ආරම්භ වූ අතර එය නිරීක්ෂණය කිරීම සඳහා අපේක්ෂකයින් තිදෙනාගේ නියෝජිතයින් ලෙස පාර්ලිමේන්තු මන්ත්‍රීවරුන් වන හරීන් ප්‍රනාන්දු, ඩිලාන් පෙරේරා, විජිත හේරත් ඉදිරිපත්ව සිටියා.\nඔවුන්ගේ නිරීක්ෂණය හමුවේ පාර්ලිමේන්තු මහලේකම්වරයා විසින් ඡන්ද ගණන් කිරීමේ කටයුතු ආරම්භ කළ අතර පළමුවෙන්ම සිදුවූයේ වලංගු ඡන්ද වෙන් කිරීමයි.\nඑහිදී ඡන්ද 4 ක් අවලංගු වුණා. අනතුරුව වලංගු ඡන්ද සංඛ්‍යාව අතරින් අපේක්ෂකයින් සඳහා සලකුණු කරන ලද ඡන්ද පත්‍රිකා ගණන් කිරීම සිදුකෙරුණු අතර එහිදී එක්සත් ජාතික පක්ෂ නායක රනිල් වික්‍රමසිංහ ඡන්ද 134 ක් ලබා ගනිමින් අනුප්‍රාප්තික ජනාධිපති ධුරයට තේරී පත් වුණා. ප්‍රතිඵල ප්‍රකාශයට පත් කළේ තේරීම්භාර නිලධාරි පාර්ලිමේන්තු මහලේකම් ධම්මික දසනායක විසින්.\nඅපේක්ෂකයන් තිදෙනා ලබා ගත් ඡන්ද සංඛ්‍යාව\nරනිල් වික්‍රමසිංහ ඡන්ද 134යි\nඩලස් අලහප්පෙරුම ඡන්ද 82යි\nඅනුර කුමාර දිසානායක ඡන්ද 03",
       "URL": "https://www.hirunews.lk/310469/8-වැනි-විධායක-ජනාධිපති-ලෙස-රනිල්-වික්‍රමසිංහ-පත්-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1006"
}