{
       "Source": "hirunews",
       "Timestamp": "Wednesday, 29 November 2017 - 7:29",
       "Headline": "උඩප්පුව වෙරළෙන් නැවතුණු රට සිහිනය",
       "News Content": "නීති නිරෝධී ලෙස මුහුදු මාර්ගයෙන් විදේශ ගතවීම සදහා උඩප්පුව මුහුදු වෙරළේ රැදී සිටි බව කියන තරුණයින් තිදෙනෙකු නාවික හමුදා නිලධාරීන් විසින් අද (29) අලුයම අත්අඩංගුවට ගෙන උඩප්පුව පොලීසිය වෙත භාරදී තිබෙනවා.\nඅත්අඩංගුවට ගත් පිරිස එම ප්‍රදේශයේම පදිංචිකරුවන් වන අතර ඔවුන් 21 වන වියේ පසුවන්නන් බවයි වාර්තා වන්නේ.\nඋඩප්පුව මුහුදු වෙරළේ සැකකටයුතු ලෙස පුද්ගලයින් 08 දෙනෙකු රැදී සිටින බවට දැනගත් නාවික හමුදා නිලධාරීන් ඔවුන් අත්අඩංගුවට ගැනීමට සුදානම් වීමත් සමඟ එහි සිටි පුද්ගලයින් 05 දෙනෙකු පලා ගොස් තිබෙනවා.\nඅත්අඩංගුවට ගැනීමෙන් අනතුරුව සිදුකළ ප්‍රශ්න කිරීම් වලදී ඔවුන් නවසීලන්තය බලා යාමට සුදානම්ව සිටි ඇති බවට අනාවරණය වී ඇති අතර මොවුන් සතුව තිබී සොයාගත් ආහාර සහ බෙහෙත් වර්ගද නාවික හමුදා නිලධාරීන් විසින් පොලීසියට බාර දී ඇති බවයි අප වාර්තාකරු සඳහන් කළේ.\nවිදේශ ගතවීම සදහා බෝට්ටුව පැමිණෙන තුරු තමන් වෙරළේ රැදී සිටි බවත්, තමන් රැගෙන යන පුද්ගලයින් සම්බන්ධයෙන් කිසිවක් නොදන්නා බවද ඔවුන් පවසා තිබෙනවා.\nමෙම ජාවාරම සිදුකරන්නන් පිළිබඳව මෙතෙක් අනාවරණය වී නොමැති අතර උඩප්පුව පොලීසිය වැඩිදුර විමර්ශණ කටයුතු සිදුකරනවා.",
       "URL": "https://www.hirunews.lk/177165/උඩප්පුව-වෙරළෙන්-නැවතුණු-රට-සිහිනය",
       "Category": "Local News",
       "Parent URL": "https://www.hirunews.lk/local-news.php?pageID=4196"
}