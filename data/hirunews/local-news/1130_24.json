{
       "Source": "hirunews",
       "Timestamp": "Tuesday, 31 May 2022 - 8:23",
       "Headline": "ඩීසල් මෙට්‍රික් ටොන් 40 000 ක් රැගත් නෞකාවක් කොළඹ වරායට",
       "News Content": "ඉන්දීය ණය සහන ක්‍රමය යටතේ තවත් ඩීසල් නෞකාවක් ඊයේ දිවයිනට ළඟා වී තිබෙනවා.\nඑමගින් ඩීසල් මෙටි්‍රක් ටොන් 40,000ක් රැගෙන ආ බවයි කොළඹ ඉන්දීය මහකොමසාරිස් කාර්යාලය ට්විටර් පණිවුඩයක් නිකුත් කරමින් ප්‍රකාශ කළේ.\nඩීසල් තොගය රැගෙන විත් ඇත්තේ ඉන්දීය රජයට අයත් ස්වර්ණ පුෂ්ප් නැමති ඉන්ධන ප්‍රවාහන නෞකාවෙන්. මේ අතර, ශ්‍රී ලංකාවට පැමිණෙන ගුවන් යානාවලට ප්‍රමාණවත් ඉන්ධන සහිතව පැමිණෙන ලෙසත්, එසේ නොමැති නම් වෙනත් ගුවන් තොටුපළකින් ඒ සඳහා ඉන්ධන ලබා ගැනීමට සිදුවිය හැකි බවත් සිවිල් ගුවන් සේවා අධිකාරිය විදේශ ගුවන් සේවාවන් වෙත දැනුම් දී තිබෙනවා.\nඩොලර් හිගය හේතුවෙන් ප්‍රමාණවත් ගුවන් යානා ඉන්ධන සංචිත ගුවන් තොටුපළේ නොමැතිවීම ඊට හේතුවයි. සිවිල් ගුවන් සේවා අධිකාරියේ අධ්‍යක්ෂ රේහාන් වන්නිඅප්පා මේ බව ප්‍රකාශ කර ඇත්තේ බ්ලූම්බර්ග් ව්‍යාපාරික වෙබ් අඩවියටයි.\nමේ අතර, ශ්‍රී ලන්කන් ජාතික ගුවන් සේවය ද දකුණු ඉන්දීය ගුවන් තොටුපළවලින් සහ ඩුබායි ගුවන් තොටුපළෙන් දීර්ඝ ගුවන් ගමන් සදහා ඉන්ධන ලබා ගන්නා බව ආරංචි මාර්ග උපුටා දක්වමින් බ්ලූම්බර්ග් වෙබ් අඩවිය වැඩිදුරටත් සදහන් කළා.\nකෙසේ නමුත් ගුවන් තොටුපළ හා ගුවන් සේවා අධිකාරියේ සභාපති ජී.ඒ. චන්ද්‍රසිරි එම වෙබ් අඩවියට සදහන් කර ඇත්තේ ඉන්ධන ගැටළුව ගුවන් තොටුපළ සහ ගුවන් සේවා මෙහෙයුම්වලට බාධාවක් ඇති කර නොමැති අතර, ගෙන ඇත්තේ පූර්වෝපාය පියවරක් පමණක් බවයි.",
       "URL": "https://www.hirunews.lk/305763/ඩීසල්-මෙට්‍රික්-ටොන්-40-000-ක්-රැගත්-නෞකාවක්-කොළඹ-වරායට",
       "Category": "Local News",
       "Parent URL": "https://www.hirunews.lk/local-news.php?pageID=1130"
}