{
       "Source": "hirunews",
       "Timestamp": "Saturday, 07 January 2023 - 16:06",
       "Headline": "දුම්රියේ විශ්‍රාම ගැටලුව ගැන සඳුදා සාකච්ඡාවක්",
       "News Content": "වයස අවුරුදු 60 ඉක්මවූවන් පසුගිය ජනවාරි පළවනදා සිට විශ්‍රාම යාමත් සමග දුම්රිය දෙපාර්තමේන්තුවේ ඇති වූ පුරප්පාඩු සඳහා විශ්‍රාමිකයන් යළි සේවයේ පිහිටුවීම සම්බන්ධයෙන් අනිද්දා රාජ්‍ය සේවා කොමිෂන් සභාව සමග සාකච්ඡාවක් පැවැත්වීමට නියමිතයි.\nදුම්රිය බලධාරින්ගේ සහභාගිත්වයෙන් මෙම සාකච්ඡාව පැවැත්වීමට නියමිතව ඇති අතර එහිදී වැටුප් ගෙවීම සම්බන්ධයෙන් ඇති ගැටලු නිරාකරණය කර ගැනීම පිළිබඳ සාකච්ඡා සිදුකරනු ඇති.\nමෙහිදී දුම්රිය සේවය පවත්වාගෙන යාමට අත්‍යාවශ්‍යම පිරිස් කොංත්‍රාත් පදනම මත තවත් වසරක කාලයක් සඳහා සේවයට බඳවා ගැනීම සඳහා රාජ්‍ය සේවා කොමිෂන් සභාවේ අනුමැතිය ලබා ගැනීමට නියමිතයි.\nපසුගිය ජනවාරි පළවනදා සිට වයස අවුරුදු 60 ඉක්මවූවන් විශ්‍රාම යාමත් සමග දුම්රිය දෙපාර්තමේන්තුවේ රියදුරු, රිය සහායක, නියාමක, ස්ථානාධිපති, ධාවනාගාර, කාර්මික ශිල්පීන් හා මාර්ග නඩත්තු ඇතුළු අංශවල 8000 කට අධික පුරප්පාඩු සංඛ්‍යාවක් ඇති වුණා.\nඑම තත්ත්වය හමුවේ දෛනික දුම්රිය ගමන්වාර බොහෝ ප්‍රමාණයක් අවලංගු වූ අතර, සති අන්ත දිනයක් වන අද දිනයේ ද දුම්රිය කිහිපයක් අවලංගු වූ බවයි දුම්රිය දෙපාර්තමේන්තුව සඳහන් කලේ.\nමේ අතර, කොළඹ සිට මහනුවර බලා ධාවනය වූ සති අන්ත සීඝ්‍රගාමී දුම්රියක් පිලිපැනීමකට ලක්ව තිබෙනවා.\nධාවන කටයුතු අවසන් කිරීමෙන් පසු මහනුවර දුම්රිය අංගයට ඇතුළත් කිරීමේදී එය අද දහවල් පීලිපැනීමට ලක්ව ඇති බවයි දුම්රිය පාලක මැදිරිය සඳහන් කළේ.\nදුම්රිය මැදිරි දෙකක් මෙලෙස පිලීපැනීමට ලක්ව ඇති අතර, එම අවස්ථාවේදී දුම්රිය අංගනයේ ගාල් කර තිබූ තවත් දුම්රියක එය ගැටීමෙන් බලවේග දුම්රිය කට්ටල දුම්රියක් වූ එම දුම්රියටද ද අලාභහානි සිදුව තිබෙනවා.",
       "URL": "https://www.hirunews.lk/324496/දුම්රියේ-විශ්‍රාම-ගැටලුව-ගැන-සඳුදා-සාකච්ඡාවක්",
       "Category": "Local News",
       "Parent URL": "https://www.hirunews.lk/local-news.php?pageID=617"
}