{
       "Source": "hirunews",
       "Timestamp": "Saturday, 12 December 2020 - 8:17",
       "Headline": "කොරෝනා නීති කැඩූ බස් 30ක බලපත්‍ර අවලංගුයි",
       "News Content": "ගතවූ සති තුනක කාලසීමාව තුළ ආසන ගණනට වඩා මගීන් රැගෙන ගිය බස් රථ 30ක බලපත්‍ර අවලංගු කර තිබෙනවා.\nබස් රථ ප්‍රවාහන සේවා හා වාහන නියමනය පිළිබඳ රාජ්‍ය අමාත්‍යාංශය සඳහන් කළේ පොලීසිය සහ පළාත් මාර්ගස්ථ මගී ප්‍රවාහන කාර්යාල ඒකාබද්ධව මේ සම්බන්ධයෙන් තවදුරටත් වැටලීම් ක්‍රියාත්මක බවයි.\nපවතින කොරෝනා ව්‍යාප්තිය හමුවේ ආසන සංඛ්‍යාවට පමණක් මගීන් ප්‍රවාහනය කළ යුතු බවට සෞඛ්‍ය අමාත්‍යාංශය පසුගියදා මාර්ගෝපදේශ නිකුත් කළා.\nඑමෙන්ම ප්‍රවාහන අමාත්‍යාංශය සියයට 1.2 කින් ගාස්තු වැඩිකිරීමක් සඳහා අවසර ලබාදුන්නා.\nකෙසේ වෙතත් බස් සංගම් පවසන්නේ සෞඛ්‍යාරක්ෂිත බව තහවුරු වන ලෙස මගී ප්‍රවාහන සේවා පවත්වාගෙන යෑම සඳහා රජයට ඉදිරිපත් කළ ඉල්ලීම් ඉටු නොවූ බවයි.\nලබාදී ඇති ගාස්තු වැඩිවීමද කර්මාන්තයේ කඩාවැටීම කළමනාකරණය කිරීම සඳහා ප්‍රමාණවත් නොවන බව ඔවුන් පෙන්වා දුන්නා.\nඑවැනි පසුබිමක් තුළ මාර්ග බලපත්‍ර අහෝසි කිරීමටද බලධාරින්ට නීතිමය හැකියාවක් නොමැති බවයි ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න කියා සිටියේ.\nකෙසේ වෙතත් බස් රථ ප්‍රවාහන සේවා හා වාහන නියමනය පිළිබඳ රාජ්‍ය අමාත්‍ය දිලුම් අමුණුගම සඳහන් කළේ සෞඛ්‍ය අවදානම පහව යන තුරු කිසිදු ලෙසකින් පමණ ඉක්මවා මගීන් ගෙන යාමට අවසර ලබා නොදෙන බවයි.",
       "URL": "https://www.hirunews.lk/256844/කොරෝනා-නීති-කැඩූ-බස්-30ක-බලපත්‍ර-අවලංගුයි",
       "Category": "Local News",
       "Parent URL": "https://www.hirunews.lk/local-news.php?pageID=2280"
}