{
       "Source": "hirunews",
       "Timestamp": "Friday, 26 May 2023 - 20:51",
       "Headline": "කොස්ගොඩ සුජීගේ බෑණාට වෙඩි - අම්බලන්ගොඩ කැළඹෙයි (වීඩියෝ)",
       "News Content": "අම්බලන්ගොඩ රන්දොඹේ ප්‍රදේශයේ සිදුවූ වෙඩි තැබීමකින් අම්බලන්ගොඩ ධර්මාශෝක විදුහලේ නියෝජ්‍ය විදුහල්පති දනුක සොයිසා මහතා තුවාල ලබා රෝහල්ගත කර තිබෙනවා.\nදනුක සොයිසා මහතා සංවිධානාත්මක අපරාධ කල්ලි නායකයෙකු වන කොස්ගොඩ සුජී නමැත්තාගේ බෑණා බව අනාවරණය වී ඇතැයි පොලිසිය සඳහන් කළා.\nඅද(26) උදෑසන 7.30ට පමණ මෙම වෙඩි තැබීම සිදුව තිබුණේ අම්බලන්ගොඩ රන්දොඹේ ප්‍රදේශයේදීයී.\nඅම්බලන්ගොඩ ධර්මාශෝක විදුහලේ නියෝජ්‍ය විදුහල්පති දනුක සොයිසා මහතා සිය යතුරුපැදියෙන් ගමන් කරමින් සිටියදී තවත් යතුරු පැදියකින් පැමිණි නාඳුනන පුද්ගලයින් දෙදෙනෙකු ඔහු වෙත වෙඩි තැබීම සිදු කර තිබුණා.\nවෙඩි වැදීමෙන් උරහිසකට තුවාල සිදු වූ නියෝජ්‍ය විදුහල්පතිවරයා යතුරුපැදියෙන්ම පැමිණ ඇත්තේ අම්බලන්ගොඩ පොලිස් ස්ථානය වෙතයි.\nපොලිසිය අසලදී යතුරු පැදිය සමග බිම ඇද වැටී තිබූ නියෝජ්‍ය විදුහල්පතිවරයාට කඩිනමින් බලපිටිය මූලික රෝහල වෙත ඇතුළත් කිරීමට පොලිස් නිලධාරීන් පියවර ගෙන තිබුණා.\nනියෝජ්‍ය විදුහල්පතිවරයා ශල්‍යකර්මයකටද භාජනය කර ඇති බවයි පොලිසිය ප්‍රකාශ කළේ.\nඔහුව වැඩිදුර ප්‍රතිකාර සඳහා කරාපිටිය ශික්ෂණ රෝහල වෙත මාරු කර යැවුණා.\nවෙඩි ප්‍රහාරයට ලක්වූ දනුක සොයිසා මහතා සංවිධානාත්මක අපරාධ කල්ලි නායකයෙකු වන කොස්ගොඩ සුජී නමැත්තාගේ බෑණා බව අනාවරණය වී තිබෙනවා.\nවෙඩි තැබීම සඳහා යොදාගත් බවට සැක කෙරෙන යතුරුපැදිය පොලිසිය විසින් සොයා ගනු ලැබුවේ බෙන්තොට කොම්වල රවුම් පාරේ හුදකලා ප්‍රදේශයක දමා ගොස් තිබියදීයී.\n119 පොලිස් හදිසි ඇමතුම් අංකයට ප්‍රදේශවාසීන් සිදු කළ දැනුම් දීමකට අනුව යතුරුපැදිය සොයාගත් අතර එය කඳාන ප්‍රදේශයෙන් සොරකම් කළ යතුරුපැදියක් බවට පොලිසිය කරුණු අනාවරණ කරගෙන තිබෙනවා.\nකෙසේවෙතත් සැකකරුවන් මෙතෙක් අත්අඩංගුවට ගෙන නැහැ.\nමේ අතර අම්බලන්ගොඩ වතුගෙදර ආඳාදොළ පන්සල මාර්ගයේදී ඊයේ(25) රාත්‍රියේ තවත් වෙඩි තැබීමක් සිදුව තිබුණා.",
       "URL": "https://www.hirunews.lk/336322/කොස්ගොඩ-සුජීගේ-බෑණාට-වෙඩි-අම්බලන්ගොඩ-කැළඹෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=314"
}