{
       "Source": "hirunews",
       "Timestamp": "Sunday, 07 November 2021 - 8:08",
       "Headline": "ලෝක කාලගුණ සමුළුවට එරෙහිව දැවැන්ත විරෝධතාවක්",
       "News Content": "ස්කොට්ලන්තයේ - ග්ලාස්ගෝ නුවර පැවැත්වෙන ලෝක කාලගුණ සමුළුවට එරෙහි දැවැන්තම විරෝධතාව ඊයේ සිදු කෙරුණා.\nඒ සඳහා ලොව පුරා පාරිසරික සංවිධාන නියෝජිතයන් ඇතුලු ලක්ෂයකට අධික පිරිසක් සහභාගිවූ බවයි සංවිධායකයන් ප්‍රකාශ කළේ.\nස්වීඩන ජාතික යොවුන් පරිසර ක්‍රියාකාරිනී ග්‍රේටා තන්බර්ග් ද විරෝධතාවට එක්වුවද ඇය එහිදී අදහස් දක්වා නැහැ.\nඒ වෙනුවට අප්‍රිකානු වැනෙසා නකටේ වැනි අනෙකුත් පරිසර ක්‍රියාකාරීන්ට අදහස් දැක්වීමට ඉඩ සළසා තිබෙනවා.\nමේ අතර ක්ලයිඩ් නදිය හරහා පාලම මත එකිනෙකාට දම්වැල් දමාගනිමින් මාර්ගය අවහිර කර විරෝධතාවක නිරතවූ විද්‍යාඥයන් 21 දෙනෙකු ස්කොට්ලන්ත පොලිසිය විසින් අත්අඩංගුවට ගනු ලැබුවා.\nලෝක කාලගුණ සමුළුවට එරෙහි විරෝධතාව ඊයේ දහවල් කාලයේ ආරම්භ වූයේ ග්ලාස්ගෝ නුවරට බටහිරින් පිහිටි කෙල්වින් - ග්‍රෝව් උද්‍යානයෙන් සහ දකුණෙන් වූ ක්වීන්ස් පාක් උද්‍යානයෙන්. පසුව එය සැතපුම් 3 ක පා ගමනකින් ග්ලාස්ගෝ නගර මධ්‍යයට පැමිණියා.\nලෝක කාලගුණ වෙනස අවම කිරීම සඳහා ලෝක නායකයන් ප්‍රමාණවත් පියවර නොගන්නා බවට චෝදනා කරමින් මෙම විරෝධතාව පැවැත්වුණේ කාලගුණ යුක්තිය උදෙසා ගෝලීය ක්‍රියාකාරිත්වය යන තේමාව යටතේයි.\nඑවැනි විරෝධතා 100ක් පමණ එක්සත් රාජධානියේ වෙනත් ප්‍රදේශවලද පැවති අතර, කෙන්යාව, තුර්කිය, ප්‍රංශය, බ්‍රසීලය, ඕස්ටේ්‍රලියාව සහ කැනඩාව ඇතුලු ලොව රටවල් 100 ක පමණ තවත් විරෝධතා පවත්වා තිබෙනවා.\nලන්ඩනයේ විරෝධතාකරුවන් ට්‍රැෆල්ගාර් චතුරශ්‍රය වෙත පැමිණි අතර, කාඩිෆ් නුවරද පැවැතියේ දැවැන්ත විරෝධතාවක්.\nමේ අතර ලොව ධනවත්ම රටවල් නියෝජනය කරන ලෝක ජනගහණයෙන් සියයට එකක් කාලගුණ වෙනසට හේතුවන මිහිතලය උණුසුම්වීමට 30 ගුණයකින් දායක වන බව අනාවරණ වී තිබෙනවා.\nගෝලීය උෂ්ණත්ව වෙනස සෙල්සියස් 1.5 කට සීමා කිරීම මේ නිසා අසීරු ඉලක්කයක් වී ඇත්තේ ඒ නිසයි.\nකෙසේ නමුත් ලොව දුප්පත්ම රටවල ලෝක ජනගහණයෙන් සියයට 50 ක් නියෝජනය කරන ජනතාව මිහිතල උණුසුම් කිරීමට සිය කාබන් පියසටහන් තබන්නේ අවම වශයෙන්.",
       "URL": "https://www.hirunews.lk/287238/ලෝක-කාලගුණ-සමුළුවට-එරෙහිව-දැවැන්ත-විරෝධතාවක්",
       "Category": "Local News",
       "Parent URL": "https://www.hirunews.lk/local-news.php?pageID=1579"
}