{
       "Source": "hirunews",
       "Timestamp": "Thursday, 14 July 2022 - 21:35",
       "Headline": "ජවිපෙ හැර විපක්ෂයේ පක්ෂ සජිත් අගමැති ලෙස නම් කරන්න තීරණය කරයි - නිදහස් පක්ෂය, ජවිපෙ හමුවේ (වීඩියෝ)",
       "News Content": "අග්‍රාමාත්‍ය ධූරය සඳහා විපක්ෂ නායක සජිත් ප්‍රේමදාසගේ නම යෝජනා වී තිබෙනවා.\nකොළඹ අද පැවති පක්ෂ නායකයින්ගේ රැස්වීමේදී මේ පිළිබඳව සාකච්ඡා කළ බවයි ස්වාධීන පක්ෂ එකමුතුව නියෝජනය කරන පාර්ලිමේන්තු මන්ත්‍රී පූජ්‍ය අතුරලියේ රතන හිමියන් සඳහන් කළේ.\nමේ අනුව, අද පැවති පක්ෂ නායක රැස්වීමට එක්ව නොසිටි ජනතා විමුක්ති පෙරමුණේ නායක අනුර කුමාර දිසානායක සමඟ නිදහස් පක්ෂයේ මහ ලේකම් පාර්ලිමේන්තු මන්ත්‍රී දයාසිරි ජයසේකර ඇතුළු එම පක්ෂයේ කණ්ඩායමක් අද පස්වරුවේ සාකච්ඡාවක් පවත්වා තිබෙනවා.\nඑහිදී අද පැවති පක්ෂ නායක රැස්වීමේදී සාකච්ඡා වූ කරුණු පිළිබඳව අදහස් හුවමාරු වී ඇති බවයි දේශපාලන ආරංචි මාර්ග සඳහන් කළේ.\nමේ අතර, ශ්‍රී ලංකා නිදහස් පක්ෂයේ මහ ලේකම් දයාසිරි ජයසේකර අගවිනිසුරු ජයන්ත ජයසූරිය වෙත ලිපියක් යොමු කර තිබෙනවා.\nඑමඟින් සඳහන් කර ඇත්තේ ජනාධිපතිවරයා සිය අනුප්‍රාප්තිකයා සම්බන්ධව නිසි පියවරක් නොසලසා රටින් පලායාම මත ඔහු ජනාධිපති ධූරය අතහැර ගියා සේ සැලකීමට කරුණු යෙදී ඇති බවයි.\nඒ අනුව ආණ්ඩුක්‍රම ව්‍යවස්ථාවේ තිස්හත දෙක ව්‍යවස්ථාව ප්‍රකාරව අගවිනිසුරුවරයාට පැවරී ඇති ව්‍යවස්ථාපිත බලතල ක්‍රියාවේ යෙදවීමට අවස්ථාව උදා වී ඇති බව එහි දක්වා තිබෙනවා.",
       "URL": "https://www.hirunews.lk/310000/ජවිපෙ-හැර-විපක්ෂයේ-පක්ෂ-සජිත්-අගමැති-ලෙස-නම්-කරන්න-තීරණය-කරයි-නිදහස්-පක්ෂය-ජවිපෙ-හමුවේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1021"
}