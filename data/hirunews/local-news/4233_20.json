{
       "Source": "hirunews",
       "Timestamp": "Sunday, 05 November 2017 - 19:50",
       "Headline": "අදත් ඉන්ධන පිරවුම්හල් අසළ පෝලිම් - පෙට්‍රල් ලබාදීමට සංස්ථාවෙන් සීමා",
       "News Content": "ඉන්ධන සැපයුම යථා තත්ත්වයට පත්කිරීම සඳහා පියවර ගෙන ඇති බවට බලධාරීන් ප්‍රකාශ කළ ද දිවයිනේ ප්‍රදේශ රැසක ඉන්ධන පිරවුම්හල් අසළ තවදුරටත් දිගු පෝලිම් දක්නට ලැබෙනවා.\nඇතැම් ඉන්ධනහල්වල පෙට්‍රල් නොමැති බවට සඳහන් කළ පුවරු ද දක්නට ලැබෙන බවයි අප වාර්තාකරුවන් කියා සිටියේ.\nඑමෙන්ම, පෙට්‍රල් ලබාදීම සීමා කරන ලෙසට ඛනිජ තෙල් සංස්ථාව ඉන්ධන පිරවුම්හල් වෙත උපදෙස් ලබාදී ඇති බව ද වාර්තා වනවා.\nඒ පිළිබද සඳහන් පුවරු ද ඇතැම් ඉන්ධන පිරවුම්හල්වල ප්‍රදර්ශනය කර ඇති අයුරු එහි ගිය හිරු වාර්තාකරුවන්ට දැක ගැනීමට හැකි වුණා.\nඉන්ධන අවශ්‍යතාවට අමතරව පිරවුම්හල්වලින් අමතර බඳුන්වලට ඉන්ධන ලබාගැනීමෙන් වළකින ලෙස ඛනිජ තෙල් සම්පත් සංවර්ධන අමාත්‍යාංශය ජනතාවගෙන් ඉල්ලීමක් කළා.\nඇතැම් ඉන්ධන පිරවුම්හල්වල සේවකයන් හිරු ප්‍රවෘත්ති අංශයට සඳහන් කළේ අද මධ්‍යම රාත්‍රිය වන තෙක් පමණක් තම පිරවුම්හල්වල පෙට්‍රල් තොග පවතින බවයි.\nමේ අතර, ලංකා ඉන්දියන් ඔයිල් සමාගම අසත්‍ය ප්‍රචාර පතුරවමින් තෙල් අර්බුදයක් නිර්මාණය කොට ප්‍රතික්ෂේප වූ තෙල් නැව ගොඩ බෑමේ උත්සාහයක තවදුරටත් නිරත වන බවට ඛනිජ තෙල් වෘත්තීය සමිති චෝදනා කරනවා.\nප්‍රතික්ෂේප වූ තෙල් නැව මේ වන විට ත්‍රිකුණාමලය මුහුදු තීරයේ නැංගුරම් ලා ඇති බවයි ලංකා ඛනිජ තෙල් පොදු සේවක සංගමයේ ලේකම් ඞී.ජේ.රාජකරුණා හිරු ප්‍රවෘත්ති අංශයට කියා සිටියේ.\nඑමෙන්ම පවතින ඉන්ධන හිඟය හේතුවෙන් වෛද්‍යවරුන්ට කොළඹට පැමිණීමේ අපහසුතා සැලකිල්ලට ගනිමින් ලබන 7 වන දාට නියමිතව තිබූ සීමාවාසික පත්වීම් සඳහා අයදුම් කිරීම ‘ඔන් ලයින්’ ක්‍රමයට සිදුකිරීමට සෞඛ්‍ය අමාත්‍යාංශය තීරණය කර තිබෙනවා.\nඑම පත්වීම් ලබන 12 වන දා ලබාදීමට තීරණය කර ඇති බවයි සෞඛ්‍ය අධ්‍යක්ෂ ජනරාල් වෛද්‍ය ජයසුන්දර බණ්ඩාර හිරු ප්‍රවෘත්ති අංශයට සඳහන් කළේ.",
       "URL": "https://www.hirunews.lk/175329/අදත්-ඉන්ධන-පිරවුම්හල්-අසළ-පෝලිම්-පෙට්‍රල්-ලබාදීමට-සංස්ථාවෙන්-සීමා",
       "Category": "Local News",
       "Parent URL": "https://www.hirunews.lk/local-news.php?pageID=4233"
}