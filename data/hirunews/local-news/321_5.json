{
       "Source": "hirunews",
       "Timestamp": "Wednesday, 24 May 2023 - 9:56",
       "Headline": "නිවසේ ස්ලැබ් එකෙන් වැටී සිසුවෙක් ජීවිතක්ෂයට",
       "News Content": "අ.පො.ස. සාමාන්‍ය පෙළ විභාගයට මෙවර පෙනී සිටින සිසුවකු මිතුරන් සමඟ පස්සර මැදවෙලගම් ප්‍රදේශයේ මිතුරකුගේ නිවසකට පාඩම් කිරීමට ගොස් සිටිය දී පෙරේදා (22) රාත්‍රී එම නිවෙසේ ස්ලැබ් එකෙන් වැටී මිය ගොස් තිබෙනවා.\nඑම සිසුවා අඩි 27 ක් පමණ පහළට ඇද වැටී බරපතළ තුවාල ලබා පස්සර රෝහලට ඇතුළත් කර තිබූ අතර වැඩිදුර ප්‍රතිකාර සඳහා බදුල්ල මහ රෝහලට මාරු කර යැවීමෙන් අනතුරුව මියගිය බවයි පස්සර පොලිසිය සඳහන් කළේ.\nමෙසේ මියගොස් ඇත්තේ පස්සර රබර්වත්ත මඩුගස්තලාව ප්‍රදේශයේ පදිංචිව සිටි පස්සර ජාතික පාසලේ ඉගෙනුම ලැබූ වයස අවුරුදු 17ක් වන සිසුවෙක්.\nමෙම සිසුවා තවත් මිතුරන් කිහිපදෙනකු සමඟ ඔහුගේ නිවෙසට නුදුරින් සිටින මිතුරකුගේ නිවෙසකට පාඩම් කිරිමට ගොස් ඇති තිබෙනවා.\nඑහි දී හදිසි අවශ්‍යතාවකට මොහු නිවෙසේ ස්ලැබ් එකට නැඟීමට යෑමේදී බිමට ඇඳ වැටී ඇති බවයි මූලික පොලිස් විමර්ශනවල දී අනාවරණය වී ඇත්තේ.",
       "URL": "https://www.hirunews.lk/336064/නිවසේ-ස්ලැබ්-එකෙන්-වැටී-සිසුවෙක්-ජීවිතක්ෂයට",
       "Category": "Local News",
       "Parent URL": "https://www.hirunews.lk/local-news.php?pageID=321"
}