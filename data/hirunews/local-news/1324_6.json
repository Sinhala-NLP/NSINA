{
       "Source": "hirunews",
       "Timestamp": "Wednesday, 02 March 2022 - 8:17",
       "Headline": "සෞඛ්‍ය සේවකයින් යළි වර්ජනයක",
       "News Content": "සෞඛ්‍ය වෘත්තීයවේදීන්ගේ සම්මේලනයට අයත් හෙද, පරිපූරක, අතුරු වෛද්‍ය ඇතුළු සෞඛ්‍ය වෘත්තිය සමිති 17ක් අද උදෑසන අටේ සිට දින දෙකක සංකේත වර්ජනයක් ක්‍රියාත්මක කිරීමට නියමිත යි.\nඒ, වැටුප් විෂමතා ඉවත් කිරීම ඇතුළු සිය ඉල්ලීම්වලට විසඳුම් ලබාදීමට රජය මෙතෙක් කටයුතු නො කිරීම හේතුවෙන්.\nසෞඛ්‍ය සේවකයන් පසුගිය මස 7 වන දා සිට දින 9 ක කාලයක් ද අඛණ්ඩ වර්ජනයක නිරත වුණා.\nසෞඛ්‍ය අමාත්‍යවරයා සමඟ පැවති සාකච්ඡාවකින් අනතුරු ව ඔවුන් එම වර්ජනය අත්හිටවූයේ මාර්තු 1 වනදාට පෙර සිය ගැටලුවලට විසඳුම් ලබාදිය යුතු බව පවසමින්.\nසෞඛ්‍ය වෘත්තීයවේදීන්ගේ සංගමයේ කැදවුම්කරු රවී කුමුදේශ් කියා සිටියේ, සිය ගැටලුවලට විසඳුම් ලබාදීමට බලධාරීන් මෙතෙක් කටයුතු කර නො මැති වීම හේතුවෙන් යළි වර්ජනයකට අවතීර්ණ වීමට තීරණය කළ බව යි.\nකෙසේ වෙතත්, සියලු ළමා රෝහල්, මාතෘ රෝහල්, පිළිකා, වකුගඩු රෝහල්වල මෙන්ම බෝවන රෝග විද්‍යායාතනය, අංගොඩ මානසික සෞඛ්‍ය විද්‍යායතනය සහ මධ්‍යම ලේ බැංකුවේ ද මෙම වර්ජනය ක්‍රියාත්මක නොකරන බවයි ඔහු කියා සිටියේ.",
       "URL": "https://www.hirunews.lk/298433/සෞඛ්‍ය-සේවකයින්-යළි-වර්ජනයක",
       "Category": "Local News",
       "Parent URL": "https://www.hirunews.lk/local-news.php?pageID=1324"
}