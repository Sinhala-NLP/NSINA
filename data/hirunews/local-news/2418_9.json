{
       "Source": "hirunews",
       "Timestamp": "Thursday, 01 October 2020 - 13:13",
       "Headline": "දිවුල්වැව රක්ෂිතය විනාශ වීමේ අවදානමක",
       "News Content": "අනුරාධපුර - ගලෙන්බිඳුනුවැව ප්‍රාදේශීය ලේකම් කොට්ඨාශයට අයත් අළුත් දිවුල්වැව වැව් රක්ෂිතය හා පිඹුරාගල කන්ද විනාශ වීමේ අවදානමකට මුහුණදී ඇති බව ප්‍රදේශවාසීන් පවසනවා.\nහේන් වගා කරන පුද්ගලයින් වැව් රක්ෂිතය යන්ත්‍ර සූත්‍රවලින් විනාශ කර එළිපෙහෙළි කර ඇති අතර ඒ සම්බන්ධයෙන් බලධාරින් දැනුවත් කර ඇති බවයි වැව ආසන්නයේ පිහිටි ගම්මානවල ජිවත් වන පුද්ගලයින් හිරු ප්‍රවෘත්ති අංශයට සඳහන් කළේ.\nමේ නිසා තමන් වනඅලි තර්ජනයකට ද මුහුණදී ඇති බව ඔවුන් තවදුරටත් කියා සිටියා.\nමේ අතර, වව්නියාව - මාමඩුව ප්‍රදේශයේ රජයට අයත් කැලෑ ඉඩමක් ද විනාශ වීමේ අවදානමකට මුහුණදී ඇති බව වාර්තා වුණා.\nකිසියම් පිරිසක් විසින් එම ඉඩම ගිනි තබා විනාශ කිරීමට සූදානම් වන අවස්ථාවේදී එය නිවා දැමීම සඳහා ප්‍රදේශවාසීන් සහ පොලීසිය කටයුතු කර තිබෙනවා. කළු ගල් කැඩීමේ මුවාවෙන් මෙම කැලෑ ඉඩම එළිපෙහෙළි කිරීමේ සූදානමක් ඇති බවටයි වාර්තා වන්නේ.\nඅප මේ පිළිබදව වව්නියාව - මාමඩුව පොලීසියෙන් කළ වීමසීමකදී ඔවුන් සදහන් කළේ මීට සම්බන්ධ පුද්ගලයින් අත්අඩංගුවට ගැනීම සඳහා විමර්ශනයක් ආරම්භ කර ඇති බවයි.",
       "URL": "https://www.hirunews.lk/251540/දිවුල්වැව-රක්ෂිතය-විනාශ-වීමේ-අවදානමක",
       "Category": "Local News",
       "Parent URL": "https://www.hirunews.lk/local-news.php?pageID=2418"
}