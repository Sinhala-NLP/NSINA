{
       "Source": "hirunews",
       "Timestamp": "Thursday, 27 September 2018 - 16:54",
       "Headline": "නියෝජ්‍ය පොලිස්පති නාලක ද සිල්වාට අධිකරණයෙන් නියෝගයක්",
       "News Content": "නියෝජ්‍ය පොලිස්පති නාලක ද සිල්වාට හෙට දිනයේ රජයේ රස පරීක්ෂක දෙපාර්තමේන්තුව වෙත ගොස් කටහඬ සාම්පලයක් ලබාදෙන ලෙස කොළඹ කොටුව මහේස්ත්‍රාත් ලංකා ජයරත්න අද නියෝග කළා.\nඒ, ජනාධිපති මෛත්‍රීපාල සිරිසේන සහ හිටපු ආරක්ෂක ලේකම් ගෝඨාභය රාජපක්ෂ ඝාතන කුමන්ත්‍රණයක් සම්බන්ධයෙන් එල්ල වන චෝදනාවලට අදාළව ඇති දුරකතන සංවාද පිළිබඳ සිදුකෙරෙන විමර්ශනවලට අදාළවයි.\nදූෂණ විරෝධී බලකායේ මෙහෙයුම් අධ්‍යක්ෂ නාමල් කුමාර පසුගියදා කළ හෙලිදරව්වෙන් ඍජුවම චෝදනා එල්ල වුණේ ත්‍රස්ත විමර්ශන කොට්ඨාශසයේ හිටපු නියෝජ්‍ය පොලිස්පති නාලක ද සිල්වාටයි.\nමේ අතර, වරකාපොල - කරඳන ප්‍රදේශයේ විහාරස්ථානයක උත්සවයක් සඳහා හිටපු ජනාධිපතිවරයා හෝ හිටපු ආරක්ෂක ලේකම්වරයා සහභාගි කරවන ලෙස නාමල් කුමාර දේශපාලනඥයෙකුට කළ ඉල්ලීමක් සම්බන්ධයෙන් ඊයේ මාධ්‍ය වාර්තා කළා.\nඒ සම්බන්ධයෙන් පාර්ලිමේන්තු මන්ත්‍රී කනක හේරත් සහ සබරගමුව පළාත් සභාවේ හිටපු නියෝජ්‍ය සභාපති උදයකාන්ත ගුණතිලක කෑගල්ල අරණායක ප්‍රදේශයේ අද පැවති මාධ්‍ය හමුවකදී අදහස් පළ කළා.\nපාර්ලිමේන්තු මන්ත්‍රී කනක හේරත් එහිදී කියා සිටියේ ඒ පිළිබඳව අපරාධ පරීක්ෂණ දෙපාර්තමේන්තුව සාධාරණ පරීක්ෂණයක් සිදුකළ යුතු බවයි.\nමේ අතර, දූෂණ විරෝධී බලකායේ මෙහෙයුම් අධ්‍යක්ෂ නාමල් කුමාරගේ නිවසේදී අත්අඩංගුවට ගත් ඉන්දීය ජාතිකයා අද කොළඹ කොටුව මහේස්ත්‍රාත් අධිකරණයට ඉදිරිපත් කෙරුණා.\nඑහිදී මහේස්ත්‍රාත් ලංකා ජයරත්න නියෝග කළේ ඔහු කායික, මානසික සහ විකලාංග වෛද්‍ය සායනයකට ඉදිරිපත් කර වාර්තාවක් ඉදිරිපත් කරන ලෙසයි.\nඅත්අඩංගුවට ගැනුණු ඉන්දීය ජාතිකයා මාස 03 ක කාලයක් රඳවාගෙන ප්‍රශ්න කිරීමට ආරක්ෂක ලේකම්වරයා අවසර ලබාදී ඇති බවද මෙහිදී අපරාධ පරීක්ෂණ දෙපාර්තමේන්තුව අධිකරණයට දැනුම් දුන්නා.\nමේ අතර, අපරාධ පරීක්ෂණ දෙපාර්තමේන්තුවේ අත්අඩංගුවේ පසුවන ඉන්දීය ජාතිකයා සම්බන්ධයෙන් මුදල් හා ජනමාධ්‍ය අමාත්‍යාංශය නිවේදනයක් නිකුත් කර තිබෙනවා.\nඑහි දැක්වෙන්නේ ජනාධිපතිවරයා, හිටපු ජනාධිපතිවරයා සහ තවත් පිරිසක් ඝාතනය කිරීමේ සැලසුමක් පිළිබඳව ඉන්දීය ජාතිකයා හෙලි කර ඇතැයි අපරාධ පරීක්ෂණ දෙපාර්තමේන්තුව අධිකරණය හමුවේ කරුණු වාර්තා කළ බවට පල වන මාධ්‍ය වාර්තා අසත්‍ය බවයි.\nඑමෙන්ම, අපරාධ පරීක්ෂණ දෙපාර්තමේන්තුව එවැනි කිසිදු ආකාරයේ ඝාතන සැලැස්මක් පිළිබඳව අධිකරණයට කරුණු වාර්තාකර නොමැති බවද අදාළ නිවේදනයේ දැක්වෙනවා.\nඑසේම, ජනාධිපති මෛත්‍රීපාල සිරිසේන, හිටපු ජනාධිපති මහින්ද රාජපක්ෂ සහ ඔහුගේ පවුලේ සාමාජිකයන් ඝාතන සැලැස්මක් පිළිබඳ අත්අඩංගුවේ පසුවන ඉන්දීය ජාතිකයා අනාවරණය කළ තොරතුරු අපරාධ පරීක්ෂණ දෙපාර්තමේන්තුව අධිකරණයට වාර්තා කර ඇති බවට පසුගියදා මාධ්‍ය වාර්තා කළා.\nඒ සම්බන්ධයෙන් අදහස් දක්වමින් මෙරට ඉන්දීය මහ කොමසාරිස් කාර්යාලය ප්‍රකාශ කළේ අදාළ හෙලිදරව්ව සිදුකළ ඉන්දීය ජාතිකයා කලක සිට මානසික ආබාධයකින් පෙලෙන පුද්ගලයෙකු බවයි.",
       "URL": "https://www.hirunews.lk/200877/නියෝජ්‍ය-පොලිස්පති-නාලක-ද-සිල්වාට-අධිකරණයෙන්-නියෝගයක්",
       "Category": "Local News",
       "Parent URL": "https://www.hirunews.lk/local-news.php?pageID=3727"
}