{
       "Source": "hirunews",
       "Timestamp": "Thursday, 03 February 2022 - 16:52",
       "Headline": "කොවිඩ් ආසාදිත සහ නිරෝධායනය වන සිසුන්ට විශේෂ විභාග මධ්‍යස්ථාන",
       "News Content": "කොවිඩ් ආසාදිත සහ නිරෝධායනය වන සිසු සිසුවියන් වෙනුවෙන් මෙවර උසස් පෙළ විභාගයේදී විශේෂ විභාග මධ්‍යස්ථාන පිහිටුවා ඇතැයි ශ්‍රී ලංකා විභාග දෙපාර්තමේන්තුව පවසනවා.\nනිරෝධායනය වන විභාග අපේක්ෂකයින් තම විභාග ප්‍රවේශපත්‍රයේ දක්වා ඇති නියමිත විභාග මධ්‍යස්ථානය වෙත වාර්තා කර තමන් නිරෝායනය වන අයෙක් බව ශාලාධිපති වෙත දැන්වීම අනිවාර්ය බවයි එම දෙපාර්තමේන්තුව නිවේදනය කළේ.\nවිභාග ශාලාධිපති විසින් විභාග මධ්‍යස්ථානය තුල පිහිටුවා ඇති විශේෂ විභාග කාමරයක් තුල නිසි සෞඛ්‍යාරක්ෂිත ක්‍රමවේදයන්ට අනුකූලව එම  සිසු සිසුවියන්ට විභාගයට පෙනී සිටීමට අවස්ථාව සලසා දෙනු ඇති.\nකොවිඩ් ආසාදිත විභාග අපේක්ෂකයන් දිස්ත්‍රික් මට්ටමින් ඇති රෝහල් ආශ්‍රිතව පිහිටුවා ඇති විශේෂ විභාග මධ්‍යස්ථාන අතුරින් තමන්ට අදාළ දිස්ත්‍රික්කයේ පිහිටුවා ඇති විශේෂ විභාග මධ්‍යස්ථානයේදී හෝ තමන්ගේ පදිංචි නිවසට ආසන්නයේම තිබෙන එහෙත් වෙනත් දිස්ත්‍රික්කයක පිහිටුවා ඇති විශේෂ විභාග මධ්‍යස්ථානයේදී හෝ නේවාසිකව සිටිමින් විභාගයට පෙනී සිටිය යුතුයි.\nඑම අපේක්ෂකයන් සඳහා අවශ්‍ය සියලු පහසුකම් විශේෂ විභාග මධ්‍යස්ථානයන්හි සංවිධාන කර ඇති බවයි විභාග දෙපාර්තමේන්තුව කියාසිටියේ.\nමේ සම්බන්ධයෙන් සියලු සෞඛ්‍ය අංශ දැනුවත් කර ඇති බැවින් තම ප්‍රදේශයේ සෞඛ්‍ය වෛද්‍ය නිලධාරීවරුන්ගෙන් ද මේ සම්බන්ධයෙන් වැඩිදුර තොරතුරු ලබාගත හැකියි.\nමෙම විශේෂ විභාග මධ්‍යස්ථාන තුල ද විභාග නීති රීති ඒ අයුරින්ම ක්‍රියාත්මක වන බව තරයේ දන්වා සිටින බවයි විභාග කොමසාරිස් ජනරාල් එල්. එම්. ඩී ධර්මසේන කියාසිටියේ.\nමේ සම්බන්ධයෙන් පාසල් විභාග සංවිධාන ශාඛාවේ 0112 784208 හෝ 011 278 4537 අංකවලට අමතා ලබාගත හැකියි.\nඑමෙන්ම 1911 ක්ෂණික ඇමතුම් අංකයෙන් ද තොරතුරු ලබාගැනීමට හැකියාව පවතිනවා.\nඋසස් පෙළ විභාගය ලබන පෙබරවාරි මස 7 වනදා ආරම්භ කිරීමට නියමිතයි.\nමෙම පෙත්සමේ වගඋත්තරකරුවන් ලෙස අධ්‍යාපන අමාත්‍ය දිනේෂ් ගුණවර්ධන, අමාත්‍යංශ ලේකම් කපිල පෙරේරා, විභාග කොමසාරිස් ජනරාල් එල්.එම්.ඩී. ධර්මසේන සහ ජාතික අධ්‍යාපන ආයතනයේ අධ්‍යක්ෂ සුනිල්.ජේ. නවරත්න නම්කර තිබෙනවා.\nපෙත්සම්කරු කියා සිටින්නේ කොවිඩ් වසංගත තත්ත්වය හේතුවෙන් රට පුරා පාසල් සැලකිය යුතු කාලයක් වසා තිබූ අතර ඒ හේතුවෙන් සිසූන්ගේ අධ්‍යාපන කටයුතුවලට විශාල පාඩුවක් සිදුවූ බවයි.\nවිෂය නිර්දේශ පවා නිසි පරිදි සම්පුර්ණ කර ගැනීමට නොහැකි වූ බවයි ඔහු මෙම පෙත්සම මගින් පෙන්වා දී තිබුණේ.\nඅධ්‍යන පොදු සහතික පත්‍ර උසස් පෙළ විභාගය ලබන පෙබරවාරි 7 වනදා සිට මාර්තු මස 5 වනදා දක්වා විභාග මධ්‍යස්ථාන 2438කදී පැවැත්වීමට සැලසුම් කර තිබෙනවා.\nඋසස් පෙළ විභාගය වෙනුවෙන් මෙවර පෙනී සිටීමට නියමිත අයදුම්කරුවන් සංඛ්‍යාව 345242ක්.\nඉන් 279141ක් පාසල් අයදුම්කරුවන් වන අතර පෞද්ගලික අයදුම්කරුවන් 66101ක් වනවා.\nඑම විභාගය සඳහා සම්බන්ධීකරණ මධ්‍යස්ථාන 316ක් ස්ථාපිත කර ඇති බවයි විභාග දෙපාර්තමේන්තුව කියාසිටියේ.\nකොරෝනා වෛරස් ව්‍යාප්තිය හමුවේ පැනවූ සංචරණ සීමා සහ පාසල් වසා තැබීම හමුවේයි 2021 වසරේ පැවැත්වීමට නියමිතව තිබූ මෙම විභාග කල්දමනු ලැබුවේ.\nමේ අතර පෙබරවාරි 7 වනදා ආරම්භ වීමට නියමිත උසස්පෙළ විභාගයේ කාලසටහන අත්හිටුවන අතුරු නියෝගයක් නිකුත් කරන්නැයි ඉල්ලා විනිවිද පෙරමුණේ ලේකම් නාගානන්ද කොඩිතුවක්කු ඉදිරිපත් කළ රිට් පෙත්සම විභාගයට නොගෙන ප්‍රතික්ෂේප කිරීමට අභියාචනාධිකරණය අද තීන්දු කළා.\nඅභියාචනාධිකරණ විනිසුරු සෝභිත රාජකරුණා ඊට අදාළ තීන්දුව ලබා දුන් අතර, විනිසුරුවරයා එහිදී සඳහන් කළේ මෙම පෙත්සමෙන් ඉල්ලා තිබෙන සහන ප්‍රදානය කිරීමට අභියාචනාධිකරණයට අධිකරණ බලයක් නොමැති බවයි.",
       "URL": "https://www.hirunews.lk/296079/කොවිඩ්-ආසාදිත-සහ-නිරෝධායනය-වන-සිසුන්ට-විශේෂ-විභාග-මධ්‍යස්ථාන",
       "Category": "Local News",
       "Parent URL": "https://www.hirunews.lk/local-news.php?pageID=1378"
}