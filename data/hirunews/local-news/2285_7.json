{
       "Source": "hirunews",
       "Timestamp": "Wednesday, 09 December 2020 - 20:22",
       "Headline": "අධ්‍යාපන සැලසුම් ක්‍රියාත්මක කිරීමේදී කොවිඩ් බාධාවක් නොකරගත යුතු බව ජනපති අධ්‍යාපන බලධාරීන්ට කියයි",
       "News Content": "පෙර පාසලේ සිට විශ්වවිද්‍යාලය දක්වා අධ්‍යාපන ක්ෂේත්‍රයේ උන්නතිය වෙනුවෙන් සම්පාදිත සැලසුම් ක්‍රියාත්මක කිරීමේදී කොවිඩ් බාධාවක් කර නොගන්නා ලෙස ජනාධිපති ගෝඨාභය රාජපක්ෂ පවසනවා.\nජනාධිපතිවරයා මේ අදහස් පළකළේ ජනාධිපති කාර්යාලයේ අද (09) පැවති සාකච්ඡාවකදීයි.\nඅධ්‍යාපන අමාත්‍යාංශය සහ ඒ යටතේ ඇති සියලු රාජ්‍ය අමාත්‍යාංශ අපේක්ෂිත ඉලක්ක ළඟා කර ගැනීමට ගෙන ඇති පියවර සමාලෝචනය කිරීම සඳහා මෙම සාකච්ඡාව පැවැත්වුණා.\nජනාධිපති ගෝඨාභය රාජපක්ෂ එහිදී අවධාරණය කර ඇත්තේ, රටේ අනාගත පරපුර නව දැනුමෙන්, කුසලතාවයෙන් සහ නිපුණත්වයෙන් සන්නද්ධ කිරීම සඳහා රජය ගෙන යන වැඩපිළිවෙළ පවතින වාතාවරණය හේතුවෙන් අඩාළ නොවිය යුතු බවයි.\nඉලක්ක සපුරා ගැනීමට අධ්‍යාපන අමාත්‍යාංශය සහ ඒ යටතේ ඇති ආයතන ඇතුළු ක්ෂේත්‍ර ගණනාවක් ගෙන ඇති සැලසුම් පිළිබඳව මෙහිදී ගෝඨාභය රාජපක්ෂ විසින් වෙන් වෙන්ව විමර්ශනය කළ බවයි ජනාධිපති මාධ්‍ය අංශය පැවසුවේ.",
       "URL": "https://www.hirunews.lk/256676/අධ්‍යාපන-සැලසුම්-ක්‍රියාත්මක-කිරීමේදී-කොවිඩ්-බාධාවක්-නොකරගත-යුතු-බව-ජනපති-අධ්‍යාපන-බලධාරීන්ට-කියයි",
       "Category": "Local News",
       "Parent URL": "https://www.hirunews.lk/local-news.php?pageID=2285"
}