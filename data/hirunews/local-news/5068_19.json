{
       "Source": "hirunews",
       "Timestamp": "Thursday, 28 April 2016 - 15:27",
       "Headline": "‘ඒකාබද්ධ විපක්ෂය’ නම ගැන ජනමාධ්‍ය අමාත්‍යාංශයෙන් නිවේදනයක්",
       "News Content": "උතුම් වූ මාධ්‍ය නිදහස අවභාවිත කිරීමට ඉඩ නොතබමු යනුවෙන් සඳහන් කරමින් පාර්ලිමේන්තු ප්‍රතිසංස්කරණ හා ජනමාධ්‍ය අමාත්‍යාංශයේ ලේකම් නීතිඥ නිමල් බෝපගේ ගේ අත්සනින් පාර්ලිමේන්තු ප්‍රතිසංස්කරණ හා ජනමාධ්‍ය අමාත්‍යාංශය අද (28) නිවේදනයක් නිකුත් කර තිබෙනවා.\nසියලූ මාධ්‍ය ආයතන සහ සියලූ මාධ්‍යවේදීන් වෙත මෙම නිවේදනය නිකුත් කර ඇති අතර, එහි සඳහන් වන්නේ යහපාලනය මත පදනම් වූ වත්මන් රජයේ මාධ්‍ය ප්‍රතිපත්තිය අනුව කිසිදු වාරණයකින් තොරව මෙරට මාධ්‍ය නිදහස රිසි සේ දළු ලා වැඩෙන්නට ඉඩ දී තිබියදී නීතියට, සදාචාරයට සහ ජනමාධ්‍ය කලාවේ වෘත්තීය ආචාර් ධර්මවලටද පටහැනිව ඇතැම් පෞද්ගලික අරමුණු මුදුන් පමුණුවා ගැනීම සඳහා එය ඉතා සූක්ෂම ලෙස අවභාවිත කිරීමක් පිළිබඳව තමන් වෙත වාර්තා වී ඇති බවයි.\nවත්මන් පාර්ලිමේන්තුවේ ආණ්ඩු පක්ෂය සහ විපක්ෂය කුමක්ද යන්න ඉතා පැහැදිලිව අර්ථ නිරූපනය කර තිබියදී එකී විපක්ෂයට අයත් විපක්ෂ නායකවරයා නියෝජනය කරන දේශපාලන පක්ෂයේ හෝ විපක්ෂයේ ප්‍රධාන සංවිධායකවරයා නියෝජනය කරන දේශපාලන පක්ෂයේ කිසිදු සබඳතාවයකින් තොරව ආණ්ඩු පක්ෂය නියෝජනය කරන්නා වූ එක් දේශපාලන පක්ෂයකට අයත් මන්ත්‍රීවරුන් කිහිප දෙනෙක්ව ඒකාබද්ධ විපක්ෂය නමින් කිසියම් සංවිධානාත්මක දේශපාලන ප්‍රචාරක කටයුත්තක නිරත වී ඇති බවත්, ඇතැම් මාධ්‍ය ආයතන හා ඇතැම් මාධ්‍යවේදීන් කිසිදු වග විභාගයකින් තොරව එය ප්‍රවර්ධනය කිරීම සඳහා අනුබලදෙමින් සිටින බවත් එම වාර්තාවල සඳහන් වී ඇතැයි ජනමාධ්‍ය අමාත්‍යාංශ ලේකම්වරයා සිය නිවේදනයෙන් පෙන්වා දී තිබෙනවා.\nවත්මන් යහපාලන රජය බලයට පත්වී ගෙවී ගිය පළමු වසර තුළදීම මාධ්‍ය නිදහස පිළිබඳව ජාත්‍යන්තර දර්ශකයේ පියවර 24 ක් ඉදිරියට රැගෙන එමින් මෙරට මාධ්‍ය නිදහස තවදුරටත් පුළුල් කරදීම වත්මන් රජයේ මාධ්‍ය ප්‍රතිපත්තිය වී තිබියදී එකී උතුම් වූ මාධ්‍ය නිදහස ඍජුවම අවභාවිත කරමින් ජනතාව නොමඟ යවන්නා වූ පද භාවිතයක් සඳහා මාධ්‍ය දායකත්වය ලබාදීම ඉහත කී පරිදි නීතියට, සදාචාරයට සහ වෘත්තීය ආචාර ධර්මවලටද පටහැනි බවයි ඔහු එම නිවේදනය මගින් අවධාරණය කරන්නේ.\nතවද මෙහි පවත්නා දෝෂ සහගතභාවය පිළිබඳව පාර්ලිමේන්තුවේ ගරු කතානායකතුමා විසින්ද දැඩිව අවධාරණය කර ඇති බව ඉතා හොඳින් දන්නා පළපුරුදු, කීර්තිමත්, පරිනත මාධ්‍යවේදීන් වන ඔබ මෙවැනි අවභාවිතයන් ක්‍රියාවට නැංවීම සඳහා දායකවීමෙන් වෘත්තීය ගරුත්වයටද සිදුකර ගන්නා හානියද සුළුපට නොවන බව එම නිවේදනයෙන් ජනමාධ්‍ය අමාත්‍යාංශ ලේකම්වරයා වැඩිදුරටත් සඳහන් කරනවා.\nඑපමණක්ද නොව දැන හෝ නොදැන මෙබඳු අවභාවිතයකට ඉඩදීම හෝ එය ප්‍රවර්ධනය කිරීම සඳහා දායකවීම තුළින් අනවශ්‍ය, අහිතකර සහ නීතිවිරෝධී පූර්වාදර්ශයක් සමාජගතවීම වැළැක්විය නොහැකි අතර, එමඟින් නීතිය ඉදිරියේ ප්‍රතිබන්ධනය වීමටද ඉඩ ඇති බවයි එම නිවේදනයෙන් පෙන්වා දෙන්නේ.\nඑහි වඩාත් අහිතකර ප්‍රතිඵලය වන්නේ ඉදිරියේදී විවිධ පුද්ගලයින් විසින් මෙවැනි මාධ්‍ය අවභාවිතාවයන් ඔස්සේ තම පටු අරමුණු මුදුන් පමුණුවා ගැනීමේ ප්‍රවණතාවයක් නිර්මාණය වන බව එහි සඳහන්.\nඑබැවින් ඉතාමත් සංවේදී කාරණයක් වන උතුම් වූ මාධ්‍ය නිදහසට අබමල් රේණුවක තරම් හෝ හානියක් නොවන පරිදි එය තව තවත් පුළුල් කිරීමේ උදාර අරමුණින් මෙවැනි අවභාවිතාවයන් නිශ්ක්‍රීය කිරීමේ තීන්දුවට එළැඹීම සඳහා තම හෘදසාක්ෂිය පමණක්ම විනිශ්චයාසනාරූඪ කරවා කටයුතු කරන මෙන් මෙරට සමස්ත පොදු ජනතාවට තොරතුරු වාර්තා කිරීමේ ඒකායන අධිෂ්ඨානයෙන් යුතුව ඉතා ගෞරවයෙන් ඉල්ලා සිටින බව පාර්ලිමේන්තු ප්‍රතිසංස්කරණ හා ජනමාධ්‍ය අමාත්‍යාංශයේ ලේකම් නීතිඥ නිමල් බෝපගේ සිය නිවේදනයෙන් වැඩිදුරටත් ප්‍රකාශ කරනවා.",
       "URL": "https://www.hirunews.lk/131957/ඒකාබද්ධ-විපක්ෂය-නම-ගැන-ජනමාධ්‍ය-අමාත්‍යාංශයෙන්-නිවේදනයක්",
       "Category": "Local News",
       "Parent URL": "https://www.hirunews.lk/local-news.php?pageID=5068"
}