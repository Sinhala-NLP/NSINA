{
       "Source": "hirunews",
       "Timestamp": "Monday, 16 October 2017 - 8:10",
       "Headline": "වැසි අඩුවුවත් මුහුද රළු  වේ - කළු, ගිං, නිල්වලා අවදානම අඩුවෙයි",
       "News Content": "දිවයිනට ඊසාන දෙසින් වන බෙංගාල බොක්ක මුහුදු ප්‍රදේශයේ පැවති කැළඹිලි ස්වභාවය අඩුපීඩන කලාපයක් දක්වා වර්ධනය වී ඇති අතර, එය තවදුරටත් පීඩන අවපාතයක් බවට වර්ධනය වෙමින් දිවයිනෙන් ඉවතට ගමන් කරන බව කාලගුණ විද්‍යා දෙපාර්තමේන්තුව පවසනවා.\nමේ නිසා පැවති වැසි තත්ත්වයේ අඩුවක් අපේක්ෂා කරන නමුත් මුහුදු ප්‍රදේශවල තරමක තද සුළං ඇතිවිය හැකි බවයි එහි කාර්යයේ නියුතු කාලගුණ විද්‍යාඥ උදේනි වීරසිංහ කියා සිටියේ.\nමේ අතර ගං වතුර තත්ත්වයක් ඇතිවීමේ  අවදානමක පැවති කළු, ගිං සහ නිල්වලා ගංඟාවල ජල මට්ටම් මේ වනවිට අඩුවෙමින් පවතින බව ජාතික ආපදා කළමනාකරණ මධ්‍යස්ථානය පවසනවා.\nඑහි සහකාර අධ්‍යක්‍ෂ ප්‍රදීප් කොඩිප්පිලි සඳහන් කළේ දිස්ත්‍රික්ක 6 කට පනවා තිබූ නායයෑම් අවදානම තවදුරටත් ක්‍රියාත්මක බවයි.",
       "URL": "https://www.hirunews.lk/173585/වැසි-අඩුවුවත්-මුහුද-රළු-වේ-කළු-ගිං-නිල්වලා-අවදානම-අඩුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=4270"
}