{
       "Source": "hirunews",
       "Timestamp": "Sunday, 26 June 2016 - 6:45",
       "Headline": "ජයලලිතා මෝදිට යළි ලියයි",
       "News Content": "ඉන්දීය ධීවරයන් ශ්‍රී ලංකා මුහුදු තීරයේදී අත්අඩංගුවට පත්වීම වැළැක්වීම සඳහා පියවර ගන්නැයි තමිල්නාඩු මහ ඇමතිනී ජයලලිතා ජයරාම් ඉන්දීය අග්‍රාමාත්‍ය නරේන්ද්‍ර මෝදි වෙතින් නැවතත් ඉල්ලා සිටිනවා.\nඅග්‍රාමාත්‍ය මෝදි වෙත ලිපියක් යොමු කරමින් ඇය කියා සිටියේ ඒ සම්බන්ධයෙන් ඉන්දීය රජය ලක් රජය සමඟ ඉහළම රාජතාන්ත්‍රික මට්ටමෙන් කටයුතු කළ යුතු බවයි.\nපසුගිය සතියේ ශ්‍රී ලංකා මුහුදේදී අත්අඩංගුවට පත්වූ ධීවර යාත්‍රාවක් එහි යාන්ත්‍රික දෝෂයක් නිසා වැරදීමකින් පාවී ආ එකක් බවද ඇය සඳහන් කර තිබෙනවා.\nශ්‍රී ලංකාව ඉන්දීය ධීවරයන්ට අමානුෂික ලෙස සළකන බවටයි ඇය චෝදනා කර ඇත්තේ.\nමේ නිසා ශ්‍රී ලංකා මුහුදේදී අත්අඩංගුවට පත්වූ ඉන්දීය ධීවරයන් සහ ඔවුන්ගේ බෝට්ටු මුදාගැනීම සඳහා කටයුතු කරන ලෙස තමිල්නාඩු මහ ඇමතිවරිය අග්‍රාමාත්‍ය මෝදි වෙත යොමුකර ඇත්තේ ප්‍රබල ඉල්ලීමක්.\nපෝක් සමුද්‍ර සන්ධිය ඉන්දීය ධීවරයන්ගේ සාම්ප්‍රදායික මත්ස්‍ය අයිනක් ලෙස හැඳින්වූ ජයලලිතා, ගිවිසුම් දෙකක් මගින් ශ්‍රී ලංකාවට පැවරුණු කච්චතිව් දුපත නැවත ඉන්දියාවට පවරා ගත යුතු බව නැවතත් අවධාරණය කළා.\nඉන්දීය ධීවරයන් 29 දෙනෙකු සහ ධීවර යාත්‍රා 94 ක් ශ්‍රී ලංකාවේ අත්අඩංගුවට පත්ව ඇති බවයි තමිල්නාඩු මහ ඇමතිනී ජයලලිතා යැවූ ලිපියේ දැක්වෙන්නේ.",
       "URL": "https://www.hirunews.lk/136454/ජයලලිතා-මෝදිට-යළි-ලියයි",
       "Category": "Local News",
       "Parent URL": "https://www.hirunews.lk/local-news.php?pageID=4991"
}