{
       "Source": "hirunews",
       "Timestamp": "Friday, 03 December 2021 - 8:41",
       "Headline": "ගෑස් පිපිරීම් පිළිබඳ ජනපති කමිටුවෙන් පාරිභෝගිකයින්ට උපදෙස් (වීඩියෝ)",
       "News Content": "ගෑස් සිලින්ඩර මිල දී ගැනීමේදී අලෙවි නියෝජිතයා ලවා එම අවස්ථාවේදීම සිලින්ඩරයේ ගෑස් කාන්දුවක් නොමැති බවට තහවුරු කර ගන්නා ලෙසට ගෑස් සිලින්ඩර් ආශ්‍රිත ගිනි ගැනීම් හෝ පුපුරා යෑම් පිළිබඳ විමර්ශනය කිරීම හා ඒ පිළිබඳව සෙවීමේ ජනාධිපති කමිටුව පවසනවා.\nඅදාළ කමිටුව විසින් ක්ෂණික සහ ප්‍රායෝගික ක්‍රියාමාර්ග මහජනතාව වෙත නිර්දේශ ඉදිරිපත් කළ අතර, එහිදී නිර්දේශ 13ක් පාරිභෝගික ජනතාව වෙත ඉදිරිපත් කිරීමටයි පියවර ගෙන තිබුණේ.\nමේ වසරේ ජනවාරි 01 වැනි දා සිට දෙසැම්බර් මස 01 වැනි දා දක්වා දිවයිනේ විවිධ ප්‍රදේශවලින් ගෑස් සිලින්ඩර් සම්බන්ධ සිදුවීම් 131ක් වාර්තා වී තිබෙනවා.\nකෙසේ වෙතත්, ඉන් වැඩි ප්‍රමාණයක් පසුගිය දින කිහිපය තුළ වාර්තා වී ඇති බවයි අදාළ කමිටුවේ සභාපති මහාචාර්ය ශාන්ත වල්පලගේ හිරු ප්‍රවෘත්ති අංශයට සඳහන් කළේ.\nඑසේම, සිලින්ඩරය සඳහා සවිකරන රෙගියුලේටරයක් සඳහා නිර්දේශිත කාලසීමාව වසර 05ක් වන අතර, ගෑස් සැපයුම් නළයක නිර්දේශිත කාලසීමාව වන්නේ වසර 02ක්.\nකෙසේ වෙතත්, ගෑස් සම්බන්ධ කිසියම් ගැටලුවක් ඇත්නම් විශේෂ ජනාධිපති කමිටුවට අයත් දුරකතන අංක 011 58 11 927 හෝ 011 58 11 929 යන අංක වෙත අමතා පාරිභෝගික ජනතාවට ඒ පිළිබඳව දැනුම්දීමේ හැකියාව ද පවතිනවා.\nමේ අතර, ගෘහස්ථ ගෑස් සඳහා මේ වනවිටත් ප්‍රමිති සකස් කර ඇති බව ශ්‍රී ලංකා මහජන උපයෝගීතා කොමිෂන් සභාවේ සභාපති ජනක රත්නායක ප්‍රකාශ කළා.\nකෙසේ වෙතත්, එම ප්‍රමිතීන් බලාත්මක කිරීම සඳහා එම කොමිෂන් සභාවට බලතල නොමැති බවයි ඔහු කියා සිටියේ.\nශ්‍රී ලංකා ප්‍රමිති කාර්යාංශයේ පටිපාටිය අනුව එම ප්‍රමිතීන් කෙටුම්පත් කර ඇති අතර, මහජන උපදේශනයකින්ද පසුව මේ වනවිට අවසන් කෙටුම්පත සකස් කර ඇති බව මහජන උපයෝගීතා කොමිෂන් සභාවේ සභාපතිවරයා වැඩිදුරටත් සඳහන් කළා.\nගෑස් සිලින්ඩරවල උපරිම පීඩනය, ප්‍රොපේන් සහ බියුටේන් සංයුතියේ අනුපාත ආදී ගෘහස්ථ සිලින්ඩර භාවිතයේදී පාරිභෝගික ආරක්ෂාවට අදාළ සියලු කොන්දේසි නව ප්‍රමිතීන්ට ඇතුළත්.\nමේ අතර, ගෑස් ආශ්‍රිත සිදුවීම් වාර්තා වීමත් සමඟ ඒ සඳහා ඇති ප්‍රමිතිය පිළිබඳව සමාජයේ දැඩි ලෙස කතාබහට ලක්වුණා.\nමේ අතර, පාරිභෝගික ආරක්ෂණ රාජ්‍ය අමාත්‍ය ලසන්ත අලගියවන්න වෙන්නප්පුවේ ඊයේ පැවති වැඩසටහනකට එක්වෙමින් සඳහන් කළේ, වරදක් වී ඇත්නම් ගෑස් සමාගම්වලට එරෙහිවද නීතිමය ක්‍රියාමාර්ග ගන්නා බවයි.",
       "URL": "https://www.hirunews.lk/289881/ගෑස්-පිපිරීම්-පිළිබඳ-ජනපති-කමිටුවෙන්-පාරිභෝගිකයින්ට-උපදෙස්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1521"
}