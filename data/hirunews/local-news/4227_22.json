{
       "Source": "hirunews",
       "Timestamp": "Thursday, 09 November 2017 - 11:13",
       "Headline": "හිනිදුම ප්‍රදේශයේ සැරිසැරූ ගෝනෙකු වෙඩිතබා මරාදමයි (ඡායාරූප)",
       "News Content": "හිනිදුම ප්‍රදේශයේ වසර 3ක කාලයක සිට සැරිසරමින් සිටි හීලෑ ගෝනෙකු පුද්ගලයින් 6 දෙනෙකු විසින් ඊයේ (08) වෙඩිතබා මරා දමා තිබෙනවා.\nයතුරු පැදි 3කින් පැමිණි මෙම කණ්ඩායම හිනිදුම බටහිර පහළ, හෙට්ටිකන්ද, මූකලාන ප්‍රදේශයේදී මෙම සත්වයා මෙලෙස මරා දමා ඇති බවයි හිනිදුම පොලිසිය සඳහන් කළේ.\nඑම ගෝනාගේ බර කිලෝ ග්‍රෑම් 250ක් පමණ වනවා.\nහිනිදුම මල්හතාව ග්‍රාම නිළධාරී කීර්ති ප්‍රේමලාල් එදිරිසිංහ ප්‍රකාශ කළේ ගම්වාසීන් විසින් මේ පිළිබඳ තමන් දැනුවත් කිරීමෙන් පසු ඔහු පොලිසිය දැනුවත් කළ බවයි.\nවෙඩිතැබූ ගෝනාගේ ප්‍රමාණයට සමාන තවත් ගෝනෙකු මෙම ප්‍රදේශයේ සැරිසරන බවත් එම සත්වයාටද ඉදිරියේදී මෙවන් විපතක් සිදුවිය හැකි බවත් ඔහු ප්‍රකාශ කළා.\nසිද්ධිය සම්බන්ධයෙන් සැකපිට පුද්ගලයින් දෙදෙනෙකු මේ වනවිට අත්අඩංගුවට ගෙන ඇති බවයි අප වාර්තාකරු සඳහන් කළේ.\nඑම කණ්ඩායමේ නායකයා උඩුගම, කැටගොඩ ප්‍රදේශයේ පුද්ගලයෙකු වන බව සඳහන්.\nඅනෙක් සැකකරුවන් අත්අඩංගුවට ගැනීම සඳහා වැඩිදුර පරීක්ෂණ හිනිදුම පොලිසිය මගින් ක්‍රියාත්මකයි.\nඡායාරූප - හිනිදුම රවීන්ද්‍ර චන්ද්‍රලාල්",
       "URL": "https://www.hirunews.lk/175625/හිනිදුම-ප්‍රදේශයේ-සැරිසැරූ-ගෝනෙකු-වෙඩිතබා-මරාදමයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4227"
}