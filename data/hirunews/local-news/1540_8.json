{
       "Source": "hirunews",
       "Timestamp": "Wednesday, 24 November 2021 - 15:47",
       "Headline": "උස් කුළුණු, කෞතුකාගාර හා කල්‍යාණි පාලම් මැදින් කින්නියා කලපුවට",
       "News Content": "නව කැලණි පාලම අද (24) ජනාධිපතිගේ සුරතින් විවෘත වීමට නියමිත ව ඇති මොහොතක දී කොළඹට කිරි ගමට කැකිරි යන යෙදුමෙහි අර්ථය වඩාත් ප්‍රකට කරවන සිදුවීමක් සිදු වුණා.\nඒ ඊයේ (23) උදෑසන කින්නියා කලපුවේ පාලම් පාරුවක් පෙරළී පාසල් සිසුන් හතර දෙනෙකු ඇතුළු පුද්ගලයින් හය දෙනෙකු මිය ගිය සිදුවීමයි.\nපාලම් පාරුව පෙරළීමේ සිදුවීමත් සමග ප්‍රදේශයේ ඇති වූයේ දැඩි නොසන්සුන්තාවක්.\nනොසන්සුන් වූ ප්‍රදේශවාසින් සමගි ජන බලවේගය නියෝජනය කරන ශ්‍රී ලංකා මුස්ලිම් කොංග්‍රස් ත්‍රිකුණාමල දිස්ත්‍රික් පාර්ලිමේන්තු මන්ත්‍රී එම්.එස්..තව්ෆික්ගේ කින්නියා හි පිහිටි නිවසට අලාභ හානි සිදු කිරීමට පෙළඹුනේ, ඇති වූ ආවේගය නිසාම වෙන්නට ඇති.\nඑලෙස භෞතික වස්තුවලට හානි කිරීමෙන් හෝ කඩා බිඳ දැමීමෙන් අහිංසක අසරණ මිනිසුන්ගේ සිත්වල ඇති වූ ආධ්‍යාත්මික වේදනාව නිවා දැමිය හැකි ද ?\nඅහස උසට බැඳි විසල් සිහින තිබුණද ඒ සිහින යථාර්තයක් කරගත නොහැකි දුප්පත් දරු දැරියන් අකාල මරණවලට ඒ තුළින් වටිනාකමක් එකතු කළ හැකි ද ?\nඇතැම් විට කහට කෝප්පයකින් පමණක් කුස පුරාවාගෙන උදෑසන අකුරු කරන්නට පාසල් ගිය මේ කුඩා ළමුන්ගේ ජීවිතවලට වගකිව යුත්තේ, බිම් මට්ටමේ සිට ඉහළට විහිදුණු අකාර්‍යක්ෂම, වගකීම් විරහිත, මජර, ආත්මාර්ථකාමී, දූෂිත, පාලන තන්ත්‍රය ම නො වේ ද?\nමාපියන් වෙනුවෙන් කෞතුකාගාර තැනුනු රටේ කුණු කඳුවලට යට වී මිනිසුන් මිය ගිය ඉතිහාසයක් අප අත් දැක තිබෙනවා.\nඉඳින්, මිනිසුන් මිය යෑම තම කඳවුරේ ලකුණු හා ඡන්ද අඩු වීමට හේතුවක් පමණක්ම ලෙස සිතනා පාලකයන් සමඟ රටක් ඉදිරියට යන්නේ කෙසේ ද?\nතව නොබෝ වෙලාවකින් නව කැලණි පාලම හෙවත් කල්‍යාණි පිවිසුම ජනපතිගේ සුරතින් විවෘත වනු ඇත.\nරමණීය විදුලි බුබුලු මැද මංතීරු හය බෙදාගත් සැප වාහන, කැලණි පාලම උඩින් ගමන් කරනු ද ඇත.\nදක්ෂ ඡායාරූප ශිල්පීන් තෙවැනි ඇසින් දකිනා කැලණි පාලමේ පින්තූර සමාජ මාධ්‍යවලට උඩුගත කරනු ඇත.\nඒවාට ඉතා හොඳ ප්‍රතිචාර ද ලැබෙනු ඇත.\nනමුත් ලැම්බොගිනි හා කාර් රේස් සිහින හීනයක් ම වූ පැල්පතේ උන් අහිංසක දරුවන්ගේ, මල කඳන් කලපු පතුළෙහි ම සැඟවුණු ඛේදවාචකයට මේ කිසිවකින් පිළිතුරු ලැබෙයි ද?\nමේ මොහොත වන විටත් රටේ උත්තරීතර පාර්ලිමේන්තුවේ එම වගකීම දෙ පසට මාරු කරමින් සිටිනා පාලකයින් රතු එළි දල්වන්නේ එම වගකීම භාර ගැනීමට තමන් සූදානම් නොමැති බවටයි.\nජීවිතයේ එළිපත්තට වත් පිය නොනැඟූ මේ මල් කැකුළු හිතා මතා ම මිලින වන්නට ඉඩහසර සැලසූ අමන පාලකයින් හෙටත් මේ අයුරින්ම එකිනෙකාට බෝලය මාරු කරමින් සිටිනු ඇති.\nඊනියා සෞභාග්‍යය මාවතට කල්‍යාණී පිවිසුමෙන් ඇතුළු වී රටේ එහා කෙළවර කින්නියා කළපුව වෙත කිසිවෙකුට හෝ යා හැකි නම් එකම රටක අන්ත දෙකක ඇති යථාර්ථය වටහා ගනු හැකි වනු ඇති.\nඒ යථාර්ථය වටහා ගත් දිනට ජාතිවාදය, ජාතික ආරක්ෂාව, දූෂනය, භීෂනය, විකුණා බලයට එන පාලකයාගෙ ඡන්ද පොරොන්දු වල වලංගු භාවය ද මැකී යනු ඇති.\nඑතෙක් කල්‍යාණි පිවිසුම මත සිට මුහුද ගිලගන්නා සූර්යා ලෝකය දෙස බලා සිටිමු.",
       "URL": "https://www.hirunews.lk/289032/උස්-කුළුණු-කෞතුකාගාර-හා-කල්‍යාණි-පාලම්-මැදින්-කින්නියා-කලපුවට",
       "Category": "Local News",
       "Parent URL": "https://www.hirunews.lk/local-news.php?pageID=1540"
}