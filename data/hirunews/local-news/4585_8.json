{
       "Source": "hirunews",
       "Timestamp": "Friday, 31 March 2017 - 17:40",
       "Headline": "රාජකාරිය අතරතුර පියා මැරූ දෙදරු පියාට දස වසරක සිර දඬුවම්",
       "News Content": "සිය රාජකාරි ගිනි අවියෙන් වෙඩි තබා තම පියා මරා දමා සාවද්‍ය නොවන මනුෂ්‍ය ඝාතනයක් සිදු කළැයි අනුරාධපුර මහාධිකරණය හමුවේ අධි චෝදනා ලබා සිටි විත්තිකාර හිටපු සිවිල් ආරක්ෂක බළකායේ සෙබළකු එම චෝදනාවට වරදකරු බවට නිගමනය කළ උතුරුමැද පළාත් බද මහාධිකරණ විනිසුරු මංජුල තිලකරත්න ඔහුට වසර දහයක බරපතළ වැඩ සහිත සිර දඬුවමක් නියම කර තිබෙනවා.\nමීට අමතරව රුපියල් පන්දහසක දඩයක්ද ගෙවන ලෙසට විත්තිකරුට තවදුරටත් නියෝග කළ මහාධිකරණ විනිසුරුවරයා දඩ මුදල ගෙවීම පැහැර හරින්නේ නම් ඔහු තවත් මාස තුනක ලිහිල් සිර දඬුවමකටද යටත් කෙරුණා.\nමෙම දඬුවම් නියම වූයේ කැබිතිගොල්ලෑව ගෝනුමැරියාව පදිංචිකරුවකු වන සිවිල් ආරක්ෂක බළකායේ හිටපු සෙබළක් වන දෙදරු පියෙකුටයි.\n2008 වසරේ ජූලි මස 31 වැනි දින හෝ ඊට ආසන්න දිනයක අනුරාධපුර කැබිතිගොල්ලෑව ගෝනුමැරියාවේදී තම පියාට ටී- 56 ස්වයංක්‍රිය ගිනි අවියෙන් වෙඩි තබා මරා දමා සාවද්‍ය නොවන මනුෂ්‍ය ඝාතනයක් සිදු කෙළේ යැයි නීතිපතිවරයා විත්තිකරුට එරෙහිව අනුරාධපුර මහාධිකරණය හමුවේ අධි චෝදනා ගොනු කර තිබුනා.\nවිත්තිකරුට එරෙහිව මුල් අවස්ථාවේ නීතිපතිවරයා විසින් අධිචෝදනා ගොනු කර තිබූ අතර විත්තිකරු සහ ඔහුගේ පියා අතර ඇති වූ ගැටුමකදී ප්‍රකෝප කිරීමක් හේතුවෙන් විත්තිකරු මෙම වෙඩි තැබීම සිදු කර ඇති බව අනාවරණය වීමෙන් පසුව සාවද්‍ය නොවන මානුෂ්‍ය ඝාතනයක් සිදු කළ බවට අධිචෝදනා පත්‍රය සංශෝධනය කරනු ලැබුවා.\nසිවිල් ආරක්ෂක බළකායේ සක්‍රිය සේවයේ යෙදී සිටියදී බීමත්ව විත්තිකරු මෙම අපරාධය සිදු කර ඇති බව අධිකරණ නඩු විභාගයේදී අනාවරණය වුණා.\nමෙම නඩුවේ ලඝු නොවන මූලික විභාගය කැබිතිගොල්ලෑව මහෙස්ත්‍රාත් අධිකරණය හමුවේ පැවැති අතර වැඩිදුර විභාගය සඳහා අනුරාධපුර මහාධිකරණයට යොමු කර තිබූ අතර කැබිතිගොල්ලෑව මූලස්ථාන පොලිසිය අපරාධය සම්බන්ධයෙන් විමර්ශන මෙහෙයවනු ලැබුවා.",
       "URL": "https://www.hirunews.lk/158205/රාජකාරිය-අතරතුර-පියා-මැරූ-දෙදරු-පියාට-දස-වසරක-සිර-දඬුවම්",
       "Category": "Local News",
       "Parent URL": "https://www.hirunews.lk/local-news.php?pageID=4585"
}