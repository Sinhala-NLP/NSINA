{
       "Source": "hirunews",
       "Timestamp": "Saturday, 05 November 2022 - 6:30",
       "Headline": "බස් රථයක් පෙරළීමෙන් තිදෙනෙකු මරුට - 17ක් රෝහලට (වීඩියෝ)",
       "News Content": "වව්නියාව පොලිස් වසමේ 'ඒ 09' මාර්ගයේ නොච්චිමොටේ පාලම අසල දී යාපනය දෙස සිට වව්නියාව දෙසට ධාවනය වූ පෞද්ගලික බස් රථයක් පෙරළී යාමෙන් මාරක අනතුරක් සිදුව තිබෙනවා.\nඅද (05) අලුයම මෙම අනතුර සිදුව ඇති අතර එහිදී පුද්ගලයින් තිදෙනෙකු ජීවිතක්ෂයට පත්ව රියදුරු ඇතුළු තවත් මගීන් 17 දෙනෙකු තුවාල ලබා වව්නියාව රෝහලට ඇතුළත් කෙරුණා.\nඅනතුරින් පිරිමි 08ක් සහ කාන්තාවන් 09 දෙනෙකු තුවාල ලබා තිබෙනවා.\nරියදුරුට වේගය පාලනය කරගත නොහැකි වීම අනතුරට හේතුව බවයි පොලිස් මාධ්‍ය ප්‍රකාශක කාර්‍යාලය නිවේදනය කළේ.\nමෙලෙස මියගොස් ඇත්තේ වයස අවුරුදු 23,32 පසුවන වැල්වැටිතුරෙයි හා නාවලපිටිය ප්‍රදේශයේ පදිංචිකරුවන්.\nසෙසු මරණකරුගේ අනන්‍යතාව මෙතෙක් තහවුරු වී නැති අතර, ඔහු වයස අවුරුදු 30-35ත් අතර පසුවන්නෙක්.\nමෙම අනතුර නිරීක්ෂණය කරමින් ඒම ස්ථානයෙන් ගමන් ගත් තවත් සුඛෝපභෝගී බස් රථයක් ද අදාළ ස්ථානයේදීම මාර්ගයේන් ඉවතට පැන අසළ තිබූ ගසක වැදී අනතුරක් සිදුව තිබෙනවා.\nකෙසේ වෙතත් එම බස් රථයේ ගමන්ගත් කිසිවෙකුටත් හානියක් සිදුව නැහැ.\nසිද්ධිය සම්බන්ධයෙන් වව්නියාව පොලිසිය විමර්ශන සිදු කරනවා.",
       "URL": "https://www.hirunews.lk/319640/බස්-රථයක්-පෙරළීමෙන්-තිදෙනෙකු-මරුට-17ක්-රෝහලට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=756"
}