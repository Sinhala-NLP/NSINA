{
       "Source": "hirunews",
       "Timestamp": "Wednesday, 30 March 2022 - 15:33",
       "Headline": "අගමැති අද සවස ජාතිය අමතා ඉල්ලා අස්වෙයි ? - දැන් විශේෂ කැබිනට් රැස්වීමක්",
       "News Content": "පකිස්ථාන අග්‍රාමාත්‍ය ඉම්රාන් ඛාන්ට එරෙහිව එරට විපක්ෂය විසින් ගොනු කළ විශ්වාසභංගයේදී පාර්ලිමේන්තුවේ බහුතර බලය විපක්ෂය වෙත ප්‍රකාශ වී තිබෙනවා.\nමේ හේතුවෙන් අද සවස ජාතිය අමතා සිය තනතුරින් ඉල්ලා අස්වීමටයි පකිස්ථාන අග්‍රාමාත්‍යවරයා තීරණය කර ඇත්තේ.\nමේවන විට පකිස්ථාන අග්‍රාමාත්‍ය ඉම්රාන් ඛාන් මූලිකත්වය දරන විශේෂ කැබිනට් රැස්වීමක් ද පැවැත්වෙනවා.\nපකිස්ථාන අග්‍රාමාත්‍යවරයා රට බරපතල වශයෙන් අගාධයකට ඇද දැමූ බව පවසමින් පකිස්ථාන ප්‍රධාන විපක්ෂය වන මුස්ලිම් ලීගය ප්‍රමුඛව අනෙක් දේශපාලන පක්ෂ මෙම විශ්වාසභංග යෝජනාව ගෙන ආවා.\nමේවන විට ලොව වැඩිම උද්ධමන වේගය ඇති රටවල් අතර 11 වන ස්ථානයේ පසුවන පකිස්ථානය අග්‍රාමාත්‍ය ඉම්රාන් ඛාන්ගේ පාලනය යටතේ දැඩි ලෙස චීනයට නැඹුරු ප්‍රතිපත්තියක් අනුගමනය කළා.\nකෙසේවෙතත් පකිස්ථාන මාධ්‍ය වාර්තා කරන්නේ එරට ඊළග අගමැතිවරයා බොහෝ විට පකිස්ථාන මුස්ලිම් ලීගය නියෝජනය කරන නායකයෙකු විය හැකි බවයි. කෙසේවෙතත් මේ දක්වා නව අග්‍රාමාත්‍යවරයා කවුරුන් ද යන්න ඉඟි පළවී නැහැ.\nපාකිස්තාන අග්‍රාමාත්‍ය ඉම්රාන් ඛාන් මෙම අර්බුදයට ලක් වූයේ ඔහුගේ නායකත්වයෙන් යුත් රජයට සහාය දුන් මුත්තහිදා ක්වාමි ව්‍යාපාරය ඉම්රාන් ඛාන් රජයට විරුද්ධ (පීපීපී) සමඟ ගිවිසුමකට එළඹීම හේතුවෙන්.\n\"ඒකාබද්ධ විපක්ෂය සහ මුත්තහිදා ක්වාමි ව්‍යාපාර එකඟතාවයකට පැමිණ ඇත. රෙබ්ටා කමිටුව මුත්තහිදා ක්වාමි ව්‍යාපාර සහ පාකිස්තාන මහජන පක්ෂය එම ගිවිසුම අනුමත කරනු ඇත. අපි හෙට මාධ්‍ය හමුවකදී මාධ්‍ය සමඟ විස්තර බෙදා ගන්නෙමු.\nපාකිස්තානයට සුබ පැතුම්,\" පාකිස්තාන මහජන පක්ෂය සභාපති බිලාවාල් බූටෝ සර්ධාරී (Bilawal Bhutto Zardari) ට්වීටර් පණිවිඩයක් නිකුත් කරමින් සඳහන් කළා.\nමේ සමග පාකිස්තාන් මහජන සභාවේ ආසන 164 ක් හිමි ඉම්රාන් ඛාන් ගේ නායකත්වයෙන් යුත් ටෙහ්රීක්-ඊ-ඉන්සාෆ් පක්ෂයට පාකිස්තාන පාර්ලිමේන්තුවේ බහුතරය අහිමි වන අතර විපක්ෂයේ ආසන සංඛ්‍යාව 177 ක් දක්වා ඉහළ යනවා.\nපාකිස්තාන පාර්ලිමේන්තුවේ අග්‍රාමාත්‍යවරයාට එරෙහි විශ්වාසභංගයක් සම්මත කරගැනීම සඳහා අවශ්‍ය වන්නේ සාමාජිකයින් 172 කුගේ සහයෝගය පමණයි.\nකෙසේ වෙතත් මේ වන විට පාකිස්තාන විපක්ෂයට පාකිස්තාන මහජන සභාවේ මන්ත්‍රීවරුන් 177 ගේ සහයෝගය ලැබී තිබෙනවා.\nපකිස්තාන ජාතික සභාවට මන්ත්‍රීවරුන් 342ක් අයත් වන අතර ඉන් බහුතරය වන්නේ 172ක්.\nටෙහ්රීක්-ඊ-ඉන්සාෆ් පක්ෂය ප්‍රමුඛ සන්ධානය සාමාජිකයින් 179කගේ සහය ඇතිව පිහිටුවා ගත් නමුත් මේ වන විට මුත්තහිදා ක්වාමි ව්‍යාපාරය රජය හැර යාමෙන් පසුව ටෙහ්රීක්-ඊ-ඉන්සාෆ් පක්ෂයට සිටිනුයේ මන්ත්‍රීවරුන් 164ක් පමනයි.",
       "URL": "https://www.hirunews.lk/300784/අගමැති-අද-සවස-ජාතිය-අමතා-ඉල්ලා-අස්වෙයි-දැන්-විශේෂ-කැබිනට්-රැස්වීමක්",
       "Category": "Local News",
       "Parent URL": "https://www.hirunews.lk/local-news.php?pageID=1261"
}