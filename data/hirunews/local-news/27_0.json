{
       "Source": "hirunews",
       "Timestamp": "Saturday, 16 September 2023 - 8:12",
       "Headline": "ජනපති ''G - 77'' චීනය රාජ්‍ය නායක සමුළුව අමතයි",
       "News Content": "ගෝලීය සංවර්ධන අභියෝගයන්ට මුහුණදීමේදී විද්‍යාව, තාක්ෂණය සහ නවෝත්පාදන අංශයට තීරණාත්මක කාර්යභාරයක් ඉටුකළ හැකි බව ජනාධිපති රනිල් වික්‍රමසිංහ පවසනවා.\nකියුබාවේ හවානා නුවර ඊයේ පැවති G - 77 සහ චීනය රාජ්‍ය නායක සමුළුව අමතමිනුයි ජනාධිපතිවරයා මේ බව කියා සිටියේ.\nකියුබානු ජනාධිපති මිගෙල් ඩියෙස් කැනල් බර්මියුඩෙස්ගේ ප්‍රධානත්වයෙන් මෙම සමුළුව ආරම්භ වුණා.\nඑහිදී අදහස් දැක්වූ ජනාධිපති රනිල් වික්‍රමසිංහ කියා සිටියේ වසංගත, දේශගුණ විපර්යාස, ආහාර, පොහොර සහ බලශක්ති අර්බුදය තිරසර සංවර්ධන ඉලක්ක සාක්ෂාත් කරගැනීමට බාධා එල්ල කරන බවයි.\nඑමෙන්ම එම තත්වය ගෝලීය ණය අර්බුදය උග්‍ර කරන අතර, ඒ හේතුවෙන් පෙර නොවූ විරූ අභියෝගවලට මුහුණදීමට සිදුව ඇති බවද ජනාධිපතිවරයා සඳහන් කළා.\n21 වන සියවසේ මෙම නව තාක්ෂණික අසමතුලිතාව වඩා ඉස්මතුව පවතින බවත්, එම පරතරය පියවා ගැනීමට ඩිජිටල්කරණය, කෘත්‍රිම බුද්ධිය, ජෛව තාක්ෂණය සහ ජාන අනුක්‍රමණය වැනි නව තාක්ෂණ ක්‍රමවේද වෙත යොමුවිය යුතු බවයි ජනාධිපතිවරයා එහිදී කියා සිටියේ.\nගෝලීය දකුණේ සිට උතුරට සිදුවන බුද්ධිගලනෙයහි ප්‍රතිඵලයක් ලෙස උගත් ශ්‍රම බලකාය අහිමිවීම දකුණේ විද්‍යා තාක්ෂණ හා නවෝත්පාදන අංශයෙහි සංවර්ධනයට තවත් තර්ජනයක් බවට පත්ව තිබෙනවා.\nචීනය, ඉන්දියාව, ජපානය සහ දකුණු කොරියාව වැනි රටවල් ඔවුන්ගේ ශ්‍රම ශක්තිය පෝෂණය කරමින් විද්‍යා තාක්ෂණ හා නවෝත්පාදනය දියුණු කර ඇති අතර, මේ නිසා ගෝලීය දකුණ වශයෙන් අපගේ උගත් ශ්‍රම බලකාය අහිමි වීම වෙනුවෙන් ගෝලීය උතුරෙන් වන්දි ඉල්ලා සිටිය යුතු බවයි ජනාධිපතිවරයා එහිදී කියා සිටියේ.",
       "URL": "https://www.hirunews.lk/348435/ජනපති-g-77-චීනය-රාජ්‍ය-නායක-සමුළුව-අමතයි",
       "Category": "Local News",
       "Parent URL": "https://www.hirunews.lk/local-news.php?pageID=27"
}