{
       "Source": "hirunews",
       "Timestamp": "Monday, 06 September 2021 - 18:09",
       "Headline": "ඩොලරය නොසෙල්වෙයි පවුම ගණන් උස්සයි ඉතිහාසයේ පළමුවරට බ්‍රිතාන්‍ය පවුම රුපියල් 300 සීමාව පනී",
       "News Content": "ශ්‍රී ලංකා මහ බැංකුව අද දිනට නිකුත් කරන ලද නවතම විනිමය අනුපාතයන් අනුව බ්‍රිතාන්‍ය පවුමක් සඳහා විකුණුම් මිල සටහන් වී තිබුණේ රුපියල් 317.47ක් ලෙසින්.\nමෙය මෙරට ඉතිහාසයේ බ්‍රිතාන්‍ය පවුමක් සඳහා මෙතෙක් වාර්තා වූ ඉහළම විකුණුම් අගය ලෙසයි සටහන් වන්නේ.\nඑමෙන්ම බ්‍රිතාන්‍ය පවුමක මිල දී ගැනීමේ අගය දැක්වුනේ රුපියල් 307.13 ලෙසින්.\nමේ මස මුල බ්‍රිතාන්‍ය පවුමක විකිනුම් මිල දැක්වුණේ රුපියල් 292.71ක් ලෙසින්.\nඒ අනුව ඉතා කෙටි කලකදී ‍බ්‍රිතාන්‍ය පවුමට සාපේක්ෂව රුපියලේ අගය රුපියල් 30කින් පමන පහල වැටී තිබෙනවා.\nමීට අමතරව ජපාන යෙන් මුදල් ඒකකයද ඉතිහාසයේ පළමුවරට රුපියල් දෙකේ සීමාව ඉක්මවා ගියා.\nඒ අනුව ශ්‍රී ලංකා මහ බැංකුව අද නිකුත් කළ නවතම විනිමය අනුපාතයන් අනුව ජපාන යෙන් එකක් මිලදී ගැනීම් සඳහා රුපියල් 02.01ක් වැය කිරීමට සිදුව තිබුණා.\nඑමෙන්ම ජපාන යෙන් එකක ගැනුම් මිළ දැක්වුනේ රුපියල් 02.09ක අගයක් ලෙසින්.\nමේ අතර ආර්ථික විශේෂඥයින් පවසන්නේ මෙලෙස ජපාන යෙන් මුදල් ඒකකයේ අගය නොසිතූ විරූ ලෙස ඉහළ යෑම මෙරටට ආනයනය කරන වාහන වල මිල ඉහළ යාමට දැඩි බලපෑමක් සිදුකරනු ඇති බවටයි.\nමේ මස මුලදී රුපියල් 160.09ක විකුණුම් අගයක් වාර්තා කළ ඕස්ට්‍ර්‍රේලියානු ඩොලරය අද වන විට රුපියල් 171.14ක් ඉහළ ගොස් තිබෙනවා.\nඑමෙන්ම මේ මස මුලදී ඔස්ට්‍රේලියානු ඩොලරයේ ගැනුම් මිල සටහන් වී තිබුණේ 153.35 ක් ලෙසින් නමුත් එය ද අද වන විට 163.93 ක් දක්වා ඉහළ ගොස් තිබෙනවා\nකෙසේ වෙතත් සැප්තැම්බර් මස පළවෙනි දින රුපියල් 203.87ක විකුණුම් මිලක් සටහන්ව තිබූ අමෙරිකානු ඩොලරයක අද විකුණුම් මිල සටහන් වූයේ රුපියල් 203.00ක් ලෙසයි.\nඑමෙන්ම මේ මස මුලදී රුපියල් 198.86ක ගැනුම් මිල සටහන් ව තිබූ අමෙරිකානු ඩොලරයක අද ගැනුම් මිල දැක්වුනේ රුපියල් 198.50 ක් ලෙසින්.\nමෙම කරුණු විශ්ලේෂණය කිරීමේදී පෙනී යන කාරණය වන්නේ ඇමරිකානු ඩොලරය ස්ථාවර ව රඳවා ගනිද්දී ඊට සාපේක්ෂව ලොව අනෙකුත් ජාත්‍යන්තර මුදල් ඒකක හමුවේ ශ්‍රී ලංකා රුපියල බරපතල ලෙස බිඳ වැටෙන බවයි.තවදුරටත් සඳහන් කළා.",
       "URL": "https://www.hirunews.lk/281528/ඩොලරය-නොසෙල්වෙයි-පවුම-ගණන්-උස්සයි-ඉතිහාසයේ-පළමුවරට-බ්‍රිතාන්‍ය-පවුම-රුපියල්-300-සීමාව-පනී",
       "Category": "Local News",
       "Parent URL": "https://www.hirunews.lk/local-news.php?pageID=1708"
}