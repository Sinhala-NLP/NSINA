{
       "Source": "hirunews",
       "Timestamp": "Wednesday, 01 March 2023 - 17:23",
       "Headline": "මාස හතක් බිල් නොගෙවීමෙන් පානීය ජල ව්‍යාපෘති 24ක විදුලිය විසන්ධි කරලා",
       "News Content": "මාස හතක කාලයකින් විදුලි බිල්පත් ගෙවා නොමැති නිසා වවුනියාවේ පානීය ජල ව්‍යාපෘති 24ක විදුලිය විසන්ධි කර තිබෙන බවට පුවතක් වාර්තා වනවා.\nඒ හේතුවෙන් ප්‍රදේශයේ ජනතාවට එම මධ්‍යස්ථානවලින් පානීය ජලය ලබා ගැනීමට නොහැකි තත්ත්වයක් උද්ගත වී ඇතැයි එම ගම්මානවල වැසියෝ ප්‍රාදේශීය ලේකම්වරුන්ට පැමිණිලි කොට තිබෙනවා.\nවවුනියාව ප්‍රදේශයේ පවතින උග්‍ර වකුගඩු රෝගය හේතුවෙන් ජනතාවට පිරිසිදු පානීය ජලය ලබා දීමේ අරමුණින් මෙම ජල මධ්‍යස්ථාන ස්ථාපිත කොට ඇති අතර ඒවායෙහි විදුලි බිල්පත් ගෙවනු ලබන්නේ වකුගඩු රෝග නිවාරණ කටයුතු සම්බන්ධයෙන් වූ ජනාධිපති කාර්ය සාධක බලකාය විසින්.\nඑම බලකාය විසින් අදාල පළාත්වල ප්‍රාදේශීය ලේකම්වරුන්ට මුදල් ප්‍රතිපාදන ලබා දීමෙන් පසුව එම නිලධාරීන් විසින් විදුලි බල මණ්ඩලයට අයවිය යුතු මුදල පියවන අතර මාස හතකින් ප්‍රාදේශීය ලේකම්වරුන්ට මුදල් නොලැබීම නිසා විදුලි බිල්පත්වල හිගයක් පවතින බව ජල මධ්‍යථානවල පාලකවරු සදහන් කරනවා.\nඇතැම් ජල මධ්‍යස්ථානවල රුපියල් ලක්ෂයකට වඩා හිඟ විදුලි බිලක් ඇති අතර එම ජල මධ්‍යස්ථානවලින් බොහොමයක් ක්‍රියාත්මක වන්නේ පාසල් ආසන්නයේ පාසල් ළමුන්ට පිරිසිදු පානීය ජලය බෙදා හැරීමේ අරමුණ ඇතිවයි.",
       "URL": "https://www.hirunews.lk/328693/මාස-හතක්-බිල්-නොගෙවීමෙන්-පානීය-ජල-ව්‍යාපෘති-24ක-විදුලිය-විසන්ධි-කරලා",
       "Category": "Local News",
       "Parent URL": "https://www.hirunews.lk/local-news.php?pageID=504"
}