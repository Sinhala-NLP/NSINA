{
       "Source": "hirunews",
       "Timestamp": "Wednesday, 02 March 2022 - 9:02",
       "Headline": "න්‍යෂ්ටික ගැටුමක් අත ළඟ ද ? - කිව් නගරය රුසියාව අල්ලයි ද ?",
       "News Content": "රුසියානු ‍න්‍යෂ්ටික සබ්මැරීන ආක්ටික් සයුරට යාත්‍රා කරද්දී අන්තර් මහද්වීපික මිසයිල සයිබීරියාවේ ස්ථානගත කර ඇති බව වාර්තා වනවා.\nරුසියාව විසින් යුක්‍රේනය ආක්‍රමණය කිරීම සම්බන්ධයෙන් දිගින් දිගට ම විවේචනාත්මක පුවත් සහ තොරතුරු වාර්තා කළ රුසියානු ගුවන් විදුලි සේවාවක විකාශනය අත්හිටුවීමට රුසියානු බලධාරීන් තීරණය කර තිබෙනවා.\nමෙම ගුවන්විදුලි සේවාවේ බලධාරීන් පවසන්නේ රුසියානු ආරක්ෂක අංශ නිලධාරීන් සහ රාජ්‍ය තන්ත්‍රයේ ඉහළ පෙළේ පුද්ගලයින්ගෙන් තමන්ට දිගින් දිගටම දැඩි බලපෑම් සහ තර්ජන එල්ල වූ බවයි.\nකෙසේ වෙතත් ඊයේ යුක්රේනයේ කිව් අගනුවර රූපවාහිනි කුළුණට ප්‍රහාර එල්ල කිරීමත් සමග අදාළ රුසියානු ගුවන්විදුලි සේවාවේ විකාශන කටයුතු ද අත්හිටුවා ඇති බවයි වාර්තා වන්නේ.\nමේ අතර රුසියානු න්‍යෂ්ටික සබ්මැරීන යුධ අභ්‍යාසයක් සඳහා පිටත් වී ඇති බව වාර්තා වනවා.\nමෙම යුද අභ්‍යාස සඳහා රුසියාව සතු විශාලතම න්‍යෂ්ටික සබ්මැරීන එක් වී ඇති බවයි වාර්තා වන්නේ.\nමෙම සබ්මැරින් යාත්‍රා රුසියානු ආක්ටික් සාගර කලාපය කරා පිටත් ව ගොස් තිබෙනවා.\nරුසියානු ආරක්ෂක අමාත්‍යාංශය සඳහන් කළේ, බැරන්ට් මුහුදු කලාපය හරහා ඔවුන් මෙම නාවික හමුදා අභ්‍යාසයට එක්වන බවයි.\nමීට පෙර රුසියානු ජනාධිපති ව්ලැඩිමීර් පුටින් විසින් ඔහුගේ න්‍යෂ්ටික විශේෂ බලකාය සීරුවෙන් තැබීමට කටයුතු කළා.\nමේත් සමගම සයිබීරියාවේ හිමෙන් වැසීගිය වනාන්තර කලාප තුළ රුසියානු අන්තර් මහද්වීපික බැලැස්ටික් මිසයිල රැගත් හමුදා ඛණ්ඩ ස්ථානගත කරමින් සිටින බවයි රුසියානු ආරක්ෂක අංශ සඳහන් කළේ.\nකෙසේ වෙතත් ඔවුන් මෙම ස්ථානගත කිරීම සිදු කර ඇත්තේ, කොතැන ද යන්න සම්බන්ධයෙන් කිසිදු හෙළිදරව්වක් සිදු කර නැහැ.\nමේ අතර යුක්රේනයෙන් ලැබෙන ආරංචි මාර්ග සඳහන් කරන්නේ, බොහෝ විට ඉදිරි දින දෙක තුළ දී යුක්රේනය අගනුවර වන කිව්හි පාලනය රුසියානු සන්නද්ධ හමුදා අත්පත් කරගනු ඇති බවට යි.\nයුක්රේනයේ කිව් අගනුවර වැටලීමේ අරමුණෙන් දස දහස් ගණනක් රුසියානු සෙබළුන් සහ අවි ආයුධ රැගත් සැතපුම් හතළිහක් පමණ දිගු රිය පෙළක් මේ වන විටත් යුක්රේනයේ කිව් අග නගරය බලා ගමන් කරමින් සිටිනවා.\nමේ අතර ඊයේ යුක්රේනයේ කිව් අග නගරයේ පිහිටා තිබූ යුක්‍රේන රූපවාහිනී සම්ප්‍රේෂණ කුළුණට එල්ල කළ මිසයිල ප්‍රහාරයෙන් පුද්ගලයින් පස් දෙනෙකු මිය ගොස් ඇති බව යුක්රේන ආරක්ෂක අංශ වාර්තා කරනවා.\nමෙම මිසයිල ප්‍රහාරය එල්ල වූයේ, රුසියානු ආරක්ෂක අමාත්‍යාංශය විසින් යුක්‍රේනයේ යුද්ධ උපාය මාර්ගික වශයෙන් වැදගත් සහ ආරක්ෂක ස්ථානගත කිරීම්වලට ප්‍රහාර එල්ල කරන බව දැනුම් දී ටික වේලාවකට පසුව යි.\nරුසියානු ආරක්ෂක අංශ විසින් එම ප්‍රදේශ අවට සිටින සිවිල් ජනතාවට වහාම ඉවත්වන ලෙස දැනුම් දුන්නා.\nනමුත් එම සිවිල් ජනතාවට එම ප්‍රදේශවලින් ඉවත් වීමට අවකාශයක් පවා නො දෙමින් මෙම ප්‍රහාර එල්ල කළ බවට යි චෝදනා එල්ල වන්නේ.",
       "URL": "https://www.hirunews.lk/298444/න්‍යෂ්ටික-ගැටුමක්-අත-ළඟ-ද-කිව්-නගරය-රුසියාව-අල්ලයි-ද",
       "Category": "Local News",
       "Parent URL": "https://www.hirunews.lk/local-news.php?pageID=1323"
}