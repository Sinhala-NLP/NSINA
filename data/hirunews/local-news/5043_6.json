{
       "Source": "hirunews",
       "Timestamp": "Tuesday, 17 May 2016 - 8:07",
       "Headline": "තබ්බෝව ජලාශයේ වාන් දොරටු විවෘත කිරීමෙන් පසු පවුල් 25ක් ජලයෙන් වටවේ - මුදා ගැනීමට නාවික සහ ගුවන් හමුදාව",
       "News Content": "තබ්බෝව ජලාශයේ වාන් දොරටු 15ක් විවෘත කිරීම හේතුවෙන් පුත්තලම -  තම්බපන්නි ප්‍රදේශය ජලයෙන් යටවීම නිසා පවුල් 25ක පුද්ගලයින් පිරිසක් අතරමං වී සිටින බව වාර්තා වනවා.\nඔවුන් මුදා ගැනීම සඳහා නාවික හමුදාවේ කිමිදුම්කරුවන් 6 දෙනෙකුගෙන් යුත් කණ්ඩායමක් යොදවා ඇති අතර ගුවන් හමුදාවේ සහාය ද ඒ සදහා යොදා ගන්නා බව ආපදා කළමනාකරණ මධ්‍යස්ථානය සදහන් කළා.\nමේ අතර කලාවැව වාන් දොරටු දෙකක් සහ රාජාංගනය ජලාශයේ වාන් දොරටු 27ක් විවෘත කර තිබෙනවා. නුවරවැව, තිසා වැව, බසවක්කුලම වැව ද පිටාර මට්ටමේ පවතින බවයි වාරිමාර්ග දෙපාර්තමේන්තුව සදහන් කළේ.\nඑප්පාවල - මහවැවේ වැව් බැම්ම කඩාගෙන යාම හේතුවෙන් උතුරු දුම්රිය මාර්ගයේ තලාව සහ තඹුත්තේගම කොටස ජලයෙන් යට වී ඇති බව සදහන්.\nමේ නිසා උතුරු දුම්රිය මාර්ගයේ දුම්රිය ධාවන කටයුතුවලට බාධා එල්ල වී තිබෙනවා.\nදුම්රිය ගමනාගමන අධිකාරී විජය සමරසිංහ සඳහන් කළේ අද අලූයම කොළඹ කොටුවෙන් යාපනය බලා ධාවනය වීමට නියමිතව තිබූ සුඛෝපභෝගී සීග්‍රගාමී දුම්රිය අවලංගු කළ බවයි.\nඋතුරු දුම්රිය මාර්ගයේ ධාවනය වන කොළඹ කොටුවෙන් ආරම්භ වන සියලූම දුම්රිය ගල්ගමුව දුම්රිය ස්ථානයට පමණක් ධාවනය වනවා.",
       "URL": "https://www.hirunews.lk/133391/තබ්බෝව-ජලාශයේ-වාන්-දොරටු-විවෘත-කිරීමෙන්-පසු-පවුල්-25ක්-ජලයෙන්-වටවේ-මුදා-ගැනීමට-නාවික-සහ-ගුවන්-හමුදාව",
       "Category": "Local News",
       "Parent URL": "https://www.hirunews.lk/local-news.php?pageID=5043"
}