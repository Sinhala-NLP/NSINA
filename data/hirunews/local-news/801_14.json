{
       "Source": "hirunews",
       "Timestamp": "Saturday, 15 October 2022 - 12:51",
       "Headline": "ඕනෑ ම මැතිවරණයකට පොහොට්ටුව ලෑස්තියි (වීඩියෝ)",
       "News Content": "ඉදිරියේ පැවැත්වෙන ඕනෑම මැතිවරණයකට තරග කිරීමට සිය පක්ෂය සූදානම් බව ශ්‍රී ලංකා පොදුජන පෙරමුණේ මහ ලේකම් පාර්ලිමේන්තු මන්ත්‍රී නීතීඥ සාගර කාරියවසම් පවසනවා.\nහිරු ප්‍රවෘත්ති අංශය කළ විමසීමකදී ඔහු කියා සිටියේ ඊට අදාළ සැළසුම් මේ වනවිටත් සකස් කර අවසන් බවයි.\nදිස්ත්‍රික් මට්ටමින් ආසන සංවිධායකයන්ගේ සම්මේලන පැවැත්වීමේ කටයුතුද මේ දිනවල සිදුකරන බව ඔහු සඳහන් කළා.\nඒ අනුව මහනුවර දිස්ත්‍රික් සම්මේලනය හෙට නාවලපිටියේ දී හිටපු ජනාධිපති මහින්ද රාජපක්ෂගේ ප්‍රධානත්වයෙන් පැවැත්වීමට කටයුතු යොදා තිබෙනවා.\nමීට අමතරව ලබන සතියේ ද පුත්තලම දිස්ත්‍රික්කය කේන්ද්‍ර කරගනිමින් තවත් සම්මේලනයක් පැවැත්වීමට කටයුතු කර ඇති බවයි ශ්‍රී ලංකා පොදුජන පෙරමුණේ මහ ලේකම්වරයා සඳහන් කළේ.\nමේ අතර ශ්‍රී ලංකා පොදුජන පෙරමුණේ පොළොන්නරුව දිස්ත්‍රික් නායකයා ලෙස රාජ්‍ය අමාත්‍ය සිරිපාල ගම්ලත් පත් කර තිබෙනවා.\nමීට පෙර පොළොන්නරුව දිස්ත්‍රික්කයේ ශ්‍රී ලංකා පොදුජන පෙරමුණේ නායකයා ලෙස කටයුතු කළේ ක්‍රීඩා අමාත්‍ය රොෂාන් රණසිංහයි.\nඔහු ශ්‍රී ලංකා පොදුජන පෙරමුණේ කටයුතුවලින් ඉවත්ව ස්වාධීනව කටයුතු කිරීමට තීරණය කිරීම හේතුවෙන් මෙලෙස රාජ්‍ය අමාත්‍ය සිරිපාල ගම්ලත් දිස්ත්‍රික් නායකයා ලෙස පත් කිරීමට කටයුතු කර ඇති බවයි ශ්‍රී ලංකා පොදුජන පෙරමුණට සම්බන්ධ ආරංචි මාර්ග සඳහන් කළේ.",
       "URL": "https://www.hirunews.lk/317932/ඕනෑ-ම-මැතිවරණයකට-පොහොට්ටුව-ලෑස්තියි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=801"
}