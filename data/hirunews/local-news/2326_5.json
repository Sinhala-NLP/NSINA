{
       "Source": "hirunews",
       "Timestamp": "Wednesday, 18 November 2020 - 9:36",
       "Headline": "බ්‍රැන්ඩික්ස් පොකුර ගැන විමර්ශනයට රහස් පොලිස් කණ්ඩායමක් (වීඩියෝ)",
       "News Content": "බ්‍රැන්ඩික්ස් කර්මාන්තශාලාවෙන් ව්‍යාප්ත වූ කොරෝනා ආසාදිත පොකුර සම්බන්ධයෙන් විමර්ශනය කිරීම සඳහා අපරාධ පරීක්ෂණ දෙපාර්තමේන්තුවේ ජ්‍යෙෂ්ඨ නිලධාරින්ගෙන් සමන්විත කණ්ඩායමක් පත් කර ඇති බව වැඩබලන පොලිස්පතිවරයා විසින් නීතිපතිවරයාට දැනුම් දී තිබෙනවා.\nඅපරාධ පරීක්ෂණ දෙපාර්තමේන්තුව භාර නියෝජ්‍ය පොලිස්පතිවරයාගේ මග පෙන්වීම මත මෙම පොලිස් කණ්ඩායම යොදවා ඇති බව වැඩබලන පොලිස්පතිවරයා විසින් මෙහිදී නීතිපතිවරයාට දැනුම්දී ඇති බව සඳහන්.\nමීට පෙර නීතිපතිවරයා විසින් වැඩබලන පොලිස්පතිවරයාට දැනුම් දී තිබුණේ බ්‍රැන්ඩික්ස් කොරෝනා පොකුර සම්බන්ධයෙන් විමර්ශනය කිරීම සඳහා අපරාධ පරීක්ෂණ දෙපාර්තමේන්තුවේ කණ්ඩායමක් පත් කරන ලෙසයි.\nමේ වනවිට මෙරටින් කොරෝනා ආසාදිතයින් 18,075 දෙනෙකු වාර්තා වන අතර, ඊයේ දිනයේ වාර්තා වූ ආසාදිතයින් සංඛ්‍යාව 401 ක්.\nඉන් තුන් දෙනෙකු විදේශීය මුහුදු ආරක්ෂකයින් බවයි කොවිඞ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානය නිවේදනය කළේ.\nඊයේ වාර්තා වූ අනෙක් ආසාදිතයින් 398 දෙනා මිනුවන්ගොඩ බ්‍රැන්ඩික්ස් සහ පෑලියගොඩ මත්ස්‍ය වෙළඳපොල ආශ්‍රිත කොරෝනා පොකුරෙන් වාර්තා වුණා.\nඉන් 201 ක් වූ වැඩිම ආසාදිතයින් සංඛ්‍යාව කොළඹ දිස්ත්‍රික්කයෙන් වාර්තා වූ අතර, ගම්පහ දිස්ත්‍රික්කයෙන් ආසාදිතයින් 82 ක් සහ කළුතර දිස්ත්‍රික්කයෙන් ආසාදිතයින් 32 ක් වශයෙන් වාර්තා වූ බවයි කොවිඞ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානය නිවේදනය කළේ.\nමේ අතර, ප්‍රතිදේහ ජනක කඩිනම් පරීක්ෂාව හෙවත් රැපිඞ් ඇන්ටිජන් පරීක්ෂණ මෙරට තුළ සිදුකිරීම සඳහා සෞඛ්‍ය සේවා අධ්‍යක්ෂ ජනරාල්වරයා විසින් අවසර ලබාදී තිබෙනවා.\nවසංගත රෝග විද්‍යා අංශයේ ප්‍රධාන වසංගත රෝග විද්‍යාඥ විශේෂඥ වෛද්‍ය සුදත් සමරවීර කියා සිටියේ ඒ අනුව අද සිට හඳුනාගත් ප්‍රදේශවල අදාළ පරීක්ෂාවන් සිදු කෙරෙන බවයි.\nකොළඹ අද පැවති මාධ්‍ය හමුවකට එක්වෙමින් බන්ධනාගාර කොමසාරිස් ජනරාල් තුෂාර උපුල්දෙනිය කියා සිටියේ මේ වනවිට බන්ධනාගාර ආශ්‍රිතව වාර්තා වන කොරෝනා ආසාදිතයින්ගේ සංඛ්‍යාව 531 දක්වා ඉහළ ගොස් ඇති බවයි.\nපොලිස් නිලධාරීන් 27 දෙනෙකුට ඊයේ දිනයේ කොරෝනා වෛරසය ආසාදනය වීමත් සමඟ වෛරසය ආසාදනය වූ සමස්ත පොලිස් නිලධාරීන් සංඛ්‍යාව 785 දක්වා ඉහළ ගොස් තිබෙනවා.\nමේ අතර, කොරෝනා වෛරස ව්‍යාප්තියත් සමඟ අත්හිටුවා තිබූ විදේශයන් හි රැඳී සිටි ශ්‍රී ලාංකිකයින් යළිත් දිවයිනට ගෙන්වා ගැනීමේ වැඩසටහනට යටතේ ඩුබායි රාජ්‍යයේ සිටි ශ්‍රී ලාංකිකයින් 289 දෙනෙකු අද අලුයම දිවයිනට පැමිණියා.",
       "URL": "https://www.hirunews.lk/254997/බ්‍රැන්ඩික්ස්-පොකුර-ගැන-විමර්ශනයට-රහස්-පොලිස්-කණ්ඩායමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2326"
}