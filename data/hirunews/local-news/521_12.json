{
       "Source": "hirunews",
       "Timestamp": "Tuesday, 21 February 2023 - 22:18",
       "Headline": "අස්වැන්න වැඩි වී එළවළු මිල තවත් අඩුවෙයි - රට යවන්න ඉඩ දෙන්නැයි ඉල්ලීමක්",
       "News Content": "එළවළු මිල පහළ යාම හේතුවෙන් ගොවීන් පීඩාවට පත්ව ඇති බව සමස්ත ලංකා ආර්ථික මධ්‍යස්ථාන එකමුතුවේ සභාපති අරුණ ශාන්ත හෙට්ටිආරච්චි ප්‍රකාශ කළා.\nඉල්ලුමට සාපේක්ෂව මේ දිනවල සැපයුම ඉහළ යාම මෙම තත්වයට හේතුවී ඇති බවයි ඔහු කියා සිටියේ.\nමේ අතර බෝංචි හැර උඩරට සහ පහත රට එළවළු වර්ග රැසක මිල ගණන් අදත් අඩු මට්ටමක පැවතුණා.\nමැනිං වෙළඳපොලේ බෝංචි කිලෝග්‍රෑමයක තොග මිල රුපියල් 330 ත් 360 ත් අතර පැවති අතර, කැප්පෙටිපොල සහ නුවරඑළිය ආර්ථික මධ්‍යස්ථානවල බෝංචි තොග මිල පැවතුණේ රුපියල් 200 ක් වැනි අඩු මට්ටමකයි.\nආර්ථික මධ්‍යස්ථාන රැසක කැරට් කිලෝග්‍රෑමයක් රුපියල් 150 කට අඩු තොග මිලක් සටහන් කළා.\nවට්ටක්කා කිලෝග්‍රෑමයක තොග මිලද බොහෝ ආර්ථික මධ්‍යස්ථානවල රුපියල් 70 ට වඩා අඩු මට්ටමක් සටහන් කළ අතර, ආනයනික අර්තාපල් මිලද රුපියල් 160 කට අඩු අගයක් ගත්තා.\nමැනිං වෙළඳපොලේ දේශීය අර්තාපල් රුපියල් 200 ත් 240 ත් අතර අගයකට අද අලෙවි වුණා.",
       "URL": "https://www.hirunews.lk/327978/අස්වැන්න-වැඩි-වී-එළවළු-මිල-තවත්-අඩුවෙයි-රට-යවන්න-ඉඩ-දෙන්නැයි-ඉල්ලීමක්",
       "Category": "Local News",
       "Parent URL": "https://www.hirunews.lk/local-news.php?pageID=521"
}