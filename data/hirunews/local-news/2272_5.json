{
       "Source": "hirunews",
       "Timestamp": "Wednesday, 16 December 2020 - 9:02",
       "Headline": "වැලිසර ලය රෝහලෙන් කොරෝනා ආසාදිතයෙකු පනී - සොයා ගැනීමට පොලීසිය මහජන සහය පතයි  (වීඩියෝ)",
       "News Content": "තවත් කොරෝනා ආසාදිත මරණ 03 ක් වාර්තා වන බව රජයේ ප්‍රවෘත්ති දෙපාර්තමේන්තුව අද නිවේදනය කළා. ඒ අනුව මෙරටින් වාර්තා වන සමස්ත කොරෝනා මරණ සංඛ්‍යාව 157 ක්.\nඑලෙස මියගිය අය අතර කොළඹ 14 ප්‍රදේශයේ පදිංචි 60 හැවිරිදි කාන්තාවක, කොළඹ 15 ප්‍රදේශයේ පදිංචි 85 හැවිරිදි පිරිමි පුද්ගලයෙකු මෙන්ම මට්ටක්කුලිය ප්‍රදේශයේ පදිංචි 84 හැවිරිදි පුද්ගලයෙකුද සිටිනවා.\nඔවුන් සියලු දෙනාගේ මරණයට හේතුව ලෙස දැක්වෙන්නේ කොවිඞ් නියුමෝනියා තත්ත්වයයි.\nමේ අතර, වැලිසර ලය රෝහලේ ප්‍රතිකාර ලබමින් සිටි කොරෝනා ආසාදිතයෙකු ඊයේ පස්වරුවේ රෝහලෙන් පැන ගොස් ඇති බව වාර්තා වනවා.\nග්‍රෑන්ඞ්පාස් ප්‍රදේශයේ පදිංචි 43 හැවිරිදි පුද්ගලයෙකු වන ඔහුගේ තොරතුරු සහ ඡායාරූපයක් පොලිසිය මාධ්‍ය වෙත නිකුත් කළා.\nඔහු පිළිබඳව තොරතුරක් වෙතොත් දැනුම් දෙන ලෙසයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ ජනතාවගෙන් ඉල්ලා සිටියේ.\nඊයේ දිනයේද දේශීය වශයෙන් හඳුනාගත් කොරෝනා ආසාදිතයින් හයසිය විසි දෙදෙනා අතරින් වැඩිම සංඛ්‍යාවක් කොළඹ දිස්ත්‍රික්කයෙන් වාර්තා වී තිබුණා.\nඑම සංඛ්‍යාව 309 ක්.\nග්‍රෑන්ඞ්පාස් ප්‍රදේශයෙන් 69 ක්, මට්ටක්කුලියෙන් 62 ක්, මරදානෙන් 25 ක් සහ බොරැල්ලෙන් 24 ක් ඊයේ වාර්තා වූ ආසාදිතයින් අතර වනවා.\nඑසේම, කළුතර දිස්ත්‍රික්කයෙන් ඊයේ හඳුනාගත් ආසාදිතයින් සංඛ්‍යාව 119 ක්.\nගම්පහ දිස්ත්‍රික්කයෙන් හඳුනාගත් ආසාදිතයින් 104 දෙනෙකු සහ ගාල්ල දිස්ත්‍රික්කයෙන් හඳුනාගත් ආසාදිතයින් 28 දෙනෙකුද ඊයේ හඳුනාගත් ආසාදිතයින් අතර සිටිනවා.\nනියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් කියා සිටියේ සෞඛ්‍ය බලධාරීන්ගේ පරමාර්ථය මහා පරිමාණ කොරෝනා පොකුරු ඇතිවීම වැළැක්වීම බවයි.",
       "URL": "https://www.hirunews.lk/257152/වැලිසර-ලය-රෝහලෙන්-කොරෝනා-ආසාදිතයෙකු-පනී-සොයා-ගැනීමට-පොලීසිය-මහජන-සහය-පතයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2272"
}