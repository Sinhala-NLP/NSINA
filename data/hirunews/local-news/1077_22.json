{
       "Source": "hirunews",
       "Timestamp": "Tuesday, 21 June 2022 - 20:44",
       "Headline": "මැයි 9 සිදුවීමට අදාළ ව තවත් කිහිප දෙනෙකු අත් අඩංගුවට",
       "News Content": "මැයි මස 9 වනදා කොල්ලුපිටිය සහ ගාලුමුවදොර ප්‍රදේශවල පැවති ප්‍රචණ්ඩකාරී සහ කලහකාරී සිදුවීම්වලට අදාළව තවත් සැකකරුවන් 5 දෙනෙකු පොලිස් අත්අඩංගුවට ගෙන තිබෙනවා.\nමෙම සිදුවීම්වලට අදාළව අපරාධ පරීක්ෂණ දෙපාර්තමේන්තුව සිදු කරන පරීක්ෂණවලට අනුවයි මෙම පිරිස අද (21) දහවල් අත්අඩංගුවට ගෙන ඇත්තේ.\nමෙම සැකකරුවන් අතර මොරටුව නගර සභාවේ නාගරික මන්ත්‍රීවරයෙක්, මොරටුව නගරාධිපතිවරයාගේ පෞද්ගලික ලේකම්වරයෙක්, මොරටුව නගර සභාවේ ආරක්ෂක නියාමකවරයෙක්, මොරටුව නගර සභාවේ සෞඛ්‍ය කම්කරුවෙක් මෙන්ම එම නගර සභාවේ කම්කරුවෙක් ද වන බවයි පොලිසිය කියාසිටියේ.\nඅවුරුදු 50, 55, 39, 45 සහ 36 වයස්වල පසුවන ඔවුන් මොරටුව ප්‍රදේශයේම පදිංචිකරුවන්.\nසැකකරුවන් හෙට (22) කොටුව මහේස්ත්‍රාත් අධිකරණය වෙත ඉදිරිපත් කිරීමට නියමිත අතර අපරාධ පරීක්ෂණ දෙපාර්තමේන්තුව පරීක්ෂණ සිදුකරනු ලබනවා.\nමීට පෙර ගාලුමුවදොර සිදුවීම සම්බන්ධයෙන් පාර්ලිමේන්තු මන්ත්‍රීවරුන් වන සනත් නිශාන්ත හා මිලාන් ජයතිලක යන අය ද අත් අඩංගුවට ගැනුණා.",
       "URL": "https://www.hirunews.lk/307822/මැයි-9-සිදුවීමට-අදාළ-ව-තවත්-කිහිප-දෙනෙකු-අත්-අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1077"
}