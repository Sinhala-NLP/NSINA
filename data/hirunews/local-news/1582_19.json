{
       "Source": "hirunews",
       "Timestamp": "Friday, 05 November 2021 - 14:47",
       "Headline": "තිස් වසරකට පසු මෙරටට ආ එයාර් ෆ්‍රාන්ස් ගුවන් යානය",
       "News Content": "වසර 30කට පසුව යළිත් ප්‍රංශ ගුවන් සේවය ශ්‍රී ලංකාව සමග ගුවන් ගමන් සම්බන්ධතා ආරම්භ කරමින් එම ගුවන් සේවයේ පළමු මංගල ගුවන් යානය අද (05)  පස්වරුවේ කටුනායක බණ්ඩාරනායක ජාත්‍යන්තර ගුවන් තොටුපළ වෙත පැමිණියා.\nප්‍රංශ ගුවන් සේවයේ  ඒ.එෆ්. 268 දරණ එම ගුවන් යානය ප්‍රංශයේ පැරිස් නුවර සිට මාලදිවයින හරහා 11.05 දින සවස 02.15ට කටුනායක ගුවන් තොටුපළ වෙත ළඟා වුණා.\nමෙම ගුවන් යානයෙන් ගුවන් මගීන් 65 දෙනෙකු පැමිණි අතර, අද දින සිට ප්‍රංශ ගුවන් සේවයේ ගුවන් යානා සතියකට තෙවතාවක් ප්‍රංශයේ පැරිස් නුවර හා ශ්‍රී ලංකාවේ කටුනායක ගුවන් තොටුපළ අතර, ගමන් වාර ඇරඹෙනු ඇති.\nඉරිදා, අගහරුවාදා සහ සිකුරාදා පෙරවරු 11.10ට කටුනායක ගුවන් තොටුපළ වෙත පැමිණෙන ප්‍රංශ ගුවන් සේවයේ මෙම ගුවන් යානා යළිත් පස්වරු 12.40ට කටුනායක සිට පැරිස් නුවර බලා පිටත්ව යනු ඇති.\nඑමෙන්ම ශ්‍රී ලන්කන් ගුවන් සේවය ද සතියකට දින 03ක් ප්‍රංශයේ පැරිස් නුවර වෙත තම ගුවන් යානා මෙහෙයුම් සිදු කරන අතර, ඒ අනුව කටුනායක ගුවන් තොටුපළ සිට ප්‍රංශයේ පැරිස් නුවර වෙත සතියකට ඍජු ගුවන් ගමන් වාර  06ක් ක්‍රියාත්මක කිරීමට සැලසුම් කර තිබෙනවා.\nමෙම පළමු මංගල ගුවන් යානයෙන් පැමිණි ගුවන් මගීන් පිරිස පිළිගැනීම සඳහා කටුනායක ගුවන් තොටුපළ පරිශ්‍රයේ උත්සවයක් පැවති අතර, ඒ සදහා සිවිල් ගුවන් සේවා සහ අපනයන කළාප සංවර්ධන රාජ්‍ය අමාත්‍ය ඩී. වී. චානක ඇතුළු ගුවන් තොටුපළ නිලධාරීන් පිරිසක් එක්ව සිටියා.",
       "URL": "https://www.hirunews.lk/287083/තිස්-වසරකට-පසු-මෙරටට-ආ-එයාර්-ෆ්‍රාන්ස්-ගුවන්-යානය",
       "Category": "Local News",
       "Parent URL": "https://www.hirunews.lk/local-news.php?pageID=1582"
}