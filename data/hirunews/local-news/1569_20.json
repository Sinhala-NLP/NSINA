{
       "Source": "hirunews",
       "Timestamp": "Wednesday, 10 November 2021 - 20:30",
       "Headline": "ඉතිහාස ගතවන පොලිස්ථානයක ස්ථානාධිපතිනිය",
       "News Content": "හෙට (11) විවෘතවීමට නියමිත නව පොලිස්ථානයක ස්ථානාධිපතිනිය ලෙස කාන්තා ප්‍රධාන පොලිස් පරීක්ෂකවරියක් වැඩ බාරගැනීමට නියමිතයි.\nආරක්ෂක අමාත්‍යාංශය නිවේදනයක් නිකුත් කරමින් සඳහන් කරන්නේ කාන්තා ප්‍රධාන පොලිස් පරීක්ෂක එස්. එම්. අයි කාංචනා සමරකෝන් මහත්මිය එලෙස ගම්පහ නාල්ල පොලිස් ස්ථානයේ දී වැඩ බාරගැනීමට නියමිත බවයි.\nහෙම්මාතගම ප්‍රදේශයේ උපත ලද කාංචනා සමරකෝන් කෑගලු බාලිකා මහා විද්‍යාලයෙන් අධ්‍යාපනය හදාරා ඇත.\n1997 වසරේදී කාන්තා උප පොලිස් පරීක්ෂකවරියක් ලෙස ශ්‍රී ලංකා පොලිස් සේවයට එක්වූ ඇය හලාවත, වව්නියාව, ගම්පහ, මීරිගම, නිට්ටඹුව, අපරාධ පරීක්ෂණ දෙපාර්තමේන්තුව ඇතුළු කොට්ඨාස ගණනාවක සේවය කර තිබෙනවා.\nදරුවන් දෙදෙනෙකුගේ මවක් වන කාංචනා සමරකෝන් මහත්මියගේ ස්වාමි පුරුෂයා ද ශ්‍රී ලංකා පොලීසියේ ඇමති ආරක්ෂක කොට්ඨාසයට අනුයුක්තව ප්‍රධාන පොලිස් පරීක්ෂකවරයෙකු ලෙස සේවය කරනු ලබනවා.\nමෙරට පොලිස් ස්ථානයක් සඳහා කාන්තා නිලධාරිනියක් ස්ථානාධිපති ධූරයේ කටයුතු කරන දෙවන අවස්ථාව ලෙස මෙය ඉතිහාසයට එක්වනු ඇත.",
       "URL": "https://www.hirunews.lk/287632/ඉතිහාස-ගතවන-පොලිස්ථානයක-ස්ථානාධිපතිනිය",
       "Category": "Local News",
       "Parent URL": "https://www.hirunews.lk/local-news.php?pageID=1569"
}