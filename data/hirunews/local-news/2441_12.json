{
       "Source": "hirunews",
       "Timestamp": "Sunday, 20 September 2020 - 19:18",
       "Headline": "මහනුවර ගොඩනැගිල්ල ගිලා බසින බව දැන දැනම හිමිකරු පිටවෙයි (වීඩියෝ)",
       "News Content": "මහනුවර - බූවැලිකඩ ප්‍රදේශයේදී පස්මහල් ගොඩනැගිල්ලක් ගිලා බැස අසල පිහිටි හෝටලයක් සහ නිවසක් මත කඩා වැටීමෙන් මියගිය කුඩා බිළිඳාගේ මව සහ පියාගේ සිරුරු ද අද පස්වරුවේ සොයා ගැණුනා.\nඒ යුද හමුදාව, පොලීසිය සහ ආපදා කළමනාකරණ මධ්‍යස්ථානයේ නිලධාරින් ඇතුළු පිරිස එක්ව සිදුකළ ඒකාබද්ධ මෙහෙයුමකින් අනතුරුවයි.\nඅද(20) අලුයම 5 ට පමණ මෙම පස් මහල් ගොඩනැගිල්ල ගිලා බැසීමකට ලක්වී ඊට පහළින් පිහිටි තවත් නිවසක් සහ හෝටලයක් මතට ද කඩා වැටී තිබුණා.\nඒ අනුව ගොඩනැගිල්ල කඩා වැටී ඊට යටවීමෙන් හෝටලයේ සිටි බිළිදෙකු ඇතුළු පස් දෙනෙකු මුදා ගැනීම සඳහා විශේෂ මෙහෙයුමක් ආරම්භ කළේ අද අලුයම් කාලයේ සිටයි.\nඑහිදී මෙහෙයුම් කණ්ඩායම විසින් සුන්බුන් තුල සිරවී සිටි 60 හැවිරිදි සහ 25 හැවිරිදි ඥාති කාන්තාවන් දෙදෙනෙකු බේරා ගැණුනා.\nකෙසේ වෙතත්, උදෑසන 8.30ට පමණ සුන්බුන් තුළ සිරවී සිට මාස එකහමාරක් පමණ වන බිළිඳාගේ සිරුර සොයා ගැණුනේ ඉන් අනතුරුවයි.\nපසුව බිළිඳාගේ දෙමව්පියන් සොයා මෙහෙයුම් ආරම්භ කළ අතර, ඔවුන්ගේ සිරුරු ද අද පස්වරුවේ සොයා ගැණුනා.\n35 හැවිරිදි චමිල ප්‍රසාද් සහ 32 හැවිරිදි අචලා ඒකනායක මෙලෙස මියගොස් සිටි අතර මොවුන් දෙදෙනා පසුගිය වසරේ නොවැම්බර් මාසයේදී විවාහ වී තිබෙනවා.\nමහනුවර නගරයේ සිට කිලෝමීටර් දෙකක් පමණ දුරින් පිහිටා ඇති බූවැලිකඩ ප්‍රදේශයේ සංඝමිත්තා මාවතේ පිහිටි මෙම ගොඩනැගිල්ල සහිත ප්‍රදේශය අද පස්වරුවේ භූ විද්‍යා හා පතල් කැණීම් කාර්යාංශයේ නිලධාරින්ගේ ද නිරීක්ෂණයට ලක්වුණා.\nඑහිදී අදහස් දැක්වූ භූ විද්‍යාඥ සමන්ත කුමාර බෝගහපිටිය සඳහන් කළේ අදාළ ගොඩනැගිල්ල අස්ථාවර භූමියක ඉදි කර ඇති බවයි.\nඑමෙන්ම, ඒ ආසන්නයේ තවත් නිවාස 3 ක පදිංචිව සිටි පිරිසකට ඉන් ඉවත් වීමට දැනුම් දී ඇති බව ද ඔහු කියා සිටියා.\nමේ අතර, අදාළ ගොඩනැගිල්ලෙහි හිමිකරු ඇතුළු ඥාතීන් අද අලුයම 3ත් 4ත් අතර කාලය තුලදී කිසිවෙකුටත් නොදන්වා එම ගොඩනැගිල්ලෙන් ඉවත් වී ඇති බව ද තොරතුරු වාර්තා වී තිබෙනවා.\nඒ පිළිබඳව පොලීසිය හෙට අධිකරණයට කරුණු වාර්තා කිරීමට ද නියමිතයි.\nමෙම පිරිස ගොඩනැගිල්ල ගිලා බසින බවට කිසියම් තොරතුරක් දැන ඉවත් වූයේ නම් ඔවුන්ට එරෙහිව නීතිය ක්‍රියාත්මක කරන බවද මහනුවර පොලීසියේ ජ්‍යෙෂ්ඨ ප්‍රකාශකයෙකු හිරු ප්‍රවෘත්ති අංශයට ප්‍රකාශ කළා.",
       "URL": "https://www.hirunews.lk/250700/මහනුවර-ගොඩනැගිල්ල-ගිලා-බසින-බව-දැන-දැනම-හිමිකරු-පිටවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2441"
}