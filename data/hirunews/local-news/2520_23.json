{
       "Source": "hirunews",
       "Timestamp": "Friday, 14 August 2020 - 19:26",
       "Headline": "මත්ද්‍රව්‍ය අඩංගු ඉන්හේලර් සහ ස්ප්‍රේ පාසල් දරුවන් අතර බෙදා හැරීමේ ජාවාරමක් (වීඩියෝ)",
       "News Content": "මත්ද්‍රව්‍ය ජාවාරම හා සම්බන්ධ පුද්ගලයින්ගේ බැංකු ගිණුම් හරහා පසුගිය සති දෙක තුළදී පමණක් රුපියල් කෝටි 220 කට අධික මුදලක් හුවමාරු වී ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී ජාලිය සේනාරත්න ප්‍රකාශ කළා.\nඒ, පොලිස් මූලස්ථානයේ අද පැවති මාධ්‍ය හමුවකට එක්වෙමින්.\nඑමෙන්ම, පසුගිය වසර 03 ක කාලය තුළ බැංකු දෙකක තිබූ ගිණුම් 05ක් තුළ මත්ද්‍රව්‍ය ජාවාරමෙන් උපයා ගත් රුපියල් කෝටි 31 කට අධික මුදලක් සංසරණය වීමේ සිද්ධියක් සම්බන්ධයෙන් කාන්තාවක් අත්අඩංගුවට ගෙන තිබෙනවා.\nගල්කිස්ස ප්‍රදේශයේදී අද අත්අඩංගුවට ගෙන ඇති, සැකකාර කාන්තාව බන්ධනාගාර ගතව සිටින මත්ද්‍රව්‍ය ජාවාරම්කරුවෙකුගේ සහෝදරියක් බවටයි අනාවරණ වී ඇත්තේ.\nඅත්අඩංගුවට ගන්නා අවස්ථාවේ ඇයගේ බැංකු ගිණුම්වල තිබී රුපියල් ලක්ෂ 30 කට ආසන්න මුදලක් ද සොයාගෙන තිබුණා.\nමේ අතර ඉන්දියාවේදී ඝාතනය කළ බවට පැවසෙන සංවිධානාත්මක අපරාධකරුවෙකු වන අංගොඩ ලොක්කාගේ ඇඟිලි සටහන් හා ඡායාරූප මේ වනවිටත් ඉන්දියාවට යොමුකර ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී ජාලිය සේනාරත්න ප්‍රකාශ කළා.\nඑසේම, ජාවාරම්කරුවන් විසින් ඉන්හේලර් සහ ස්ප්‍රේ ආකාරයට මත්ද්‍රව්‍ය අඩංගු උපකරණ පාසල් සිසුන් අලෙවි කිරීමේ ජාවාරමක තොරතුරු වාර්තා වී ඇති බව ද ඔහු කියා සිටියා.",
       "URL": "https://www.hirunews.lk/247811/මත්ද්‍රව්‍ය-අඩංගු-ඉන්හේලර්-සහ-ස්ප්‍රේ-පාසල්-දරුවන්-අතර-බෙදා-හැරීමේ-ජාවාරමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2520"
}