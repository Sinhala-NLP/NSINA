{
       "Source": "hirunews",
       "Timestamp": "Tuesday, 12 October 2021 - 13:29",
       "Headline": "අභ්‍යාසලාභී උපාධිධාරීන් ස්ථිර කිරීම පිළිබඳ තීරණයට අතිවිශේෂ කැබිනට් අනුකාරක සභාව රැස් වේ",
       "News Content": "ජනාධිපති ගෝඨාභය රාජපක්ෂ විසින් සෞභාග්‍යයේ දැක්ම වැඩසටහන යටතේ බඳවා ගනු ලැබූ අභ්‍යාසලාභී උපාධිධාරීන් ස්ථීර කිරීම සඳහා වන අතිවිශේෂ කැබිනට් අනුකාරක සභාව ඊයේ පෙරවරුවේ රැස් වුණා.\nඒ එහි සභාපති අධ්‍යාපන අමාත්‍ය දිනේෂ් ගුණවර්ධනගේ ප්‍රධානත්වයෙන් රාජ්‍ය සේවා,පළාත් සභා හා පළාත් පාලන අමාත්‍යාංශයේදීයි.\nමෙම කැබිනට් අනුකාරක සභාවේ දෙවන රැස්වීම මෙය වන අතර, එහි සෙසු සාමාජිකයින් වශයෙන් රාජ්‍ය සේවා ,පළාත් සභා හා පළාත් පාලන අමාත්‍ය ජනක බණ්ඩාර තෙන්නකෝන් සහ ජල සම්පාදන අමාත්‍ය වාසුදේව නානායක්කාර යන අමාත්‍යවරුන්  එක්ව සිටියා.\nඅභ්‍යාසලාභී උපාධිධාරීන් අනුයුක්ත කර සිටින එක් එක් අමාත්‍යාංශවල එම උපාධිධාරීන් ස්ථිර කිරීමට වන ප්‍රගතිය වැඩිදුරටත් සාකච්ඡා කිරීම මෙම  විශේෂ සාකච්ඡාවේදී සිදු කෙරුණු බවයි අධ්‍යාපන අමාත්‍යාංශය නිකුත් කළ නිවේදනයේ වැඩිදුරටත් දැක්වෙන්නේ.",
       "URL": "https://www.hirunews.lk/284784/අභ්‍යාසලාභී-උපාධිධාරීන්-ස්ථිර-කිරීම-පිළිබඳ-තීරණයට-අතිවිශේෂ-කැබිනට්-අනුකාරක-සභාව-රැස්-වේ",
       "Category": "Local News",
       "Parent URL": "https://www.hirunews.lk/local-news.php?pageID=1633"
}