{
       "Source": "hirunews",
       "Timestamp": "Saturday, 30 April 2022 - 8:20",
       "Headline": "රසායනික පොහොර ආනයනය තහනම් කිරීමට එරෙහිව පෙත්සමක්",
       "News Content": "කිසිදු අධ්‍යයනයකින් තොරව රසායනික පොහොර ආනයනය තහනම් කිරීමෙන් සිදු වූ හානිය වෙනුවෙන් වන්දි අයකරන ලෙස ඉල්ලා ශ්‍රේෂ්ඨාධිකරණය හමුවේ මූලික අයිතිවාසිකම් පෙත්සමක් ගොනුකර තිබෙනවා.\nනීතිඥවරුන් දෙදෙනෙකු මෙන්ම, ගොවියෙකු විසින් මෙම පෙත්සම ඉදිරිපත් කර ඇති අතර හිටපු කෘෂිකර්ම අමාත්‍ය මහින්දානන්ද අලුත්ගමගේ ඇතුළු 10 දෙනෙකු එහි වග උත්තරකරුවන් ලෙස නම් කර තිබෙනවා.\nඒ අනුව කෘෂිකර්ම අමාත්‍යවරයාට අමතරව අග්‍රාමාත්‍ය මහින්ද රාජපක්ෂ, අමාත්‍ය රමේෂ් පතිරණ, පාර්ලිමේන්තු මන්ත්‍රී පූජ්‍ය අතුරලියේ රතන හිමි, කෘෂිකර්ම අමාත්‍යංශයේ හිටපු ලේකම් මහාචාර්ය උදිත ජයසිංහ සහ නීතිපතිවරයා ඇතුලු දස දෙනෙකු ඊට ඇතුලත්.\nපෙත්සම්කරු විසින් එහි සඳහන් කර ඇත්තේ මෙරට ජන ගහණයෙන් සියයට 28 ක් ඍජුවම කෘෂිකර්මාන්තයෙන් යැපෙන අතර සියයට 42 ක් වක්‍රව ඉන් යැපෙන බවයි.\nරසායනික පොහොර ආනයනය තහනම් කිරීම හේතුවෙන් කෘෂිකර්මාන්තය බරපතල ලෙස කඩා වැටීමට ලක්වූ බව ද පෙත්සම්කරු චෝදනා එල්ල කර තිබුණා.",
       "URL": "https://www.hirunews.lk/303137/රසායනික-පොහොර-ආනයනය-තහනම්-කිරීමට-එරෙහිව-පෙත්සමක්",
       "Category": "Local News",
       "Parent URL": "https://www.hirunews.lk/local-news.php?pageID=1201"
}