{
       "Source": "hirunews",
       "Timestamp": "Monday, 08 April 2019 - 13:27",
       "Headline": "හිටපු ආරක්ෂක ලේකම්ට  එරෙහිව ඇමරිකාවේ අධිකරණයේ නඩුවක් ගොනු වෙයි",
       "News Content": "ඝාතනයට ලක්වූ මාධ්‍යවේදී ලසන්ත වික්‍රමතුංගගේ දියණිය විසින් හිටපු ආරක්ෂක ලේකම් ගෝඨාභය රාජපක්ෂයට එරෙහිව ඇමරිකා එක්සත් ජනපදයේ අධිකරණයක නඩුවක් ගොනුකර ඇති බවට වාර්තාවනවා.\nඑමගින් ඇය සඳහන් කර ඇත්තේ හිටපු ආරක්ෂක ලේකම් ගෝඨාභය රාජපක්ෂ විසින් තම පියා ඝාතනය කිරිම සඳහා උපදෙස් ලබාදී ඇති බවයි.\nමේ වනවිට හිටපු ආරක්ෂක ලේකම් ගෝඨාභය රාජපක්ෂ ඇමරිකාවේ සංචාරයක නිරත වන අතර, ඔහු යළි දිවයිනට පැමිණීමට නියමිතව ඇත්තේ මේ මස 12 වනදායි.\nඔහු සිය ඇමරිකානු පුරවැසිභාවය ඉවත් කරගැනීම සඳහා අවශ්‍ය ලිපිලේඛන මෙරට පිහිටි ඇමරිකානු තානාපති කාර්යාලය වෙත පසුගිය මස හයවනදා භාරදුන් බවට ද තොරතුරු වාර්තාවුණා.\nඇමරිකානු අධිකරණයේ පවරා ඇති බව කියන මෙම නඩුව සම්බන්ධයෙන් හිරු ප්‍රවෘත්ති අංශය ඝාතනයට ලක්වූ මාධ්‍යවේදී ලසන්ත වික්‍රමතුංගගේ සහෝදරයා වන ලාල් වික්‍රමතුංගගෙන් විමසීමක් කළ අතර, ඔහු කියා සිටියේ තමන්ට මේ පිළිබඳ කරුණු තහවුරු කළ නොහැකි බවයි.",
       "URL": "https://www.hirunews.lk/214067/හිටපු-ආරක්ෂක-ලේකම්ට-එරෙහිව-ඇමරිකාවේ-අධිකරණයේ-නඩුවක්-ගොනු-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=3413"
}