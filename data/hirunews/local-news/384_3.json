{
       "Source": "hirunews",
       "Timestamp": "Friday, 28 April 2023 - 16:57",
       "Headline": "සයනයිඩ් පොවා මිතුරියන් පිරිසක් ඝාතනය කෙරේ",
       "News Content": "මිතුරියන් 12 දෙනකුට සයනයිඩ් පොවා ඝාතනය කළ බවට සැක කෙරෙන කාන්තාවක් පසුගියදා තායිලන්තයේ බැංකොක් නුවරදී අත්අඩංගුවට ගත් බව තායිලන්ත පොලිසිය ප්‍රකාශ කර තිබෙනවා.\n35 හැවිරිදි සරාරත් රංසිවුතපෝන් නමැති මෙම කාන්තාව වසර 2020 සිට එම ඝාතන රැල්ල සිදු කර තිබෙන බවයි පොලිස් විමර්ශනවලින් අනාවරණය වී ඇත්තේ.\nමෑතකදී ඇගේ මිතුරියක අභිරහස් ලෙස මිය යෑම සම්බන්ධව සිදුකරන ලද ප්‍රශ්න කිරීමට මූලික පරීක්ෂණයේ දී සැක පහළ වී ඇත්තේ ඇය මින් පෙර බොහෝ ඝාතන සඳහා සම්බන්ද වී ඇති බවයි.\nමියගිය කාන්තාව පොලිස් නිලධාරිනියක් වන අතර, ඇයට එම ඉරණම අත්වී ඇත්තේ මෙම සැකකාරිය සමඟ විනෝද සංචාරයක නිරතව සිටියදී බවයි වාර්තා වන්නේ.\nමියගිය තැනැත්තියගේ මරණය පිළිබඳ පවුලේ සාමාජිකයන්ට ඇතිවූ සැකය මත සරාරත් සම්බන්ධව පොලිසියට පැමිණිලි ලැබී තිබූ බවත් විදෙස් මාධ්‍ය වාර්තා කළා\nමරණ පරීක්ෂණයේදී හෙළි වී ඇත්තේ මියගොස් සිටි මිතුරියගේ සිරුරෙහි අධික ලෙස සයනයිඩ් තිබූ බවයි.\nඒ අනුව සැක මතු වූ පොලීසිය විසින් විමර්ශන ආරම්භ කර තිබෙනවා.\nසරාරත් මුදලට ලොල්වී එම ඝාතන සිදු කරන්නට ඇතැයි තායිලන්ත පොලිසිය අනුමාන කරන අතර, ඒ සම්බන්ධව වැඩිදුර පරීක්ෂණ සඳහා ඇගේ හිටපු සහකරු බව කියන එරට ඉහළ මට්ටමේ පොලිස් නිලධාරියකුගෙන් ද ප්‍රශ්න කර තිබෙන බවයි විදෙස් වාර්තා වැඩිදුරටත් සඳහන් කරන්නේ.\n2020 වසරේ සිට ඇය මේ ඝාතන සිදු කර තිබෙන බවත්, සියලු ඝාතන සයනයිඩ් පොවා සිදු කර ඇති බවත් පොලිසියට කරුණු අනාවරණය වී තිබෙනවා\nඝාතන වූවන් අතර කාන්තා පොලිස් නිලධාරිනියන් දෙදෙනකු සහ එම සැකකාරියගේ හිටපු පෙම්වතකු ද වූ බව සඳහන්.",
       "URL": "https://www.hirunews.lk/333702/සයනයිඩ්-පොවා-මිතුරියන්-පිරිසක්-ඝාතනය-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=384"
}