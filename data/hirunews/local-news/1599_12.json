{
       "Source": "hirunews",
       "Timestamp": "Thursday, 28 October 2021 - 19:35",
       "Headline": "ඉතාලියේදී දියණියන් දෙදෙනා ඝාතනය කළ ලාංකික මවගේ සිරුර ගංඟාවකින් හමුවෙයි",
       "News Content": "සිය තුන් හැවිරිදි සහ එකොළොස් හැවිරිදි දියණියන් දෙදෙනා ඝාතනය කර පලා ගිය මවගේ සිරුර ඉතාලියේ වෙරෝනා හි අඩිගේ ගඟෙන් සොයාගත් බව වෙරෝනා පොලීසිය සඳහන් කරනවා.\nපසුගිය අඟහරුවාදා වෙරෝනා නගරයෙන් පිටත එරට රජයේ සමාජ සේවා ආයතනයක් මගින් පවත්වාගෙන යනු ලබන ගෘහාශ්‍රිත ප්‍රචණ්ඩත්වයට එරෙහි නවාතැනක තිබී ඇගේ තුන් හැවිරිදි සහ 11 හැවිරිදි දියණියන් දෙදෙනාගේ මළ සිරුරු හමු වුනා.\nමෙම දරුවන් ඝාතනය කළ බවට සැක කෙරුණු ඔවුන්ගේ මවගේ බවට සැක කෙරෙන සිරුර බදාදා සවස 3.00 ට පමණ වෙරෝනා අඩිගේ ගඟෙන් සොයා ගත්තා.\nමළ සිරුර සොයා ගත් ස්ථානයේ සිට මීටර් 300ක් පමණ දුරකින් ඇගේ අත් බෑගය සහ ජංගම දුරකථනය ගං ඉවුරේ තිබී හමු වී තිබෙනවා.\nසචිත්‍රා නිනන්සලා ප්‍රනාන්දු දේවේන්ද්‍ර මහවඩුගේ නමැති මෙම 34 හැවිරිදි ශ්‍රී ලාංකික කාන්තාව සහ දරු දෙදෙනා මත්ද්‍රව්‍ය භාවිතයට ඇබ්බැහි වූ සැමියාගේ ප්‍රචණ්ඩත්වයෙන් ඈත් කර තැබීම සඳහා එරට සමාජ සේවා අධිකාරිය විසින් මෙම පෝර්ටෝ සැන් පැන්ක්‍රාසියෝ රැඳවුම් පොළේ ‍රඳවා තිබුනා.\nඊයේ සිදු කරන ලද මරණ පරීක්ෂණයෙන් හෙලි වූයේ මෙම ගැහැණු දරුවන් දෙදෙනා බොහෝ විට කොට්ටයක් භාවිත කර \"ප්‍රචණ්ඩකාරී ලෙස හුස්ම හිර කර\" ඝාතනය කර ඇති බව සොයා ගැනුනා.",
       "URL": "https://www.hirunews.lk/286328/ඉතාලියේදී-දියණියන්-දෙදෙනා-ඝාතනය-කළ-ලාංකික-මවගේ-සිරුර-ගංඟාවකින්-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=1599"
}