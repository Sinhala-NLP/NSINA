{
       "Source": "hirunews",
       "Timestamp": "Tuesday, 10 August 2021 - 7:58",
       "Headline": "දිනක් තුළ වැඩිම කොරෝනා මරණ වාර්තා වෙයි - ආසාදිතයින් සංඛ්‍යාවත් තුන්දහස ආසන්නයේ",
       "News Content": "මෙරට වැඩිම දෛනික කොරෝනා මරණ පසුගිය 08 වැනිදා වාර්තා වී තිබෙනවා.\nඒ අනුව කොරෝනා ආසාදිත පුද්ගල මරණ 111 ක් සිදුව ඇති බව සෞඛ්‍ය සේවා අධ්‍යක්ෂ ජනරාල්වරයා විසින් ඊයේ තහවුරු කළ බවයි රජයේ ප්‍රවෘත්ති දෙපාර්තමේන්තුව නිවේදනය කළේ.\nඒ සමග මෙරටින් වාර්තා වන සමස්ත කොරෝනා මරණ සංඛ්‍යාව 5,222 ක් දක්වා ඉහළ යනවා. කොරෝනා ආසාදිතයන් 2,953 දෙනෙකුද ඊයේ වාර්තා වුණා.\nඊයේ තහවුරු වූ මරණ වලින් 90 දෙනෙකු වයස අවුරුදු 60 ට වැඩි පුද්ගලයින් බවයි රජයේ ප්‍රවෘත්ති දෙපාර්තමේන්තුව සඳහන් කළේ. ඒ අතර කාන්තාවන් 49 දෙනෙකු සහ පිරිමි පුද්ගලයන් 41 දෙනෙකු වනවා.\nවයස අවුරුදු 30 ත් 59 ත් අතර මරණ 21 ක්ද වාර්තා වී තිබූ අතර, ඊට පිරිමි පුද්ගලයන් 15 දෙනෙකු සහ කාන්තාවන් 06 දෙනෙකුද ඇතුළත්.\nමේ අතර, බස්නාහිර පළාතේ කොරෝනා එන්නතේ ප්‍රථම මාත්‍රාව නොගත් වයස අවුරුදු 60 ඉක්මවූ පුද්ගලයින් සඳහා අද සිට දින 03 ක් ඇතුළත එන්නත් ලබාදීමේ වැඩසටහනක් ද ක්‍රියාත්මකයි.\nඑමෙන්ම, නැවත දැනුම් දෙනතුරු අද සිට විශ්‍රාම වැටුප් දෙපාර්තමේන්තුව වෙත සේවා ලබා ගැනීම සඳහා විශ්‍රාමිකයින්ගේ පැමිණීම අත්හිටුවා තිබෙනවා. විශ්‍රාම වැටුප් දෙපාර්තමේන්තුව ප්‍රකාශ කළේ ලබා ගත යුතු සේවා පිළිබඳව 1970 අංකයෙන් තොරතුරු ලබා ගත හැකි බවයි.\nමේ අතර, කොරෝනා ව්‍යාප්තිය සම්බන්ධයෙන් මහාචාර්ය මලික් පීරිස් විසින් නිකුත් කල බවට හැඟවෙන ව්‍යාජ හඬ පටයක් සමාජ මාධ්‍ය හරහා හුවමාරු වන බවත් එය නිර්මාණය කල පුද්ගලයන් සොයා විමර්ශනයක් ආරම්භ කර ඇති බවත් පොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ සඳහන් කළා.\nමේ අතර, දුම්රිය පාලක කාර්යාලයේ සේවයේ නියුතු දුම්රිය ස්ථානාධිපතිවරුන් හා කණිෂ්ඨ කාර්ය මණ්ඩලයේ සේවකයන් ඇතුලු 12 දෙනෙකු පමණ මේ වනවිට කොරෝනා ආසාදනය වීම හේතුවෙන් දුම්රිය ස්ථානාධිපතිවරුන් කිහිප දෙනෙකුම නිරෝධායනයට යොමු කර තිබෙනවා.\nමේ අතර, ගමනාගමන කටයුතු සඳහා මගීන් අඩුවෙන් ගමන් ගන්නා දුම්රිය පමණක් භාවිතා කරන ලෙස දුම්රිය දෙපාර්තමේන්තුව ජනතාවට දැනුම් දෙනවා.",
       "URL": "https://www.hirunews.lk/279307/දිනක්-තුළ-වැඩිම-කොරෝනා-මරණ-වාර්තා-වෙයි-ආසාදිතයින්-සංඛ්‍යාවත්-තුන්දහස-ආසන්නයේ",
       "Category": "Local News",
       "Parent URL": "https://www.hirunews.lk/local-news.php?pageID=1764"
}