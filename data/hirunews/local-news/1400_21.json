{
       "Source": "hirunews",
       "Timestamp": "Tuesday, 25 January 2022 - 9:55",
       "Headline": "සෞඛ්‍ය නීති කඩන බස් රථ සොයා විශේෂ මෙහෙයුමක්",
       "News Content": "සෞඛ්‍ය මාර්ගෝපදේශ උල්ලංඝනය කරමින් මගීන් ප්‍රවාහනය කරන බස් රථ සොයා විශේෂ මෙහෙයුමක් අද (25) දින කොළඹ අවට ප්‍රදේශය කිහිපයක සිදු කෙරෙනවා.\nආසන ප්‍රමාණය ඉක්මවා මගීන් රැගෙන යන්නේ දැයි පරීක්ෂා කිරීම මෙහි අරමුණයි.\nඅද පෙරවරු 06.30ට ආරම්භ වූ පරීක්ෂාව 09.30 දක්වා පැවැත්වෙනු ඇති.\nපොලිසියේ නාගරික රථවාහන කොට්ඨාසය මගින් සිදු කරන මෙහෙයුම වැල්ලවත්ත මයුරා කෝවිල අසල, නව කැලණි පාලම අසල, දෙහිවල රාමක්‍රිෂ්ණා හංදිය අසල, දේවි බාලිකා විදුහල අසල සහ රාජගිරිය ආයුර්වේද විදුහල අසල සිදු කෙරෙනු ඇති.\nමේ අතර, ප්‍රවාහන රාජ්‍ය අමාත්‍ය දිලුම් අමුණුගම පසුගියදා ප්‍රකාශ කළේ, ආසන ධාරිතාව ඉක්මවා මගීන් රැගෙන යන බස් රථ සම්බන්ධයෙන් නීතිමය පියවර ගන්නා ලෙසට පොලිස්පතිවරයාට උපදෙස් ලබාදී ඇති බවයි.\nඑමෙන්ම සෞඛ්‍ය මාර්ගෝපදේශවලට අනුගත නොවෙමින් ආසන ප්‍රමාණයට වඩා මගීන් ප්‍රවාහනය කරන්නේ නම් නව ගාස්තු ක්‍රමයක් හඳුන්වා දෙන බව ද ඔහු ප්‍රකාශ කළා.\nඒ අනුව කිසියම් මගියෙකු බස් රථයේ හිටගෙන ගමන් කරන්නේ නම් ඔවුන්ට එක් ගාස්තුවක් සහ ආසනයක වාඩිවී ගමන් කරන්නේ නම් තවත් ගාස්තුවක් හඳුන්වා දෙනු ඇති.",
       "URL": "https://www.hirunews.lk/295079/සෞඛ්‍ය-නීති-කඩන-බස්-රථ-සොයා-විශේෂ-මෙහෙයුමක්",
       "Category": "Local News",
       "Parent URL": "https://www.hirunews.lk/local-news.php?pageID=1400"
}