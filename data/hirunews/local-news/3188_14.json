{
       "Source": "hirunews",
       "Timestamp": "Tuesday, 20 August 2019 - 19:43",
       "Headline": "ජාතික ආරක්ෂාව තහවුරු වන අයුරින් පුපුරණ ද්‍රව්‍ය බෙදාහැරීම සිදුවිය යුතු බව ජනපති කියයි",
       "News Content": "පුපුරණ ද්‍රව්‍ය නිකුත් කිරීමේදී සිදුවන අක්‍රමිකතා අවම කරගනිමින් විධිමත් අයුරින් පුපුරණ ද්‍රව්‍ය බෙදාහැරීමේ ක්‍රමවේදයක් සැකසීමේ සාකච්ඡාවක් ජනාධිපතිවරයාගේ ප්‍රධානත්වයෙන් අද ජනාධිපති කාර්යාලයේදී පැවැත්වුණා.\nඅවසර නොලත් ගල්වලවල් සහ මසුන් මැරීම සඳහා පුපුරණ ද්‍රව්‍ය භාවිත කිරීමෙන් සිදුවන විශාල පරිසර හානිය පිළිබඳවද එහිදී අවධානය යොමුව තිබෙනවා. එම සාකච්ඡාවේදී ජනාධිපතිවරයා උපදෙස් ලබාදී ඇත්තේ ජාතික ආරක්ෂාව තහවුරු වන අයුරින් පුපුරණ ද්‍රව්‍ය බෙදාහැරීමේ කටයුතු සිදුවිය යුතු බවටයි.\nඑමෙන්ම ශ්‍රී ලංකාවේ හිටපු ජපාන විශේෂ නියෝජිත යසුෂි අකාශි අද ජනාධිපති මෛත්‍රිපාල සිරිසේන හමුවුණා.\nජනාධිපති කාර්යාලයේ පැවති මෙම හමුවට අග්‍රාමාත්‍ය රනිල් වික්‍රමසිංහ ද එක්ව සිටි අතර, අන්තවාදය පරාජය කිරීමට අවශ්‍ය පියවර ගන්නා අතරම රටේ වාර්ගික සාමය සහ සංහිඳියාව ස්ථාපිත කිරීමට ශ්‍රී ලංකාව සමත්වීම ලෝකයටම ආදර්ශයක් බවයි යසුෂි අකාශි එහිදී ප්‍රකාශ කළේ.\nමේ අතර, හිටපු ජපාන විශේෂ නියෝජිතයා අද ශ්‍රී ලංකා පොදුජන පෙරමුණේ ජනාධිපති අපේක්ෂක ගෝඨාභය රාජපක්ෂ මුණගැසී සාකච්ඡාවක නිරත වී තිබෙනවා. එසේම ඔහු අද පස්වරුවේ පාර්ලිමේන්තු සංකීර්ණයටද පැමිණියා.",
       "URL": "https://www.hirunews.lk/222630/ජාතික-ආරක්ෂාව-තහවුරු-වන-අයුරින්-පුපුරණ-ද්‍රව්‍ය-බෙදාහැරීම-සිදුවිය-යුතු-බව-ජනපති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=3188"
}