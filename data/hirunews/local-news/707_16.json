{
       "Source": "hirunews",
       "Timestamp": "Saturday, 26 November 2022 - 11:00",
       "Headline": "මත්පැන් පරිභෝජනය අඩු වුණත්, ආදායම හොඳයි - රංජිත් සියඹලාපිටිය (වීඩියෝ)",
       "News Content": "රට තුළ මත්පැන් පරිභෝජනය අඩු වුව ද සුරාබදු දෙපාර්තමේන්තුවේ ආදායම ශීඝ්‍රයෙන් ඉහළ ගොස් ඇතැයි මුදල් රාජ්‍ය අමාත්‍ය රංජිත් සියඹලාපිටිය පවසනවා.\nරාජ්‍ය අමාත්‍යවරයා පැවසුවේ මත්පැන් බෝතල් සඳහා ආරක්ෂිත ස්ටිකරයක් හඳුන්වාදීමත් සමඟ ආදායම ඉහළ ගොස් ඇති බවයි.\nසුරාබදු දෙපාර්තමේන්තුවේ මාධ්‍ය ප්‍රකාශක සුරාබදු කොමසාරිස් කපිල කුමාරසිංහ පැවසුවේ පසුගිය ජනවාරි 03 වැනිදා සිට බලපත්‍රලාභී ස්කාගාරවල ආරක්‍ෂිත ස්ටිකර් ඇලවීම හා මත්පැන් බෝතල් සහ කෑන්වල ඩිජිටල් ආරක්‍ෂිත මුද්‍රා තැබීම ආරම්භ කළ බවයි.\nවෙළඳපොලේ ඇති සියලුම මත්පැන් බෝතල් සහ කෑන්වල ස්ටිකරය ඇලවීමට ජනවාරි 01 වැනිදා සිට මාස තුනක සහන කාලයක් නීතිමය ප්‍රතිපාදන ලබා දී ඇති බවත් වාර්තා වනවා.\nමත්පැන් සඳහා පනවා ඇති බදු කිසිදු විෂමතාවකින් තොරව රජයට අයකර ගැනීමට හැකිවීම සහතික කිරීම මෙම වැඩසටහනේ ප්‍රධාන අරමුණයි.\nමුදල් රාජ්‍ය අමාත්‍ය රංජිත් සියඹලාපිටිය ද තහවුරු කළේ 2021 වසරේ එම කාලයට සාපේක්ෂව වසරේ මුල් මාස 10 තුළ ඉපැයීම් සියයට 20කින් ඉහළ ගොස් ඇති බවයි.\nවිවිධ හේතූන් මත දත්තවලට අනුව මධ්‍යසාර ඉල්ලුම සියයට 30කින් පමණ අඩු වී ඇති බව ද මුදල් රාජ්‍ය අමාත්‍යවරයා වැඩිදුරටත් පැවසුවා.",
       "URL": "https://www.hirunews.lk/321316/මත්පැන්-පරිභෝජනය-අඩු-වුණත්-ආදායම-හොඳයි-රංජිත්-සියඹලාපිටිය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=707"
}