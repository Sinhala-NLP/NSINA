{
       "Source": "hirunews",
       "Timestamp": "Thursday, 25 January 2018 - 11:04",
       "Headline": "සැඟවෙන්න ගිය බිළිඳු ඝාතනයක් බාලවයස්කාර මව හෙළි කරයි",
       "News Content": "මාස එක හමාරක් පමණ වයසැති කුඩා බිළිඳියක් ඝාතනය කර වළදැමීමේ සිද්ධියක් පිළිබඳ පොලිසිය පරීක්ෂණ ආරම්භ කර තිබෙනවා.\nඒ අදාළ දැරියගේ මව විසින් පොලිසියට කළ පැමිණිල්ලකට අනුවයි.\nතම සැමියා සහ ඔහුගේ මව විසින් තම දියණිය ඝාතනය කර කැලෑබද ප්‍රදේශයක වළදැමූ බවටයි අදාළ බාල වයස්කාර තරුණිය ඊයේ පොලිසියට පැමිණිලි කර ඇත්තේ.\nඊයේ (24)රාත්‍රී 17 හැවිරිදි මෙම මව දඹුල්ල මුලස්ථාන පොලිස් පරීක්ෂකවරයාට මේ සම්බන්ධයෙන් හෙළිකර ඇති අතර අනතුරුව ඇය ලග්ගල පොලිසියට භාරදීමෙන් පසු කළ විමර්ශණයේදී තොරතුරු අනාවරණ වී තිබෙනවා.\nමීට වසර කිහිපයකට පෙර බාල වයස්කාර මෙම තරුණිය ප්‍රේම සම්බන්ධයක් මත තරුණයෙකු සමග විවාහ නොවී එක් නිවසක සිටීම හේතුවෙන් පරිවාස භාරයේ සිටි අයෙක් බවයි අප වාර්තාකරු සඳහන් කළේ.\nඉන් නිදහස් වීමෙන් පසු අදාළ තරුණයා යළිත් මෙම තරුණිය රැගෙන ගොස් ලග්ගල මාඔය ප්‍රදේශයේ පදිංචිව සිට තිබෙනවා.\nඒ අතරතුර මෙම බාලවයස්කාර තරුණියට දියණියක් ලැබී ඇතැයි සඳහන්.\nපසුගියදා ඇතිවු බහින්බස් වීමක් දුරදිග යාමෙන් සැමියා විසින් තම උකුළේ සිටි දියණියගේ ගෙළ සිරකර ඝාතනය කිරීමෙන් පසු ඔහුගේ මව සමග කැලෑවට ගොස් වළදැමු බවටයි මෙම බාල වයස්කාර මව හෙළිකර ඇත්තේ.\nඝාතනය පිළිබඳ පොලිසියට හෙළිකලහොත් තමන් මරාදමන බවට පවසමින් සැමියා සහ ඔහුගේ මව තමා දුම්මලසුරිය ප්‍රදේශයේ ස්ථානයක මාස එක හමාරක පමණ කාලයක් රඳවාගෙන සිටි බව ද ඇය පොලිසිය හමුවේ ප්‍රකාශකර තිබෙනවා.\nඊයේ රාත්‍රී රඳවා සිටි ස්ථානයෙන් රහසිගතව පළා ඒමෙන් අනතුරුවයි මෙම බාලවයස්කාර තරුණිය දඹුල්ල පොලිසියට සිද්ධිය පිළිබඳ හෙළිකර ඇත්තේ.\nලග්ගල පොලිසියට මෙම පැමිණිල්ල පිළිබඳ තොරතුරු ලැබීමෙන් පසු ඇය රඳවාගෙන සිටි ස්ථානයේ වැටලීමක් සිදු කර සැකකාර 25 හැවිරිදි පියා සහ ඔහුගේ මව අත්අඩංගුවට ගෙන තිබෙනවා.\nමෙම ඝාතනය පිළිබඳ නාඋල මහේස්ත්‍රාත් අධිකරණයට කරුණු වාර්තා කර බිළිඳු සිරුර ගොඩ ගැනීමට කටයුතු කරන බවයි පොලිසිය ප්‍රකාශකර ඇත්තේ.",
       "URL": "https://www.hirunews.lk/181983/සැඟවෙන්න-ගිය-බිළිඳු-ඝාතනයක්-බාලවයස්කාර-මව-හෙළි-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4109"
}