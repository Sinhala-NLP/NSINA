{
       "Source": "hirunews",
       "Timestamp": "Sunday, 18 September 2016 - 12:27",
       "Headline": "Update : පුස්සැල්ලාව පොලීසිය ඉදිරිපිට විරෝධතාවක්",
       "News Content": "ගම්පොළ - පුස්සැල්ලාව පොලීසිය අත්අඩංගුවට ගත් වරෙන්තුකරුවෙකු පොලිස් සිර මැදිරියක් තුළදී ගෙළ වැළලාගෙන මිය යාමේ සිද්ධියට විරෝධය පළ කරමින් ප්‍රදේශයේ වතු කම්කරුවන් පිරිසක් විරෝධතාවක් ආරම්භ කර තිබෙනවා.\nඅප වාර්තාකරු සදහන් කළේ පුස්සැල්ලාව පොලිස් ස්ථානය ඉදිරිපිටට පැමිණ මොවුන් පොලීසියට චෝදනා කරමින් විරෝධතාවයේ නිරත වන බවයි.\nමේ හේතුවෙන් නුවරඑළිය - ගම්පොළ ප්‍රධාන මාර්ගය ද වසා දමා තිබෙනවා. මෙලෙස ගෙළ වැළලාගෙන මිය ගොස් ඇත්තේ පුස්සැල්ලාව - රෝඩ්සයිල්ඩ් වත්ත ප්‍රදේශයේ පදිංචි 30 හැවිරිදි අයෙක්.\nUpdate : Sunday, September 18, 2016 : 3.12\n...............................................................................................................\nපුස්සැල්ලාව පොලීසිය අත්අඩංගුවට ගත් වරෙන්තුකරුවෙකු පොලිස් සිර මැදිරියේදී ගෙළ වැළලාගෙන මියගොස් තිබෙනවා.\nඑම පොලීසියේ ප්‍රකාශකයෙකු සඳහන් කළේ 30 හැවිරිදි මෙම පුද්ගලයා තමන් හැඳ සිටි කමිසය ආධාරයෙන් ගෙළ වැළලාගත් බවයි.\nක්‍ෂණිකව ඔහු රෝහල් ගතකිරීමට පියවර ගෙන ඇතත් ඒ වනවිටත් වරෙන්තුකරු මියගොස් සිටියා.\nමෙම පුද්ගලයා මීට පෙර යම් වරදක් සම්බන්ධයෙන් අධිකරණ නියෝගයක් මත ප්‍රජා සේවයට යොමුකර සිටි අයෙකු වන අතර එය පැහැර හැරීම නිසා යළි වරෙන්තු නිකුත් කර තිබෙනවා.\nඒ අනුවයි පොලීසිය නැවතත් ඔහු අත්අඩංගුවට ගෙන ඇත්තේ.\nකෙසේ වෙතත් මෙම මරණය සැක සහිත බවයි මියගිය පුද්ගලයාගේ සහෝදරයෙකු හිරු ප්‍රවෘත්ති අංශයට කියා සිටියේ.\nමේ අතර මීට ටික වේලාවකට පෙර පොලිස් මූලස්ථානය ප්‍රකාශ කළේ මෙම සිද්ධිය සම්බන්ධයෙන් පුස්සැල්ලාව පොලීසියේ නිලධාරීන් දෙදෙනෙකුගේ වැඩ තහනම් කළ බවයි.\nඋප පොලිස් පරීක්ෂකවරයෙකු සහ පොලිස් කොස්තාපල්වරයෙකු ඒ අතර සිටිනවා.",
       "URL": "https://www.hirunews.lk/143231/update-පුස්සැල්ලාව-පොලීසිය-ඉදිරිපිට-විරෝධතාවක්",
       "Category": "Local News",
       "Parent URL": "https://www.hirunews.lk/local-news.php?pageID=4874"
}