{
       "Source": "hirunews",
       "Timestamp": "Sunday, 17 April 2016 - 12:49",
       "Headline": "ජනපති ජී 7 සමුළුවට",
       "News Content": "ලොව බලගතු රාජ්‍ය හතේ ජී හත සමුළුව සඳහා ආරාධිතයෙකු ලෙස සහභාගිවීම සඳහා ජනාධිපති මෛත්‍රිපාල සිරිසේන ලබන මස ජපානය බලා පිටත්ව යනවා.\nජනාධිපතිවරයාට මෙම ආරාධනාව සිදුකර ඇත්තේ ජපාන අගමැති ෂින්සෝ අබේ විසින්.\nඇමරිකා එක්සත් ජනපදය, බ්‍රිතාන්‍යය, කැනඩාව, ප්‍රංශය, ජර්මනිය, ඉතාලිය සහ ජපානය යන ලොව බලගතුම කාර්මික රටවල් හතේ සන්ධානය සමඟ රටවල් 28 කින් සමන්විත යුරෝපා සංගමයද සමුළුව සඳහා එක්වනු ඇති.\nමෙය හතළිස් දෙවන වාර්ෂික ජී හත සමුළුව වන අතර, ඒ සඳහා ශ්‍රී ලංකාව ඇතුලූ රටවල් හතකට ආරාධිත මට්ටමෙන් සහභාගිවීම සඳහා ඇරයුම් ලැබී තිබෙනවා.\nජනාධිපති මෛත්‍රිපාල සිරිසේන සහභාගි වනු ඇත්තේ සමුළුවට සමගාමීව පැවැත්වෙන ජී හත සාමාජිකත්වය නොදරණ ආරාධිත රටවල් සහ ජාත්‍යන්තර සංවිධාන සහභාගි වන සමුළුවටයි.\nජී හත සමුළුව සඳහා මෙරට රාජ්‍ය නායකයෙකුට ඇරයුම් ලැබී ඇත්තේ ප්‍රථම වතාවට බව විදේශ කටයුතු අමාත්‍යාංශය සඳහන් කළා.\nඅස්ථාවර ලෝක ආර්ථිකය, නැගී එන වෙළඳපොල සහ තෙල් මිලෙහි කඩාවැටීම ඇතුලූ කරුණු සම්බන්ධයෙන් මෙහිදී දීර්ඝ වශයෙන් සාකච්ඡා කෙරෙනු ඇති.\nමෙම සමුළුව සඳහා සහභාගි වන ඇමරිකානු ජනාධිපති බැරැක් ඔබාමා මීට වසර 71 කට පෙර දෙවන ලෝක යුද්ධයේදී ඇමරිකාව න්‍යෂ්ටික බෝම්බ හෙලූ හිරෝෂිමා සහ නාගසාකි නගරවල සංචාරයක නිරතවනු ඇති.\nජපානයේ පැවැත්වෙන ජී හත සමුළුවට සමගාමීව ජනාධිපති බැරැක් ඔබාමා සහ ශ්‍රී ලංකා ජනපති මෛත්‍රීපාල සිරිසේන අතර හමුවක්ද සිදුවීමට ඉඩ ඇති බවයි රාජ්‍යතාන්ත්‍රික ආරංචි මාර්ග සඳහන් කළේ.",
       "URL": "https://www.hirunews.lk/131033/ජනපති-ජී-7-සමුළුවට",
       "Category": "Local News",
       "Parent URL": "https://www.hirunews.lk/local-news.php?pageID=5085"
}