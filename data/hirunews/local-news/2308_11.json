{
       "Source": "hirunews",
       "Timestamp": "Friday, 27 November 2020 - 19:30",
       "Headline": "මැනිං වෙළඳුන්ගෙන් මැසිවිල්ලක් (වීඩියෝ)",
       "News Content": "කොළඹ මැනිං වෙළඳපල වසා දමා නව මැනිං වෙළඳපල පෑලියගොඩ ස්ථාපිත කිරීමට කටයුතු කළද තවමත් එම ස්ථානයේ වෙළඳාම් කිරීමට තමන්ට අවස්ථාවක් ලැබී නොමැති බව මැනිං වෙළඳපලේ සේවකයින් පවසනවා.\nපිටකොටුව මැනිං වෙළඳපොල ඉදිරිපිටට වෙළඳුන් පිරිසක් අද (27) පැමිණ සිටි අතර, එහිදී ඔවුන් මාධ්‍යයට අදහස් දක්වමින් කියා සිටියේ මසකට අධික කාලයක් වෙළඳපොල වසා දැමීම හේතුවෙන් තමන් දැඩි ආර්ථික අර්බුදයකට පත්ව සිටින බවයි.\nමෙම චෝදනාව පිළිබඳව අප නාගරික සංවර්ධන අධිකාරියේ අධ්‍යක්‍ෂ ජනරාල් ප්‍රසාද් රණවීරගෙන් විමසීමක් කළ අතර, ඔහු කියා සිටියේ සෞඛ්‍ය අංශ වෙතින් අවසර ලැබුණු විගස පෑලියගොඩ නව මැනිං වෙළඳපොලෙහි වෙළඳාම් කටයුතු ආරම්භ කරන බවයි.\nඑමෙන්ම මැනිං වෙළඳපලේ කඩ කාමර වෙළඳුන්ට පමණක් ලබාදීමට කටයුතු බවද ඔහු කියා සිටියා.\nඅතරමැදියන් කඩකාමර ලබාගෙන වෙළඳුන්ට කුලී පදනම මත ලබාදීම එළවළු මිල ඉහළ යාමට හේතුවක් වී ඇති බවද අධ්‍යක්ෂ ජනරාල්වරයා කියා සිටියා.\nකෙසේ වෙතත් අප කළ සොයාබැලීමකදී අනාවරණ වුණේ පෑලියගොඩ නව මැනිං වෙළඳපොල විවෘත කළද තවමත් ඇතැම් ඉදිකිරීම් සිදුකරමින් පවතින බවයි.",
       "URL": "https://www.hirunews.lk/255738/මැනිං-වෙළඳුන්ගෙන්-මැසිවිල්ලක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2308"
}