{
       "Source": "hirunews",
       "Timestamp": "Wednesday, 27 June 2018 - 11:14",
       "Headline": "හිරු ශාසනාවතරණ මහා පිංකමෙන් තවත් කුල දරුවන් 15ක් සසුන් ගත කෙරේ",
       "News Content": "සම්බුදු දහමේ උරුමය රැගෙන අනුබුදු මිහිදු හිමියන් ලක්දිවට වැඩම කළ උතුම් පොසොන් පුර පසලොස්වක පොහොය දිනය වෙනුවෙන් කුල දරුවන් සම්බුද්ධ ශාසනයට පුජා කිරිමේ හිරු ශාසනාවතරණය මහා පිංකම මෙවරත් සිදු කෙරුණා.\nඒ කතරගම කිරිවෙහෙර පුදබිමේදී.\nඑහිදී කුල දරුවන් 15 දෙනෙකු අද (27) සසුන්ගත වූ අතර ආසියානු මාධ්‍ය ජාලයේ සභාපති රේනෝ සිල්වා මහතාගේ සංකල්පයක් මතයි ශාසනයේ චිරස්තිථිය උදෙසා කුල දරුවන් පැවදි කරවීමේ මෙම පිං කටයුත්ත සිදුවන්නේ.\nසම්බුදු සසුනේ චිරපැවැත්ම උදෙසා සිල්වත් භික්ෂු පරපුරක් බිහි කිරිම හිරු ශාසනාවතරණයේ අරමුණයි.\nවසර කිහිපයක් පුරා සාමණේරයන් වහන්සේලා 70 කට  අධික නමක් සම්බුදු සසුන වෙනුවෙන් මෙම පිංකම තුළින් දායාද කර තිබෙනවා.\nසසුනට පූජා කළ සියලු සාමණේරයන් වහන්සේලාගේ අවශ්‍යතා සොයා බලා පිරිවෙන් අධ්‍යාපනයේ සිට විශ්වවිද්‍යාල අධ්‍යාපනය දක්වා අවශ්‍ය පහසුකම් සැපයිමද මෙම වැඩසටහනේ විශේෂත්වයක්.",
       "URL": "https://www.hirunews.lk/194005/හිරු-ශාසනාවතරණ-මහා-පිංකමෙන්-තවත්-කුල-දරුවන්-15ක්-සසුන්-ගත-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=3876"
}