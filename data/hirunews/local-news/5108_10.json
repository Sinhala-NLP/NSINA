{
       "Source": "hirunews",
       "Timestamp": "Thursday, 31 March 2016 - 11:55",
       "Headline": "අල්ලස් චෝදනා ලැබූ රේගු නිලධාරීන් දෙදෙනාට ඇප",
       "News Content": "තීරුබදු නොගෙවා භාණ්ඩ නිදහස් කරදීම සඳහා රුපියල් මිලියන 125 ක අල්ලසක් ලබාගැනීමේ සිද්ධියට සම්බන්ධයෙන් අත්අඩංගුවට ගෙන රක්ෂිත බන්ධනාගාර ගතකර සිටි අනෙක් රේගු නිලධාරීන් දෙදෙනා ඇප මත නිදහස් කිරීමට කොළඹ ප්‍රධාන මහේස්ත්‍රාත් ගිහාන් පිලපිටිය අද නියෝග කළා.\nඒ අනුව එක් අයෙකුට  රුපියල් ලක්ෂ දෙකක මුදල් ඇපයක් සහ රුපියල් ලක්ෂ 50 බැගින් වූ ශරීර ඇප දෙකක් මතයි මුදාහැර ඇත්තේ.\nඊට අමතරව මොවුන්ට විදෙස් ගමන් තහනම් කළ අධිකරණය සාක්ෂිකරුවන්ට බලපෑම් කළහොත් ඇප අවංලගු කර යළිත් රක්ෂිත බන්ධනාගාර ගතකරන බව ප්‍රකාශ කළා.\nමෙම රේගු නිලධාරීන් දෙදෙනා අල්ලස් කොමිසම අත්අඩංගුවට ගත්තේ පෙබරවාරි මස 24වනදායි.\nමෙම අල්ලස් වංචාවට මීට පෙර තවත් රේගු නිලධාරීන් තුන්දෙනෙකු රක්ෂිත බන්ධනාගාර ගතකර සිට පසුව ඇප මත මුදාහැරුණා. ශ්‍රී ලංගම බස් රථ සඳහා අමතර කොටස් ගෙන්වන සමාගමකට රුපියල් කෝටි 150 කට අධික තීරුබදු මුදලක් නොගෙවා රේගුවෙන් භාණ්ඩ නිදහස් කරදීම සඳහා මෙම රේගු නිලධාරීන් අල්ලස් ඉල්ලා ඇති බවටයි චෝදනා එල්ලවුණේ.",
       "URL": "https://www.hirunews.lk/129793/අල්ලස්-චෝදනා-ලැබූ-රේගු-නිලධාරීන්-දෙදෙනාට-ඇප",
       "Category": "Local News",
       "Parent URL": "https://www.hirunews.lk/local-news.php?pageID=5108"
}