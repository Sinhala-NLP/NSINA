{
       "Source": "hirunews",
       "Timestamp": "Saturday, 31 July 2021 - 19:15",
       "Headline": "හයසින්ත් විජේරත්නගේ දේහය පිලිබඳ පශ්චාත් මරණ පරීක්ෂණ කටයුතු අද (වීඩියෝ)",
       "News Content": "රිය අනතුරකින් අභාවප්‍රාප්ත වූ සම්මානනීය ප්‍රවීණ රංගන ශිල්පිනි හයසින්ත් විජේරත්නගේ දේහය පිලිබඳ අවසන් කටයුතු පසුව දැනුම් දෙන බව පවුලේ ඥාතීන් ප්‍රකාශ කළා.\nඇය අභාවප්‍රාප්ත වුණේ හැටන් - කොළඹ ප්‍රධාන මාර්ගයේ ලිඳුල නගරය ආසන්නයේ දී ඊයේ රාත්‍රියේ සිදුවූ රිය අනතුරකින්.\nපොලිසිය පැවසුවේ ඇය ගමන් කළ වෑන් රථයේ රියදුරට නින්දයාම හේතුවෙන් මෙම අනතුර සිදුව ඇති බවයි. ප්‍රවීණ රංගන ශිල්පිනී හයසින්ත් විජේරත්න, ඊයේ නුවරඑළිය ප්‍රදේශයේ රූගත කිරිමක් සඳහා එක්ව තිබුණා.\nඑම කටයුතුවලින් අනතුරුව ඇය යළි කොළඹ බලා පැමිණෙමින් සිටියදී අනතුර සිදුව තිබෙනවා.\nවෑන් රථය මාර්ගයෙන් ඉවතට පැන කොත්මලා ඔය දෙසට වූ අඩි 200ක් පමණ ප්‍රපාතයට පෙරළී ගොස් ඇති බවයි අප වාර්තාකරු සඳහන් කළේ.\nඅනතුර සිදුවන අවස්ථාවේ වෑන් රථයේ සිට ඇත්තේ රියදුරු සහ ඇය පමණයි.\nසිද්ධියෙන් ඇයට බරපතළ තුවාල සිදුව තිබූ අතර, ප්‍රදේශවාසීන් සහ පොලිසිය එක්ව ඇය ලිඳුල ප්‍රාදේශීය රෝහල වෙත ඇතුළත් කිරීමට පියවර ගෙන තිබුණා.\nඑහිදී ඇය මියගොස් ඇති බවයි පොලිසිය සඳහන් කළේ.\nඅනතුරින් වෑන් රථයේ රියදුරුට කිසිඳු හානියක් සිදුව නැති අතර, විමර්ශන සඳහා ලිඳුල පොලිසිය විසින් ඔහු අත්අඩංගුවට ගනු ලැබුවා.\nපසුව ඔහු ලබන මස 3 වනදා දක්වා රක්ෂිත බන්ධනාගාර ගත කිරීමට නුවරඑළිය මහේස්ත්‍රාත් අධිකරණය නියෝග කළ අතර, දේහය පිළිබඳ පශ්චාත් මරණ පරීක්ෂණ අද පස්වරුවේ සිදුකෙරුණේ නුවරඑළිය රෝහලේදීයි.\nමියයන විට 75 වන වියේ පසුවූ හයසින්ත් විජේරත්න එක්දරු මවක්.\n70 දශකයේ කලා ක්ෂේත්‍රයට පිවිසි ඇය සිනමාවත්, පුංචි තිරයත් වේදිකාවත් ජයගත් නිර්මාණශීලි රංගන ශිල්පිනියක් ලෙස හැදින්විය හැකියි.\nමෝදර, ශාන්ත අන්තෝනි බාලිකා විද්‍යාලයේ මූලික අධ්‍යාපනය ලැබූ ඇය කුඩා කල බලාපොරොත්තු වී තිබුණේ හෙදියක් ලෙස රෝගීන් සුවපත් කිරීමටයි.\nකෙසේ වෙතත්, පෙම්බර මධු චිත්‍රපටයෙන් සිනමා තිරය ජය ගන්නා ඇය, සිංහබාහු, ඉන්දුට මල් මිටක්, ක්‍රිස්තු චරිතය මෙන්ම ජාත්‍යන්තර සම්මානයට පාත්‍ර වූ හෝගානා පොකුණ ආදී සිනමා නිර්මාණ රැසකට රංගනයෙන් දායක වී තිබෙනවා.\nඑමෙන්ම පුංචි තිරය ඔස්සේ විවිධ චරිත රැසකින් ප්‍රේක්ෂක සිත්තුළ සදා අමරණීය රංගන ශිල්පිණියක් වන්නට ඇය වාසනාවන්ත වුණා.\nබොහෝ ටෙලිවෘතාන්ත වල ඇය අම්මාගේ චරිතය මෙන්ම, වලව්වේ හාමිනේගේ චරිතයත්, ආච්චිඅම්මාගේ චරිතයත් රඟපෑ අතර, ආගම දහමට බොහෝ ලැදි ඇය රගපෑ ඇතැම් චරිතවලින් සපුරාම වෙනස් මිනිස්කමෙන් පිරි රංගන ශිල්පිනියක් බව සැවොම දන්නා කරුණක්.\nපශ්චාත් මරණ පරීක්ෂණයෙන් අනතුරුව රංගන ශිල්පිනී හයසින්ත් විජේරත්නගේ දේහය කොළඹට රැගෙන ඒමට නියමිත අතර දේහය පිළිබඳ අවසන් කටයුතු ඉදිරියේදී දැනුම් දෙනු ඇති.",
       "URL": "https://www.hirunews.lk/278519/හයසින්ත්-විජේරත්නගේ-දේහය-පිලිබඳ-පශ්චාත්-මරණ-පරීක්ෂණ-කටයුතු-අද-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1783"
}