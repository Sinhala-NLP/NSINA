{
       "Source": "hirunews",
       "Timestamp": "Monday, 17 January 2022 - 6:58",
       "Headline": "ගෙදර ගියොත් අඹු නසී - මඟ හිටියොත් තෝ නසී",
       "News Content": "ඉන්දන නො මැති වීම හේතුවෙන් විදුලිබල මණ්ඩලයේ බලාගාර කිහිපයක් ගිය සතියේ අක්‍රිය වුණේ, ජනතාව හා රටේ දෛනික කාර්‍යයන් බරපතළ අර්බුදයකට ඇද දමමින්.\nඑය යථා තත්ත්වයට පත්කර ගැනීම සඳහා ඩීසල් මෙට්‍රික් ටොන් තුන් දහසක් අවස්ථා දෙකක දී ලබා දී ඇතැ යි කී උදය ගම්මන්පිල අමාත්‍යවරයා, ඩොලර් නො මැති ව මින් ඉදිරියට ඒ ආකාරයෙන් ඉන්ධන දිය නො හැකි බව පවසනවා.\nවිදුලිබල මණ්ඩලය ඩොලර් ලබාදුන හොත් ඛනිජ තෙල් ආනයනය කර ලබාදිය හැකි බව කී අමාත්‍යවරයා, ඒ සඳහා සතියක පමණ කාලයක් ගතවනු ඇතැ යි ද අවධාරණය කරනවා.\nවිදුලිබල මණ්ඩලයට ලබා දීමට තරම් අවශ්‍ය ඉන්ධන තොග සංස්ථාවට නො මැති බව යි ඔහු ප්‍රකාශ කළේ.\nඑසේ නො මැති ව පවතින ඉන්ධන තොග විදුලි නිෂ්පාදනයට ලබාදුන හොත් වාහන ධාවනය කිරීමට නො හැකි වනු ඇති බව අමාත්‍යවරයා තවදුරටත් සඳහන් කරනවා.\nඉන්ධන නො මැති වුව හොත් විදුලි සැපයුම පැයකට දෙකකට කපාහැර තත්ත්වය කළමනාකරණය කිරීමට හැකියාව ඇති නමුත් වාහන ධාවනය සඳහා එවැනි පියවරකට යා නො හැකි බව යි අමාත්‍යවරයා අවසාන වශයෙන් හෙළිදරව් කරන්නේ.",
       "URL": "https://www.hirunews.lk/294200/ගෙදර-ගියොත්-අඹු-නසී-මඟ-හිටියොත්-තෝ-නසී",
       "Category": "Local News",
       "Parent URL": "https://www.hirunews.lk/local-news.php?pageID=1420"
}