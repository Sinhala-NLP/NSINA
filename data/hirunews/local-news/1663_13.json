{
       "Source": "hirunews",
       "Timestamp": "Tuesday, 28 September 2021 - 15:18",
       "Headline": "සහල් මෝල් හිමියන් සහල් සිල්ලර මිල නිවේදනය කරයි  (වීඩියෝ)",
       "News Content": "රජය විසින් සහල් සඳහා පනවා තිබූ උපරිම සිල්ලර මිල ඉවත් කිරීමත් සමඟ මහා පරිමාණ වී මෝල් හිමියන් මින් ඉදිරියට වෙළදපළේ සහල් අලෙවි කරන මිල ගණන් අද ප්‍රකාශයට පත් කළා.\nඒ අනුව නාඩු සහල් කිලෝග්‍රෑමයක්  රුපියල් 115කටත්, සම්බා කිලෝග්‍රෑමයක් රුපියල් 140කටත්, කීරි සම්බා කිලෝග්‍රෑමයක් රුපියල් 165කටත් අලෙවි කරනු බවයි ඔවුන් ප්‍රකාශ කළේ.\nමීට පෙර රජය විසින් කැකුළු සහල් කිලෝග්‍රෑමයක් රුපියල් 95කටත්, නාඩු කිලෝග්‍රෑමයක් රුපියල් 98කටත්, සම්බා කිලෝග්‍රෑමයක් රුපියල් 103කටත් සහ කීරි සම්බා කිලෝග්‍රෑමයක් රුපියල් 125ක  උපරිම සිල්ලර මිලකට අලෙවි කළ යුතු බවට ගැසට් නිවේදනයක් නිකුත් කර තිබුණා.\nකෙසේ වෙතත් ඊයේ රැස්වූ අමාත්‍ය මණ්ඩල අදාළ ගැසට් නිවේදනය අවලංගු කිරීමට තීරණය කළ අතර සහල් මිල ඉහළ යෑම වැළැක්වීම සඳහා සහල් මෙටි්‍රක් ටොන් ලක්ෂයක් වහාම ආනයනය කිරීමටයි තීරණය කළේ.\nඅමාත්‍ය මණ්ඩලය ගනු ලැබූ එම තීරණවලින් අනතුරුවයි මහා පරිමාණ වී මෝල් හිමියන්  පොළොන්නරුවේදී අද මාධ්‍ය හමුවක් කැදවමින් නව සහල් මිල ගණන් ප්‍රකාශයට පත් කළේ.",
       "URL": "https://www.hirunews.lk/283471/සහල්-මෝල්-හිමියන්-සහල්-සිල්ලර-මිල-නිවේදනය-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1663"
}