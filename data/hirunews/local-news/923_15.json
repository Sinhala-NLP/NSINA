{
       "Source": "hirunews",
       "Timestamp": "Monday, 22 August 2022 - 7:48",
       "Headline": "අරලියගහ මැදුරේ පිත්තල සැරසිලි රාජගිරියේ නිවසක - 9 වනදා කළහකාරී සිදුවීම්වලට 9 ක් අල්ලයි",
       "News Content": "ජනාධිපති මන්දිරයට, ජනාධිපති කාර්යාලයට සහ අරලියගහ මන්දිරයට මෙන්ම පසුගිය මැයි මස 9 වනදා පාර්ලිමේන්තු මන්ත්‍රීවරුන් පිරිසකගේ නිවාසවලට පහරදීම ඇතුලු සිද්ධීන් කිහිපයකට නවදෙනෙකු අත්අඩංගුවට ගෙන තිබෙනවා.\nමෙම පිරිස අතර හිමිනමක් සහ කාන්තාවක් ද වන බවයි පොලිස් මාධ්‍ය කොට්ඨාසය සඳහන් කළේ.\nපසුගිය ජූලි මස 9 වනදා අරලියගහ මන්දිරයට ඇතුලුවී එහි තිබූ පිත්තල සැරසිලි සොරකම් කරන ලද පුද්ගලයෙකු ඊයේ අත්අඩංගුවට ගෙන තිබුණේ රාජගිරිය - බණ්ඩාරනායකපුර ප්‍රදේශයේදියි.\n60 හැවිරිදි මොහු සන්තකයේ තිබී පිත්තල සැරසිලි කැබලි 9 ක් සහ විශාල ප්‍රමාණයේ ගමන් බෑගයක්ද සොයාගෙන ඇති බවයි පොලිස් මාධ්‍ය කොට්ඨාසය සඳහන් කළේ.\nපසුගිය ජූලි මස කොටුව - ජනාධිපති කාර්යාලයට ඇතුලුවී දේපළවලට හානි සිදුකළ බවට හිමිනමක් ඇතුලු දෙදෙනෙකු කොළඹ උතුර කොට්ඨාස අපරාධ විමර්ශන අංශය අත්අඩංගුවට ගෙන තිබෙනවා.\nඊයේ අත්අඩංගුවට ගත් මෙම හිමිනම අවුරුදු 24 ක් වයසැති පොතුහැර ප්‍රදේශයේ විහාරස්ථානයක වැඩවසන අතර, අනෙක් සැකකරු 26 හැවිරිදි ඕපනායක ප්‍රදේශයේ පදිංචිකරුවෙක්.\nඑමෙන්ම පසුගිය මස 9 වනදා ජනාධිපති මන්දිරයට ඇතුළු වී දේපළවලට හානි සිදුකළ බවට නුගේගොඩ කොට්ඨාස අපරාධ විමර්ශන අංශය ඊයේ සැකකාරියක අත්අඩංගුවට ගත්තා.\n53 හැවිරිදි මෙම කාන්තාව ගොතටුව ප්‍රදේශයේ පදිංචිකාරිනියක්.\nපසුගිය මැයි මස 9 වනදා පාර්ලිමේන්තු මන්ත්‍රිවරුන් වන ගාමිණී ලොකුගේ සහ විමල් වීරවංශගේ නිවාසවලට, දේපළවලට සහ වාහනවලට ගිනි තබා අනර්ථය සිදුකිරීමේ චෝදනා මත දෙදෙනෙකු අත්අඩංගුවට ගෙන තිබෙනවා.\nගාමිණී ලොකුගේ මන්ත්‍රිවරයාගේ නිවසට ගිනි තැබීමේ සිද්ධියට අත්අඩංගුවට ගෙන ඇත්තේ පිළියන්දල ප්‍රදේශයේ පදිංචි ඇවුරුදු 39 ක් වයසැති පුද්ගලයෙකු වන අතර, මන්ත්‍රි විමල් වීරවංශගේ නිවසට ගිනි තැබීමේ සිද්ධියට හෝකන්දර ප්‍රදේශයේ පදිංචි 18 හැවිරිදි සැකකරුවෙකු අත්අඩංගුවට ගත්තා.\nපසුගිය මැයි මස 9 වනදා අම්බලන්ගොඩ ප්‍රාදේශීය සභාවේ මන්ත්‍රීවරයෙකු බස් රථයකින් ගමන් කරමින් සිටියදී බිමට බස්සවා පහරදී ඔහු සතු මුදල් පසුම්බිය කොල්ලකා පසුව මන්ත්‍රීවරයා බේරේ වැවට තල්ලු කිරීමේ සිද්ධිය සම්බන්ධයෙන් 34 හැවිරිදි දෙමටගොඩ ප්‍රදේශයේ පදිංචිකරුවෙකු අත්අඩංගුවට ගනු ලැබුවා.\nපසුගිය ජූලි මස 13 වනදා පොල්දූව මංසන්ධියේදී කඳුළු ගෑස් උණ්ඩ සොරාගැනීම සහ නීතිවිරෝධී රැස්වීමක සාමාජිකයන් ලෙස කටයුතු කිරීම සම්බන්ධයෙන් දෙදෙනෙකු අත්අඩංගුවට ගෙන තිබෙනවා.\n38 සහ 42 හැවිරිදි වියේ පසුවන මොවුන් අංගොඩ සහ වැල්ලම්පිටිය ප්‍රදේශවල පදිංචිකරුවන්.",
       "URL": "https://www.hirunews.lk/313401/අරලියගහ-මැදුරේ-පිත්තල-සැරසිලි-රාජගිරියේ-නිවසක-9-වනදා-කළහකාරී-සිදුවීම්වලට-9-ක්-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=923"
}