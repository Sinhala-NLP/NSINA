{
       "Source": "hirunews",
       "Timestamp": "Wednesday, 07 April 2021 - 10:40",
       "Headline": "පාම් තෙල් ගැසට්ටුවෙන් ආයෝජකයෝ අමාරුවේ",
       "News Content": "පාම් තෙල් පිළිබඳ රජයේ ස්ථාවරය කෘෂිකාර්මික අංශයට කෙරෙන ආයෝජන වලක්වන බරපතල ප්‍රතිවිපාක ගෙන දෙන්නක් වනු ඇතයි ආර්ථික විිශේෂඥයන් අනතුරු අඟවනවා.\nමේ වන විට මෙරට විවිධ වතු සමාගම් විසින් දිවයිනේ හෙක්ටයාර් 11,000ක පමණ භූමි ප්‍රමාණයක පාම් තෙල් අවශෝෂණය කර ගනු ලබන කටුපොල් වගා කර ඇති අතර එය ආසන්න වශයෙන් රුපියල් බිලියන 26ක පමණ ආයෝජනයක්.\nරට තුල පාම් තෙල් සහ කටුපොල් වගාව තහනම් කිරීම හේතුවෙන් මෙම ආයෝජකයින් මේ වන විට බරපතල අර්බුධයකට ලක්ව සිටිනවා.\nමොවුන් රජයේ ස්ථාවරය පිළබඳ වැඩිමනත් පැහැදිලි කිරීමක් ඉල්ලා සිටින්නේ සිය වගාවන් මුළුමනින් උදුරා දැමීම හේතුවෙන් තමන්ට සිදුවන පාඩුව වෙනුවෙන් රජය යම්කිසි හානි පූර්ණයක් සිදු කරන්නේද යන්න පැහැදිලි කර ගැනීම සඳහායි.\nඑමෙන්ම ඔවුන් රජයෙන් සිය වගාවන් ගලවා ඉවත් කලයුතු ආකාරය පිළිබඳ පූර්ණ පැහැදිලි මාර්ග සැලැස්මක් ද ඉල්ලා සිටිනවා.\nමේ අතර රජය පාම් තෙල් සම්බන්ධයෙන් තවත් පියවරක් ඉදිරියට යමින් පාම් තෙල් ආනයනයට පහසුකම් නොදෙන ලෙස බැංකු වලට උපදෙස් නිකුත් කර තිබෙනවා.\nඑමෙන්ම රජය විසින් මේ වන විටත් ශ්‍රී ලංකා රේගුව වෙත උපදෙස් නිකුත් කර ඇත්තේ කිසිදු ආකාරයක පාම් තෙල් ආනයන කටයුත්ත සඳහා අවසර නොදෙන ලෙසයි.\nමෙලෙස පාම් තෙල් ආනයනය කිරීමේ ක්‍රියාවලියට වහාම ක්‍රියාත්මක වන ලෙස පහසුකම් නොදෙන ලෙස සියලුම වාණිජ බැංකු සහ ශ්‍රී ලංකා රේගුවට නියෝගයක් නිකුත් කර ඇත්තේ ආනයන හා අපනයන පාලන දෙපාර්තමේන්තුව විසින්.",
       "URL": "https://www.hirunews.lk/267746/පාම්-තෙල්-ගැසට්ටුවෙන්-ආයෝජකයෝ-අමාරුවේ",
       "Category": "Local News",
       "Parent URL": "https://www.hirunews.lk/local-news.php?pageID=2036"
}