{
       "Source": "hirunews",
       "Timestamp": "Tuesday, 08 June 2021 - 19:16",
       "Headline": "එජාපයෙන් නෙරපීමට එරෙහිව පළාත් පාලන නියෝජිතයන් ගොනුකළ පෙත්සම්, විභාගයට නොගෙනම ඉවතට (වීඩියෝ)",
       "News Content": "සමගි ජනබලවේගය තුල කිසිදු අර්බුදයක් නොමැති බව එහි ප්‍රධාන විධායක නිලධාරි, හිටපු පාර්ලිමේන්තු මන්ත්‍රී අජිත්.පී.පෙරේරා පවසනවා.\nකොළඹදී අද මාධ්‍යවේදීන් නැගූ ප්‍රශ්නවලට පිළිතුරු ලබාදෙමින් ඔහු මෙම අදහස් පළ කළා.\nමේ අතර, සමගි ජනබලවේගයේ නායක විපක්ෂ නායක සජිත් ප්‍රේමදාසට පූර්ණ විශ්වාසය පළ කිරීමට එම පක්ෂයේ පාර්ලිමේන්තු කණ්ඩායම ඊයේ සහතික වී තිබෙනවා.\nඒ, සමගි ජනබලවේගයට අයත් සියලු පක්ෂවල නායකයන්ගෙන් සහභාගීත්වයෙන් පැවති සාකච්ඡාවකදියි.\nඑහිදී සමගි ජනබලවේගයේ අර්බුද ඇති බවට නිර්මාණය කරන ව්‍යාජ පුවත් හෙළා දැකීමටත්, විපක්ෂ නායක සජිත් ප්‍රේමදාසගේ නායකත්වය තහවුරු කිරීමටත් යෝජනාවක් ඉදිරිපත් වූ බව සඳහන්.\nවිපක්ෂයේ ප්‍රධාන සංවිධායක, ලක්ෂ්මන් කිරිඇල්ල, ශ්‍රී ලංකා මුස්ලිම් කොංග්‍රසයේ නායක රවුෆ් හකීම්, පාඨලී චම්පික රණවක, මනෝ ගනේෂන් යන සමගි ජනබලවේගයේ මන්ත්‍රීවරුන් ඉදිරිපත් කළ එම යෝජනාව ෆීල්ඩ් මාර්ෂල් සරත් ෆොන්සේකා, රංජිත් මද්දුමබණ්ඩාර, රාජිත සේනාරත්න සහ අශෝක් අබේසිංහ යන මන්ත්‍රීවරුන් විසින් අනුමත කර තිබෙනවා.\nමේ අතර, සිය පක්ෂ සාමාජිකත්වය අහිමි කිරීම වැළැක්වීමේ නියෝගයක් නිකුත් කරන ලෙස ඉල්ලා එක්සත් ජාතික පක්ෂ පළාත් පාලන නියෝජිතයින් 69 දෙනෙකු විසින් ඉදිරිපත් කර ඇති අභියාචනා පෙත්සම් විභාගයට නොගෙන නිෂ්ප්‍රභ කිරීමට ශ්‍රේෂ්ඨාධිකරණය අද නියම කළා.\nඒ එම නඩුව විජිත් මළල්ගොඩ, එල්.ටී.බී.දෙහිදෙණිය සහ එස්.තුරෙයිරාජා යන ත්‍රිපුද්ගල විනිසුරු මඩුල්ල හමුවේ අද කැඳවූ අවස්ථාවේදීයි.\nවග උත්තර එක්සත් ජාතික පක්ෂය වෙනුවෙන් පෙනී සිටි ජනාධිපති නීතිඥ රොනල්ඩ් පෙරේරා අධිකරණය හමුවේ මූලික විරෝධතාවක් මතු කරමින් මෙම අභියාචනා පෙත්සම් සමග ගොනුකර ඇති දිවුරුම් ප්‍රකාශ ශ්‍රේෂ්ඨාධිකරණ නීතිවලට පටහැනි ආකාරයෙන් ඉදිරිපත් කර ඇති බව ප්‍රකාශ කළා.\nඑම නිසා ඒවා නිෂ්ප්‍රභ කරන ලෙසයි ඔහු ඉල්ලා සිටියේ.\nඑහිදී පෙත්සම්කාර එක්සත් ජාතික පක්ෂ පළාත් පාලන නියෝජිතයින් වෙනුවෙන් පෙනී සිටි ජනාධිපති නීතිඥ ෆයිසර් මුස්තාෆා ශ්‍රේෂ්ඨාධිකරණයෙන් ඉල්ලා සිටියේ පෙත්සම් ඉවත් කරගෙන ඒ වෙනුවට නව පෙත්සම් ගොනු කිරීම සඳහා අවසර ලබාදෙන ලෙසටයි.\nකෙසේ වෙතත්, ඉදිරිපත්වූ කරුණු සලකා බැලූ ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල අදාළ අභියාචනා පෙත්සම් 69 විභාගයට නොගෙනම නිෂ්ප්‍රභ කිරීමට තීන්දු කළා.",
       "URL": "https://www.hirunews.lk/273754/එජාපයෙන්-නෙරපීමට-එරෙහිව-පළාත්-පාලන-නියෝජිතයන්-ගොනුකළ-පෙත්සම්-විභාගයට-නොගෙනම-ඉවතට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1898"
}