{
       "Source": "hirunews",
       "Timestamp": "Sunday, 06 June 2021 - 7:20",
       "Headline": "ආපදා තත්ත්වයෙන් පුද්ගල මරණ 10ක් -   වැසි අඩුවේ - ගංඟාවල ජලමට්ටම් පහළට",
       "News Content": "දිස්ත්‍රික්ක අටකට බලපා ඇති අයහපත් කාලගුණ තත්ත්වයෙන් මේ වනවිට පවුල් 54,126 කට අයත් පුද්ගලයින් 219,027ක් පීඩාවට පත්ව ඇති බව ආපදා කළමනාකරණ මධ්‍යස්ථානය පවසනවා.\nඑම මධ්‍යස්ථානය නිකුත් කළ නවතම තත්ත්ව වාර්තාවේ දැක්වෙන්නේ අයහපත් කාලගුණයෙන් මේ වනවිට පුද්ගල මරණ 10  වාර්තා වී ඇති බවයි. එසේම, තවත් අයෙකු අතුරුදන් වී ඇති බව ද එහි සඳහන්.\nමේ අතර, වාරිමාර්ග දෙපාර්තමේන්තුව කියා සිටියේ කැළණි, කළු, නිල්වලා සහ මහවැලි මෙන්ම මහඔය සහ අත්තනගලු ඔයේ ජල මට්ටම් පහළ බසිමින් පවතින බවයි.\nකෙසේ නමුත් ගිං ගඟේ ජල මට්ටම තවදුරටත් ඉහළ යමින් පවතින අතර, බද්දේගම ප්‍රදේශයෙන් සුළු ගං වතුර තත්වයක් වාර්තාවනවා.\nඊයේ දිනයේදී කොළඹ පහත් බිම් රැසක් ජලයෙන් යටවී තිබූ අතර, කළුතර දිස්ත්‍රික්කයේ හොරණ, අගලවත්ත, ඉංගිරිය, පාලින්දනුවර, බුලත්සිංහල, දොඩංගොඩ, මිල්ලනිය, මධුරාවල සහ කළුතර ප්‍රාදේශීය ලේකම් කොට්ඨාසවලට අයත් කළුගං නිම්නයේ පහත් බිම්වල ජලගැලීම් වාර්තාවුණා.\nඅත්තනගලු ඔය ද්‍රෝනියේ මීරිගම, අත්තනගල්ල, මහර, ගම්පහ, මිනුවන්ගොඩ, ජාඇළ සහ කටාන ප්‍රාදේශීය ලේකම් කොට්ඨාසවලට අයත් පහත් බිම්වල ගංවතුර තත්ත්වය ඊයේ සන්ධ්‍යාව වනතුරු පැවති බව සඳහන්.\nඑමෙන්ම, බියගම - කඩුවෙල මාර්ගය, වත්තල සහ ජා-ඇල පහත් බිම් ජලයෙන් යටව තිබෙනවා.\nකිරිබත්ගොඩ ප්‍රදේශයේ අතුරුමාර්ග සහ නිවාස රැසක් පසුගිය 3 වනදා සිට ජලයෙන් යටවී තිබූ බව වාර්තා වුණා.\nමහඔය ද්‍රෝණියේ ජල ධාරා ප්‍රදේශවලට අධික වර්ෂාපතනයක් ලැබීමත් සමඟ අලව්ව, දිවුලපිටිය, මීරිගම, පන්නල, වෙන්නප්පුව, මීගමුව, කටාන සහ දංකොටුව ප්‍රාදේශීය ලේකම් කොට්ඨාශවලට අයත් පහත් බිම් ප්‍රදේශවල සුළු ගංවතුර තත්ත්වයක් හට ගෙන තිබුණා.\nඑමෙන්ම, කොළඹ, ගාල්ල, කෑගල්ල, මාතර, නුවරඑළිය, මාතලේ, මහනුවර, කළුතර, ගම්පහ සහ රත්නපුර දිස්ත්‍රික්කවලට පනවා ඇති නායයාමේ අවදානම අද පස්වරු 5.30 දක්වා තවදුරටත් දීර්ඝ කෙරුණා.\nමේ අතර, ජලාශ කිහිපයක් වාන්දොරටු තවමත් විවෘත කර තිබෙනවා.\nඑසේම අයහපත් කිලගුණ තත්ත්වය නිසා ඊයේ පස්වරුව වනවිට පාරිභෝගිකයන් 103,000කට පමණ විදුලි බලය ඇණහිට තිබුණා.\nවිදුලි බල අමාත්‍යාංශය පැවසුවේ මේ වනවිට ඉන් බොහෝ පිරිසකට විදුලි සැපයුම ලබාදී ඇති බවයි.\nමේ අතර, නිරිතදිග මෝසම සක්‍රියව පැවතුනද වැසි තත්වයේ  අඩුවීමක් අද සිට දැකිය හැකි බව කාර්යයේ නියුතු කාලගුණ විද්‍යාඥ කසුන් පැස්කුවෙල් කියා සිටියා.",
       "URL": "https://www.hirunews.lk/273496/ආපදා-තත්ත්වයෙන්-පුද්ගල-මරණ-10ක්-වැසි-අඩුවේ-ගංඟාවල-ජලමට්ටම්-පහළට",
       "Category": "Local News",
       "Parent URL": "https://www.hirunews.lk/local-news.php?pageID=1903"
}