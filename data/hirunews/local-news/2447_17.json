{
       "Source": "hirunews",
       "Timestamp": "Thursday, 17 September 2020 - 22:58",
       "Headline": "රත්නපුර පොලිස් නිලධාරීන් සහ කම්කරුවන් අතර හටගත් උණුසුම් තත්වය (වීඩියෝ)",
       "News Content": "සබරගමුව පළාත් කම්කරු කාර්යාලය දැනට පිහිටි ස්ථානයෙන් ඉවත් කිරීමට විරෝධය පළ කරමින් රත්නපුර දිස්ත්‍රික්කයේ කම්කරුවන් පිරිසක් අද විරෝධතාවක නිරත වුණා.\nඑම පිරිස මාර්ගය අවහිර කිරිමත් සමඟ පොලිස් නිලධාරීන් සහ උද්ඝෝෂකයින් අතර හටගත්තේ උණුසුම් තත්ත්වයක්.\nරත්නපුර නගරයේ දැනට පවත්වාගෙන යන සබරගමුව පළාත් කම්කරු කාර්යාලය අවිස්සාවේල්ල නගරයට රැගෙන  යාමට ගෙන ඇති තීරණයකට විරෝධය පළ කරමින් රත්නපුර දිස්ත්‍රික්කයේ කම්කරුවන් මෙම විරෝධතාව ආරම්භ කළේ රත්නපුර නගර සභාව අසලින්.\nපසුව ඔවුන් කම්කරු කාර්යාලය දක්වා පා ගමනින් පැමිණියා.\nඑම කාර්යාලය ඉදිරිපිට විරෝධතාවය ආරම්භ කිරීමට සූදානම් වෙද්දී පොලිස් නිලධාරීන් පැමිණ උද්ඝෝෂකයින්ට දැනුම් දුන්නේ විරෝධතාව පැවැත්වීම සඳහා අවසර තිබුණද මාර්ගය අවහිර වීම වැළැක්වීම සඳහා අධිකරණ නියෝගයක් ලබාගෙන ඇති බවයි.\nඒ අනුව අධිකරණ නියෝගයේ නම් සඳහන්ව තිබූ 5 දෙනෙකු එම ස්ථානයෙන් පිටව ගිය අතර සෙසු පිරිස මාර්ගය අවහිර කරමින් මෙලෙස විරෝධතාවයේ නිරත වුණා.\nපොලිස් නිලධාරීන් උද්ඝෝෂකයින්ව  මාර්ගයෙන් ඉවත් කිරීමට ගිය අවස්ථාවේදී ඇතිවූයේ උණුසුම් තත්ත්වයක්.\nඑහිදී උද්ඝෝෂණයේ නිරත වූ එක් අයෙකු පොලිස් ජීප් රථයක නංවා ගැනීම හේතුවෙන් උද්ඝෝෂකයින් ජීප් රථයේ ගමනට බාධා පැමිණවූයේ මෙලෙසින්.\nපසුව උද්ඝෝෂකයින් කම්කරු කාර්යාලයට ඇතුළු වී මෙලෙස විරෝධය පළ කළේ තම සගයෙකු පොලිස් අත්අඩංගුවට පත්වීම සම්බන්ධයෙන්ද චෝදනා කරමින්.\nඅනතුරුව ප්‍රදේශය භාර සහකාර පොලිස් අධිකාරිවරයෙකු පැමිණ ගැටලුව සම්බන්ධයෙන් සාකච්ඡාවක් ලබාදෙන බවට උද්ඝෝෂකයින්ට පොරොන්දුවක් ලබාදුන්නා.\nඒ අනුව උද්ඝෝෂකයින් විසිර ගියේ ලබන සඳුදාවන විට ගැටලුවට විසඳුම් නොලැබුණහොත් උපවාසයක් ආරම්භ කරන බව ප්‍රකාශ කරමින්.",
       "URL": "https://www.hirunews.lk/250481/රත්නපුර-පොලිස්-නිලධාරීන්-සහ-කම්කරුවන්-අතර-හටගත්-උණුසුම්-තත්වය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2447"
}