{
       "Source": "hirunews",
       "Timestamp": "Thursday, 16 December 2021 - 20:16",
       "Headline": "කිලිනොච්චියේ පතුරම් හමුවූ ඉඩමෙන් ටී.56 උණ්ඩ 187,559ක් සොයාගැනේ - කැණීම් කටයුතු අවසන් (ඡායාරූප)",
       "News Content": "කිලිනොච්චිය කෝරක්කන්කටු ප්‍රදේශයේ ඉඩමකින් හමුවූ පතුරම් ප්‍රමාණ්‍ය 187,559ක් බව කිලිනොච්චිය පොලිසිය පවසනවා.\nඑම ප්‍රදේශයේ ගෙවත්තක ඉදිකිරීමක් වෙනුවෙන් වළක් කැපීමේදී පතුරම් පෙට්ටි දෙකක් තිබී හමුවූයේ පසුගිය 13 වැනිදායි.\nඅනතුරුව අදාළ ස්ථානය සම්බන්ධයෙන් කිලිනොච්චිය මහේස්ත්‍රාත් අධිකරණයෙන් ලබාගත් නියෝග යටතේ පොලිස් විශේෂ කාර්ය බලකා බෝම්බ නිශ්ක්‍රිය අංශය ඊයේ (15) සහ අද (16) දිනවල සිදුකළ කැණීම්වලින් මෙම පතුරම් තොගය සොයාගෙන තිබෙනවා.\nපතුරම් බහාලන පෙට්ටියක් තුළ ටී.56 පතුරම් 750 බැගින් පවතින අතර එවැනි පෙට්ටි 145ක් තුල ටි 56 පතුරම් 108750ක තොගයක් පැවති බවයි අනාවරණ වී ඇත්තේ.\nඅදාළ වල තුල බහාලුම් නොමැතිව තිබූ තවත් ටී. 56 පතුරම් 78809ක් සොයාගත් බව ද පොලිසිය සඳහන් කළා.\nඑමෙන්ම එහි තිබී එම්.පී.එම්.ජී පතුරම් 2400ක් එම්.16 පතුරම් 800ක් ද හමුවී තිබෙනවා.\nයුද්ධය පැවති සමයේ එල්. ටී. ටී. ඊ සංවිධානය විසින් යළි ප්‍රයෝජනයට ගැනීමේ අරමුණින් සඟවා ගිය පතුරම් තොගයක් මෙලෙස හමුවන්නට ඇති බවටයි ආරක්ෂක අංශ සැක පළකරන්නේ.\nයුද සමයේ එම ස්ථානය අවි ගබඩාවක් වශයෙන් පවත්වාගෙන යන්නට ඇතැයි විශ්වාස කෙරෙන අතර කැණීම් කටයුතු අද අවසන් කර තිබෙනවා.\nකිලිනොච්චිය මහේස්ත්‍රාත් අධිකරණයෙන් ලබාගත් නියෝග යටතේ විශේෂ කාර්ය බලකා බෝම්බ නිශ්ක්‍රිය අංශය විසින් අදාළ පතුරම් තොගය විනාශ කිරීමට නියමිතයි.",
       "URL": "https://www.hirunews.lk/291264/කිලිනොච්චියේ-පතුරම්-හමුවූ-ඉඩමෙන්-ටී-56-උණ්ඩ-187559ක්-සොයාගැනේ-කැණීම්-කටයුතු-අවසන්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1489"
}