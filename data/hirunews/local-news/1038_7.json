{
       "Source": "hirunews",
       "Timestamp": "Friday, 08 July 2022 - 11:27",
       "Headline": "ගෑස් ආනයන කොන්ත්‍රාත්තුව ගැන ලිට්‍රෝ කරුණු පැහැදිලි කරයි",
       "News Content": "ලිට්‍රෝ ගෑස්; ලංකා සමාගමට ගෑස් ආනයනය කිරීමේ කොන්ත්‍රාත්තුව සහ ජාත්‍යන්තර මිලදී ගැනීම සම්බන්ධව මාධ්‍යයන්ගේ පළවන සාවද්‍ය ප්‍රකාශයන් සම්බන්ධව ලිට්‍රෝ ලංකා සමාගම විසින් කරුණු පැහැදිලි කරමින් නිවේදනයක් නිකුත් කර තිබෙනවා.\nලිට්‍රෝ ගෑස් සමාගම් අධ්‍යක්ෂක මන්ඩලය රාජ්‍ය අනුබද්ධ ආයතනයක් ලෙස කැබිනට් තීරණ ක්‍රියාත්මක කිරීමට බැඳී සිටින බවත්, සමාගම විසින් කැබිනට් මණ්ඩලය නොමඟ යවා ඇති බවට මෙන්ම ලිට්‍රෝ සමාගම මූල්‍ය අවභාවිත කිරීමක නිරත වූ බවට පළවන මාධ්‍ය වාර්තා ලිට්‍රෝ ගෑස් ලංකා සමාගම විසින් තරයේ ප්‍රතික්ෂේප කරනු ලබනවා.\n2022 - 2023 වර්ෂය සඳහා ලිට්‍රෝ ගෑස් ජාත්‍යන්තර ටෙන්ඩරයේ අඩු ලංසුකරු වන Siam ගෑස් ආයතනයට ඩොලර් මිලියන 37ක පොරොත්තු ණයකර ලිපිය ලබාදීමට රාජ්‍ය භාණ්ඩාගාරය, දේශීය හෝ ජාත්‍යන්තර මූල්‍ය ආයතන අපොහොසත් වීම මෙන්ම සියම් ගෑස් සමාගම පොරොත්තු ණයකර ලිපිය නොමැතිව ගෑස් ලබාදීම ප්‍රතික්ෂේප කළ නිසා කැබිනට් මණ්ඩලයේ තීරණය මත එම ගෑස් සැපයුම් ටෙන්ඩරය නවතා දැමූ බවයි එම සමාගම පවසන්නේ.\nලෝක බැංකු මූල්‍ය පහසුකම් යටතේ ගෑස් මෙට්‍රික් ටොන් 100,000 සැපයුම සඳහා ඕමාන් ට්‍රේඩින්ග් ආයතනය තෝරගනු ලැබුවේ, කෙටිකාලීන මිලදී ගැනීම සඳහා මිල ගණන් කැඳවීමේ දී අඩුම මිල සඳහන් කළ සියම් ගෑස් සමාගමට වර්තමාන වෙළෙඳපොළ අධික ඉල්ලුම සඳහා අවශ්‍ය ගෑස් ප්‍රමාණයන් එකවර සැපයුම් කළ නොහැකි බව එම සමාගම දැනුම්දුන් නිසා බවයි ලිට්‍රෝ සමාගම නිකුත් කළ නිවේදනයේ වැඩිදුර දැක්වෙන්නේ.",
       "URL": "https://www.hirunews.lk/309406/ගෑස්-ආනයන-කොන්ත්‍රාත්තුව-ගැන-ලිට්‍රෝ-කරුණු-පැහැදිලි-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1038"
}