{
       "Source": "hirunews",
       "Timestamp": "Wednesday, 03 April 2019 - 10:22",
       "Headline": "පරාජය වූ අමාත්‍යාංශ දෙකට මුදල් වෙන් කරන්න පරිපූරක ඇස්මේන්තුවක්",
       "News Content": "අයවැය කාරක සභා විවාදය අතරතුර පරාජයට පත් වූ මහා නගර හා බස්නාහිර සංවර්ධන අමාත්‍යාංශයේ සහ අභ්‍යන්තර හා ස්වදේශ කටයුතු සහ පළාත් සභා හා පළාත් පාලන අමාත්‍යාංශයේ වැය ශීර්ෂ වෙනුවට ඒවාට මුදල් වෙන් කිරීම සඳහා පරිපූරක ඇස්තමේන්තුවක් අද පාර්ලිමේන්තුවට ඉදිරිපත් කරනු ලැබුවා.\nපෙරවරු 9යි 30ට පාර්ලිමේන්තු කටයුතු ආරම්භ කළ අවස්ථාවේදී මෙම පරිපූරක ඇස්මේන්තු ඉදිරිපත් කරනු ලැබුවේ සභානායක, අමාත්‍ය ලක්ෂ්මන් කිරිඇල්ල විසින්.\nමෙම පරිපූරක ඇස්තමේන්තුව අමාත්‍ය මංගල සමරවීර විසින් ඊයේ කැබිනට් රැස්වීමට ඉදිරිපත් කර අනුමැතිය ද ලබා ගත්තා.\nමෙම අමාත්‍යාංශ දෙක සඳහා ඉදිරිපත් කර ඇති පරිපූරක ඇස්තමේන්තුවේ වටිනාකම රුපියල් බිලියන 287කට අධිකයි.\nමෙම අමාත්‍යාංශ දෙකේ වැය ශීර්ෂ ඉකුත් 28 වනදා පැවති අයවැය කාරක සභා විවාද ජන්ද විමසීමේදී විපක්ෂය විසින් පරාජය කරනු ලැබුවා.\nඅයවැය කාරක සභා අවස්ථා විවාදයේ 17 වන දිනය වන අද තැපැල් සේවා හා මුස්ලිම් ආගමික කටයුතු, වැවිලි කර්මාන්ත සහ කඳුරට නව ගම්මාන, යටිතල පහසුකම් හා ප්‍රජා සංවර්ධන යන අමාත්‍යාංශවල වැය ශීර්ෂ විවාදයට ගැනෙනවා.",
       "URL": "https://www.hirunews.lk/213734/පරාජය-වූ-අමාත්‍යාංශ-දෙකට-මුදල්-වෙන්-කරන්න-පරිපූරක-ඇස්මේන්තුවක්",
       "Category": "Local News",
       "Parent URL": "https://www.hirunews.lk/local-news.php?pageID=3422"
}