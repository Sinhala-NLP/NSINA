{
       "Source": "hirunews",
       "Timestamp": "Wednesday, 11 October 2017 - 15:58",
       "Headline": "බිරිඳට ඇසිඩ් ගසා ඝාතනය කළ ලාංකිකයෙකු සාජාහිදී අත්අඩංගුවට",
       "News Content": "තම බිරිඳට ඇසිඩ් ප්‍රහාරයක් එල්ල කර ඝාතනය කළ ලාංකිකයෙකු සාජාහිදී අත්අඩංගුවට ගෙන තිබෙනවා.\n25 හැවිරිදි මෙම කාන්තාව සිය අනියම් සැමියා සමග සිටින අතරවාරයේදී නිත්‍යානුකූල සැමියා විසින් මෙම අපරාධය සිදුකර ඇති බවයි විදෙස් පුවත් සේවාවල දැක්වෙන්නේ.\nඇසිඩ් ප්‍රහාරයෙන් 23 හැවිරිදි අනියම් සැමියාට ද බරපතල තුවාල සිදුව තිබෙනවා.\nඔහු මේවන විට බරපතල තත්වයෙන් රෝහලේ දැඩි සත්කාර ඒකකයේ ප්‍රතිකාර ලබනවා.\nඇසිඩ් ප්‍රහාරය හේතුවෙන් මියගිය කාන්තාවගේ සිරුරේ 30% කට වැඩි කොටසක් පිළිස්සී ඇතැයි සඳහන්.\nසාජා නුවර නිවසකදී මෙය සිදුව ඇත්තේ මීට සති දෙකකට පමණ පෙරයි.\nඑහිදී බරපතල තුවාල ලැබු කාන්තාව රෝහල් ගතව ප්‍රතිකාර ලබමින් සිටියදී ඊයේ මියගොස් තිබෙනවා.\nපැවති පිළිස්සුම් තුවාල හමුවේ හදවතේ ක්‍රියාකාරීත්වය දුර්වල වීමෙන් ඇය මියගිය බවටයි වෛද්‍යවරුන් ප්‍රකාශකර ඇත්තේ.\nමෙම සිද්ධියට අදාළව මියගිය කාන්තාවගේ නිත්‍යානුකූල සැමියා වන 30 හැවිරිදි ලාංකිකයා සාජා නුවර ආරක්ෂක අංශ විසින් ගුවන්තොටුපලේදී අත්අඩංගුවට ගෙන තිබෙනවා.\nඒ ඔහු රටින් පළා යාමට උත්සාහ කිරීමේදීයි.\nසැකකරුට මිනී මැරුම් චෝදනා යටතේ නඩු ගොනු කෙරෙනු ඇතැයි විදෙස් පුවත් සේවා වැඩිදුරටත් සඳහන් කළා.",
       "URL": "https://www.hirunews.lk/173217/",
       "Category": "Local News",
       "Parent URL": "https://www.hirunews.lk/local-news.php?pageID=4277"
}