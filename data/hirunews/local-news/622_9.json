{
       "Source": "hirunews",
       "Timestamp": "Thursday, 05 January 2023 - 7:42",
       "Headline": "අඩු වුණ හයිවේ බස් ගාස්තු ප්‍රකාශයට පත් කෙරෙයි",
       "News Content": "අධිවේගි මාර්ගවල මගීන්ගෙන් අය කරන ගමන් ගාස්තුව ඊයේ (04) මධ්‍යම රාත්‍රියේ සිට සියයට 10කින් අඩු කිරීමට පියවර ගත් බව ජාතික ගමනාගමන කොමිෂන් සභාව ප්‍රකාශ කළා.\nඒ අනුව මාකුඹුර - ගාල්ල අතර නව ගාස්තුව රුපියල් 930ක් වන අතර, මාකුඹුර - මාතර අතර නව බස් ගාස්තුව රුපියල් 1170ක්.\nකඩුවෙල - මාතර අධිසුඛෝපභෝගී නව බස් ගාස්තුව රුපියල් 1260ක් දක්වා අඩු කර තිබෙනවා.\nඅධිවේගී මාර්ගයේ කොළඹ - කතරගම අතර නව බස් ගාස්තුව රුපියල් 2270ක් බවයි ජාතික ගමනාගමන කොමිෂන් සභාව නිවේදනය කළේ.\nකොළඹ - මාතර අධිවේගී මාර්ගයේ නව බස් ගාස්තුව රුපියල් 1300ක්.\nඊට අමතරව ඊයේ මධ්‍යම රාත්‍රියේ සිට කොළඹ - කතරගම ගාලු පාරේ ධාවනය වන බස්රථවල අර්ධ සුඛෝපභෝගි සේවාව ඉවත් කර සාමාන්‍ය බස් රථ සේවාවක් බවට පත් කෙරුණා.\nඒ අනුව එම මාර්ගයේ අර්ධ සුඛෝපභෝගි බස් රථවලින් අය කෙරෙන ගාස්තු අඩු කර තිබෙනවා.\nඑමෙන්ම කොළඹ කොටුවේ සිට කන්කසන්තුරේ දක්වා දුම්රිය ධාවනය අද (05) සිට අනුරාධපුරය දක්වා සීමා කර තිබෙනවා. ඒ මාර්ගයේ නවීකරණ කටයුතු හේතුවෙන්.\nමේ අතර, ආනයන සහ අපනයන බහාළුම් ප්‍රවාහන ගාස්තු ඊයේ මධ්‍යම රාත්‍රියේ සිට සියයට 2යි දශම 5කින් අඩු කරන බව එක්සත් ලංකා බහාළුම් ප්‍රවාහන රථ හිමියන්ගේ සංගමය පවසනවා.\nඑහි සභාපති සනත් මංජුල කියා සිටියේ, අවස්ථා දෙකක දී ඩීසල් මිල පහත දැමීම සැලකිල්ලට ගනිමින් මෙම තීරණය ගත් බව යි.",
       "URL": "https://www.hirunews.lk/324313/අඩු-වුණ-හයිවේ-බස්-ගාස්තු-ප්‍රකාශයට-පත්-කෙරෙයි",
       "Category": "Local News",
       "Parent URL": "https://www.hirunews.lk/local-news.php?pageID=622"
}