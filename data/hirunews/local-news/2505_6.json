{
       "Source": "hirunews",
       "Timestamp": "Saturday, 22 August 2020 - 19:45",
       "Headline": "සතියක් තුළ බස්නාහිර පළාතේ වැටලීම් වලින් සැකකරුවන් 3409ක් අත්අඩංගුවට (වීඩියෝ)",
       "News Content": "ගත වූ සතියක කාලය තුළ බස්නාහිර පළාතේ සිදුකල විශේෂ වැටලීම් 3324 කදී සැකකරුවන් 3409 දෙනෙකු අත්අඩංගුවට ගෙන තිබෙනවා.\nමේ අතර, සංවිධානාත්මක අපරාධ කල්ලි සාමාජික කැලූම් ඉන්දික හෙවත් කැවුමා නමැත්තාගේ සමීපතමයෙකු අද හෙරොයින් සමග අත්අඩංගුවට ගැනීමට කළුතර කොට්ඨාශ අපරාධ විමර්ශන අංශය සමත් වුණා.\nඑසේම, සංවිධානාත්මක අපරාධකරුවෙකු වන යකා සම්පත් නමැත්තා ද බත්තරමුල්ල - සුභූතිපුරදී පොලීසිය අද අත්අඩංගුවට ගත්තා.\nකළුතර - ඇලමෝදර ප්‍රදේශයේදී හෙරොයින් ග්‍රෑම් 10 යි මිලිග්‍රෑම් 400 ක් සමග කළුතර කොට්ඨාශ අපරාධ විමර්ශන අංශය සැකකරුවන් දෙදෙනෙකු අත්අඩංගුවට ගත් අතර, ඉන් එක් සැකකරුවෙකු කැවුමා නමැති අපරාධ කල්ලි සාමාජිකයාගේ සමීපතමයෙකු බවට අනාවරණ වී තිබෙනවා.\nමොහු පන්නිපිටිය - ඇරැව්වල ප්‍රදේශයේ සිදුවූ රුපියල් බිලියන 5ක පමණ වටිනාකමකින් යුත් දියමන්ති හා මැණික් කොල්ලයේ ප්‍රධාන සැකකරුවෙකු වන අමරතුංගලාගේ දොන් මංජු හෙවත් දියගම මංජු නමැත්තා බවටයි හඳුනාගෙන ඇත්තේ.\nපාතාල කල්ලි සාමාජික මාකඳුරේ මධූෂ්ගේ ප්‍රධාන ගෝලයෙකුගේ සගයෙකු වන කැලූම් ඉන්දික හෙවත් කැවුමා පන්නිපිටිය - ඇරැව්වල ප්‍රදේශයේදී කොල්ලකෑ දියමන්තිය ද සමග පසුගිය වසරේ මාර්තු මස 5 වනදා පොලීසිය අත්අඩංගුවට ගනු ලැබුවා.\nඑසේම, සංවිධානාත්මක අපරාධකරුවෙකු වූ ආනන්ද සිල්වා හෙවත්, යකා සම්පත් අද පොලිස් අත්අඩංගුවට පත්වුණේ බත්තරමුල්ල - සුභූතිපුරදීයි.\nරිවෝල්වරයක්, හෙරොයින් ග්‍රෑම් 4 ක්, කඩු දෙකක් සහ මන්නා පිහියක් මෙන්ම, ව්‍යාජ වාහන අංක තහඩු දෙකක් ද ඔහු ළඟ තිබී සොයා ගැනුණා.\nපොලිස් ආරංචි මාර්ග සඳහන් කළේ වාහන මංකොල්ල සහ කප්පම් ගැනීම් ඇතුළු සිද්ධීන් කිහිපයකට ඔහු අවශ්‍යව සිටි බවයි.\nමේ අතර, කේරළ ගංජා කිලෝග්‍රෑම් 18 යි ග්‍රෑම් 345 ක් සමග සැකකරුවෙකු තලෙයිමන්නාරම - කට්ටරායන් ප්‍රදේශයේදී යාපනය විශේෂ කාර්ය බලකායේ නිලධාරින් විසින් අත්අඩංගුවට ගෙන ඇති බව පොලිස් මාධ්‍ය කොට්ඨාශය සඳහන් කළේ.\nඑමෙන්ම, මට්ටක්කුලිය - මහවත්ත ප්‍රදේශයේදී සැක කටයුතු මෝටර් රථයක් නවතා පරීක්ෂා කිරීමේදී ගංජා කිලෝග්‍රෑම් 10කට වැඩි ප්‍රමාණයක් සමග මට්ටක්කුලිය පොලීසිය විසින් අත්අඩංගුවට ගත්තා.\nතණමල්විල - කිතුල්කොටේ ප්‍රදේශයේදී ද ගංජා කිලෝග්‍රෑම් 2ක් සමග පුද්ගලයෙකු අත්අඩංගුවට ගෙන තිබුණේ හම්බන්තොට විශේෂ කාර්ය බලකා කඳවුරේ නිලධාරින්ට ලද තොරතුරක් මතයි.\nමේ අතර, සංවිධානාත්මක අපරාධ කල්ලි සහ මත්ද්‍රව්‍ය ජාවාරම මැඩලීමට පොලිස් ප්‍රජා ඒකක හරහා බුද්ධි තොරතුරු ලබා ගැනීමේ ජාලයක් ක්‍රියාත්මක කරන බව නුගේගොඩ කොට්ඨාශ භාර ජ්‍යෙෂ්ඨ පොලිස් අධිකාරි ප්‍රදීප් රත්නායක ප්‍රකාශ කළා.\nඔහු මේ බව කියා සිටියේ පොලිස් ආරක්ෂක කමිටු සාමාජිකයන් ඇගයීම සඳහා අද පැවති උත්සවයකට කොළඹදී එක්වෙමින්.",
       "URL": "https://www.hirunews.lk/248399/සතියක්-තුළ-බස්නාහිර-පළාතේ-වැටලීම්-වලින්-සැකකරුවන්-3409ක්-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2505"
}