{
       "Source": "hirunews",
       "Timestamp": "Sunday, 28 May 2023 - 17:54",
       "Headline": "අයි පී එල් අවසන් මහා තරගයට සියල්ල සුදානම් - කාලගුණය හරස් වෙයිද ?",
       "News Content": "2023 ඉන්දීය ප්‍රිමියර් ලීග් ක්‍රිකට් තරගාවලියේ අවසන් මහා තරගය අද පැවැත්වෙනවා.\nඒ ලොව විශාලතම ක්‍රිකට් ක්‍රීඩාංගණය ලෙස සැලකෙන අහමදාබාද් ක්‍රීඩාන්ගනයේදී.\nමහේන්ද්‍ර සිං දෝණිගේ නායකත්වයෙන් යුත් චෙන්නායි සුපර් කිංග්ස් කණ්ඩායම සහ හර්දික් පාණ්ඩයාගේ නායකත්වයෙන් යුත් ගුජරාට් ටයිටන්ස් කණ්ඩායම අවසන් මහා තරගය සඳහා සුදුසුකම් ලබා තිබෙනවා.\nචෙන්නායි සුප්ර් කිංග්ස් කණ්ඩායම අවස්ථා 09 කදී අයි පී එල් අවසන් මහා තරගය සඳහා සුදුසුකම් ලබා ඇති අතර ඔවුන් ඉන් අවස්ථා 04 කදී කිරුළ හිමිකර ගෙන තිබෙනවා.\nගුජරාට් ටයිටන්ස් කණ්ඩායම 2022 වසරේදී අයි පී එල් ශූරයින් ලෙස කිරුළු පැළඳි අතර මෙවර ඔවුන් අවසන් මහා තරගයට සුදුසුකම් ලබා සිටින්නේ දෙවන වරටයි.\nශ්‍රී ලාංකික ක්‍රීඩකයින් තිදෙනෙකු ද අද පැවැත්වෙන අයි පී එල් අවසන් මහා තරගය සඳහා සුදුසුකම් ලබා ඇති කණ්ඩායම් 02 කට ඇතුළත්.\nවේග පන්දු යවන ක්‍රීඩක මතීෂ පතිරණ සහ දඟ පන්දු යවන ක්‍රීඩක මහීෂ් තීක්ෂණ චෙන්නායි සුපර් කිංග්ස් කණ්ඩායම නියෝජනය කරනවා.\nපන්දුවාර 20 යි 20 ශ්‍රී ලංකා නායක දසුන් ශානක ගුජරාට් ටයිටන්ස් කණ්ඩායම නියෝජනය කරනු ඇති.\nකෙසේ වෙතත් ඉන්දීය මාධ්‍ය වාර්තා කර ඇත්තේ, තරගය පැවැත්වෙන ප්‍රාන්තයේ කාලගුණ අනාවැකි පළකරණ ආයතනයක් විසින් එම ප්‍රදේශයට අද රාත්‍රීයේ වැසි සහිත කාලගුණයක් පවතින බවට අනාවැකි පළකර තිබෙනවා.\nයම් හෙයකින් තරගයට වැස්සෙන් බලපෑම් ඇති වුවහොත් එහි සිදුවිය හැකි වෙනස්කම් කිහිපයක් සම්බන්ධයෙන් ඉන්දීය මාධ්‍ය වාර්තා කර තිබුනා.\nඒ අනුව, වැස්සෙන් බාධා එල්ල වන විට තරගය ආරම්භ කර පන්දුවාර 5ක් හෝ ක්‍රීඩා කර නොමැති නම්, තරගය නැවත පැවැත්වීම සඳහා අමතර දිනයක් ලබාදීමේ හැකියාව පවතිනවා.\nඑමෙන්ම කාසියේ වාසිය බැලීමෙන් පසුව තරගය ආරම්භ කර එක් පන්දුවක් හෝ ක්‍රීඩා කර තිබුණ විටකදී වර්ෂාවෙන් බාධා එල්ල වුවහොත් තරගය නැවත පැවැත්වීමට ලබාදෙන අමතර දිනයේ දී තරගය ආරම්භ කළ යුත්තේ පෙර දිනයේ තරගය නැවැත් වූ අවස්ථාවේ සිටය.\nකාසියේ වාසිය බැලීමෙන් පසුව වාර්ෂාවෙන් බාධා එල්ල වුවහොත්, තරගය නැවත පැවැත්වීමට ලබා දෙන අමතර දිනයේ දී පන්දුවාර 20ම ක්‍රීඩා කිරීමට අවස්ථාව හිමි වන අතර නැවතත් කාසියේ වාසිය උරගා බැලීමට අවස්ථාව හිමි වනවා.\nඑසේම අමතර දිනයක අවසන් තරගය පැවැත්වීමට සිදු වූ අවස්ථාවක අවශ්‍ය නම් කණ්ඩායම් නායකයින්ට කණ්ඩායමේ ක්‍රීඩකයින් වෙනස් කිරීමේ අවස්ථාවට හිමි වන බවද සඳහන්.",
       "URL": "https://www.hirunews.lk/336457/අයි-පී-එල්-අවසන්-මහා-තරගයට-සියල්ල-සුදානම්-කාලගුණය-හරස්-වෙයිද",
       "Category": "Local News",
       "Parent URL": "https://www.hirunews.lk/local-news.php?pageID=311"
}