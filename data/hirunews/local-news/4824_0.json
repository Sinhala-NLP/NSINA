{
       "Source": "hirunews",
       "Timestamp": "Tuesday, 25 October 2016 - 7:59",
       "Headline": "උතුර මහ ඇමති විග්නේෂ්වරන් කොටි ධජය එසවීම ප්‍රතික්ෂේප කරයි",
       "News Content": "උතුර මහ ඇමති සී.වී. විග්නේෂ්වරන් ලන්ඩනයේ පැවති එල්.ටී.ටී.ඊ. හිතවාදීන්ගේ උත්සවයකදී කොටි ධජය එසවීම ප්‍රතික්ෂේප කර තිබෙනවා.\nපසුගිය ඉරිදා ලන්ඩනයේ හැරෝ ප්‍රදේශයේදී  මෙම උත්සවය සංවිධාන කර ඇත්තේ ටී.සී.සී. හෙවත් දෙමළ සම්බන්ධීකරණ කමිටුව විසින්.\nමියගිය එල්.ටී.ටී.ඊ. නායකයන් සමරමින් කොටි ධජය එසවීමේ අවස්ථාවක්ද ඊට ඇතුළත් කර තිබෙනවා.\nකෙසේ නමුත් උතුර මහ ඇමති විග්නේෂ්වරන් කොටි ධජය එසවීම ප්‍රතික්ෂේප කරමින් සඳහන් කර ඇත්තේ එම උත්සවයේදී කථාවක් පැවැත්වීමද තමාට ශ්‍රී ලංකාවේදී ගැටළුවක් විය හැකි බවයි.\nපසුව මෙම කොටි සැමරුම් උත්සවයේ සංවිධායකයන් කොටි ධජය එසවීම අවලංගු කිරීමෙන් පසු උතුර මහ ඇමති විග්නේෂ්වරන් ඊට සහභාගිවී තිබෙනවා.\nඑහිදී පැය භාගයක පමණ කථාවක් සිදුකළ විග්නේෂ්වරන් ප්‍රකාශ කර ඇත්තේ ශ්‍රී ලාංකික දෙමළ ජාතිකයන් දේශපාලන පසමිතුරුකම් පසෙකලා එක්සත් විය යුතු බවයි.\nදෙමළ ජනතාව අයිතීන් තහවුරු කරගැනීම උදෙසා ප්‍රජාතන්ත්‍රවාදී අරගලයක නිරතවිය යුතු බවත් ඔහු එහිදී සඳහන් කර තිබෙනවා.",
       "URL": "https://www.hirunews.lk/145995/උතුර-මහ-ඇමති-විග්නේෂ්වරන්-කොටි-ධජය-එසවීම-ප්‍රතික්ෂේප-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4824"
}