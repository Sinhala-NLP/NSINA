{
       "Source": "hirunews",
       "Timestamp": "Tuesday, 18 April 2017 - 13:04",
       "Headline": "වියට්නාම රාජ්‍ය සභාව සහ ශ්‍රී ලංකා පාර්ලිමේන්තුව අතර සබදතා ශක්තිමත් වෙයි",
       "News Content": "සමාජවාදී වියට්නාම ජනරජයේ ජාතික රාජ්‍ය සභාව සහ ශ්‍රී ලංකා පාර්ලිමේන්තුව අතර සබදතා තහවුරු කිරීම උදෙසා විශේෂ වැඩපිළිවෙලක් දියත් කිරීමට තීරණය වී තිබෙනවා.\nවියට්නාමයේ සංචාරයක නිරත අග්‍රාමාත්‍ය රනිල් වික්‍රමසිංහ සහ එරට ජාතික රාජ්‍ය සභා සභාපතිනී ගුයෙන් ති කිම් ගන් අතර ඊයේ පැවැති සාකච්ඡාවකදී මෙම තීරණයට එළඹි බවයි අග්‍රාමාත්‍ය කාර්යාලය සඳහන් කළේ.\nමේ අතර, අග්‍රාමාත්‍යවරයා ඇතුළු දුත පිරිස ඊයේ වියට්නාමයේ කොමියුනිස්ට් පක්ෂයේ මහලේකම් ගුයෙන් ෆු ට්‍රොං මුණ ගැසුණු අතර, එහිදී වියට්නාම කොමියුනිස්ට් පක්ෂයේ නියෝජිත පිරිසකට ශ්‍රී ලංකාවේ සංචාරයක පැමිණෙන ලෙස අග්‍රමාත්‍යවරයා ආරාධනාවක් ද සිදුකර තිබෙනවා.\nඑසේම මීතොටමුල්ලේ සිදුවූ ඛේදවාචකය පිළිබදව වියට්නාමයේ ජනාධිපති ට්‍රැන් ඩයි ක්වන් අග්‍රාමාත්‍යවරයා වෙත ශෝකය පළ කර තිබෙනවා.\nඑහිදී අග්‍රාමාත්‍යවරයා වෙත අදහස් දක්වමින් වියට්නාම ජනාධිපතිවරයා ප්‍රකාශ කර ඇත්තේ මෙම සංවේදී අවස්ථාවේ වියට්නාම ජනතාව සහ රජය හදවතින්ම ශ්‍රී ලංකාව සමඟ සිටින බවයි.",
       "URL": "https://www.hirunews.lk/159414/වියට්නාම-රාජ්‍ය-සභාව-සහ-ශ්‍රී-ලංකා-පාර්ලිමේන්තුව-අතර-සබදතා-ශක්තිමත්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4558"
}