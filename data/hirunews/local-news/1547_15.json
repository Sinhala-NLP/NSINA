{
       "Source": "hirunews",
       "Timestamp": "Sunday, 21 November 2021 - 14:43",
       "Headline": "හාස්කම් වූ විස්මිත සැත්කම් දෙකක් සාර්ථකව අවසන්",
       "News Content": "කාන්තාවකගේ මොළයේ හටගත් ගෙඩියක් පූර්ණ නිර්වින්දනය කිරීමකින් තොරව සැත්කමක් මගින් ඉවත් කිරීමට බදුල්ල මහ රෝහලේදී වෛද්‍ය කණ්ඩායමක් සමත් වී තිබෙනවා.\nවෛද්‍යවරු සඳහන් කළේ, මෙරට රජයේ රෝහලක දී මෙවැනි සැත්කමක් සිදුකළ දෙවැනි අවස්ථාව මෙය බවයි.\nබදුල්ල මහ රෝහලේ ස්නායු ශල්‍ය වෛද්‍ය විශේෂඥ ලක්මාල් හේවගේ ප්‍රමුඛ වෛද්‍ය, හෙද- හෙදි කාර්ය මණ්ඩලයක් විසින් මෙම සැත්කම සිදුකර තිබුණා.\nමෙවැනි සැත්කමක් බදුල්ල මහ රෝහලේ දී කළ ප්‍රථම අවස්ථාව මෙයයි.\nනුවරඑළිය ප්‍රදේශයේ පදිංචිකාරියක වන මෙම රෝගී කත දැනට සති දෙකකට පමණ පෙර බදුල්ල මහ රෝහලට ප්‍රතිකාර සඳහා පැමිණ ඇති අතර ඒ අවස්ථාවේ සිදුකළ පරීක්‍ෂාවලදී ඇයගේ මොලයේ සෙන්ටි මීටර් 3-4 අතර ප්‍රමාණයේ ගෙඩියක් තිබෙන බවට හඳුනාගෙන තිබෙනවා.\nඑය තවදුරටත් පැවතුණහොත් ඇතිවිය හැකි අංශභාග රෝගී තත්වයෙන් වළක්වා ගැනීම සඳහා කඩිනමින් එය ඉවත්කිරීමට තීරණය කළ බවත් ඒ අනුව එම සැත්කම සාර්ථකව සිදුකිරීමට හැකි වූ බවත් ස්නායු ශල්‍ය වෛද්‍ය විශේෂඥ හේවගේ සඳහන් කළා.\nසැත්කම සිදු කිරීමට පැය 04ක පමණ කාලයක් ගත වී තිබෙනවා.\nසැත්කමෙන් පසුව මේ වනවිට එම රෝගී කාන්තාව යහපත් සෞඛ්‍ය තත්ත්වයෙන් පසුවනවා.\nමේ අතර පුද්ගලයන් ලක්ෂයකින් එක් අයෙකුට වැළදෙන ඇටමිඳුළු තුළ හටගන්නා රෝගයකින් පෙලුණ 65\nහැවිරිදි සිව්දරු මවක් පැය දෙකකට ආසන්න සාර්ථක සැත්කමකින් සුව කිරීමට කෑගල්ල මහ රෝහලේ ශල්‍ය\nවිශේෂඥ වෛද්‍ය ආනන්ද ජයවර්ධන සමත් වී තිබෙනවා.\nඋණ , අක්මාවේ හා වකුගඩුවල ක්‍රියාකාරීත්වයද යම් යම් අකර්මණ්‍යතාවට පත්ව තිබූ මෙම කාන්තාවට සිදුකළ හදිසි සැත්කමකදී කිලෝග්‍රෑම් 3.5ක ප්ලීහාව ඉවත් කළ බව ඔහු සඳහන් කළා.",
       "URL": "https://www.hirunews.lk/288721/හාස්කම්-වූ-විස්මිත-සැත්කම්-දෙකක්-සාර්ථකව-අවසන්",
       "Category": "Local News",
       "Parent URL": "https://www.hirunews.lk/local-news.php?pageID=1547"
}