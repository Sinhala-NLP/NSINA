{
       "Source": "hirunews",
       "Timestamp": "Friday, 18 November 2022 - 7:30",
       "Headline": "රජයෙන් බෙදා දෙන යූරියා පොහොරවල නියමිත බර නොමැති බව හෙළි වෙයි",
       "News Content": "රජය විසින් ගොවීන්ට බෙදාහරිනු ලබන කිලෝග්‍රෑම් 50 හේ යූරියා මිටියක නියමිත බරට පොහොර නොමැති බව අනාවරණ වීමේ සිද්ධියක් අනුරාධපුර දිස්ත්‍රික්කයෙන් වාර්තා වනවා.\nඒ, පාරිභෝගික කටයුතු පිළිබඳ අධිකාරිය වෙත ලද පැමිණිලි අනුව විලච්චිය - පේමඩුව ගොවිජන සේවා මධ්‍යස්ථානයට අයත් රජයේ පොහොර ගබඩාවක් ඊයේ වටලා සිදු කළ පරීක්ෂාවේදීයි.\nමෙහිදී ගොවි ජනතාව වෙත බෙදාහැරීමට රැගෙන ආ ලොරි රථයක් තුළ තිබූ යූරියා පොහොර මිටි 500කින් සාම්පල ලබාගෙන පරීක්ෂා කර තිබෙනවා.\nඑහි දී අනාවරණ වී ඇත්තේ ඒවායේ නිසි බර නොමැති බවටයි.\nකිලෝග්‍රෑම් 50ක බර පැවතිය යුතු පොහොර මිටියක කිලෝග්‍රෑම් 47, 48, 49 ආදී වශයෙන් බර සටහන්ව තිබී ඇති බව සිදු කළ සාම්පල පරීක්ෂාවේ දී තහවුරු වී තිබෙනවා.\nලෝක බැංකු ආධාර යටතේ දිවයිනට රැගෙන ආ යූරියා පොහොර බෙදාහැරීම රජයට අයත් පොහොර සමාගම් දෙක වන කොමර්ෂල් සහ ලක් පොහොර සමාගම් හරහා සිදු කෙරෙනවා.\nමෙලෙස නියමිත බර නොමැති බවට අනාවරණ වී ඇත්තේ එම පොහොර සමාගම් දෙකෙන් එක් සමාගමක් හරහා බෙදාහැරීමට රැගෙන ආ යූරියා පොහොර තොගයක බවටයි තොරතුරු වාර්තා වන්නේ.\nරට තුළ පවතින යූරියා පොහොර හිඟය සහ ගොවි ජනතාව මුහුණ දී සිටින දුෂ්කරතා සැලකිල්ලට ගෙන සමස්ත පොහොර තොගයම රාජසන්තක කිරීමට පාරිභෝගික කටයුතු පිළිබඳ අධිකාරිය පියවර ගෙන නැහැ.\nඑහෙත් පරීක්ෂාවට ලක් කළ සාම්පල අතර තිබූ නියමිත බරින් තොර පොහොර මිටි 14ක් පමණක් ඉදිරි නීතිමය කටයුතු සඳහා අධිකාරියේ භාරයට ගෙන තිබෙනවා.",
       "URL": "https://www.hirunews.lk/320663/රජයෙන්-බෙදා-දෙන-යූරියා-පොහොරවල-නියමිත-බර-නොමැති-බව-හෙළි-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=726"
}