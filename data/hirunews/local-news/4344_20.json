{
       "Source": "hirunews",
       "Timestamp": "Thursday, 31 August 2017 - 13:22",
       "Headline": "බොරු සාක්ෂි දුන් පර්පෙචුවල් ප්‍රධාන අලෙවි නිලධාරියාටත් වැඩ වරදී",
       "News Content": "පර්පෙචුවල් ටෙ‍්‍රෂරීස් සමාගමේ ප්‍රධාන අලෙවි නිලධාරි නුවන් සල්ගාදු අත්අඩංගුවට ගැනීමට කටයුතු කරන බව නීතිපති දෙපාර්තමේන්තුව අද (31) බැදුම්කර කොමිසමට දැනුම් දුන්නා.\nඑහිදී ජ්‍යෙෂ්ඨ අතිරේක සොලිසිටර් ජනරාල් දප්පුල ද ලිවේරා ප්‍රකාශ කළේ ඔහු විශම සාක්ෂි ගෙතීම සහ විනාශ කිරීම සිදුකිරීමෙන් අපරාධමය වරදක් සිදුකළ බවට තහවුරු වී ඇති බවයි.\nපසුගිය ජුලි මස පස්වනදා සිය සමාගමේ දුරකථන ඇමතුම් පටිගත කිරීමේ පද්ධතියේ මකා දැමීමට නුවන් සල්ගාදු උපදෙස් ලබාදුන් බවයි පර්පෙචුවල් ටෙ‍්‍රෂරීස් සමාගමේ තොරතුරු තාක්ෂණ අංශයේ ජ්‍යෙෂ්ඨ විධායක නිලධාරි සචිත් දේවතන්ත්‍රී අද කොමිසම හමුවේ කියා සිටියේ.\nඑලෙස මකා දැමීමට අවශ්‍ය හඩ පට 15 ක පමණ ලිඛිත සටහනක් ද තමන්ට ලබාදුන් බව ඔහු ප්‍රකාශ කළා.\nඒ අනුව එම හඩ පට මකා දමා එය සැගවීමට වෙනත් හඩ පට ප්‍රතිස්ථාපනය කර ඇති බවයි කොමිසම හමුවේ අද හෙළි වුණේ.\nකෙසේ වෙතත්, සාක්ෂිකරු ප්‍රකාශ කළේ එම හඩ පට මකා දැමීමට පෙර එහි අනුපිටපතක් පර්පෙචුවල් ටෙ‍්‍රෂරීස් සමගාමේ ප්‍රධාන අලෙවි නිලධාරි නුවන් සල්ගාදුට ලබාදුන් බවයි.\nඅදාළ වෙනස් නොකරන ලද හඩ පට අද පස්වරුවේම කොමිසමට ලබාදෙන ලෙස නියෝගයක් නිකුත් කරන්නැයි සාක්ෂි විමසීම තාවකාලිකව අත්හිටුවමින් අතිරේක සොලිස්ටර් ජනරාල් යසන්ත කෝදාගොඩ ඉල්ලීමක් කළා.\nඒ සදහා කොමිසම අවසර ලබාදුන් අතර, මෙහිදී ඉතා බරපතල අපරාධ වරදක් සිදුවී ඇති බැවින් සාක්ෂි විභාගයේදී මතුවූ කරුණු පොලිස්පතිවරයාට යොමුකරන ලෙද නීතිපති දෙපාර්තමේන්තුව කොමිසමෙන් ඉල්ලා සිටියා.\nඅනතුරුව නැගී සිටි ජ්‍යෙෂ්ඨ අතිරේක සොලිසිටර් ජනරාල් දප්පුල ද ලිවේරා අවධාරණය කළේ සාක්ෂි ගෙතීම සහ විනාශ කිරීම සිදුකළ නුවන් සල්ගාදු අත්අඩංගුවට ගැනීමට නීතිපති දෙපාර්තමේන්තුව කටයුතු කරන බවයි.\nඅපරාධ නඩුවක් ගොනු කිරීම සදහා කොමිසමේ තොරතුරු නීතිපතිවරයාට යොමුකරන ලෙස ද ඉල්ලමින් ඔහු සදහන් කළේ මෙම කතාවේ අවසානය මෙය නොවන බවයි.\nපර්පෙචුවල් ටෙ‍්‍රෂරීස් සමාගම සහ කසුන් පලිසේන යනු එකම අය බවයි ජනාධිපති නීතිඥ යසන්ත කෝදාගොඩ කොමිසම හමුවේ කියා සිටියේ.\nඉන් අනතුරුව යලි ඇරඹුනු සාක්ෂි විමසීමේදී පර්පෙචුවල් සමාගමේ තාක්ෂණ අංශයේ විධායක නිලධාරි සචිත් දේවතන්ත්‍රී ප්‍රකාශ කළේ හඩපට කිහිපයක් මකා දැමීමෙන් පසු සම්පූර්ණ දෘඩ තැටියේම දත්ත මකා දැමීමට තම සමාගමකට අදහසක් තිබූ බවයි.\nනමුත් හඩපට මකා දැමූ දින හදිසියේම අදාළ පරිගණකය අකර්මන්‍ය වූ බව ද සාක්ෂිකරු සදහන් කළා.\nඑසේම, මෑතකදී සම්මත කර ගත් අපරාධයක සාක්ෂිකරුවන් ආරක්ෂා කිරීමේ පනතේ බලතල උපුටා දක්වමින් කොමිසම සදහන් කළේ සාක්ෂිකරුගේ රැකියාවේ වෙනසක් සිදුකිරීම හෝ සේවා ස්ථානයේදී ඔහුට හිංසා කිරීමට තැත් කිරීම අපරාධ වරදක් යටතේ ගැනෙන බවයි.",
       "URL": "https://www.hirunews.lk/169833/බොරු-සාක්ෂි-දුන්-පර්පෙචුවල්-ප්‍රධාන-අලෙවි-නිලධාරියාටත්-වැඩ-වරදී",
       "Category": "Local News",
       "Parent URL": "https://www.hirunews.lk/local-news.php?pageID=4344"
}