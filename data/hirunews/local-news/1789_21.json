{
       "Source": "hirunews",
       "Timestamp": "Wednesday, 28 July 2021 - 20:14",
       "Headline": "කුසල් මෙන්ඩිස්, ධනුෂ්ක ගුණතිලක සහ නිරෝෂන් දික්වැල්ලට ක්‍රිකට් ආයතනයට කැඳවීමක්",
       "News Content": "එංගලන්ත සංචාරය අතරතුර ජෛව බුබුලෙන් මිදී එංගලන්තයේ දරම් නගරයේ රාත්‍රී කාලයේ සංචාරය කළ ශ්‍රී ලංකා කණ්ඩායමේ කඩුලු රකින ක්‍රීඩක කුසල් මෙන්ඩිස්, ධනුෂ්ක ගුණතිලක සහ නිරෝෂන් දික්වැල්ල යන තිදෙනාට හෙට (29) ක්‍රිකට් ආයතනයට කැඳවීමක් කර තිබෙනවා.\nඒ අදාළ සිද්ධිය සම්බන්ධයෙන් ඔවුන්ට එරෙහිව පැවැත්වෙන විනය පරීක්ෂණය සඳහා පෙනී සිටීමටයි.\nශ්‍රී ලංකා ක්‍රිකට් ආයතනයේ ප්‍රකාශකයෙකු හිරු ප්‍රවෘත්ති සමග අදහස් දක්වමින් කියාසිටියේ අදාළ ක්‍රීඩකයින් තිදෙනාට සවස 2ට ශ්‍රී ලංකා ක්‍රිකට් ආයතනයට පැමිණෙන ලෙසට දන්වා යවා ඇති බවයි.\nඅදාළ ක්‍රීඩකයින් තිදෙනා හෙට විනය කමිටුව ඉදිරියේ පෙනී සිටින අතර ඔවුන් සම්බන්ධයෙන් විනය කමිටුව ගන්නා තීරණය අනිද්දා පැවැත්වෙන ශ්‍රී ලංකා ක්‍රිකට් විධායක කමිටු රැස්වීමේදී සාකච්ඡාවට ගැනෙනු ඇති.\nඔවුන්ට පැනවෙන දඬුවම් සහ සීමාවන් පිළිබඳ අවසන් තීරණයක් ගනු ලබන්නේ ඉන් අනතුරුවයි.",
       "URL": "https://www.hirunews.lk/278263/කුසල්-මෙන්ඩිස්-ධනුෂ්ක-ගුණතිලක-සහ-නිරෝෂන්-දික්වැල්ලට-ක්‍රිකට්-ආයතනයට-කැඳවීමක්",
       "Category": "Local News",
       "Parent URL": "https://www.hirunews.lk/local-news.php?pageID=1789"
}