{
       "Source": "hirunews",
       "Timestamp": "Tuesday, 16 February 2021 - 9:32",
       "Headline": "ආදරවන්තයින්ගේ දිනය දා පෙම්වතුන් මත්කර පැවැත්වූ සාද වැටලූ මෙහෙයුම (වීඩියෝ)",
       "News Content": "ආදරවන්තයින්ගේ දිනය දී තිබූ පසුගිය 14 වනදා සමාජ මාධ්‍ය ‍ඔස්සේ ප්‍රසිද්ධ හෝටල් තුළ සංවිධානය කරන ලද මත්පැන් සාද 03ක් සුරාබදු නිලධාරීන් විසින් වටලා තිබෙනවා.\nමොරටුව, බොරලැස්ගමුව හා උණවටුන යන ප්‍රදේශයන් හිදී මෙම වැටලීම් සිදුකර ඇති අතර එහිදී විදේශ මත්පැන් මිලි ලීටර් 49,300ක් සුරාබදු නිලධාරීන් භාරයට ගෙන ඇති බවයි වාර්තා වන්නේ.\nඒවායේ වටිනාකම රුපියල් ලක්ෂ 10කට ආසන්නයි.\nමෙම සාද සඳහා සහභාගී වීමට ප්‍රවේශපත්‍ර කලින් වෙන් කර ගැනීමෙන් අනතුරුව සුරාබදු නිලධාරීන් උපාය දූතයින් ලෙස සාද සඳහා සහභාගී වී මෙම වැටලීම සිදුකළ බවයි සුරාබදු දෙපාර්තමේන්තු සඳහන් කළේ.\nමෙම සාද සඳහා සහභාගී වූ පෙම්වතුන් හට විදේශ මත්පැන් අධික මිල ගණන් යටතේ විකිණීම සිදුකර ඇති අතර සුරාබදු අවස්ථා බලපත්‍ර ලබාගැනීමකින් තොරව මෙම සාද සියල්ලම සංවිධානය කර තිබූ බවයි එම දෙපාර්තමේන්තු වැඩිදුරටත් සඳහන් කළේ.\nවැටලීමේදී අත්අඩංගුවට ගැනුණු සැකකරුවන් උනවටුන, අනුරාධපුර සහ නුගේගොඩ ප්‍රදේශවල පදිංචි පුද්ගලයින් වන අතර මොවුන් ගාල්ල, මොරටුව හා ගල්කිස්ස යන මහේස්ත්‍රාත් අධිකරණයන් වෙත ඉදිරිපත් කර ඉදිරි නීතිමය ක්‍රියාමාර්ග ගැනීමට කටයුතුකර තිබුණා.\nමේ අතර මිරිස්ස ප්‍රදේශයේ හෝටල් දෙකක පැවැත්වූ මෙවැනිම සාද දෙකක් දකුණු පළාත් සුරාබදු විශේෂ මෙහෙයුම් ඒකකය විසින් වටලා තිබෙනවා.",
       "URL": "https://www.hirunews.lk/262735/ආදරවන්තයින්ගේ-දිනය-දා-පෙම්වතුන්-මත්කර-පැවැත්වූ-සාද-වැටලූ-මෙහෙයුම-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2144"
}