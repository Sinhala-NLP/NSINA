{
       "Source": "hirunews",
       "Timestamp": "Sunday, 03 January 2021 - 19:49",
       "Headline": "සෆාරි ජිප් රථ රියදුරන් 28ක් නිරෝධායනයේ (වීඩියෝ)",
       "News Content": "මෙරටට පැමිණ සිටින යුක්රේන ජාතික සංචාරකයන් ප්‍රවාහනය කළ යාල වනෝද්‍යානයේ සෆාරි ජීප් රථ රියදුරන් 28 දෙනෙකු නිරෝධායනයට යොමුකර තිබෙනවා.\nකොරෝනා වසංගත තත්වය හමුවේ කඩාවැටී ඇති සංචාරක කර්මාන්තය යළි නගා සිටුවීමේ අරමුණින් නියමු ව්‍යාපෘතියක් ලෙස විදෙස් සංචාරකයන් මෙරටට ගෙන්වාගැනීමේ වැඩපිළිවෙල යටතේ පසුගිය සතියේ සහ ඊයේ (04) දිනයේදී කණ්ඩායම් තුනක් වශයෙන් යුක්රේන ජාතිකයන් 563 දෙනෙකු මත්තල ගුවන් තොටුපලින් මෙරටට පැමිණියා.\nඑලෙස දිවයිනට පැමිණි යුක්රේන ජාතිකයන් අට දෙනෙකුට කොරෝනා වෛරසය ආසාදනය වී ඇති බවටයි හඳුනා ගැනුනේ.\nදැඩි සෞඛ්‍ය මාර්ගෝපදේශවලට අනුගතව ක්‍රියාත්මක කිරීමට සැළසුම් කර ඇති මෙම නියමු ව්‍යාපෘතිය යටතේ යුක්රේන ජාතිකයන් පිරිසක් ඊයේ යාල ජාතික වනෝද්‍යානය නැරඹීමට ගොස් තිබුණා.\nඑහිදී ඇතැම් සංචාරකයන් මුව ආවරණ පවා නොමැතිව සිටි ආකාරයක් දක්නට ලැබුණා.\nකෙසේ වෙතත් ඊයේ රාත්‍රියේ ඔවුන් ප්‍රවාහනය කළ සෆාරි ජීප් රථ රියදුරන් 28 දෙනෙකු නිරෝධානය සඳහා රැගෙන යාමට පියවර ගත් අතර, ඊට සෆාරි ජීප් රථ රියදුරන් විරෝධය පළ කළා.\nකෙසේ වෙතත්, නිවේදනයක් නිකුත් කරමින් මධ්‍යම සංස්කෘතික අරමුදල සඳහන් කළේ මෙම නියමු ව්‍යාපෘතිය යටතේ මෙරටට පැමිණි යුක්රේන ජාතික සංචාරකයන්, සංචාරක කලාපවල සංචරණය කරන වේලාවන් තුළ දේශීය සංචාරකයන්ට එම ස්ථානවලට ප්‍රවේශවීමට ඉඩ ලබා නොදෙන බව මධ්‍යම සංස්කෘතික අරමුදල ප්‍රකාශ කළා.\nයුක්රේන ජාතික සංචාරකයන් හෙට සහ අනිද්දා පොළොන්නරුව සංචාරක කලාපයේ සංචාරය කිරීමට නියමිත අතර, හෙට පොළොන්නරුව සංචාරක ව්‍යාපෘතියට අයත් පරාක්‍රම මාළිගා සංකීර්ණය, දළදා මළුව, ශිව දේවාලය අංක දෙක, රන් කොත් වෙහෙර, ලංකාතිලක වෙහෙර, කිරි වෙහෙර මෙන්ම ගල් විහාරය වෙත පැමිණෙන බැවින් පස්වරු 1න් පසු එම ස්ථාන දේශීය සංචාරකයින් හට විවෘත වන්නේ නැහැ.\nඅනිද්දා මධ්‍යහ්න 12 දක්වා සීගිරිය සංචාරක කලාපයද දේශීය සංචාරකයන්ට විවෘත නොවන අතර, ඔවුන් ඉදිරි දින කිහිපය තුළ දඹුල්ල සහ මහනුවර ප්‍රදේශවලද සංචාරය කිරීමට නියමිතයි.",
       "URL": "https://www.hirunews.lk/258686/සෆාරි-ජිප්-රථ-රියදුරන්-28ක්-නිරෝධායනයේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2236"
}