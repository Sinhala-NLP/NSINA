{
       "Source": "hirunews",
       "Timestamp": "Thursday, 02 September 2021 - 20:06",
       "Headline": "වර්ජනය අත්හරින්නැයි මල්වතු සහ අස්ගිරි පාර්ශව ගුරු විදුහල්පතිවරුන්ගෙන් ඉල්ලයි (වීඩියෝ)",
       "News Content": "රජය ලබාදී ඇති විසදුම්වලට යම් ප්‍රමාණයකට හෝ නම්‍යශීලි වෙමින් දරුවන් පිළිබද සලකා මෙම වර්ජනය තාවකාලිව අත්හිටුවන ලෙස මල්වතු සහ අස්ගිරි පාර්ශවයන් ගුරු විදුහල්පතිවරුන්ගෙන් ඉල්ලා සිටිනවා.\nකෙසේ වෙතත් ගුරු විදුහල්පති වෘත්තීය සමිති කියා සිටියේ වර්ජනය අත්හිටුවීමට නම් වැටුප් විෂමතා ඉවත් කිරීමට අදාළ කැබිනට් අනුමැතිය හිමි වූ නිර්දේශ චක්‍රලේඛයක් මඟින් ප්‍රකාශයට පත් කළ යුතු බවයි.\nවැටුප් ගැටළුවක් මුල් කරගනිමින් ගුරුවරුන් ඔන්ලයින් ඉගැන්වීම් වලින් ඉවත්වීමේ වෘත්තීය සමිති ක්‍රියාමාර්ගය ආරම්භ කර අදට දින 53ක් ගත වනවා.\nමෙම ගැටළුවට විසඳුම් සෙවීම සඳහා ඉදිරිපත් කළ අමාත්‍ය අනු කමිටුව පසුගියදා සිය නිර්දේශ අමාත්‍ය මණ්ඩලයට ඉදිරිපත් කර අනුමැතිය ලබා ගත් නමුත් එම විසඳුම් වලට වෘත්තීය සමිති එකඟතාවය පළ කළේ නැහැ.\nමෙවන් පසුබිමකයි ළමයින් ගැන සිතා ඔන්ලයින් ඉගැන්වීම් කටයුතු යළි ආරම්භ කරන ලෙස අස්ගිරි සහ මල්වතු පාර්ශවයන් ගුරුවරුන්ගෙන් ඉල්ලීමක් කළේ.",
       "URL": "https://www.hirunews.lk/281229/වර්ජනය-අත්හරින්නැයි-මල්වතු-සහ-අස්ගිරි-පාර්ශව-ගුරු-විදුහල්පතිවරුන්ගෙන්-ඉල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1715"
}