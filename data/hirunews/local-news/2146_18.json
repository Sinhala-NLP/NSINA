{
       "Source": "hirunews",
       "Timestamp": "Monday, 15 February 2021 - 7:41",
       "Headline": "පාස්කු කොමිසමේ අවසන් වාර්තා අද කැබිනට්ටුවට",
       "News Content": "පසුගිය 01 වනදා ජනාධිපතිවරයාට භාර දුන් පාස්කු ප්‍රහාරය සම්බන්ධයෙන් විමර්ශනයට පත්කළ ජනාධිපති පරීක්ෂණ කොමිසමේ අවසන් වාර්තාව අද (15) කැබිනට් මණ්ඩලයට ඉදිරිපත් කිරීමට නියමිතයි.\nරජයේ ජ්‍යෙෂ්ඨ අමාත්‍යවරයෙකු හිරු ප්‍රවෘත්ති අංශයට අදහස් දක්වමින් කියා  සිටියේ අද කැබිනට් මණ්ඩලයට එම වාර්තාව ඉදිරිපත් කරන බවට ජනාධිපතිවරයා මීට පෙර අවස්ථාවකදී ප්‍රකාශ කළ බවයි.\nමෙම කොමිසම වසර එකහමාරකට ආසන්න කාලයක් සාක්ෂිකරුවන් 457 දෙනෙකුගෙන් ප්‍රහාරය සම්බන්ධයෙන් සාක්ෂි විමසනු ලැබුවා.\n2019 වසරේ අප්‍රේල් 21 දින දිවයිනේ දේවස්ථාන 03ක් ඇතුළු ස්ථාන අටකදී එල්ලවූ මරාගෙන මැරෙන බෝම්බ ප්‍රහාර මාලාවෙන් 260කට පමණ සිය ජීවිත අහිමි වුණා.\nපාස්කු ඉරුදින සිදුවූ මෙම ප්‍රහාර සම්බන්ධයෙන් විමර්ශන සඳහා පංච පුද්ගල ජනාධිපති පරීක්ෂණ කොමිෂන් සභාවක් ස්ථාපිත කෙරුණේ 2019 වසරේ සැප්තැම්බර් 20 වැනිදායි.\nමෙම කොමිසමේ සභාපතිවරයා ලෙස ශ්‍රේෂ්ඨාධිකරණ විනිසුරු ජනක් ද සිල්වා කටයුතු කළ අතර, එහි සෙසු සාමාජිකයන් වූයේ අභියාචනාධිකරණ විනිසුරු නිශ්ශංක බන්දුල කරුණාරත්න, විශ්‍රාමික අභියාචනාධිකරණ විනිසුරු සුනිල් රාජපක්ෂ, විශ්‍රාමික මහාධිකරණ විනිසුරු බන්දුල කුමාර අතපත්තු සහ විශ්‍රාමික අමාත්‍යංශ ලේකම්වරියක වන මංගලිකා අධිකාරීයි.\nකොමිසමේ පළමු අතුරු වාර්තාව 2019 දෙසැම්බර් 20 වනදාත් දෙවන අතුරු වාර්තාව 2020 මාර්තු 02 වනදාත් හිටපු ජනාධිපතිවරයාට සහ වත්මන් ජනාධිපතිවරයාට භාරදුන්නා.\nජනාධිපති පරීක්ෂණ කොමිසමේ පොලිස් විමර්ශන ඒකකය 1,588 දෙනෙකුගෙන් ප්‍රහාරය සම්බන්ධයෙන් ප්‍රකාශ සටහන් කරගත් අතර, එවක ආරක්ෂක අමාත්‍ය ධුරය දැරූ හිටපු ජනාධිපති මෛත්‍රීපාල සිරිසේන සහ හිටපු අග්‍රාමාත්‍ය රනිල් වික්‍රමසිංහ ද ඒ අතරට අයත්.",
       "URL": "https://www.hirunews.lk/262603/පාස්කු-කොමිසමේ-අවසන්-වාර්තා-අද-කැබිනට්ටුවට",
       "Category": "Local News",
       "Parent URL": "https://www.hirunews.lk/local-news.php?pageID=2146"
}