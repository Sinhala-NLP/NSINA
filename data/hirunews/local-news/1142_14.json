{
       "Source": "hirunews",
       "Timestamp": "Thursday, 26 May 2022 - 14:10",
       "Headline": "ඖෂධ හිඟයට සහ සෞඛ්‍ය ප්‍රශ්නයට ඖෂධ නියාමන අධිකාරියත් වගකිව යුතුයි - සෞඛ්‍ය වෛද්‍ය වෘත්තීයවේදීන්ගේ විද්වත් සංගමය",
       "News Content": "ඖෂධ හිඟයට සහ සෞඛ්‍ය ප්‍රශ්නයට ඖෂධ නියාමන අධිකාරියත් වගකිව යුතු බව සෞඛ්‍ය වෛද්‍ය වෘත්තීයවේදීන්ගේ විද්වත් සංගමය මාධ්‍ය නිවේදනයක් නිකුත් කරමින් පවසනවා.\nඖෂධ නියාමන අධිකාරියේ වත්මන් ක්‍රියාකාරිත්වය හේතුවෙන්, රට තුළ ඖෂධ නිෂ්පාදනය කිරීමට මෙන්ම හා ඊට ඉදිරිපත් වන ආයතන සදහා අවසරය ලබා නොදීම හේතුවෙන් රට තුළ දේශීය වශයෙන් ඖෂධ නිෂ්පාදනය අධෛර්‍යට පත්ව ඇති බවයි එම සංගමය ප්‍රකාශ කරන්නේ.\nඑසේ ම පුද්ගලයන්ගේ සහ ආයතන වල පරිත්‍යාග හරහා කළමනාකරණය වෙමින් පවතින වත්මන් සෞඛ්‍ය සේවාව සඳහා ලබාදෙන පරිත්‍යාග ලබා ලගැනීමේදී ද, ඖෂධ නියාමන අධිකාරියේ ගතානුගතික, සාම්ප්‍රදායික, අසංවේදී තීරණ ගන්නා සම්ප්‍රදායික ක්‍රමවේදය බරපතල ගැටලුවක් බව එම සංගමය ප්‍රකාශ කර සිටිනවා.\nතව ද ඩොලරයකට ලබාගත හැකි ඖෂධය සදහා ම, ඩොලර් 10ක පමණ අනවශ්‍ය මිලක් ගෙවීමට සිදුව ඇති බවත් එය අපේ රටේ ආර්ථිකයට දැරිය නොහැක්කක් බවයි අදාළ මාධ්‍ය නිවේදනයේ සඳහන් වන්නේ.\nඑමෙන් ම ආසියාතික කලාපයේ ඖෂධ නිෂ්පාදනය සඳහා නම් දරා සිටින, එමෙන් ම දියුණු රටවලට පවා ඖෂධ අපනයනය කරන රටවල පවා අනුගමනය නොකරන ක්‍රමවේද හා ලිපිගොනු මාෆියාවක් ලෙස ක්‍රියාත්මක වන බවත්, ඒ හේතුවෙන් ඖෂධවල සිදු නොවී ඖෂධ මිල දස ගුණයකින් පමණ වැඩිවන අවස්ථාවන් දැකිය හැකි බවයි ඔවුන් ප්‍රකාශ කරන්නේ.\nතව ද රටවල් ගණනාවක භාවිත වන ක්‍රමවේද ආශ්‍රයෙන් නිර්මාණය කර ඇති ඖෂධ නියාමන අධිකාරියේ නියාමන පනත දුර්වල එකක් බවයි අදාළ සංගමය වැඩි දුරටත් දක්වන්නේ.\nඑකී තත්ත්වය බව සෞඛ්‍ය වෛද්‍ය වෘත්තීයවේදීන්ගේ විද්වත් සංගමය පෙන්වා දෙන්නේ, \" වදුරෙකුගේ ඔළුවක්, මාළුවෙකුගේ වරලක්, බූරුවෙකුගේ වල්ගයක්, සහ මිනිසෙකුගේ කකුල් දෙකක් සහිතව සාදාගත් විකෘති සහගත සත්ත්වයකු\" ලෙසයි.\nතව ද ඊයේ (25) අග්‍රාමාත්‍යවරයාගේ ප්‍රධානත්වයෙන් සාකච්ඡාවක් පවත්වා ඇති අතර එහි දී බොහෝ පාර්ශවයන් විසින් ඖෂධ නියාමන අධිකාරියේ ක්‍රියා කලාපය විවේචනය කළ අතර, සෞඛ්‍ය අමාත්‍යාංශයට වග කියන කියන ඖෂධ නියාමන අධිකාරියක් සකස් කරගැනීම සම්බන්ධයෙන් අග්‍රාමාත්‍යවරයාගේ එකගතාවක් පළ වී ඇතැයි ද මාධ්‍ය නිවේදනය ඔස්සෙ අදාළ සංගමය වාර්තා කරනවා.",
       "URL": "https://www.hirunews.lk/305343/ඖෂධ-හිඟයට-සහ-සෞඛ්‍ය-ප්‍රශ්නයට-ඖෂධ-නියාමන-අධිකාරියත්-වගකිව-යුතුයි-සෞඛ්‍ය-වෛද්‍ය-වෘත්තීයවේදීන්ගේ-විද්වත්-සංගමය",
       "Category": "Local News",
       "Parent URL": "https://www.hirunews.lk/local-news.php?pageID=1142"
}