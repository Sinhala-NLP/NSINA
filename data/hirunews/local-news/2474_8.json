{
       "Source": "hirunews",
       "Timestamp": "Sunday, 06 September 2020 - 6:52",
       "Headline": "අද වැසි සහ සුළං තත්ත්වයේ වැඩිවීමක් - මුහුදත් රළු වෙයි",
       "News Content": "අද දිනයේදී දිවයිනේ වැසි සහ සුළං තත්වයේ වැඩිවීමක් අපේක්ෂා කරන බව කාලගුණ විද්‍යා දෙපාර්තමේන්තුව පවසනවා.\nදිවයිනේ බොහෝ ප්‍රදේශවල වැසි හෝ ගිගුරුම් සහිත වැසි ඇතිවිය හැකියි.\nබස්නාහිර සබරගමව මධ්‍යම සහ වයඹ පළාත්වලත් ගාල්ල මාතර මුලතිව් සහ මන්නාරම දිස්ත්‍රික්වලත් ඇතැම් ස්ථානවලට මිලිමීටර් 100ට වැඩි තද වර්ෂාපතනයක් ඇතිවීමේ හැකියාව පවතිනවා.\nදිවයින හරහා විටින් විට හමන පැයට කිලෝමීටර් 50ක් 60ක් පමණ තරමක තද සුළං ඇතිවිය හැකියි.\nමේ හේතුවෙන් කඳුකර ප්‍රදේශවල නායයෑම් ඇතිවිය හැකි අතර, පහත් බිම් ජලයෙන් යටවිය හැකි බවත්, මාර්ග අසළ ඇති විශාල ගස් ගැළවී යා හැකි බවත් කාලගුණ විද්‍යා දෙපාර්තමේන්තුව සඳහන් කළා.\nගිගුරුම් සහිත වැසි ඇතිවන විට අකුණු මගින් සහ තාවකාලික තද සුළං මගින් සිදුවන අනතුරු අවම කර ගැනීමට අවශ්‍ය පියවර ගන්නා ලෙසට ද කාලගුණ විද්‍යා දෙපාර්තමේන්තුව ජනතාවගෙන් ඉල්ලීමක් කරනවා.\nමේ අතර අද (06) උදෑසන 9 සිට හෙට (07) උදෑසන 9 දක්වා කාලය තුල දිවයින වටා වන ගැඹුරු සහ නොගැඹුරු මුහුදු ප්‍රදේශවල සුළඟේ වේගය පැයට කිලෝමීටර් 70ක් දක්වා ඉහළ යාමේ හැකියාවක් පවතිනවා.\nදිවයින වටා වන මුහුදු ප්‍රදේශවල තැනින් තැන වැසි හෝ ගිගුරුම් සහිත වැසි ඇතිවිය හැකියි.\nදිවයිනට බස්නාහිර සහ නිරිත දෙසින් වන ගැඹුරු සහ නොගැඹුරු මුහුදු ප්‍රදේශවල තද වැසි ඇතිවීමේ හැකියාවක් ද පවතිනවා.\nදිවයින වටා වන මුහුදු ප්‍රදේශවල සුළගේ වේගය පැයට කිලෝමීටර් 45ක් 55ක් පමණ වන අතර විටින් විට සුළඟේ වේගය පැයට කිලෝමීටර් 70 දක්වා ඉහළ යාහැකියි.\nමේ හේතුවෙන් එම මුහුදු ප්‍රදේශ රළු හෝ ඉතා රළු වීමේ හැකියාව පවතිනවා.\nමෙම මුහුදු ප්‍රදේශවල ධීවර කටයුතුවල යෙදීම අදාළ කාලය තුල අනතුරුදායක වන අතර මේ පිළිබඳ ඉතා අවධානයෙන් කටයුතු කරන ලෙසටයි ධීවර සහ නාවුක ප්‍රජාවගෙන් කාලගුණ විද්‍යා දෙපාර්තමේන්තුව ඉල්ලා සිටින්නේ.\nමේ අතර කළුතර - පාලින්දනුවර ප්‍රාදේශීය ලේකම් කොට්ඨාසයේ කොස්ගුලන ප්‍රදේශයේ නායයෑමේ අවදානමක් පැවතීම හේතුවෙන් එහි පවුල් 13 කට අයත් පුද්ගලයින් 50 දෙනෙකු  ඉවත් කර තිබෙනවා.\nඒ අනුව පවුල් 2ක් කොස්ගුලන විහාරස්ථානයේ තාවකාලිකව නතර කර ඇති අතර, අනෙක් පවුල් 11 ඔවුන්ගේ ඥාති නිවෙස්වල තාවකාලිව නතර වී ඇති බවයි වාර්තාවන්නේ.\nමීට පෙර 2017 වර්ෂයේදී අදාළ ප්‍රදේශයේ නායයෑමක් වාර්තාවී තිබූ බවයි දිස්ත්‍රික් ආපදා කළමනාකරණ කාර්යාලය සඳහන් කළේ.",
       "URL": "https://www.hirunews.lk/249510/අද-වැසි-සහ-සුළං-තත්ත්වයේ-වැඩිවීමක්-මුහුදත්-රළු-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=2474"
}