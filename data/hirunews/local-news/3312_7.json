{
       "Source": "hirunews",
       "Timestamp": "Saturday, 08 June 2019 - 12:50",
       "Headline": "අසල්වැසියාට ප්‍රමුඛත්වය - ශ්‍රී ලංකා සංචාරයට මෝදිගෙන් පෙරවදනක්",
       "News Content": "අසල්වැසියාට ප්‍රමුඛත්වය ලබාදීමේ ප්‍රතිපත්තිය යටතේ තමා ශ්‍රී ලංකාවේ සහ මාලදිවයිනේ සංචාරය කරන බව ඉන්දීය අග්‍රාමාත්‍ය නරේන්ද්‍ර මෝදි, පවසනවා.\nඔහු අද මාලදිවයින බලා යන අතර හෙට ශ්‍රී ලංකාවේ සංචාරයක නිරතවීමට නියමිතයි.\nසිය සංචාරය ආරම්භ කිරීමට පෙර අදහස් දැක්වූ ඉන්දීය අග්‍රාමාත්‍යවරයා කියා සිටියේ මාලදිවයින සහ ශ්‍රී ලංකාව සමඟ ද්වි පාර්ශවික සබදතා මෙම සංචාරයෙන් තවදුරටත් ශක්තිමත් වනු ඇති බවයි.\nනරේන්ද්‍ර මෝදි දෙවන වරටත් අග්‍රාමාත්‍ය ධුරයට පත්වීමෙන් පසු සිය අසල්වැසි රටවල සංචාරය කරන ප්‍රථම අවස්ථාව මෙයයි.\nඉන්දියාවේ සාමුද්‍රික අසල්වැසියන් වන මාලදිවයින සහ ශ්‍රී ලංකාව සමඟ සුහද සබදතා තවදුරටත් ශක්තිමත් කර ගැනීමට හැකි වනු ඇති බවට විශ්වාස යැයි ඉන්දීය අග්‍රාමාත්‍යවරයා කියා සිටියා.\nඅසල්වැසියාට ප්‍රමුඛත්වය ලබාදීම මෙන්ම කලාපීය ආරක්ෂාව සහ වර්ධනය සඳහා වූ දැක්ම මත පදනම්ව මෙම සංචාරයේ නිරත වන බවයි ඔහු සඳහන් කළේ.\nපසුගිය අප්‍රේල් 21 වන දා ශ්‍රී ලංකාව මුහුණ දුන් කුරිරු ත්‍රස්ත ප්‍රහාරය හමුවේ ඉන්දියාව, ශ්‍රී ලංකාව කෙරෙහි සහෝදරත්වය, පළ කරන බව ද අග්‍රාමාත්‍ය මෝදි ප්‍රකාශ කළා.\nශ්‍රී ලංකාව ත්‍රස්තවාදයට එරෙහිව කරන සටනට ඉන්දියාවේ පූර්ණ සහය හිමි වන බවයි ඔහු අවධාරණය කළේ.\nශ්‍රී ලංකාව සහ ඉන්දියාව අතර සබදතා පසුගිය වසර කිහිපය තුළ බෙහෙවින් ශක්තිමත් වූ බව ද ඉන්දීය අග්‍රාමාත්‍යවරයා කියා සිටියා.\nඅග්‍රාමාත්‍ය මෝදිගේ ශ්‍රී ලංකා සංචාරය සම්බන්ධයෙන් අදහස් දැක්වූ ඉන්දීය විදේශ ලේකම් විජේ ගෝක්ලේ කියා සිටියේ අග්‍රාමාත්‍ය මෝදිගේ සංචාරයට අදාළව ඉන්දියාව සහ ශ්‍රී ලංකාව ගිවිසුම් කිහිපයකට එළඹීමට නියමිත බවයි.",
       "URL": "https://www.hirunews.lk/217965/අසල්වැසියාට-ප්‍රමුඛත්වය-ශ්‍රී-ලංකා-සංචාරයට-මෝදිගෙන්-පෙරවදනක්",
       "Category": "Local News",
       "Parent URL": "https://www.hirunews.lk/local-news.php?pageID=3312"
}