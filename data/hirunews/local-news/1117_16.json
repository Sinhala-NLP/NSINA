{
       "Source": "hirunews",
       "Timestamp": "Sunday, 05 June 2022 - 13:31",
       "Headline": "රජයේ සේවකයන්ට සිකුරාදා දිනය නිවාඩු ලබාදීමේ යෝජනාවක් (වීඩියෝ)",
       "News Content": "සෑම සිකුරාදා දිනයකම රජයේ සේවකයන්ට නිවාඩුවක් ලබාදීම පිළිබඳ ඉදිරියේදී යෝජනාවක් ඉදිරිපත් කරන බව රාජ්‍ය පරිපාලන අමාත්‍ය දිනේෂ් ගුණවර්ධන පවසනවා.\nඔහු මේ බව ප්‍රකාශ කර ඇත්තේ කොළඹ අද (05) පැවති උත්සවයකට එක්වෙමින්.\nපවතින ඉන්ධන අර්බුදය සැළකිල්ලට ගනිමින් මෙම තීරණයට එළඹීම පිළිබඳ අවධානය යොමුකර ඇති බවයි අමාත්‍යවරයා ප්‍රකාශ කර ඇත්තේ.\nමේ අතර ඉන්ධන ලබා ගැනීම සඳහා දිවයින පුරා පිරවුම්හල් ඉදිරිපිට දිවා රෑ පුරා අඛණ්ඩව දැකගත හැකි දිගු පෝලිම් තවදුරටත් පවතිනවා.\nඑමෙන්ම ගෑස් අලෙවි මධ්‍යස්ථාන වෙත ලාෆ් ගෑස් බෙදා හැරීමේ කටයුතු අද ආරම්භ කළ බව ලාෆ් සමාගම පවසනවා.\nකෙසේ වෙතත්, එම සමාගම පාරිභෝගිකයින්ගෙන් ඉල්ලා සිටියේ තම අලෙවි මධ්‍යස්ථානය වෙත ගෑස් ලැබෙන තෙක් පෝලිම්වල රැදී නොසිටින ලෙසයි.\nපවතින ඩොලර් අර්බුදය හමුවේ ණයවර ලිපි විවෘත කර ගැනීමට පැවති බාධා හේතුවෙන් ලාෆ් ගෑස් ගෙන්වා ගැනීමට මාස ගණනාවක් පුරා එම සමාගමට හැකියාව ලැබුනේ නැහැ.\nඒ අනුව ලාෆ් ගෑස් රැගත් නෞකාවක් ඊයේ පැමිණිමෙන් අනතුරුවයි මෙලෙස අද සිට ගෑස් බෙදාහැරීම් සිදු කරනු ලබන්නේ.\nලාෆ් සමාගම සදහන් කළේ තම අලෙවි මධ්‍යස්ථාන වෙත ගෑස් ලැබෙන තෙක් පෝලිම් වල රැදි නොසිටින ලෙසයි.\nකෙසෙවෙතත් ප්‍රදේශ රැසකදී ලාෆ් ගෑස් මිලදි ගැනිම සඳහා ජනතාව රැදි සිටින අයුරු දක්නට ලැබුණා.\nමේ අතර ලබන අගහරුවාදා තෙක් ගෑස් බෙදා හැරීමේ කටයුතු සිදු නොකරන බව ලිට්‍රෝ සමාගම සඳහන් කළා.\nඑම සමාගම පෙන්වා දෙන්නේ, ඊයේ ගෑස් මෙට්‍රික් ටොන් 2500ක් රැගෙන මෙරටට ළඟා වු නෞකාවේ ගෑස් තොග ගොඩබෑමේ කටයුතු අද සහ හෙට සිදු කෙරෙන බවයි.\nඒ හේතුවෙන් ලිට්‍රෝ ගෑස් ලබා ගැනීම සඳහා අද සහ හෙට පෝලීම්වල රැදී නොසිටින ලෙසට ලිට්‍රෝ සමාගම ද ජනතාවට දැනුම් දෙනවා.\nමේ අතර අද දිනයේ දිවයිනේ කිසිදු ප්‍රදේශයකට විදුලි කප්පාදුවක් සිදු නොකරන බව ලංකා විදුලි බල මණ්ඩලය සදහන් කළා.\nකෙසේ වෙතත්, බලාගාරවලට ප්‍රමාණවත් ඉන්ධන නොමැති වීම හමුවේ හෙට සිට ඉදිරි දින 5 තුළ දෛනිකව පැය 2යි මිනිත්තු 15ක විදුලි කප්පාදුවක් සිදු කිරිමට මහජන උපයෝගිතා කොමිසම අනුමැතිය ලබා දී තිබෙනවා.",
       "URL": "https://www.hirunews.lk/306267/රජයේ-සේවකයන්ට-සිකුරාදා-දිනය-නිවාඩු-ලබාදීමේ-යෝජනාවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1117"
}