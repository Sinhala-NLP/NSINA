{
       "Source": "hirunews",
       "Timestamp": "Monday, 26 June 2023 - 13:08",
       "Headline": "වැස්සත් එක්ක එන පාංශු උණ",
       "News Content": "ජලය සහ පස් ආශ්‍රිතව තිබෙන බැක්ටීරීයාවක් හේතුවෙන් ඇති වන රෝගයක් ලෙස පාංශු උණ (මෙලියොයිඩෝසිස් - Meliodosis) හඳුන්වනවා.\nවැසි සහිත කාලගුණයත් සමඟ ව්‍යාප්ත වන මෙම රෝගය මාරාන්තික තත්ත්වයක් දක්වා වර්ධනය විය හැකියි.\nමෙම බැක්ටීරීයාව ශරීරයේ ඕනෑම ඉන්ද්‍රියකට ආසාදනය විය හැකි බව විශේෂඥ වෛද්‍යවරුන් පවසනවා.\nමෙම බැක්ටීරීයාව ශරීරගත වන අවස්ථා කිහිපයක් තිබෙන අතර වැඩි වශයෙන් ශරීරගත වන්නේ පස්වල තිබෙන බැක්ටීරීයාව කකුලේ යටි පතුලේ ඇති කුඩා තුවාල මඟින් හෝ යටි පතුල් පැලී ඇති විටයි.\nඑමෙන්ම බැක්ටීරියාව සහිත අපිරිසුදු ජලය පානය කීරීමෙන් ද දූවිල්ල ආඝ්‍රාණය කිරීමෙන් ද\nපාංශු උණ හැදෙන්න පුළුවනි.\nදියවැඩියාව, වකුගඩු රෝග සහ තැලසීමියාව වැලඳී ඇති රෝගීන් මෙන්ම දුම්පානය කරන්නන් සහ අධික මත්පැන් පානය කරන්නන්ට ද මේ රෝගයේ අවදානම වැඩි බවයි වෛද්‍යවරු පවසන්නේ.\nමේ වන විට පාංශු රෝහයට ගොදුර වී ඇති රෝගීන් අතර නියුමෝනියාව, පෙනහලු සහ අක්මාවේ සැරව ගෙඩි වැනි විවිධ ආසාදන ඇති රෝගීන් බහුල බව වාර්තා වෙනවා.\nමෙම රෝගයේ රෝග ලක්ෂණ බොහෝදුරට මී උණ හා ක්ෂය රෝගයට සමාන වෙනවා. මේ නිසා වෛද්‍යවරු පත්වන්නේත් මහත් අපහසුතාවයට.\nමෙහි ප්‍රධාන ලෙසම ඇති වන රෝග ලක්ෂණ වන්නේ උණ ඇති වීමයි.\nරසායනාගාර පරීක්ෂණ මඟින් රෝගය ඉක්මණින් හඳුනාගැනීම සහ පෙර පැවති නිදන්ගත රෝගවලට ද ප්‍රතිකාර කිරීමෙන් ද පාංශු උණ රෝගය සාර්ථකව සුව කළ හැකියි.\nනියමාකාරයෙන් රෝගය හඳුනාගෙන නියමිත ප්‍රතිජීවක ලබා දී ප්‍රතිකාර නොකළහොත් මෙම රෝගය විටින් විට මතුවෙන්න පුළුවනි.\nපාංශු උණ රෝගය වැලඳී ඉන් අපහසුතාවට පත් වීමට පෙර ඉන් වැළකී සිටීම ඉතා වැදගත්.\nමෙහිදී දුම්පානය සහ මත්පැන් පානයෙන් වැළකී සිටීම, නිදන්ගත රෝගවලට ප්‍රතිකාර ලබා ගැනීම, මඩ හෝ අපිරිසුදු ජලයට දෙපා නිරාවරණය කර නොගෙන සිටීම, පා ආවරණ පැලඳීම අත්‍යවශ්‍යයි.\nඑමෙන්ම, යටිපතුල් පැලී ඇති විට සහ දෙපාවල තුවාල ඇති විට ඒ පිළිබඳව විශේෂ අවධානයක් යොදා ඉන් ආරක්ෂා වීම ද වැදගත්.",
       "URL": "https://www.hirunews.lk/339117/වැස්සත්-එක්ක-එන-පාංශු-උණ",
       "Category": "Local News",
       "Parent URL": "https://www.hirunews.lk/local-news.php?pageID=235"
}