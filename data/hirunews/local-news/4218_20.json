{
       "Source": "hirunews",
       "Timestamp": "Tuesday, 14 November 2017 - 18:56",
       "Headline": "රිමාන්ඩ් භාරයේ සිටින හිටපු බුද්ධි අංශ නිලධාරියෙකුගේ නැන්දණිය සියදිවි හානි කරගනී",
       "News Content": "මාස 9 කට ආසන්න කාලයක් රක්ෂිත බන්ධනාගාර ගතව සිටින නාවික හමුදා බුද්ධි අංශ නිලධාරියෙකු ලෙස කටයුතු කළ කමාන්ඩර් සුමිත් රණසිංහගේ නැන්දණිය සියදිවි හානිකරගෙන තිබෙනවා.\nගිරිඋල්ල - මනහරගම - තලගහමුල්ල වත්ත ප්‍රදේශයේ පදිංචි 64 හැවිරිදි ආර්.පී. මේරි නැමති මෙම කාන්තාව ඊයේ අලූයම මෙලෙස සිය දිවිහානි කරගෙන ඇති බවයි පොලීසිය සඳහන් කළේ.\nසුමිත් රණසිංහ ඇතුලූ නාවික හමුදා නිලධාරීන් 6 දෙනෙකු රක්ෂිත බන්ධනාගාර ගත කර ඇත්තේ කොළඹදී තරුණයින් පස්දෙනෙකු ඇතුලූ පුද්ගලයින් 11 දෙනෙකු පැහැරගෙන ගොස් ඝාතනය කිරීමේ චෝදනාව මතයි.\nමීට අදාළ නඩුව නොවැම්බර් 10 වනදාට යෙදී තිබූ අතර, මහේස්ත්‍රාත්වරයා නොමැතිවීම හේතුවෙන් එය දෙසැම්බර් 7 වනදා දක්වා කල් ගොස් තිබෙනවා.\nඅවස්ථා කිහිපයකදීම අධිකරණයෙන් ඇප අයදුම් කළද අපරාධ පරීක්ෂණ දෙපාර්තමේන්තුවේ විරුද්ධත්වය හේතුවෙන් ඇප ලබාදීම සිදු නොකළ බවයි අදාළ නාවික හමුදා බුද්ධි අංශ නිලධාරියාගේ නීතීඥවරයා සඳහන් කළේ.\nතමන් සහ දරු දෙදෙනා ආර්ථික දුෂ්කරතා මැද ජීවත් වන හෙයින් නඩු වාරයේදී සැමියා හට ඇප හිමිවනු ඇති බවට තම මව, දැඩි ලෙස විශ්වාස තැබූ බව සුමිත් රණසිංහගේ බිරිඳ හිරු ප්‍රවෘත්ති අංශයට සඳහන් කළා.\nමේ අතර, අතුරුගිරිය - කහන්තොට පාර - අලූබෝවත්ත ප්‍රදේශයේ පදිංචි කෝටිපති ව්‍යාපාරිකයෙකු ඊයේ ඔහු පදිංචිව සිටි නිවසේදී ගෙළ වැළලාගෙන සියදිවි හානිකරගෙන තිබෙනවා.\nමියයෑමට පෙර ඔහු ලිපියක්ද ලියා ඇති අතර, තමන් ලබාගත් ණය මුදලක් ගෙවීමට නොහැකිවීම හේතුවෙන් සියදිවි හානිකරගන්නා බවට ලිපියේ සඳහන් කර ඇති බවයි පොලීසිය සඳහන් කළේ.\nමොහු තලවතුගොඩ, මාළඹේ සහ කොට්ටාව ප්‍රදේශයේ ළදරු භාණ්ඩ නිෂ්පාදන ආයතන පවත්වාගෙන ගොස් ඇති අතර, මියගිය පුද්ගලයාගේ දරුවා සහ බිරිඳ වෙනත් නිවසක වාසය කර තිබෙනවා.\nමෙම පුද්ගලයා කුලී පදනම මත ලබාගත් නිවසේ තනිව වාසය කර ඇති නමුත් සැමියා කුලී පදනම මත මෙම නිවස ලබාගත් බවට නොදන්නා බවයි මියගිය පුද්ගලයාගේ බිරිඳ පොලීසියට ප්‍රකාශ කර ඇත්තේ.\nමෙම මරණය සැක සහිත බවට ඇය පොලීසියට සඳහන් කර තිබෙනවා.\nඑමෙන්ම බලංගොඩ සහ හොරණ - මිල්ලනිය යන ප්‍රදේශවලදීද සියදිවි හානි කරගැනීමෙන් පාසල් දැරියක් ඇතුලූ තුන්දෙනෙකු මියගොස් තිබුණා.\nබලංගොඩ - ඇල්ලෙපොළ - රන්දොල ප්‍රදේශයේදී වයස අවුරුදු 10ක පමණ කුඩා දැරියක් ඊයේ ගෙළ වැළලාගෙන මිය ගොස් තිබුණේ සිය නිවස තුළදියි. මෙම දැරිය දින ගණනාවක් පාසල් ගොස් නොමැති අතර, ඇයගේ මව ඒ සම්බන්ධයෙන් ඇයට තරවටු කර තිබෙනවා.\nමෙම දැරියගේ පාසල් බෑගයේ තිබී ජංගම දුරකථනයක් ඇගේ මවට මීට දින කිහිපයකට පෙර හමුවී ඇති අතර, ඒ සම්බන්ධයෙන් මව විසින් පාසල් ගුරුවරියට දැනුම්දී තිබෙනවා.\nඉන් අනතුරුව මෙම දැරිය පාසල් යාම ප්‍රතික්ෂේප කර ඇති බවයි බලංගොඩ පොලීසිය ප්‍රකාශ කළේ.\nමේ අතර, මිල්ලනිය - පරගස්තොට ප්‍රදේශයේ නිවසක් තුළ දී තරුණියක් සහ තරුණයෙකු ගෙළ වැළලාගෙන සියදිවි හානිකරගෙන තිබුණේ ඔවුන්ගේ විවාහයට දෙමව්පියන් විරුද්ධත්වය පළ කිරීම හේතුවෙන්.\nඅදාළ තරුණයා මීට පෙර විවාහ ගිවිස ගෙන දැනට දික්කාසද වී සිටිම හේතුවෙනුයි තරුණියගේ දෙමාපියන් මෙම විවාහයට අකමැත්ත ප්‍රකාශ කර ඇත්තේ.\nඊයේ රාත්‍රී මෙලෙස සියදිවි හානි කරගෙන ඇත්තේ කිම්මන්තුඩාව ප්‍රදේශයේ පදිංචි 19 හැවිරිදි තරුණියක් සහ එම ප්‍රදේශයේම පදිංචි 28 හැවිරිදි තරුණයෙක්.",
       "URL": "https://www.hirunews.lk/176040/රිමාන්ඩ්-භාරයේ-සිටින-හිටපු-බුද්ධි-අංශ-නිලධාරියෙකුගේ-නැන්දණිය-සියදිවි-හානි-කරගනී",
       "Category": "Local News",
       "Parent URL": "https://www.hirunews.lk/local-news.php?pageID=4218"
}