{
       "Source": "hirunews",
       "Timestamp": "Monday, 09 January 2023 - 16:58",
       "Headline": "කොළඹ වරාය නගරය ආර්ථික කොමිෂමට වෙබ් අඩවියක්වත් නෑ. කෝප් කමිටුවේ දී හෙලිවෙයි (ඡායාරූප)",
       "News Content": "කොළඹ වරාය නගර ආර්ථික කොමිෂන් සභාවේ නිලධාරීන් මීට වඩා වැඩි වගකීමකින් කටයුතු කළ යුතු බවට රජයේ මුදල් කාරක සභාවේ සාමාජිකයන් පවසා සිටිනවා.\nඒ කොළඹ වරාය නගර අර්ථික කොමිෂන් සභා නිලධාරීන් කෝප් කමිටුව හමුවේ පෙනී සිටි අවස්ථාවේදීයි.\nමෙහිදී කෝප් කමිටු සාමාජිකයින් විසින් සිදු කළ ප්‍රශ්න කිරීම්වල හමුවේ දී කොළඹ වරාය නගර ආර්ථික කොමිෂන් සභාව සඳහා නිල වෙබ් අඩවියක් නොමැති බවත් හෙළි වූ අතර විගණන වාර්තා පාර්ලිමේන්තුවට ලබාදීමේ ප්‍රමාදය පිළිබඳවත් කමිටු සාමාජිකයන් කොමිෂන් සභාවෙන් ප්‍රශ්න කළා.\nකොළඹ වරාය නගරය ආර්ථික කොමිෂන් සභාවේ ජ්‍යේෂ්ඨ නිලධාරීන් රජයේ මුදල් පිළිබඳ කාරක සභාවට සහභාගී නොවීම සහ ඒ පිළිබදව විධිමත්ව කාරක සභාව දැනුවත් නොකිරීම පිළිබදව පාර්ලිමේන්තු මන්ත්‍රී ආචාර්ය හර්ෂ ද සිල්වාගේ ප්‍රධානත්වයෙන් පසුගියදා රැස්වූ රජයේ මුදල් පිළිබද කාරක සභාවේදී දඩි අප්‍රසාදය පළ වුනා.\nදෙසැම්බර් 21 වැනිදා කොළඹ වරාය නගරය ආර්ථික කොමිෂන් සභාවේ ඉහළ නිලධාරීන් කෝප් කමිටුව හමුවට කැඳවා තිබුණද, ඊට සහභාගී නොවීම පිළිබද සාධාරණ පැහැදිලි කිරීමක් ලිඛිතව ඉදිරිපත් කරන ලෙස මෙහිදී කාරක සභාව විසින් කොමිෂන් සභා ලේකම්වරයාට උපදෙස් ලබා දුන්නා.\nආචාර්ය හර්ෂ ද සිල්වාගේ සභාපතීත්වයෙන් පසුගියදා (05) පැවති රජයේ මුදල් පිළිබද කාරක සභාවේ දී මෙම කරුණු අවධාරණය කෙරුණා.\nමෙරටට ආයෝජන උත්පාදනය සඳහා වරාය නගර ව්‍යාපෘතියේ වැදගත්කම අවධාරණය කළ කාරක සභාව මෙතෙක් සිදු කර ඇති කාර්යයන් සතුටුදායක මට්ටක නොමැති බව පැවසූ අතර මෙවැනි ව්‍යාපෘති හසුරුවන වෘත්තිකයන් ලෙස මීට වඩා වගකීම් සහගත බවකින් ක්‍රියාත්මක විය යුතු බව ද මෙහිදී කමිටුව විසින් පැමිණ සිටි නිලධාරීන්ට පෙන්වා දුන්නා.\nවිශේෂයෙන්ම කොළඹ වරාය නගරය ආර්ථික කොමිෂන් සභාව මගින් සිදුකරන ලියාපදිංචි කි‍රීමේ කටයුතු සහ අයදුම් කිරීමේ කටයුතු අන්තර්ජාලය හරහා සිදුකිරීමට, කොමිෂන් සභාව අපේක්ෂා කරන සන්දර්භයක් තුළ නිසි මාර්ගගත වැඩපිළිවෙලක් හෝ වෙබ් අඩවියක් නොතිබුණේ මන්දැයි කාරක සභාව මෙහිදී විමසා සිටියා.\nඒ අනුව එම ගැටලුව විසඳීමට අවශ්‍ය පියවර කඩිනමින් ගන්නා ලෙසත් කාරක සභාව විසින් පැමිණ සිටි කොමිෂන් සභා නිලධාරීන්ට උපදෙස් ලබා දුන්නා.\nතවද, වාර්ෂික විගණන වාර්තා ඉදිරිපත් කිරීමේ ප්‍රමාදය පිළිබඳව ද මෙහි දී කාරක සභාවේ අවධානය යොමු වූ අතර විගණන වාර්තා කඩිනමින් ඉදිරිපත් කිරීම සහතික කරන ලෙසත් කාරක සභාව කොමිෂන් සභා නිලධාරීන්ට නියෝග කළා.\nමේ අතර කැසිනෝ ව්‍යාපාරය නියාමනය සඳහා වැඩපිළිවෙලක් සකස් කිරීම පිළිබදව අධීක්ෂණය කිරීම සදහා අනුකමිටුවක් ස්ථාපනය කළ බව රජයේ මුදල් පිළිබද කාරක සභා සභාපති ආචාර්ය හර්ෂ ද සිල්වා මෙහිදී සදහන් කළා.\nමෙම අනු කමිටුවේ සභාපතිවරය ලෙස පාර්ලිමේන්තු මන්ත්‍රී අනුර ප්‍රියදර්ශන කටයුතු කරන අතර, චන්දිම වීරක්කොඩි, එම් .ඒ සුමන්තිරන්, මයන්ත දිසානායක සහ මහාචාර්ය රංජිත් බණ්ඩාර යන පාර්ලිමේන්තු මන්ත්‍රීවරුන් ඊට ඇතුලත්.",
       "URL": "https://www.hirunews.lk/324642/කොළඹ-වරාය-නගරය-ආර්ථික-කොමිෂමට-වෙබ්-අඩවියක්වත්-නෑ-කෝප්-කමිටුවේ-දී-හෙලිවෙයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=613"
}