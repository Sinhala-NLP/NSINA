{
       "Source": "hirunews",
       "Timestamp": "Sunday, 20 February 2022 - 9:40",
       "Headline": "හලාවත දී හිමිනමට පහර දුන් සැකකරුවන් රිමාන්ඩ්",
       "News Content": "හලාවත - කොස්වත්ත ප්‍රදේශයේදී හිමිනමකට තියුණු ආයුධයකින් පහර දී තුවාල සිදු කිරීමේ සිද්ධිය ඇතුළු සංවිධානාත්මක අපරාධ රැසක් සම්බන්ධයෙන් කඩුවෙල ප්‍රදේශයේ දී අත්අඩංගුවට ගත් සැකකරුවන් සිව් දෙනාගෙන් 3 දෙනෙකු ලබන මස 3 වනදා දක්වා රක්ෂිත බන්ධනාගාරගත කර තිබෙනවා.\nඒ, සැකකරුවන් ඊයේ (19) පස්වරුවේ කඩුවෙල මහේස්ත්‍රාත්වරයා වෙත ඉදිරිපත් කිරීමෙන් අනතුරුවයි.\nකෙසේ වෙතත් අත්අඩංගුවට ගත් සැකකරුවන් සිව් දෙනාගෙන් එක් අයෙකු රුපියල් ලක්ෂ 10ක ශරීර ඇපයක් මත මුදා හැරීමටයි අධිකරණය නියෝග කළේ.\nකඩුවෙල පොලීසිය මගින් සිදුකල විශේෂ මෙහෙයුමකදී අදාළ සැකකරුවන් අත්අඩංගුවට ගත්තේ ගොතටුව, මහරගම, කහතුඩුව සහ කඩුවෙල ඇතුළු ප්‍රදේශ ගණනාවක සංවිධානාත්මක අපරාධ සිදුකරන බවට ලද තොරතුරුවලට අදාළවයි.\nඒ අනුව සැකකරුවන් සතුව තිබී දේශීය නිෂ්පාදිත අත්බෝම්බයක්, විදේශීය නිෂ්පාදිත අත්බෝම්බයක්, වායු රයිෆලයක් ද පොලිස් භාරයට ගෙන තිබෙනවා.\nඑමෙන්ම සොරකම් කරන ලද යතුරුපැදි 4 ක් ත්‍රීරෝද රථයක් සහ ජංගම දුරකථනයක් ද සැකකරුවන් සතුව තිබී හමුවූ බවයි පොලීසිය සඳහන් කළේ.\nඅත්අඩංගුවට ගත් සැකකරුවන් අවුරුදු 21 ත් 43 ත් අතර වයස්වල පසුවන මත්තේගොඩ ප්‍රදේශයේ පදිංචිකරුවන්.",
       "URL": "https://www.hirunews.lk/297489/හලාවත-දී-හිමිනමට-පහර-දුන්-සැකකරුවන්-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=1346"
}